---
title: "1.3 ဒွတ္တိံသမဟာပုရိသလက္ခဏာ"
tableOfContents: false
sidebar:
  order: 11
type: "tipitaka"
basket: "su"
book: "dn-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="33" book="dn-maha">

<Paragraph number="50" book="dn-maha">
ဇာတေ ခေါ ပန, ဘိက္ခဝေ, ဝိပဿိမှိ ကုမာရေ ဗန္ဓုမတော ရညော ပဋိဝေဒေသုံ—  ‘ပုတ္တော တေ, ဒေဝ, ဇာတော, တံ ဒေဝေါ ပဿတူ’တိ. အဒ္ဒသာ ခေါ, ဘိက္ခဝေ, ဗန္ဓုမာ ရာဇာ ဝိပဿိံ ကုမာရံ, ဒိသွာ နေမိတ္တေ ဗြာဟ္မဏေ အာမန္တာပေတွာ ဧတဒဝေါစ—  ‘ပဿန္တု ဘောန္တော နေမိတ္တာ ဗြာဟ္မဏာ ကုမာရန်’တိ. အဒ္ဒသံသု ခေါ, ဘိက္ခဝေ, နေမိတ္တာ ဗြာဟ္မဏာ ဝိပဿိံ ကုမာရံ, ဒိသွာ ဗန္ဓုမန္တံ ရာဇာနံ ဧတဒဝေါစုံ—  ‘အတ္တမနော, ဒေဝ, ဟောဟိ, မဟေသက္ခော တေ ပုတ္တော ဥပ္ပန္နော, လာဘာ တေ, မဟာရာဇ, သုလဒ္ဓံ တေ, မဟာရာဇ, ယဿ တေ ကုလေ ဧဝရူပေါ ပုတ္တော ဥပ္ပန္နော. အယဉှိ, ဒေဝ, ကုမာရော ဒွတ္တိံသမဟာပုရိသလက္ခဏေဟိ သမန္နာဂတော, ယေဟိ သမန္နာဂတဿ မဟာပုရိသဿ ဒွေဝ ဂတိယော ဘဝန္တိ အနညာ. သစေ အဂါရံ အဇ္ဈာဝသတိ, ရာဇာ ဟောတိ စက္ကဝတ္တီ ဓမ္မိကော ဓမ္မရာဇာ စာတုရန္တော ဝိဇိတာဝီ ဇနပဒတ္ထာဝရိယပ္ပတ္တော သတ္တရတနသမန္နာဂတော. တဿိမာနိ သတ္တရတနာနိ ဘဝန္တိ. သေယျထိဒံ—  စက္ကရတနံ ဟတ္ထိရတနံ အဿရတနံ မဏိရတနံ ဣတ္ထိရတနံ ဂဟပတိရတနံ ပရိဏာယကရတနမေဝ သတ္တမံ. ပရောသဟဿံ ခေါ ပနဿ ပုတ္တာ ဘဝန္တိ သူရာ ဝီရင်္ဂရူပါ ပရသေနပ္ပမဒ္ဒနာ. သော ဣမံ ပထဝိံ သာဂရပရိယန္တံ အဒဏ္ဍေန အသတ္ထေန ဓမ္မေန အဘိဝိဇိယ အဇ္ဈာဝသတိ. သစေ ခေါ ပန အဂါရသ္မာ အနဂါရိယံ ပဗ္ဗဇတိ, အရဟံ ဟောတိ သမ္မာသမ္ဗုဒ္ဓေါ လောကေ ဝိဝဋစ္ဆဒေါ.
</Paragraph>

</Division>
<Division number="34" book="dn-maha">

<Paragraph number="51" book="dn-maha">
ကတမေဟိ စာယံ, ဒေဝ, ကုမာရော ဒွတ္တိံသမဟာပုရိသလက္ခဏေဟိ သမန္နာဂတော, ယေဟိ သမန္နာဂတဿ မဟာပုရိသဿ ဒွေဝ ဂတိယော ဘဝန္တိ အနညာ. သစေ အဂါရံ အဇ္ဈာဝသတိ, ရာဇာ ဟောတိ စက္ကဝတ္တီ ဓမ္မိကော ဓမ္မရာဇာ စာတုရန္တော ဝိဇိတာဝီ ဇနပဒတ္ထာဝရိယပ္ပတ္တော သတ္တရတနသမန္နာဂတော. တဿိမာနိ သတ္တရတနာနိ ဘဝန္တိ. သေယျထိဒံ—  စက္ကရတနံ ဟတ္ထိရတနံ အဿရတနံ မဏိရတနံ ဣတ္ထိရတနံ ဂဟပတိရတနံ ပရိဏာယကရတနမေဝ သတ္တမံ. ပရောသဟဿံ ခေါ ပနဿ ပုတ္တာ ဘဝန္တိ သူရာ ဝီရင်္ဂရူပါ ပရသေနပ္ပမဒ္ဒနာ. သော ဣမံ ပထဝိံ သာဂရပရိယန္တံ အဒဏ္ဍေန အသတ္ထေန ဓမ္မေန အဘိဝိဇိယ အဇ္ဈာဝသတိ. သစေ ခေါ ပန အဂါရသ္မာ အနဂါရိယံ ပဗ္ဗဇတိ, အရဟံ ဟောတိ သမ္မာသမ္ဗုဒ္ဓေါ လောကေ ဝိဝဋစ္ဆဒေါ.
</Paragraph>

</Division>
<Division number="35" book="dn-maha">

<Paragraph number="52" book="dn-maha">
အယဉှိ, ဒေဝ, ကုမာရော သုပ္ပတိဋ္ဌိတပါဒေါ. ယံ ပါယံ, ဒေဝ, ကုမာရော သုပ္ပတိဋ္ဌိတပါဒေါ. ဣဒမ္ပိဿ မဟာပုရိသဿ မဟာပုရိသလက္ခဏံ ဘဝတိ. (1)
</Paragraph>

<Paragraph number="53" book="dn-maha">
ဣမဿ, ဒေဝ, ကုမာရဿ ဟေဋ္ဌာ ပါဒတလေသု စက္ကာနိ ဇာတာနိ သဟဿာရာနိ သနေမိကာနိ သနာဘိကာနိ သဗ္ဗာကာရပရိပူရာနိ. ယမ္ပိ ဣမဿ, ဒေဝ, ကုမာရဿ ဟေဋ္ဌာ ပါဒတလေသု စက္ကာနိ ဇာတာနိ သဟဿာရာနိ သနေမိကာနိ သနာဘိကာနိ သဗ္ဗာကာရပရိပူရာနိ, ဣဒမ္ပိဿ မဟာပုရိသဿ မဟာပုရိသလက္ခဏံ ဘဝတိ. (2)
</Paragraph>

<Paragraph number="54" book="dn-maha">
အယဉှိ, ဒေဝ, ကုမာရော အာယတပဏှီ …ပေ…  (3)
</Paragraph>

<Paragraph number="55" book="dn-maha">
အယဉှိ, ဒေဝ, ကုမာရော ဒီဃင်္ဂုလီ …ပေ…  (4)
</Paragraph>

<Paragraph number="56" book="dn-maha">
အယဉှိ, ဒေဝ, ကုမာရော မုဒုတလုနဟတ္ထပါဒေါ …ပေ…  (5)
</Paragraph>

<Paragraph number="57" book="dn-maha">
အယဉှိ, ဒေဝ ကုမာရော ဇာလဟတ္ထပါဒေါ …ပေ…  (6)
</Paragraph>

<Paragraph number="58" book="dn-maha">
အယဉှိ, ဒေဝ, ကုမာရော ဥဿင်္ခပါဒေါ …ပေ…  (7)
</Paragraph>

<Paragraph number="59" book="dn-maha">
အယဉှိ, ဒေဝ, ကုမာရော ဧဏိဇင်္ဃော …ပေ…  (8)
</Paragraph>

<Paragraph number="60" book="dn-maha">
အယဉှိ, ဒေဝ, ကုမာရော ဌိတကောဝ အနောနမန္တော ဥဘောဟိ ပါဏိတလေဟိ ဇဏ္ဏုကာနိ ပရိမသတိ ပရိမဇ္ဇတိ …ပေ…  (9)
</Paragraph>

<Paragraph number="61" book="dn-maha">
အယဉှိ, ဒေဝ, ကုမာရော ကောသောဟိတဝတ္ထဂုယှော …ပေ…  (10)
</Paragraph>

<Paragraph number="62" book="dn-maha">
အယဉှိ, ဒေဝ, ကုမာရော သုဝဏ္ဏဝဏ္ဏော ကဉ္စနသန္နိဘတ္တစော …ပေ…  (11)
</Paragraph>

<Paragraph number="63" book="dn-maha">
အယဉှိ, ဒေဝ, ကုမာရော သုခုမစ္ဆဝီ; သုခုမတ္တာ ဆဝိယာ ရဇောဇလ္လံ ကာယေ န ဥပလိမ္ပတိ …ပေ…  (12)
</Paragraph>

<Paragraph number="64" book="dn-maha">
အယဉှိ, ဒေဝ, ကုမာရော ဧကေကလောမော; ဧကေကာနိ လောမာနိ လောမကူပေသု ဇာတာနိ …ပေ…  (13)
</Paragraph>

<Paragraph number="65" book="dn-maha">
အယဉှိ, ဒေဝ, ကုမာရော ဥဒ္ဓဂ္ဂလောမော; ဥဒ္ဓဂ္ဂါနိ လောမာနိ ဇာတာနိ နီလာနိ အဉ္ဇနဝဏ္ဏာနိ ကုဏ္ဍလာဝဋ္ဋာနိ ဒက္ခိဏာဝဋ္ဋကဇာတာနိ …ပေ…  (14)
</Paragraph>

<Paragraph number="66" book="dn-maha">
အယဉှိ, ဒေဝ, ကုမာရော ဗြဟ္မုဇုဂတ္တော …ပေ…  (15)
</Paragraph>

<Paragraph number="67" book="dn-maha">
အယဉှိ, ဒေဝ, ကုမာရော သတ္တုဿဒေါ …ပေ…  (16)
</Paragraph>

<Paragraph number="68" book="dn-maha">
အယဉှိ, ဒေဝ, ကုမာရော သီဟပုဗ္ဗဒ္ဓကာယော …ပေ…  (17)
</Paragraph>

<Paragraph number="69" book="dn-maha">
အယဉှိ, ဒေဝ, ကုမာရော စိတန္တရံသော …ပေ…  (18)
</Paragraph>

<Paragraph number="70" book="dn-maha">
အယဉှိ, ဒေဝ, ကုမာရော နိဂြေါဓပရိမဏ္ဍလော ယာဝတကွဿ ကာယော တာဝတကွဿ ဗျာမော, ယာဝတကွဿ ဗျာမော, တာဝတကွဿ ကာယော …ပေ…  (19)
</Paragraph>

<Paragraph number="71" book="dn-maha">
အယဉှိ, ဒေဝ, ကုမာရော သမဝဋ္ဋက္ခန္ဓော …ပေ…  (20)
</Paragraph>

<Paragraph number="72" book="dn-maha">
အယဉှိ, ဒေဝ, ကုမာရော ရသဂ္ဂသဂ္ဂီ …ပေ…  (21)
</Paragraph>

<Paragraph number="73" book="dn-maha">
အယဉှိ, ဒေဝ, ကုမာရော သီဟဟနု …ပေ…  (22)
</Paragraph>

<Paragraph number="74" book="dn-maha">
အယဉှိ, ဒေဝ, ကုမာရော စတ္တာလီသဒန္တော …ပေ…  (23)
</Paragraph>

<Paragraph number="75" book="dn-maha">
အယဉှိ, ဒေဝ, ကုမာရော သမဒန္တော …ပေ…  (24)
</Paragraph>

<Paragraph number="76" book="dn-maha">
အယဉှိ, ဒေဝ, ကုမာရော အဝိရဠဒန္တော …ပေ…  (25)
</Paragraph>

<Paragraph number="77" book="dn-maha">
အယဉှိ, ဒေဝ, ကုမာရော သုသုက္ကဒါဌော …ပေ…  (26)
</Paragraph>

<Paragraph number="78" book="dn-maha">
အယဉှိ, ဒေဝ, ကုမာရော ပဟူတဇိဝှေါ …ပေ…  (27)
</Paragraph>

<Paragraph number="79" book="dn-maha">
အယဉှိ, ဒေဝ, ကုမာရော ဗြဟ္မဿရော ကရဝီကဘာဏီ …ပေ…  (28)
</Paragraph>

<Paragraph number="80" book="dn-maha">
အယဉှိ, ဒေဝ, ကုမာရော အဘိနီလနေတ္တော …ပေ…  (29)
</Paragraph>

<Paragraph number="81" book="dn-maha">
အယဉှိ, ဒေဝ, ကုမာရော ဂေါပခုမော …ပေ…  (30)
</Paragraph>

<Paragraph number="82" book="dn-maha">
ဣမဿ, ဒေဝ, ကုမာရဿ ဥဏ္ဏာ ဘမုကန္တရေ ဇာတာ ဩဒါတာ မုဒုတူလသန္နိဘာ. ယမ္ပိ ဣမဿ, ဒေဝ, ကုမာရဿ ဥဏ္ဏာ ဘမုကန္တရေ ဇာတာ ဩဒါတာ မုဒုတူလသန္နိဘာ, ဣဒမ္ပိမဿ မဟာပုရိသဿ မဟာပုရိသလက္ခဏံ ဘဝတိ. (31)
</Paragraph>

<Paragraph number="83" book="dn-maha">
အယဉှိ, ဒေဝ, ကုမာရော ဥဏှီသသီသော. ယံ ပါယံ, ဒေဝ, ကုမာရော ဥဏှီသသီသော, ဣဒမ္ပိဿ မဟာပုရိသဿ မဟာပုရိသလက္ခဏံ ဘဝတိ. (32)
</Paragraph>

</Division>
<Division number="36" book="dn-maha">

<Paragraph number="84" book="dn-maha">
ဣမေဟိ ခေါ အယံ, ဒေဝ, ကုမာရော ဒွတ္တိံသမဟာပုရိသလက္ခဏေဟိ သမန္နာဂတော, ယေဟိ သမန္နာဂတဿ မဟာပုရိသဿ ဒွေဝ ဂတိယော ဘဝန္တိ အနညာ. သစေ အဂါရံ အဇ္ဈာဝသတိ, ရာဇာ ဟောတိ စက္ကဝတ္တီ ဓမ္မိကော ဓမ္မရာဇာ စာတုရန္တော ဝိဇိတာဝီ ဇနပဒတ္ထာဝရိယပ္ပတ္တော သတ္တရတနသမန္နာဂတော. တဿိမာနိ သတ္တရတနာနိ ဘဝန္တိ. သေယျထိဒံ—  စက္ကရတနံ ဟတ္ထိရတနံ အဿရတနံ မဏိရတနံ ဣတ္ထိရတနံ ဂဟပတိရတနံ ပရိဏာယကရတနမေဝ သတ္တမံ. ပရောသဟဿံ ခေါ ပနဿ ပုတ္တာ ဘဝန္တိ သူရာ ဝီရင်္ဂရူပါ ပရသေနပ္ပမဒ္ဒနာ. သော ဣမံ ပထဝိံ သာဂရပရိယန္တံ အဒဏ္ဍေန အသတ္ထေန ဓမ္မေန အဘိဝိဇိယ အဇ္ဈာဝသတိ. သစေ ခေါ ပန အဂါရသ္မာ အနဂါရိယံ ပဗ္ဗဇတိ, အရဟံ ဟောတိ သမ္မာသမ္ဗုဒ္ဓေါ လောကေ ဝိဝဋစ္ဆဒေါ’တိ.
</Paragraph>
</Division>