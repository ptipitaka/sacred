---
title: "7 မဟာသမယသုတ္တ"
tableOfContents: false
sidebar:
  order: 9
type: "tipitaka"
basket: "su"
book: "dn-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';
import TableOfContents from '@components/TableOfContents.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="331" book="dn-maha">

<Paragraph number="746" book="dn-maha">
ဧဝံ မေ သုတံ—  ဧကံ သမယံ ဘဂဝါ သက္ကေသု ဝိဟရတိ ကပိလဝတ္ထုသ္မိံ မဟာဝနေ မဟတာ ဘိက္ခုသံဃေန သဒ္ဓိံ ပဉ္စမတ္တေဟိ ဘိက္ခုသတေဟိ သဗ္ဗေဟေဝ အရဟန္တေဟိ; ဒသဟိ စ လောကဓာတူဟိ ဒေဝတာ ယေဘုယျေန သန္နိပတိတာ ဟောန္တိ ဘဂဝန္တံ ဒဿနာယ ဘိက္ခုသံဃဉ္စ. အထ ခေါ စတုန္နံ သုဒ္ဓါဝါသကာယိကာနံ ဒေဝတာနံ ဧတဒဟောသိ—  “အယံ ခေါ ဘဂဝါ သက္ကေသု ဝိဟရတိ ကပိလဝတ္ထုသ္မိံ မဟာဝနေ မဟတာ ဘိက္ခုသံဃေန သဒ္ဓိံ ပဉ္စမတ္တေဟိ ဘိက္ခုသတေဟိ သဗ္ဗေဟေဝ အရဟန္တေဟိ; ဒသဟိ စ လောကဓာတူဟိ ဒေဝတာ ယေဘုယျေန သန္နိပတိတာ ဟောန္တိ ဘဂဝန္တံ ဒဿနာယ ဘိက္ခုသံဃဉ္စ. ယန္နူန မယမ္ပိ ယေန ဘဂဝါ တေနုပသင်္ကမေယျာမ; ဥပသင်္ကမိတွာ ဘဂဝတော သန္တိကေ ပစ္စေကံ ဂါထံ ဘာသေယျာမာ”တိ.

</Paragraph>

</Division>
<Division number="332" book="dn-maha">

<Paragraph number="747" book="dn-maha">
အထ ခေါ တာ ဒေဝတာ သေယျထာပိ နာမ ဗလဝါ ပုရိသော သမိဉ္ဇိတံ ဝါ ဗာဟံ ပသာရေယျ ပသာရိတံ ဝါ ဗာဟံ သမိဉ္ဇေယျ; ဧဝမေဝ—  သုဒ္ဓါဝါသေသု ဒေဝေသု အန္တရဟိတာ ဘဂဝတော ပုရတော ပါတုရဟေသုံ. အထ ခေါ တာ ဒေဝတာ ဘဂဝန္တံ အဘိဝါဒေတွာ ဧကမန္တံ အဋ္ဌံသု. ဧကမန္တံ ဌိတာ ခေါ ဧကာ ဒေဝတာ ဘဂဝတော သန္တိကေ ဣမံ ဂါထံ အဘာသိ—

</Paragraph>

<Paragraph number="748" type="verses" book="dn-maha">
_“မဟာသမယော ပဝနသ္မိံ,_  
_ဒေဝကာယာ သမာဂတာ;_  
_အာဂတမှ ဣမံ ဓမ္မသမယံ,_  
_ဒက္ခိတာယေ အပရာဇိတသံဃန်”တိ._  


</Paragraph>

<Paragraph number="749" book="dn-maha">
အထ ခေါ အပရာ ဒေဝတာ ဘဂဝတော သန္တိကေ ဣမံ ဂါထံ အဘာသိ—

</Paragraph>

<Paragraph number="750" type="verses" book="dn-maha">
_“တတြ ဘိက္ခဝေါ သမာဒဟံသု,_  
_စိတ္တမတ္တနော ဥဇုကံ အကံသု;_  
_သာရထီဝ နေတ္တာနိ ဂဟေတွာ,_  
ဣန္ဒြိယာနိ ရက္ခန္တိ ပဏ္ဍိတာ”တိ._  


</Paragraph>

<Paragraph number="751" book="dn-maha">
အထ ခေါ အပရာ ဒေဝတာ ဘဂဝတော သန္တိကေ ဣမံ ဂါထံ အဘာသိ—

</Paragraph>

<Paragraph number="752" type="verses" book="dn-maha">
_“ဆေတွာ ခီလံ ဆေတွာ ပလိဃံ,_  
ဣန္ဒခီလံ ဦဟစ္စ မနေဇာ;_  
_တေ စရန္တိ သုဒ္ဓါ ဝိမလာ,_  
_စက္ခုမတာ သုဒန္တာ သုသုနာဂါ”တိ._  


</Paragraph>

<Paragraph number="753" book="dn-maha">
အထ ခေါ အပရာ ဒေဝတာ ဘဂဝတော သန္တိကေ ဣမံ ဂါထံ အဘာသိ—

</Paragraph>

<Paragraph number="754" type="verses" book="dn-maha">
_“ယေ ကေစိ ဗုဒ္ဓံ သရဏံ ဂတာသေ,_  
_န တေ ဂမိဿန္တိ အပါယဘူမိံ;_  
_ပဟာယ မာနုသံ ဒေဟံ,_  
_ဒေဝကာယံ ပရိပူရေဿန္တီ”တိ._  


</Paragraph>
</Division>

<TableOfContents book="dn-maha" section="7">
* [7.1 ဒေဝတာသန္နိပါတ](7/7-1)
</TableOfContents>