---
title: "5.4 ဒေဝသဘာ"
tableOfContents: false
sidebar:
  order: 4
type: "tipitaka"
basket: "su"
book: "dn-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="282" book="dn-maha" e="ch" v="7" p="168">

<Paragraph number="609" book="dn-maha">
ပုရိမာနိ, ဘန္တေ, ဒိဝသာနိ ပုရိမတရာနိ တဒဟုပေါသထေ ပန္နရသေ ဝဿူပနာယိကာယ ပုဏ္ဏာယ ပုဏ္ဏမာယ ရတ္တိယာ ကေဝလကပ္ပါ စ ဒေဝါ တာဝတိံသာ သုဓမ္မာယံ သဘာယံ သန္နိသိန္နာ ဟောန္တိ သန္နိပတိတာ. မဟတီ စ ဒိဗ္ဗပရိသာ သမန္တတော နိသိန္နာ ဟောန္တိ, စတ္တာရော စ မဟာရာဇာနော စတုဒ္ဒိသာ နိသိန္နာ ဟောန္တိ. ပုရတ္ထိမာယ ဒိသာယ ဓတရဋ္ဌော မဟာရာဇာ ပစ္ဆိမာဘိမုခေါ နိသိန္နော ဟောတိ ဒေဝေ ပုရက္ခတွာ; ဒက္ခိဏာယ ဒိသာယ ဝိရူဠှကော မဟာရာဇာ ဥတ္တရာဘိမုခေါ နိသိန္နော ဟောတိ ဒေဝေ ပုရက္ခတွာ; ပစ္ဆိမာယ ဒိသာယ ဝိရူပက္ခော မဟာရာဇာ ပုရတ္ထာဘိမုခေါ နိသိန္နော ဟောတိ ဒေဝေ ပုရက္ခတွာ; ဥတ္တရာယ ဒိသာယ ဝေဿဝဏော မဟာရာဇာ ဒက္ခိဏာဘိမုခေါ နိသိန္နော ဟောတိ ဒေဝေ ပုရက္ခတွာ. ယဒါ, ဘန္တေ, ကေဝလကပ္ပါ စ ဒေဝါ တာဝတိံသာ သုဓမ္မာယံ သဘာယံ သန္နိသိန္နာ ဟောန္တိ သန္နိပတိတာ, မဟတီ စ ဒိဗ္ဗပရိသာ သမန္တတော နိသိန္နာ ဟောန္တိ, စတ္တာရော စ မဟာရာဇာနော စတုဒ္ဒိသာ နိသိန္နာ ဟောန္တိ. ဣဒံ နေသံ ဟောတိ အာသနသ္မိံ; အထ ပစ္ဆာ အမှာကံ အာသနံ ဟောတိ. ယေ တေ, ဘန္တေ, ဒေဝါ ဘဂဝတိ ဗြဟ္မစရိယံ စရိတွာ အဓုနူပပန္နာ တာဝတိံသကာယံ, တေ အညေ ဒေဝေ အတိရောစန္တိ ဝဏ္ဏေန စေဝ ယသသာ စ. တေန သုဒံ, ဘန္တေ, ဒေဝါ တာဝတိံသာ အတ္တမနာ ဟောန္တိ ပမုဒိတာ ပီတိသောမနဿဇာတာ—  “ဒိဗ္ဗာ ဝတ ဘော ကာယာ ပရိပူရေန္တိ, ဟာယန္တိ အသုရကာယာ”တိ. အထ ခေါ, ဘန္တေ, သက္ကော ဒေဝါနမိန္ဒော ဒေဝါနံ တာဝတိံသာနံ သမ္ပသာဒံ ဝိဒိတွာ ဣမာဟိ ဂါထာဟိ အနုမောဒိ—
</Paragraph>

<Paragraph number="610" type="verses" book="dn-maha">
_“မောဒန္တိ ဝတ ဘော ဒေဝါ,_  
_တာဝတိံသာ သဟိန္ဒကာ;_  
_တထာဂတံ နမဿန္တာ,_  
_ဓမ္မဿ စ သုဓမ္မတံ._  

</Paragraph>

<Paragraph number="611" type="verses" book="dn-maha">
_နဝေ ဒေဝေ စ ပဿန္တာ,_  
_ဝဏ္ဏဝန္တေ ယသဿိနေ;_  
_သုဂတသ္မိံ ဗြဟ္မစရိယံ,_  
_စရိတွာန ဣဓာဂတေ._  

</Paragraph>

<Paragraph number="612" type="verses" book="dn-maha">
_တေ အညေ အတိရောစန္တိ,_  
_ဝဏ္ဏေန ယသသာယုနာ;_  
_သာဝကာ ဘူရိပညဿ,_  
_ဝိသေသူပဂတာ ဣဓ._  

</Paragraph>

<Paragraph number="613" type="verses" book="dn-maha">
ဣဒံ ဒိသွာန နန္ဒန္တိ,_  
_တာဝတိံသာ သဟိန္ဒကာ;_  
_တထာဂတံ နမဿန္တာ,_  
_ဓမ္မဿ စ သုဓမ္မတန်”တိ._  

</Paragraph>

<Paragraph number="614" book="dn-maha">
တေန သုဒံ, ဘန္တေ, ဒေဝါ တာဝတိံသာ ဘိယျောသော မတ္တာယ အတ္တမနာ ဟောန္တိ ပမုဒိတာ ပီတိသောမနဿဇာတာ “ဒိဗ္ဗာ ဝတ, ဘော, ကာယာ ပရိပူရေန္တိ, ဟာယန္တိ အသုရကာယာ”တိ. အထ ခေါ, ဘန္တေ, ယေနတ္ထေန ဒေဝါ တာဝတိံသာ သုဓမ္မာယံ သဘာယံ သန္နိသိန္နာ ဟောန္တိ သန္နိပတိတာ, တံ အတ္ထံ စိန္တယိတွာ တံ အတ္ထံ မန္တယိတွာ ဝုတ္တဝစနာပိ တံ စတ္တာရော မဟာရာဇာနော တသ္မိံ အတ္ထေ ဟောန္တိ. ပစ္စာနုသိဋ္ဌဝစနာပိ တံ စတ္တာရော မဟာရာဇာနော တသ္မိံ အတ္ထေ ဟောန္တိ, သကေသု သကေသု အာသနေသု ဌိတာ အဝိပက္ကန္တာ.
</Paragraph>

<Paragraph number="615" type="verses" book="dn-maha">
_တေ ဝုတ္တဝါကျာ ရာဇာနော,_  
_ပဋိဂ္ဂယှာနုသာသနိံ;_  
_ဝိပ္ပသန္နမနာ သန္တာ,_  
_အဋ္ဌံသု သမှိ အာသနေတိ._  

</Paragraph>

</Division>
<Division number="283" book="dn-maha" e="ch" v="7" p="169">

<Paragraph number="616" book="dn-maha">
အထ ခေါ, ဘန္တေ, ဥတ္တရာယ ဒိသာယ ဥဠာရော အာလောကော သဉ္ဇာယိ, ဩဘာသော ပါတုရဟောသိ အတိက္ကမ္မေဝ ဒေဝါနံ ဒေဝါနုဘာဝံ. အထ ခေါ, ဘန္တေ, သက္ကော ဒေဝါနမိန္ဒော ဒေဝေ တာဝတိံသေ အာမန္တေသိ—  “ယထာ ခေါ, မာရိသာ, နိမိတ္တာနိ ဒိဿန္တိ, ဥဠာရော အာလောကော သဉ္ဇာယတိ, ဩဘာသော ပါတုဘဝတိ, ဗြဟ္မာ ပါတုဘဝိဿတိ. ဗြဟ္မုနော ဟေတံ ပုဗ္ဗနိမိတ္တံ ပါတုဘာဝါယ ယဒိဒံ အာလောကော သဉ္ဇာယတိ ဩဘာသော ပါတုဘဝတီ”တိ.
</Paragraph>

<Paragraph number="617" type="verses" book="dn-maha">
_ယထာ နိမိတ္တာ ဒိဿန္တိ,_  
_ဗြဟ္မာ ပါတုဘဝိဿတိ;_  
_ဗြဟ္မုနော ဟေတံ နိမိတ္တံ,_  
_ဩဘာသော ဝိပုလော မဟာတိ._
</Paragraph>
</Division>