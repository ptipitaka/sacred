---
title: "8.2.1 ဂေါပကဝတ္ထု"
tableOfContents: false
sidebar:
  order: 1
type: "tipitaka"
basket: "su"
book: "dn-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="353" book="dn-maha" e="ch" v="7" p="216">

<Paragraph number="851" book="dn-maha">
ဣဓေဝ, ဘန္တေ, ကပိလဝတ္ထုသ္မိံ ဂေါပိကာ နာမ သကျဓီတာ အဟောသိ ဗုဒ္ဓေ ပသန္နာ ဓမ္မေ ပသန္နာ သံဃေ ပသန္နာ သီလေသု ပရိပူရကာရိနီ. သာ ဣတ္ထိတ္တံ ဝိရာဇေတွာ ပုရိသတ္တံ ဘာဝေတွာ ကာယဿ ဘေဒါ ပရံ မရဏာ သုဂတိံ သဂ္ဂံ လောကံ ဥပပန္နာ. ဒေဝါနံ တာဝတိံသာနံ သဟဗျတံ အမှာကံ ပုတ္တတ္တံ အဇ္ဈုပဂတာ. တတြပိ နံ ဧဝံ ဇာနန္တိ—  ‘ဂေါပကော ဒေဝပုတ္တော, ဂေါပကော ဒေဝပုတ္တော’တိ. အညေပိ, ဘန္တေ, တယော ဘိက္ခူ ဘဂဝတိ ဗြဟ္မစရိယံ စရိတွာ ဟီနံ ဂန္ဓဗ္ဗကာယံ ဥပပန္နာ. တေ ပဉ္စဟိ ကာမဂုဏေဟိ သမပ္ပိတာ သမင်္ဂီဘူတာ ပရိစာရယမာနာ အမှာကံ ဥပဋ္ဌာနံ အာဂစ္ဆန္တိ အမှာကံ ပါရိစရိယံ. တေ အမှာကံ ဥပဋ္ဌာနံ အာဂတေ အမှာကံ ပါရိစရိယံ ဂေါပကော ဒေဝပုတ္တော ပဋိစောဒေသိ—  ‘ကုတောမုခါ နာမ တုမှေ, မာရိသာ, တဿ ဘဂဝတော ဓမ္မံ အဿုတ္ထ—  အဟဉှိ နာမ ဣတ္ထိကာ သမာနာ ဗုဒ္ဓေ ပသန္နာ ဓမ္မေ ပသန္နာ သံဃေ ပသန္နာ သီလေသု ပရိပူရကာရိနီ ဣတ္ထိတ္တံ ဝိရာဇေတွာ ပုရိသတ္တံ ဘာဝေတွာ ကာယဿ ဘေဒါ ပရံ မရဏာ သုဂတိံ သဂ္ဂံ လောကံ ဥပပန္နာ, ဒေဝါနံ တာဝတိံသာနံ သဟဗျတံ သက္ကဿ ဒေဝါနမိန္ဒဿ ပုတ္တတ္တံ အဇ္ဈုပဂတာ. ဣဓာပိ မံ ဧဝံ ဇာနန္တိ—  “ဂေါပကော ဒေဝပုတ္တော ဂေါပကော ဒေဝပုတ္တော”တိ. တုမှေ ပန, မာရိသာ, ဘဂဝတိ ဗြဟ္မစရိယံ စရိတွာ ဟီနံ ဂန္ဓဗ္ဗကာယံ ဥပပန္နာ. ဒုဒ္ဒိဋ္ဌရူပံ ဝတ ဘော အဒ္ဒသာမ, ယေ မယံ အဒ္ဒသာမ သဟဓမ္မိကေ ဟီနံ ဂန္ဓဗ္ဗကာယံ ဥပပန္နေ’တိ. တေသံ, ဘန္တေ, ဂေါပကေန ဒေဝပုတ္တေန ပဋိစောဒိတာနံ ဒွေ ဒေဝါ ဒိဋ္ဌေဝ ဓမ္မေ သတိံ ပဋိလဘိံသု ကာယံ ဗြဟ္မပုရောဟိတံ, ဧကော ပန ဒေဝေါ ကာမေ အဇ္ဈာဝသိ.
</Paragraph>

</Division>
<Division number="354" book="dn-maha" e="ch" v="7" p="217">

<Paragraph number="852" type="verses" book="dn-maha">
_‘ဥပါသိကာ စက္ခုမတော အဟောသိံ,_  
_နာမမ္ပိ မယှံ အဟု “ဂေါပိကာ”တိ;_  
_ဗုဒ္ဓေ စ ဓမ္မေ စ အဘိပ္ပသန္နာ,_  
_သံဃဉ္စုပဋ္ဌာသိံ ပသန္နစိတ္တာ._  

</Paragraph>

<Paragraph number="853" type="verses" book="dn-maha">
_တဿေဝ ဗုဒ္ဓဿ သုဓမ္မတာယ,_  
_သက္ကဿ ပုတ္တောမှိ မဟာနုဘာဝေါ;_  
_မဟာဇုတီကော တိဒိဝူပပန္နော,_  
_ဇာနန္တိ မံ ဣဓာပိ “ဂေါပကော”တိ._  

</Paragraph>

<Paragraph number="854" type="verses" book="dn-maha">
_အထဒ္ဒသံ ဘိက္ခဝေါ ဒိဋ္ဌပုဗ္ဗေ,_  
_ဂန္ဓဗ္ဗကာယူပဂတေ ဝသီနေ;_  
ဣမေဟိ တေ ဂေါတမသာဝကာသေ,_  
_ယေ စ မယံ ပုဗ္ဗေ မနုဿဘူတာ._  

</Paragraph>

<Paragraph number="855" type="verses" book="dn-maha">
_အန္နေန ပါနေန ဥပဋ္ဌဟိမှာ,_  
_ပါဒူပသင်္ဂယှ သကေ နိဝေသနေ;_  
_ကုတောမုခါ နာမ ဣမေ ဘဝန္တော,_  
_ဗုဒ္ဓဿ ဓမ္မာနိ ပဋိဂ္ဂဟေသုံ._  

</Paragraph>

<Paragraph number="856" type="verses" book="dn-maha">
_ပစ္စတ္တံ ဝေဒိတဗ္ဗော ဟိ ဓမ္မော,_  
_သုဒေသိတော စက္ခုမတာနုဗုဒ္ဓေါ;_  
_အဟဉှိ တုမှေဝ ဥပါသမာနော,_  
_သုတွာန အရိယာန သုဘာသိတာနိ._  

</Paragraph>

<Paragraph number="857" type="verses" book="dn-maha">
_သက္ကဿ ပုတ္တောမှိ မဟာနုဘာဝေါ,_  
_မဟာဇုတီကော တိဒိဝူပပန္နော;_  
_တုမှေ ပန သေဋ္ဌမုပါသမာနာ,_  
_အနုတ္တရံ ဗြဟ္မစရိယံ စရိတွာ._  

</Paragraph>

<Paragraph number="858" type="verses" book="dn-maha">
_ဟီနံ ကာယံ ဥပပန္နာ ဘဝန္တော,_  
_အနာနုလောမာ ဘဝတူပပတ္တိ;_  
_ဒုဒ္ဒိဋ္ဌရူပံ ဝတ အဒ္ဒသာမ,_  
_သဟဓမ္မိကေ ဟီနကာယူပပန္နေ._  

</Paragraph>

<Paragraph number="859" type="verses" book="dn-maha">
_ဂန္ဓဗ္ဗကာယူပဂတာ ဘဝန္တော,_  
_ဒေဝါနမာဂစ္ဆထ ပါရိစရိယံ;_  
_အဂါရေ ဝသတော မယှံ,_  
ဣမံ ပဿ ဝိသေသတံ._  

</Paragraph>

<Paragraph number="860" type="verses" book="dn-maha">
ဣတ္ထီ ဟုတွာ သွဇ္ဇ ပုမောမှိ ဒေဝေါ,_  
_ဒိဗ္ဗေဟိ ကာမေဟိ သမင်္ဂိဘူတော’;_  
_တေ စောဒိတာ ဂေါတမသာဝကေန,_  
_သံဝေဂမာပါဒု သမေစ္စ ဂေါပကံ._  

</Paragraph>

<Paragraph number="861" type="verses" book="dn-maha">
_‘ဟန္ဒ ဝိယာယာမ ဗျာယာမ,_  
_မာ နော မယံ ပရပေဿာ အဟုမှာ’;_  
_တေသံ ဒုဝေ ဝီရိယမာရဘိံသု,_  
_အနုဿရံ ဂေါတမသာသနာနိ._  

</Paragraph>

<Paragraph number="862" type="verses" book="dn-maha">
ဣဓေဝ စိတ္တာနိ ဝိရာဇယိတွာ,_  
_ကာမေသု အာဒီနဝမဒ္ဒသံသု;_  
_တေ ကာမသံယောဇနဗန္ဓနာနိ,_  
_ပါပိမယောဂါနိ ဒုရစ္စယာနိ._  

</Paragraph>

<Paragraph number="863" type="verses" book="dn-maha">
_နာဂေါဝ သန္နာနိ ဂုဏာနိ ဆေတွာ,_  
_ဒေဝေ တာဝတိံသေ အတိက္ကမိံသု;_  
_သဲန္ဒာ ဒေဝါ သပဇာပတိကာ,_  
_သဗ္ဗေ သုဓမ္မာယ သဘာယုပဝိဋ္ဌာ._  

</Paragraph>

<Paragraph number="864" type="verses" book="dn-maha">
_တေသံ နိသိန္နာနံ အဘိက္ကမိံသု,_  
_ဝီရာ ဝိရာဂါ ဝိရဇံ ကရောန္တာ;_  
_တေ ဒိသွာ သံဝေဂမကာသိ ဝါသဝေါ,_  
_ဒေဝါဘိဘူ ဒေဝဂဏဿ မဇ္ဈေ._  

</Paragraph>

<Paragraph number="865" type="verses" book="dn-maha">
_‘ဣမေဟိ တေ ဟီနကာယူပပန္နာ,_  
_ဒေဝေ တာဝတိံသေ အဘိက္ကမန္တိ’;_  
_သံဝေဂဇာတဿ ဝစော နိသမ္မ,_  
_သော ဂေါပကော ဝါသဝမဇ္ဈဘာသိ._  

</Paragraph>

<Paragraph number="866" type="verses" book="dn-maha">
_‘ဗုဒ္ဓေါ ဇနိန္ဒတ္ထိ မနုဿလောကေ,_  
_ကာမာဘိဘူ သကျမုနီတိ ဉာယတိ;_  
_တဿေဝ တေ ပုတ္တာ သတိယာ ဝိဟီနာ,_  
_စောဒိတာ မယာ တေ သတိမဇ္ဈလတ္ထုံ’._  

</Paragraph>

<Paragraph number="867" type="verses" book="dn-maha">
_တိဏ္ဏံ တေသံ အာဝသိနေတ္ထ ဧကော,_  
_ဂန္ဓဗ္ဗကာယူပဂတော ဝသီနော;_  
_ဒွေ စ သမ္ဗောဓိပထာနုသာရိနော,_  
_ဒေဝေပိ ဟီဠေန္တိ သမာဟိတတ္တာ._  

</Paragraph>

<Paragraph number="868" type="verses" book="dn-maha">
_ဧတာဒိသီ ဓမ္မပ္ပကာသနေတ္ထ,_  
_န တတ္ထ ကိံကင်္ခတိ ကောစိ သာဝကော;_  
_နိတိဏ္ဏဩဃံ ဝိစိကိစ္ဆဆိန္နံ,_  
_ဗုဒ္ဓံ နမဿာမ ဇိနံ ဇနိန္ဒံ._  

</Paragraph>

<Paragraph number="869" type="verses" book="dn-maha">
_ယံ တေ ဓမ္မံ ဣဓညာယ,_  
_ဝိသေသံ အဇ္ဈဂံသု တေ;_  
_ကာယံ ဗြဟ္မပုရောဟိတံ,_  
_ဒုဝေ တေသံ ဝိသေသဂူ._  

</Paragraph>

<Paragraph number="870" type="verses" book="dn-maha">
_တဿ ဓမ္မဿ ပတ္တိယာ,_  
_အာဂတမှာသိ မာရိသ;_  
_ကတာဝကာသာ ဘဂဝတာ,_  
_ပဉှံ ပုစ္ဆေမု မာရိသာ”တိ._  

</Paragraph>

</Division>
<Division number="355" book="dn-maha" e="ch" v="7" p="219">

<Paragraph number="871" book="dn-maha">
အထ ခေါ ဘဂဝတော ဧတဒဟောသိ—  “ဒီဃရတ္တံ ဝိသုဒ္ဓေါ ခေါ အယံ ယက္ခော, ယံ ကိဉ္စိ မံ ပဉှံ ပုစ္ဆိဿတိ, သဗ္ဗံ တံ အတ္ထသဉှိတံယေဝ ပုစ္ဆိဿတိ, နော အနတ္ထသဉှိတံ. ယဉ္စဿာဟံ ပုဋ္ဌော ဗျာကရိဿာမိ, တံ ခိပ္ပမေဝ အာဇာနိဿတီ”တိ.
</Paragraph>

</Division>
<Division number="356" book="dn-maha" e="ch" v="7" p="220">

<Paragraph number="872" book="dn-maha">
အထ ခေါ ဘဂဝါ သက္ကံ ဒေဝါနမိန္ဒံ ဂါထာယ အဇ္ဈဘာသိ—
</Paragraph>

<Paragraph number="873" type="verses" book="dn-maha">
_“ပုစ္ဆ ဝါသဝ မံ ပဉှံ,_  
_ယံ ကိဉ္စိ မနသိစ္ဆသိ;_  
_တဿ တဿေဝ ပဉှဿ,_  
_အဟံ အန္တံ ကရောမိ တေ”တိ._  


</Paragraph>
</Division>

<Paragraph number="874" type="center" book="dn-maha">
ပဌမဘာဏဝါရော နိဋ္ဌိတော.


</Paragraph>

<Division number="357" book="dn-maha" e="ch" v="7" p="220">

<Paragraph number="875" book="dn-maha">
ကတာဝကာသော သက္ကော ဒေဝါနမိန္ဒော ဘဂဝတာ ဣမံ ဘဂဝန္တံ ပဌမံ ပဉှံ အပုစ္ဆိ—
</Paragraph>

<Paragraph number="876" book="dn-maha">
“ကိံသံယောဇနာ နု ခေါ, မာရိသ, ဒေဝါ မနုဿာ အသုရာ နာဂါ ဂန္ဓဗ္ဗာ ယေ စညေ သန္တိ ပုထုကာယာ, တေ—  ‘အဝေရာ အဒဏ္ဍာ အသပတ္တာ အဗျာပဇ္ဇာ ဝိဟရေမု အဝေရိနော’တိ ဣတိ စ နေသံ ဟောတိ, အထ စ ပန သဝေရာ သဒဏ္ဍာ သသပတ္တာ သဗျာပဇ္ဇာ ဝိဟရန္တိ သဝေရိနော”တိ? ဣတ္ထံ သက္ကော ဒေဝါနမိန္ဒော ဘဂဝန္တံ ပဉှံ အပုစ္ဆိ. တဿ ဘဂဝါ ပဉှံ ပုဋ္ဌော ဗျာကာသိ—
</Paragraph>

<Paragraph number="877" book="dn-maha">
“ဣဿာမစ္ဆရိယသံယောဇနာ ခေါ, ဒေဝါနမိန္ဒ, ဒေဝါ မနုဿာ အသုရာ နာဂါ ဂန္ဓဗ္ဗာ ယေ စညေ သန္တိ ပုထုကာယာ, တေ—  ‘အဝေရာ အဒဏ္ဍာ အသပတ္တာ အဗျာပဇ္ဇာ ဝိဟရေမု အဝေရိနော’တိ ဣတိ စ နေသံ ဟောတိ, အထ စ ပန သဝေရာ သဒဏ္ဍာ သသပတ္တာ သဗျာပဇ္ဇာ ဝိဟရန္တိ သဝေရိနော”တိ. ဣတ္ထံ ဘဂဝါ သက္ကဿ ဒေဝါနမိန္ဒဿ ပဉှံ ပုဋ္ဌော ဗျာကာသိ. အတ္တမနော သက္ကော ဒေဝါနမိန္ဒော ဘဂဝတော ဘာသိတံ အဘိနန္ဒိ အနုမောဒိ—  “ဧဝမေတံ, ဘဂဝါ, ဧဝမေတံ, သုဂတ. တိဏ္ဏာ မေတ္ထ ကင်္ခါ ဝိဂတာ ကထံကထာ ဘဂဝတော ပဉှဝေယျာကရဏံ သုတွာ”တိ.
</Paragraph>

</Division>
<Division number="358" book="dn-maha" e="ch" v="7" p="220">

<Paragraph number="878" book="dn-maha">
ဣတိဟ သက္ကော ဒေဝါနမိန္ဒော ဘဂဝတော ဘာသိတံ အဘိနန္ဒိတွာ အနုမောဒိတွာ ဘဂဝန္တံ ဥတ္တရိ ပဉှံ အပုစ္ဆိ—
</Paragraph>

<Paragraph number="879" book="dn-maha">
“ဣဿာမစ္ဆရိယံ ပန, မာရိသ, ကိံနိဒါနံ ကိံသမုဒယံ ကိံဇာတိကံ ကိံပဘဝံ; ကိသ္မိံ သတိ ဣဿာမစ္ဆရိယံ ဟောတိ; ကိသ္မိံ အသတိ ဣဿာမစ္ဆရိယံ န ဟောတီ”တိ? “ဣဿာမစ္ဆရိယံ ခေါ, ဒေဝါနမိန္ဒ, ပိယာပ္ပိယနိဒါနံ ပိယာပ္ပိယသမုဒယံ ပိယာပ္ပိယဇာတိကံ ပိယာပ္ပိယပဘဝံ; ပိယာပ္ပိယေ သတိ ဣဿာမစ္ဆရိယံ ဟောတိ, ပိယာပ္ပိယေ အသတိ ဣဿာမစ္ဆရိယံ န ဟောတီ”တိ.
</Paragraph>

<Paragraph number="880" book="dn-maha">
“ပိယာပ္ပိယံ ပန, မာရိသ, ကိံနိဒါနံ ကိံသမုဒယံ ကိံဇာတိကံ ကိံပဘဝံ; ကိသ္မိံ သတိ ပိယာပ္ပိယံ ဟောတိ; ကိသ္မိံ အသတိ ပိယာပ္ပိယံ န ဟောတီ”တိ? “ပိယာပ္ပိယံ ခေါ, ဒေဝါနမိန္ဒ, ဆန္ဒနိဒါနံ ဆန္ဒသမုဒယံ ဆန္ဒဇာတိကံ ဆန္ဒပဘဝံ; ဆန္ဒေ သတိ ပိယာပ္ပိယံ ဟောတိ; ဆန္ဒေ အသတိ ပိယာပ္ပိယံ န ဟောတီ”တိ.
</Paragraph>

<Paragraph number="881" book="dn-maha">
“ဆန္ဒော ပန, မာရိသ, ကိံနိဒါနော ကိံသမုဒယော ကိံဇာတိကော ကိံပဘဝေါ; ကိသ္မိံ သတိ ဆန္ဒော ဟောတိ; ကိသ္မိံ အသတိ ဆန္ဒော န ဟောတီ”တိ? “ဆန္ဒော ခေါ, ဒေဝါနမိန္ဒ, ဝိတက္ကနိဒါနော ဝိတက္ကသမုဒယော ဝိတက္ကဇာတိကော ဝိတက္ကပဘဝေါ; ဝိတက္ကေ သတိ ဆန္ဒော ဟောတိ; ဝိတက္ကေ အသတိ ဆန္ဒော န ဟောတီ”တိ.
</Paragraph>

<Paragraph number="882" book="dn-maha">
“ဝိတက္ကော ပန, မာရိသ, ကိံနိဒါနော ကိံသမုဒယော ကိံဇာတိကော ကိံပဘဝေါ; ကိသ္မိံ သတိ ဝိတက္ကော ဟောတိ; ကိသ္မိံ အသတိ ဝိတက္ကော န ဟောတီ”တိ? “ဝိတက္ကော ခေါ, ဒေဝါနမိန္ဒ, ပပဉ္စသညာသင်္ခါနိဒါနော ပပဉ္စသညာသင်္ခါသမုဒယော ပပဉ္စသညာသင်္ခါဇာတိကော ပပဉ္စသညာသင်္ခါပဘဝေါ; ပပဉ္စသညာသင်္ခါယ သတိ ဝိတက္ကော ဟောတိ; ပပဉ္စသညာသင်္ခါယ အသတိ ဝိတက္ကော န ဟောတီ”တိ.
</Paragraph>

<Paragraph number="883" book="dn-maha">
“ကထံ ပဋိပန္နော ပန, မာရိသ, ဘိက္ခု ပပဉ္စသညာသင်္ခါနိရောဓသာရုပ္ပဂါမိနိံ ပဋိပဒံ ပဋိပန္နော ဟောတီ”တိ?
</Paragraph>
</Division>