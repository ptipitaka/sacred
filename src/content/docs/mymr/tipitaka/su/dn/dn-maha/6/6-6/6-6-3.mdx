---
title: "6.6.3 ဗြဟ္မုနာသာကစ္ဆာ"
tableOfContents: false
sidebar:
  order: 3
type: "tipitaka"
basket: "su"
book: "dn-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="318" book="dn-maha" e="ch" v="7" p="193">

<Paragraph number="702" book="dn-maha">
အထ ခေါ, ဘော, ဗြဟ္မာ သနင်္ကုမာရော မဟာဂေါဝိန္ဒဿ ဗြာဟ္မဏဿ စေတသာ စေတောပရိဝိတက္ကမညာယ—  သေယျထာပိ နာမ ဗလဝါ ပုရိသော သမိဉ္ဇိတံ ဝါ ဗာဟံ ပသာရေယျ, ပသာရိတံ ဝါ ဗာဟံ သမိဉ္ဇေယျ; ဧဝမေဝ—  ဗြဟ္မလောကေ အန္တရဟိတော မဟာဂေါဝိန္ဒဿ ဗြာဟ္မဏဿ သမ္မုခေ ပါတုရဟောသိ. အထ ခေါ, ဘော, မဟာဂေါဝိန္ဒဿ ဗြာဟ္မဏဿ အဟုဒေဝ ဘယံ အဟု ဆမ္ဘိတတ္တံ အဟု လောမဟံသော ယထာ တံ အဒိဋ္ဌပုဗ္ဗံ ရူပံ ဒိသွာ. အထ ခေါ, ဘော, မဟာဂေါဝိန္ဒော ဗြာဟ္မဏော ဘီတော သံဝိဂ္ဂေါ လောမဟဋ္ဌဇာတော ဗြဟ္မာနံ သနင်္ကုမာရံ ဂါထာယ အဇ္ဈဘာသိ—
</Paragraph>

<Paragraph number="703" type="verses" book="dn-maha">
_“ဝဏ္ဏဝါ ယသဝါ သိရိမာ,_  
_ကော နု တွမသိ မာရိသ;_  
_အဇာနန္တာ တံ ပုစ္ဆာမ,_  
_ကထံ ဇာနေမု တံ မယန်”တိ._  

</Paragraph>

<Paragraph number="704" type="verses" book="dn-maha">
_“မံ ဝေ ကုမာရံ ဇာနန္တိ,_  
_ဗြဟ္မလောကေ သနန္တနံ;_  
_သဗ္ဗေ ဇာနန္တိ မံ ဒေဝါ,_  
_ဧဝံ ဂေါဝိန္ဒ ဇာနဟိ”._  

</Paragraph>

<Paragraph number="705" type="verses" book="dn-maha">
_“အာသနံ ဥဒကံ ပဇ္ဇံ,_  
_မဓုသာကဉ္စ ဗြဟ္မုနော;_  
_အဂ္ဃေ ဘဝန္တံ ပုစ္ဆာမ,_  
_အဂ္ဃံ ကုရုတု နော ဘဝံ”._  

</Paragraph>

<Paragraph number="706" type="verses" book="dn-maha">
_“ပဋိဂ္ဂဏှာမ တေ အဂ္ဃံ,_  
_ယံ တွံ ဂေါဝိန္ဒ ဘာသသိ;_  
_ဒိဋ္ဌဓမ္မဟိတတ္ထာယ,_  
_သမ္ပရာယ သုခါယ စ;_  
_ကတာဝကာသော ပုစ္ဆဿု,_  
_ယံ ကိဉ္စိ အဘိပတ္ထိတန်”တိ._  

</Paragraph>

</Division>
<Division number="319" book="dn-maha" e="ch" v="7" p="193">

<Paragraph number="707" book="dn-maha">
အထ ခေါ, ဘော, မဟာဂေါဝိန္ဒဿ ဗြာဟ္မဏဿ ဧတဒဟောသိ—  “ကတာဝကာသော ခေါမှိ ဗြဟ္မုနာ သနင်္ကုမာရေန. ကိံ နု ခေါ အဟံ ဗြဟ္မာနံ သနင်္ကုမာရံ ပုစ္ဆေယျံ ဒိဋ္ဌဓမ္မိကံ ဝါ အတ္ထံ သမ္ပရာယိကံ ဝါ”တိ? အထ ခေါ, ဘော, မဟာဂေါဝိန္ဒဿ ဗြာဟ္မဏဿ ဧတဒဟောသိ—  “ကုသလော ခေါ အဟံ ဒိဋ္ဌဓမ္မိကာနံ အတ္ထာနံ, အညေပိ မံ ဒိဋ္ဌဓမ္မိကံ အတ္ထံ ပုစ္ဆန္တိ. ယန္နူနာဟံ ဗြဟ္မာနံ သနင်္ကုမာရံ သမ္ပရာယိကညေဝ အတ္ထံ ပုစ္ဆေယျန်”တိ. အထ ခေါ, ဘော, မဟာဂေါဝိန္ဒော ဗြာဟ္မဏော ဗြဟ္မာနံ သနင်္ကုမာရံ ဂါထာယ အဇ္ဈဘာသိ—
</Paragraph>

<Paragraph number="708" type="verses" book="dn-maha">
_“ပုစ္ဆာမိ ဗြဟ္မာနံ သနင်္ကုမာရံ,_  
_ကင်္ခီ အကင်္ခိံ ပရဝေဒိယေသု;_  
_ကတ္ထဋ္ဌိတော ကိမှိ စ သိက္ခမာနော,_  
_ပပ္ပေါတိ မစ္စော အမတံ ဗြဟ္မလောကန်”တိ._  

</Paragraph>

<Paragraph number="709" type="verses" book="dn-maha">
_“ဟိတွာ မမတ္တံ မနုဇေသု ဗြဟ္မေ,_  
_ဧကောဒိဘူတော ကရုဏေဓိမုတ္တော;_  
_နိရာမဂန္ဓော ဝိရတော မေထုနသ္မာ,_  
_ဧတ္ထဋ္ဌိတော ဧတ္ထ စ သိက္ခမာနော;_  
_ပပ္ပေါတိ မစ္စော အမတံ ဗြဟ္မလောကန်”တိ._  

</Paragraph>

</Division>
<Division number="320" book="dn-maha" e="ch" v="7" p="194">

<Paragraph number="710" book="dn-maha">
“‘ဟိတွာ မမတ္တန်’တိ အဟံ, ဘောတော, အာဇာနာမိ. ဣဓေကစ္စော အပ္ပံ ဝါ ဘောဂက္ခန္ဓံ ပဟာယ မဟန္တံ ဝါ ဘောဂက္ခန္ဓံ ပဟာယ အပ္ပံ ဝါ ဉာတိပရိဝဋ္ဋံ ပဟာယ မဟန္တံ ဝါ ဉာတိပရိဝဋ္ဋံ ပဟာယ ကေသမဿုံ ဩဟာရေတွာ ကာသာယာနိ ဝတ္ထာနိ အစ္ဆာဒေတွာ အဂါရသ္မာ အနဂါရိယံ ပဗ္ဗဇတိ, ဣတိ ‘ဟိတွာ မမတ္တန်’တိ အဟံ, ဘောတော, အာဇာနာမိ.
</Paragraph>

<Paragraph number="711" book="dn-maha">
‘ဧကောဒိဘူတော’တိ အဟံ, ဘောတော, အာဇာနာမိ. ဣဓေကစ္စော ဝိဝိတ္တံ သေနာသနံ ဘဇတိ အရညံ ရုက္ခမူလံ ပဗ္ဗတံ ကန္ဒရံ ဂိရိဂုဟံ သုသာနံ ဝနပတ္ထံ အဗ္ဘောကာသံ ပလာလပုဉ္ဇံ, ဣတိ ‘ဧကောဒိဘူတော’တိ အဟံ, ဘောတော, အာဇာနာမိ.
</Paragraph>

<Paragraph number="712" book="dn-maha">
‘ကရုဏေဓိမုတ္တော’တိ အဟံ, ဘောတော, အာဇာနာမိ. ဣဓေကစ္စော ကရုဏာသဟဂတေန စေတသာ ဧကံ ဒိသံ ဖရိတွာ ဝိဟရတိ, တထာ ဒုတိယံ, တထာ တတိယံ, တထာ စတုတ္ထံ. ဣတိ ဥဒ္ဓမဓောတိရိယံ သဗ္ဗဓိ သဗ္ဗတ္တတာယ သဗ္ဗာဝန္တံ လောကံ ကရုဏာသဟဂတေန စေတသာ ဝိပုလေန မဟဂ္ဂတေန အပ္ပမာဏေန အဝေရေန အဗျာပဇ္ဇေန ဖရိတွာ ဝိဟရတိ. ဣတိ ‘ကရုဏေဓိမုတ္တော’တိ အဟံ, ဘောတော, အာဇာနာမိ. အာမဂန္ဓေ စ ခေါ အဟံ, ဘောတော, ဘာသမာနဿ န အာဇာနာမိ.
</Paragraph>

<Paragraph number="713" type="verses" book="dn-maha">
_ကေ အာမဂန္ဓာ မနုဇေသု ဗြဟ္မေ,_  
_ဧတေ အဝိဒွါ ဣဓ ဗြူဟိ ဓီရ;_  
_ကေနာဝဋာ ဝါတိ ပဇာ ကုရုတု,_  
_အာပါယိကာ နိဝုတဗြဟ္မလောကာ”တိ._  

</Paragraph>

<Paragraph number="714" type="verses" book="dn-maha">
_“ကောဓော မောသဝဇ္ဇံ နိကတိ စ ဒုဗ္ဘော,_  
_ကဒရိယတာ အတိမာနော ဥသူယာ;_  
ဣစ္ဆာ ဝိဝိစ္ဆာ ပရဟေဌနာ စ,_  
_လောဘော စ ဒေါသော စ မဒေါ စ မောဟော;_  
_ဧတေသု ယုတ္တာ အနိရာမဂန္ဓာ,_  
_အာပါယိကာ နိဝုတဗြဟ္မလောကာ”တိ._  

</Paragraph>

<Paragraph number="715" book="dn-maha">
“ယထာ ခေါ အဟံ, ဘောတော, အာမဂန္ဓေ ဘာသမာနဿ အာဇာနာမိ. တေ န သုနိမ္မဒယာ အဂါရံ အဇ္ဈာဝသတာ. ပဗ္ဗဇိဿာမဟံ, ဘော, အဂါရသ္မာ အနဂါရိယန်”တိ. “ယဿဒါနိ ဘဝံ ဂေါဝိန္ဒော ကာလံ မညတီ”တိ.
</Paragraph>
</Division>