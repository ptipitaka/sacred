---
title: "3.39 သရီရဓာတုဝိဘဇန"
tableOfContents: false
sidebar:
  order: 33
type: "tipitaka"
basket: "su"
book: "dn-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="236" book="dn-maha">

<Paragraph number="515" book="dn-maha">
အဿောသိ ခေါ ရာဇာ မာဂဓော အဇာတသတ္တု ဝေဒေဟိပုတ္တော—  “ဘဂဝါ ကိရ ကုသိနာရာယံ ပရိနိဗ္ဗုတော”တိ. အထ ခေါ ရာဇာ မာဂဓော အဇာတသတ္တု ဝေဒေဟိပုတ္တော ကောသိနာရကာနံ မလ္လာနံ ဒူတံ ပါဟေသိ—  “ဘဂဝါပိ ခတ္တိယော အဟမ္ပိ ခတ္တိယော, အဟမ္ပိ အရဟာမိ ဘဂဝတော သရီရာနံ ဘာဂံ, အဟမ္ပိ ဘဂဝတော သရီရာနံ ထူပဉ္စ မဟဉ္စ ကရိဿာမီ”တိ.
</Paragraph>

<Paragraph number="516" book="dn-maha">
အဿောသုံ ခေါ ဝေသာလိကာ လိစ္ဆဝီ—  “ဘဂဝါ ကိရ ကုသိနာရာယံ ပရိနိဗ္ဗုတော”တိ. အထ ခေါ ဝေသာလိကာ လိစ္ဆဝီ ကောသိနာရကာနံ မလ္လာနံ ဒူတံ ပါဟေသုံ—  “ဘဂဝါပိ ခတ္တိယော မယမ္ပိ ခတ္တိယာ, မယမ္ပိ အရဟာမ ဘဂဝတော သရီရာနံ ဘာဂံ, မယမ္ပိ ဘဂဝတော သရီရာနံ ထူပဉ္စ မဟဉ္စ ကရိဿာမာ”တိ.
</Paragraph>

<Paragraph number="517" book="dn-maha">
အဿောသုံ ခေါ ကပိလဝတ္ထုဝါသီ သကျာ—  “ဘဂဝါ ကိရ ကုသိနာရာယံ ပရိနိဗ္ဗုတော”တိ. အထ ခေါ ကပိလဝတ္ထုဝါသီ သကျာ ကောသိနာရကာနံ မလ္လာနံ ဒူတံ ပါဟေသုံ—  “ဘဂဝါ အမှာကံ ဉာတိသေဋ္ဌော, မယမ္ပိ အရဟာမ ဘဂဝတော သရီရာနံ ဘာဂံ, မယမ္ပိ ဘဂဝတော သရီရာနံ ထူပဉ္စ မဟဉ္စ ကရိဿာမာ”တိ.
</Paragraph>

<Paragraph number="518" book="dn-maha">
အဿောသုံ ခေါ အလ္လကပ္ပကာ ဗုလယော—  “ဘဂဝါ ကိရ ကုသိနာရာယံ ပရိနိဗ္ဗုတော”တိ. အထ ခေါ အလ္လကပ္ပကာ ဗုလယော ကောသိနာရကာနံ မလ္လာနံ ဒူတံ ပါဟေသုံ—  “ဘဂဝါပိ ခတ္တိယော မယမ္ပိ ခတ္တိယာ, မယမ္ပိ အရဟာမ ဘဂဝတော သရီရာနံ ဘာဂံ, မယမ္ပိ ဘဂဝတော သရီရာနံ ထူပဉ္စ မဟဉ္စ ကရိဿာမာ”တိ.
</Paragraph>

<Paragraph number="519" book="dn-maha">
အဿောသုံ ခေါ ရာမဂါမကာ ကောဠိယာ—  “ဘဂဝါ ကိရ ကုသိနာရာယံ ပရိနိဗ္ဗုတော”တိ. အထ ခေါ ရာမဂါမကာ ကောဠိယာ ကောသိနာရကာနံ မလ္လာနံ ဒူတံ ပါဟေသုံ—  “ဘဂဝါပိ ခတ္တိယော မယမ္ပိ ခတ္တိယာ, မယမ္ပိ အရဟာမ ဘဂဝတော သရီရာနံ ဘာဂံ, မယမ္ပိ ဘဂဝတော သရီရာနံ ထူပဉ္စ မဟဉ္စ ကရိဿာမာ”တိ.
</Paragraph>

<Paragraph number="520" book="dn-maha">
အဿောသိ ခေါ ဝေဋ္ဌဒီပကော ဗြာဟ္မဏော—  “ဘဂဝါ ကိရ ကုသိနာရာယံ ပရိနိဗ္ဗုတော”တိ. အထ ခေါ ဝေဋ္ဌဒီပကော ဗြာဟ္မဏော ကောသိနာရကာနံ မလ္လာနံ ဒူတံ ပါဟေသိ—  “ဘဂဝါပိ ခတ္တိယော အဟမ္ပိသ္မိ ဗြာဟ္မဏော, အဟမ္ပိ အရဟာမိ ဘဂဝတော သရီရာနံ ဘာဂံ, အဟမ္ပိ ဘဂဝတော သရီရာနံ ထူပဉ္စ မဟဉ္စ ကရိဿာမီ”တိ.
</Paragraph>

<Paragraph number="521" book="dn-maha">
အဿောသုံ ခေါ ပါဝေယျကာ မလ္လာ—  “ဘဂဝါ ကိရ ကုသိနာရာယံ ပရိနိဗ္ဗုတော”တိ. အထ ခေါ ပါဝေယျကာ မလ္လာ ကောသိနာရကာနံ မလ္လာနံ ဒူတံ ပါဟေသုံ—  “ဘဂဝါပိ ခတ္တိယော မယမ္ပိ ခတ္တိယာ, မယမ္ပိ အရဟာမ ဘဂဝတော သရီရာနံ ဘာဂံ, မယမ္ပိ ဘဂဝတော သရီရာနံ ထူပဉ္စ မဟဉ္စ ကရိဿာမာ”တိ.
</Paragraph>

<Paragraph number="522" book="dn-maha">
ဧဝံ ဝုတ္တေ, ကောသိနာရကာ မလ္လာ တေ သံဃေ ဂဏေ ဧတဒဝေါစုံ—  “ဘဂဝါ အမှာကံ ဂါမက္ခေတ္တေ ပရိနိဗ္ဗုတော, န မယံ ဒဿာမ ဘဂဝတော သရီရာနံ ဘာဂန်”တိ.
</Paragraph>

</Division>
<Division number="237" book="dn-maha">

<Paragraph number="523" book="dn-maha">
ဧဝံ ဝုတ္တေ, ဒေါဏော ဗြာဟ္မဏော တေ သံဃေ ဂဏေ ဧတဒဝေါစ—
</Paragraph>

<Paragraph number="524" type="verses" book="dn-maha">
_“သုဏန္တု ဘောန္တော မမ ဧကဝါစံ,_  
_အမှာက ဗုဒ္ဓေါ အဟု ခန္တိဝါဒေါ;_  
_န ဟိ သာဓု ယံ ဥတ္တမပုဂ္ဂလဿ,_  
_သရီရဘာဂေ သိယာ သမ္ပဟာရော._  

</Paragraph>

<Paragraph number="525" type="verses" book="dn-maha">
_သဗ္ဗေဝ ဘောန္တော သဟိတာ သမဂ္ဂါ,_  
_သမ္မောဒမာနာ ကရောမဋ္ဌဘာဂေ;_  
_ဝိတ္ထာရိကာ ဟောန္တု ဒိသာသု ထူပါ,_  
_ဗဟူ ဇနာ စက္ခုမတော ပသန္နာ”တိ._  

</Paragraph>

</Division>
<Division number="238" book="dn-maha">

<Paragraph number="526" book="dn-maha">
“တေန ဟိ, ဗြာဟ္မဏ, တွညေဝ ဘဂဝတော သရီရာနိ အဋ္ဌဓာ သမံ သဝိဘတ္တံ ဝိဘဇာဟီ”တိ. “ဧဝံ, ဘော”တိ ခေါ ဒေါဏော ဗြာဟ္မဏော တေသံ သံဃာနံ ဂဏာနံ ပဋိဿုတွာ ဘဂဝတော သရီရာနိ အဋ္ဌဓာ သမံ သုဝိဘတ္တံ ဝိဘဇိတွာ တေ သံဃေ ဂဏေ ဧတဒဝေါစ—  “ဣမံ မေ ဘောန္တော တုမ္ဗံ ဒဒန္တု အဟမ္ပိ တုမ္ဗဿ ထူပဉ္စ မဟဉ္စ ကရိဿာမီ”တိ. အဒံသု ခေါ တေ ဒေါဏဿ ဗြာဟ္မဏဿ တုမ္ဗံ.
</Paragraph>

<Paragraph number="527" book="dn-maha">
အဿောသုံ ခေါ ပိပ္ပလိဝနိယာ မောရိယာ—  “ဘဂဝါ ကိရ ကုသိနာရာယံ ပရိနိဗ္ဗုတော”တိ. အထ ခေါ ပိပ္ပလိဝနိယာ မောရိယာ ကောသိနာရကာနံ မလ္လာနံ ဒူတံ ပါဟေသုံ—  “ဘဂဝါပိ ခတ္တိယော မယမ္ပိ ခတ္တိယာ, မယမ္ပိ အရဟာမ ဘဂဝတော သရီရာနံ ဘာဂံ, မယမ္ပိ ဘဂဝတော သရီရာနံ ထူပဉ္စ မဟဉ္စ ကရိဿာမာ”တိ. “နတ္ထိ ဘဂဝတော သရီရာနံ ဘာဂေါ, ဝိဘတ္တာနိ ဘဂဝတော သရီရာနိ. ဣတော အင်္ဂါရံ ဟရထာ”တိ. တေ တတော အင်္ဂါရံ ဟရိံသု.
</Paragraph>
</Division>