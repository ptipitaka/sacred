---
title: "11.10 ဒသ ဓမ္မာ"
tableOfContents: false
sidebar:
  order: 2
type: "tipitaka"
basket: "su"
book: "pthi"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Paragraph type="center" book="pthi">
## 1337\. ဒသ ဓမ္မာ
</Paragraph>

<Division number="360" book="pthi">

<Paragraph number="1338" book="pthi">
ဒသ ဓမ္မာ ဗဟုကာရာ …ပေ…  ဒသ ဓမ္မာ သစ္ဆိကာတဗ္ဗာ.
</Paragraph>

<Paragraph number="1339" book="pthi">
ကတမေ ဒသ ဓမ္မာ <Emphasis>ဗဟုကာရာ?</Emphasis> ဒသ နာထကရဏာ ဓမ္မာ—  ဣဓာဝုသော, ဘိက္ခု သီလဝါ ဟောတိ, ပါတိမောက္ခသံဝရသံဝုတော ဝိဟရတိ အာစာရဂေါစရသမ္ပန္နော, အဏုမတ္တေသု ဝဇ္ဇေသု ဘယဒဿာဝီ သမာဒါယ သိက္ခတိ သိက္ခာပဒေသု. ယံပါဝုသော, ဘိက္ခု သီလဝါ ဟောတိ …ပေ…  သိက္ခတိ သိက္ခာပဒေသု. အယမ္ပိ ဓမ္မော နာထကရဏော. (1.1)
</Paragraph>

<Paragraph number="1340" book="pthi">
ပုန စပရံ, အာဝုသော, ဘိက္ခု ဗဟုဿုတော …ပေ…  ဒိဋ္ဌိယာ သုပ္ပဋိဝိဒ္ဓါ. ယံပါဝုသော, ဘိက္ခု ဗဟုဿုတော …ပေ…  အယမ္ပိ ဓမ္မော နာထကရဏော. (1.2)
</Paragraph>

<Paragraph number="1341" book="pthi">
ပုန စပရံ, အာဝုသော, ဘိက္ခု ကလျာဏမိတ္တော ဟောတိ ကလျာဏသဟာယော ကလျာဏသမ္ပဝင်္ကော. ယံပါဝုသော, ဘိက္ခု …ပေ…  ကလျာဏသမ္ပဝင်္ကော. အယမ္ပိ ဓမ္မော နာထကရဏော. (1.3)
</Paragraph>

<Paragraph number="1342" book="pthi">
ပုန စပရံ, အာဝုသော, ဘိက္ခု သုဝစော ဟောတိ သောဝစဿကရဏေဟိ ဓမ္မေဟိ သမန္နာဂတော, ခမော ပဒက္ခိဏဂ္ဂါဟီ အနုသာသနိံ. ယံပါဝုသော, ဘိက္ခု …ပေ…  အနုသာသနိံ. အယမ္ပိ ဓမ္မော နာထကရဏော. (1.4)
</Paragraph>

<Paragraph number="1343" book="pthi">
ပုန စပရံ, အာဝုသော, ဘိက္ခု ယာနိ တာနိ သဗြဟ္မစာရီနံ ဥစ္စာဝစာနိ ကိံကရဏီယာနိ တတ္ထ ဒက္ခော ဟောတိ အနလသော တတြုပါယာယ ဝီမံသာယ သမန္နာဂတော, အလံ ကာတုံ, အလံ သံဝိဓာတုံ. ယံပါဝုသော, ဘိက္ခု …ပေ…  အလံ သံဝိဓာတုံ. အယမ္ပိ ဓမ္မော နာထကရဏော. (1.5)
</Paragraph>

<Paragraph number="1344" book="pthi">
ပုန စပရံ, အာဝုသော, ဘိက္ခု ဓမ္မကာမော ဟောတိ ပိယသမုဒါဟာရော အဘိဓမ္မေ အဘိဝိနယေ ဥဠာရပါမောဇ္ဇော. ယံပါဝုသော, ဘိက္ခု …ပေ…  ဥဠာရပါမောဇ္ဇော. အယမ္ပိ ဓမ္မော နာထကရဏော. (1.6)
</Paragraph>

<Paragraph number="1345" book="pthi">
ပုန စပရံ, အာဝုသော, ဘိက္ခု သန္တုဋ္ဌော ဟောတိ ဣတရီတရေဟိ စီဝရပိဏ္ဍပါတသေနာသနဂိလာနပ္ပစ္စယဘေသဇ္ဇပရိက္ခာရေဟိ. ယံပါဝုသော, ဘိက္ခု …ပေ…  အယမ္ပိ ဓမ္မော နာထကရဏော. (1.7)
</Paragraph>

<Paragraph number="1346" book="pthi">
ပုန စပရံ, အာဝုသော, ဘိက္ခု အာရဒ္ဓဝီရိယော ဝိဟရတိ …ပေ…  ကုသလေသု ဓမ္မေသု. ယံပါဝုသော, ဘိက္ခု …ပေ…  အယမ္ပိ ဓမ္မော နာထကရဏော. (1.8)
</Paragraph>

<Paragraph number="1347" book="pthi">
ပုန စပရံ, အာဝုသော, ဘိက္ခု သတိမာ ဟောတိ, ပရမေန သတိနေပက္ကေန သမန္နာဂတော, စိရကတမ္ပိ စိရဘာသိတမ္ပိ သရိတာ အနုဿရိတာ. ယံပါဝုသော, ဘိက္ခု …ပေ…  အယမ္ပိ ဓမ္မော နာထကရဏော. (1.9)
</Paragraph>

<Paragraph number="1348" book="pthi">
ပုန စပရံ, အာဝုသော, ဘိက္ခု ပညဝါ ဟောတိ ဥဒယတ္ထဂါမိနိယာ ပညာယ သမန္နာဂတော, အရိယာယ နိဗ္ဗေဓိကာယ သမ္မာ ဒုက္ခက္ခယဂါမိနိယာ. ယံပါဝုသော, ဘိက္ခု …ပေ…  အယမ္ပိ ဓမ္မော နာထကရဏော. ဣမေ ဒသ ဓမ္မာ ဗဟုကာရာ. (1.10)
</Paragraph>

<Paragraph number="1349" book="pthi">
ကတမေ ဒသ ဓမ္မာ <Emphasis>ဘာဝေတဗ္ဗာ?</Emphasis> ဒသ ကသိဏာယတနာနိ—  ပထဝီကသိဏမေကော သဉ္ဇာနာတိ ဥဒ္ဓံ အဓော တိရိယံ အဒွယံ အပ္ပမာဏံ. အာပေါကသိဏမေကော သဉ္ဇာနာတိ …ပေ…  တေဇောကသိဏမေကော သဉ္ဇာနာတိ…  ဝါယောကသိဏမေကော သဉ္ဇာနာတိ…  နီလကသိဏမေကော သဉ္ဇာနာတိ…  ပီတကသိဏမေကော သဉ္ဇာနာတိ…  လောဟိတကသိဏမေကော သဉ္ဇာနာတိ…  ဩဒါတကသိဏမေကော သဉ္ဇာနာတိ…  အာကာသကသိဏမေကော သဉ္ဇာနာတိ…  ဝိညာဏကသိဏမေကော သဉ္ဇာနာတိ ဥဒ္ဓံ အဓော တိရိယံ အဒွယံ အပ္ပမာဏံ. ဣမေ ဒသ ဓမ္မာ ဘာဝေတဗ္ဗာ. (2)
</Paragraph>

<Paragraph number="1350" book="pthi">
ကတမေ ဒသ ဓမ္မာ <Emphasis>ပရိညေယျာ?</Emphasis> ဒသာယတနာနိ—  စက္ခာယတနံ, ရူပါယတနံ, သောတာယတနံ, သဒ္ဒါယတနံ, ဃာနာယတနံ, ဂန္ဓာယတနံ, ဇိဝှါယတနံ, ရသာယတနံ, ကာယာယတနံ, ဖောဋ္ဌဗ္ဗာယတနံ. ဣမေ ဒသ ဓမ္မာ ပရိညေယျာ. (3)
</Paragraph>

<Paragraph number="1351" book="pthi">
ကတမေ ဒသ ဓမ္မာ <Emphasis>ပဟာတဗ္ဗာ?</Emphasis> ဒသ မိစ္ဆတ္တာ—  မိစ္ဆာဒိဋ္ဌိ, မိစ္ဆာသင်္ကပ္ပေါ, မိစ္ဆာဝါစာ, မိစ္ဆာကမ္မန္တော, မိစ္ဆာအာဇီဝေါ, မိစ္ဆာဝါယာမော, မိစ္ဆာသတိ, မိစ္ဆာသမာဓိ, မိစ္ဆာဉာဏံ, မိစ္ဆာဝိမုတ္တိ. ဣမေ ဒသ ဓမ္မာ ပဟာတဗ္ဗာ. (4)
</Paragraph>

<Paragraph number="1352" book="pthi">
ကတမေ ဒသ ဓမ္မာ <Emphasis>ဟာနဘာဂိယာ?</Emphasis> ဒသ အကုသလကမ္မပထာ—  ပါဏာတိပါတော, အဒိန္နာဒါနံ, ကာမေသုမိစ္ဆာစာရော, မုသာဝါဒေါ, ပိသုဏာ ဝါစာ, ဖရုသာ ဝါစာ, သမ္ဖပ္ပလာပေါ, အဘိဇ္ဈာ, ဗျာပါဒေါ, မိစ္ဆာဒိဋ္ဌိ. ဣမေ ဒသ ဓမ္မာ ဟာနဘာဂိယာ. (5)
</Paragraph>

<Paragraph number="1353" book="pthi">
ကတမေ ဒသ ဓမ္မာ <Emphasis>ဝိသေသဘာဂိယာ?</Emphasis> ဒသ ကုသလကမ္မပထာ—  ပါဏာတိပါတာ ဝေရမဏီ, အဒိန္နာဒါနာ ဝေရမဏီ, ကာမေသုမိစ္ဆာစာရာ ဝေရမဏီ, မုသာဝါဒါ ဝေရမဏီ, ပိသုဏာယ ဝါစာယ ဝေရမဏီ, ဖရုသာယ ဝါစာယ ဝေရမဏီ, သမ္ဖပ္ပလာပါ ဝေရမဏီ, အနဘိဇ္ဈာ, အဗျာပါဒေါ, သမ္မာဒိဋ္ဌိ. ဣမေ ဒသ ဓမ္မာ ဝိသေသဘာဂိယာ. (6)
</Paragraph>

<Paragraph number="1354" book="pthi">
ကတမေ ဒသ ဓမ္မာ <Emphasis>ဒုပ္ပဋိဝိဇ္ဈာ?</Emphasis> ဒသ အရိယဝါသာ—  ဣဓာဝုသော, ဘိက္ခု ပဉ္စင်္ဂဝိပ္ပဟီနော ဟောတိ, ဆဠင်္ဂသမန္နာဂတော, ဧကာရက္ခော, စတုရာပဿေနော, ပဏုန္နပစ္စေကသစ္စော, သမဝယသဋ္ဌေသနော, အနာဝိလသင်္ကပ္ပေါ, ပဿဒ္ဓကာယသင်္ခါရော, သုဝိမုတ္တစိတ္တော, သုဝိမုတ္တပညော.
</Paragraph>

<Paragraph number="1355" book="pthi">
ကထဉ္စာဝုသော, ဘိက္ခု ပဉ္စင်္ဂဝိပ္ပဟီနော ဟောတိ? ဣဓာဝုသော, ဘိက္ခုနော ကာမစ္ဆန္ဒော ပဟီနော ဟောတိ, ဗျာပါဒေါ ပဟီနော ဟောတိ, ထိနမိဒ္ဓံ ပဟီနံ ဟောတိ, ဥဒ္ဓစ္စကုက္ကုစ္စံ ပဟီနံ ဟောတိ, ဝိစိကိစ္ဆာ ပဟီနာ ဟောတိ. ဧဝံ ခေါ, အာဝုသော, ဘိက္ခု ပဉ္စင်္ဂဝိပ္ပဟီနော ဟောတိ. (7.1)
</Paragraph>

<Paragraph number="1356" book="pthi">
ကထဉ္စာဝုသော, ဘိက္ခု ဆဠင်္ဂသမန္နာဂတော ဟောတိ? ဣဓာဝုသော, ဘိက္ခု စက္ခုနာ ရူပံ ဒိသွာ နေဝ သုမနော ဟောတိ န ဒုမ္မနော, ဥပေက္ခကော ဝိဟရတိ သတော သမ္ပဇာနော. သောတေန သဒ္ဒံ သုတွာ …ပေ…  ဃာနေန ဂန္ဓံ ဃာယိတွာ…  ဇိဝှါယ ရသံ သာယိတွာ…  ကာယေန ဖောဋ္ဌဗ္ဗံ ဖုသိတွာ…  မနသာ ဓမ္မံ ဝိညာယ နေဝ သုမနော ဟောတိ န ဒုမ္မနော, ဥပေက္ခကော ဝိဟရတိ သတော သမ္ပဇာနော. ဧဝံ ခေါ, အာဝုသော, ဘိက္ခု ဆဠင်္ဂသမန္နာဂတော ဟောတိ. (7.2)
</Paragraph>

<Paragraph number="1357" book="pthi">
ကထဉ္စာဝုသော, ဘိက္ခု ဧကာရက္ခော ဟောတိ? ဣဓာဝုသော, ဘိက္ခု သတာရက္ခေန စေတသာ သမန္နာဂတော ဟောတိ. ဧဝံ ခေါ, အာဝုသော, ဘိက္ခု ဧကာရက္ခော ဟောတိ. (7.3)
</Paragraph>

<Paragraph number="1358" book="pthi">
ကထဉ္စာဝုသော, ဘိက္ခု စတုရာပဿေနော ဟောတိ? ဣဓာဝုသော, ဘိက္ခု သင်္ခါယေကံ ပဋိသေဝတိ, သင်္ခါယေကံ အဓိဝါသေတိ, သင်္ခါယေကံ ပရိဝဇ္ဇေတိ, သင်္ခါယေကံ ဝိနောဒေတိ. ဧဝံ ခေါ, အာဝုသော, ဘိက္ခု စတုရာပဿေနော ဟောတိ. (7.4)
</Paragraph>

<Paragraph number="1359" book="pthi">
ကထဉ္စာဝုသော, ဘိက္ခု ပဏုန္နပစ္စေကသစ္စော ဟောတိ? ဣဓာဝုသော, ဘိက္ခုနော ယာနိ တာနိ ပုထုသမဏဗြာဟ္မဏာနံ ပုထုပစ္စေကသစ္စာနိ, သဗ္ဗာနိ တာနိ နုန္နာနိ ဟောန္တိ ပဏုန္နာနိ စတ္တာနိ ဝန္တာနိ မုတ္တာနိ ပဟီနာနိ ပဋိနိဿဋ္ဌာနိ. ဧဝံ ခေါ, အာဝုသော, ဘိက္ခု ပဏုန္နပစ္စေကသစ္စော ဟောတိ. (7.5)
</Paragraph>

<Paragraph number="1360" book="pthi">
ကထဉ္စာဝုသော, ဘိက္ခု သမဝယသဋ္ဌေသနော ဟောတိ? ဣဓာဝုသော, ဘိက္ခုနော ကာမေသနာ ပဟီနာ ဟောတိ, ဘဝေသနာ ပဟီနာ ဟောတိ, ဗြဟ္မစရိယေသနာ ပဋိပ္ပဿဒ္ဓါ. ဧဝံ ခေါ, အာဝုသော, ဘိက္ခု သမဝယသဋ္ဌေသနော ဟောတိ. (7.6)
</Paragraph>

<Paragraph number="1361" book="pthi">
ကထဉ္စာဝုသော, ဘိက္ခု အနာဝိလသင်္ကပ္ပါ ဟောတိ? ဣဓာဝုသော, ဘိက္ခုနော ကာမသင်္ကပ္ပေါ ပဟီနော ဟောတိ, ဗျာပါဒသင်္ကပ္ပေါ ပဟီနော ဟောတိ, ဝိဟိံသာသင်္ကပ္ပေါ ပဟီနော ဟောတိ. ဧဝံ ခေါ, အာဝုသော, ဘိက္ခု အနာဝိလသင်္ကပ္ပေါ ဟောတိ. (7.7)
</Paragraph>

<Paragraph number="1362" book="pthi">
ကထဉ္စာဝုသော, ဘိက္ခု ပဿဒ္ဓကာယသင်္ခါရော ဟောတိ? ဣဓာဝုသော, ဘိက္ခု သုခဿ စ ပဟာနာ ဒုက္ခဿ စ ပဟာနာ ပုဗ္ဗေဝ သောမနဿဒေါမနဿာနံ အတ္ထင်္ဂမာ အဒုက္ခမသုခံ ဥပေက္ခာသတိပါရိသုဒ္ဓိံ စတုတ္ထံ ဈာနံ ဥပသမ္ပဇ္ဇ ဝိဟရတိ. ဧဝံ ခေါ, အာဝုသော, ဘိက္ခု ပဿဒ္ဓကာယသင်္ခါရော ဟောတိ. (7.8)
</Paragraph>

<Paragraph number="1363" book="pthi">
ကထဉ္စာဝုသော, ဘိက္ခု သုဝိမုတ္တစိတ္တော ဟောတိ? ဣဓာဝုသော, ဘိက္ခုနော ရာဂါ စိတ္တံ ဝိမုတ္တံ ဟောတိ, ဒေါသာ စိတ္တံ ဝိမုတ္တံ ဟောတိ, မောဟာ စိတ္တံ ဝိမုတ္တံ ဟောတိ. ဧဝံ ခေါ, အာဝုသော, ဘိက္ခု သုဝိမုတ္တစိတ္တော ဟောတိ. (7.9)
</Paragraph>

<Paragraph number="1364" book="pthi">
ကထဉ္စာဝုသော, ဘိက္ခု သုဝိမုတ္တပညော ဟောတိ? ဣဓာဝုသော, ဘိက္ခု ‘ရာဂေါ မေ ပဟီနော ဥစ္ဆိန္နမူလော တာလာဝတ္ထုကတော အနဘာဝံကတော အာယတိံ အနုပ္ပါဒဓမ္မော’တိ ပဇာနာတိ. ‘ဒေါသော မေ ပဟီနော …ပေ…  အာယတိံ အနုပ္ပါဒဓမ္မော’တိ ပဇာနာတိ. ‘မောဟော မေ ပဟီနော …ပေ…  အာယတိံ အနုပ္ပါဒဓမ္မော’တိ ပဇာနာတိ. ဧဝံ ခေါ, အာဝုသော, ဘိက္ခု သုဝိမုတ္တပညော ဟောတိ. ဣမေ ဒသ ဓမ္မာ ဒုပ္ပဋိဝိဇ္ဈာ. (7.10)
</Paragraph>

<Paragraph number="1365" book="pthi">
ကတမေ ဒသ ဓမ္မာ <Emphasis>ဥပ္ပါဒေတဗ္ဗာ?</Emphasis> ဒသ သညာ—  အသုဘသညာ, မရဏသညာ, အာဟာရေပဋိကူလသညာ, သဗ္ဗလောကေအနဘိရတိသညာ, အနိစ္စသညာ, အနိစ္စေ ဒုက္ခသညာ, ဒုက္ခေ အနတ္တသညာ, ပဟာနသညာ, ဝိရာဂသညာ, နိရောဓသညာ. ဣမေ ဒသ ဓမ္မာ ဥပ္ပါဒေတဗ္ဗာ. (8)
</Paragraph>

<Paragraph number="1366" book="pthi">
ကတမေ ဒသ ဓမ္မာ <Emphasis>အဘိညေယျာ?</Emphasis> ဒသ နိဇ္ဇရဝတ္ထူနိ—  သမ္မာဒိဋ္ဌိဿ မိစ္ဆာဒိဋ္ဌိ နိဇ္ဇိဏ္ဏာ ဟောတိ. ယေ စ မိစ္ဆာဒိဋ္ဌိပစ္စယာ အနေကေ ပါပကာ အကုသလာ ဓမ္မာ သမ္ဘဝန္တိ, တေ စဿ နိဇ္ဇိဏ္ဏာ ဟောန္တိ. သမ္မာသင်္ကပ္ပဿ မိစ္ဆာသင်္ကပ္ပေါ …ပေ…  သမ္မာဝါစဿ မိစ္ဆာဝါစာ…  သမ္မာကမ္မန္တဿ မိစ္ဆာကမ္မန္တော…  သမ္မာအာဇီဝဿ မိစ္ဆာအာဇီဝေါ…  သမ္မာဝါယာမဿ မိစ္ဆာဝါယာမော…  သမ္မာသတိဿ မိစ္ဆာသတိ…  သမ္မာသမာဓိဿ မိစ္ဆာသမာဓိ…  သမ္မာဉာဏဿ မိစ္ဆာဉာဏံ နိဇ္ဇိဏ္ဏံ ဟောတိ. သမ္မာဝိမုတ္တိဿ မိစ္ဆာဝိမုတ္တိ နိဇ္ဇိဏ္ဏာ ဟောတိ. ယေ စ မိစ္ဆာဝိမုတ္တိပစ္စယာ အနေကေ ပါပကာ အကုသလာ ဓမ္မာ သမ္ဘဝန္တိ, တေ စဿ နိဇ္ဇိဏ္ဏာ ဟောန္တိ. ဣမေ ဒသ ဓမ္မာ အဘိညေယျာ. (9)
</Paragraph>

<Paragraph number="1367" book="pthi">
ကတမေ ဒသ ဓမ္မာ <Emphasis>သစ္ဆိကာတဗ္ဗာ?</Emphasis> ဒသ အသေက္ခာ ဓမ္မာ—  အသေက္ခာ သမ္မာဒိဋ္ဌိ, အသေက္ခော သမ္မာသင်္ကပ္ပေါ, အသေက္ခာ သမ္မာဝါစာ, အသေက္ခော သမ္မာကမ္မန္တော, အသေက္ခော သမ္မာအာဇီဝေါ, အသေက္ခော သမ္မာဝါယာမော, အသေက္ခာ သမ္မာသတိ, အသေက္ခော သမ္မာသမာဓိ, အသေက္ခံ သမ္မာဉာဏံ, အသေက္ခာ သမ္မာဝိမုတ္တိ. ဣမေ ဒသ ဓမ္မာ သစ္ဆိကာတဗ္ဗာ. (10)
</Paragraph>

<Paragraph number="1368" book="pthi">
ဣတိ ဣမေ သတဓမ္မာ ဘူတာ တစ္ဆာ တထာ အဝိတထာ အနညထာ သမ္မာ တထာဂတေန အဘိသမ္ဗုဒ္ဓါ”တိ. ဣဒမဝေါစာယသ္မာ သာရိပုတ္တော. အတ္တမနာ တေ ဘိက္ခူ အာယသ္မတော သာရိပုတ္တဿ ဘာသိတံ အဘိနန္ဒုန္တိ.

</Paragraph>
</Division>

<Paragraph number="1369" type="center" book="pthi">
ဒသုတ္တရသုတ္တံ နိဋ္ဌိတံ ဧကာဒသမံ.



</Paragraph>

<Paragraph number="1370" type="center" book="pthi">
ပါထိကဝဂ္ဂေါ နိဋ္ဌိတော.



</Paragraph>

<Paragraph number="1371" type="center" book="pthi">
တဿုဒ္ဒါနံ


</Paragraph>

<Paragraph number="1372" type="verses" book="pthi">
_ပါထိကော စ ဥဒုမ္ဗရံ,_  
_စက္ကဝတ္တိ အဂ္ဂညကံ;_  
_သမ္ပသာဒနပါသာဒံ,_  
_မဟာပုရိသလက္ခဏံ._  

</Paragraph>

<Paragraph number="1373" type="verses" book="pthi">
_သိင်္ဂါလာဋာနာဋိယကံ,_  
_သင်္ဂီတိ စ ဒသုတ္တရံ;_  
_ဧကာဒသဟိ သုတ္တေဟိ,_  
_ပါထိကဝဂ္ဂေါတိ ဝုစ္စတိ._  


</Paragraph>

<Paragraph number="1374" type="center" book="pthi">
ပါထိကဝဂ္ဂပါဠိ နိဋ္ဌိတာ.



</Paragraph>

<Paragraph number="1375" type="center" book="pthi">
တီဟိ ဝဂ္ဂေဟိ ပဋိမဏ္ဍိတော သကလော



</Paragraph>

<Paragraph number="1376" type="center" book="pthi">
ဒီဃနိကာယော သမတ္တော.
</Paragraph>