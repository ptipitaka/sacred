---
title: "7.31–32 သမဒန္တသုသုက္ကဒါဌာလက္ခဏာနိ"
tableOfContents: false
sidebar:
  order: 21
type: "tipitaka"
basket: "su"
book: "pthi"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Paragraph number="561" type="center" book="pthi">
<Emphasis>သမဒန္တသုသုက္ကဒါဌာလက္ခဏာနိ</Emphasis>
</Paragraph>

<Division number="240" book="pthi" e="ch" v="8" p="143">

<Paragraph number="562" book="pthi">
“ယမ္ပိ, ဘိက္ခဝေ, တထာဂတော ပုရိမံ ဇာတိံ ပုရိမံ ဘဝံ ပုရိမံ နိကေတံ ပုဗ္ဗေ မနုဿဘူတော သမာနော မိစ္ဆာဇီဝံ ပဟာယ သမ္မာအာဇီဝေန ဇီဝိကံ ကပ္ပေသိ, တုလာကူဋကံသကူဋမာနကူဋော်က္ကောဋနဝဉ္စနနိကတိသာစိယောဂဆေဒနဝဓဗန္ဓနဝိပရာမောသအာလောပသဟသာကာရာ ပဋိဝိရတော အဟောသိ. သော တဿ ကမ္မဿ ကဋတ္တာ ဥပစိတတ္တာ ဥဿန္နတ္တာ ဝိပုလတ္တာ ကာယဿ ဘေဒါ ပရံ မရဏာ သုဂတိံ သဂ္ဂံ လောကံ ဥပပဇ္ဇတိ. သော တတ္ထ အညေ ဒေဝေ ဒသဟိ ဌာနေဟိ အဓိဂဏှာတိ ဒိဗ္ဗေန အာယုနာ ဒိဗ္ဗေန ဝဏ္ဏေန ဒိဗ္ဗေန သုခေန ဒိဗ္ဗေန ယသေန ဒိဗ္ဗေန အာဓိပတေယျေန ဒိဗ္ဗေဟိ ရူပေဟိ ဒိဗ္ဗေဟိ သဒ္ဒေဟိ ဒိဗ္ဗေဟိ ဂန္ဓေဟိ ဒိဗ္ဗေဟိ ရသေဟိ ဒိဗ္ဗေဟိ ဖောဋ္ဌဗ္ဗေဟိ. သော တတော စုတော ဣတ္ထတ္တံ အာဂတော သမာနော ဣမာနိ ဒွေ မဟာပုရိသလက္ခဏာနိ ပဋိလဘတိ, သမဒန္တော စ ဟောတိ သုသုက္ကဒါဌော စ.
</Paragraph>

<Paragraph number="563" book="pthi">
သော တေဟိ လက္ခဏေဟိ သမန္နာဂတော သစေ အဂါရံ အဇ္ဈာဝသတိ, ရာဇာ ဟောတိ စက္ကဝတ္တီ ဓမ္မိကော ဓမ္မရာဇာ စာတုရန္တော ဝိဇိတာဝီ ဇနပဒတ္ထာဝရိယပ္ပတ္တော သတ္တရတနသမန္နာဂတော. တဿိမာနိ သတ္တ ရတနာနိ ဘဝန္တိ, သေယျထိဒံ—  စက္ကရတနံ ဟတ္ထိရတနံ အဿရတနံ မဏိရတနံ ဣတ္ထိရတနံ ဂဟပတိရတနံ ပရိဏာယကရတနမေဝ သတ္တမံ. ပရောသဟဿံ ခေါ ပနဿ ပုတ္တာ ဘဝန္တိ သူရာ ဝီရင်္ဂရူပါ ပရသေနပ္ပမဒ္ဒနာ. သော ဣမံ ပထဝိံ သာဂရပရိယန္တံ အခိလမနိမိတ္တမကဏ္ဋကံ ဣဒ္ဓံ ဖီတံ ခေမံ သိဝံ နိရဗ္ဗုဒံ အဒဏ္ဍေန အသတ္ထေန ဓမ္မေန အဘိဝိဇိယ အဇ္ဈာဝသတိ. ရာဇာ သမာနော ကိံ လဘတိ? သုစိပရိဝါရော ဟောတိ သုစိဿ ဟောန္တိ ပရိဝါရာ ဗြာဟ္မဏဂဟပတိကာ နေဂမဇာနပဒါ ဂဏကမဟာမတ္တာ အနီကဋ္ဌာ ဒေါဝါရိကာ အမစ္စာ ပါရိသဇ္ဇာ ရာဇာနော ဘောဂိယာ ကုမာရာ. ရာဇာ သမာနော ဣဒံ လဘတိ.
</Paragraph>

<Paragraph number="564" book="pthi">
သစေ ခေါ ပန အဂါရသ္မာ အနဂါရိယံ ပဗ္ဗဇတိ, အရဟံ ဟောတိ သမ္မာသမ္ဗုဒ္ဓေါ လောကေ ဝိဝဋ္ဋစ္ဆဒေါ. ဗုဒ္ဓေါ သမာနော ကိံ လဘတိ? သုစိပရိဝါရော ဟောတိ, သုစိဿ ဟောန္တိ ပရိဝါရာ, ဘိက္ခူ ဘိက္ခုနိယော ဥပါသကာ ဥပါသိကာယော ဒေဝါ မနုဿာ အသုရာ နာဂါ ဂန္ဓဗ္ဗာ. ဗုဒ္ဓေါ သမာနော ဣဒံ လဘတိ”. ဧတမတ္ထံ ဘဂဝါ အဝေါစ.
</Paragraph>

</Division>
<Division number="241" book="pthi" e="ch" v="8" p="144">

<Paragraph number="565" book="pthi">
တတ္ထေတံ ဝုစ္စတိ—
</Paragraph>

<Paragraph number="566" type="verses" book="pthi">
_“မိစ္ဆာဇီဝဉ္စ အဝဿဇိ သမေန ဝုတ္တိံ,_  
_သုစိနာ သော ဇနယိတ္ထ ဓမ္မိကေန;_  
_အဟိတမပိ စ အပနုဒိ,_  
_ဟိတမပိ စ ဗဟုဇနသုခဉ္စ အစရိ._  

</Paragraph>

<Paragraph number="567" type="verses" book="pthi">
_သဂ္ဂေ ဝေဒယတိ နရော သုခပ္ဖလာနိ,_  
_ကရိတွာ နိပုဏေဘိ ဝိဒူဟိ သဗ္ဘိ;_  
_ဝဏ္ဏိတာနိ တိဒိဝပုရဝရသမော,_  
_အဘိရမတိ ရတိခိဍ္ဍာသမင်္ဂီ._  

</Paragraph>

<Paragraph number="568" type="verses" book="pthi">
_လဒ္ဓါန မာနုသကံ ဘဝံ တတော,_  
_စဝိတွာန သုကတဖလဝိပါကံ;_  
_သေသကေန ပဋိလဘတိ လပနဇံ,_  
_သမမပိ သုစိသုသုက္ကံ._  

</Paragraph>

<Paragraph number="569" type="verses" book="pthi">
_တံ ဝေယျဉ္ဇနိကာ သမာဂတာ ဗဟဝေါ,_  
_ဗျာကံသု နိပုဏသမ္မတာ မနုဇာ;_  
_သုစိဇနပရိဝါရဂဏော ဘဝတိ,_  
_ဒိဇသမသုက္ကသုစိသောဘနဒန္တော._  

</Paragraph>

<Paragraph number="570" type="verses" book="pthi">
_ရညော ဟောတိ ဗဟုဇနော,_  
_သုစိပရိဝါရော မဟတိံ မဟိံ အနုသာသတော;_  
_ပသယှ န စ ဇနပဒတုဒနံ,_  
_ဟိတမပိ စ ဗဟုဇနသုခဉ္စ စရန္တိ._  

</Paragraph>

<Paragraph number="571" type="verses" book="pthi">
_အထ စေ ပဗ္ဗဇတိ ဘဝတိ ဝိပါပေါ,_  
_သမဏော သမိတရဇော ဝိဝဋ္ဋစ္ဆဒေါ;_  
_ဝိဂတဒရထကိလမထော,_  
ဣမမပိ စ ပရမပိ စ ပဿတိ လောကံ._  

</Paragraph>

<Paragraph number="572" type="verses" book="pthi">
_တဿောဝါဒကရာ ဗဟုဂိဟီ စ ပဗ္ဗဇိတာ စ,_  
_အသုစိံ ဂရဟိတံ ဓုနန္တိ ပါပံ;_  
_သ ဟိ သုစိဘိ ပရိဝုတော ဘဝတိ,_  
_မလခိလကလိကိလေသေ ပနုဒေဟီ”တိ._  

</Paragraph>

<Paragraph number="573" book="pthi">
ဣဒမဝေါစ ဘဂဝါ. အတ္တမနာ တေ ဘိက္ခူ ဘဂဝတော ဘာသိတံ အဘိနန္ဒုန္တိ.

</Paragraph>
</Division>

<Paragraph number="574" type="center" book="pthi">
လက္ခဏသုတ္တံ နိဋ္ဌိတံ သတ္တမံ.
</Paragraph>