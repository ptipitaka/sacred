---
title: "7.28--29 ပဟူတဇိဝှါဗြဟ္မဿရလက္ခဏာနိ"
tableOfContents: false
sidebar:
  order: 14
type: "tipitaka"
basket: "su"
book: "pthi"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Paragraph type="center" book="pthi">
## 545\. ပဟူတဇိဝှါဗြဟ္မဿရလက္ခဏာနိ
</Paragraph>

<Division number="236" book="pthi">

<Paragraph number="546" book="pthi">
“ယမ္ပိ, ဘိက္ခဝေ, တထာဂတော ပုရိမံ ဇာတိံ ပုရိမံ ဘဝံ ပုရိမံ နိကေတံ ပုဗ္ဗေ မနုဿဘူတော သမာနော ဖရုသံ ဝါစံ ပဟာယ ဖရုသာယ ဝါစာယ ပဋိဝိရတော အဟောသိ. ယာ သာ ဝါစာ နေလာ ကဏ္ဏသုခါ ပေမနီယာ ဟဒယင်္ဂမာ ပေါရီ ဗဟုဇနကန္တာ ဗဟုဇနမနာပါ, တထာရူပိံ ဝါစံ ဘာသိတာ အဟောသိ. သော တဿ ကမ္မဿ ကဋတ္တာ ဥပစိတတ္တာ …ပေ…  သော တတော စုတော ဣတ္ထတ္တံ အာဂတော သမာနော ဣမာနိ ဒွေ မဟာပုရိသလက္ခဏာနိ ပဋိလဘတိ. ပဟူတဇိဝှေါ စ ဟောတိ ဗြဟ္မဿရော စ ကရဝီကဘာဏီ.
</Paragraph>

<Paragraph number="547" book="pthi">
သော တေဟိ လက္ခဏေဟိ သမန္နာဂတော သစေ အဂါရံ အဇ္ဈာဝသတိ, ရာဇာ ဟောတိ စက္ကဝတ္တီ …ပေ…  ရာဇာ သမာနော ကိံ လဘတိ? အာဒေယျဝါစော ဟောတိ, အာဒိယန္တိဿ ဝစနံ ဗြာဟ္မဏဂဟပတိကာ နေဂမဇာနပဒါ ဂဏကမဟာမတ္တာ အနီကဋ္ဌာ ဒေါဝါရိကာ အမစ္စာ ပါရိသဇ္ဇာ ရာဇာနော ဘောဂိယာ ကုမာရာ. ရာဇာ သမာနော ဣဒံ လဘတိ …ပေ…  ဗုဒ္ဓေါ သမာနော ကိံ လဘတိ? အာဒေယျဝါစော ဟောတိ, အာဒိယန္တိဿ ဝစနံ ဘိက္ခူ ဘိက္ခုနိယော ဥပါသကာ ဥပါသိကာယော ဒေဝါ မနုဿာ အသုရာ နာဂါ ဂန္ဓဗ္ဗာ. ဗုဒ္ဓေါ သမာနော ဣဒံ လဘတိ”. ဧတမတ္ထံ ဘဂဝါ အဝေါစ.
</Paragraph>

</Division>
<Division number="237" book="pthi">

<Paragraph number="548" book="pthi">
တတ္ထေတံ ဝုစ္စတိ—
</Paragraph>

<Paragraph number="549" type="verses" book="pthi">
_“အက္ကောသဘဏ္ဍနဝိဟေသကာရိံ,_  
ဥဗ္ဗာဓိကံ ဗဟုဇနပ္ပမဒ္ဒနံ;_  
_အဗာဠှံ ဂိရံ သော န ဘဏိ ဖရုသံ,_  
_မဓုရံ ဘဏိ သုသံဟိတံ သခိလံ._  

</Paragraph>

<Paragraph number="550" type="verses" book="pthi">
_မနသော ပိယာ ဟဒယဂါမိနိယော,_  
_ဝါစာ သော ဧရယတိ ကဏ္ဏသုခါ;_  
_ဝါစာသုစိဏ္ဏဖလမနုဘဝိ,_  
_သဂ္ဂေသု ဝေဒယထ ပုညဖလံ._  

</Paragraph>

<Paragraph number="551" type="verses" book="pthi">
_ဝေဒိတွာ သော သုစရိတဿ ဖလံ,_  
_ဗြဟ္မဿရတ္တမိဓမဇ္ဈဂမာ;_  
_ဇိဝှါဿ ဟောတိ ဝိပုလာ ပုထုလာ,_  
_အာဒေယျဝါကျဝစနော ဘဝတိ._  

</Paragraph>

<Paragraph number="552" type="verses" book="pthi">
_ဂိဟိနောပိ ဣဇ္ဈတိ ယထာ ဘဏတော,_  
_အထ စေ ပဗ္ဗဇတိ သော မနုဇော;_  
_အာဒိယန္တိဿ ဝစနံ ဇနတာ,_  
_ဗဟုနော ဗဟုံ သုဘဏိတံ ဘဏတော”တိ._
</Paragraph>
</Division>