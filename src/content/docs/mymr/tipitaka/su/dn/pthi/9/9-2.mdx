---
title: "9.2 ဒုတိယဘာဏဝါရ"
tableOfContents: false
sidebar:
  order: 2
type: "tipitaka"
basket: "su"
book: "pthi"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="285" book="pthi">

<Paragraph number="707" book="pthi">
အထ ခေါ ဘဂဝါ တဿာ ရတ္တိယာ အစ္စယေန ဘိက္ခူ အာမန္တေသိ—  “ဣမံ, ဘိက္ခဝေ, ရတ္တိံ စတ္တာရော မဟာရာဇာ မဟတိယာ စ ယက္ခသေနာယ မဟတိယာ စ ဂန္ဓဗ္ဗသေနာယ မဟတိယာ စ ကုမ္ဘဏ္ဍသေနာယ မဟတိယာ စ နာဂသေနာယ စတုဒ္ဒိသံ ရက္ခံ ဌပေတွာ စတုဒ္ဒိသံ ဂုမ္ဗံ ဌပေတွာ စတုဒ္ဒိသံ ဩဝရဏံ ဌပေတွာ အဘိက္ကန္တာယ ရတ္တိယာ အဘိက္ကန္တဝဏ္ဏာ ကေဝလကပ္ပံ ဂိဇ္ဈကူဋံ ပဗ္ဗတံ ဩဘာသေတွာ ယေနာဟံ တေနုပသင်္ကမိံသု; ဥပသင်္ကမိတွာ မံ အဘိဝါဒေတွာ ဧကမန္တံ နိသီဒိံသု. တေပိ ခေါ, ဘိက္ခဝေ, ယက္ခာ အပ္ပေကစ္စေ မံ အဘိဝါဒေတွာ ဧကမန္တံ နိသီဒိံသု. အပ္ပေကစ္စေ မယာ သဒ္ဓိံ သမ္မောဒိံသု, သမ္မောဒနီယံ ကထံ သာရဏီယံ ဝီတိသာရေတွာ ဧကမန္တံ နိသီဒိံသု. အပ္ပေကစ္စေ ယေနာဟံ တေနဉ္ဇလိံ ပဏာမေတွာ ဧကမန္တံ နိသီဒိံသု. အပ္ပေကစ္စေ နာမဂေါတ္တံ သာဝေတွာ ဧကမန္တံ နိသီဒိံသု. အပ္ပေကစ္စေ တုဏှီဘူတာ ဧကမန္တံ နိသီဒိံသု.
</Paragraph>

</Division>
<Division number="286" book="pthi">

<Paragraph number="708" book="pthi">
ဧကမန္တံ နိသိန္နော ခေါ, ဘိက္ခဝေ, ဝေဿဝဏော မဟာရာဇာ မံ ဧတဒဝေါစ—  ‘သန္တိ ဟိ, ဘန္တေ, ဥဠာရာ ယက္ခာ ဘဂဝတော အပ္ပသန္နာ …ပေ…  သန္တိ ဟိ, ဘန္တေ, နီစာ ယက္ခာ ဘဂဝတော ပသန္နာ. ယေဘုယျေန ခေါ ပန, ဘန္တေ, ယက္ခာ အပ္ပသန္နာယေဝ ဘဂဝတော. တံ ကိဿ ဟေတု? ဘဂဝါ ဟိ, ဘန္တေ, ပါဏာတိပါတာ ဝေရမဏိယာ ဓမ္မံ ဒေသေတိ…  သုရာမေရယမဇ္ဇပ္ပမာဒဋ္ဌာနာ ဝေရမဏိယာ ဓမ္မံ ဒေသေတိ. ယေဘုယျေန ခေါ ပန, ဘန္တေ, ယက္ခာ အပ္ပဋိဝိရတာယေဝ ပါဏာတိပါတာ…  အပ္ပဋိဝိရတာ သုရာမေရယမဇ္ဇပ္ပမာဒဋ္ဌာနာ. တေသံ တံ ဟောတိ အပ္ပိယံ အမနာပံ. သန္တိ ဟိ, ဘန္တေ, ဘဂဝတော သာဝကာ အရညဝနပတ္ထာနိ ပန္တာနိ သေနာသနာနိ ပဋိသေဝန္တိ အပ္ပသဒ္ဒါနိ အပ္ပနိဂ္ဃေါသာနိ ဝိဇနဝါတာနိ မနုဿရာဟဿေယျကာနိ ပဋိသလ္လာနသာရုပ္ပါနိ. တတ္ထ သန္တိ ဥဠာရာ ယက္ခာ နိဝါသိနော, ယေ ဣမသ္မိံ ဘဂဝတော ပါဝစနေ အပ္ပသန္နာ, တေသံ ပသာဒါယ ဥဂ္ဂဏှာတု, ဘန္တေ, ဘဂဝါ အာဋာနာဋိယံ ရက္ခံ ဘိက္ခူနံ ဘိက္ခုနီနံ ဥပါသကာနံ ဥပါသိကာနံ ဂုတ္တိယာ ရက္ခာယ အဝိဟိံသာယ ဖာသုဝိဟာရာယာ’တိ. အဓိဝါသေသိံ ခေါ အဟံ, ဘိက္ခဝေ, တုဏှီဘာဝေန. အထ ခေါ, ဘိက္ခဝေ, ဝေဿဝဏော မဟာရာဇာ မေ အဓိဝါသနံ ဝိဒိတွာ တာယံ ဝေလာယံ ဣမံ အာဋာနာဋိယံ ရက္ခံ အဘာသိ—
</Paragraph>

</Division>
<Division number="287" book="pthi">

<Paragraph number="709" type="verses" book="pthi">
_‘ဝိပဿိဿ စ နမတ္ထု,_  
_စက္ခုမန္တဿ သိရီမတော;_  
_သိခိဿပိ စ နမတ္ထု,_  
_သဗ္ဗဘူတာနုကမ္ပိနော._  

</Paragraph>

<Paragraph number="710" type="verses" book="pthi">
_ဝေဿဘုဿ စ နမတ္ထု,_  
_နှာတကဿ တပဿိနော;_  
_နမတ္ထု ကကုသန္ဓဿ,_  
_မာရသေနာပမဒ္ဒိနော._  

</Paragraph>

<Paragraph number="711" type="verses" book="pthi">
_ကောဏာဂမနဿ နမတ္ထု,_  
_ဗြာဟ္မဏဿ ဝုသီမတော;_  
_ကဿပဿ စ နမတ္ထု,_  
_ဝိပ္ပမုတ္တဿ သဗ္ဗဓိ._  

</Paragraph>

<Paragraph number="712" type="verses" book="pthi">
_အင်္ဂီရသဿ နမတ္ထု,_  
_သကျပုတ္တဿ သိရီမတော;_  
_ယော ဣမံ ဓမ္မံ ဒေသေသိ,_  
_သဗ္ဗဒုက္ခာပနူဒနံ._  

</Paragraph>

<Paragraph number="713" type="verses" book="pthi">
_ယေ စာပိ နိဗ္ဗုတာ လောကေ,_  
_ယထာဘူတံ ဝိပဿိသုံ;_  
_တေ ဇနာ အပိသုဏာထ,_  
_မဟန္တာ ဝီတသာရဒါ._  

</Paragraph>

<Paragraph number="714" type="verses" book="pthi">
_ဟိတံ ဒေဝမနုဿာနံ,_  
_ယံ နမဿန္တိ ဂေါတမံ;_  
_ဝိဇ္ဇာစရဏသမ္ပန္နံ,_  
_မဟန္တံ ဝီတသာရဒံ._  

</Paragraph>

</Division>
<Division number="288" book="pthi">

<Paragraph number="715" type="verses" book="pthi">
_ယတော ဥဂ္ဂစ္ဆတိ သူရိယော,_  
_အာဒိစ္စော မဏ္ဍလီ မဟာ;_  
_ယဿ စုဂ္ဂစ္ဆမာနဿ,_  
_သံဝရီပိ နိရုဇ္ဈတိ;_  
_ယဿ စုဂ္ဂတေ သူရိယေ,_  
_“ဒိဝသော”တိ ပဝုစ္စတိ._  

</Paragraph>

<Paragraph number="716" type="verses" book="pthi">
_ရဟဒေါပိ တတ္ထ ဂမ္ဘီရော,_  
_သမုဒ္ဒေါ သရိတောဒကော;_  
_ဧဝံ တံ တတ္ထ ဇာနန္တိ,_  
_“သမုဒ္ဒေါ သရိတောဒကော”._  

</Paragraph>

<Paragraph number="717" book="pthi">
ဣတော “သာ ပုရိမာ ဒိသာ”,_  
ဣတိ နံ အာစိက္ခတီ ဇနော;_  
_ယံ ဒိသံ အဘိပါလေတိ,_  
_မဟာရာဇာ ယသဿိ သော._  

</Paragraph>

<Paragraph number="718" type="verses" book="pthi">
_ဂန္ဓဗ္ဗာနံ အဓိပတိ,_  
_“ဓတရဋ္ဌော”တိ နာမသော;_  
_ရမတီ နစ္စဂီတေဟိ,_  
_ဂန္ဓဗ္ဗေဟိ ပုရက္ခတော._  

</Paragraph>

<Paragraph number="719" type="verses" book="pthi">
_ပုတ္တာပိ တဿ ဗဟဝေါ,_  
_ဧကနာမာတိ မေ သုတံ;_  
_အသီတိ ဒသ ဧကော စ,_  
ဣန္ဒနာမာ မဟဗ္ဗလာ._  

</Paragraph>

<Paragraph number="720" type="verses" book="pthi">
_တေ စာပိ ဗုဒ္ဓံ ဒိသွာန,_  
_ဗုဒ္ဓံ အာဒိစ္စဗန္ဓုနံ;_  
_ဒူရတောဝ နမဿန္တိ,_  
_မဟန္တံ ဝီတသာရဒံ._  

</Paragraph>

<Paragraph number="721" type="verses" book="pthi">
_နမော တေ ပုရိသာဇည,_  
_နမော တေ ပုရိသုတ္တမ;_  
_ကုသလေန သမေက္ခသိ,_  
_အမနုဿာပိ တံ ဝန္ဒန္တိ;_  
_သုတံ နေတံ အဘိဏှသော,_  
_တသ္မာ ဧဝံ ဝဒေမသေ._  

</Paragraph>

<Paragraph number="722" type="verses" book="pthi">
_“ဇိနံ ဝန္ဒထ ဂေါတမံ,_  
_ဇိနံ ဝန္ဒာမ ဂေါတမံ;_  
_ဝိဇ္ဇာစရဏသမ္ပန္နံ,_  
_ဗုဒ္ဓံ ဝန္ဒာမ ဂေါတမံ”._  

</Paragraph>

</Division>
<Division number="289" book="pthi">

<Paragraph number="723" type="verses" book="pthi">
_ယေန ပေတာ ပဝုစ္စန္တိ,_  
_ပိသုဏာ ပိဋ္ဌိမံသိကာ;_  
_ပါဏာတိပါတိနော လုဒ္ဒါ,_  
_စောရာ နေကတိကာ ဇနာ._  

</Paragraph>

<Paragraph number="724" book="pthi">
ဣတော “သာ ဒက္ခိဏာ ဒိသာ”,_  
ဣတိ နံ အာစိက္ခတီ ဇနော;_  
_ယံ ဒိသံ အဘိပါလေတိ,_  
_မဟာရာဇာ ယသဿိ သော._  

</Paragraph>

<Paragraph number="725" type="verses" book="pthi">
_ကုမ္ဘဏ္ဍာနံ အဓိပတိ,_  
_“ဝိရူဠှော” ဣတိ နာမသော;_  
_ရမတီ နစ္စဂီတေဟိ,_  
_ကုမ္ဘဏ္ဍေဟိ ပုရက္ခတော._  

</Paragraph>

<Paragraph number="726" type="verses" book="pthi">
_ပုတ္တာပိ တဿ ဗဟဝေါ,_  
_ဧကနာမာတိ မေ သုတံ;_  
_အသီတိ ဒသ ဧကော စ,_  
ဣန္ဒနာမာ မဟဗ္ဗလာ._  

</Paragraph>

<Paragraph number="727" type="verses" book="pthi">
_တေ စာပိ ဗုဒ္ဓံ ဒိသွာန,_  
_ဗုဒ္ဓံ အာဒိစ္စဗန္ဓုနံ;_  
_ဒူရတောဝ နမဿန္တိ,_  
_မဟန္တံ ဝီတသာရဒံ._  

</Paragraph>

<Paragraph number="728" type="verses" book="pthi">
_နမော တေ ပုရိသာဇည,_  
_နမော တေ ပုရိသုတ္တမ;_  
_ကုသလေန သမေက္ခသိ,_  
_အမနုဿာပိ တံ ဝန္ဒန္တိ;_  
_သုတံ နေတံ အဘိဏှသော,_  
_တသ္မာ ဧဝံ ဝဒေမသေ._  

</Paragraph>

<Paragraph number="729" type="verses" book="pthi">
_“ဇိနံ ဝန္ဒထ ဂေါတမံ,_  
_ဇိနံ ဝန္ဒာမ ဂေါတမံ;_  
_ဝိဇ္ဇာစရဏသမ္ပန္နံ,_  
_ဗုဒ္ဓံ ဝန္ဒာမ ဂေါတမံ”._  

</Paragraph>

</Division>
<Division number="290" book="pthi">

<Paragraph number="730" type="verses" book="pthi">
_ယတ္ထ စောဂ္ဂစ္ဆတိ သူရိယော,_  
_အာဒိစ္စော မဏ္ဍလီ မဟာ;_  
_ယဿ စောဂ္ဂစ္ဆမာနဿ,_  
_ဒိဝသောပိ နိရုဇ္ဈတိ;_  
_ယဿ စောဂ္ဂတေ သူရိယေ,_  
_“သံဝရီ”တိ ပဝုစ္စတိ._  

</Paragraph>

<Paragraph number="731" type="verses" book="pthi">
_ရဟဒေါပိ တတ္ထ ဂမ္ဘီရော,_  
_သမုဒ္ဒေါ သရိတောဒကော;_  
_ဧဝံ တံ တတ္ထ ဇာနန္တိ,_  
_သမုဒ္ဒေါ သရိတောဒကော._  

</Paragraph>

<Paragraph number="732" book="pthi">
ဣတော “သာ ပစ္ဆိမာ ဒိသာ”,_  
ဣတိ နံ အာစိက္ခတီ ဇနော;_  
_ယံ ဒိသံ အဘိပါလေတိ,_  
_မဟာရာဇာ ယသဿိ သော._  

</Paragraph>

<Paragraph number="733" type="verses" book="pthi">
_နာဂါနဉ္စ အဓိပတိ,_  
_“ဝိရူပက္ခော”တိ နာမသော;_  
_ရမတီ နစ္စဂီတေဟိ,_  
_နာဂေဟေဝ ပုရက္ခတော._  

</Paragraph>

<Paragraph number="734" type="verses" book="pthi">
_ပုတ္တာပိ တဿ ဗဟဝေါ,_  
_ဧကနာမာတိ မေ သုတံ;_  
_အသီတိ ဒသ ဧကော စ,_  
ဣန္ဒနာမာ မဟဗ္ဗလာ._  

</Paragraph>

<Paragraph number="735" type="verses" book="pthi">
_တေ စာပိ ဗုဒ္ဓံ ဒိသွာန,_  
_ဗုဒ္ဓံ အာဒိစ္စဗန္ဓုနံ;_  
_ဒူရတောဝ နမဿန္တိ,_  
_မဟန္တံ ဝီတသာရဒံ._  

</Paragraph>

<Paragraph number="736" type="verses" book="pthi">
_နမော တေ ပုရိသာဇည,_  
_နမော တေ ပုရိသုတ္တမ;_  
_ကုသလေန သမေက္ခသိ,_  
_အမနုဿာပိ တံ ဝန္ဒန္တိ;_  
_သုတံ နေတံ အဘိဏှသော,_  
_တသ္မာ ဧဝံ ဝဒေမသေ._  

</Paragraph>

<Paragraph number="737" type="verses" book="pthi">
_“ဇိနံ ဝန္ဒထ ဂေါတမံ,_  
_ဇိနံ ဝန္ဒာမ ဂေါတမံ;_  
_ဝိဇ္ဇာစရဏသမ္ပန္နံ,_  
_ဗုဒ္ဓံ ဝန္ဒာမ ဂေါတမံ”._  

</Paragraph>

</Division>
<Division number="291" book="pthi">

<Paragraph number="738" type="verses" book="pthi">
_ယေန ဥတ္တရကုရုဝှေါ,_  
_မဟာနေရု သုဒဿနော;_  
_မနုဿာ တတ္ထ ဇာယန္တိ,_  
_အမမာ အပရိဂ္ဂဟာ._  

</Paragraph>

<Paragraph number="739" type="verses" book="pthi">
_န တေ ဗီဇံ ပဝပန္တိ,_  
_နာပိ နီယန္တိ နင်္ဂလာ;_  
_အကဋ္ဌပါကိမံ သာလိံ,_  
_ပရိဘုဉ္ဇန္တိ မာနုသာ._  

</Paragraph>

<Paragraph number="740" type="verses" book="pthi">
_အကဏံ အထုသံ သုဒ္ဓံ,_  
_သုဂန္ဓံ တဏ္ဍုလပ္ဖလံ;_  
_တုဏ္ဍိကီရေ ပစိတွာန,_  
_တတော ဘုဉ္ဇန္တိ ဘောဇနံ._  

</Paragraph>

<Paragraph number="741" type="verses" book="pthi">
_ဂါဝိံ ဧကခုရံ ကတွာ,_  
_အနုယန္တိ ဒိသောဒိသံ;_  
_ပသုံ ဧကခုရံ ကတွာ,_  
_အနုယန္တိ ဒိသောဒိသံ._  

</Paragraph>

<Paragraph number="742" type="verses" book="pthi">
ဣတ္ထိံ ဝါ ဝါဟနံ ကတွာ,_  
_အနုယန္တိ ဒိသောဒိသံ;_  
_ပုရိသံ ဝါဟနံ ကတွာ,_  
_အနုယန္တိ ဒိသောဒိသံ._  

</Paragraph>

<Paragraph number="743" type="verses" book="pthi">
_ကုမာရိံ ဝါဟနံ ကတွာ,_  
_အနုယန္တိ ဒိသောဒိသံ;_  
_ကုမာရံ ဝါဟနံ ကတွာ,_  
_အနုယန္တိ ဒိသောဒိသံ._  

</Paragraph>

<Paragraph number="744" type="verses" book="pthi">
_တေ ယာနေ အဘိရုဟိတွာ,_  
_သဗ္ဗာ ဒိသာ အနုပရိယာယန္တိ;_  
_ပစာရာ တဿ ရာဇိနော._  

</Paragraph>

<Paragraph number="745" type="verses" book="pthi">
_ဟတ္ထိယာနံ အဿယာနံ,_  
_ဒိဗ္ဗံ ယာနံ ဥပဋ္ဌိတံ;_  
_ပါသာဒါ သိဝိကာ စေဝ,_  
_မဟာရာဇဿ ယသဿိနော._  

</Paragraph>

<Paragraph number="746" type="verses" book="pthi">
_တဿ စ နဂရာ အဟု,_  
_အန္တလိက္ခေ သုမာပိတာ;_  
_အာဋာနာဋာ ကုသိနာဋာ ပရကုသိနာဋာ,_  
_နာဋသုရိယာ ပရကုသိဋနာဋာ._  

</Paragraph>

<Paragraph number="747" type="verses" book="pthi">
ဥတ္တရေန ကသိဝန္တော,_  
_ဇနောဃမပရေန စ;_  
_နဝနဝုတိယော အမ္ဗရအမ္ဗရဝတိယော,_  
_အာဠကမန္ဒာ နာမ ရာဇဓာနီ._  

</Paragraph>

<Paragraph number="748" type="verses" book="pthi">
_ကုဝေရဿ ခေါ ပန မာရိသ,_  
_မဟာရာဇဿ ဝိသာဏာ နာမ ရာဇဓာနီ;_  
_တသ္မာ ကုဝေရော မဟာရာဇာ,_  
_“ဝေဿဝဏော”တိ ပဝုစ္စတိ._  

</Paragraph>

<Paragraph number="749" type="verses" book="pthi">
_ပစ္စေသန္တော ပကာသေန္တိ,_  
_တတောလာ တတ္တလာ တတောတလာ;_  
_ဩဇသိ တေဇသိ တတောဇသီ,_  
_သူရော ရာဇာ အရိဋ္ဌော နေမိ._  

</Paragraph>

<Paragraph number="750" type="verses" book="pthi">
_ရဟဒေါပိ တတ္ထ ဓရဏီ နာမ,_  
_ယတော မေဃာ ပဝဿန္တိ;_  
_ဝဿာ ယတော ပတာယန္တိ,_  
_သဘာပိ တတ္ထ သာလဝတီ နာမ._  

</Paragraph>

<Paragraph number="751" type="verses" book="pthi">
_ယတ္ထ ယက္ခာ ပယိရုပါသန္တိ,_  
_တတ္ထ နိစ္စဖလာ ရုက္ခာ;_  
_နာနာ ဒိဇဂဏာ ယုတာ,_  
_မယူရကောဉ္စာဘိရုဒါ;_  
_ကောကိလာဒီဟိ ဝဂ္ဂုဟိ._  

</Paragraph>

<Paragraph number="752" type="verses" book="pthi">
_ဇီဝဉ္ဇီဝကသဒ္ဒေတ္ထ,_  
_အထော ဩဋ္ဌဝစိတ္တကာ;_  
_ကုက္ကုဋကာ ကုဠီရကာ,_  
_ဝနေ ပေါက္ခရသာတကာ._  

</Paragraph>

<Paragraph number="753" type="verses" book="pthi">
_သုကသာဠိက သဒ္ဒေတ္ထ,_  
_ဒဏ္ဍမာဏဝကာနိ စ;_  
_သောဘတိ သဗ္ဗကာလံ သာ,_  
_ကုဝေရနဠိနီ သဒါ._  

</Paragraph>

<Paragraph number="754" book="pthi">
ဣတော “သာ ဥတ္တရာ ဒိသာ”,_  
ဣတိ နံ အာစိက္ခတီ ဇနော;_  
_ယံ ဒိသံ အဘိပါလေတိ,_  
_မဟာရာဇာ ယသဿိ သော._  

</Paragraph>

<Paragraph number="755" type="verses" book="pthi">
_ယက္ခာနဉ္စ အဓိပတိ,_  
_“ကုဝေရော” ဣတိ နာမသော;_  
_ရမတီ နစ္စဂီတေဟိ,_  
_ယက္ခေဟေဝ ပုရက္ခတော._  

</Paragraph>

<Paragraph number="756" type="verses" book="pthi">
_ပုတ္တာပိ တဿ ဗဟဝေါ,_  
_ဧကနာမာတိ မေ သုတံ;_  
_အသီတိ ဒသ ဧကော စ,_  
ဣန္ဒနာမာ မဟဗ္ဗလာ._  

</Paragraph>

<Paragraph number="757" type="verses" book="pthi">
_တေ စာပိ ဗုဒ္ဓံ ဒိသွာန,_  
_ဗုဒ္ဓံ အာဒိစ္စဗန္ဓုနံ;_  
_ဒူရတောဝ နမဿန္တိ,_  
_မဟန္တံ ဝီတသာရဒံ._  

</Paragraph>

<Paragraph number="758" type="verses" book="pthi">
_နမော တေ ပုရိသာဇည,_  
_နမော တေ ပုရိသုတ္တမ;_  
_ကုသလေန သမေက္ခသိ,_  
_အမနုဿာပိ တံ ဝန္ဒန္တိ;_  
_သုတံ နေတံ အဘိဏှသော,_  
_တသ္မာ ဧဝံ ဝဒေမသေ._  

</Paragraph>

<Paragraph number="759" type="verses" book="pthi">
_“ဇိနံ ဝန္ဒထ ဂေါတမံ,_  
_ဇိနံ ဝန္ဒာမ ဂေါတမံ;_  
_ဝိဇ္ဇာစရဏသမ္ပန္နံ,_  
_ဗုဒ္ဓံ ဝန္ဒာမ ဂေါတမန်”တိ._  

</Paragraph>

</Division>
<Division number="292" book="pthi">

<Paragraph number="760" book="pthi">
အယံ ခေါ သာ, မာရိသ, အာဋာနာဋိယာ ရက္ခာ ဘိက္ခူနံ ဘိက္ခုနီနံ ဥပါသကာနံ ဥပါသိကာနံ ဂုတ္တိယာ ရက္ခာယ အဝိဟိံသာယ ဖာသုဝိဟာရာယ. ယဿ ကဿစိ, မာရိသ, ဘိက္ခုဿ ဝါ ဘိက္ခုနိယာ ဝါ ဥပါသကဿ ဝါ ဥပါသိကာယ ဝါ အယံ အာဋာနာဋိယာ ရက္ခာ သုဂ္ဂဟိတာ ဘဝိဿတိ သမတ္တာ ပရိယာပုတာ တဉ္စေ အမနုဿော ယက္ခော ဝါ ယက္ခိနီ ဝါ …ပေ…  ဂန္ဓဗ္ဗော ဝါ ဂန္ဓဗ္ဗီ ဝါ …ပေ…  ကုမ္ဘဏ္ဍော ဝါ ကုမ္ဘဏ္ဍီ ဝါ …ပေ…  နာဂေါ ဝါ နာဂီ ဝါ နာဂပေါတကော ဝါ နာဂပေါတိကာ ဝါ နာဂမဟာမတ္တော ဝါ နာဂပါရိသဇ္ဇော ဝါ နာဂပစာရော ဝါ, ပဒုဋ္ဌစိတ္တော ဘိက္ခုံ ဝါ ဘိက္ခုနိံ ဝါ ဥပါသကံ ဝါ ဥပါသိကံ ဝါ ဂစ္ဆန္တံ ဝါ အနုဂစ္ဆေယျ, ဌိတံ ဝါ ဥပတိဋ္ဌေယျ, နိသိန္နံ ဝါ ဥပနိသီဒေယျ, နိပန္နံ ဝါ ဥပနိပဇ္ဇေယျ. န မေ သော, မာရိသ, အမနုဿော လဘေယျ ဂါမေသု ဝါ နိဂမေသု ဝါ သက္ကာရံ ဝါ ဂရုကာရံ ဝါ. န မေ သော, မာရိသ, အမနုဿော လဘေယျ အာဠကမန္ဒာယ နာမ ရာဇဓာနိယာ ဝတ္ထုံ ဝါ ဝါသံ ဝါ. န မေ သော, မာရိသ, အမနုဿော လဘေယျ ယက္ခာနံ သမိတိံ ဂန္တုံ. အပိဿု နံ, မာရိသ, အမနုဿာ အနာဝယှမ္ပိ နံ ကရေယျုံ အဝိဝယှံ. အပိဿု နံ, မာရိသ, အမနုဿာ အတ္တာဟိ ပရိပုဏ္ဏာဟိ ပရိဘာသာဟိ ပရိဘာသေယျုံ. အပိဿု နံ, မာရိသ, အမနုဿာ ရိတ္တမ္ပိဿ ပတ္တံ သီသေ နိက္ကုဇ္ဇေယျုံ. အပိဿု နံ, မာရိသ, အမနုဿာ သတ္တဓာပိဿ မုဒ္ဓံ ဖာလေယျုံ.
</Paragraph>

<Paragraph number="761" book="pthi">
သန္တိ ဟိ, မာရိသ, အမနုဿာ စဏ္ဍာ ရုဒ္ဓါ ရဘသာ, တေ နေဝ မဟာရာဇာနံ အာဒိယန္တိ, န မဟာရာဇာနံ ပုရိသကာနံ အာဒိယန္တိ, န မဟာရာဇာနံ ပုရိသကာနံ ပုရိသကာနံ အာဒိယန္တိ. တေ ခေါ တေ, မာရိသ, အမနုဿာ မဟာရာဇာနံ အဝရုဒ္ဓါ နာမ ဝုစ္စန္တိ. သေယျထာပိ, မာရိသ, ရညော မာဂဓဿ ဝိဇိတေ မဟာစောရာ. တေ နေဝ ရညော မာဂဓဿ အာဒိယန္တိ, န ရညော မာဂဓဿ ပုရိသကာနံ အာဒိယန္တိ, န ရညော မာဂဓဿ ပုရိသကာနံ ပုရိသကာနံ အာဒိယန္တိ. တေ ခေါ တေ, မာရိသ, မဟာစောရာ ရညော မာဂဓဿ အဝရုဒ္ဓါ နာမ ဝုစ္စန္တိ. ဧဝမေဝ ခေါ, မာရိသ, သန္တိ အမနုဿာ စဏ္ဍာ ရုဒ္ဓါ ရဘသာ, တေ နေဝ မဟာရာဇာနံ အာဒိယန္တိ, န မဟာရာဇာနံ ပုရိသကာနံ အာဒိယန္တိ, န မဟာရာဇာနံ ပုရိသကာနံ ပုရိသကာနံ အာဒိယန္တိ. တေ ခေါ တေ, မာရိသ, အမနုဿာ မဟာရာဇာနံ အဝရုဒ္ဓါ နာမ ဝုစ္စန္တိ. ယော ဟိ ကောစိ, မာရိသ, အမနုဿော ယက္ခော ဝါ ယက္ခိနီ ဝါ …ပေ…  ဂန္ဓဗ္ဗော ဝါ ဂန္ဓဗ္ဗီ ဝါ …ပေ…  ကုမ္ဘဏ္ဍော ဝါ ကုမ္ဘဏ္ဍီ ဝါ …ပေ…  နာဂေါ ဝါ နာဂီ ဝါ …ပေ…  ပဒုဋ္ဌစိတ္တော ဘိက္ခုံ ဝါ ဘိက္ခုနိံ ဝါ ဥပါသကံ ဝါ ဥပါသိကံ ဝါ ဂစ္ဆန္တံ ဝါ ဥပဂစ္ဆေယျ, ဌိတံ ဝါ ဥပတိဋ္ဌေယျ, နိသိန္နံ ဝါ ဥပနိသီဒေယျ, နိပန္နံ ဝါ ဥပနိပဇ္ဇေယျ. ဣမေသံ ယက္ခာနံ မဟာယက္ခာနံ သေနာပတီနံ မဟာသေနာပတီနံ ဥဇ္ဈာပေတဗ္ဗံ ဝိက္ကန္ဒိတဗ္ဗံ ဝိရဝိတဗ္ဗံ—  “အယံ ယက္ခော ဂဏှာတိ, အယံ ယက္ခော အာဝိသတိ, အယံ ယက္ခော ဟေဌေတိ, အယံ ယက္ခော ဝိဟေဌေတိ, အယံ ယက္ခော ဟိံသတိ, အယံ ယက္ခော ဝိဟိံသတိ, အယံ ယက္ခော န မုဉ္စတီ”တိ.
</Paragraph>

</Division>
<Division number="293" book="pthi">

<Paragraph number="762" book="pthi">
ကတမေသံ ယက္ခာနံ မဟာယက္ခာနံ သေနာပတီနံ မဟာသေနာပတီနံ?
</Paragraph>

<Paragraph number="763" type="verses" book="pthi">
ဣန္ဒော သောမော ဝရုဏော စ,_  
_ဘာရဒွါဇော ပဇာပတိ;_  
_စန္ဒနော ကာမသေဋ္ဌော စ,_  
_ကိန္နုဃဏ္ဍု နိဃဏ္ဍု စ._  

</Paragraph>

<Paragraph number="764" type="verses" book="pthi">
_ပနာဒေါ ဩပမညော စ,_  
_ဒေဝသူတော စ မာတလိ;_  
_စိတ္တသေနော စ ဂန္ဓဗ္ဗော,_  
_နဠော ရာဇာ ဇနေသဘော._  

</Paragraph>

<Paragraph number="765" type="verses" book="pthi">
_သာတာဂိရော ဟေမဝတော,_  
_ပုဏ္ဏကော ကရတိယော ဂုဠော;_  
_သိဝကော မုစလိန္ဒော စ,_  
_ဝေဿာမိတ္တော ယုဂန္ဓရော._  

</Paragraph>

<Paragraph number="766" type="verses" book="pthi">
_ဂေါပါလော သုပ္ပရောဓော စ,_  
_ဟိရိ နေတ္တိ စ မန္ဒိယော;_  
_ပဉ္စာလစဏ္ဍော အာဠဝကော,_  
_ပဇ္ဇုန္နော သုမနော သုမုခေါ;_  
_ဒဓိမုခေါ မဏိ မာဏိဝရော ဒီဃော,_  
_အထော သေရီသကော သဟ._  

</Paragraph>

<Paragraph number="767" book="pthi">
ဣမေသံ ယက္ခာနံ မဟာယက္ခာနံ သေနာပတီနံ မဟာသေနာပတီနံ ဥဇ္ဈာပေတဗ္ဗံ ဝိက္ကန္ဒိတဗ္ဗံ ဝိရဝိတဗ္ဗံ—  “အယံ ယက္ခော ဂဏှာတိ, အယံ ယက္ခော အာဝိသတိ, အယံ ယက္ခော ဟေဌေတိ, အယံ ယက္ခော ဝိဟေဌေတိ, အယံ ယက္ခော ဟိံသတိ, အယံ ယက္ခော ဝိဟိံသတိ, အယံ ယက္ခော န မုဉ္စတီ”တိ.
</Paragraph>

<Paragraph number="768" book="pthi">
အယံ ခေါ, မာရိသ, အာဋာနာဋိယာ ရက္ခာ ဘိက္ခူနံ ဘိက္ခုနီနံ ဥပါသကာနံ ဥပါသိကာနံ ဂုတ္တိယာ ရက္ခာယ အဝိဟိံသာယ ဖာသုဝိဟာရာယ. ဟန္ဒ စ ဒါနိ မယံ, မာရိသ, ဂစ္ဆာမ, ဗဟုကိစ္စာ မယံ ဗဟုကရဏီယာ’တိ. ‘ယဿဒါနိ တုမှေ, မဟာရာဇာနော, ကာလံ မညထာ’တိ.
</Paragraph>

</Division>
<Division number="294" book="pthi">

<Paragraph number="769" book="pthi">
အထ ခေါ, ဘိက္ခဝေ, စတ္တာရော မဟာရာဇာ ဥဋ္ဌာယာသနာ မံ အဘိဝါဒေတွာ ပဒက္ခိဏံ ကတွာ တတ္ထေဝန္တရဓာယိံသု. တေပိ ခေါ, ဘိက္ခဝေ, ယက္ခာ ဥဋ္ဌာယာသနာ အပ္ပေကစ္စေ မံ အဘိဝါဒေတွာ ပဒက္ခိဏံ ကတွာ တတ္ထေဝန္တရဓာယိံသု. အပ္ပေကစ္စေ မယာ သဒ္ဓိံ သမ္မောဒိံသု, သမ္မောဒနီယံ ကထံ သာရဏီယံ ဝီတိသာရေတွာ တတ္ထေဝန္တရဓာယိံသု. အပ္ပေကစ္စေ ယေနာဟံ တေနဉ္ဇလိံ ပဏာမေတွာ တတ္ထေဝန္တရဓာယိံသု. အပ္ပေကစ္စေ နာမဂေါတ္တံ သာဝေတွာ တတ္ထေဝန္တရဓာယိံသု. အပ္ပေကစ္စေ တုဏှီဘူတာ တတ္ထေဝန္တရဓာယိံသု.
</Paragraph>

</Division>
<Division number="295" book="pthi">

<Paragraph number="770" book="pthi">
ဥဂ္ဂဏှာထ, ဘိက္ခဝေ, အာဋာနာဋိယံ ရက္ခံ. ပရိယာပုဏာထ, ဘိက္ခဝေ, အာဋာနာဋိယံ ရက္ခံ. ဓာရေထ, ဘိက္ခဝေ, အာဋာနာဋိယံ ရက္ခံ. အတ္ထသံဟိတာ, ဘိက္ခဝေ, အာဋာနာဋိယာ ရက္ခာ ဘိက္ခူနံ ဘိက္ခုနီနံ ဥပါသကာနံ ဥပါသိကာနံ ဂုတ္တိယာ ရက္ခာယ အဝိဟိံသာယ ဖာသုဝိဟာရာယာ”တိ.
</Paragraph>

<Paragraph number="771" book="pthi">
ဣဒမဝေါစ ဘဂဝါ. အတ္တမနာ တေ ဘိက္ခူ ဘဂဝတော ဘာသိတံ အဘိနန္ဒုန္တိ.

</Paragraph>
</Division>

<Paragraph number="772" type="center" book="pthi">
အာဋာနာဋိယသုတ္တံ နိဋ္ဌိတံ နဝမံ.
</Paragraph>