---
title: "7.26–27 စတ္တာလီသအဝိရဠဒန္တလက္ခဏာနိ"
tableOfContents: false
sidebar:
  order: 18
type: "tipitaka"
basket: "su"
book: "pthi"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Paragraph number="537" type="center" book="pthi">
<Emphasis>စတ္တာလီသအဝိရဠဒန္တလက္ခဏာနိ</Emphasis>
</Paragraph>

<Division number="234" book="pthi" e="ch" v="8" p="139">

<Paragraph number="538" book="pthi">
“ယမ္ပိ, ဘိက္ခဝေ တထာဂတော ပုရိမံ ဇာတိံ ပုရိမံ ဘဝံ ပုရိမံ နိကေတံ ပုဗ္ဗေ မနုဿဘူတော သမာနော ပိသုဏံ ဝါစံ ပဟာယ ပိသုဏာယ ဝါစာယ ပဋိဝိရတော အဟောသိ. ဣတော သုတွာ န အမုတြ အက္ခာတာ ဣမေသံ ဘေဒါယ, အမုတြ ဝါ သုတွာ န ဣမေသံ အက္ခာတာ အမူသံ ဘေဒါယ, ဣတိ ဘိန္နာနံ ဝါ သန္ဓာတာ, သဟိတာနံ ဝါ အနုပ္ပဒါတာ, သမဂ္ဂါရာမော သမဂ္ဂရတော သမဂ္ဂနန္ဒီ သမဂ္ဂကရဏိံ ဝါစံ ဘာသိတာ အဟောသိ. သော တဿ ကမ္မဿ ကဋတ္တာ …ပေ…  သော တတော စုတော ဣတ္ထတ္တံ အာဂတော သမာနော ဣမာနိ ဒွေ မဟာပုရိသလက္ခဏာနိ ပဋိလဘတိ. စတ္တာလီသဒန္တော စ ဟောတိ အဝိရဠဒန္တော စ.
</Paragraph>

<Paragraph number="539" book="pthi">
သော တေဟိ လက္ခဏေဟိ သမန္နာဂတော သစေ အဂါရံ အဇ္ဈာဝသတိ, ရာဇာ ဟောတိ စက္ကဝတ္တီ …ပေ…  ရာဇာ သမာနော ကိံ လဘတိ? အဘေဇ္ဇပရိသော ဟောတိ, အဘေဇ္ဇာဿ ဟောန္တိ ပရိသာ, ဗြာဟ္မဏဂဟပတိကာ နေဂမဇာနပဒါ ဂဏကမဟာမတ္တာ အနီကဋ္ဌာ ဒေါဝါရိကာ အမစ္စာ ပါရိသဇ္ဇာ ရာဇာနော ဘောဂိယာ ကုမာရာ. ရာဇာ သမာနော ဣဒံ လဘတိ…  ဗုဒ္ဓေါ သမာနော ကိံ လဘတိ? အဘေဇ္ဇပရိသော ဟောတိ, အဘေဇ္ဇာဿ ဟောန္တိ ပရိသာ, ဘိက္ခူ ဘိက္ခုနိယော ဥပါသကာ ဥပါသိကာယော ဒေဝါ မနုဿာ အသုရာ နာဂါ ဂန္ဓဗ္ဗာ. ဗုဒ္ဓေါ သမာနော ဣဒံ လဘတိ”. ဧတမတ္ထံ ဘဂဝါ အဝေါစ.
</Paragraph>

</Division>
<Division number="235" book="pthi" e="ch" v="8" p="140">

<Paragraph number="540" book="pthi">
တတ္ထေတံ ဝုစ္စတိ—
</Paragraph>

<Paragraph number="541" type="verses" book="pthi">
_“ဝေဘူတိယံ သဟိတဘေဒကာရိံ,_  
_ဘေဒပ္ပဝဍ္ဎနဝိဝါဒကာရိံ;_  
_ကလဟပ္ပဝဍ္ဎနအာကိစ္စကာရိံ,_  
_သဟိတာနံ ဘေဒဇနနိံ န ဘဏိ._  

</Paragraph>

<Paragraph number="542" type="verses" book="pthi">
_အဝိဝါဒဝဍ္ဎနကရိံ သုဂိရံ,_  
_ဘိန္နာနုသန္ဓိဇနနိံ အဘဏိ;_  
_ကလဟံ ဇနဿ ပနုဒီ သမင်္ဂီ,_  
_သဟိတေဟိ နန္ဒတိ ပမောဒတိ စ._  

</Paragraph>

<Paragraph number="543" type="verses" book="pthi">
_သုဂတီသု သော ဖလဝိပါကံ,_  
_အနုဘဝတိ တတ္ထ မောဒတိ;_  
_ဒန္တာ ဣဓ ဟောန္တိ အဝိရဠာ သဟိတာ,_  
_စတုရော ဒသဿ မုခဇာ သုသဏ္ဌိတာ._  

</Paragraph>

<Paragraph number="544" type="verses" book="pthi">
_ယဒိ ခတ္တိယော ဘဝတိ ဘူမိပတိ,_  
_အဝိဘေဒိယာဿ ပရိသာ ဘဝတိ;_  
_သမဏော စ ဟောတိ ဝိရဇော ဝိမလော,_  
_ပရိသာဿ ဟောတိ အနုဂတာ အစလာ”တိ._
</Paragraph>
</Division>