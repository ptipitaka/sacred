---
title: "2.2.1 ဥပက္ကိလေသ"
tableOfContents: false
sidebar:
  order: 1
type: "tipitaka"
basket: "su"
book: "pthi"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="58" book="pthi">

<Paragraph number="120" book="pthi">
“ယထာ ကထံ ပန, ဘန္တေ, ဘဂဝါ ဧဝံ ပရိပုဏ္ဏာယ တပေါဇိဂုစ္ဆာယ အနေကဝိဟိတေ ဥပက္ကိလေသေ ဝဒတီ”တိ?
</Paragraph>

<Paragraph number="121" book="pthi">
“ဣဓ, နိဂြေါဓ, တပဿီ တပံ သမာဒိယတိ, သော တေန တပသာ အတ္တမနော ဟောတိ ပရိပုဏ္ဏသင်္ကပ္ပေါ. ယမ္ပိ, နိဂြေါဓ, တပဿီ တပံ သမာဒိယတိ, သော တေန တပသာ အတ္တမနော ဟောတိ ပရိပုဏ္ဏသင်္ကပ္ပေါ. အယမ္ပိ ခေါ, နိဂြေါဓ, တပဿိနော ဥပက္ကိလေသော ဟောတိ.
</Paragraph>

<Paragraph number="122" book="pthi">
ပုန စပရံ, နိဂြေါဓ, တပဿီ တပံ သမာဒိယတိ, သော တေန တပသာ အတ္တာနုက္ကံသေတိ ပရံ ဝမ္ဘေတိ. ယမ္ပိ, နိဂြေါဓ, တပဿီ တပံ သမာဒိယတိ, သော တေန တပသာ အတ္တာနုက္ကံသေတိ ပရံ ဝမ္ဘေတိ. အယမ္ပိ ခေါ, နိဂြေါဓ, တပဿိနော ဥပက္ကိလေသော ဟောတိ.
</Paragraph>

<Paragraph number="123" book="pthi">
ပုန စပရံ, နိဂြေါဓ, တပဿီ တပံ သမာဒိယတိ, သော တေန တပသာ မဇ္ဇတိ မုစ္ဆတိ ပမာဒမာပဇ္ဇတိ. ယမ္ပိ, နိဂြေါဓ, တပဿီ တပံ သမာဒိယတိ, သော တေန တပသာ မဇ္ဇတိ မုစ္ဆတိ ပမာဒမာပဇ္ဇတိ. အယမ္ပိ ခေါ, နိဂြေါဓ, တပဿိနော ဥပက္ကိလေသော ဟောတိ.
</Paragraph>

</Division>
<Division number="59" book="pthi">

<Paragraph number="124" book="pthi">
ပုန စပရံ, နိဂြေါဓ, တပဿီ တပံ သမာဒိယတိ, သော တေန တပသာ လာဘသက္ကာရသိလောကံ အဘိနိဗ္ဗတ္တေတိ, သော တေန လာဘသက္ကာရသိလောကေန အတ္တမနော ဟောတိ ပရိပုဏ္ဏသင်္ကပ္ပေါ. ယမ္ပိ, နိဂြေါဓ, တပဿီ တပံ သမာဒိယတိ, သော တေန တပသာ လာဘသက္ကာရသိလောကံ အဘိနိဗ္ဗတ္တေတိ, သော တေန လာဘသက္ကာရသိလောကေန အတ္တမနော ဟောတိ ပရိပုဏ္ဏသင်္ကပ္ပေါ. အယမ္ပိ ခေါ, နိဂြေါဓ, တပဿိနော ဥပက္ကိလေသော ဟောတိ.
</Paragraph>

<Paragraph number="125" book="pthi">
ပုန စပရံ, နိဂြေါဓ, တပဿီ တပံ သမာဒိယတိ, သော တေန တပသာ လာဘသက္ကာရသိလောကံ အဘိနိဗ္ဗတ္တေတိ, သော တေန လာဘသက္ကာရသိလောကေန အတ္တာနုက္ကံသေတိ ပရံ ဝမ္ဘေတိ. ယမ္ပိ, နိဂြေါဓ, တပဿီ တပံ သမာဒိယတိ, သော တေန တပသာ လာဘသက္ကာရသိလောကံ အဘိနိဗ္ဗတ္တေတိ, သော တေန လာဘသက္ကာရသိလောကေန အတ္တာနုက္ကံသေတိ ပရံ ဝမ္ဘေတိ. အယမ္ပိ ခေါ, နိဂြေါဓ, တပဿိနော ဥပက္ကိလေသော ဟောတိ.
</Paragraph>

<Paragraph number="126" book="pthi">
ပုန စပရံ, နိဂြေါဓ, တပဿီ တပံ သမာဒိယတိ, သော တေန တပသာ လာဘသက္ကာရသိလောကံ အဘိနိဗ္ဗတ္တေတိ, သော တေန လာဘသက္ကာရသိလောကေန မဇ္ဇတိ မုစ္ဆတိ ပမာဒမာပဇ္ဇတိ. ယမ္ပိ, နိဂြေါဓ, တပဿီ တပံ သမာဒိယတိ, သော တေန တပသာ လာဘသက္ကာရသိလောကံ အဘိနိဗ္ဗတ္တေတိ, သော တေန လာဘသက္ကာရသိလောကေန မဇ္ဇတိ မုစ္ဆတိ ပမာဒမာပဇ္ဇတိ. အယမ္ပိ ခေါ, နိဂြေါဓ, တပဿိနော ဥပက္ကိလေသော ဟောတိ.
</Paragraph>

</Division>
<Division number="60" book="pthi">

<Paragraph number="127" book="pthi">
ပုန စပရံ, နိဂြေါဓ, တပဿီ ဘောဇနေသု ဝေါဒါသံ အာပဇ္ဇတိ—  ‘ဣဒံ မေ ခမတိ, ဣဒံ မေ နက္ခမတီ’တိ. သော ယဉ္စ ခွဿ နက္ခမတိ, တံ သာပေက္ခော ပဇဟတိ. ယံ ပနဿ ခမတိ, တံ ဂဓိတော မုစ္ဆိတော အဇ္ဈာပန္နော အနာဒီနဝဒဿာဝီ အနိဿရဏပညော ပရိဘုဉ္ဇတိ …ပေ…  အယမ္ပိ ခေါ, နိဂြေါဓ, တပဿိနော ဥပက္ကိလေသော ဟောတိ.
</Paragraph>

<Paragraph number="128" book="pthi">
ပုန စပရံ, နိဂြေါဓ, တပဿီ တပံ သမာဒိယတိ လာဘသက္ကာရသိလောကနိကန္တိဟေတု—  ‘သက္ကရိဿန္တိ မံ ရာဇာနော ရာဇမဟာမတ္တာ ခတ္တိယာ ဗြာဟ္မဏာ ဂဟပတိကာ တိတ္ထိယာ’တိ …ပေ…  အယမ္ပိ ခေါ, နိဂြေါဓ, တပဿိနော ဥပက္ကိလေသော ဟောတိ.
</Paragraph>

</Division>
<Division number="61" book="pthi">

<Paragraph number="129" book="pthi">
ပုန စပရံ, နိဂြေါဓ, တပဿီ အညတရံ သမဏံ ဝါ ဗြာဟ္မဏံ ဝါ အပသာဒေတာ ဟောတိ—  ‘ကိံ ပနာယံ သမ္ဗဟုလာဇီဝေါ သဗ္ဗံ သမ္ဘက္ခေတိ. သေယျထိဒံ—  မူလဗီဇံ ခန္ဓဗီဇံ ဖဠုဗီဇံ အဂ္ဂဗီဇံ ဗီဇဗီဇမေဝ ပဉ္စမံ, အသနိဝိစက္ကံ ဒန္တကူဋံ, သမဏပ္ပဝါဒေနာ’တိ …ပေ…  အယမ္ပိ ခေါ, နိဂြေါဓ, တပဿိနော ဥပက္ကိလေသော ဟောတိ.
</Paragraph>

<Paragraph number="130" book="pthi">
ပုန စပရံ, နိဂြေါဓ, တပဿီ ပဿတိ အညတရံ သမဏံ ဝါ ဗြာဟ္မဏံ ဝါ ကုလေသု သက္ကရိယမာနံ ဂရုကရိယမာနံ မာနိယမာနံ ပူဇိယမာနံ. ဒိသွာ တဿ ဧဝံ ဟောတိ—  ‘ဣမဉှိ နာမ သမ္ဗဟုလာဇီဝံ ကုလေသု သက္ကရောန္တိ ဂရုံ ကရောန္တိ မာနေန္တိ ပူဇေန္တိ. မံ ပန တပဿိံ လူခါဇီဝိံ ကုလေသု န သက္ကရောန္တိ န ဂရုံ ကရောန္တိ န မာနေန္တိ န ပူဇေန္တီ’တိ, ဣတိ သော ဣဿာမစ္ဆရိယံ ကုလေသု ဥပ္ပါဒေတာ ဟောတိ …ပေ…  အယမ္ပိ ခေါ, နိဂြေါဓ, တပဿိနော ဥပက္ကိလေသော ဟောတိ.
</Paragraph>

</Division>
<Division number="62" book="pthi">

<Paragraph number="131" book="pthi">
ပုန စပရံ, နိဂြေါဓ, တပဿီ အာပါထကနိသာဒီ ဟောတိ …ပေ…  အယမ္ပိ ခေါ, နိဂြေါဓ, တပဿိနော ဥပက္ကိလေသော ဟောတိ.
</Paragraph>

<Paragraph number="132" book="pthi">
ပုန စပရံ, နိဂြေါဓ, တပဿီ အတ္တာနံ အဒဿယမာနော ကုလေသု စရတိ—  ‘ဣဒမ္ပိ မေ တပသ္မိံ ဣဒမ္ပိ မေ တပသ္မိန်’တိ …ပေ…  အယမ္ပိ ခေါ, နိဂြေါဓ, တပဿိနော ဥပက္ကိလေသော ဟောတိ.
</Paragraph>

<Paragraph number="133" book="pthi">
ပုန စပရံ, နိဂြေါဓ, တပဿီ ကိဉ္စိဒေဝ ပဋိစ္ဆန္နံ သေဝတိ. သော ‘ခမတိ တေ ဣဒန်’တိ ပုဋ္ဌော သမာနော အက္ခမမာနံ အာဟ—  ‘ခမတီ’တိ. ခမမာနံ အာဟ—  ‘နက္ခမတီ’တိ. ဣတိ သော သမ္ပဇာနမုသာ ဘာသိတာ ဟောတိ …ပေ…  အယမ္ပိ ခေါ, နိဂြေါဓ, တပဿိနော ဥပက္ကိလေသော ဟောတိ.
</Paragraph>

<Paragraph number="134" book="pthi">
ပုန စပရံ, နိဂြေါဓ, တပဿီ တထာဂတဿ ဝါ တထာဂတသာဝကဿ ဝါ ဓမ္မံ ဒေသေန္တဿ သန္တံယေဝ ပရိယာယံ အနုညေယျံ နာနုဇာနာတိ …ပေ…  အယမ္ပိ ခေါ, နိဂြေါဓ, တပဿိနော ဥပက္ကိလေသော ဟောတိ.
</Paragraph>

</Division>
<Division number="63" book="pthi">

<Paragraph number="135" book="pthi">
ပုန စပရံ, နိဂြေါဓ, တပဿီ ကောဓနော ဟောတိ ဥပနာဟီ. ယမ္ပိ, နိဂြေါဓ, တပဿီ ကောဓနော ဟောတိ ဥပနာဟီ. အယမ္ပိ ခေါ, နိဂြေါဓ, တပဿိနော ဥပက္ကိလေသော ဟောတိ.
</Paragraph>

<Paragraph number="136" book="pthi">
ပုန စပရံ, နိဂြေါဓ, တပဿီ မက္ခီ ဟောတိ ပဠာသီ …ပေ…  ဣဿုကီ ဟောတိ မစ္ဆရီ…  သဌော ဟောတိ မာယာဝီ…  ထဒ္ဓေါ ဟောတိ အတိမာနီ…  ပါပိစ္ဆော ဟောတိ ပါပိကာနံ ဣစ္ဆာနံ ဝသံ ဂတော…  မိစ္ဆာဒိဋ္ဌိကော ဟောတိ အန္တဂ္ဂါဟိကာယ ဒိဋ္ဌိယာ သမန္နာဂတော…  သန္ဒိဋ္ဌိပရာမာသီ ဟောတိ အာဓာနဂ္ဂါဟီ ဒုပ္ပဋိနိဿဂ္ဂီ. ယမ္ပိ, နိဂြေါဓ, တပဿီ သန္ဒိဋ္ဌိပရာမာသီ ဟောတိ အာဓာနဂ္ဂါဟီ ဒုပ္ပဋိနိဿဂ္ဂီ. အယမ္ပိ ခေါ, နိဂြေါဓ, တပဿိနော ဥပက္ကိလေသော ဟောတိ.
</Paragraph>

<Paragraph number="137" book="pthi">
တံ ကိံ မညသိ, နိဂြေါဓ, ယဒိမေ တပေါဇိဂုစ္ဆာ ဥပက္ကိလေသာ ဝါ အနုပက္ကိလေသာ ဝါ”တိ? “အဒ္ဓါ ခေါ ဣမေ, ဘန္တေ, တပေါဇိဂုစ္ဆာ ဥပက္ကိလေသာ, နော အနုပက္ကိလေသာ. ဌာနံ ခေါ ပနေတံ, ဘန္တေ, ဝိဇ္ဇတိ ယံ ဣဓေကစ္စော တပဿီ သဗ္ဗေဟေဝ ဣမေဟိ ဥပက္ကိလေသေဟိ သမန္နာဂတော အဿ; ကော ပန ဝါဒေါ အညတရညတရေနာ”တိ.
</Paragraph>
</Division>