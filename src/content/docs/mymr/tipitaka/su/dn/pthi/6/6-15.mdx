---
title: "6.15 ပုဗ္ဗန္တသဟဂတဒိဋ္ဌိနိဿယ"
tableOfContents: false
sidebar:
  order: 7
type: "tipitaka"
basket: "su"
book: "pthi"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="191" book="pthi">

<Paragraph number="387" book="pthi">
ယေပိ တေ, စုန္ဒ, ပုဗ္ဗန္တသဟဂတာ ဒိဋ္ဌိနိဿယာ, တေပိ ဝေါ မယာ ဗျာကတာ, ယထာ တေ ဗျာကာတဗ္ဗာ. ယထာ စ တေ န ဗျာကာတဗ္ဗာ, ကိံ ဝေါ အဟံ တေ တထာ ဗျာကရိဿာမိ? ယေပိ တေ, စုန္ဒ, အပရန္တသဟဂတာ ဒိဋ္ဌိနိဿယာ, တေပိ ဝေါ မယာ ဗျာကတာ, ယထာ တေ ဗျာကာတဗ္ဗာ. ယထာ စ တေ န ဗျာကာတဗ္ဗာ, ကိံ ဝေါ အဟံ တေ တထာ ဗျာကရိဿာမိ? ကတမေ စ တေ, စုန္ဒ, ပုဗ္ဗန္တသဟဂတာ ဒိဋ္ဌိနိဿယာ, ယေ ဝေါ မယာ ဗျာကတာ, ယထာ တေ ဗျာကာတဗ္ဗာ. ယထာ စ တေ န ဗျာကာတဗ္ဗာ, ကိံ ဝေါ အဟံ တေ တထာ ဗျာကရိဿာမိ? သန္တိ ခေါ, စုန္ဒ, ဧကေ သမဏဗြာဟ္မဏာ ဧဝံဝါဒိနော ဧဝံဒိဋ္ဌိနော—  ‘သဿတော အတ္တာ စ လောကော စ, ဣဒမေဝ သစ္စံ မောဃမညန်’တိ. သန္တိ ပန, စုန္ဒ, ဧကေ သမဏဗြာဟ္မဏာ ဧဝံဝါဒိနော ဧဝံဒိဋ္ဌိနော—  ‘အသဿတော အတ္တာ စ လောကော စ …ပေ…  သဿတော စ အသဿတော စ အတ္တာ စ လောကော စ…  နေဝ သဿတော နာသဿတော အတ္တာ စ လောကော စ…  သယံကတော အတ္တာ စ လောကော စ…  ပရံကတော အတ္တာ စ လောကော စ…  သယံကတော စ ပရံကတော စ အတ္တာ စ လောကော စ…  အသယင်္ကာရော အပရင်္ကာရော အဓိစ္စသမုပ္ပန္နော အတ္တာ စ လောကော စ, ဣဒမေဝ သစ္စံ မောဃမညန်’တိ. ‘သဿတံ သုခဒုက္ခံ…  အသဿတံ သုခဒုက္ခံ…  သဿတဉ္စ အသဿတဉ္စ သုခဒုက္ခံ…  နေဝသဿတံ နာသဿတံ သုခဒုက္ခံ…  သယံကတံ သုခဒုက္ခံ…  ပရံကတံ သုခဒုက္ခံ…  သယံကတဉ္စ ပရံကတဉ္စ သုခဒုက္ခံ…  အသယံကာရံ အပရင်္ကာရံ အဓိစ္စသမုပ္ပန္နံ သုခဒုက္ခံ, ဣဒမေဝ သစ္စံ မောဃမညန်’တိ.
</Paragraph>

</Division>
<Division number="192" book="pthi">

<Paragraph number="388" book="pthi">
တတြ, စုန္ဒ, ယေ တေ သမဏဗြာဟ္မဏာ ဧဝံဝါဒိနော ဧဝံဒိဋ္ဌိနော—  ‘သဿတော အတ္တာ စ လောကော စ, ဣဒမေဝ သစ္စံ မောဃမညန်’တိ. တျာဟံ ဥပသင်္ကမိတွာ ဧဝံ ဝဒါမိ—  ‘အတ္ထိ နု ခေါ ဣဒံ, အာဝုသော, ဝုစ္စတိ—  “သဿတော အတ္တာ စ လောကော စာ”’တိ? ယဉ္စ ခေါ တေ ဧဝမာဟံသု—  ‘ဣဒမေဝ သစ္စံ မောဃမညန်’တိ. တံ တေသံ နာနုဇာနာမိ. တံ ကိဿ ဟေတု? အညထာသညိနောပိ ဟေတ္ထ, စုန္ဒ, သန္တေကေ သတ္တာ. ဣမာယပိ ခေါ အဟံ, စုန္ဒ, ပညတ္တိယာ နေဝ အတ္တနာ သမသမံ သမနုပဿာမိ ကုတော ဘိယျော. အထ ခေါ အဟမေဝ တတ္ထ ဘိယျော ယဒိဒံ အဓိပညတ္တိ.
</Paragraph>

</Division>
<Division number="193" book="pthi">

<Paragraph number="389" book="pthi">
တတြ, စုန္ဒ, ယေ တေ သမဏဗြာဟ္မဏာ ဧဝံဝါဒိနော ဧဝံဒိဋ္ဌိနော—  ‘အသဿတော အတ္တာ စ လောကော စ…  သဿတော စ အသဿတော စ အတ္တာ စ လောကော စ…  နေဝသဿတော နာသဿတော အတ္တာ စ လောကော စ…  သယံကတော အတ္တာ စ လောကော စ…  ပရံကတော အတ္တာ စ လောကော စ…  သယံကတော စ ပရံကတော စ အတ္တာ စ လောကော စ…  အသယင်္ကာရော အပရင်္ကာရော အဓိစ္စသမုပ္ပန္နော အတ္တာ စ လောကော စ…  သဿတံ သုခဒုက္ခံ…  အသဿတံ သုခဒုက္ခံ…  သဿတဉ္စ အသဿတဉ္စ သုခဒုက္ခံ…  နေဝသဿတံ နာသဿတံ သုခဒုက္ခံ…  သယံကတံ သုခဒုက္ခံ…  ပရံကတံ သုခဒုက္ခံ…  သယံကတဉ္စ ပရံကတဉ္စ သုခဒုက္ခံ…  အသယံကာရံ အပရင်္ကာရံ အဓိစ္စသမုပ္ပန္နံ သုခဒုက္ခံ, ဣဒမေဝ သစ္စံ မောဃမညန်’တိ. တျာဟံ ဥပသင်္ကမိတွာ ဧဝံ ဝဒါမိ—  ‘အတ္ထိ နု ခေါ ဣဒံ, အာဝုသော, ဝုစ္စတိ—  “အသယံကာရံ အပရင်္ကာရံ အဓိစ္စသမုပ္ပန္နံ သုခဒုက္ခန်”’တိ? ယဉ္စ ခေါ တေ ဧဝမာဟံသု—  ‘ဣဒမေဝ သစ္စံ မောဃမညန်’တိ. တံ တေသံ နာနုဇာနာမိ. တံ ကိဿ ဟေတု? အညထာသညိနောပိ ဟေတ္ထ, စုန္ဒ, သန္တေကေ သတ္တာ. ဣမာယပိ ခေါ အဟံ, စုန္ဒ, ပညတ္တိယာ နေဝ အတ္တနာ သမသမံ သမနုပဿာမိ ကုတော ဘိယျော. အထ ခေါ အဟမေဝ တတ္ထ ဘိယျော ယဒိဒံ အဓိပညတ္တိ. ဣမေ ခေါ တေ, စုန္ဒ, ပုဗ္ဗန္တသဟဂတာ ဒိဋ္ဌိနိဿယာ, ယေ ဝေါ မယာ ဗျာကတာ, ယထာ တေ ဗျာကာတဗ္ဗာ. ယထာ စ တေ န ဗျာကာတဗ္ဗာ, ကိံ ဝေါ အဟံ တေ တထာ ဗျာကရိဿာမိ?
</Paragraph>
</Division>