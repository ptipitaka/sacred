---
title: "10.3 တိက"
tableOfContents: false
sidebar:
  order: 5
type: "tipitaka"
basket: "su"
book: "pthi"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="305" book="pthi" e="ch" v="8" p="180">

<Paragraph number="818" book="pthi">
အတ္ထိ ခေါ, အာဝုသော, တေန ဘဂဝတာ ဇာနတာ ပဿတာ အရဟတာ သမ္မာသမ္ဗုဒ္ဓေန တယော ဓမ္မာ သမ္မဒက္ခာတာ. တတ္ထ သဗ္ဗေဟေဝ သင်္ဂါယိတဗ္ဗံ …ပေ…  အတ္ထာယ ဟိတာယ သုခါယ ဒေဝမနုဿာနံ. ကတမေ တယော?
</Paragraph>

<Paragraph number="819" book="pthi">
တီဏိ အကုသလမူလာနိ—  လောဘော အကုသလမူလံ, ဒေါသော အကုသလမူလံ, မောဟော အကုသလမူလံ. (1)
</Paragraph>

<Paragraph number="820" book="pthi">
တီဏိ ကုသလမူလာနိ—  အလောဘော ကုသလမူလံ, အဒေါသော ကုသလမူလံ, အမောဟော ကုသလမူလံ. (2)
</Paragraph>

<Paragraph number="821" book="pthi">
တီဏိ ဒုစ္စရိတာနိ—  ကာယဒုစ္စရိတံ, ဝစီဒုစ္စရိတံ, မနောဒုစ္စရိတံ. (3)
</Paragraph>

<Paragraph number="822" book="pthi">
တီဏိ သုစရိတာနိ—  ကာယသုစရိတံ, ဝစီသုစရိတံ, မနောသုစရိတံ. (4)
</Paragraph>

<Paragraph number="823" book="pthi">
တယော အကုသလဝိတက္ကာ—  ကာမဝိတက္ကော, ဗျာပါဒဝိတက္ကော, ဝိဟိံသာဝိတက္ကော. (5)
</Paragraph>

<Paragraph number="824" book="pthi">
တယော ကုသလဝိတက္ကာ—  နေက္ခမ္မဝိတက္ကော, အဗျာပါဒဝိတက္ကော, အဝိဟိံသာဝိတက္ကော. (6)
</Paragraph>

<Paragraph number="825" book="pthi">
တယော အကုသလသင်္ကပ္ပါ—  ကာမသင်္ကပ္ပေါ, ဗျာပါဒသင်္ကပ္ပေါ, ဝိဟိံသာသင်္ကပ္ပေါ. (7)
</Paragraph>

<Paragraph number="826" book="pthi">
တယော ကုသလသင်္ကပ္ပါ—  နေက္ခမ္မသင်္ကပ္ပေါ, အဗျာပါဒသင်္ကပ္ပေါ, အဝိဟိံသာသင်္ကပ္ပေါ. (8)
</Paragraph>

<Paragraph number="827" book="pthi">
တိဿော အကုသလသညာ—  ကာမသညာ, ဗျာပါဒသညာ, ဝိဟိံသာသညာ. (9)
</Paragraph>

<Paragraph number="828" book="pthi">
တိဿော ကုသလသညာ—  နေက္ခမ္မသညာ, အဗျာပါဒသညာ, အဝိဟိံသာသညာ. (10)
</Paragraph>

<Paragraph number="829" book="pthi">
တိဿော အကုသလဓာတုယော—  ကာမဓာတု, ဗျာပါဒဓာတု, ဝိဟိံသာဓာတု. (11)
</Paragraph>

<Paragraph number="830" book="pthi">
တိဿော ကုသလဓာတုယော—  နေက္ခမ္မဓာတု, အဗျာပါဒဓာတု, အဝိဟိံသာဓာတု. (12)
</Paragraph>

<Paragraph number="831" book="pthi">
အပရာပိ တိဿော ဓာတုယော—  ကာမဓာတု, ရူပဓာတု, အရူပဓာတု. (13)
</Paragraph>

<Paragraph number="832" book="pthi">
အပရာပိ တိဿော ဓာတုယော—  ရူပဓာတု, အရူပဓာတု, နိရောဓဓာတု. (14)
</Paragraph>

<Paragraph number="833" book="pthi">
အပရာပိ တိဿော ဓာတုယော—  ဟီနဓာတု, မဇ္ဈိမဓာတု, ပဏီတဓာတု. (15)
</Paragraph>

<Paragraph number="834" book="pthi">
တိဿော တဏှာ—  ကာမတဏှာ, ဘဝတဏှာ, ဝိဘဝတဏှာ. (16)
</Paragraph>

<Paragraph number="835" book="pthi">
အပရာပိ တိဿော တဏှာ—  ကာမတဏှာ, ရူပတဏှာ, အရူပတဏှာ. (17)
</Paragraph>

<Paragraph number="836" book="pthi">
အပရာပိ တိဿော တဏှာ—  ရူပတဏှာ, အရူပတဏှာ, နိရောဓတဏှာ. (18)
</Paragraph>

<Paragraph number="837" book="pthi">
တီဏိ သံယောဇနာနိ—  သက္ကာယဒိဋ္ဌိ, ဝိစိကိစ္ဆာ, သီလဗ္ဗတပရာမာသော. (19)
</Paragraph>

<Paragraph number="838" book="pthi">
တယော အာသဝါ—  ကာမာသဝေါ, ဘဝါသဝေါ, အဝိဇ္ဇာသဝေါ. (20)
</Paragraph>

<Paragraph number="839" book="pthi">
တယော ဘဝါ—  ကာမဘဝေါ, ရူပဘဝေါ, အရူပဘဝေါ. (21)
</Paragraph>

<Paragraph number="840" book="pthi">
တိဿော ဧသနာ—  ကာမေသနာ, ဘဝေသနာ, ဗြဟ္မစရိယေသနာ. (22)
</Paragraph>

<Paragraph number="841" book="pthi">
တိဿော ဝိဓာ—  သေယျောဟမသ္မီတိ ဝိဓာ, သဒိသောဟမသ္မီတိ ဝိဓာ, ဟီနောဟမသ္မီတိ ဝိဓာ. (23)
</Paragraph>

<Paragraph number="842" book="pthi">
တယော အဒ္ဓါ—  အတီတော အဒ္ဓါ, အနာဂတော အဒ္ဓါ, ပစ္စုပ္ပန္နော အဒ္ဓါ. (24)
</Paragraph>

<Paragraph number="843" book="pthi">
တယော အန္တာ—  သက္ကာယော အန္တော, သက္ကာယသမုဒယော အန္တော, သက္ကာယနိရောဓော အန္တော. (25)
</Paragraph>

<Paragraph number="844" book="pthi">
တိဿော ဝေဒနာ—  သုခါ ဝေဒနာ, ဒုက္ခာ ဝေဒနာ, အဒုက္ခမသုခါ ဝေဒနာ. (26)
</Paragraph>

<Paragraph number="845" book="pthi">
တိဿော ဒုက္ခတာ—  ဒုက္ခဒုက္ခတာ, သင်္ခါရဒုက္ခတာ, ဝိပရိဏာမဒုက္ခတာ. (27)
</Paragraph>

<Paragraph number="846" book="pthi">
တယော ရာသီ—  မိစ္ဆတ္တနိယတော ရာသိ, သမ္မတ္တနိယတော ရာသိ, အနိယတော ရာသိ. (28)
</Paragraph>

<Paragraph number="847" book="pthi">
တယော တမာ—  အတီတံ ဝါ အဒ္ဓါနံ အာရဗ္ဘ ကင်္ခတိ ဝိစိကိစ္ဆတိ နာဓိမုစ္စတိ န သမ္ပသီဒတိ, အနာဂတံ ဝါ အဒ္ဓါနံ အာရဗ္ဘ ကင်္ခတိ ဝိစိကိစ္ဆတိ နာဓိမုစ္စတိ န သမ္ပသီဒတိ, ဧတရဟိ ဝါ ပစ္စုပ္ပန္နံ အဒ္ဓါနံ အာရဗ္ဘ ကင်္ခတိ ဝိစိကိစ္ဆတိ နာဓိမုစ္စတိ န သမ္ပသီဒတိ. (29)
</Paragraph>

<Paragraph number="848" book="pthi">
တီဏိ တထာဂတဿ အရက္ခေယျာနိ—  ပရိသုဒ္ဓကာယသမာစာရော အာဝုသော တထာဂတော, နတ္ထိ တထာဂတဿ ကာယဒုစ္စရိတံ, ယံ တထာဂတော ရက္ခေယျ—  ‘မာ မေ ဣဒံ ပရော အညာသီ’တိ. ပရိသုဒ္ဓဝစီသမာစာရော အာဝုသော, တထာဂတော, နတ္ထိ တထာဂတဿ ဝစီဒုစ္စရိတံ, ယံ တထာဂတော ရက္ခေယျ—  ‘မာ မေ ဣဒံ ပရော အညာသီ’တိ. ပရိသုဒ္ဓမနောသမာစာရော, အာဝုသော, တထာဂတော, နတ္ထိ တထာဂတဿ မနောဒုစ္စရိတံ ယံ တထာဂတော ရက္ခေယျ—  ‘မာ မေ ဣဒံ ပရော အညာသီ’တိ. (30)
</Paragraph>

<Paragraph number="849" book="pthi">
တယော ကိဉ္စနာ—  ရာဂေါ ကိဉ္စနံ, ဒေါသော ကိဉ္စနံ, မောဟော ကိဉ္စနံ. (31)
</Paragraph>

<Paragraph number="850" book="pthi">
တယော အဂ္ဂီ—  ရာဂဂ္ဂိ, ဒေါသဂ္ဂိ, မောဟဂ္ဂိ. (32)
</Paragraph>

<Paragraph number="851" book="pthi">
အပရေပိ တယော အဂ္ဂီ—  အာဟုနေယျဂ္ဂိ, ဂဟပတဂ္ဂိ, ဒက္ခိဏေယျဂ္ဂိ. (33)
</Paragraph>

<Paragraph number="852" book="pthi">
တိဝိဓေန ရူပသင်္ဂဟော—  သနိဒဿနသပ္ပဋိဃံ ရူပံ, အနိဒဿနသပ္ပဋိဃံ ရူပံ, အနိဒဿနအပ္ပဋိဃံ ရူပံ. (34)
</Paragraph>

<Paragraph number="853" book="pthi">
တယော သင်္ခါရာ—  ပုညာဘိသင်္ခါရော, အပုညာဘိသင်္ခါရော, အာနေဉ္ဇာဘိသင်္ခါရော. (35)
</Paragraph>

<Paragraph number="854" book="pthi">
တယော ပုဂ္ဂလာ—  သေက္ခော ပုဂ္ဂလော, အသေက္ခော ပုဂ္ဂလော, နေဝသေက္ခော နာသေက္ခော ပုဂ္ဂလော. (36)
</Paragraph>

<Paragraph number="855" book="pthi">
တယော ထေရာ—  ဇာတိထေရော, ဓမ္မထေရော, သမ္မုတိထေရော. (37)
</Paragraph>

<Paragraph number="856" book="pthi">
တီဏိ ပုညကိရိယဝတ္ထူနိ—  ဒါနမယံ ပုညကိရိယဝတ္ထု, သီလမယံ ပုညကိရိယဝတ္ထု, ဘာဝနာမယံ ပုညကိရိယဝတ္ထု. (38)
</Paragraph>

<Paragraph number="857" book="pthi">
တီဏိ စောဒနာဝတ္ထူနိ—  ဒိဋ္ဌေန, သုတေန, ပရိသင်္ကာယ. (39)
</Paragraph>

<Paragraph number="858" book="pthi">
တိဿော ကာမူပပတ္တိယော—  သန္တာဝုသော သတ္တာ ပစ္စုပဋ္ဌိတကာမာ, တေ ပစ္စုပဋ္ဌိတေသု ကာမေသု ဝသံ ဝတ္တေန္တိ, သေယျထာပိ မနုဿာ ဧကစ္စေ စ ဒေဝါ ဧကစ္စေ စ ဝိနိပါတိကာ. အယံ ပဌမာ ကာမူပပတ္တိ. သန္တာဝုသော, သတ္တာ နိမ္မိတကာမာ, တေ နိမ္မိနိတွာ နိမ္မိနိတွာ ကာမေသု ဝသံ ဝတ္တေန္တိ, သေယျထာပိ ဒေဝါ နိမ္မာနရတီ. အယံ ဒုတိယာ ကာမူပပတ္တိ. သန္တာဝုသော သတ္တာ ပရနိမ္မိတကာမာ, တေ ပရနိမ္မိတေသု ကာမေသု ဝသံ ဝတ္တေန္တိ, သေယျထာပိ ဒေဝါ ပရနိမ္မိတဝသဝတ္တီ. အယံ တတိယာ ကာမူပပတ္တိ. (40)
</Paragraph>

<Paragraph number="859" book="pthi">
တိဿော သုခူပပတ္တိယော—  သန္တာဝုသော သတ္တာ ဥပ္ပါဒေတွာ ဥပ္ပါဒေတွာ သုခံ ဝိဟရန္တိ, သေယျထာပိ ဒေဝါ ဗြဟ္မကာယိကာ. အယံ ပဌမာ သုခူပပတ္တိ. သန္တာဝုသော, သတ္တာ သုခေန အဘိသန္နာ ပရိသန္နာ ပရိပူရာ ပရိပ္ဖုဋာ. တေ ကဒါစိ ကရဟစိ ဥဒါနံ ဥဒါနေန္တိ—  ‘အဟော သုခံ, အဟော သုခန်’တိ, သေယျထာပိ ဒေဝါ အာဘဿရာ. အယံ ဒုတိယာ သုခူပပတ္တိ. သန္တာဝုသော, သတ္တာ သုခေန အဘိသန္နာ ပရိသန္နာ ပရိပူရာ ပရိပ္ဖုဋာ. တေ သန္တံယေဝ တုသိတာ သုခံ ပဋိသံဝေဒေန္တိ, သေယျထာပိ ဒေဝါ သုဘကိဏှာ. အယံ တတိယာ သုခူပပတ္တိ. (41)
</Paragraph>

<Paragraph number="860" book="pthi">
တိဿော ပညာ—  သေက္ခာ ပညာ, အသေက္ခာ ပညာ, နေဝသေက္ခာနာသေက္ခာ ပညာ. (42)
</Paragraph>

<Paragraph number="861" book="pthi">
အပရာပိ တိဿော ပညာ—  စိန္တာမယာ ပညာ, သုတမယာ ပညာ, ဘာဝနာမယာ ပညာ. (43)
</Paragraph>

<Paragraph number="862" book="pthi">
တီဏာဝုဓာနိ—  သုတာဝုဓံ, ပဝိဝေကာဝုဓံ, ပညာဝုဓံ. (44)
</Paragraph>

<Paragraph number="863" book="pthi">
တီဏိန္ဒြိယာနိ—  အနညာတညဿာမီတိန္ဒြိယံ, အညိန္ဒြိယံ, အညာတာဝိန္ဒြိယံ. (45)
</Paragraph>

<Paragraph number="864" book="pthi">
တီဏိ စက္ခူနိ—  မံသစက္ခု, ဒိဗ္ဗစက္ခု, ပညာစက္ခု. (46)
</Paragraph>

<Paragraph number="865" book="pthi">
တိဿော သိက္ခာ—  အဓိသီလသိက္ခာ, အဓိစိတ္တသိက္ခာ, အဓိပညာသိက္ခာ. (47)
</Paragraph>

<Paragraph number="866" book="pthi">
တိဿော ဘာဝနာ—  ကာယဘာဝနာ, စိတ္တဘာဝနာ, ပညာဘာဝနာ. (48)
</Paragraph>

<Paragraph number="867" book="pthi">
တီဏိ အနုတ္တရိယာနိ—  ဒဿနာနုတ္တရိယံ, ပဋိပဒါနုတ္တရိယံ, ဝိမုတ္တာနုတ္တရိယံ. (49)
</Paragraph>

<Paragraph number="868" book="pthi">
တယော သမာဓီ—  သဝိတက္ကသဝိစာရော သမာဓိ, အဝိတက္ကဝိစာရမတ္တော သမာဓိ, အဝိတက္ကအဝိစာရော သမာဓိ. (50)
</Paragraph>

<Paragraph number="869" book="pthi">
အပရေပိ တယော သမာဓီ—  သုညတော သမာဓိ, အနိမိတ္တော သမာဓိ, အပ္ပဏိဟိတော သမာဓိ. (51)
</Paragraph>

<Paragraph number="870" book="pthi">
တီဏိ သောစေယျာနိ—  ကာယသောစေယျံ, ဝစီသောစေယျံ, မနောသောစေယျံ. (52)
</Paragraph>

<Paragraph number="871" book="pthi">
တီဏိ မောနေယျာနိ—  ကာယမောနေယျံ, ဝစီမောနေယျံ, မနောမောနေယျံ. (53)
</Paragraph>

<Paragraph number="872" book="pthi">
တီဏိ ကောသလ္လာနိ—  အာယကောသလ္လံ, အပါယကောသလ္လံ, ဥပါယကောသလ္လံ. (54)
</Paragraph>

<Paragraph number="873" book="pthi">
တယော မဒါ—  အာရောဂျမဒေါ, ယောဗ္ဗနမဒေါ, ဇီဝိတမဒေါ. (55)
</Paragraph>

<Paragraph number="874" book="pthi">
တီဏိ အာဓိပတေယျာနိ—  အတ္တာဓိပတေယျံ, လောကာဓိပတေယျံ, ဓမ္မာဓိပတေယျံ. (56)
</Paragraph>

<Paragraph number="875" book="pthi">
တီဏိ ကထာဝတ္ထူနိ—  အတီတံ ဝါ အဒ္ဓါနံ အာရဗ္ဘ ကထံ ကထေယျ—  ‘ဧဝံ အဟောသိ အတီတမဒ္ဓါနန်’တိ; အနာဂတံ ဝါ အဒ္ဓါနံ အာရဗ္ဘ ကထံ ကထေယျ—  ‘ဧဝံ ဘဝိဿတိ အနာဂတမဒ္ဓါနန်’တိ; ဧတရဟိ ဝါ ပစ္စုပ္ပန္နံ အဒ္ဓါနံ အာရဗ္ဘ ကထံ ကထေယျ—  ‘ဧဝံ ဟောတိ ဧတရဟိ ပစ္စုပ္ပန္နံ အဒ္ဓါနန်’တိ. (57)
</Paragraph>

<Paragraph number="876" book="pthi">
တိဿော ဝိဇ္ဇာ—  ပုဗ္ဗေနိဝါသာနုဿတိဉာဏံ ဝိဇ္ဇာ, သတ္တာနံ စုတူပပါတေဉာဏံ ဝိဇ္ဇာ, အာသဝါနံ ခယေဉာဏံ ဝိဇ္ဇာ. (58)
</Paragraph>

<Paragraph number="877" book="pthi">
တယော ဝိဟာရာ—  ဒိဗ္ဗော ဝိဟာရော, ဗြဟ္မာ ဝိဟာရော, အရိယော ဝိဟာရော. (59)
</Paragraph>

<Paragraph number="878" book="pthi">
တီဏိ ပါဋိဟာရိယာနိ—  ဣဒ္ဓိပါဋိဟာရိယံ, အာဒေသနာပါဋိဟာရိယံ, အနုသာသနီပါဋိဟာရိယံ. (60)
</Paragraph>

<Paragraph number="879" book="pthi">
ဣမေ ခေါ, အာဝုသော, တေန ဘဂဝတာ ဇာနတာ ပဿတာ အရဟတာ သမ္မာသမ္ဗုဒ္ဓေန တယော ဓမ္မာ သမ္မဒက္ခာတာ. တတ္ထ သဗ္ဗေဟေဝ သင်္ဂါယိတဗ္ဗံ …ပေ…  အတ္ထာယ ဟိတာယ သုခါယ ဒေဝမနုဿာနံ.
</Paragraph>
</Division>