---
title: "7.2 ပါဒတလစက္ကလက္ခဏံ"
tableOfContents: false
sidebar:
  order: 8
type: "tipitaka"
basket: "su"
book: "pthi"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Paragraph type="center" book="pthi">
## 415\. ပါဒတလစက္ကလက္ခဏံ
</Paragraph>

<Division number="204" book="pthi">

<Paragraph number="416" book="pthi">
“ယမ္ပိ, ဘိက္ခဝေ, တထာဂတော ပုရိမံ ဇာတိံ ပုရိမံ ဘဝံ ပုရိမံ နိကေတံ ပုဗ္ဗေ မနုဿဘူတော သမာနော ဗဟုဇနဿ သုခါဝဟော အဟောသိ, ဥဗ္ဗေဂေါ်တ္တာသဘယံ အပနုဒိတာ, ဓမ္မိကဉ္စ ရက္ခာဝရဏဂုတ္တိံ သံဝိဓာတာ, သပရိဝါရဉ္စ ဒါနံ အဒါသိ. သော တဿ ကမ္မဿ ကဋတ္တာ ဥပစိတတ္တာ ဥဿန္နတ္တာ ဝိပုလတ္တာ ကာယဿ ဘေဒါ ပရံ မရဏာ သုဂတိံ သဂ္ဂံ လောကံ ဥပပဇ္ဇတိ …ပေ…  သော တတော စုတော ဣတ္ထတ္တံ အာဂတော သမာနော ဣမံ မဟာပုရိသလက္ခဏံ ပဋိလဘတိ. ဟေဋ္ဌာပါဒတလေသု စက္ကာနိ ဇာတာနိ ဟောန္တိ သဟဿာရာနိ သနေမိကာနိ သနာဘိကာနိ သဗ္ဗာကာရပရိပူရာနိ သုဝိဘတ္တန္တရာနိ.
</Paragraph>

<Paragraph number="417" book="pthi">
သော တေန လက္ခဏေန သမန္နာဂတော သစေ အဂါရံ အဇ္ဈာဝသတိ, ရာဇာ ဟောတိ စက္ကဝတ္တီ …ပေ…  ရာဇာ သမာနော ကိံ လဘတိ? မဟာပရိဝါရော ဟောတိ; မဟာဿ ဟောန္တိ ပရိဝါရာ ဗြာဟ္မဏဂဟပတိကာ နေဂမဇာနပဒါ ဂဏကမဟာမတ္တာ အနီကဋ္ဌာ ဒေါဝါရိကာ အမစ္စာ ပါရိသဇ္ဇာ ရာဇာနော ဘောဂိယာ ကုမာရာ. ရာဇာ သမာနော ဣဒံ လဘတိ. သစေ ခေါ ပန အဂါရသ္မာ အနဂါရိယံ ပဗ္ဗဇတိ, အရဟံ ဟောတိ သမ္မာသမ္ဗုဒ္ဓေါ လောကေ ဝိဝဋ္ဋစ္ဆဒေါ. ဗုဒ္ဓေါ သမာနော ကိံ လဘတိ? မဟာပရိဝါရော ဟောတိ; မဟာဿ ဟောန္တိ ပရိဝါရာ ဘိက္ခူ ဘိက္ခုနိယော ဥပါသကာ ဥပါသိကာယော ဒေဝါ မနုဿာ အသုရာ နာဂါ ဂန္ဓဗ္ဗာ. ဗုဒ္ဓေါ သမာနော ဣဒံ လဘတိ”. ဧတမတ္ထံ ဘဂဝါ အဝေါစ.
</Paragraph>

</Division>
<Division number="205" book="pthi">

<Paragraph number="418" book="pthi">
တတ္ထေတံ ဝုစ္စတိ—
</Paragraph>

<Paragraph number="419" type="verses" book="pthi">
_“ပုရေ ပုရတ္ထာ ပုရိမာသု ဇာတိသု,_  
_မနုဿဘူတော ဗဟုနံ သုခါဝဟော;_  
ဥဗ္ဘေဂေါ်တ္တာသဘယာပနူဒနော,_  
_ဂုတ္တီသု ရက္ခာဝရဏေသု ဥဿုကော._  

</Paragraph>

<Paragraph number="420" type="verses" book="pthi">
_သော တေန ကမ္မေန ဒိဝံ သမက္ကမိ,_  
_သုခဉ္စ ခိဍ္ဍာရတိယော စ အနွဘိ;_  
_တတော စဝိတွာ ပုနရာဂတော ဣဓ,_  
_စက္ကာနိ ပါဒေသု ဒုဝေသု ဝိန္ဒတိ._  

</Paragraph>

<Paragraph number="421" type="verses" book="pthi">
_သမန္တနေမီနိ သဟဿရာနိ စ,_  
_ဗျာကံသု ဝေယျဉ္ဇနိကာ သမာဂတာ;_  
_ဒိသွာ ကုမာရံ သတပုညလက္ခဏံ,_  
_ပရိဝါရဝါ ဟေဿတိ သတ္တုမဒ္ဒနော._  

</Paragraph>

<Paragraph number="422" type="verses" book="pthi">
_တထာ ဟိ စက္ကာနိ သမန္တနေမိနိ,_  
_သစေ န ပဗ္ဗဇ္ဇမုပေတိ တာဒိသော;_  
_ဝတ္တေတိ စက္ကံ ပထဝိံ ပသာသတိ,_  
_တဿာနုယန္တာဓ ဘဝန္တိ ခတ္တိယာ._  

</Paragraph>

<Paragraph number="423" type="verses" book="pthi">
_မဟာယသံ သမ္ပရိဝါရယန္တိ နံ,_  
_သစေ စ ပဗ္ဗဇ္ဇမုပေတိ တာဒိသော;_  
_နေက္ခမ္မဆန္ဒာဘိရတော ဝိစက္ခဏော,_  
_ဒေဝါ မနုဿာသုရသက္ကရက္ခသာ._  

</Paragraph>

<Paragraph number="424" type="verses" book="pthi">
_ဂန္ဓဗ္ဗနာဂါ ဝိဟဂါ စတုပ္ပဒါ,_  
_အနုတ္တရံ ဒေဝမနုဿပူဇိတံ;_  
_မဟာယသံ သမ္ပရိဝါရယန္တိ နန်”တိ._
</Paragraph>
</Division>