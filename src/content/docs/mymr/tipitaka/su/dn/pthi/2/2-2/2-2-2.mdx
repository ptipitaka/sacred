---
title: 2.2.2 ပရိသုဒ္ဓပပဋိကပ္ပတ္တကထာ
tableOfContents: false
sidebar:
  order: 2
type: tipitaka
basket: su
book: pthi
review:
  current: review
  updated: '2025-10-20T14:29:14.464945'
  updated_by: ''
  notes: ''
  history:
  - state: review
    date: '2025-10-20T14:29:14.464945'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<DynamicBreadcrumb />


<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<Division number="64" book="pthi" e="ch" v="8" p="37">

<Paragraph number="138" book="pthi">
“ဣဓ, နိဂြေါဓ, တပဿီ တပံ သမာဒိယတိ, သော တေန တပသာ န အတ္တမနော ဟောတိ န ပရိပုဏ္ဏသင်္ကပ္ပေါ. ယမ္ပိ, နိဂြေါဓ, တပဿီ တပံ သမာဒိယတိ, သော တေန တပသာ န အတ္တမနော ဟောတိ န ပရိပုဏ္ဏသင်္ကပ္ပေါ. ဧဝံ သော တသ္မိံ ဌာနေ ပရိသုဒ္ဓေါ ဟောတိ.
</Paragraph>

<Paragraph number="139" book="pthi">
ပုန စပရံ, နိဂြေါဓ, တပဿီ တပံ သမာဒိယတိ, သော တေန တပသာ န အတ္တာနုက္ကံသေတိ န ပရံ ဝမ္ဘေတိ …ပေ…  ဧဝံ သော တသ္မိံ ဌာနေ ပရိသုဒ္ဓေါ ဟောတိ.
</Paragraph>

<Paragraph number="140" book="pthi">
ပုန စပရံ, နိဂြေါဓ, တပဿီ တပံ သမာဒိယတိ, သော တေန တပသာ န မဇ္ဇတိ န မုစ္ဆတိ န ပမာဒမာပဇ္ဇတိ …ပေ…  ဧဝံ သော တသ္မိံ ဌာနေ ပရိသုဒ္ဓေါ ဟောတိ.
</Paragraph>

</Division>
<Division number="65" book="pthi" e="ch" v="8" p="38">

<Paragraph number="141" book="pthi">
ပုန စပရံ, နိဂြေါဓ, တပဿီ တပံ သမာဒိယတိ, သော တေန တပသာ လာဘသက္ကာရသိလောကံ အဘိနိဗ္ဗတ္တေတိ, သော တေန လာဘသက္ကာရသိလောကေန န အတ္တမနော ဟောတိ န ပရိပုဏ္ဏသင်္ကပ္ပေါ …ပေ…  ဧဝံ သော တသ္မိံ ဌာနေ ပရိသုဒ္ဓေါ ဟောတိ.
</Paragraph>

<Paragraph number="142" book="pthi">
ပုန စပရံ, နိဂြေါဓ, တပဿီ တပံ သမာဒိယတိ, သော တေန တပသာ လာဘသက္ကာရသိလောကံ အဘိနိဗ္ဗတ္တေတိ, သော တေန လာဘသက္ကာရသိလောကေန န အတ္တာနုက္ကံသေတိ န ပရံ ဝမ္ဘေတိ …ပေ…  ဧဝံ သော တသ္မိံ ဌာနေ ပရိသုဒ္ဓေါ ဟောတိ.
</Paragraph>

<Paragraph number="143" book="pthi">
ပုန စပရံ, နိဂြေါဓ, တပဿီ တပံ သမာဒိယတိ, သော တေန တပသာ လာဘသက္ကာရသိလောကံ အဘိနိဗ္ဗတ္တေတိ, သော တေန လာဘသက္ကာရသိလောကေန န မဇ္ဇတိ န မုစ္ဆတိ န ပမာဒမာပဇ္ဇတိ …ပေ…  ဧဝံ သော တသ္မိံ ဌာနေ ပရိသုဒ္ဓေါ ဟောတိ.
</Paragraph>

</Division>
<Division number="66" book="pthi" e="ch" v="8" p="38">

<Paragraph number="144" book="pthi">
ပုန စပရံ, နိဂြေါဓ, တပဿီ ဘောဇနေသု န ဝေါဒါသံ အာပဇ္ဇတိ—  ‘ဣဒံ မေ ခမတိ, ဣဒံ မေ နက္ခမတီ’တိ. သော ယဉ္စ ခွဿ နက္ခမတိ, တံ အနပေက္ခော ပဇဟတိ. ယံ ပနဿ ခမတိ, တံ အဂဓိတော အမုစ္ဆိတော အနဇ္ဈာပန္နော အာဒီနဝဒဿာဝီ နိဿရဏပညော ပရိဘုဉ္ဇတိ …ပေ…  ဧဝံ သော တသ္မိံ ဌာနေ ပရိသုဒ္ဓေါ ဟောတိ.
</Paragraph>

<Paragraph number="145" book="pthi">
ပုန စပရံ, နိဂြေါဓ, တပဿီ န တပံ သမာဒိယတိ လာဘသက္ကာရသိလောကနိကန္တိဟေတု—  ‘သက္ကရိဿန္တိ မံ ရာဇာနော ရာဇမဟာမတ္တာ ခတ္တိယာ ဗြာဟ္မဏာ ဂဟပတိကာ တိတ္ထိယာ’တိ …ပေ…  ဧဝံ သော တသ္မိံ ဌာနေ ပရိသုဒ္ဓေါ ဟောတိ.
</Paragraph>

</Division>
<Division number="67" book="pthi" e="ch" v="8" p="38">

<Paragraph number="146" book="pthi">
ပုန စပရံ, နိဂြေါဓ, တပဿီ အညတရံ သမဏံ ဝါ ဗြာဟ္မဏံ ဝါ နာပသာဒေတာ ဟောတိ—  ‘ကိံ ပနာယံ သမ္ဗဟုလာဇီဝေါ သဗ္ဗံ သမ္ဘက္ခေတိ. သေယျထိဒံ—  မူလဗီဇံ ခန္ဓဗီဇံ ဖဠုဗီဇံ အဂ္ဂဗီဇံ ဗီဇဗီဇမေဝ ပဉ္စမံ, အသနိဝိစက္ကံ ဒန္တကူဋံ, သမဏပ္ပဝါဒေနာ’တိ …ပေ…  ဧဝံ သော တသ္မိံ ဌာနေ ပရိသုဒ္ဓေါ ဟောတိ.
</Paragraph>

<Paragraph number="147" book="pthi">
ပုန စပရံ, နိဂြေါဓ, တပဿီ ပဿတိ အညတရံ သမဏံ ဝါ ဗြာဟ္မဏံ ဝါ ကုလေသု သက္ကရိယမာနံ ဂရု ကရိယမာနံ မာနိယမာနံ ပူဇိယမာနံ. ဒိသွာ တဿ န ဧဝံ ဟောတိ—  ‘ဣမဉှိ နာမ သမ္ဗဟုလာဇီဝံ ကုလေသု သက္ကရောန္တိ ဂရုံ ကရောန္တိ မာနေန္တိ ပူဇေန္တိ. မံ ပန တပဿိံ လူခါဇီဝိံ ကုလေသု န သက္ကရောန္တိ န ဂရုံ ကရောန္တိ န မာနေန္တိ န ပူဇေန္တီ’တိ, ဣတိ သော ဣဿာမစ္ဆရိယံ ကုလေသု နုပ္ပါဒေတာ ဟောတိ …ပေ…  ဧဝံ သော တသ္မိံ ဌာနေ ပရိသုဒ္ဓေါ ဟောတိ.
</Paragraph>

</Division>
<Division number="68" book="pthi" e="ch" v="8" p="39">

<Paragraph number="148" book="pthi">
ပုန စပရံ, နိဂြေါဓ, တပဿီ န အာပါထကနိသာဒီ ဟောတိ …ပေ…  ဧဝံ သော တသ္မိံ ဌာနေ ပရိသုဒ္ဓေါ ဟောတိ.
</Paragraph>

<Paragraph number="149" book="pthi">
ပုန စပရံ, နိဂြေါဓ, တပဿီ န အတ္တာနံ အဒဿယမာနော ကုလေသု စရတိ—  ‘ဣဒမ္ပိ မေ တပသ္မိံ, ဣဒမ္ပိ မေ တပသ္မိန်’တိ …ပေ…  ဧဝံ သော တသ္မိံ ဌာနေ ပရိသုဒ္ဓေါ ဟောတိ.
</Paragraph>

<Paragraph number="150" book="pthi">
ပုန စပရံ, နိဂြေါဓ, တပဿီ န ကိဉ္စိဒေဝ ပဋိစ္ဆန္နံ သေဝတိ, သော—  ‘ခမတိ တေ ဣဒန်’တိ ပုဋ္ဌော သမာနော အက္ခမမာနံ အာဟ—  ‘နက္ခမတီ’တိ. ခမမာနံ အာဟ—  ‘ခမတီ’တိ. ဣတိ သော သမ္ပဇာနမုသာ န ဘာသိတာ ဟောတိ …ပေ…  ဧဝံ သော တသ္မိံ ဌာနေ ပရိသုဒ္ဓေါ ဟောတိ.
</Paragraph>

<Paragraph number="151" book="pthi">
ပုန စပရံ, နိဂြေါဓ, တပဿီ တထာဂတဿ ဝါ တထာဂတသာဝကဿ ဝါ ဓမ္မံ ဒေသေန္တဿ သန္တံယေဝ ပရိယာယံ အနုညေယျံ အနုဇာနာတိ …ပေ…  ဧဝံ သော တသ္မိံ ဌာနေ ပရိသုဒ္ဓေါ ဟောတိ.
</Paragraph>

</Division>
<Division number="69" book="pthi" e="ch" v="8" p="39">

<Paragraph number="152" book="pthi">
ပုန စပရံ, နိဂြေါဓ, တပဿီ အက္ကောဓနော ဟောတိ အနုပနာဟီ. ယမ္ပိ, နိဂြေါဓ, တပဿီ အက္ကောဓနော ဟောတိ အနုပနာဟီ ဧဝံ သော တသ္မိံ ဌာနေ ပရိသုဒ္ဓေါ ဟောတိ.
</Paragraph>

<Paragraph number="153" book="pthi">
ပုန စပရံ, နိဂြေါဓ, တပဿီ အမက္ခီ ဟောတိ အပဠာသီ …ပေ…  အနိဿုကီ ဟောတိ အမစ္ဆရီ…  အသဌော ဟောတိ အမာယာဝီ…  အတ္ထဒ္ဓေါ ဟောတိ အနတိမာနီ…  န ပါပိစ္ဆော ဟောတိ န ပါပိကာနံ ဣစ္ဆာနံ ဝသံ ဂတော…  န မိစ္ဆာဒိဋ္ဌိကော ဟောတိ န အန္တဂ္ဂါဟိကာယ ဒိဋ္ဌိယာ သမန္နာဂတော…  န သန္ဒိဋ္ဌိပရာမာသီ ဟောတိ န အာဓာနဂ္ဂါဟီ သုပ္ပဋိနိဿဂ္ဂီ. ယမ္ပိ, နိဂြေါဓ, တပဿီ န သန္ဒိဋ္ဌိပရာမာသီ ဟောတိ န အာဓာနဂ္ဂါဟီ သုပ္ပဋိနိဿဂ္ဂီ. ဧဝံ သော တသ္မိံ ဌာနေ ပရိသုဒ္ဓေါ ဟောတိ.
</Paragraph>

<Paragraph number="154" book="pthi">
တံ ကိံ မညသိ, နိဂြေါဓ, ယဒိ ဧဝံ သန္တေ တပေါဇိဂုစ္ဆာ ပရိသုဒ္ဓါ ဝါ ဟောတိ အပရိသုဒ္ဓါ ဝါ”တိ? “အဒ္ဓါ ခေါ, ဘန္တေ, ဧဝံ သန္တေ တပေါဇိဂုစ္ဆာ ပရိသုဒ္ဓါ ဟောတိ နော အပရိသုဒ္ဓါ, အဂ္ဂပ္ပတ္တာ စ သာရပ္ပတ္တာ စာ”တိ. “န ခေါ, နိဂြေါဓ, ဧတ္တာဝတာ တပေါဇိဂုစ္ဆာ အဂ္ဂပ္ပတ္တာ စ ဟောတိ သာရပ္ပတ္တာ စ; အပိ စ ခေါ ပပဋိကပ္ပတ္တာ ဟောတီ”တိ.
</Paragraph>
</Division>