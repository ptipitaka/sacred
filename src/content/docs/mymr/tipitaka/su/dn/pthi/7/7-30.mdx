---
title: 7.30 သီဟဟနုလက္ခဏံ
tableOfContents: false
sidebar:
  order: 20
type: tipitaka
basket: su
book: pthi
review:
  current: review
  updated: '2025-10-27T21:48:34.501876'
  updated_by: ''
  notes: ''
  history:
  - state: review
    date: '2025-10-27T21:48:34.501876'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Paragraph number="553" type="center" book="pthi">
<Emphasis>သီဟဟနုလက္ခဏံ</Emphasis>
</Paragraph>

<Division number="238" book="pthi" e="ch" v="8" p="142">

<Paragraph number="554" book="pthi">
“ယမ္ပိ, ဘိက္ခဝေ, တထာဂတော ပုရိမံ ဇာတိံ ပုရိမံ ဘဝံ ပုရိမံ နိကေတံ ပုဗ္ဗေ မနုဿဘူတော သမာနော သမ္ဖပ္ပလာပံ ပဟာယ သမ္ဖပ္ပလာပါ ပဋိဝိရတော အဟောသိ ကာလဝါဒီ ဘူတဝါဒီ အတ္ထဝါဒီ ဓမ္မဝါဒီ ဝိနယဝါဒီ, နိဓာနဝတိံ ဝါစံ ဘာသိတာ အဟောသိ ကာလေန သာပဒေသံ ပရိယန္တဝတိံ အတ္ထသံဟိတံ. သော တဿ ကမ္မဿ ကဋတ္တာ …ပေ…  သော တတော စုတော ဣတ္ထတ္တံ အာဂတော သမာနော ဣမံ မဟာပုရိသလက္ခဏံ ပဋိလဘတိ, သီဟဟနု ဟောတိ.
</Paragraph>

<Paragraph number="555" book="pthi">
သော တေန လက္ခဏေန သမန္နာဂတော သစေ အဂါရံ အဇ္ဈာဝသတိ, ရာဇာ ဟောတိ စက္ကဝတ္တီ …ပေ…  ရာဇာ သမာနော ကိံ လဘတိ? အပ္ပဓံသိယော ဟောတိ ကေနစိ မနုဿဘူတေန ပစ္စတ္ထိကေန ပစ္စာမိတ္တေန. ရာဇာ သမာနော ဣဒံ လဘတိ …ပေ…  ဗုဒ္ဓေါ သမာနော ကိံ လဘတိ? အပ္ပဓံသိယော ဟောတိ အဗ္ဘန္တရေဟိ ဝါ ဗာဟိရေဟိ ဝါ ပစ္စတ္ထိကေဟိ ပစ္စာမိတ္တေဟိ, ရာဂေန ဝါ ဒေါသေန ဝါ မောဟေန ဝါ သမဏေန ဝါ ဗြာဟ္မဏေန ဝါ ဒေဝေန ဝါ မာရေန ဝါ ဗြဟ္မုနာ ဝါ ကေနစိ ဝါ လောကသ္မိံ. ဗုဒ္ဓေါ သမာနော ဣဒံ လဘတိ”. ဧတမတ္ထံ ဘဂဝါ အဝေါစ.
</Paragraph>

</Division>
<Division number="239" book="pthi" e="ch" v="8" p="143">

<Paragraph number="556" book="pthi">
တတ္ထေတံ ဝုစ္စတိ—
</Paragraph>

<Paragraph number="557" type="verses" book="pthi">
_“န သမ္ဖပ္ပလာပံ န မုဒ္ဓတံ,_  
_အဝိကိဏ္ဏဝစနဗျပ္ပထော အဟောသိ;_  
_အဟိတမပိ စ အပနုဒိ,_  
_ဟိတမပိ စ ဗဟုဇနသုခဉ္စ အဘဏိ._  

</Paragraph>

<Paragraph number="558" type="verses" book="pthi">
_တံ ကတွာ ဣတော စုတော ဒိဝမုပပဇ္ဇိ,_  
_သုကတဖလဝိပါကမနုဘောသိ;_  
_စဝိယ ပုနရိဓာဂတော သမာနော,_  
_ဒွိဒုဂမဝရတရဟနုတ္တမလတ္ထ._  

</Paragraph>

<Paragraph number="559" type="verses" book="pthi">
_ရာဇာ ဟောတိ သုဒုပ္ပဓံသိယော,_  
_မနုဇိန္ဒော မနုဇာဓိပတိ မဟာနုဘာဝေါ;_  
_တိဒိဝပုရဝရသမော ဘဝတိ,_  
_သုရဝရတရောရိဝ ဣန္ဒော._  

</Paragraph>

<Paragraph number="560" type="verses" book="pthi">
_ဂန္ဓဗ္ဗာသုရယက္ခရက္ခသေဘိ,_  
_သုရေဟိ န ဟိ ဘဝတိ သုပ္ပဓံသိယော;_  
_တထတ္တော ယဒိ ဘဝတိ တထာဝိဓော,_  
ဣဓ ဒိသာ စ ပဋိဒိသာ စ ဝိဒိသာ စာ”တိ._
</Paragraph>
</Division>