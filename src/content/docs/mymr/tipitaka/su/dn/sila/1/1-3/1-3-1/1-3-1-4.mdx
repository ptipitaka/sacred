---
title: 1.3.1.4 အမရာဝိက္ခေပဝါဒ
tableOfContents: false
sidebar:
  order: 4
type: tipitaka
basket: su
book: sila
review:
  current: review
  updated: '2025-10-23T09:13:30.049866'
  updated_by: ''
  notes: ''
  history:
  - state: review
    date: '2025-10-23T09:13:30.049866'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="61" book="sila" e="ch" v="6" p="23">

<Paragraph number="104" book="sila">
သန္တိ, ဘိက္ခဝေ, ဧကေ သမဏဗြာဟ္မဏာ အမရာဝိက္ခေပိကာ, တတ္ထ တတ္ထ ပဉှံ ပုဋ္ဌာ သမာနာ <Emphasis>ဝါစာဝိက္ခေပံ အာပဇ္ဇန္တိ အမရာဝိက္ခေပံ</Emphasis> စတူဟိ ဝတ္ထူဟိ. တေ စ ဘောန္တော သမဏဗြာဟ္မဏာ ကိမာဂမ္မ ကိမာရဗ္ဘ အမရာဝိက္ခေပိကာ တတ္ထ တတ္ထ ပဉှံ ပုဋ္ဌာ သမာနာ ဝါစာဝိက္ခေပံ အာပဇ္ဇန္တိ အမရာဝိက္ခေပံ စတူဟိ ဝတ္ထူဟိ?
</Paragraph>

</Division>
<Division number="62" book="sila" e="ch" v="6" p="23">

<Paragraph number="105" book="sila">
ဣဓ, ဘိက္ခဝေ, ဧကစ္စော သမဏော ဝါ ဗြာဟ္မဏော ဝါ ‘ဣဒံ ကုသလန်’တိ ယထာဘူတံ နပ္ပဇာနာတိ, ‘ဣဒံ အကုသလန်’တိ ယထာဘူတံ နပ္ပဇာနာတိ. တဿ ဧဝံ ဟောတိ—  ‘အဟံ ခေါ “ဣဒံ ကုသလန်”တိ ယထာဘူတံ နပ္ပဇာနာမိ, “ဣဒံ အကုသလန်”တိ ယထာဘူတံ နပ္ပဇာနာမိ. အဟဉ္စေ ခေါ ပန “ဣဒံ ကုသလန်”တိ ယထာဘူတံ အပ္ပဇာနန္တော, “ဣဒံ အကုသလန်”တိ ယထာဘူတံ အပ္ပဇာနန္တော, “ဣဒံ ကုသလန်”တိ ဝါ ဗျာကရေယျံ, “ဣဒံ အကုသလန်”တိ ဝါ ဗျာကရေယျံ, တံ မမဿ မုသာ. ယံ မမဿ မုသာ, သော မမဿ ဝိဃာတော. ယော မမဿ ဝိဃာတော သော မမဿ အန္တရာယော’တိ. ဣတိ သော <Emphasis>မုသာဝါဒဘယာ မုသာဝါဒပရိဇေဂုစ္ဆာ</Emphasis> နေဝိဒံ ကုသလန္တိ ဗျာကရောတိ, န ပနိဒံ အကုသလန္တိ ဗျာကရောတိ, တတ္ထ တတ္ထ ပဉှံ ပုဋ္ဌော သမာနော ဝါစာဝိက္ခေပံ အာပဇ္ဇတိ အမရာဝိက္ခေပံ—  ‘<Emphasis>ဧဝန္တိပိ မေ နော; တထာတိပိ မေ နော; အညထာတိပိ မေ နော; နောတိပိ မေ နော; နော နောတိပိ မေ နော</Emphasis>’တိ. ဣဒံ, ဘိက္ခဝေ, ပဌမံ ဌာနံ, ယံ အာဂမ္မ ယံ အာရဗ္ဘ ဧကေ သမဏဗြာဟ္မဏာ အမရာဝိက္ခေပိကာ တတ္ထ တတ္ထ ပဉှံ ပုဋ္ဌာ သမာနာ ဝါစာဝိက္ခေပံ အာပဇ္ဇန္တိ အမရာဝိက္ခေပံ. (1:*13*)
</Paragraph>

</Division>
<Division number="63" book="sila" e="ch" v="6" p="24">

<Paragraph number="106" book="sila">
ဒုတိယေ စ ဘောန္တော သမဏဗြာဟ္မဏာ ကိမာဂမ္မ ကိမာရဗ္ဘ အမရာဝိက္ခေပိကာ တတ္ထ တတ္ထ ပဉှံ ပုဋ္ဌာ သမာနာ ဝါစာဝိက္ခေပံ အာပဇ္ဇန္တိ အမရာဝိက္ခေပံ? ဣဓ, ဘိက္ခဝေ, ဧကစ္စော သမဏော ဝါ ဗြာဟ္မဏော ဝါ ‘ဣဒံ ကုသလန်’တိ ယထာဘူတံ နပ္ပဇာနာတိ, ‘ဣဒံ အကုသလန်’တိ ယထာဘူတံ နပ္ပဇာနာတိ. တဿ ဧဝံ ဟောတိ—  ‘အဟံ ခေါ “ဣဒံ ကုသလန်”တိ ယထာဘူတံ နပ္ပဇာနာမိ, “ဣဒံ အကုသလန်”တိ ယထာဘူတံ နပ္ပဇာနာမိ. အဟဉ္စေ ခေါ ပန “ဣဒံ ကုသလန်”တိ ယထာဘူတံ အပ္ပဇာနန္တော, “ဣဒံ အကုသလန်”တိ ယထာဘူတံ အပ္ပဇာနန္တော, “ဣဒံ ကုသလန်”တိ ဝါ ဗျာကရေယျံ, “ဣဒံ အကုသလန်”တိ ဝါ ဗျာကရေယျံ, တတ္ထ မေ အဿ ဆန္ဒော ဝါ ရာဂေါ ဝါ ဒေါသော ဝါ ပဋိဃော ဝါ. ယတ္ထ မေ အဿ ဆန္ဒော ဝါ ရာဂေါ ဝါ ဒေါသော ဝါ ပဋိဃော ဝါ, တံ မမဿ ဥပါဒါနံ. ယံ မမဿ ဥပါဒါနံ, သော မမဿ ဝိဃာတော. ယော မမဿ ဝိဃာတော, သော မမဿ အန္တရာယော’တိ. ဣတိ သော <Emphasis>ဥပါဒါနဘယာ ဥပါဒါနပရိဇေဂုစ္ဆာ</Emphasis> နေဝိဒံ ကုသလန္တိ ဗျာကရောတိ, န ပနိဒံ အကုသလန္တိ ဗျာကရောတိ, တတ္ထ တတ္ထ ပဉှံ ပုဋ္ဌော သမာနော ဝါစာဝိက္ခေပံ အာပဇ္ဇတိ အမရာဝိက္ခေပံ—  ‘<Emphasis>ဧဝန္တိပိ မေ နော; တထာတိပိ မေ နော; အညထာတိပိ မေ နော; နောတိပိ မေ နော; နော နောတိပိ မေ နော</Emphasis>’တိ. ဣဒံ, ဘိက္ခဝေ, ဒုတိယံ ဌာနံ, ယံ အာဂမ္မ ယံ အာရဗ္ဘ ဧကေ သမဏဗြာဟ္မဏာ အမရာဝိက္ခေပိကာ တတ္ထ တတ္ထ ပဉှံ ပုဋ္ဌာ သမာနာ ဝါစာဝိက္ခေပံ အာပဇ္ဇန္တိ အမရာဝိက္ခေပံ. (2:*14*)
</Paragraph>

</Division>
<Division number="64" book="sila" e="ch" v="6" p="25">

<Paragraph number="107" book="sila">
တတိယေ စ ဘောန္တော သမဏဗြာဟ္မဏာ ကိမာဂမ္မ ကိမာရဗ္ဘ အမရာဝိက္ခေပိကာ တတ္ထ တတ္ထ ပဉှံ ပုဋ္ဌာ သမာနာ ဝါစာဝိက္ခေပံ အာပဇ္ဇန္တိ အမရာဝိက္ခေပံ? ဣဓ, ဘိက္ခဝေ, ဧကစ္စော သမဏော ဝါ ဗြာဟ္မဏော ဝါ ‘ဣဒံ ကုသလန်’တိ ယထာဘူတံ နပ္ပဇာနာတိ, ‘ဣဒံ အကုသလန်’တိ ယထာဘူတံ နပ္ပဇာနာတိ. တဿ ဧဝံ ဟောတိ—  ‘အဟံ ခေါ “ဣဒံ ကုသလန်”တိ ယထာဘူတံ နပ္ပဇာနာမိ, “ဣဒံ အကုသလန်”တိ ယထာဘူတံ နပ္ပဇာနာမိ. အဟဉ္စေ ခေါ ပန “ဣဒံ ကုသလန်”တိ ယထာဘူတံ အပ္ပဇာနန္တော “ဣဒံ အကုသလန်”တိ ယထာဘူတံ အပ္ပဇာနန္တော “ဣဒံ ကုသလန်”တိ ဝါ ဗျာကရေယျံ, “ဣဒံ အကုသလန်”တိ ဝါ ဗျာကရေယျံ; သန္တိ ဟိ ခေါ သမဏဗြာဟ္မဏာ ပဏ္ဍိတာ နိပုဏာ ကတပရပ္ပဝါဒါ ဝါလဝေဓိရူပါ, တေ ဘိန္ဒန္တာ မညေ စရန္တိ ပညာဂတေန ဒိဋ္ဌိဂတာနိ, တေ မံ တတ္ထ သမနုယုဉ္ဇေယျုံ သမနုဂါဟေယျုံ သမနုဘာသေယျုံ. ယေ မံ တတ္ထ သမနုယုဉ္ဇေယျုံ သမနုဂါဟေယျုံ သမနုဘာသေယျုံ, တေသာဟံ န သမ္ပာယေယျံ. ယေသာဟံ န သမ္ပာယေယျံ, သော မမဿ ဝိဃာတော. ယော မမဿ ဝိဃာတော, သော မမဿ အန္တရာယော’တိ. ဣတိ သော <Emphasis>အနုယောဂဘယာ အနုယောဂပရိဇေဂုစ္ဆာ</Emphasis> နေဝိဒံ ကုသလန္တိ ဗျာကရောတိ, န ပနိဒံ အကုသလန္တိ ဗျာကရောတိ, တတ္ထ တတ္ထ ပဉှံ ပုဋ္ဌော သမာနော ဝါစာဝိက္ခေပံ အာပဇ္ဇတိ အမရာဝိက္ခေပံ—  ‘<Emphasis>ဧဝန္တိပိ မေ နော; တထာတိပိ မေ နော; အညထာတိပိ မေ နော; နောတိပိ မေ နော; နော နောတိပိ မေ နော</Emphasis>’တိ. ဣဒံ, ဘိက္ခဝေ, တတိယံ ဌာနံ, ယံ အာဂမ္မ ယံ အာရဗ္ဘ ဧကေ သမဏဗြာဟ္မဏာ အမရာဝိက္ခေပိကာ တတ္ထ တတ္ထ ပဉှံ ပုဋ္ဌာ သမာနာ ဝါစာဝိက္ခေပံ အာပဇ္ဇန္တိ အမရာဝိက္ခေပံ. (3:*15*)
</Paragraph>

</Division>
<Division number="65" book="sila" e="ch" v="6" p="25">

<Paragraph number="108" book="sila">
စတုတ္ထေ စ ဘောန္တော သမဏဗြာဟ္မဏာ ကိမာဂမ္မ ကိမာရဗ္ဘ အမရာဝိက္ခေပိကာ တတ္ထ တတ္ထ ပဉှံ ပုဋ္ဌာ သမာနာ ဝါစာဝိက္ခေပံ အာပဇ္ဇန္တိ အမရာဝိက္ခေပံ? ဣဓ, ဘိက္ခဝေ, ဧကစ္စော သမဏော ဝါ ဗြာဟ္မဏော ဝါ မန္ဒော ဟောတိ မောမူဟော. သော <Emphasis>မန္ဒတ္တာ မောမူဟတ္တာ</Emphasis> တတ္ထ တတ္ထ ပဉှံ ပုဋ္ဌော သမာနော ဝါစာဝိက္ခေပံ အာပဇ္ဇတိ အမရာဝိက္ခေပံ—  ‘အတ္ထိ ပရော လောကော’တိ ဣတိ စေ မံ ပုစ္ဆသိ, ‘အတ္ထိ ပရော လောကော’တိ ဣတိ စေ မေ အဿ, ‘အတ္ထိ ပရော လောကော’တိ ဣတိ တေ နံ ဗျာကရေယျံ, ‘ဧဝန္တိပိ မေ နော, တထာတိပိ မေ နော, အညထာတိပိ မေ နော, နောတိပိ မေ နော, နော နောတိပိ မေ နော’တိ. ‘နတ္ထိ ပရော လောကော …ပေ…  ‘အတ္ထိ စ နတ္ထိ စ ပရော လောကော …ပေ…  ‘နေဝတ္ထိ န နတ္ထိ ပရော လောကော …ပေ…  ‘အတ္ထိ သတ္တာ ဩပပါတိကာ …ပေ…  ‘နတ္ထိ သတ္တာ ဩပပါတိကာ …ပေ…  ‘အတ္ထိ စ နတ္ထိ စ သတ္တာ ဩပပါတိကာ …ပေ…  ‘နေဝတ္ထိ န နတ္ထိ သတ္တာ ဩပပါတိကာ …ပေ…  ‘အတ္ထိ သုကတဒုက္ကဋာနံ ကမ္မာနံ ဖလံ ဝိပါကော …ပေ…  ‘နတ္ထိ သုကတဒုက္ကဋာနံ ကမ္မာနံ ဖလံ ဝိပါကော …ပေ…  ‘အတ္ထိ စ နတ္ထိ စ သုကတဒုက္ကဋာနံ ကမ္မာနံ ဖလံ ဝိပါကော …ပေ…  ‘နေဝတ္ထိ န နတ္ထိ သုကတဒုက္ကဋာနံ ကမ္မာနံ ဖလံ ဝိပါကော …ပေ…  ‘ဟောတိ တထာဂတော ပရံ မရဏာ …ပေ…  ‘န ဟောတိ တထာဂတော ပရံ မရဏာ …ပေ…  ‘ဟောတိ စ န စ ဟောတိ တထာဂတော ပရံ မရဏာ …ပေ…  ‘နေဝ ဟောတိ န န ဟောတိ တထာဂတော ပရံ မရဏာ’တိ ဣတိ စေ မံ ပုစ္ဆသိ, ‘နေဝ ဟောတိ န န ဟောတိ တထာဂတော ပရံ မရဏာ’တိ ဣတိ စေ မေ အဿ, ‘နေဝ ဟောတိ န န ဟောတိ တထာဂတော ပရံ မရဏာ’တိ ဣတိ တေ နံ ဗျာကရေယျံ, ‘<Emphasis>ဧဝန္တိပိ မေ နော, တထာတိပိ မေ နော, အညထာတိပိ မေ နော, နောတိပိ မေ နော, နော နောတိပိ မေ နော</Emphasis>’တိ. ဣဒံ, ဘိက္ခဝေ, စတုတ္ထံ ဌာနံ, ယံ အာဂမ္မ ယံ အာရဗ္ဘ ဧကေ သမဏဗြာဟ္မဏာ အမရာဝိက္ခေပိကာ တတ္ထ တတ္ထ ပဉှံ ပုဋ္ဌာ သမာနာ ဝါစာဝိက္ခေပံ အာပဇ္ဇန္တိ အမရာဝိက္ခေပံ. (4:*16*)
</Paragraph>

</Division>
<Division number="66" book="sila" e="ch" v="6" p="26">

<Paragraph number="109" book="sila">
ဣမေဟိ ခေါ တေ, ဘိက္ခဝေ, သမဏဗြာဟ္မဏာ အမရာဝိက္ခေပိကာ တတ္ထ တတ္ထ ပဉှံ ပုဋ္ဌာ သမာနာ ဝါစာဝိက္ခေပံ အာပဇ္ဇန္တိ အမရာဝိက္ခေပံ စတူဟိ ဝတ္ထူဟိ. ယေ ဟိ ကေစိ, ဘိက္ခဝေ, သမဏာ ဝါ ဗြာဟ္မဏာ ဝါ အမရာဝိက္ခေပိကာ တတ္ထ တတ္ထ ပဉှံ ပုဋ္ဌာ သမာနာ ဝါစာဝိက္ခေပံ အာပဇ္ဇန္တိ အမရာဝိက္ခေပံ, သဗ္ဗေ တေ ဣမေဟေဝ စတူဟိ ဝတ္ထူဟိ, ဧတေသံ ဝါ အညတရေန, နတ္ထိ ဣတော ဗဟိဒ္ဓါ …ပေ…  ယေဟိ တထာဂတဿ ယထာဘုစ္စံ ဝဏ္ဏံ သမ္မာ ဝဒမာနာ ဝဒေယျုံ.
</Paragraph>
</Division>