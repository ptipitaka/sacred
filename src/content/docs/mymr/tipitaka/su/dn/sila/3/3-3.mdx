---
title: "3.3 ခတ္တိယသေဋ္ဌဘာဝ"
tableOfContents: false
sidebar:
  order: 3
type: "tipitaka"
basket: "su"
book: "sila"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="275" book="sila" e="ch" v="6" p="91">

<Paragraph number="376" book="sila">
အထ ခေါ ဘဂဝါ အမ္ဗဋ္ဌံ မာဏဝံ အာမန္တေသိ—  “တံ ကိံ မညသိ, အမ္ဗဋ္ဌ, ဣဓ ခတ္တိယကုမာရော ဗြာဟ္မဏကညာယ သဒ္ဓိံ သံဝါသံ ကပ္ပေယျ, တေသံ သံဝါသမနွာယ ပုတ္တော ဇာယေထ. ယော သော ခတ္တိယကုမာရေန ဗြာဟ္မဏကညာယ ပုတ္တော ဥပ္ပန္နော, အပိ နု သော လဘေထ ဗြာဟ္မဏေသု အာသနံ ဝါ ဥဒကံ ဝါ”တိ? “လဘေထ, ဘော ဂေါတမ”. “အပိ နု နံ ဗြာဟ္မဏာ ဘောဇေယျုံ သဒ္ဓေ ဝါ ထာလိပါကေ ဝါ ယညေ ဝါ ပါဟုနေ ဝါ”တိ? “ဘောဇေယျုံ, ဘော ဂေါတမ”. “အပိ နု နံ ဗြာဟ္မဏာ မန္တေ ဝါစေယျုံ ဝါ နော ဝါ”တိ? “ဝါစေယျုံ, ဘော ဂေါတမ”. “အပိ နုဿ ဣတ္ထီသု အာဝဋံ ဝါ အဿ အနာဝဋံ ဝါ”တိ? “အနာဝဋံ ဟိဿ, ဘော ဂေါတမ”. “အပိ နု နံ ခတ္တိယာ ခတ္တိယာဘိသေကေန အဘိသိဉ္စေယျုန်”တိ? “နော ဟိဒံ, ဘော ဂေါတမ”. “တံ ကိဿ ဟေတု”? “မာတိတော ဟိ, ဘော ဂေါတမ, အနုပပန္နော”တိ.
</Paragraph>

<Paragraph number="377" book="sila">
“တံ ကိံ မညသိ, အမ္ဗဋ္ဌ, ဣဓ ဗြာဟ္မဏကုမာရော ခတ္တိယကညာယ သဒ္ဓိံ သံဝါသံ ကပ္ပေယျ, တေသံ သံဝါသမနွာယ ပုတ္တော ဇာယေထ. ယော သော ဗြာဟ္မဏကုမာရေန ခတ္တိယကညာယ ပုတ္တော ဥပ္ပန္နော, အပိ နု သော လဘေထ ဗြာဟ္မဏေသု အာသနံ ဝါ ဥဒကံ ဝါ”တိ? “လဘေထ, ဘော ဂေါတမ”. “အပိ နု နံ ဗြာဟ္မဏာ ဘောဇေယျုံ သဒ္ဓေ ဝါ ထာလိပါကေ ဝါ ယညေ ဝါ ပါဟုနေ ဝါ”တိ? “ဘောဇေယျုံ, ဘော ဂေါတမ”. “အပိ နု နံ ဗြာဟ္မဏာ မန္တေ ဝါစေယျုံ ဝါ နော ဝါ”တိ? “ဝါစေယျုံ, ဘော ဂေါတမ”. “အပိ နုဿ ဣတ္ထီသု အာဝဋံ ဝါ အဿ အနာဝဋံ ဝါ”တိ? “အနာဝဋံ ဟိဿ, ဘော ဂေါတမ”. “အပိ နု နံ ခတ္တိယာ ခတ္တိယာဘိသေကေန အဘိသိဉ္စေယျုန်”တိ? “နော ဟိဒံ, ဘော ဂေါတမ”. “တံ ကိဿ ဟေတု”? “ပိတိတော ဟိ, ဘော ဂေါတမ, အနုပပန္နော”တိ.
</Paragraph>

</Division>
<Division number="276" book="sila" e="ch" v="6" p="91">

<Paragraph number="378" book="sila">
“ဣတိ ခေါ, အမ္ဗဋ္ဌ, ဣတ္ထိယာ ဝါ ဣတ္ထိံ ကရိတွာ ပုရိသေန ဝါ ပုရိသံ ကရိတွာ ခတ္တိယာဝ သေဋ္ဌာ, ဟီနာ ဗြာဟ္မဏာ. တံ ကိံ မညသိ, အမ္ဗဋ္ဌ, ဣဓ ဗြာဟ္မဏာ ဗြာဟ္မဏံ ကိသ္မိဉ္စိဒေဝ ပကရဏေ ခုရမုဏ္ဍံ ကရိတွာ ဘဿပုဋေန ဝဓိတွာ ရဋ္ဌာ ဝါ နဂရာ ဝါ ပဗ္ဗာဇေယျုံ. အပိ နု သော လဘေထ ဗြာဟ္မဏေသု အာသနံ ဝါ ဥဒကံ ဝါ”တိ? “နော ဟိဒံ, ဘော ဂေါတမ”. “အပိ နု နံ ဗြာဟ္မဏာ ဘောဇေယျုံ သဒ္ဓေ ဝါ ထာလိပါကေ ဝါ ယညေ ဝါ ပါဟုနေ ဝါ”တိ? “နော ဟိဒံ, ဘော ဂေါတမ”. “အပိ နု နံ ဗြာဟ္မဏာ မန္တေ ဝါစေယျုံ ဝါ နော ဝါ”တိ? “နော ဟိဒံ, ဘော ဂေါတမ”. “အပိ နုဿ ဣတ္ထီသု အာဝဋံ ဝါ အဿ အနာဝဋံ ဝါ”တိ? “အာဝဋံ ဟိဿ, ဘော ဂေါတမ”.
</Paragraph>

<Paragraph number="379" book="sila">
“တံ ကိံ မညသိ, အမ္ဗဋ္ဌ, ဣဓ ခတ္တိယာ ခတ္တိယံ ကိသ္မိဉ္စိဒေဝ ပကရဏေ ခုရမုဏ္ဍံ ကရိတွာ ဘဿပုဋေန ဝဓိတွာ ရဋ္ဌာ ဝါ နဂရာ ဝါ ပဗ္ဗာဇေယျုံ. အပိ နု သော လဘေထ ဗြာဟ္မဏေသု အာသနံ ဝါ ဥဒကံ ဝါ”တိ? “လဘေထ, ဘော ဂေါတမ”. “အပိ နု နံ ဗြာဟ္မဏာ ဘောဇေယျုံ သဒ္ဓေ ဝါ ထာလိပါကေ ဝါ ယညေ ဝါ ပါဟုနေ ဝါ”တိ? “ဘောဇေယျုံ, ဘော ဂေါတမ”. “အပိ နု နံ ဗြာဟ္မဏာ မန္တေ ဝါစေယျုံ ဝါ နော ဝါ”တိ? “ဝါစေယျုံ, ဘော ဂေါတမ”. “အပိ နုဿ ဣတ္ထီသု အာဝဋံ ဝါ အဿ အနာဝဋံ ဝါ”တိ? “အနာဝဋံ ဟိဿ, ဘော ဂေါတမ”.
</Paragraph>

</Division>
<Division number="277" book="sila" e="ch" v="6" p="92">

<Paragraph number="380" book="sila">
“ဧတ္တာဝတာ ခေါ, အမ္ဗဋ္ဌ, ခတ္တိယော ပရမနိဟီနတံ ပတ္တော ဟောတိ, ယဒေဝ နံ ခတ္တိယာ ခုရမုဏ္ဍံ ကရိတွာ ဘဿပုဋေန ဝဓိတွာ ရဋ္ဌာ ဝါ နဂရာ ဝါ ပဗ္ဗာဇေန္တိ. ဣတိ ခေါ, အမ္ဗဋ္ဌ, ယဒါ ခတ္တိယော ပရမနိဟီနတံ ပတ္တော ဟောတိ, တဒါပိ ခတ္တိယာဝ သေဋ္ဌာ, ဟီနာ ဗြာဟ္မဏာ. ဗြဟ္မုနာ ပေသာ, အမ္ဗဋ္ဌ, သနင်္ကုမာရေန ဂါထာ ဘာသိတာ—
</Paragraph>

<Paragraph number="381" type="verses" book="sila">
_‘ခတ္တိယော သေဋ္ဌော ဇနေတသ္မိံ,_  
_ယေ ဂေါတ္တပဋိသာရိနော;_  
_ဝိဇ္ဇာစရဏသမ္ပန္နော,_  
_သော သေဋ္ဌော ဒေဝမာနုသေ’တိ._  

</Paragraph>

<Paragraph number="382" book="sila">
သာ ခေါ ပနေသာ, အမ္ဗဋ္ဌ, ဗြဟ္မုနာ သနင်္ကုမာရေန ဂါထာ သုဂီတာ နော ဒုဂ္ဂီတာ, သုဘာသိတာ နော ဒုဗ္ဘာသိတာ, အတ္ထသံဟိတာ နော အနတ္ထသံဟိတာ, အနုမတာ မယာ. အဟမ္ပိ ဟိ, အမ္ဗဋ္ဌ, ဧဝံ ဝဒါမိ—
</Paragraph>

<Paragraph number="383" type="verses" book="sila">
_ခတ္တိယော သေဋ္ဌော ဇနေတသ္မိံ,_  
_ယေ ဂေါတ္တပဋိသာရိနော;_  
_ဝိဇ္ဇာစရဏသမ္ပန္နော,_  
_သော သေဋ္ဌော ဒေဝမာနုသေ”တိ._  


</Paragraph>
</Division>

<Paragraph number="384" type="center" book="sila">
ဘာဏဝါရော ပဌမော.
</Paragraph>