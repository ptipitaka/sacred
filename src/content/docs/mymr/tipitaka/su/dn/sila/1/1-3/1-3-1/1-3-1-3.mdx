---
title: 1.3.1.3 အန္တာနန္တဝါဒ
tableOfContents: false
sidebar:
  order: 3
type: tipitaka
basket: su
book: sila
review:
  current: review
  updated: '2025-10-23T09:13:30.044866'
  updated_by: ''
  notes: ''
  history:
  - state: review
    date: '2025-10-23T09:13:30.044866'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="53" book="sila" e="ch" v="6" p="21">

<Paragraph number="93" book="sila">
သန္တိ, ဘိက္ခဝေ, ဧကေ သမဏဗြာဟ္မဏာ အန္တာနန္တိကာ <Emphasis>အန္တာနန္တံ လောကဿ</Emphasis> ပညပေန္တိ စတူဟိ ဝတ္ထူဟိ. တေ စ ဘောန္တော သမဏဗြာဟ္မဏာ ကိမာဂမ္မ ကိမာရဗ္ဘ အန္တာနန္တိကာ အန္တာနန္တံ လောကဿ ပညပေန္တိ စတူဟိ ဝတ္ထူဟိ?
</Paragraph>

</Division>
<Division number="54" book="sila" e="ch" v="6" p="21">

<Paragraph number="94" book="sila">
ဣဓ, ဘိက္ခဝေ, ဧကစ္စော သမဏော ဝါ ဗြာဟ္မဏော ဝါ အာတပ္ပမနွာယ ပဓာနမနွာယ အနုယောဂမနွာယ အပ္ပမာဒမနွာယ သမ္မာမနသိကာရမနွာယ တထာရူပံ စေတောသမာဓိံ ဖုသတိ, ယထာသမာဟိတေ စိတ္တေ အန္တသညီ လောကသ္မိံ ဝိဟရတိ.
</Paragraph>

<Paragraph number="95" book="sila">
သော ဧဝမာဟ—  ‘<Emphasis>အန္တဝါ အယံ လောကော ပရိဝဋုမော</Emphasis>. တံ ကိဿ ဟေတု? အဟဉှိ အာတပ္ပမနွာယ ပဓာနမနွာယ အနုယောဂမနွာယ အပ္ပမာဒမနွာယ သမ္မာမနသိကာရမနွာယ တထာရူပံ စေတောသမာဓိံ ဖုသာမိ, ယထာသမာဟိတေ စိတ္တေ အန္တသညီ လောကသ္မိံ ဝိဟရာမိ. ဣမိနာမဟံ ဧတံ ဇာနာမိ—  “ယထာ အန္တဝါ အယံ လောကော ပရိဝဋုမော”’တိ. ဣဒံ, ဘိက္ခဝေ, ပဌမံ ဌာနံ, ယံ အာဂမ္မ ယံ အာရဗ္ဘ ဧကေ သမဏဗြာဟ္မဏာ အန္တာနန္တိကာ အန္တာနန္တံ လောကဿ ပညပေန္တိ. (1:*9*)
</Paragraph>

</Division>
<Division number="55" book="sila" e="ch" v="6" p="21">

<Paragraph number="96" book="sila">
ဒုတိယေ စ ဘောန္တော သမဏဗြာဟ္မဏာ ကိမာဂမ္မ ကိမာရဗ္ဘ အန္တာနန္တိကာ အန္တာနန္တံ လောကဿ ပညပေန္တိ? ဣဓ, ဘိက္ခဝေ, ဧကစ္စော သမဏော ဝါ ဗြာဟ္မဏော ဝါ အာတပ္ပမနွာယ ပဓာနမနွာယ အနုယောဂမနွာယ အပ္ပမာဒမနွာယ သမ္မာမနသိကာရမနွာယ တထာရူပံ စေတောသမာဓိံ ဖုသတိ, ယထာသမာဟိတေ စိတ္တေ အနန္တသညီ လောကသ္မိံ ဝိဟရတိ.
</Paragraph>

<Paragraph number="97" book="sila">
သော ဧဝမာဟ—  ‘<Emphasis>အနန္တော အယံ လောကော အပရိယန္တော</Emphasis>. ယေ တေ သမဏဗြာဟ္မဏာ ဧဝမာဟံသု—  “အန္တဝါ အယံ လောကော ပရိဝဋုမော”တိ, တေသံ မုသာ. အနန္တော အယံ လောကော အပရိယန္တော. တံ ကိဿ ဟေတု? အဟဉှိ အာတပ္ပမနွာယ ပဓာနမနွာယ အနုယောဂမနွာယ အပ္ပမာဒမနွာယ သမ္မာမနသိကာရမနွာယ တထာရူပံ စေတောသမာဓိံ ဖုသာမိ, ယထာသမာဟိတေ စိတ္တေ အနန္တသညီ လောကသ္မိံ ဝိဟရာမိ. ဣမိနာမဟံ ဧတံ ဇာနာမိ—  “ယထာ အနန္တော အယံ လောကော အပရိယန္တော”’တိ. ဣဒံ, ဘိက္ခဝေ, ဒုတိယံ ဌာနံ, ယံ အာဂမ္မ ယံ အာရဗ္ဘ ဧကေ သမဏဗြာဟ္မဏာ အန္တာနန္တိကာ အန္တာနန္တံ လောကဿ ပညပေန္တိ. (2:*10*)
</Paragraph>

</Division>
<Division number="56" book="sila" e="ch" v="6" p="22">

<Paragraph number="98" book="sila">
တတိယေ စ ဘောန္တော သမဏဗြာဟ္မဏာ ကိမာဂမ္မ ကိမာရဗ္ဘ အန္တာနန္တိကာ အန္တာနန္တံ လောကဿ ပညပေန္တိ? ဣဓ, ဘိက္ခဝေ, ဧကစ္စော သမဏော ဝါ ဗြာဟ္မဏော ဝါ အာတပ္ပမနွာယ ပဓာနမနွာယ အနုယောဂမနွာယ အပ္ပမာဒမနွာယ သမ္မာမနသိကာရမနွာယ တထာရူပံ စေတောသမာဓိံ ဖုသတိ, ယထာသမာဟိတေ စိတ္တေ ဥဒ္ဓမဓော အန္တသညီ လောကသ္မိံ ဝိဟရတိ, တိရိယံ အနန္တသညီ.
</Paragraph>

<Paragraph number="99" book="sila">
သော ဧဝမာဟ—  ‘<Emphasis>အန္တဝါ စ အယံ လောကော အနန္တော စ</Emphasis>. ယေ တေ သမဏဗြာဟ္မဏာ ဧဝမာဟံသု—  “အန္တဝါ အယံ လောကော ပရိဝဋုမော”တိ, တေသံ မုသာ. ယေပိ တေ သမဏဗြာဟ္မဏာ ဧဝမာဟံသု—  “အနန္တော အယံ လောကော အပရိယန္တော”တိ, တေသမ္ပိ မုသာ. အန္တဝါ စ အယံ လောကော အနန္တော စ. တံ ကိဿ ဟေတု? အဟဉှိ အာတပ္ပမနွာယ ပဓာနမနွာယ အနုယောဂမနွာယ အပ္ပမာဒမနွာယ သမ္မာမနသိကာရမနွာယ တထာရူပံ စေတောသမာဓိံ ဖုသာမိ, ယထာသမာဟိတေ စိတ္တေ ဥဒ္ဓမဓော အန္တသညီ လောကသ္မိံ ဝိဟရာမိ, တိရိယံ အနန္တသညီ. ဣမိနာမဟံ ဧတံ ဇာနာမိ—  “ယထာ အန္တဝါ စ အယံ လောကော အနန္တော စာ”’တိ. ဣဒံ, ဘိက္ခဝေ, တတိယံ ဌာနံ, ယံ အာဂမ္မ ယံ အာရဗ္ဘ ဧကေ သမဏဗြာဟ္မဏာ အန္တာနန္တိကာ အန္တာနန္တံ လောကဿ ပညပေန္တိ. (3:*11*)
</Paragraph>

</Division>
<Division number="57" book="sila" e="ch" v="6" p="22">

<Paragraph number="100" book="sila">
စတုတ္ထေ စ ဘောန္တော သမဏဗြာဟ္မဏာ ကိမာဂမ္မ ကိမာရဗ္ဘ အန္တာနန္တိကာ အန္တာနန္တံ လောကဿ ပညပေန္တိ? ဣဓ, ဘိက္ခဝေ, ဧကစ္စော သမဏော ဝါ ဗြာဟ္မဏော ဝါ တက္ကီ ဟောတိ ဝီမံသီ. သော တက္ကပရိယာဟတံ ဝီမံသာနုစရိတံ သယမ္ပဋိဘာနံ ဧဝမာဟ—  ‘<Emphasis>နေဝါယံ လောကော အန္တဝါ, န ပနာနန္တော</Emphasis>. ယေ တေ သမဏဗြာဟ္မဏာ ဧဝမာဟံသု—  “အန္တဝါ အယံ လောကော ပရိဝဋုမော”တိ, တေသံ မုသာ. ယေပိ တေ သမဏဗြာဟ္မဏာ ဧဝမာဟံသု—  “အနန္တော အယံ လောကော အပရိယန္တော”တိ, တေသမ္ပိ မုသာ. ယေပိ တေ သမဏဗြာဟ္မဏာ ဧဝမာဟံသု—  “အန္တဝါ စ အယံ လောကော အနန္တော စာ”တိ, တေသမ္ပိ မုသာ. နေဝါယံ လောကော အန္တဝါ, န ပနာနန္တော’တိ. ဣဒံ, ဘိက္ခဝေ, စတုတ္ထံ ဌာနံ, ယံ အာဂမ္မ ယံ အာရဗ္ဘ ဧကေ သမဏဗြာဟ္မဏာ အန္တာနန္တိကာ အန္တာနန္တံ လောကဿ ပညပေန္တိ. (4:*12*)
</Paragraph>

</Division>
<Division number="58" book="sila" e="ch" v="6" p="23">

<Paragraph number="101" book="sila">
ဣမေဟိ ခေါ တေ, ဘိက္ခဝေ, သမဏဗြာဟ္မဏာ အန္တာနန္တိကာ အန္တာနန္တံ လောကဿ ပညပေန္တိ စတူဟိ ဝတ္ထူဟိ. ယေ ဟိ ကေစိ, ဘိက္ခဝေ, သမဏာ ဝါ ဗြာဟ္မဏာ ဝါ အန္တာနန္တိကာ အန္တာနန္တံ လောကဿ ပညပေန္တိ, သဗ္ဗေ တေ ဣမေဟေဝ စတူဟိ ဝတ္ထူဟိ, ဧတေသံ ဝါ အညတရေန; နတ္ထိ ဣတော ဗဟိဒ္ဓါ.
</Paragraph>

</Division>
<Division number="59" book="sila" e="ch" v="6" p="23">

<Paragraph number="102" book="sila">
တယိဒံ, ဘိက္ခဝေ, တထာဂတော ပဇာနာတိ—  ‘ဣမေ ဒိဋ္ဌိဋ္ဌာနာ ဧဝံဂဟိတာ ဧဝံပရာမဋ္ဌာ ဧဝံဂတိကာ ဘဝန္တိ ဧဝံအဘိသမ္ပရာယာ’တိ. တဉ္စ တထာဂတော ပဇာနာတိ, တတော စ ဥတ္တရိတရံ ပဇာနာတိ, တဉ္စ ပဇာနနံ န ပရာမသတိ, အပရာမသတော စဿ ပစ္စတ္တညေဝ နိဗ္ဗုတိ ဝိဒိတာ. ဝေဒနာနံ သမုဒယဉ္စ အတ္ထင်္ဂမဉ္စ အဿာဒဉ္စ အာဒီနဝဉ္စ နိဿရဏဉ္စ ယထာဘူတံ ဝိဒိတွာ အနုပါဒါဝိမုတ္တော, ဘိက္ခဝေ, တထာဂတော.
</Paragraph>

</Division>
<Division number="60" book="sila" e="ch" v="6" p="23">

<Paragraph number="103" book="sila">
ဣမေ ခေါ တေ, ဘိက္ခဝေ, ဓမ္မာ ဂမ္ဘီရာ ဒုဒ္ဒသာ ဒုရနုဗောဓာ သန္တာ ပဏီတာ အတက္ကာဝစရာ နိပုဏာ ပဏ္ဍိတဝေဒနီယာ, ယေ တထာဂတော သယံ အဘိညာ သစ္ဆိကတွာ ပဝေဒေတိ, ယေဟိ တထာဂတဿ ယထာဘုစ္စံ ဝဏ္ဏံ သမ္မာ ဝဒမာနာ ဝဒေယျုံ.
</Paragraph>
</Division>