---
title: "1.7.8 ကောသမ္ဗိသုတ္တ"
tableOfContents: false
sidebar:
  order: 8
type: "tipitaka"
basket: "su"
book: "sn"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="68" book="sn" e="ch" v="18" p="289">

<Paragraph number="500" book="sn">
ဧကံ သမယံ အာယသ္မာ စ မုသိလော အာယသ္မာ စ ပဝိဋ္ဌော အာယသ္မာ စ နာရဒေါ အာယသ္မာ စ အာနန္ဒော ကောသမ္ဗိယံ ဝိဟရန္တိ ဃောသိတာရာမေ. အထ ခေါ အာယသ္မာ ပဝိဋ္ဌော အာယသ္မန္တံ မုသိလံ ဧတဒဝေါစ—  “အညတြေဝ, အာဝုသော မုသိလ, သဒ္ဓါယ အညတြ ရုစိယာ အညတြ အနုဿဝါ အညတြ အာကာရပရိဝိတက္ကာ အညတြ ဒိဋ္ဌိနိဇ္ဈာနက္ခန္တိယာ အတ္ထာယသ္မတော မုသိလဿ ပစ္စတ္တမေဝ ဉာဏံ—  ‘ဇာတိပစ္စယာ ဇရာမရဏန်’”တိ? “အညတြေဝ, အာဝုသော ပဝိဋ္ဌ, သဒ္ဓါယ အညတြ ရုစိယာ အညတြ အနုဿဝါ အညတြ အာကာရပရိဝိတက္ကာ အညတြ ဒိဋ္ဌိနိဇ္ဈာနက္ခန္တိယာ အဟမေတံ ဇာနာမိ အဟမေတံ ပဿာမိ—  ‘ဇာတိပစ္စယာ ဇရာမရဏန်’”တိ.
</Paragraph>

<Paragraph number="501" book="sn">
“အညတြေဝ, အာဝုသော မုသိလ, သဒ္ဓါယ အညတြ ရုစိယာ အညတြ အနုဿဝါ အညတြ အာကာရပရိဝိတက္ကာ အညတြ ဒိဋ္ဌိနိဇ္ဈာနက္ခန္တိယာ အတ္ထာယသ္မတော မုသိလဿ ပစ္စတ္တမေဝ ဉာဏံ—  ‘ဘဝပစ္စယာ ဇာတီတိ …ပေ…  ဥပါဒါနပစ္စယာ ဘဝေါတိ…  တဏှာပစ္စယာ ဥပါဒါနန္တိ…  ဝေဒနာပစ္စယာ တဏှာတိ…  ဖဿပစ္စယာ ဝေဒနာတိ…  သဠာယတနပစ္စယာ ဖဿောတိ…  နာမရူပပစ္စယာ သဠာယတနန္တိ…  ဝိညာဏပစ္စယာ နာမရူပန္တိ…  သင်္ခါရပစ္စယာ ဝိညာဏန္တိ…  အဝိဇ္ဇာပစ္စယာ သင်္ခါရာ’”တိ? “အညတြေဝ, အာဝုသော ပဝိဋ္ဌ, သဒ္ဓါယ အညတြ ရုစိယာ အညတြ အနုဿဝါ အညတြ အာကာရပရိဝိတက္ကာ အညတြ ဒိဋ္ဌိနိဇ္ဈာနက္ခန္တိယာ အဟမေတံ ဇာနာမိ အဟမေတံ ပဿာမိ—  ‘အဝိဇ္ဇာပစ္စယာ သင်္ခါရာ’”တိ.
</Paragraph>

<Paragraph number="502" book="sn">
“အညတြေဝ, အာဝုသော မုသိလ, သဒ္ဓါယ အညတြ ရုစိယာ အညတြ အနုဿဝါ အညတြ အာကာရပရိဝိတက္ကာ အညတြ ဒိဋ္ဌိနိဇ္ဈာနက္ခန္တိယာ အတ္ထာယသ္မတော မုသိလဿ ပစ္စတ္တမေဝ ဉာဏံ—  ‘ဇာတိနိရောဓာ ဇရာမရဏနိရောဓော’”တိ? “အညတြေဝ, အာဝုသော ပဝိဋ္ဌ, သဒ္ဓါယ အညတြ ရုစိယာ အညတြ အနုဿဝါ အညတြ အာကာရပရိဝိတက္ကာ အညတြ ဒိဋ္ဌိနိဇ္ဈာနက္ခန္တိယာ အဟမေတံ ဇာနာမိ အဟမေတံ ပဿာမိ—  ‘ဇာတိနိရောဓာ ဇရာမရဏနိရောဓော’”တိ.
</Paragraph>

<Paragraph number="503" book="sn">
“အညတြေဝ, အာဝုသော မုသိလ, သဒ္ဓါယ အညတြ ရုစိယာ အညတြ အနုဿဝါ အညတြ အာကာရပရိဝိတက္ကာ အညတြ ဒိဋ္ဌိနိဇ္ဈာနက္ခန္တိယာ အတ္ထာယသ္မတော မုသိလဿ ပစ္စတ္တမေဝ ဉာဏံ—  ‘ဘဝနိရောဓာ ဇာတိနိရောဓောတိ …ပေ…  ဥပါဒါနနိရောဓာ ဘဝနိရောဓောတိ…  တဏှာနိရောဓာ ဥပါဒါနနိရောဓောတိ…  ဝေဒနာနိရောဓာ တဏှာနိရောဓောတိ…  ဖဿနိရောဓာ ဝေဒနာနိရောဓောတိ…  သဠာယတနနိရောဓာ ဖဿနိရောဓောတိ…  နာမရူပနိရောဓာ သဠာယတနနိရောဓောတိ…  ဝိညာဏနိရောဓာ နာမရူပနိရောဓောတိ…  သင်္ခါရနိရောဓာ ဝိညာဏနိရောဓောတိ…  အဝိဇ္ဇာနိရောဓာ သင်္ခါရနိရောဓော’”တိ? “အညတြေဝ, အာဝုသော ပဝိဋ္ဌ, သဒ္ဓါယ အညတြ ရုစိယာ အညတြ အနုဿဝါ အညတြ အာကာရပရိဝိတက္ကာ အညတြ ဒိဋ္ဌိနိဇ္ဈာနက္ခန္တိယာ အဟမေတံ ဇာနာမိ အဟမေတံ ပဿာမိ—  ‘အဝိဇ္ဇာနိရောဓာ သင်္ခါရနိရောဓော’”တိ.
</Paragraph>

<Paragraph number="504" book="sn">
“အညတြေဝ, အာဝုသော မုသိလ, သဒ္ဓါယ အညတြ ရုစိယာ အညတြ အနုဿဝါ အညတြ အာကာရပရိဝိတက္ကာ အညတြ ဒိဋ္ဌိနိဇ္ဈာနက္ခန္တိယာ အတ္ထာယသ္မတော မုသိလဿ ပစ္စတ္တမေဝ ဉာဏံ—  ‘ဘဝနိရောဓော နိဗ္ဗာနန်’”တိ? “အညတြေဝ, အာဝုသော ပဝိဋ္ဌ, သဒ္ဓါယ အညတြ ရုစိယာ အညတြ အနုဿဝါ အညတြ အာကာရပရိဝိတက္ကာ အညတြ ဒိဋ္ဌိနိဇ္ဈာနက္ခန္တိယာ အဟမေတံ ဇာနာမိ အဟမေတံ ပဿာမိ—  ‘ဘဝနိရောဓော နိဗ္ဗာနန်’”တိ.
</Paragraph>

<Paragraph number="505" book="sn">
“တေနဟာယသ္မာ မုသိလော အရဟံ ခီဏာသဝေါ”တိ? ဧဝံ ဝုတ္တေ, အာယသ္မာ မုသိလော တုဏှီ အဟောသိ.
</Paragraph>

<Paragraph number="506" book="sn">
အထ ခေါ အာယသ္မာ နာရဒေါ အာယသ္မန္တံ ပဝိဋ္ဌံ ဧတဒဝေါစ—  “သာဓာဝုသော ပဝိဋ္ဌ, အဟံ ဧတံ ပဉှံ လဘေယျံ. မံ ဧတံ ပဉှံ ပုစ္ဆ. အဟံ တေ ဧတံ ပဉှံ ဗျာကရိဿာမီ”တိ. “လဘတာယသ္မာ နာရဒေါ ဧတံ ပဉှံ. ပုစ္ဆာမဟံ အာယသ္မန္တံ နာရဒံ ဧတံ ပဉှံ. ဗျာကရောတု စ မေ အာယသ္မာ နာရဒေါ ဧတံ ပဉှံ.
</Paragraph>

<Paragraph number="507" book="sn">
အညတြေဝ, အာဝုသော နာရဒ, သဒ္ဓါယ အညတြ ရုစိယာ အညတြ အနုဿဝါ အညတြ အာကာရပရိဝိတက္ကာ အညတြ ဒိဋ္ဌိနိဇ္ဈာနက္ခန္တိယာ အတ္ထာယသ္မတော နာရဒဿ ပစ္စတ္တမေဝ ဉာဏံ—  ‘ဇာတိပစ္စယာ ဇရာမရဏန်’”တိ? “အညတြေဝ, အာဝုသော ပဝိဋ္ဌ, သဒ္ဓါယ အညတြ ရုစိယာ အညတြ အနုဿဝါ အညတြ အာကာရပရိဝိတက္ကာ အညတြ ဒိဋ္ဌိနိဇ္ဈာနက္ခန္တိယာ အဟမေတံ ဇာနာမိ အဟမေတံ ပဿာမိ—  ‘ဇာတိပစ္စယာ ဇရာမရဏန်’”တိ.
</Paragraph>

<Paragraph number="508" book="sn">
“အညတြေဝ, အာဝုသော နာရဒ, သဒ္ဓါယ အညတြ ရုစိယာ အညတြ အနုဿဝါ အညတြ အာကာရပရိဝိတက္ကာ အညတြ ဒိဋ္ဌိနိဇ္ဈာနက္ခန္တိယာ အတ္ထာယသ္မတော နာရဒဿ ပစ္စတ္တမေဝ ဉာဏံ—  ဘဝပစ္စယာ ဇာတိ …ပေ…  အဝိဇ္ဇာပစ္စယာ သင်္ခါရာ”တိ? “အညတြေဝ, အာဝုသော ပဝိဋ္ဌ, သဒ္ဓါယ အညတြ ရုစိယာ အညတြ အနုဿဝါ အညတြ အာကာရပရိဝိတက္ကာ အညတြ ဒိဋ္ဌိနိဇ္ဈာနက္ခန္တိယာ အဟမေတံ ဇာနာမိ အဟမေတံ ပဿာမိ—  ‘အဝိဇ္ဇာပစ္စယာ သင်္ခါရာ’”တိ.
</Paragraph>

<Paragraph number="509" book="sn">
“အညတြေဝ, အာဝုသော နာရဒ, သဒ္ဓါယ အညတြ ရုစိယာ အညတြ အနုဿဝါ အညတြ အာကာရပရိဝိတက္ကာ အညတြ ဒိဋ္ဌိနိဇ္ဈာနက္ခန္တိယာ အတ္ထာယသ္မတော နာရဒဿ ပစ္စတ္တမေဝ ဉာဏံ—  ‘ဇာတိနိရောဓာ ဇရာမရဏနိရောဓော’”တိ? “အညတြေဝ, အာဝုသော ပဝိဋ္ဌ, သဒ္ဓါယ အညတြ ရုစိယာ အညတြ အနုဿဝါ အညတြ အာကာရပရိဝိတက္ကာ အညတြ ဒိဋ္ဌိနိဇ္ဈာနက္ခန္တိယာ အဟမေတံ ဇာနာမိ အဟမေတံ ပဿာမိ—  ‘ဇာတိနိရောဓာ ဇရာမရဏနိရောဓော’”တိ.
</Paragraph>

<Paragraph number="510" book="sn">
“အညတြေဝ, အာဝုသော နာရဒ, သဒ္ဓါယ အညတြ ရုစိယာ အညတြ အနုဿဝါ အညတြ အာကာရပရိဝိတက္ကာ အညတြ ဒိဋ္ဌိနိဇ္ဈာနက္ခန္တိယာ အတ္ထာယသ္မတော နာရဒဿ ပစ္စတ္တမေဝ ဉာဏံ—  ‘ဘဝနိရောဓာ ဇာတိနိရောဓောတိ …ပေ…  အဝိဇ္ဇာနိရောဓာ သင်္ခါရနိရောဓော’”တိ? “အညတြေဝ, အာဝုသော ပဝိဋ္ဌ, သဒ္ဓါယ အညတြ ရုစိယာ အညတြ အနုဿဝါ အညတြ အာကာရပရိဝိတက္ကာ အညတြ ဒိဋ္ဌိနိဇ္ဈာနက္ခန္တိယာ အဟမေတံ ဇာနာမိ အဟမေတံ ပဿာမိ—  ‘အဝိဇ္ဇာနိရောဓာ သင်္ခါရနိရောဓော’”တိ.
</Paragraph>

<Paragraph number="511" book="sn">
“အညတြေဝ, အာဝုသော နာရဒ, သဒ္ဓါယ အညတြ ရုစိယာ အညတြ အနုဿဝါ အညတြ အာကာရပရိဝိတက္ကာ အညတြ ဒိဋ္ဌိနိဇ္ဈာနက္ခန္တိယာ အတ္ထာယသ္မတော နာရဒဿ ပစ္စတ္တမေဝ ဉာဏံ—  ‘ဘဝနိရောဓော နိဗ္ဗာနန်’”တိ? “အညတြေဝ, အာဝုသော ပဝိဋ္ဌ, သဒ္ဓါယ အညတြ ရုစိယာ အညတြ အနုဿဝါ အညတြ အာကာရပရိဝိတက္ကာ အညတြ ဒိဋ္ဌိနိဇ္ဈာနက္ခန္တိယာ အဟမေတံ ဇာနာမိ အဟမေတံ ပဿာမိ—  ‘ဘဝနိရောဓော နိဗ္ဗာနန်’”တိ.
</Paragraph>

<Paragraph number="512" book="sn">
“တေနဟာယသ္မာ နာရဒေါ အရဟံ ခီဏာသဝေါ”တိ? “‘ဘဝနိရောဓော နိဗ္ဗာနန်’တိ ခေါ မေ, အာဝုသော, ယထာဘူတံ သမ္မပ္ပညာယ သုဒိဋ္ဌံ, န စမှိ အရဟံ ခီဏာသဝေါ. သေယျထာပိ, အာဝုသော, ကန္တာရမဂ္ဂေ ဥဒပါနော, တတြ နေဝဿ ရဇ္ဇု န ဥဒကဝါရကော. အထ ပုရိသော အာဂစ္ဆေယျ ဃမ္မာဘိတတ္တော ဃမ္မပရေတော ကိလန္တော တသိတော ပိပါသိတော, သော တံ ဥဒပါနံ ဩလောကေယျ. တဿ ‘ဥဒကန်’တိ ဟိ ခေါ ဉာဏံ အဿ, န စ ကာယေန ဖုသိတွာ ဝိဟရေယျ. ဧဝမေဝ ခေါ, အာဝုသော, ‘ဘဝနိရောဓော နိဗ္ဗာနန်’တိ ယထာဘူတံ သမ္မပ္ပညာယ သုဒိဋ္ဌံ, န စမှိ အရဟံ ခီဏာသဝေါ”တိ.
</Paragraph>

<Paragraph number="513" book="sn">
ဧဝံ ဝုတ္တေ, အာယသ္မာ အာနန္ဒော အာယသ္မန္တံ ပဝိဋ္ဌံ ဧတဒဝေါစ—  “ဧဝံဝါဒီ တွံ, အာဝုသော ပဝိဋ္ဌ, အာယသ္မန္တံ နာရဒံ ကိံ ဝဒေသီ”တိ? “ဧဝံဝါဒါဟံ, အာဝုသော အာနန္ဒ, အာယသ္မန္တံ နာရဒံ န ကိဉ္စိ ဝဒါမိ အညတြ ကလျာဏာ အညတြ ကုသလာ”တိ.

</Paragraph>
</Division>

<Paragraph number="514" type="center" book="sn">
အဋ္ဌမံ.
</Paragraph>