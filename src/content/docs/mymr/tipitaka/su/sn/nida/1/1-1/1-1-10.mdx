---
title: 1.1.10 ဂေါတမသုတ္တ
tableOfContents: false
sidebar:
  order: 10
type: tipitaka
basket: su
book: sn
review:
  current: review
  updated: '2025-10-20T15:04:05.320894'
  updated_by: ''
  notes: ''
  history:
  - state: review
    date: '2025-10-20T15:04:05.320894'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<DynamicBreadcrumb />


<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<Division number="10" book="sn" e="ch" v="18" p="280">

<Paragraph number="58" book="sn">
“ပုဗ္ဗေဝ မေ, ဘိက္ခဝေ, သမ္ဗောဓာ အနဘိသမ္ဗုဒ္ဓဿ ဗောဓိသတ္တဿေဝ သတော ဧတဒဟောသိ—  ‘ကိစ္ဆံ ဝတာယံ လောကော အာပန္နော ဇာယတိ စ ဇီယတိ စ မီယတိ စ စဝတိ စ ဥပပဇ္ဇတိ စ. အထ စ ပနိမဿ ဒုက္ခဿ နိဿရဏံ နပ္ပဇာနာတိ ဇရာမရဏဿ. ကုဒါဿု နာမ ဣမဿ ဒုက္ခဿ နိဿရဏံ ပညာယိဿတိ ဇရာမရဏဿာ’တိ?
</Paragraph>

<Paragraph number="59" book="sn">
တဿ မယှံ, ဘိက္ခဝေ, ဧတဒဟောသိ—  ‘ကိမှိ နု ခေါ သတိ ဇရာမရဏံ ဟောတိ, ကိံပစ္စယာ ဇရာမရဏန်’တိ? တဿ မယှံ, ဘိက္ခဝေ, ယောနိသော မနသိကာရာ အဟု ပညာယ အဘိသမယော—  ‘ဇာတိယာ ခေါ သတိ ဇရာမရဏံ ဟောတိ, ဇာတိပစ္စယာ ဇရာမရဏန်’တိ.
</Paragraph>

<Paragraph number="60" book="sn">
တဿ မယှံ, ဘိက္ခဝေ, ဧတဒဟောသိ—  ‘ကိမှိ နု ခေါ သတိ ဇာတိ ဟောတိ …ပေ…  ဘဝေါ…  ဥပါဒါနံ…  တဏှာ…  ဝေဒနာ…  ဖဿော…  သဠာယတနံ…  နာမရူပံ…  ဝိညာဏံ…  သင်္ခါရာ ဟောန္တိ, ကိံပစ္စယာ သင်္ခါရာ’တိ? တဿ မယှံ, ဘိက္ခဝေ, ယောနိသော မနသိကာရာ အဟု ပညာယ အဘိသမယော—  ‘အဝိဇ္ဇာယ ခေါ သတိ သင်္ခါရာ ဟောန္တိ, အဝိဇ္ဇာပစ္စယာ သင်္ခါရာ’တိ.
</Paragraph>

<Paragraph number="61" book="sn">
ဣတိ ဟိဒံ အဝိဇ္ဇာပစ္စယာ သင်္ခါရာ; သင်္ခါရပစ္စယာ ဝိညာဏံ …ပေ…  ဧဝမေတဿ ကေဝလဿ ဒုက္ခက္ခန္ဓဿ သမုဒယော ဟောတိ. ‘သမုဒယော, သမုဒယော’တိ ခေါ မေ, ဘိက္ခဝေ, ပုဗ္ဗေ အနနုဿုတေသု ဓမ္မေသု စက္ခုံ ဥဒပါဒိ, ဉာဏံ ဥဒပါဒိ, ပညာ ဥဒပါဒိ, ဝိဇ္ဇာ ဥဒပါဒိ, အာလောကော ဥဒပါဒိ.
</Paragraph>

<Paragraph number="62" book="sn">
တဿ မယှံ, ဘိက္ခဝေ, ဧတဒဟောသိ—  ‘ကိမှိ နု ခေါ အသတိ ဇရာမရဏံ န ဟောတိ, ကိဿ နိရောဓာ ဇရာမရဏနိရောဓော’တိ? တဿ မယှံ, ဘိက္ခဝေ, ယောနိသော မနသိကာရာ အဟု ပညာယ အဘိသမယော—  ‘ဇာတိယာ ခေါ အသတိ ဇရာမရဏံ န ဟောတိ, ဇာတိနိရောဓာ ဇရာမရဏနိရောဓော’တိ.
</Paragraph>

<Paragraph number="63" book="sn">
တဿ မယှံ, ဘိက္ခဝေ, ဧတဒဟောသိ—  ‘ကိမှိ နု ခေါ အသတိ ဇာတိ န ဟောတိ …ပေ…  ဘဝေါ…  ဥပါဒါနံ…  တဏှာ…  ဝေဒနာ…  ဖဿော…  သဠာယတနံ…  နာမရူပံ…  ဝိညာဏံ…  သင်္ခါရာ န ဟောန္တိ, ကိဿ နိရောဓာ သင်္ခါရနိရောဓော’တိ? တဿ မယှံ, ဘိက္ခဝေ, ယောနိသော မနသိကာရာ အဟု ပညာယ အဘိသမယော—  ‘အဝိဇ္ဇာယ ခေါ အသတိ သင်္ခါရာ န ဟောန္တိ, အဝိဇ္ဇာနိရောဓာ သင်္ခါရနိရောဓော’တိ.
</Paragraph>

<Paragraph number="64" book="sn">
ဣတိ ဟိဒံ အဝိဇ္ဇာနိရောဓာ သင်္ခါရနိရောဓော; သင်္ခါရနိရောဓာ ဝိညာဏနိရောဓော …ပေ…  ဧဝမေတဿ ကေဝလဿ ဒုက္ခက္ခန္ဓဿ နိရောဓော ဟောတိ. ‘နိရောဓော, နိရောဓော’တိ ခေါ မေ, ဘိက္ခဝေ, ပုဗ္ဗေ အနနုဿုတေသု ဓမ္မေသု စက္ခုံ ဥဒပါဒိ, ဉာဏံ ဥဒပါဒိ, ပညာ ဥဒပါဒိ, ဝိဇ္ဇာ ဥဒပါဒိ, အာလောကော ဥဒပါဒီ”တိ. ဒသမော.

</Paragraph>
</Division>

<Paragraph number="65" type="center" book="sn">
ဗုဒ္ဓဝဂ္ဂေါ ပဌမော.



</Paragraph>

<Paragraph number="66" type="center" book="sn">
တဿုဒ္ဒါနံ


</Paragraph>

<Paragraph number="67" type="verses" book="sn">
_ဒေသနာ ဝိဘင်္ဂပဋိပဒါ စ,_  
_ဝိပဿီ သိခီ စ ဝေဿဘူ;_  
_ကကုသန္ဓော ကောဏာဂမနော ကဿပေါ,_  
_မဟာသကျမုနိ စ ဂေါတမောတိ._
</Paragraph>