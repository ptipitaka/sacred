---
title: "1.5.8 လောကာယတိကသုတ္တ"
tableOfContents: false
sidebar:
  order: 9
type: "tipitaka"
basket: "su"
book: "nida"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="48" book="nida">

<Paragraph number="342" book="nida">
သာဝတ္ထိယံ ဝိဟရတိ. အထ ခေါ လောကာယတိကော ဗြာဟ္မဏော ယေန ဘဂဝါ …ပေ…  ဧကမန္တံ နိသိန္နော ခေါ လောကာယတိကော ဗြာဟ္မဏော ဘဂဝန္တံ ဧတဒဝေါစ—
</Paragraph>

<Paragraph number="343" book="nida">
“ကိံ နု ခေါ, ဘော ဂေါတမ, သဗ္ဗမတ္ထီ”တိ? “‘သဗ္ဗမတ္ထီ’တိ ခေါ, ဗြာဟ္မဏ, ဇေဋ္ဌမေတံ လောကာယတံ”.
</Paragraph>

<Paragraph number="344" book="nida">
“ကိံ ပန, ဘော ဂေါတမ, သဗ္ဗံ နတ္ထီ”တိ? “‘သဗ္ဗံ နတ္ထီ’တိ ခေါ, ဗြာဟ္မဏ, ဒုတိယမေတံ လောကာယတံ”.
</Paragraph>

<Paragraph number="345" book="nida">
“ကိံ နု ခေါ, ဘော ဂေါတမ, သဗ္ဗမေကတ္တန်”တိ? “‘သဗ္ဗမေကတ္တန်’တိ ခေါ, ဗြာဟ္မဏ, တတိယမေတံ လောကာယတံ”.
</Paragraph>

<Paragraph number="346" book="nida">
“ကိံ ပန, ဘော ဂေါတမ, သဗ္ဗံ ပုထုတ္တန်”တိ? “‘သဗ္ဗံ ပုထုတ္တန်’တိ ခေါ, ဗြာဟ္မဏ, စတုတ္ထမေတံ လောကာယတံ.
</Paragraph>

<Paragraph number="347" book="nida">
ဧတေ တေ, ဗြာဟ္မဏ, ဥဘော အန္တေ အနုပဂမ္မ မဇ္ဈေန တထာဂတော ဓမ္မံ ဒေသေတိ—  ‘အဝိဇ္ဇာပစ္စယာ သင်္ခါရာ; သင်္ခါရပစ္စယာ ဝိညာဏံ …ပေ…  ဧဝမေတဿ ကေဝလဿ ဒုက္ခက္ခန္ဓဿ သမုဒယော ဟောတိ. အဝိဇ္ဇာယ တွေဝ အသေသဝိရာဂနိရောဓာ သင်္ခါရနိရောဓော; သင်္ခါရနိရောဓာ ဝိညာဏနိရောဓော …ပေ…  ဧဝမေတဿ ကေဝလဿ ဒုက္ခက္ခန္ဓဿ နိရောဓော ဟောတီ’”တိ.
</Paragraph>

<Paragraph number="348" book="nida">
ဧဝံ ဝုတ္တေ, လောကာယတိကော ဗြာဟ္မဏော ဘဂဝန္တံ ဧတဒဝေါစ—  “အဘိက္ကန္တံ, ဘော ဂေါတမ …ပေ…  အဇ္ဇတဂ္ဂေ ပါဏုပေတံ သရဏံ ဂတန်”တိ.

</Paragraph>
</Division>

<Paragraph number="349" type="center" book="nida">
အဋ္ဌမံ.
</Paragraph>