---
title: "1.2.1.3 ဥဒါနသုတ္တ"
tableOfContents: false
sidebar:
  order: 4
type: "tipitaka"
basket: "su"
book: "khan"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="55" book="khan">

<Paragraph number="242" book="khan">
သာဝတ္ထိနိဒါနံ. တတြ ခေါ ဘဂဝါ ဥဒါနံ ဥဒါနေသိ—  “‘နော စဿံ, နော စ မေ သိယာ, နာဘဝိဿ, န မေ ဘဝိဿတီ’တိ—  ဧဝံ အဓိမုစ္စမာနော ဘိက္ခု ဆိန္ဒေယျ ဩရမ္ဘာဂိယာနိ သံယောဇနာနီ”တိ. ဧဝံ ဝုတ္တေ, အညတရော ဘိက္ခု ဘဂဝန္တံ ဧတဒဝေါစ—  “ယထာ ကထံ ပန, ဘန္တေ, ‘နော စဿံ, နော စ မေ သိယာ, နာဘဝိဿ, န မေ ဘဝိဿတီ’တိ—  ဧဝံ အဓိမုစ္စမာနော ဘိက္ခု ဆိန္ဒေယျ ဩရမ္ဘာဂိယာနိ သံယောဇနာနီ”တိ?
</Paragraph>

<Paragraph number="243" book="khan">
“ဣဓ, ဘိက္ခု, အဿုတဝါ ပုထုဇ္ဇနော အရိယာနံ အဒဿာဝီ …ပေ…  သပ္ပုရိသဓမ္မေ အဝိနီတော ရူပံ အတ္တတော သမနုပဿတိ, ရူပဝန္တံ ဝါ အတ္တာနံ; အတ္တနိ ဝါ ရူပံ, ရူပသ္မိံ ဝါ အတ္တာနံ. ဝေဒနံ…  သညံ…  သင်္ခါရေ…  ဝိညာဏံ အတ္တတော သမနုပဿတိ, ဝိညာဏဝန္တံ ဝါ အတ္တာနံ; အတ္တနိ ဝါ ဝိညာဏံ, ဝိညာဏသ္မိံ ဝါ အတ္တာနံ.
</Paragraph>

<Paragraph number="244" book="khan">
သော အနိစ္စံ ရူပံ ‘အနိစ္စံ ရူပန်’တိ ယထာဘူတံ နပ္ပဇာနာတိ, အနိစ္စံ ဝေဒနံ ‘အနိစ္စာ ဝေဒနာ’တိ ယထာဘူတံ နပ္ပဇာနာတိ, အနိစ္စံ သညံ ‘အနိစ္စာ သညာ’တိ ယထာဘူတံ နပ္ပဇာနာတိ, အနိစ္စေ သင်္ခါရေ ‘အနိစ္စာ သင်္ခါရာ’တိ ယထာဘူတံ နပ္ပဇာနာတိ, အနိစ္စံ ဝိညာဏံ ‘အနိစ္စံ ဝိညာဏန်’တိ ယထာဘူတံ နပ္ပဇာနာတိ.
</Paragraph>

<Paragraph number="245" book="khan">
ဒုက္ခံ ရူပံ ‘ဒုက္ခံ ရူပန်’တိ ယထာဘူတံ နပ္ပဇာနာတိ, ဒုက္ခံ ဝေဒနံ…  ဒုက္ခံ သညံ…  ဒုက္ခေ သင်္ခါရေ…  ဒုက္ခံ ဝိညာဏံ ‘ဒုက္ခံ ဝိညာဏန်’တိ ယထာဘူတံ နပ္ပဇာနာတိ.
</Paragraph>

<Paragraph number="246" book="khan">
အနတ္တံ ရူပံ ‘အနတ္တာ ရူပန်’တိ ယထာဘူတံ နပ္ပဇာနာတိ, အနတ္တံ ဝေဒနံ ‘အနတ္တာ ဝေဒနာ’တိ ယထာဘူတံ နပ္ပဇာနာတိ, အနတ္တံ သညံ ‘အနတ္တာ သညာ’တိ ယထာဘူတံ နပ္ပဇာနာတိ, အနတ္တေ သင်္ခါရေ ‘အနတ္တာ သင်္ခါရာ’တိ ယထာဘူတံ နပ္ပဇာနာတိ, အနတ္တံ ဝိညာဏံ ‘အနတ္တာ ဝိညာဏန်’တိ ယထာဘူတံ နပ္ပဇာနာတိ.
</Paragraph>

<Paragraph number="247" book="khan">
သင်္ခတံ ရူပံ ‘သင်္ခတံ ရူပန်’တိ ယထာဘူတံ နပ္ပဇာနာတိ, သင်္ခတံ ဝေဒနံ…  သင်္ခတံ သညံ…  သင်္ခတေ သင်္ခါရေ…  သင်္ခတံ ဝိညာဏံ ‘သင်္ခတံ ဝိညာဏန်’တိ ယထာဘူတံ နပ္ပဇာနာတိ. ရူပံ ဝိဘဝိဿတီတိ ယထာဘူတံ နပ္ပဇာနာတိ. ဝေဒနာ ဝိဘဝိဿတိ…  သညာ ဝိဘဝိဿတိ…  သင်္ခါရာ ဝိဘဝိဿန္တိ…  ဝိညာဏံ ဝိဘဝိဿတီတိ ယထာဘူတံ နပ္ပဇာနာတိ.
</Paragraph>

<Paragraph number="248" book="khan">
သုတဝါ စ ခေါ, ဘိက္ခု, အရိယသာဝကော အရိယာနံ ဒဿာဝီ အရိယဓမ္မဿ ကောဝိဒေါ အရိယဓမ္မေ သုဝိနီတော သပ္ပုရိသာနံ ဒဿာဝီ သပ္ပုရိသဓမ္မဿ ကောဝိဒေါ သပ္ပုရိသဓမ္မေ သုဝိနီတော န ရူပံ အတ္တတော သမနုပဿတိ …ပေ…  န ဝေဒနံ…  န သညံ…  န သင်္ခါရေ…  န ဝိညာဏံ အတ္တတော သမနုပဿတိ.
</Paragraph>

<Paragraph number="249" book="khan">
သော အနိစ္စံ ရူပံ ‘အနိစ္စံ ရူပန်’တိ ယထာဘူတံ ပဇာနာတိ. အနိစ္စံ ဝေဒနံ…  အနိစ္စံ သညံ…  အနိစ္စေ သင်္ခါရေ…  အနိစ္စံ ဝိညာဏံ ‘အနိစ္စံ ဝိညာဏန်’တိ ယထာဘူတံ ပဇာနာတိ. ဒုက္ခံ ရူပံ …ပေ…  ဒုက္ခံ ဝိညာဏံ…  အနတ္တံ ရူပံ …ပေ…  အနတ္တံ ဝိညာဏံ…  သင်္ခတံ ရူပံ …ပေ…  သင်္ခတံ ဝိညာဏံ ‘သင်္ခတံ ဝိညာဏန်’တိ ယထာဘူတံ ပဇာနာတိ. ရူပံ ဝိဘဝိဿတီတိ ယထာဘူတံ ပဇာနာတိ. ဝေဒနာ…  သညာ…  သင်္ခါရာ…  ဝိညာဏံ ဝိဘဝိဿတီတိ ယထာဘူတံ ပဇာနာတိ.
</Paragraph>

<Paragraph number="250" book="khan">
သော ရူပဿ ဝိဘဝါ, ဝေဒနာယ ဝိဘဝါ, သညာယ ဝိဘဝါ, သင်္ခါရာနံ ဝိဘဝါ, ဝိညာဏဿ ဝိဘဝါ, ဧဝံ ခေါ, ဘိက္ခု, ‘နော စဿံ, နော စ မေ သိယာ, နာဘဝိဿ, န မေ ဘဝိဿတီ’တိ—  ဧဝံ အဓိမုစ္စမာနော ဘိက္ခု ဆိန္ဒေယျ ဩရမ္ဘာဂိယာနိ သံယောဇနာနီ”တိ. “ဧဝံ အဓိမုစ္စမာနော, ဘန္တေ, ဘိက္ခု ဆိန္ဒေယျ ဩရမ္ဘာဂိယာနိ သံယောဇနာနီ”တိ.
</Paragraph>

<Paragraph number="251" book="khan">
“ကထံ ပန, ဘန္တေ, ဇာနတော ကထံ ပဿတော အနန္တရာ အာသဝါနံ ခယော ဟောတီ”တိ? “ဣဓ, ဘိက္ခု, အဿုတဝါ ပုထုဇ္ဇနော အတသိတာယေ ဌာနေ တာသံ အာပဇ္ဇတိ. တာသော ဟေသော ဘိက္ခု အဿုတဝတော ပုထုဇ္ဇနဿ—  ‘နော စဿံ, နော စ မေ သိယာ, နာဘဝိဿ, န မေ ဘဝိဿတီ’တိ.
</Paragraph>

<Paragraph number="252" book="khan">
သုတဝါ စ ခေါ, ဘိက္ခု, အရိယသာဝကော အတသိတာယေ ဌာနေ န တာသံ အာပဇ္ဇတိ. န ဟေသော, ဘိက္ခု, တာသော သုတဝတော အရိယသာဝကဿ—  ‘နော စဿံ, နော စ မေ သိယာ, နာဘဝိဿ, န မေ ဘဝိဿတီ’တိ. ရူပုပယံ ဝါ, ဘိက္ခု, ဝိညာဏံ တိဋ္ဌမာနံ တိဋ္ဌေယျ, ရူပါရမ္မဏံ ရူပပ္ပတိဋ္ဌံ နန္ဒူပသေစနံ ဝုဒ္ဓိံ ဝိရူဠှိံ ဝေပုလ္လံ အာပဇ္ဇေယျ. ဝေဒနုပယံ ဝါ, ဘိက္ခု…  သညုပယံ ဝါ, ဘိက္ခု…  သင်္ခါရုပယံ ဝါ, ဘိက္ခု, ဝိညာဏံ တိဋ္ဌမာနံ တိဋ္ဌေယျ, သင်္ခါရာရမ္မဏံ သင်္ခါရပ္ပတိဋ္ဌံ နန္ဒူပသေစနံ ဝုဒ္ဓိံ ဝိရူဠှိံ ဝေပုလ္လံ အာပဇ္ဇေယျ.
</Paragraph>

<Paragraph number="253" book="khan">
ယော, ဘိက္ခု, ဧဝံ ဝဒေယျ—  ‘အဟမညတြ ရူပါ, အညတြ ဝေဒနာယ, အညတြ သညာယ, အညတြ သင်္ခါရေဟိ ဝိညာဏဿ အာဂတိံ ဝါ ဂတိံ ဝါ စုတိံ ဝါ ဥပပတ္တိံ ဝါ ဝုဒ္ဓိံ ဝါ ဝိရူဠှိံ ဝါ ဝေပုလ္လံ ဝါ ပညာပေဿာမီ’တိ, နေတံ ဌာနံ ဝိဇ္ဇတိ.
</Paragraph>

<Paragraph number="254" book="khan">
ရူပဓာတုယာ စေ, ဘိက္ခု, ဘိက္ခုနော ရာဂေါ ပဟီနော ဟောတိ. ရာဂဿ ပဟာနာ ဝေါစ္ဆိဇ္ဇတာရမ္မဏံ ပတိဋ္ဌာ ဝိညာဏဿ န ဟောတိ. ဝေဒနာဓာတုယာ စေ, ဘိက္ခု, ဘိက္ခုနော…  သညာဓာတုယာ စေ, ဘိက္ခု, ဘိက္ခုနော…  သင်္ခါရဓာတုယာ စေ, ဘိက္ခု, ဘိက္ခုနော…  ဝိညာဏဓာတုယာ စေ, ဘိက္ခု, ဘိက္ခုနော ရာဂေါ ပဟီနော ဟောတိ. ရာဂဿ ပဟာနာ ဝေါစ္ဆိဇ္ဇတာရမ္မဏံ ပတိဋ္ဌာ ဝိညာဏဿ န ဟောတိ. တဒပ္ပတိဋ္ဌိတံ ဝိညာဏံ အဝိရူဠှံ အနဘိသင်္ခစ္စ ဝိမုတ္တံ. ဝိမုတ္တတ္တာ ဌိတံ. ဌိတတ္တာ သန္တုသိတံ. သန္တုသိတတ္တာ န ပရိတဿတိ. အပရိတဿံ ပစ္စတ္တညေဝ ပရိနိဗ္ဗာယတိ. ‘ခီဏာ ဇာတိ …ပေ…  နာပရံ ဣတ္ထတ္တာယာ’တိ ပဇာနာတိ. ဧဝံ ခေါ, ဘိက္ခု, ဇာနတော ဧဝံ ပဿတော အနန္တရာ အာသဝါနံ ခယော ဟောတီ”တိ.

</Paragraph>
</Division>

<Paragraph number="255" type="center" book="khan">
တတိယံ.
</Paragraph>