---
title: 1.2.3.6 သီဟသုတ္တ
tableOfContents: false
sidebar:
  order: 6
type: tipitaka
basket: su
book: sn
review:
  current: review
  updated: '2025-10-27T21:48:59.695373'
  updated_by: ''
  notes: ''
  history:
  - state: review
    date: '2025-10-27T21:48:59.695373'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="78" book="sn" e="ch" v="18" p="291">

<Paragraph number="400" book="sn">
သာဝတ္ထိနိဒါနံ. “သီဟော, ဘိက္ခဝေ, မိဂရာဇာ သာယနှသမယံ အာသယာ နိက္ခမတိ; အာသယာ နိက္ခမိတွာ ဝိဇမ္ဘတိ; ဝိဇမ္ဘိတွာ သမန္တာ စတုဒ္ဒိသာ အနုဝိလောကေတိ; သမန္တာ စတုဒ္ဒိသာ အနုဝိလောကေတွာ တိက္ခတ္တုံ သီဟနာဒံ နဒတိ; တိက္ခတ္တုံ သီဟနာဒံ နဒိတွာ ဂေါစရာယ ပက္ကမတိ. ယေ ဟိ ကေစိ, ဘိက္ခဝေ, တိရစ္ဆာနဂတာ ပါဏာ သီဟဿ မိဂရညော နဒတော သဒ္ဒံ သုဏန္တိ; ယေဘုယျေန ဘယံ သံဝေဂံ သန္တာသံ အာပဇ္ဇန္တိ; ဗိလံ ဗိလာသယာ ပဝိသန္တိ; ဒကံ ဒကာသယာ ပဝိသန္တိ; ဝနံ ဝနာသယာ ပဝိသန္တိ; အာကာသံ ပက္ခိနော ဘဇန္တိ. ယေပိ တေ, ဘိက္ခဝေ, ရညော နာဂါ ဂါမနိဂမရာဇဓာနီသု, ဒဠှေဟိ ဝရတ္တေဟိ ဗဒ္ဓါ, တေပိ တာနိ ဗန္ဓနာနိ သဉ္ဆိန္ဒိတွာ သမ္ပဒါလေတွာ ဘီတာ မုတ္တကရီသံ စဇမာနာ, ယေန ဝါ တေန ဝါ ပလာယန္တိ. ဧဝံ မဟိဒ္ဓိကော ခေါ, ဘိက္ခဝေ, သီဟော မိဂရာဇာ တိရစ္ဆာနဂတာနံ ပါဏာနံ, ဧဝံ မဟေသက္ခော, ဧဝံ မဟာနုဘာဝေါ.
</Paragraph>

<Paragraph number="401" book="sn">
ဧဝမေဝ ခေါ, ဘိက္ခဝေ, ယဒါ တထာဂတော လောကေ ဥပ္ပဇ္ဇတိ အရဟံ သမ္မာသမ္ဗုဒ္ဓေါ ဝိဇ္ဇာစရဏသမ္ပန္နော သုဂတော လောကဝိဒူ အနုတ္တရော ပုရိသဒမ္မသာရထိ သတ္ထာ ဒေဝမနုဿာနံ ဗုဒ္ဓေါ ဘဂဝါ. သော ဓမ္မံ ဒေသေတိ—  ‘ဣတိ ရူပံ, ဣတိ ရူပဿ သမုဒယော, ဣတိ ရူပဿ အတ္ထင်္ဂမော; ဣတိ ဝေဒနာ…  ဣတိ သညာ…  ဣတိ သင်္ခါရာ…  ဣတိ ဝိညာဏံ, ဣတိ ဝိညာဏဿ သမုဒယော, ဣတိ ဝိညာဏဿ အတ္ထင်္ဂမော’တိ. ယေပိ တေ, ဘိက္ခဝေ, ဒေဝါ ဒီဃာယုကာ ဝဏ္ဏဝန္တော သုခဗဟုလာ ဥစ္စေသု ဝိမာနေသု စိရဋ္ဌိတိကာ တေပိ တထာဂတဿ ဓမ္မဒေသနံ သုတွာ ယေဘုယျေန ဘယံ သံဝေဂံ သန္တာသံ အာပဇ္ဇန္တိ—  ‘အနိစ္စာဝ ကိရ, ဘော, မယံ သမာနာ နိစ္စမှာတိ အမညိမှ. အဒ္ဓုဝါဝ ကိရ, ဘော, မယံ သမာနာ ဓုဝမှာတိ အမညိမှ. အသဿတာဝ ကိရ, ဘော, မယံ သမာနာ သဿတမှာတိ အမညိမှ. မယမ္ပိ ကိရ, ဘော, အနိစ္စာ အဒ္ဓုဝါ အသဿတာ သက္ကာယပရိယာပန္နာ’တိ. ဧဝံ မဟိဒ္ဓိကော ခေါ, ဘိက္ခဝေ, တထာဂတော သဒေဝကဿ လောကဿ, ဧဝံ မဟေသက္ခော, ဧဝံ မဟာနုဘာဝေါ”တိ. ဣဒမဝေါစ ဘဂဝါ …ပေ…  ဧတဒဝေါစ သတ္ထာ—
</Paragraph>

<Paragraph number="402" type="verses" book="sn">
_“ယဒါ ဗုဒ္ဓေါ အဘိညာယ,_  
_ဓမ္မစက္ကံ ပဝတ္တယိ;_  
_သဒေဝကဿ လောကဿ,_  
_သတ္ထာ အပ္ပဋိပုဂ္ဂလော._  

</Paragraph>

<Paragraph number="403" type="verses" book="sn">
_သက္ကာယဉ္စ နိရောဓဉ္စ,_  
_သက္ကာယဿ စ သမ္ဘဝံ;_  
_အရိယဉ္စဋ္ဌင်္ဂိကံ မဂ္ဂံ,_  
_ဒုက္ခူပသမဂါမိနံ._  

</Paragraph>

<Paragraph number="404" type="verses" book="sn">
_ယေပိ ဒီဃာယုကာ ဒေဝါ,_  
_ဝဏ္ဏဝန္တော ယသဿိနော;_  
_ဘီတာ သန္တာသမာပါဒုံ,_  
_သီဟဿေဝိတရေ မိဂါ._  

</Paragraph>

<Paragraph number="405" type="verses" book="sn">
_အဝီတိဝတ္တာ သက္ကာယံ,_  
_အနိစ္စာ ကိရ ဘော မယံ;_  
_သုတွာ အရဟတော ဝါကျံ,_  
_ဝိပ္ပမုတ္တဿ တာဒိနော”တိ._  


</Paragraph>
</Division>

<Paragraph number="406" type="center" book="sn">
ဆဋ္ဌံ.
</Paragraph>