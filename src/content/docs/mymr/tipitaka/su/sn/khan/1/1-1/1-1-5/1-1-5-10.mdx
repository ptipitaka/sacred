---
title: "1.1.5.10 ဒုတိယနန္ဒိက္ခယသုတ္တ"
tableOfContents: false
sidebar:
  order: 10
type: "tipitaka"
basket: "su"
book: "sn"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="52" book="sn" e="ch" v="18" p="287">

<Paragraph number="225" book="sn">
သာဝတ္ထိနိဒါနံ. “ရူပံ, ဘိက္ခဝေ, ယောနိသော မနသိ ကရောထ, ရူပါနိစ္စတဉ္စ ယထာဘူတံ သမနုပဿထ. ရူပံ, ဘိက္ခဝေ, ဘိက္ခု ယောနိသော မနသိ ကရောန္တော, ရူပါနိစ္စတဉ္စ ယထာဘူတံ သမနုပဿန္တော ရူပသ္မိံ နိဗ္ဗိန္ဒတိ. နန္ဒိက္ခယာ ရာဂက္ခယော, ရာဂက္ခယာ နန္ဒိက္ခယော. နန္ဒိရာဂက္ခယာ စိတ္တံ ဝိမုတ္တံ သုဝိမုတ္တန္တိ ဝုစ္စတိ. ဝေဒနံ, ဘိက္ခဝေ, ယောနိသော မနသိ ကရောထ, ဝေဒနာနိစ္စတဉ္စ ယထာဘူတံ သမနုပဿထ. ဝေဒနံ, ဘိက္ခဝေ, ဘိက္ခု ယောနိသော မနသိ ကရောန္တော, ဝေဒနာနိစ္စတဉ္စ ယထာဘူတံ သမနုပဿန္တော ဝေဒနာယ နိဗ္ဗိန္ဒတိ. နန္ဒိက္ခယာ ရာဂက္ခယော, ရာဂက္ခယာ နန္ဒိက္ခယော. နန္ဒိရာဂက္ခယာ စိတ္တံ ဝိမုတ္တံ သုဝိမုတ္တန္တိ ဝုစ္စတိ. သညံ ဘိက္ခဝေ…  သင်္ခါရေ, ဘိက္ခဝေ, ယောနိသော မနသိ ကရောထ, သင်္ခါရာနိစ္စတဉ္စ ယထာဘူတံ သမနုပဿထ. သင်္ခါရေ, ဘိက္ခဝေ, ဘိက္ခု ယောနိသော မနသိ ကရောန္တော, သင်္ခါရာနိစ္စတံ ယထာဘူတံ သမနုပဿန္တော သင်္ခါရေသု နိဗ္ဗိန္ဒတိ. နန္ဒိက္ခယာ ရာဂက္ခယော, ရာဂက္ခယာ နန္ဒိက္ခယော. နန္ဒိရာဂက္ခယာ စိတ္တံ ဝိမုတ္တံ သုဝိမုတ္တန္တိ ဝုစ္စတိ. ဝိညာဏံ, ဘိက္ခဝေ, ယောနိသော မနသိ ကရောထ, ဝိညာဏာနိစ္စတဉ္စ ယထာဘူတံ သမနုပဿထ. ဝိညာဏံ, ဘိက္ခဝေ, ဘိက္ခု ယောနိသော မနသိ ကရောန္တော, ဝိညာဏာနိစ္စတဉ္စ ယထာဘူတံ သမနုပဿန္တော ဝိညာဏသ္မိံ နိဗ္ဗိန္ဒတိ. နန္ဒိက္ခယာ ရာဂက္ခယော, ရာဂက္ခယာ နန္ဒိက္ခယော. နန္ဒိရာဂက္ခယာ စိတ္တံ ဝိမုတ္တံ သုဝိမုတ္တန္တိ ဝုစ္စတီ”တိ.

</Paragraph>
</Division>

<Paragraph number="226" type="center" book="sn">
ဒသမံ.



</Paragraph>

<Paragraph number="227" type="center" book="sn">
အတ္တဒီပဝဂ္ဂေါ ပဉ္စမော.



</Paragraph>

<Paragraph number="228" type="center" book="sn">
တဿုဒ္ဒါနံ


</Paragraph>

<Paragraph number="229" type="verses" book="sn">
_အတ္တဒီပါ ပဋိပဒါ,_  
_ဒွေ စ ဟောန္တိ အနိစ္စတာ;_  
_သမနုပဿနာ ခန္ဓာ,_  
_ဒွေ သောဏာ ဒွေ နန္ဒိက္ခယေန စာတိ._  


</Paragraph>

<Paragraph number="230" type="center" book="sn">
မူလပဏ္ဏာသကော သမတ္တော.



</Paragraph>

<Paragraph number="231" type="center" book="sn">
တဿ မူလပဏ္ဏာသကဿ ဝဂ္ဂုဒ္ဒါနံ


</Paragraph>

<Paragraph number="232" type="verses" book="sn">
_နကုလပိတာ အနိစ္စော စ,_  
_ဘာရော နတုမှာကေန စ;_  
_အတ္တဒီပေန ပညာသော,_  
_ပဌမော တေန ပဝုစ္စတီတိ._
</Paragraph>