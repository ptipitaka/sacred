---
title: "1.1.3.1 ဘာရသုတ္တ"
tableOfContents: false
sidebar:
  order: 1
type: "tipitaka"
basket: "su"
book: "khan"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="22" book="khan">

<Paragraph number="121" book="khan">
သာဝတ္ထိယံ…  တတြ ခေါ…  “ဘာရဉ္စ ဝေါ, ဘိက္ခဝေ, ဒေသေဿာမိ ဘာရဟာရဉ္စ ဘာရာဒါနဉ္စ ဘာရနိက္ခေပနဉ္စ. တံ သုဏာထ. ကတမော စ, ဘိက္ခဝေ, ဘာရော? ပဉ္စုပါဒါနက္ခန္ဓာ တိဿ ဝစနီယံ. ကတမေ ပဉ္စ? ရူပုပါဒါနက္ခန္ဓော, ဝေဒနုပါဒါနက္ခန္ဓော, သညုပါဒါနက္ခန္ဓော, သင်္ခါရုပါဒါနက္ခန္ဓော, ဝိညာဏုပါဒါနက္ခန္ဓော; အယံ ဝုစ္စတိ, ဘိက္ခဝေ, ဘာရော.
</Paragraph>

<Paragraph number="122" book="khan">
ကတမော စ, ဘိက္ခဝေ, ဘာရဟာရော? ပုဂ္ဂလော တိဿ ဝစနီယံ. ယွာယံ အာယသ္မာ ဧဝံနာမော ဧဝံဂေါတ္တော; အယံ ဝုစ္စတိ, ဘိက္ခဝေ, ဘာရဟာရော.
</Paragraph>

<Paragraph number="123" book="khan">
ကတမဉ္စ, ဘိက္ခဝေ, ဘာရာဒါနံ? ယာယံ တဏှာ ပေါနောဘဝိကာ နန္ဒီရာဂသဟဂတာ တတြတတြာဘိနန္ဒိနီ, သေယျထိဒံ—  ကာမတဏှာ, ဘဝတဏှာ, ဝိဘဝတဏှာ. ဣဒံ ဝုစ္စတိ, ဘိက္ခဝေ, ဘာရာဒါနံ.
</Paragraph>

<Paragraph number="124" book="khan">
ကတမဉ္စ, ဘိက္ခဝေ, ဘာရနိက္ခေပနံ? ယော တဿာယေဝ တဏှာယ အသေသဝိရာဂနိရောဓော စာဂေါ ပဋိနိဿဂ္ဂေါ မုတ္တိ အနာလယော. ဣဒံ ဝုစ္စတိ, ဘိက္ခဝေ, ဘာရနိက္ခေပနန်”တိ.
</Paragraph>

<Paragraph number="125" book="khan">
ဣဒမဝေါစ ဘဂဝါ. ဣဒံ ဝတွာန သုဂတော အထာပရံ ဧတဒဝေါစ သတ္ထာ—
</Paragraph>

<Paragraph number="126" type="verses" book="khan">
_“ဘာရာ ဟဝေ ပဉ္စက္ခန္ဓာ,_  
_ဘာရဟာရော စ ပုဂ္ဂလော;_  
_ဘာရာဒါနံ ဒုခံ လောကေ,_  
_ဘာရနိက္ခေပနံ သုခံ._  

</Paragraph>

<Paragraph number="127" type="verses" book="khan">
_နိက္ခိပိတွာ ဂရုံ ဘာရံ,_  
_အညံ ဘာရံ အနာဒိယ;_  
_သမူလံ တဏှမဗ္ဗုယှ,_  
_နိစ္ဆာတော ပရိနိဗ္ဗုတော”တိ._  


</Paragraph>
</Division>

<Paragraph number="128" type="center" book="khan">
ပဌမံ.
</Paragraph>