---
title: "1.1.3.6 ဒုတိယအဿာဒသုတ္တ"
tableOfContents: false
sidebar:
  order: 8
type: "tipitaka"
basket: "su"
book: "khan"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="27" book="khan">

<Paragraph number="138" book="khan">
သာဝတ္ထိနိဒါနံ. “ရူပဿာဟံ, ဘိက္ခဝေ, အဿာဒပရိယေသနံ အစရိံ. ယော ရူပဿ အဿာဒေါ တဒဇ္ဈဂမံ. ယာဝတာ ရူပဿ အဿာဒေါ ပညာယ မေ သော သုဒိဋ္ဌော. ရူပဿာဟံ, ဘိက္ခဝေ, အာဒီနဝပရိယေသနံ အစရိံ. ယော ရူပဿ အာဒီနဝေါ တဒဇ္ဈဂမံ. ယာဝတာ ရူပဿ အာဒီနဝေါ ပညာယ မေ သော သုဒိဋ္ဌော. ရူပဿာဟံ, ဘိက္ခဝေ, နိဿရဏပရိယေသနံ အစရိံ. ယံ ရူပဿ နိဿရဏံ တဒဇ္ဈဂမံ. ယာဝတာ ရူပဿ နိဿရဏံ ပညာယ မေ တံ သုဒိဋ္ဌံ. ဝေဒနာယာဟံ, ဘိက္ခဝေ…  သညာယာဟံ, ဘိက္ခဝေ…  သင်္ခါရာနာဟံ, ဘိက္ခဝေ…  ဝိညာဏဿာဟံ, ဘိက္ခဝေ, အဿာဒပရိယေသနံ အစရိံ. ယော ဝိညာဏဿ အဿာဒေါ တဒဇ္ဈဂမံ. ယာဝတာ ဝိညာဏဿ အဿာဒေါ ပညာယ မေ သော သုဒိဋ္ဌော. ဝိညာဏဿာဟံ, ဘိက္ခဝေ, အာဒီနဝပရိယေသနံ အစရိံ. ယော ဝိညာဏဿ အာဒီနဝေါ တဒဇ္ဈဂမံ. ယာဝတာ ဝိညာဏဿ အာဒီနဝေါ ပညာယ မေ သော သုဒိဋ္ဌော. ဝိညာဏဿာဟံ, ဘိက္ခဝေ, နိဿရဏပရိယေသနံ အစရိံ. ယံ ဝိညာဏဿ နိဿရဏံ တဒဇ္ဈဂမံ. ယာဝတာ ဝိညာဏဿ နိဿရဏံ ပညာယ မေ တံ သုဒိဋ္ဌံ. ယာဝကီဝဉ္စာဟံ, ဘိက္ခဝေ, ဣမေသံ ပဉ္စန္နံ ဥပါဒါနက္ခန္ဓာနံ အဿာဒဉ္စ အဿာဒတော အာဒီနဝဉ္စ အာဒီနဝတော နိဿရဏဉ္စ နိဿရဏတော ယထာဘူတံ နာဗ္ဘညာသိံ …ပေ…  အဗ္ဘညာသိံ. ဉာဏဉ္စ ပန မေ ဒဿနံ ဥဒပါဒိ—  ‘အကုပ္ပါ မေ ဝိမုတ္တိ; အယမန္တိမာ ဇာတိ; နတ္ထိ ဒါနိ ပုနဗ္ဘဝေါ’”တိ.

</Paragraph>
</Division>

<Paragraph number="139" type="center" book="khan">
ဆဋ္ဌံ.
</Paragraph>