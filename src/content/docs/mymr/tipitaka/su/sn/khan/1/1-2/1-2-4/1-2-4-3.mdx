---
title: "1.2.4.3 ယမကသုတ္တ"
tableOfContents: false
sidebar:
  order: 4
type: "tipitaka"
basket: "su"
book: "khan"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="85" book="khan">

<Paragraph number="483" book="khan">
ဧကံ သမယံ အာယသ္မာ သာရိပုတ္တော သာဝတ္ထိယံ ဝိဟရတိ ဇေတဝနေ အနာထပိဏ္ဍိကဿ အာရာမေ. တေန ခေါ ပန သမယေန ယမကဿ နာမ ဘိက္ခုနော ဧဝရူပံ ပါပကံ ဒိဋ္ဌိဂတံ ဥပ္ပန္နံ ဟောတိ—  “တထာဟံ ဘဂဝတာ ဓမ္မံ ဒေသိတံ အာဇာနာမိ, ယထာ ခီဏာသဝေါ ဘိက္ခု ကာယဿ ဘေဒါ ဥစ္ဆိဇ္ဇတိ ဝိနဿတိ, န ဟောတိ ပရံ မရဏာ”တိ.
</Paragraph>

<Paragraph number="484" book="khan">
အဿောသုံ ခေါ သမ္ဗဟုလာ ဘိက္ခူ ယမကဿ ကိရ နာမ ဘိက္ခုနော ဧဝရူပံ ပါပကံ ဒိဋ္ဌိဂတံ ဥပ္ပန္နံ ဟောတိ—  “တထာဟံ ဘဂဝတာ ဓမ္မံ ဒေသိတံ အာဇာနာမိ, ယထာ ခီဏာသဝေါ ဘိက္ခု ကာယဿ ဘေဒါ ဥစ္ဆိဇ္ဇတိ ဝိနဿတိ, န ဟောတိ ပရံ မရဏာ”တိ. အထ ခေါ တေ ဘိက္ခူ ယေနာယသ္မာ ယမကော တေနုပသင်္ကမိံသု; ဥပသင်္ကမိတွာ အာယသ္မတာ ယမကေန သဒ္ဓိံ သမ္မောဒိံသု. သမ္မောဒနီယံ ကထံ သာရဏီယံ ဝီတိသာရေတွာ ဧကမန္တံ နိသီဒိံသု. ဧကမန္တံ နိသိန္နာ ခေါ တေ ဘိက္ခူ အာယသ္မန္တံ ယမကံ ဧတဒဝေါစုံ—
</Paragraph>

<Paragraph number="485" book="khan">
“သစ္စံ ကိရ တေ, အာဝုသော ယမက, ဧဝရူပံ ပါပကံ ဒိဋ္ဌိဂတံ ဥပ္ပန္နံ—  ‘တထာဟံ ဘဂဝတာ ဓမ္မံ ဒေသိတံ အာဇာနာမိ, ယထာ ခီဏာသဝေါ ဘိက္ခု ကာယဿ ဘေဒါ ဥစ္ဆိဇ္ဇတိ ဝိနဿတိ, န ဟောတိ ပရံ မရဏာ’”တိ? “ဧဝံ ခွါဟံ, အာဝုသော, ဘဂဝတာ ဓမ္မံ ဒေသိတံ အာဇာနာမိ—  ‘ခီဏာသဝေါ ဘိက္ခု ကာယဿ ဘေဒါ ဥစ္ဆိဇ္ဇတိ ဝိနဿတိ, န ဟောတိ ပရံ မရဏာ’”တိ.
</Paragraph>

<Paragraph number="486" book="khan">
“မာ, အာဝုသော ယမက, ဧဝံ အဝစ, မာ ဘဂဝန္တံ အဗ္ဘာစိက္ခိ. န ဟိ သာဓု ဘဂဝတော အဗ္ဘာစိက္ခနံ. န ဟိ ဘဂဝါ ဧဝံ ဝဒေယျ—  ‘ခီဏာသဝေါ ဘိက္ခု ကာယဿ ဘေဒါ ဥစ္ဆိဇ္ဇတိ ဝိနဿတိ, န ဟောတိ ပရံ မရဏာ’”တိ. ဧဝမ္ပိ ခေါ အာယသ္မာ ယမကော တေဟိ ဘိက္ခူဟိ ဝုစ္စမာနော တထေဝ တံ ပါပကံ ဒိဋ္ဌိဂတံ ထာမသာ ပရာမာသာ အဘိနိဝိဿ ဝေါဟရတိ—  “တထာဟံ ဘဂဝတာ ဓမ္မံ ဒေသိတံ အာဇာနာမိ, ယထာ ခီဏာသဝေါ ဘိက္ခု ကာယဿ ဘေဒါ ဥစ္ဆိဇ္ဇတိ ဝိနဿတိ, န ဟောတိ ပရံ မရဏာ”တိ.
</Paragraph>

<Paragraph number="487" book="khan">
ယတော ခေါ တေ ဘိက္ခူ နာသက္ခိံသု အာယသ္မန္တံ ယမကံ ဧတသ္မာ ပါပကာ ဒိဋ္ဌိဂတာ ဝိဝေစေတုံ, အထ ခေါ တေ ဘိက္ခူ ဥဋ္ဌာယာသနာ ယေနာယသ္မာ သာရိပုတ္တော တေနုပသင်္ကမိံသု; ဥပသင်္ကမိတွာ အာယသ္မန္တံ သာရိပုတ္တံ ဧတဒဝေါစုံ—  “ယမကဿ နာမ, အာဝုသော သာရိပုတ္တ, ဘိက္ခုနော ဧဝရူပံ ပါပကံ ဒိဋ္ဌိဂတံ ဥပ္ပန္နံ—  ‘တထာဟံ ဘဂဝတာ ဓမ္မံ ဒေသိတံ အာဇာနာမိ ယထာ ခီဏာသဝေါ ဘိက္ခု ကာယဿ ဘေဒါ ဥစ္ဆိဇ္ဇတိ ဝိနဿတိ, န ဟောတိ ပရံ မရဏာ’တိ. သာဓာယသ္မာ သာရိပုတ္တော ယေန ယမကော ဘိက္ခု တေနုပသင်္ကမတု အနုကမ္ပံ ဥပါဒါယာ”တိ. အဓိဝါသေသိ ခေါ အာယသ္မာ သာရိပုတ္တော တုဏှီဘာဝေန. အထ ခေါ အာယသ္မာ သာရိပုတ္တော သာယနှသမယံ ပဋိသလ္လာနာ ဝုဋ္ဌိတော ယေနာယသ္မာ ယမကော တေနုပသင်္ကမိ; ဥပသင်္ကမိတွာ အာယသ္မတာ ယမကေန သဒ္ဓိံ သမ္မောဒိ …ပေ…  ဧကမန္တံ နိသိန္နော ခေါ အာယသ္မာ သာရိပုတ္တော အာယသ္မန္တံ ယမကံ ဧတဒဝေါစ—
</Paragraph>

<Paragraph number="488" book="khan">
“သစ္စံ ကိရ တေ, အာဝုသော ယမက, ဧဝရူပံ ပါပကံ ဒိဋ္ဌိဂတံ ဥပ္ပန္နံ—  ‘တထာဟံ ဘဂဝတာ ဓမ္မံ ဒေသိတံ အာဇာနာမိ, ယထာ ခီဏာသဝေါ ဘိက္ခု ကာယဿ ဘေဒါ ဥစ္ဆိဇ္ဇတိ ဝိနဿတိ, န ဟောတိ ပရံ မရဏာ’”တိ? “ဧဝံ ခွါဟံ, အာဝုသော, ဘဂဝတာ ဓမ္မံ ဒေသိတံ အာဇာနာမိ, ယထာ ခီဏာသဝေါ ဘိက္ခု ကာယဿ ဘေဒါ ဥစ္ဆိဇ္ဇတိ ဝိနဿတိ, န ဟောတိ ပရံ မရဏာ”တိ.
</Paragraph>

<Paragraph number="489" book="khan">
“တံ ကိံ မညသိ, အာဝုသော ယမက, ရူပံ နိစ္စံ ဝါ အနိစ္စံ ဝါ”တိ? “အနိစ္စံ, အာဝုသော”. “ဝေဒနာ နိစ္စာ…  သညာ…  သင်္ခါရာ…  ဝိညာဏံ နိစ္စံ ဝါ အနိစ္စံ ဝါ”တိ? “အနိစ္စံ, အာဝုသော”. “တသ္မာတိဟ …ပေ…  ဧဝံ ပဿံ …ပေ…  နာပရံ ဣတ္ထတ္တာယာတိ ပဇာနာတိ.
</Paragraph>

<Paragraph number="490" book="khan">
တံ ကိံ မညသိ, အာဝုသော ယမက, ရူပံ တထာဂတောတိ သမနုပဿသီ”တိ? “နော ဟေတံ, အာဝုသော”…  “ဝေဒနံ တထာဂတောတိ သမနုပဿသီ”တိ? “နော ဟေတံ, အာဝုသော”…  “သညံ…  သင်္ခါရေ…  ဝိညာဏံ တထာဂတောတိ သမနုပဿသီ”တိ? “နော ဟေတံ, အာဝုသော”.
</Paragraph>

<Paragraph number="491" book="khan">
“တံ ကိံ မညသိ, အာဝုသော ယမက, ရူပသ္မိံ တထာဂတောတိ သမနုပဿသီ”တိ? “နော ဟေတံ, အာဝုသော”. “အညတြ ရူပါ တထာဂတောတိ သမနုပဿသီ”တိ? “နော ဟေတံ, အာဝုသော”. “ဝေဒနာယ…  အညတြ ဝေဒနာယ …ပေ…  သညာယ…  အညတြ သညာယ…  သင်္ခါရေသု…  အညတြ သင်္ခါရေဟိ…  ဝိညာဏသ္မိံ တထာဂတောတိ သမနုပဿသီ”တိ? “နော ဟေတံ, အာဝုသော”. “အညတြ ဝိညာဏာ တထာဂတောတိ သမနုပဿသီ”တိ? “နော ဟေတံ, အာဝုသော”.
</Paragraph>

<Paragraph number="492" book="khan">
“တံ ကိံ မညသိ, အာဝုသော ယမက, ရူပံ…  ဝေဒနံ…  သညံ…  သင်္ခါရေ…  ဝိညာဏံ တထာဂတောတိ သမနုပဿသီ”တိ? “နော ဟေတံ, အာဝုသော”.
</Paragraph>

<Paragraph number="493" book="khan">
“တံ ကိံ မညသိ, အာဝုသော ယမက, အယံ သော အရူပီ…  အဝေဒနော…  အသညီ…  အသင်္ခါရော…  အဝိညာဏော တထာဂတောတိ သမနုပဿသီ”တိ? “နော ဟေတံ, အာဝုသော”. “ဧတ္ထ စ တေ, အာဝုသော ယမက, ဒိဋ္ဌေဝ ဓမ္မေ သစ္စတော ထေတတော တထာဂတေ အနုပလဗ္ဘိယမာနေ, ကလ္လံ နု တေ တံ ဝေယျာကရဏံ—  ‘တထာဟံ ဘဂဝတာ ဓမ္မံ ဒေသိတံ အာဇာနာမိ, ယထာ ခီဏာသဝေါ ဘိက္ခု ကာယဿ ဘေဒါ ဥစ္ဆိဇ္ဇတိ ဝိနဿတိ, န ဟောတိ ပရံ မရဏာ’”တိ?
</Paragraph>

<Paragraph number="494" book="khan">
“အဟု ခေါ မေ တံ, အာဝုသော သာရိပုတ္တ, ပုဗ္ဗေ အဝိဒ္ဒသုနော ပါပကံ ဒိဋ္ဌိဂတံ; ဣဒဉ္စ ပနာယသ္မတော သာရိပုတ္တဿ ဓမ္မဒေသနံ သုတွာ တဉ္စေဝ ပါပကံ ဒိဋ္ဌိဂတံ ပဟီနံ, ဓမ္မော စ မေ အဘိသမိတော”တိ.
</Paragraph>

<Paragraph number="495" book="khan">
“သစေ တံ, အာဝုသော ယမက, ဧဝံ ပုစ္ဆေယျုံ—  ‘ယော သော, အာဝုသော ယမက, ဘိက္ခု အရဟံ ခီဏာသဝေါ သော ကာယဿ ဘေဒါ ပရံ မရဏာ ကိံ ဟောတီ’တိ? ဧဝံ ပုဋ္ဌော တွံ, အာဝုသော ယမက, ကိန္တိ ဗျာကရေယျာသီ”တိ? “သစေ မံ, အာဝုသော, ဧဝံ ပုစ္ဆေယျုံ—  ‘ယော သော, အာဝုသော ယမက, ဘိက္ခု အရဟံ ခီဏာသဝေါ သော ကာယဿ ဘေဒါ ပရံ မရဏာ ကိံ ဟောတီ’တိ? ဧဝံ ပုဋ္ဌောဟံ, အာဝုသော, ဧဝံ ဗျာကရေယျံ—  ‘ရူပံ ခေါ, အာဝုသော, အနိစ္စံ. ယဒနိစ္စံ တံ ဒုက္ခံ; ယံ ဒုက္ခံ တံ နိရုဒ္ဓံ တဒတ္ထင်္ဂတံ. ဝေဒနာ…  သညာ…  သင်္ခါရာ…  ဝိညာဏံ အနိစ္စံ. ယဒနိစ္စံ တံ ဒုက္ခံ; ယံ ဒုက္ခံ တံ နိရုဒ္ဓံ တဒတ္ထင်္ဂတန်’တိ. ဧဝံ ပုဋ္ဌောဟံ, အာဝုသော, ဧဝံ ဗျာကရေယျန်”တိ.
</Paragraph>

<Paragraph number="496" book="khan">
“သာဓု သာဓု, အာဝုသော ယမက. တေန ဟာဝုသော ယမက, ဥပမံ တေ ကရိဿာမိ ဧတဿေဝ အတ္ထဿ ဘိယျောသော မတ္တာယ ဉာဏာယ. သေယျထာပိ, အာဝုသော ယမက, ဂဟပတိ ဝါ ဂဟပတိပုတ္တော ဝါ အဍ္ဎော မဟဒ္ဓနော မဟာဘောဂေါ; သော စ အာရက္ခသမ္ပန္နော. တဿ ကောစိဒေဝ ပုရိသော ဥပ္ပဇ္ဇေယျ အနတ္ထကာမော အဟိတကာမော အယောဂက္ခေမကာမော ဇီဝိတာ ဝေါရောပေတုကာမော. တဿ ဧဝမဿ—  ‘အယံ ခေါ ဂဟပတိ ဝါ ဂဟပတိပုတ္တော ဝါ အဍ္ဎော မဟဒ္ဓနော မဟာဘောဂေါ; သော စ အာရက္ခသမ္ပန္နော; နာယံ သုကရော ပသယှ ဇီဝိတာ ဝေါရောပေတုံ. ယန္နူနာဟံ အနုပခဇ္ဇ ဇီဝိတာ ဝေါရောပေယျန်’တိ. သော တံ ဂဟပတိံ ဝါ ဂဟပတိပုတ္တံ ဝါ ဥပသင်္ကမိတွာ ဧဝံ ဝဒေယျ—  ‘ဥပဋ္ဌဟေယျံ တံ, ဘန္တေ’တိ. တမေနံ သော ဂဟပတိ ဝါ ဂဟပတိပုတ္တော ဝါ ဥပဋ္ဌာပေယျ. သော ဥပဋ္ဌဟေယျ ပုဗ္ဗုဋ္ဌာယီ ပစ္ဆာနိပါတီ ကိံကာရပဋိဿာဝီ မနာပစာရီ ပိယဝါဒီ. တဿ သော ဂဟပတိ ဝါ ဂဟပတိပုတ္တော ဝါ မိတ္တတောပိ နံ သဒ္ဒဟေယျ; သုဟဇ္ဇတောပိ နံ သဒ္ဒဟေယျ; တသ္မိဉ္စ ဝိဿာသံ အာပဇ္ဇေယျ. ယဒါ ခေါ, အာဝုသော, တဿ ပုရိသဿ ဧဝမဿ—  ‘သံဝိဿတ္ထော ခေါ မျာယံ ဂဟပတိ ဝါ ဂဟပတိပုတ္တော ဝါ’တိ, အထ နံ ရဟောဂတံ ဝိဒိတွာ တိဏှေန သတ္ထေန ဇီဝိတာ ဝေါရောပေယျ.
</Paragraph>

<Paragraph number="497" book="khan">
တံ ကိံ မညသိ, အာဝုသော ယမက, ယဒါ ဟိ သော ပုရိသော အမုံ ဂဟပတိံ ဝါ ဂဟပတိပုတ္တံ ဝါ ဥပသင်္ကမိတွာ ဧဝံ အာဟ—  ‘ဥပဋ္ဌဟေယျံ တံ, ဘန္တေ’တိ, တဒါပိ သော ဝဓကောဝ. ဝဓကဉ္စ ပန သန္တံ န အညာသိ—  ‘ဝဓကော မေ’တိ. ယဒါပိ သော ဥပဋ္ဌဟတိ ပုဗ္ဗုဋ္ဌာယီ ပစ္ဆာနိပါတီ ကိံကာရပဋိဿာဝီ မနာပစာရီ ပိယဝါဒီ, တဒါပိ သော ဝဓကောဝ. ဝဓကဉ္စ ပန သန္တံ န အညာသိ—  ‘ဝဓကော မေ’တိ. ယဒါပိ နံ ရဟောဂတံ ဝိဒိတွာ တိဏှေန သတ္ထေန ဇီဝိတာ ဝေါရောပေတိ, တဒါပိ သော ဝဓကောဝ. ဝဓကဉ္စ ပန သန္တံ န အညာသိ—  ‘ဝဓကော မေ’”တိ. “ဧဝမာဝုသော”တိ. “ဧဝမေဝ ခေါ, အာဝုသော, အဿုတဝါ ပုထုဇ္ဇနော အရိယာနံ အဒဿာဝီ အရိယဓမ္မဿ အကောဝိဒေါ အရိယဓမ္မေ အဝိနီတော, သပ္ပုရိသာနံ အဒဿာဝီ သပ္ပုရိသဓမ္မဿ အကောဝိဒေါ သပ္ပုရိသဓမ္မေ အဝိနီတော ရူပံ အတ္တတော သမနုပဿတိ, ရူပဝန္တံ ဝါ အတ္တာနံ; အတ္တနိ ဝါ ရူပံ, ရူပသ္မိံ ဝါ အတ္တာနံ. ဝေဒနံ…  သညံ…  သင်္ခါရေ…  ဝိညာဏံ အတ္တတော သမနုပဿတိ, ဝိညာဏဝန္တံ ဝါ အတ္တာနံ; အတ္တနိ ဝါ ဝိညာဏံ, ဝိညာဏသ္မိံ ဝါ အတ္တာနံ.
</Paragraph>

<Paragraph number="498" book="khan">
သော အနိစ္စံ ရူပံ ‘အနိစ္စံ ရူပန်’တိ ယထာဘူတံ နပ္ပဇာနာတိ. အနိစ္စံ ဝေဒနံ ‘အနိစ္စာ ဝေဒနာ’တိ ယထာဘူတံ နပ္ပဇာနာတိ. အနိစ္စံ သညံ ‘အနိစ္စာ သညာ’တိ ယထာဘူတံ နပ္ပဇာနာတိ. အနိစ္စေ သင်္ခါရေ ‘အနိစ္စာ သင်္ခါရာ’တိ ယထာဘူတံ နပ္ပဇာနာတိ. အနိစ္စံ ဝိညာဏံ ‘အနိစ္စံ ဝိညာဏန်’တိ ယထာဘူတံ နပ္ပဇာနာတိ.
</Paragraph>

<Paragraph number="499" book="khan">
ဒုက္ခံ ရူပံ ‘ဒုက္ခံ ရူပန်’တိ ယထာဘူတံ နပ္ပဇာနာတိ. ဒုက္ခံ ဝေဒနံ…  ဒုက္ခံ သညံ…  ဒုက္ခေ သင်္ခါရေ…  ဒုက္ခံ ဝိညာဏံ ‘ဒုက္ခံ ဝိညာဏန်’တိ ယထာဘူတံ နပ္ပဇာနာတိ.
</Paragraph>

<Paragraph number="500" book="khan">
အနတ္တံ ရူပံ ‘အနတ္တာ ရူပန်’တိ ယထာဘူတံ နပ္ပဇာနာတိ. အနတ္တံ ဝေဒနံ…  အနတ္တံ သညံ…  အနတ္တေ သင်္ခါရေ…  အနတ္တံ ဝိညာဏံ ‘အနတ္တံ ဝိညာဏန်’တိ ယထာဘူတံ နပ္ပဇာနာတိ.
</Paragraph>

<Paragraph number="501" book="khan">
သင်္ခတံ ရူပံ ‘သင်္ခတံ ရူပန်’တိ ယထာဘူတံ နပ္ပဇာနာတိ. သင်္ခတံ ဝေဒနံ…  သင်္ခတံ သညံ…  သင်္ခတေ သင်္ခါရေ…  သင်္ခတံ ဝိညာဏံ ‘သင်္ခတံ ဝိညာဏန်’တိ ယထာဘူတံ နပ္ပဇာနာတိ.
</Paragraph>

<Paragraph number="502" book="khan">
ဝဓကံ ရူပံ ‘ဝဓကံ ရူပန်’တိ ယထာဘူတံ နပ္ပဇာနာတိ. ဝဓကံ ဝေဒနံ ‘ဝဓကာ ဝေဒနာ’တိ…  ဝဓကံ သညံ ‘ဝဓကာ သညာ’တိ…  ဝဓကေ သင်္ခါရေ ‘ဝဓကာ သင်္ခါရာ’တိ ယထာဘူတံ နပ္ပဇာနာတိ. ဝဓကံ ဝိညာဏံ ‘ဝဓကံ ဝိညာဏန်’တိ ယထာဘူတံ နပ္ပဇာနာတိ.
</Paragraph>

<Paragraph number="503" book="khan">
သော ရူပံ ဥပေတိ ဥပါဒိယတိ အဓိဋ္ဌာတိ ‘အတ္တာ မေ’တိ. ဝေဒနံ…  သညံ…  သင်္ခါရေ…  ဝိညာဏံ ဥပေတိ ဥပါဒိယတိ အဓိဋ္ဌာတိ ‘အတ္တာ မေ’တိ. တဿိမေ ပဉ္စုပါဒါနက္ခန္ဓာ ဥပေတာ ဥပါဒိန္နာ ဒီဃရတ္တံ အဟိတာယ ဒုက္ခာယ သံဝတ္တန္တိ.
</Paragraph>

<Paragraph number="504" book="khan">
သုတဝါ စ ခေါ, အာဝုသော, အရိယသာဝကော အရိယာနံ ဒဿာဝီ …ပေ…  သပ္ပုရိသဓမ္မေ သုဝိနီတော န ရူပံ အတ္တတော သမနုပဿတိ, န ရူပဝန္တံ အတ္တာနံ; န အတ္တနိ ရူပံ, န ရူပသ္မိံ အတ္တာနံ. န ဝေဒနံ…  န သညံ…  န သင်္ခါရေ…  န ဝိညာဏံ အတ္တတော သမနုပဿတိ, န ဝိညာဏဝန္တံ အတ္တာနံ; န အတ္တနိ ဝိညာဏံ, န ဝိညာဏသ္မိံ အတ္တာနံ.
</Paragraph>

<Paragraph number="505" book="khan">
သော အနိစ္စံ ရူပံ ‘အနိစ္စံ ရူပန်’တိ ယထာဘူတံ ပဇာနာတိ. အနိစ္စံ ဝေဒနံ…  အနိစ္စံ သညံ…  အနိစ္စေ သင်္ခါရေ…  အနိစ္စံ ဝိညာဏံ ‘အနိစ္စံ ဝိညာဏန်’တိ ယထာဘူတံ ပဇာနာတိ.
</Paragraph>

<Paragraph number="506" book="khan">
ဒုက္ခံ ရူပံ ‘ဒုက္ခံ ရူပန်’တိ ယထာဘူတံ ပဇာနာတိ. ဒုက္ခံ ဝေဒနံ…  ဒုက္ခံ သညံ…  ဒုက္ခေ သင်္ခါရေ…  ဒုက္ခံ ဝိညာဏံ ‘ဒုက္ခံ ဝိညာဏန်’တိ ယထာဘူတံ ပဇာနာတိ.
</Paragraph>

<Paragraph number="507" book="khan">
အနတ္တံ ရူပံ ‘အနတ္တာ ရူပန်’တိ ယထာဘူတံ ပဇာနာတိ. အနတ္တံ ဝေဒနံ…  အနတ္တံ သညံ…  အနတ္တေ သင်္ခါရေ…  အနတ္တံ ဝိညာဏံ ‘အနတ္တာ ဝိညာဏန်’တိ ယထာဘူတံ ပဇာနာတိ.
</Paragraph>

<Paragraph number="508" book="khan">
သင်္ခတံ ရူပံ ‘သင်္ခတံ ရူပန်’တိ ယထာဘူတံ ပဇာနာတိ. သင်္ခတံ ဝေဒနံ…  သင်္ခတံ သညံ…  သင်္ခတေ သင်္ခါရေ…  သင်္ခတံ ဝိညာဏံ ‘သင်္ခတံ ဝိညာဏန်’တိ ယထာဘူတံ ပဇာနာတိ.
</Paragraph>

<Paragraph number="509" book="khan">
ဝဓကံ ရူပံ ‘ဝဓကံ ရူပန်’တိ ယထာဘူတံ ပဇာနာတိ. ဝဓကံ ဝေဒနံ…  ဝဓကံ သညံ…  ဝဓကေ သင်္ခါရေ ‘ဝဓကာ သင်္ခါရာ’တိ ယထာဘူတံ ပဇာနာတိ. ဝဓကံ ဝိညာဏံ ‘ဝဓကံ ဝိညာဏန်’တိ ယထာဘူတံ ပဇာနာတိ.
</Paragraph>

<Paragraph number="510" book="khan">
သော ရူပံ န ဥပေတိ, န ဥပါဒိယတိ, နာဓိဋ္ဌာတိ—  ‘အတ္တာ မေ’တိ. ဝေဒနံ…  သညံ…  သင်္ခါရေ…  ဝိညာဏံ န ဥပေတိ, န ဥပါဒိယတိ, နာဓိဋ္ဌာတိ—  ‘အတ္တာ မေ’တိ. တဿိမေ ပဉ္စုပါဒါနက္ခန္ဓာ အနုပေတာ အနုပါဒိန္နာ ဒီဃရတ္တံ ဟိတာယ သုခါယ သံဝတ္တန္တီ”တိ. “ဧဝမေတံ, အာဝုသော သာရိပုတ္တ, ဟောတိ ယေသံ အာယသ္မန္တာနံ တာဒိသာ သဗြဟ္မစာရိနော အနုကမ္ပကာ အတ္ထကာမာ ဩဝါဒကာ အနုသာသကာ. ဣဒဉ္စ ပန မေ အာယသ္မတော သာရိပုတ္တဿ ဓမ္မဒေသနံ သုတွာ အနုပါဒါယ အာသဝေဟိ စိတ္တံ ဝိမုတ္တန်”တိ.

</Paragraph>
</Division>

<Paragraph number="511" type="center" book="khan">
တတိယံ.
</Paragraph>