---
title: 1.2.5.2 မာလုကျပုတ္တသုတ္တ
tableOfContents: false
sidebar:
  order: 2
type: tipitaka
basket: su
book: sn
review:
  current: review
  updated: '2025-10-23T09:13:56.990552'
  updated_by: ''
  notes: ''
  history:
  - state: review
    date: '2025-10-23T09:13:56.990552'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="95" book="sn" e="ch" v="18" p="295">

<Paragraph number="467" book="sn">
အထ ခေါ အာယသ္မာ မာလုကျပုတ္တော ယေန ဘဂဝါ တေနုပသင်္ကမိ …ပေ…  ဧကမန္တံ နိသိန္နော ခေါ အာယသ္မာ မာလုကျပုတ္တော ဘဂဝန္တံ ဧတဒဝေါစ—  “သာဓု မေ, ဘန္တေ, ဘဂဝါ သံခိတ္တေန ဓမ္မံ ဒေသေတု, ယမဟံ ဘဂဝတော ဓမ္မံ သုတွာ ဧကော ဝူပကဋ္ဌော အပ္ပမတ္တော အာတာပီ ပဟိတတ္တော ဝိဟရေယျန်”တိ.
</Paragraph>

<Paragraph number="468" book="sn">
“ဧတ္ထ ဒါနိ, မာလုကျပုတ္တ, ကိံ ဒဟရေ ဘိက္ခူ ဝက္ခာမ. ယတြ ဟိ နာမ တွံ, ဘိက္ခု, ဇိဏ္ဏော ဝုဒ္ဓေါ မဟလ္လကော အဒ္ဓဂတော ဝယောအနုပ္ပတ္တော သံခိတ္တေန ဩဝါဒံ ယာစသီ”တိ.
</Paragraph>

<Paragraph number="469" book="sn">
“ကိဉ္စာပါဟံ, ဘန္တေ, ဇိဏ္ဏော ဝုဒ္ဓေါ မဟလ္လကော အဒ္ဓဂတော ဝယောအနုပ္ပတ္တော. ဒေသေတု မေ, ဘန္တေ, ဘဂဝါ သံခိတ္တေန ဓမ္မံ, ဒေသေတု သုဂတော သံခိတ္တေန ဓမ္မံ, အပ္ပေဝ နာမာဟံ ဘဂဝတော ဘာသိတဿ အတ္ထံ အာဇာနေယျံ. အပ္ပေဝ နာမာဟံ ဘဂဝတော ဘာသိတဿ ဒါယာဒေါ အဿန်”တိ.
</Paragraph>

<Paragraph number="470" book="sn">
“တံ ကိံ မညသိ, မာလုကျပုတ္တ, ယေ တေ စက္ခုဝိညေယျာ ရူပါ အဒိဋ္ဌာ အဒိဋ္ဌပုဗ္ဗာ, န စ ပဿသိ, န စ တေ ဟောတိ ပဿေယျန္တိ? အတ္ထိ တေ တတ္ထ ဆန္ဒော ဝါ ရာဂေါ ဝါ ပေမံ ဝါ”တိ? “နော ဟေတံ, ဘန္တေ”.
</Paragraph>

<Paragraph number="471" book="sn">
“ယေ တေ သောတဝိညေယျာ သဒ္ဒါ အဿုတာ အဿုတပုဗ္ဗာ, န စ သုဏာသိ, န စ တေ ဟောတိ သုဏေယျန္တိ? အတ္ထိ တေ တတ္ထ ဆန္ဒော ဝါ ရာဂေါ ဝါ ပေမံ ဝါ”တိ? “နော ဟေတံ, ဘန္တေ”.
</Paragraph>

<Paragraph number="472" book="sn">
“ယေ တေ ဃာနဝိညေယျာ ဂန္ဓာ အဃာယိတာ အဃာယိတပုဗ္ဗာ, န စ ဃာယသိ, န စ တေ ဟောတိ ဃာယေယျန္တိ? အတ္ထိ တေ တတ္ထ ဆန္ဒော ဝါ ရာဂေါ ဝါ ပေမံ ဝါ”တိ? “နော ဟေတံ, ဘန္တေ”.
</Paragraph>

<Paragraph number="473" book="sn">
“ယေ တေ ဇိဝှါဝိညေယျာ ရသာ အသာယိတာ အသာယိတပုဗ္ဗာ, န စ သာယသိ, န စ တေ ဟောတိ သာယေယျန္တိ? အတ္ထိ တေ တတ္ထ ဆန္ဒော ဝါ ရာဂေါ ဝါ ပေမံ ဝါ”တိ? “နော ဟေတံ, ဘန္တေ”.
</Paragraph>

<Paragraph number="474" book="sn">
“ယေ တေ ကာယဝိညေယျာ ဖောဋ္ဌဗ္ဗာ အသမ္ဖုဋ္ဌာ အသမ္ဖုဋ္ဌပုဗ္ဗာ, န စ ဖုသသိ, န စ တေ ဟောတိ ဖုသေယျန္တိ? အတ္ထိ တေ တတ္ထ ဆန္ဒော ဝါ ရာဂေါ ဝါ ပေမံ ဝါ”တိ? “နော ဟေတံ, ဘန္တေ”.
</Paragraph>

<Paragraph number="475" book="sn">
“ယေ တေ မနောဝိညေယျာ ဓမ္မာ အဝိညာတာ အဝိညာတပုဗ္ဗာ, န စ ဝိဇာနာသိ, န စ တေ ဟောတိ ဝိဇာနေယျန္တိ? အတ္ထိ တေ တတ္ထ ဆန္ဒော ဝါ ရာဂေါ ဝါ ပေမံ ဝါ”တိ? “နော ဟေတံ, ဘန္တေ”.
</Paragraph>

<Paragraph number="476" book="sn">
“ဧတ္ထ စ တေ, မာလုကျပုတ္တ, ဒိဋ္ဌသုတမုတဝိညာတဗ္ဗေသု ဓမ္မေသု ဒိဋ္ဌေ ဒိဋ္ဌမတ္တံ ဘဝိဿတိ, သုတေ သုတမတ္တံ ဘဝိဿတိ, မုတေ မုတမတ္တံ ဘဝိဿတိ, ဝိညာတေ ဝိညာတမတ္တံ ဘဝိဿတိ. ယတော ခေါ တေ, မာလုကျပုတ္တ, ဒိဋ္ဌသုတမုတဝိညာတဗ္ဗေသု ဓမ္မေသု ဒိဋ္ဌေ ဒိဋ္ဌမတ္တံ ဘဝိဿတိ, သုတေ သုတမတ္တံ ဘဝိဿတိ, မုတေ မုတမတ္တံ ဘဝိဿတိ, ဝိညာတေ ဝိညာတမတ္တံ ဘဝိဿတိ; တတော တွံ, မာလုကျပုတ္တ, န တေန. ယတော တွံ, မာလုကျပုတ္တ, န တေန; တတော တွံ, မာလုကျပုတ္တ, န တတ္ထ. ယတော တွံ, မာလုကျပုတ္တ, န တတ္ထ; တတော တွံ, မာလုကျပုတ္တ, နေဝိဓ, န ဟုရံ, န ဥဘယမန္တရေန. ဧသေဝန္တော ဒုက္ခဿာ”တိ.
</Paragraph>

<Paragraph number="477" book="sn">
“ဣမဿ ခွါဟံ, ဘန္တေ, ဘဂဝတာ သံခိတ္တေန ဘာသိတဿ ဝိတ္ထာရေန အတ္ထံ အာဇာနာမိ—
</Paragraph>

<Paragraph number="478" type="verses" book="sn">
_‘ရူပံ ဒိသွာ သတိ မုဋ္ဌာ,_  
_ပိယံ နိမိတ္တံ မနသိ ကရောတော;_  
_သာရတ္တစိတ္တော ဝေဒေတိ,_  
_တဉ္စ အဇ္ဈောသ တိဋ္ဌတိ._  

</Paragraph>

<Paragraph number="479" type="verses" book="sn">
_တဿ ဝဍ္ဎန္တိ ဝေဒနာ,_  
_အနေကာ ရူပသမ္ဘဝါ;_  
_အဘိဇ္ဈာ စ ဝိဟေသာ စ,_  
_စိတ္တမဿူပဟညတိ;_  
_ဧဝံ အာစိနတော ဒုက္ခံ,_  
_အာရာ နိဗ္ဗာန ဝုစ္စတိ._  

</Paragraph>

<Paragraph number="480" type="verses" book="sn">
_သဒ္ဒံ သုတွာ သတိ မုဋ္ဌာ,_  
_ပိယံ နိမိတ္တံ မနသိ ကရောတော;_  
_သာရတ္တစိတ္တော ဝေဒေတိ,_  
_တဉ္စ အဇ္ဈောသ တိဋ္ဌတိ._  

</Paragraph>

<Paragraph number="481" type="verses" book="sn">
_တဿ ဝဍ္ဎန္တိ ဝေဒနာ,_  
_အနေကာ သဒ္ဒသမ္ဘဝါ;_  
_အဘိဇ္ဈာ စ ဝိဟေသာ စ,_  
_စိတ္တမဿူပဟညတိ;_  
_ဧဝံ အာစိနတော ဒုက္ခံ,_  
_အာရာ နိဗ္ဗာန ဝုစ္စတိ._  

</Paragraph>

<Paragraph number="482" type="verses" book="sn">
_ဂန္ဓံ ဃတွာ သတိ မုဋ္ဌာ,_  
_ပိယံ နိမိတ္တံ မနသိ ကရောတော;_  
_သာရတ္တစိတ္တော ဝေဒေတိ,_  
_တဉ္စ အဇ္ဈောသ တိဋ္ဌတိ._  

</Paragraph>

<Paragraph number="483" type="verses" book="sn">
_တဿ ဝဍ္ဎန္တိ ဝေဒနာ,_  
_အနေကာ ဂန္ဓသမ္ဘဝါ;_  
_အဘိဇ္ဈာ စ ဝိဟေသာ စ,_  
_စိတ္တမဿူပဟညတိ;_  
_ဧဝံ အာစိနတော ဒုက္ခံ,_  
_အာရာ နိဗ္ဗာန ဝုစ္စတိ._  

</Paragraph>

<Paragraph number="484" type="verses" book="sn">
_ရသံ ဘောတွာ သတိ မုဋ္ဌာ,_  
_ပိယံ နိမိတ္တံ မနသိ ကရောတော;_  
_သာရတ္တစိတ္တော ဝေဒေတိ,_  
_တဉ္စ အဇ္ဈောသ တိဋ္ဌတိ._  

</Paragraph>

<Paragraph number="485" type="verses" book="sn">
_တဿ ဝဍ္ဎန္တိ ဝေဒနာ,_  
_အနေကာ ရသသမ္ဘဝါ;_  
_အဘိဇ္ဈာ စ ဝိဟေသာ စ,_  
_စိတ္တမဿူပဟညတိ;_  
_ဧဝံ အာစိနတော ဒုက္ခံ,_  
_အာရာ နိဗ္ဗာန ဝုစ္စတိ._  

</Paragraph>

<Paragraph number="486" type="verses" book="sn">
_ဖဿံ ဖုဿ သတိ မုဋ္ဌာ,_  
_ပိယံ နိမိတ္တံ မနသိ ကရောတော;_  
_သာရတ္တစိတ္တော ဝေဒေတိ,_  
_တဉ္စ အဇ္ဈောသ တိဋ္ဌတိ._  

</Paragraph>

<Paragraph number="487" type="verses" book="sn">
_တဿ ဝဍ္ဎန္တိ ဝေဒနာ,_  
_အနေကာ ဖဿသမ္ဘဝါ;_  
_အဘိဇ္ဈာ စ ဝိဟေသာ စ,_  
_စိတ္တမဿူပဟညတိ;_  
_ဧဝံ အာစိနတော ဒုက္ခံ,_  
_အာရာ နိဗ္ဗာန ဝုစ္စတိ._  

</Paragraph>

<Paragraph number="488" type="verses" book="sn">
_ဓမ္မံ ဉတွာ သတိ မုဋ္ဌာ,_  
_ပိယံ နိမိတ္တံ မနသိ ကရောတော;_  
_သာရတ္တစိတ္တော ဝေဒေတိ,_  
_တဉ္စ အဇ္ဈောသ တိဋ္ဌတိ._  

</Paragraph>

<Paragraph number="489" type="verses" book="sn">
_တဿ ဝဍ္ဎန္တိ ဝေဒနာ,_  
_အနေကာ ဓမ္မသမ္ဘဝါ;_  
_အဘိဇ္ဈာ စ ဝိဟေသာ စ,_  
_စိတ္တမဿူပဟညတိ;_  
_ဧဝံ အာစိနတော ဒုက္ခံ,_  
_အာရာ နိဗ္ဗာန ဝုစ္စတိ._  

</Paragraph>

<Paragraph number="490" type="verses" book="sn">
_န သော ရဇ္ဇတိ ရူပေသု,_  
_ရူပံ ဒိသွာ ပဋိဿတော;_  
_ဝိရတ္တစိတ္တော ဝေဒေတိ,_  
_တဉ္စ နာဇ္ဈောသ တိဋ္ဌတိ._  

</Paragraph>

<Paragraph number="491" type="verses" book="sn">
_ယထာဿ ပဿတော ရူပံ,_  
_သေဝတော စာပိ ဝေဒနံ;_  
_ခီယတိ နောပစီယတိ,_  
_ဧဝံ သော စရတီ သတော;_  
_ဧဝံ အပစိနတော ဒုက္ခံ,_  
_သန္တိကေ နိဗ္ဗာန ဝုစ္စတိ._  

</Paragraph>

<Paragraph number="492" type="verses" book="sn">
_န သော ရဇ္ဇတိ သဒ္ဒေသု,_  
_သဒ္ဒံ သုတွာ ပဋိဿတော;_  
_ဝိရတ္တစိတ္တော ဝေဒေတိ,_  
_တဉ္စ နာဇ္ဈောသ တိဋ္ဌတိ._  

</Paragraph>

<Paragraph number="493" type="verses" book="sn">
_ယထာဿ သုဏတော သဒ္ဒံ,_  
_သေဝတော စာပိ ဝေဒနံ;_  
_ခီယတိ နောပစီယတိ,_  
_ဧဝံ သော စရတီ သတော;_  
_ဧဝံ အပစိနတော ဒုက္ခံ,_  
_သန္တိကေ နိဗ္ဗာန ဝုစ္စတိ._  

</Paragraph>

<Paragraph number="494" type="verses" book="sn">
_န သော ရဇ္ဇတိ ဂန္ဓေသု,_  
_ဂန္ဓံ ဃတွာ ပဋိဿတော;_  
_ဝိရတ္တစိတ္တော ဝေဒေတိ,_  
_တဉ္စ နာဇ္ဈောသ တိဋ္ဌတိ._  

</Paragraph>

<Paragraph number="495" type="verses" book="sn">
_ယထာဿ ဃာယတော ဂန္ဓံ,_  
_သေဝတော စာပိ ဝေဒနံ;_  
_ခီယတိ နောပစီယတိ,_  
_ဧဝံ သော စရတီ သတော;_  
_ဧဝံ အပစိနတော ဒုက္ခံ,_  
_သန္တိကေ နိဗ္ဗာန ဝုစ္စတိ._  

</Paragraph>

<Paragraph number="496" type="verses" book="sn">
_န သော ရဇ္ဇတိ ရသေသု,_  
_ရသံ ဘောတွာ ပဋိဿတော;_  
_ဝိရတ္တစိတ္တော ဝေဒေတိ,_  
_တဉ္စ နာဇ္ဈောသ တိဋ္ဌတိ._  

</Paragraph>

<Paragraph number="497" type="verses" book="sn">
_ယထာဿ သာယတော ရသံ,_  
_သေဝတော စာပိ ဝေဒနံ;_  
_ခီယတိ နောပစီယတိ,_  
_ဧဝံ သော စရတီ သတော;_  
_ဧဝံ အပစိနတော ဒုက္ခံ,_  
_သန္တိကေ နိဗ္ဗာန ဝုစ္စတိ._  

</Paragraph>

<Paragraph number="498" type="verses" book="sn">
_န သော ရဇ္ဇတိ ဖဿေသု,_  
_ဖဿံ ဖုဿ ပဋိဿတော;_  
_ဝိရတ္တစိတ္တော ဝေဒေတိ,_  
_တဉ္စ နာဇ္ဈောသ တိဋ္ဌတိ._  

</Paragraph>

<Paragraph number="499" type="verses" book="sn">
_ယထာဿ ဖုသတော ဖဿံ,_  
_သေဝတော စာပိ ဝေဒနံ;_  
_ခီယတိ နောပစီယတိ,_  
_ဧဝံ သော စရတီ သတော;_  
_ဧဝံ အပစိနတော ဒုက္ခံ,_  
_သန္တိကေ နိဗ္ဗာန ဝုစ္စတိ._  

</Paragraph>

<Paragraph number="500" type="verses" book="sn">
_န သော ရဇ္ဇတိ ဓမ္မေသု,_  
_ဓမ္မံ ဉတွာ ပဋိဿတော;_  
_ဝိရတ္တစိတ္တော ဝေဒေတိ,_  
_တဉ္စ နာဇ္ဈောသ တိဋ္ဌတိ._  

</Paragraph>

<Paragraph number="501" type="verses" book="sn">
_ယထာဿ ဇာနတော ဓမ္မံ,_  
_သေဝတော စာပိ ဝေဒနံ;_  
_ခီယတိ နောပစီယတိ,_  
_ဧဝံ သော စရတီ သတော;_  
_ဧဝံ အပစိနတော ဒုက္ခံ,_  
_သန္တိကေ နိဗ္ဗာန ဝုစ္စတီ’တိ._  

</Paragraph>

<Paragraph number="502" book="sn">
ဣမဿ ခွါဟံ, ဘန္တေ, ဘဂဝတာ သံခိတ္တေန ဘာသိတဿ ဧဝံ ဝိတ္ထာရေန အတ္ထံ အာဇာနာမီ”တိ. “သာဓု သာဓု, မာလုကျပုတ္တ. သာဓု ခေါ တွံ, မာလုကျပုတ္တ, မယာ သံခိတ္တေန ဘာသိတဿ ဝိတ္ထာရေန အတ္ထံ အာဇာနာသိ—
</Paragraph>

<Paragraph number="503" type="verses" book="sn">
_‘ရူပံ ဒိသွာ သတိ မုဋ္ဌာ,_  
_ပိယံ နိမိတ္တံ မနသိ ကရောတော;_  
_သာရတ္တစိတ္တော ဝေဒေတိ,_  
_တဉ္စ အဇ္ဈောသ တိဋ္ဌတိ._  

</Paragraph>

<Paragraph number="504" type="verses" book="sn">
_တဿ ဝဍ္ဎန္တိ ဝေဒနာ,_  
_အနေကာ ရူပသမ္ဘဝါ;_  
_အဘိဇ္ဈာ စ ဝိဟေသာ စ,_  
_စိတ္တမဿူပဟညတိ;_  
_ဧဝံ အာစိနတော ဒုက္ခံ,_  
_အာရာ နိဗ္ဗာန ဝုစ္စတိ._  


</Paragraph>
</Division>

<Paragraph number="505" type="center" book="sn">
…ပေ…


</Paragraph>

<Paragraph number="506" type="verses" book="sn">
_န သော ရဇ္ဇတိ ဓမ္မေသု,_  
_ဓမ္မံ ဉတွာ ပဋိဿတော;_  
_ဝိရတ္တစိတ္တော ဝေဒေတိ,_  
_တဉ္စ နာဇ္ဈောသ တိဋ္ဌတိ._  

</Paragraph>

<Paragraph number="507" type="verses" book="sn">
_ယထာဿ ဝိဇာနတော ဓမ္မံ,_  
_သေဝတော စာပိ ဝေဒနံ;_  
_ခီယတိ နောပစီယတိ,_  
_ဧဝံ သော စရတီ သတော;_  
_ဧဝံ အပစိနတော ဒုက္ခံ,_  
_သန္တိကေ နိဗ္ဗာန ဝုစ္စတီ’တိ._  

</Paragraph>

<Paragraph number="508" type="center" book="sn">
ဣမဿ ခေါ, မာလုကျပုတ္တ, မယာ သံခိတ္တေန ဘာသိတဿ ဧဝံ ဝိတ္ထာရေန အတ္ထော ဒဋ္ဌဗ္ဗော”တိ.
</Paragraph>

<Paragraph number="509" book="sn">
အထ ခေါ အာယသ္မာ မာလုကျပုတ္တော ဘဂဝတော ဘာသိတံ အဘိနန္ဒိတွာ အနုမောဒိတွာ ဥဋ္ဌာယာသနာ ဘဂဝန္တံ အဘိဝါဒေတွာ ပဒက္ခိဏံ ကတွာ ပက္ကာမိ. အထ ခေါ အာယသ္မာ မာလုကျပုတ္တော ဧကော ဝူပကဋ္ဌော အပ္ပမတ္တော အာတာပီ ပဟိတတ္တော ဝိဟရန္တော နစိရဿေဝ—  ယဿတ္ထာယ ကုလပုတ္တာ သမ္မဒေဝ အဂါရသ္မာ အနဂါရိယံ ပဗ္ဗဇန္တိ, တဒနုတ္တရံ—  ဗြဟ္မစရိယပရိယောသာနံ ဒိဋ္ဌေဝ ဓမ္မေ သယံ အဘိညာ သစ္ဆိကတွာ ဥပသမ္ပဇ္ဇ ဝိဟာသိ. “ခီဏာ ဇာတိ, ဝုသိတံ ဗြဟ္မစရိယံ, ကတံ ကရဏီယံ, နာပရံ ဣတ္ထတ္တာယာ”တိ အဗ္ဘညာသိ. အညတရော စ ပနာယသ္မာ မာလုကျပုတ္တော အရဟတံ အဟောသီတိ.

</Paragraph>

<Paragraph number="510" type="center" book="sn">
ဒုတိယံ.
</Paragraph>