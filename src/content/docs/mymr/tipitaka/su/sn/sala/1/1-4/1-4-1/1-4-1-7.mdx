---
title: "1.4.1.7 ကောဋ္ဌိကအနိစ္စသုတ္တ"
tableOfContents: false
sidebar:
  order: 7
type: "tipitaka"
basket: "su"
book: "sn"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="162" book="sn" e="ch" v="18" p="303">

<Paragraph number="873" book="sn">
အထ ခေါ အာယသ္မာ မဟာကောဋ္ဌိကော ယေန ဘဂဝါ တေနုပသင်္ကမိ …ပေ…  ဧကမန္တံ နိသိန္နော ခေါ အာယသ္မာ ကောဋ္ဌိကော ဘဂဝန္တံ ဧတဒဝေါစ—  “သာဓု မေ, ဘန္တေ, ဘဂဝါ သံခိတ္တေန ဓမ္မံ ဒေသေတု, ယမဟံ ဘဂဝတော ဓမ္မံ သုတွာ ဧကော ဝူပကဋ္ဌော အပ္ပမတ္တော အာတာပီ ပဟိတတ္တော ဝိဟရေယျန်”တိ.
</Paragraph>

<Paragraph number="874" book="sn">
“ယံ ခေါ, ကောဋ္ဌိက, အနိစ္စံ တတြ တေ ဆန္ဒော ပဟာတဗ္ဗော. ကိဉ္စ, ကောဋ္ဌိက, အနိစ္စံ? စက္ခု ခေါ, ကောဋ္ဌိက, အနိစ္စံ; တတြ တေ ဆန္ဒော ပဟာတဗ္ဗော. ရူပါ အနိစ္စာ; တတြ တေ ဆန္ဒော ပဟာတဗ္ဗော. စက္ခုဝိညာဏံ အနိစ္စံ; တတြ တေ ဆန္ဒော ပဟာတဗ္ဗော. စက္ခုသမ္ဖဿော အနိစ္စော; တတြ တေ ဆန္ဒော ပဟာတဗ္ဗော. ယမ္ပိဒံ စက္ခုသမ္ဖဿပစ္စယာ ဥပ္ပဇ္ဇတိ ဝေဒယိတံ သုခံ ဝါ ဒုက္ခံ ဝါ အဒုက္ခမသုခံ ဝါ တမ္ပိ အနိစ္စံ; တတြ တေ ဆန္ဒော ပဟာတဗ္ဗော …ပေ…  ဇိဝှါ အနိစ္စာ; တတြ တေ ဆန္ဒော ပဟာတဗ္ဗော. ရသာ အနိစ္စာ; တတြ တေ ဆန္ဒော ပဟာတဗ္ဗော. ဇိဝှါဝိညာဏံ အနိစ္စံ; တတြ တေ ဆန္ဒော ပဟာတဗ္ဗော. ဇိဝှါသမ္ဖဿော အနိစ္စော; တတြ တေ ဆန္ဒော ပဟာတဗ္ဗော. ယမ္ပိဒံ ဇိဝှါသမ္ဖဿပစ္စယာ ဥပ္ပဇ္ဇတိ ဝေဒယိတံ သုခံ ဝါ ဒုက္ခံ ဝါ အဒုက္ခမသုခံ ဝါ တမ္ပိ အနိစ္စံ; တတြ တေ ဆန္ဒော ပဟာတဗ္ဗော …ပေ…  မနော အနိစ္စော; တတြ တေ ဆန္ဒော ပဟာတဗ္ဗော. ဓမ္မာ အနိစ္စာ; တတြ တေ ဆန္ဒော ပဟာတဗ္ဗော. မနောဝိညာဏံ အနိစ္စံ; တတြ တေ ဆန္ဒော ပဟာတဗ္ဗော. မနောသမ္ဖဿော အနိစ္စော; တတြ တေ ဆန္ဒော ပဟာတဗ္ဗော. ယမ္ပိဒံ မနောသမ္ဖဿပစ္စယာ ဥပ္ပဇ္ဇတိ ဝေဒယိတံ သုခံ ဝါ ဒုက္ခံ ဝါ အဒုက္ခမသုခံ ဝါ တမ္ပိ အနိစ္စံ; တတြ တေ ဆန္ဒော ပဟာတဗ္ဗော. ယံ ခေါ, ကောဋ္ဌိက, အနိစ္စံ တတြ တေ ဆန္ဒော ပဟာတဗ္ဗော”တိ.

</Paragraph>
</Division>

<Paragraph number="875" type="center" book="sn">
သတ္တမံ.
</Paragraph>