---
title: "1.3.4.3 ပဌမရူပါရာမသုတ္တ"
tableOfContents: false
sidebar:
  order: 6
type: "tipitaka"
basket: "su"
book: "sala"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="136" book="sala">

<Paragraph number="779" book="sala">
“ရူပါရာမာ, ဘိက္ခဝေ, ဒေဝမနုဿာ ရူပရတာ ရူပသမ္မုဒိတာ. ရူပဝိပရိဏာမဝိရာဂနိရောဓာ ဒုက္ခာ, ဘိက္ခဝေ, ဒေဝမနုဿာ ဝိဟရန္တိ. သဒ္ဒါရာမာ, ဘိက္ခဝေ, ဒေဝမနုဿာ သဒ္ဒရတာ သဒ္ဒသမ္မုဒိတာ. သဒ္ဒဝိပရိဏာမဝိရာဂနိရောဓာ ဒုက္ခာ, ဘိက္ခဝေ, ဒေဝမနုဿာ ဝိဟရန္တိ. ဂန္ဓာရာမာ…  ရသာရာမာ…  ဖောဋ္ဌဗ္ဗာရာမာ…  ဓမ္မာရာမာ, ဘိက္ခဝေ, ဒေဝမနုဿာ ဓမ္မရတာ ဓမ္မသမ္မုဒိတာ. ဓမ္မဝိပရိဏာမဝိရာဂနိရောဓာ ဒုက္ခာ, ဘိက္ခဝေ, ဒေဝမနုဿာ ဝိဟရန္တိ. တထာဂတော စ ခေါ, ဘိက္ခဝေ, အရဟံ သမ္မာသမ္ဗုဒ္ဓေါ ရူပါနံ သမုဒယဉ္စ အတ္ထင်္ဂမဉ္စ အဿာဒဉ္စ အာဒီနဝဉ္စ နိဿရဏဉ္စ ယထာဘူတံ ဝိဒိတွာ န ရူပါရာမော န ရူပရတော န ရူပသမ္မုဒိတော. ရူပဝိပရိဏာမဝိရာဂနိရောဓာ သုခေါ, ဘိက္ခဝေ, တထာဂတော ဝိဟရတိ. သဒ္ဒါနံ…  ဂန္ဓာနံ…  ရသာနံ…  ဖောဋ္ဌဗ္ဗာနံ…  ဓမ္မာနံ သမုဒယဉ္စ အတ္ထင်္ဂမဉ္စ အဿာဒဉ္စ အာဒီနဝဉ္စ နိဿရဏဉ္စ ယထာဘူတံ ဝိဒိတွာ န ဓမ္မာရာမော, န ဓမ္မရတော, န ဓမ္မသမ္မုဒိတော. ဓမ္မဝိပရိဏာမဝိရာဂနိရောဓာ သုခေါ, ဘိက္ခဝေ, တထာဂတော ဝိဟရတိ”. ဣဒမဝေါစ ဘဂဝါ. ဣဒံ ဝတွာန သုဂတော အထာပရံ ဧတဒဝေါစ သတ္ထာ—
</Paragraph>

<Paragraph number="780" type="verses" book="sala">
_“ရူပါ သဒ္ဒါ ရသာ ဂန္ဓာ,_  
_ဖဿာ ဓမ္မာ စ ကေဝလာ;_  
ဣဋ္ဌာ ကန္တာ မနာပါ စ,_  
_ယာဝတတ္ထီတိ ဝုစ္စတိ._  

</Paragraph>

<Paragraph number="781" type="verses" book="sala">
_သဒေဝကဿ လောကဿ,_  
_ဧတေ ဝေါ သုခသမ္မတာ;_  
_ယတ္ထ စေတေ နိရုဇ္ဈန္တိ,_  
_တံ တေသံ ဒုက္ခသမ္မတံ._  

</Paragraph>

<Paragraph number="782" type="verses" book="sala">
_သုခံ ဒိဋ္ဌမရိယေဘိ,_  
_သက္ကာယဿ နိရောဓနံ;_  
_ပစ္စနီကမိဒံ ဟောတိ,_  
_သဗ္ဗလောကေန ပဿတံ._  

</Paragraph>

<Paragraph number="783" type="verses" book="sala">
_ယံ ပရေ သုခတော အာဟု,_  
_တဒရိယာ အာဟု ဒုက္ခတော;_  
_ယံ ပရေ ဒုက္ခတော အာဟု,_  
_တဒရိယာ သုခတော ဝိဒူ._  

</Paragraph>

<Paragraph number="784" type="verses" book="sala">
_ပဿ ဓမ္မံ ဒုရာဇာနံ,_  
_သမ္မူဠှေတ္ထ အဝိဒ္ဒသု;_  
_နိဝုတာနံ တမော ဟောတိ,_  
_အန္ဓကာရော အပဿတံ._  

</Paragraph>

<Paragraph number="785" type="verses" book="sala">
_သတဉ္စ ဝိဝဋံ ဟောတိ,_  
_အာလောကော ပဿတာမိဝ;_  
_သန္တိကေ န ဝိဇာနန္တိ,_  
_မဂ္ဂါ ဓမ္မဿ အကောဝိဒါ._  

</Paragraph>

<Paragraph number="786" type="verses" book="sala">
_ဘဝရာဂပရေတေဘိ,_  
_ဘဝရာဂါနုသာရီဘိ;_  
_မာရဓေယျာနုပန္နေဟိ,_  
_နာယံ ဓမ္မော သုသမ္ဗုဓော._  

</Paragraph>

<Paragraph number="787" type="verses" book="sala">
_ကော နု အညတြ မရိယေဘိ,_  
_ပဒံ သမ္ဗုဒ္ဓုမရဟတိ;_  
_ယံ ပဒံ သမ္မဒညာယ,_  
_ပရိနိဗ္ဗန္တိ အနာသဝါ”တိ._  


</Paragraph>
</Division>

<Paragraph number="788" type="center" book="sala">
တတိယံ.
</Paragraph>