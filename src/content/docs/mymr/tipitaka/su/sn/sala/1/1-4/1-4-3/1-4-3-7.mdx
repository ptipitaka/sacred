---
title: "1.4.3.7 ဥဒါယီသုတ္တ"
tableOfContents: false
sidebar:
  order: 8
type: "tipitaka"
basket: "su"
book: "sala"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="234" book="sala">

<Paragraph number="969" book="sala">
ဧကံ သမယံ အာယသ္မာ စ အာနန္ဒော အာယသ္မာ စ ဥဒါယီ ကောသမ္ဗိယံ ဝိဟရန္တိ ဃောသိတာရာမေ. အထ ခေါ အာယသ္မာ ဥဒါယီ သာယနှသမယံ ပဋိသလ္လာနာ ဝုဋ္ဌိတော ယေနာယသ္မာ အာနန္ဒော တေနုပသင်္ကမိ; ဥပသင်္ကမိတွာ အာယသ္မတာ အာနန္ဒေန သဒ္ဓိံ သမ္မောဒိ. သမ္မောဒနီယံ ကထံ သာရဏီယံ ဝီတိသာရေတွာ ဧကမန္တံ နိသီဒိ. ဧကမန္တံ နိသိန္နော ခေါ အာယသ္မာ ဥဒါယီ အာယသ္မန္တံ အာနန္ဒံ ဧတဒဝေါစ—
</Paragraph>

<Paragraph number="970" book="sala">
“ယထေဝ နု ခေါ, အာဝုသော အာနန္ဒ, အယံ ကာယော ဘဂဝတာ အနေကပရိယာယေန အက္ခာတော ဝိဝဋော ပကာသိတော—  ‘ဣတိပါယံ ကာယော အနတ္တာ’တိ, သက္ကာ ဧဝမေဝ ဝိညာဏံ ပိဒံ အာစိက္ခိတုံ ဒေသေတုံ ပညပေတုံ ပဋ္ဌပေတုံ ဝိဝရိတုံ ဝိဘဇိတုံ ဥတ္တာနီကာတုံ—  ‘ဣတိပိဒံ ဝိညာဏံ အနတ္တာ’”တိ?
</Paragraph>

<Paragraph number="971" book="sala">
“ယထေဝ ခေါ, အာဝုသော ဥဒါယီ, အယံ ကာယော ဘဂဝတာ အနေကပရိယာယေန အက္ခာတော ဝိဝဋော ပကာသိတော—  ‘ဣတိပါယံ ကာယော အနတ္တာ’တိ, သက္ကာ ဧဝမေဝ ဝိညာဏံ ပိဒံ အာစိက္ခိတုံ ဒေသေတုံ ပညပေတုံ ပဋ္ဌပေတုံ ဝိဝရိတုံ ဝိဘဇိတုံ ဥတ္တာနီကာတုံ—  ‘ဣတိပိဒံ ဝိညာဏံ အနတ္တာ’”တိ.
</Paragraph>

<Paragraph number="972" book="sala">
“စက္ခုဉ္စ, အာဝုသော, ပဋိစ္စ ရူပေ စ ဥပ္ပဇ္ဇတိ စက္ခုဝိညာဏန်”တိ? “ဧဝမာဝုသော”တိ. “ယော စာဝုသော, ဟေတု, ယော စ ပစ္စယော စက္ခုဝိညာဏဿ ဥပ္ပါဒါယ, သော စ ဟေတု, သော စ ပစ္စယော သဗ္ဗေန သဗ္ဗံ သဗ္ဗထာ သဗ္ဗံ အပရိသေသံ နိရုဇ္ဈေယျ. အပိ နု ခေါ စက္ခုဝိညာဏံ ပညာယေထာ”တိ? “နော ဟေတံ, အာဝုသော”. “ဣမိနာပိ ခေါ ဧတံ, အာဝုသော, ပရိယာယေန ဘဂဝတာ အက္ခာတံ ဝိဝဋံ ပကာသိတံ—  ‘ဣတိပိဒံ ဝိညာဏံ အနတ္တာ’”တိ …ပေ… .
</Paragraph>

<Paragraph number="973" book="sala">
“ဇိဝှဉ္စာဝုသော, ပဋိစ္စ ရသေ စ ဥပ္ပဇ္ဇတိ ဇိဝှါဝိညာဏန်”တိ? “ဧဝမာဝုသော”တိ. “ယော စာဝုသော, ဟေတု ယော စ ပစ္စယော ဇိဝှါဝိညာဏဿ ဥပ္ပါဒါယ, သော စ ဟေတု, သော စ ပစ္စယော သဗ္ဗေန သဗ္ဗံ သဗ္ဗထာ သဗ္ဗံ အပရိသေသံ နိရုဇ္ဈေယျ, အပိ နု ခေါ ဇိဝှါဝိညာဏံ ပညာယေထာ”တိ? “နော ဟေတံ, အာဝုသော”. “ဣမိနာပိ ခေါ ဧတံ, အာဝုသော, ပရိယာယေန ဘဂဝတာ အက္ခာတံ ဝိဝဋံ ပကာသိတံ—  ‘ဣတိပိဒံ ဝိညာဏံ အနတ္တာ’”တိ …ပေ… .
</Paragraph>

<Paragraph number="974" book="sala">
“မနဉ္စာဝုသော, ပဋိစ္စ ဓမ္မေ စ ဥပ္ပဇ္ဇတိ မနောဝိညာဏန်”တိ? “ဧဝမာဝုသော”တိ. “ယော စာဝုသော, ဟေတု, ယော စ ပစ္စယော မနောဝိညာဏဿ ဥပ္ပါဒါယ, သော စ ဟေတု, သော စ ပစ္စယော သဗ္ဗေန သဗ္ဗံ သဗ္ဗထာ သဗ္ဗံ အပရိသေသံ နိရုဇ္ဈေယျ, အပိ နု ခေါ မနောဝိညာဏံ ပညာယေထာ”တိ? “နော ဟေတံ, အာဝုသော”. “ဣမိနာပိ ခေါ ဧတံ, အာဝုသော, ပရိယာယေန ဘဂဝတာ အက္ခာတံ ဝိဝဋံ ပကာသိတံ—  ‘ဣတိပိဒံ ဝိညာဏံ အနတ္တာ’တိ.
</Paragraph>

<Paragraph number="975" book="sala">
သေယျထာပိ, အာဝုသော, ပုရိသော သာရတ္ထိကော သာရဂဝေသီ သာရပရိယေသနံ စရမာနော တိဏှံ ကုဌာရိံ အာဒါယ ဝနံ ပဝိသေယျ. သော တတ္ထ ပဿေယျ မဟန္တံ ကဒလိက္ခန္ဓံ ဥဇုံ နဝံ အကုက္ကုကဇာတံ. တမေနံ မူလေ ဆိန္ဒေယျ; မူလေ ဆေတွာ အဂ္ဂေ ဆိန္ဒေယျ; အဂ္ဂေ ဆေတွာ ပတ္တဝဋ္ဋိံ ဝိနိဗ္ဘုဇေယျ. သော တတ္ထ ဖေဂ္ဂုမ္ပိ နာဓိဂစ္ဆေယျ, ကုတော သာရံ. ဧဝမေဝ ခေါ, အာဝုသော, ဘိက္ခု ဆသု ဖဿာယတနေသု နေဝတ္တာနံ န အတ္တနိယံ သမနုပဿတိ. သော ဧဝံ အသမနုပဿန္တော န ကိဉ္စိ လောကေ ဥပါဒိယတိ. အနုပါဒိယံ န ပရိတဿတိ. အပရိတဿံ ပစ္စတ္တညေဝ ပရိနိဗ္ဗာယတိ. ‘ခီဏာ ဇာတိ, ဝုသိတံ ဗြဟ္မစရိယံ, ကတံ ကရဏီယံ, နာပရံ ဣတ္ထတ္တာယာ’တိ ပဇာနာတီ”တိ.

</Paragraph>
</Division>

<Paragraph number="976" type="center" book="sala">
သတ္တမံ.
</Paragraph>