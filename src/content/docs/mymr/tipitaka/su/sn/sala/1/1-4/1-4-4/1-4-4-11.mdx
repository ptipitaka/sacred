---
title: "1.4.4.11 ယဝကလာပိသုတ္တ"
tableOfContents: false
sidebar:
  order: 3
type: "tipitaka"
basket: "su"
book: "sala"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="248" book="sala">

<Paragraph number="1079" book="sala">
“သေယျထာပိ, ဘိက္ခဝေ, ယဝကလာပီ စာတုမဟာပထေ နိက္ခိတ္တာ အဿ. အထ ဆ ပုရိသာ အာဂစ္ဆေယျုံ ဗျာဘင်္ဂိဟတ္ထာ. တေ ယဝကလာပိံ ဆဟိ ဗျာဘင်္ဂီဟိ ဟနေယျုံ. ဧဝဉှိ သာ, ဘိက္ခဝေ, ယဝကလာပီ သုဟတာ အဿ ဆဟိ ဗျာဘင်္ဂီဟိ ဟညမာနာ. အထ သတ္တမော ပုရိသော အာဂစ္ဆေယျ ဗျာဘင်္ဂိဟတ္ထော. သော တံ ယဝကလာပိံ သတ္တမာယ ဗျာဘင်္ဂိယာ ဟနေယျ. ဧဝဉှိ သာ ဘိက္ခဝေ, ယဝကလာပီ သုဟတတရာ အဿ, သတ္တမာယ ဗျာဘင်္ဂိယာ ဟညမာနာ. ဧဝမေဝ ခေါ, ဘိက္ခဝေ, အဿုတဝါ ပုထုဇ္ဇနော စက္ခုသ္မိံ ဟညတိ မနာပါမနာပေဟိ ရူပေဟိ …ပေ…  ဇိဝှါယ ဟညတိ မနာပါမနာပေဟိ ရသေဟိ …ပေ…  မနသ္မိံ ဟညတိ မနာပါမနာပေဟိ ဓမ္မေဟိ. သစေ သော, ဘိက္ခဝေ, အဿုတဝါ ပုထုဇ္ဇနော အာယတိံ ပုနဗ္ဘဝါယ စေတေတိ, ဧဝဉှိ သော, ဘိက္ခဝေ, မောဃပုရိသော သုဟတတရော ဟောတိ, သေယျထာပိ သာ ယဝကလာပီ သတ္တမာယ ဗျာဘင်္ဂိယာ ဟညမာနာ.
</Paragraph>

<Paragraph number="1080" book="sala">
ဘူတပုဗ္ဗံ, ဘိက္ခဝေ, ဒေဝါသုရသင်္ဂါမော သမုပဗျူဠှော အဟောသိ. အထ ခေါ, ဘိက္ခဝေ, ဝေပစိတ္တိ အသုရိန္ဒော အသုရေ အာမန္တေသိ—  ‘သစေ, မာရိသာ, ဒေဝါသုရသင်္ဂါမေ သမုပဗျူဠှေ အသုရာ ဇိနေယျုံ ဒေဝါ ပရာဇိနေယျုံ, ယေန နံ သက္ကံ ဒေဝါနမိန္ဒံ ကဏ္ဌပဉ္စမေဟိ ဗန္ဓနေဟိ ဗန္ဓိတွာ မမ သန္တိကေ အာနေယျာထ အသုရပုရန်’တိ. သက္ကောပိ ခေါ, ဘိက္ခဝေ, ဒေဝါနမိန္ဒော ဒေဝေ တာဝတိံသေ အာမန္တေသိ—  ‘သစေ, မာရိသာ, ဒေဝါသုရသင်္ဂါမေ သမုပဗျူဠှေ ဒေဝါ ဇိနေယျုံ အသုရာ ပရာဇိနေယျုံ, ယေန နံ ဝေပစိတ္တိံ အသုရိန္ဒံ ကဏ္ဌပဉ္စမေဟိ ဗန္ဓနေဟိ ဗန္ဓိတွာ မမ သန္တိကေ အာနေယျာထ သုဓမ္မံ ဒေဝသဘန်’တိ. တသ္မိံ ခေါ ပန, ဘိက္ခဝေ, သင်္ဂါမေ ဒေဝါ ဇိနိံသု, အသုရာ ပရာဇိနိံသု. အထ ခေါ, ဘိက္ခဝေ, ဒေဝါ တာဝတိံသာ ဝေပစိတ္တိံ အသုရိန္ဒံ ကဏ္ဌပဉ္စမေဟိ ဗန္ဓနေဟိ ဗန္ဓိတွာ သက္ကဿ ဒေဝါနမိန္ဒဿ သန္တိကေ အာနေသုံ သုဓမ္မံ ဒေဝသဘံ. တတြ သုဒံ, ဘိက္ခဝေ, ဝေပစိတ္တိ အသုရိန္ဒော ကဏ္ဌပဉ္စမေဟိ ဗန္ဓနေဟိ ဗဒ္ဓေါ ဟောတိ. ယဒါ ခေါ, ဘိက္ခဝေ, ဝေပစိတ္တိဿ အသုရိန္ဒဿ ဧဝံ ဟောတိ—  ‘ဓမ္မိကာ ခေါ ဒေဝါ, အဓမ္မိကာ အသုရာ, ဣဓေဝ ဒါနာဟံ ဒေဝပုရံ ဂစ္ဆာမီ’တိ. အထ ကဏ္ဌပဉ္စမေဟိ ဗန္ဓနေဟိ မုတ္တံ အတ္တာနံ သမနုပဿတိ, ဒိဗ္ဗေဟိ စ ပဉ္စဟိ ကာမဂုဏေဟိ သမပ္ပိတော သမင်္ဂီဘူတော ပရိစာရေတိ. ယဒါ စ ခေါ, ဘိက္ခဝေ, ဝေပစိတ္တိဿ အသုရိန္ဒဿ ဧဝံ ဟောတိ—  ‘ဓမ္မိကာ ခေါ အသုရာ, အဓမ္မိကာ ဒေဝါ, တတ္ထေဝ ဒါနာဟံ အသုရပုရံ ဂမိဿာမီ’တိ, အထ ကဏ္ဌပဉ္စမေဟိ ဗန္ဓနေဟိ ဗဒ္ဓံ အတ္တာနံ သမနုပဿတိ. ဒိဗ္ဗေဟိ စ ပဉ္စဟိ ကာမဂုဏေဟိ ပရိဟာယတိ. ဧဝံ သုခုမံ ခေါ, ဘိက္ခဝေ, ဝေပစိတ္တိဗန္ဓနံ. တတော သုခုမတရံ မာရဗန္ဓနံ. မညမာနော ခေါ, ဘိက္ခဝေ, ဗဒ္ဓေါ မာရဿ, အမညမာနော မုတ္တော ပါပိမတော.
</Paragraph>

<Paragraph number="1081" book="sala">
‘အသ္မီ’တိ, ဘိက္ခဝေ, မညိတမေတံ, ‘အယမဟမသ္မီ’တိ မညိတမေတံ, ‘ဘဝိဿန်’တိ မညိတမေတံ, ‘န ဘဝိဿန်’တိ မညိတမေတံ, ‘ရူပီ ဘဝိဿန်’တိ မညိတမေတံ, ‘အရူပီ ဘဝိဿန်’တိ မညိတမေတံ, ‘သညီ ဘဝိဿန်’တိ မညိတမေတံ, ‘အသညီ ဘဝိဿန်’တိ မညိတမေတံ, ‘နေဝသညီနာသညီ ဘဝိဿန်’တိ မညိတမေတံ. မညိတံ, ဘိက္ခဝေ, ရောဂေါ, မညိတံ ဂဏ္ဍော, မညိတံ သလ္လံ. တသ္မာတိဟ, ဘိက္ခဝေ, ‘အမညမာနေန စေတသာ ဝိဟရိဿာမာ’တိ—  ဧဝဉှိ ဝေါ, ဘိက္ခဝေ, သိက္ခိတဗ္ဗံ.
</Paragraph>

<Paragraph number="1082" book="sala">
‘အသ္မီ’တိ, ဘိက္ခဝေ, ဣဉ္ဇိတမေတံ, ‘အယမဟမသ္မီ’တိ ဣဉ္ဇိတမေတံ, ‘ဘဝိဿန်’တိ ဣဉ္ဇိတမေတံ, ‘န ဘဝိဿန်’တိ ဣဉ္ဇိတမေတံ, ‘ရူပီ ဘဝိဿန်’တိ ဣဉ္ဇိတမေတံ, ‘အရူပီ ဘဝိဿန်’တိ ဣဉ္ဇိတမေတံ, ‘သညီ ဘဝိဿန်’တိ ဣဉ္ဇိတမေတံ, ‘အသညီ ဘဝိဿန်’တိ ဣဉ္ဇိတမေတံ, ‘နေဝသညီနာသညီ ဘဝိဿန်’တိ ဣဉ္ဇိတမေတံ. ဣဉ္ဇိတံ, ဘိက္ခဝေ, ရောဂေါ, ဣဉ္ဇိတံ ဂဏ္ဍော, ဣဉ္ဇိတံ သလ္လံ. တသ္မာတိဟ, ဘိက္ခဝေ, ‘အနိဉ္ဇမာနေန စေတသာ ဝိဟရိဿာမာ’တိ—  ဧဝဉှိ ဝေါ, ဘိက္ခဝေ, သိက္ခိတဗ္ဗံ.
</Paragraph>

<Paragraph number="1083" book="sala">
‘အသ္မီ’တိ, ဘိက္ခဝေ, ဖန္ဒိတမေတံ, ‘အယမဟမသ္မီ’တိ ဖန္ဒိတမေတံ, ‘ဘဝိဿန်’တိ …ပေ…  ‘န ဘဝိဿန်’တိ…  ‘ရူပီ ဘဝိဿန်’တိ…  ‘အရူပီ ဘဝိဿန်’တိ…  ‘သညီ ဘဝိဿန်’တိ…  ‘အသညီ ဘဝိဿန်’တိ…  ‘နေဝသညီနာသညီ ဘဝိဿန်’တိ ဖန္ဒိတမေတံ. ဖန္ဒိတံ, ဘိက္ခဝေ, ရောဂေါ, ဖန္ဒိတံ ဂဏ္ဍော, ဖန္ဒိတံ သလ္လံ. တသ္မာတိဟ, ဘိက္ခဝေ, ‘အဖန္ဒမာနေန စေတသာ ဝိဟရိဿာမာ’တိ—  ဧဝဉှိ ဝေါ, ဘိက္ခဝေ, သိက္ခိတဗ္ဗံ.
</Paragraph>

<Paragraph number="1084" book="sala">
‘အသ္မီ’တိ, ဘိက္ခဝေ, ပပဉ္စိတမေတံ, ‘အယမဟမသ္မီ’တိ ပပဉ္စိတမေတံ, ‘ဘဝိဿန်’တိ …ပေ…  ‘န ဘဝိဿန်’တိ…  ‘ရူပီ ဘဝိဿန်’တိ…  ‘အရူပီ ဘဝိဿန်’တိ…  ‘သညီ ဘဝိဿန်’တိ…  ‘အသညီ ဘဝိဿန်’တိ…  ‘နေဝသညီနာသညီ ဘဝိဿန်’တိ ပပဉ္စိတမေတံ. ပပဉ္စိတံ, ဘိက္ခဝေ, ရောဂေါ, ပပဉ္စိတံ ဂဏ္ဍော, ပပဉ္စိတံ သလ္လံ. တသ္မာတိဟ, ဘိက္ခဝေ, ‘နိပ္ပပဉ္စေန စေတသာ ဝိဟရိဿာမာ’တိ—  ဧဝဉှိ ဝေါ, ဘိက္ခဝေ, သိက္ခိတဗ္ဗံ.
</Paragraph>

<Paragraph number="1085" book="sala">
‘အသ္မီ’တိ, ဘိက္ခဝေ, မာနဂတမေတံ, ‘အယမဟမသ္မီ’တိ မာနဂတမေတံ, ‘ဘဝိဿန်’တိ မာနဂတမေတံ, ‘န ဘဝိဿန်’တိ မာနဂတမေတံ, ‘ရူပီ ဘဝိဿန်’တိ မာနဂတမေတံ, ‘အရူပီ ဘဝိဿန်’တိ မာနဂတမေတံ, ‘သညီ ဘဝိဿန်’တိ မာနဂတမေတံ, ‘အသညီ ဘဝိဿန်’တိ မာနဂတမေတံ, ‘နေဝသညီနာသညီ ဘဝိဿန်’တိ မာနဂတမေတံ. မာနဂတံ, ဘိက္ခဝေ, ရောဂေါ, မာနဂတံ ဂဏ္ဍော, မာနဂတံ သလ္လံ. တသ္မာတိဟ, ဘိက္ခဝေ, ‘နိဟတမာနေန စေတသာ ဝိဟရိဿာမာ’တိ—  ဧဝဉှိ ဝေါ, ဘိက္ခဝေ, သိက္ခိတဗ္ဗန်”တိ.

</Paragraph>
</Division>

<Paragraph number="1086" type="center" book="sala">
ဧကာဒသမံ.



</Paragraph>

<Paragraph number="1087" type="center" book="sala">
အာသီဝိသဝဂ္ဂေါ စတုတ္ထော.



</Paragraph>

<Paragraph number="1088" type="center" book="sala">
တဿုဒ္ဒါနံ


</Paragraph>

<Paragraph number="1089" type="verses" book="sala">
_အာသီဝိသော ရထော ကုမ္မော,_  
_ဒွေ ဒါရုက္ခန္ဓာ အဝဿုတော;_  
_ဒုက္ခဓမ္မာ ကိံသုကာ ဝီဏာ,_  
_ဆပ္ပါဏာ ယဝကလာပီတိ._  


</Paragraph>

<Paragraph number="1090" type="center" book="sala">
သဠာယတနဝဂ္ဂေ စတုတ္ထပဏ္ဏာသကော သမတ္တော.



</Paragraph>

<Paragraph number="1091" type="center" book="sala">
တဿ ဝဂ္ဂုဒ္ဒါနံ


</Paragraph>

<Paragraph number="1092" type="verses" book="sala">
_နန္ဒိက္ခယော သဋ္ဌိနယော,_  
_သမုဒ္ဒေါ ဥရဂေန စ;_  
_စတုပဏ္ဏာသကာ ဧတေ,_  
_နိပါတေသု ပကာသိတာတိ._  


</Paragraph>

<Paragraph number="1093" type="center" book="sala">
သဠာယတနသံယုတ္တံ သမတ္တံ.
</Paragraph>