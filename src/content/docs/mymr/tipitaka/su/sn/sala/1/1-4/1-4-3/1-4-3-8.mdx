---
title: "1.4.3.8 အာဒိတ္တပရိယာယသုတ္တ"
tableOfContents: false
sidebar:
  order: 8
type: "tipitaka"
basket: "su"
book: "sn"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="235" book="sn" e="ch" v="18" p="314">

<Paragraph number="977" book="sn">
“အာဒိတ္တပရိယာယံ ဝေါ, ဘိက္ခဝေ, ဓမ္မပရိယာယံ ဒေသေဿာမိ. တံ သုဏာထ. ကတမော စ, ဘိက္ခဝေ, အာဒိတ္တပရိယာယော, ဓမ္မပရိယာယော? ဝရံ, ဘိက္ခဝေ, တတ္တာယ အယောသလာကာယ အာဒိတ္တာယ သမ္ပဇ္ဇလိတာယ သဇောတိဘူတာယ စက္ခုန္ဒြိယံ သမ္ပလိမဋ္ဌံ, န တွေဝ စက္ခုဝိညေယျေသု ရူပေသု အနုဗျဉ္ဇနသော နိမိတ္တဂ္ဂါဟော. နိမိတ္တဿာဒဂထိတံ ဝါ, ဘိက္ခဝေ, ဝိညာဏံ တိဋ္ဌမာနံ တိဋ္ဌေယျ, အနုဗျဉ္ဇနဿာဒဂထိတံ ဝါ တသ္မိဉ္စေ သမယေ ကာလံ ကရေယျ, ဌာနမေတံ ဝိဇ္ဇတိ, ယံ ဒွိန္နံ ဂတီနံ အညတရံ ဂတိံ ဂစ္ဆေယျ—  နိရယံ ဝါ, တိရစ္ဆာနယောနိံ ဝါ. ဣမံ ခွါဟံ, ဘိက္ခဝေ, အာဒီနဝံ ဒိသွာ ဧဝံ ဝဒါမိ.
</Paragraph>

<Paragraph number="978" book="sn">
ဝရံ, ဘိက္ခဝေ, တိဏှေန အယောသင်္ကုနာ အာဒိတ္တေန သမ္ပဇ္ဇလိတေန သဇောတိဘူတေန သောတိန္ဒြိယံ သမ္ပလိမဋ္ဌံ, န တွေဝ သောတဝိညေယျေသု သဒ္ဒေသု အနုဗျဉ္ဇနသော နိမိတ္တဂ္ဂါဟော. နိမိတ္တဿာဒဂထိတံ ဝါ, ဘိက္ခဝေ, ဝိညာဏံ တိဋ္ဌမာနံ တိဋ္ဌေယျ, အနုဗျဉ္ဇနဿာဒဂထိတံ ဝါ တသ္မိဉ္စေ သမယေ ကာလံ ကရေယျ, ဌာနမေတံ ဝိဇ္ဇတိ, ယံ ဒွိန္နံ ဂတီနံ အညတရံ ဂတိံ ဂစ္ဆေယျ—  နိရယံ ဝါ တိရစ္ဆာနယောနိံ ဝါ. ဣမံ ခွါဟံ, ဘိက္ခဝေ, အာဒီနဝံ ဒိသွာ ဧဝံ ဝဒါမိ.
</Paragraph>

<Paragraph number="979" book="sn">
ဝရံ, ဘိက္ခဝေ, တိဏှေန နခစ္ဆေဒနေန အာဒိတ္တေန သမ္ပဇ္ဇလိတေန သဇောတိဘူတေန ဃာနိန္ဒြိယံ သမ္ပလိမဋ္ဌံ, န တွေဝ ဃာနဝိညေယျေသု ဂန္ဓေသု အနုဗျဉ္ဇနသော နိမိတ္တဂ္ဂါဟော. နိမိတ္တဿာဒဂထိတံ ဝါ, ဘိက္ခဝေ, ဝိညာဏံ တိဋ္ဌမာနံ တိဋ္ဌေယျ, အနုဗျဉ္ဇနဿာဒဂထိတံ ဝါ တသ္မိဉ္စေ သမယေ ကာလံ ကရေယျ. ဌာနမေတံ ဝိဇ္ဇတိ, ယံ ဒွိန္နံ ဂတီနံ အညတရံ ဂတိံ ဂစ္ဆေယျ—  နိရယံ ဝါ တိရစ္ဆာနယောနိံ ဝါ. ဣမံ ခွါဟံ, ဘိက္ခဝေ, အာဒီနဝံ ဒိသွာ ဧဝံ ဝဒါမိ.
</Paragraph>

<Paragraph number="980" book="sn">
ဝရံ, ဘိက္ခဝေ, တိဏှေန ခုရေန အာဒိတ္တေန သမ္ပဇ္ဇလိတေန သဇောတိဘူတေန ဇိဝှိန္ဒြိယံ သမ္ပလိမဋ္ဌံ, န တွေဝ ဇိဝှါဝိညေယျေသု ရသေသု အနုဗျဉ္ဇနသော နိမိတ္တဂ္ဂါဟော. နိမိတ္တဿာဒဂထိတံ ဝါ, ဘိက္ခဝေ, ဝိညာဏံ တိဋ္ဌမာနံ တိဋ္ဌေယျ, အနုဗျဉ္ဇနဿာဒဂထိတံ ဝါ တသ္မိဉ္စေ သမယေ ကာလံ ကရေယျ. ဌာနမေတံ ဝိဇ္ဇတိ, ယံ ဒွိန္နံ ဂတီနံ အညတရံ ဂတိံ ဂစ္ဆေယျ—  နိရယံ ဝါ တိရစ္ဆာနယောနိံ ဝါ. ဣမံ ခွါဟံ, ဘိက္ခဝေ, အာဒီနဝံ ဒိသွာ ဧဝံ ဝဒါမိ.
</Paragraph>

<Paragraph number="981" book="sn">
ဝရံ, ဘိက္ခဝေ, တိဏှာယ သတ္တိယာ အာဒိတ္တာယ သမ္ပဇ္ဇလိတာယ သဇောတိဘူတာယ ကာယိန္ဒြိယံ သမ္ပလိမဋ္ဌံ, န တွေဝ ကာယဝိညေယျေသု ဖောဋ္ဌဗ္ဗေသု အနုဗျဉ္ဇနသော နိမိတ္တဂ္ဂါဟော. နိမိတ္တဿာဒဂထိတံ ဝါ, ဘိက္ခဝေ, ဝိညာဏံ တိဋ္ဌမာနံ တိဋ္ဌေယျ, အနုဗျဉ္ဇနဿာဒဂထိတံ ဝါ တသ္မိဉ္စေ သမယေ ကာလံ ကရေယျ. ဌာနမေတံ ဝိဇ္ဇတိ, ယံ ဒွိန္နံ ဂတီနံ အညတရံ ဂတိံ ဂစ္ဆေယျ—  နိရယံ ဝါ တိရစ္ဆာနယောနိံ ဝါ. ဣမံ ခွါဟံ, ဘိက္ခဝေ, အာဒီနဝံ ဒိသွာ ဧဝံ ဝဒါမိ.
</Paragraph>

<Paragraph number="982" book="sn">
ဝရံ, ဘိက္ခဝေ, သောတ္တံ. သောတ္တံ ခေါ ပနာဟံ, ဘိက္ခဝေ, ဝဉ္ဈံ ဇီဝိတာနံ ဝဒါမိ, အဖလံ ဇီဝိတာနံ ဝဒါမိ, မောမူဟံ ဇီဝိတာနံ ဝဒါမိ, န တွေဝ တထာရူပေ ဝိတက္ကေ ဝိတက္ကေယျ ယထာရူပါနံ ဝိတက္ကာနံ ဝသံ ဂတော သံဃံ ဘိန္ဒေယျ. ဣမံ ခွါဟံ, ဘိက္ခဝေ, ဝဉ္ဈံ ဇီဝိတာနံ အာဒီနဝံ ဒိသွာ ဧဝံ ဝဒါမိ.
</Paragraph>

<Paragraph number="983" book="sn">
တတ္ထ, ဘိက္ခဝေ, သုတဝါ အရိယသာဝကော ဣတိ ပဋိသဉ္စိက္ခတိ—  ‘တိဋ္ဌတု တာဝ တတ္တာယ အယောသလာကာယ အာဒိတ္တာယ သမ္ပဇ္ဇလိတာယ သဇောတိဘူတာယ စက္ခုန္ဒြိယံ သမ္ပလိမဋ္ဌံ. ဟန္ဒာဟံ ဣဒမေဝ မနသိ ကရောမိ—  ဣတိ စက္ခု အနိစ္စံ, ရူပါ အနိစ္စာ, စက္ခုဝိညာဏံ အနိစ္စံ, စက္ခုသမ္ဖဿော အနိစ္စော, ယမ္ပိဒံ စက္ခုသမ္ဖဿပစ္စယာ ဥပ္ပဇ္ဇတိ ဝေဒယိတံ သုခံ ဝါ ဒုက္ခံ ဝါ အဒုက္ခမသုခံ ဝါ တမ္ပိ အနိစ္စံ’.
</Paragraph>

<Paragraph number="984" book="sn">
တိဋ္ဌတု တာဝ တိဏှေန အယောသင်္ကုနာ အာဒိတ္တေန သမ္ပဇ္ဇလိတေန သဇောတိဘူတေန သောတိန္ဒြိယံ သမ္ပလိမဋ္ဌံ. ဟန္ဒာဟံ ဣဒမေဝ မနသိ ကရောမိ—  ဣတိ သောတံ အနိစ္စံ, သဒ္ဒါ အနိစ္စာ, သောတဝိညာဏံ အနိစ္စံ, သောတသမ္ဖဿော အနိစ္စော, ယမ္ပိဒံ သောတသမ္ဖဿပစ္စယာ ဥပ္ပဇ္ဇတိ ဝေဒယိတံ သုခံ ဝါ ဒုက္ခံ ဝါ အဒုက္ခမသုခံ ဝါ တမ္ပိ အနိစ္စံ.
</Paragraph>

<Paragraph number="985" book="sn">
တိဋ္ဌတု တာဝ တိဏှေန နခစ္ဆေဒနေန အာဒိတ္တေန သမ္ပဇ္ဇလိတေန သဇောတိဘူတေန ဃာနိန္ဒြိယံ သမ္ပလိမဋ္ဌံ. ဟန္ဒာဟံ ဣဒမေဝ မနသိ ကရောမိ—  ဣတိ ဃာနံ အနိစ္စံ, ဂန္ဓာ အနိစ္စာ, ဃာနဝိညာဏံ အနိစ္စံ, ဃာနသမ္ဖဿော အနိစ္စော, ယမ္ပိဒံ ဃာနသမ္ဖဿပစ္စယာ ဥပ္ပဇ္ဇတိ ဝေဒယိတံ …ပေ…  တမ္ပိ အနိစ္စံ.
</Paragraph>

<Paragraph number="986" book="sn">
တိဋ္ဌတု တာဝ တိဏှေန ခုရေန အာဒိတ္တေန သမ္ပဇ္ဇလိတေန သဇောတိဘူတေန ဇိဝှိန္ဒြိယံ သမ္ပလိမဋ္ဌံ. ဟန္ဒာဟံ ဣဒမေဝ မနသိ ကရောမိ—  ဣတိ ဇိဝှါ အနိစ္စာ, ရသာ အနိစ္စာ, ဇိဝှါဝိညာဏံ အနိစ္စံ, ဇိဝှါသမ္ဖဿော အနိစ္စော, ယမ္ပိဒံ ဇိဝှါသမ္ဖဿပစ္စယာ ဥပ္ပဇ္ဇတိ …ပေ…  တမ္ပိ အနိစ္စံ.
</Paragraph>

<Paragraph number="987" book="sn">
တိဋ္ဌတု တာဝ တိဏှာယ သတ္တိယာ အာဒိတ္တာယ သမ္ပဇ္ဇလိတာယ သဇောတိဘူတာယ ကာယိန္ဒြိယံ သမ္ပလိမဋ္ဌံ. ဟန္ဒာဟံ ဣဒမေဝ မနသိ ကရောမိ—  ဣတိ ကာယော အနိစ္စော, ဖောဋ္ဌဗ္ဗာ အနိစ္စာ, ကာယဝိညာဏံ အနိစ္စံ, ကာယသမ္ဖဿော အနိစ္စော, ယမ္ပိဒံ ကာယသမ္ဖဿပစ္စယာ ဥပ္ပဇ္ဇတိ ဝေဒယိတံ …ပေ…  တမ္ပိ အနိစ္စံ.
</Paragraph>

<Paragraph number="988" book="sn">
တိဋ္ဌတု တာဝ သောတ္တံ. ဟန္ဒာဟံ ဣဒမေဝ မနသိ ကရောမိ—  ဣတိ မနော အနိစ္စော, ဓမ္မာ အနိစ္စာ, မနောဝိညာဏံ အနိစ္စံ, မနောသမ္ဖဿော အနိစ္စော, ယမ္ပိဒံ မနောသမ္ဖဿပစ္စယာ ဥပ္ပဇ္ဇတိ ဝေဒယိတံ သုခံ ဝါ ဒုက္ခံ ဝါ အဒုက္ခမသုခံ ဝါ တမ္ပိ အနိစ္စံ”.
</Paragraph>

<Paragraph number="989" book="sn">
ဧဝံ ပဿံ, ဘိက္ခဝေ, သုတဝါ အရိယသာဝကော စက္ခုသ္မိမ္ပိ နိဗ္ဗိန္ဒတိ, ရူပေသုပိ နိဗ္ဗိန္ဒတိ, စက္ခုဝိညာဏေပိ နိဗ္ဗိန္ဒတိ, စက္ခုသမ္ဖဿေပိ နိဗ္ဗိန္ဒတိ …ပေ…  ယမ္ပိဒံ မနောသမ္ဖဿပစ္စယာ ဥပ္ပဇ္ဇတိ ဝေဒယိတံ သုခံ ဝါ ဒုက္ခံ ဝါ အဒုက္ခမသုခံ ဝါ တသ္မိမ္ပိ နိဗ္ဗိန္ဒတိ. နိဗ္ဗိန္ဒံ ဝိရဇ္ဇတိ; ဝိရာဂါ ဝိမုစ္စတိ; ဝိမုတ္တသ္မိံ ဝိမုတ္တမိတိ ဉာဏံ ဟောတိ. ‘ခီဏာ ဇာတိ, ဝုသိတံ ဗြဟ္မစရိယံ, ကတံ ကရဏီယံ, နာပရံ ဣတ္ထတ္တာယာ’တိ ပဇာနာတိ. အယံ ခေါ, ဘိက္ခဝေ, အာဒိတ္တပရိယာယော, ဓမ္မပရိယာယော”တိ.

</Paragraph>
</Division>

<Paragraph number="990" type="center" book="sn">
အဋ္ဌမံ.
</Paragraph>