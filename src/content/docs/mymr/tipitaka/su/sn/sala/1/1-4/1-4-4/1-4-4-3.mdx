---
title: "1.4.4.3 ကုမ္မောပမသုတ္တ"
tableOfContents: false
sidebar:
  order: 5
type: "tipitaka"
basket: "su"
book: "sala"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="240" book="sala">

<Paragraph number="1023" book="sala">
“ဘူတပုဗ္ဗံ, ဘိက္ခဝေ, ကုမ္မော ကစ္ဆပေါ သာယနှသမယံ အနုနဒီတီရေ ဂေါစရပသုတော အဟောသိ. သိင်္ဂါလောပိ ခေါ, ဘိက္ခဝေ, သာယနှသမယံ အနုနဒီတီရေ ဂေါစရပသုတော အဟောသိ. အဒ္ဒသာ ခေါ, ဘိက္ခဝေ, ကုမ္မော ကစ္ဆပေါ သိင်္ဂါလံ ဒူရတောဝ ဂေါစရပသုတံ. ဒိသွာန သောဏ္ဍိပဉ္စမာနိ အင်္ဂါနိ သကေ ကပါလေ သမောဒဟိတွာ အပ္ပေါဿုက္ကော တုဏှီဘူတော သင်္ကသာယတိ. သိင်္ဂါလောပိ ခေါ, ဘိက္ခဝေ, အဒ္ဒသ ကုမ္မံ ကစ္ဆပံ ဒူရတောဝ ဂေါစရပသုတံ. ဒိသွာန ယေန ကုမ္မော ကစ္ဆပေါ တေနုပသင်္ကမိ; ဥပသင်္ကမိတွာ ကုမ္မံ ကစ္ဆပံ ပစ္စုပဋ္ဌိတော အဟောသိ—  ‘ယဒါယံ ကုမ္မော ကစ္ဆပေါ သောဏ္ဍိပဉ္စမာနံ အင်္ဂါနံ အညတရံ ဝါ အညတရံ ဝါ အင်္ဂံ အဘိနိန္နာမေဿတိ, တတ္ထေဝ နံ ဂဟေတွာ ဥဒ္ဒါလိတွာ ခါဒိဿာမီ’တိ. ယဒါ ခေါ, ဘိက္ခဝေ, ကုမ္မော ကစ္ဆပေါ သောဏ္ဍိပဉ္စမာနံ အင်္ဂါနံ အညတရံ ဝါ အညတရံ ဝါ အင်္ဂံ န အဘိနိန္နာမိ, အထ သိင်္ဂါလော ကုမ္မမှာ နိဗ္ဗိဇ္ဇ ပက္ကာမိ, ဩတာရံ အလဘမာနော.
</Paragraph>

<Paragraph number="1024" book="sala">
ဧဝမေဝ ခေါ, ဘိက္ခဝေ, တုမှေပိ မာရော ပါပိမာ သတတံ သမိတံ ပစ္စုပဋ္ဌိတော—  ‘အပ္ပေဝ နာမာဟံ ဣမေသံ စက္ခုတော ဝါ ဩတာရံ လဘေယျံ …ပေ…  ဇိဝှါတော ဝါ ဩတာရံ လဘေယျံ …ပေ…  မနတော ဝါ ဩတာရံ လဘေယျန်’တိ. တသ္မာတိဟ, ဘိက္ခဝေ, ဣန္ဒြိယေသု ဂုတ္တဒွါရာ ဝိဟရထ. စက္ခုနာ ရူပံ ဒိသွာ မာ နိမိတ္တဂ္ဂါဟိနော အဟုဝတ္ထ, မာ အနုဗျဉ္ဇနဂ္ဂါဟိနော. ယတွာဓိကရဏမေနံ စက္ခုန္ဒြိယံ အသံဝုတံ ဝိဟရန္တံ အဘိဇ္ဈာဒေါမနဿာ ပါပကာ အကုသလာ ဓမ္မာ အနွာဿဝေယျုံ, တဿ သံဝရာယ ပဋိပဇ္ဇထ, ရက္ခထ စက္ခုန္ဒြိယံ, စက္ခုန္ဒြိယေ သံဝရံ အာပဇ္ဇထ. သောတေန သဒ္ဒံ သုတွာ…  ဃာနေန ဂန္ဓံ ဃာယိတွာ…  ဇိဝှါယ ရသံ သာယိတွာ…  ကာယေန ဖောဋ္ဌဗ္ဗံ ဖုသိတွာ…  မနသာ ဓမ္မံ ဝိညာယ မာ နိမိတ္တဂ္ဂါဟိနော အဟုဝတ္ထ, မာ အနုဗျဉ္ဇနဂ္ဂါဟိနော. ယတွာဓိကရဏမေနံ မနိန္ဒြိယံ အသံဝုတံ ဝိဟရန္တံ အဘိဇ္ဈာဒေါမနဿာ ပါပကာ အကုသလာ ဓမ္မာ အနွာဿဝေယျုံ, တဿ သံဝရာယ ပဋိပဇ္ဇထ, ရက္ခထ မနိန္ဒြိယံ, မနိန္ဒြိယေ သံဝရံ အာပဇ္ဇထ. ယတော တုမှေ, ဘိက္ခဝေ, ဣန္ဒြိယေသု ဂုတ္တဒွါရာ ဝိဟရိဿထ, အထ တုမှေဟိပိ မာရော ပါပိမာ နိဗ္ဗိဇ္ဇ ပက္ကမိဿတိ, ဩတာရံ အလဘမာနော—  ကုမ္မမှာဝ သိင်္ဂါလောတိ.
</Paragraph>

<Paragraph number="1025" type="verses" book="sala">
_ကုမ္မောဝ အင်္ဂါနိ သကေ ကပါလေ,_  
_သမောဒဟံ ဘိက္ခု မနောဝိတက္ကေ;_  
_အနိဿိတော အညမဟေဌယာနော,_  
_ပရိနိဗ္ဗုတော နူပဝဒေယျ ကဉ္စီ”တိ._  


</Paragraph>
</Division>

<Paragraph number="1026" type="center" book="sala">
တတိယံ.
</Paragraph>