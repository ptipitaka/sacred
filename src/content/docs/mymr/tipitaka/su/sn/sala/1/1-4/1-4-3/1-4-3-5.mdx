---
title: "1.4.3.5 ကောဋ္ဌိကသုတ္တ"
tableOfContents: false
sidebar:
  order: 5
type: "tipitaka"
basket: "su"
book: "sn"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="232" book="sn" e="ch" v="18" p="313">

<Paragraph number="952" book="sn">
ဧကံ သမယံ အာယသ္မာ စ သာရိပုတ္တော အာယသ္မာ စ မဟာကောဋ္ဌိကော ဗာရာဏသိယံ ဝိဟရန္တိ ဣသိပတနေ မိဂဒါယေ. အထ ခေါ အာယသ္မာ မဟာကောဋ္ဌိကော သာယနှသမယံ ပဋိသလ္လာနာ ဝုဋ္ဌိတော ယေနာယသ္မာ သာရိပုတ္တော တေနုပသင်္ကမိ; ဥပသင်္ကမိတွာ အာယသ္မတာ သာရိပုတ္တေန သဒ္ဓိံ သမ္မောဒိ. သမ္မောဒနီယံ ကထံ သာရဏီယံ ဝီတိသာရေတွာ ဧကမန္တံ နိသီဒိ. ဧကမန္တံ နိသိန္နော ခေါ အာယသ္မာ မဟာကောဋ္ဌိကော အာယသ္မန္တံ သာရိပုတ္တံ ဧတဒဝေါစ—
</Paragraph>

<Paragraph number="953" book="sn">
“ကိံ နု ခေါ, အာဝုသော သာရိပုတ္တ, စက္ခု ရူပါနံ သံယောဇနံ, ရူပါ စက္ခုဿ သံယောဇနံ …ပေ…  ဇိဝှါ ရသာနံ သံယောဇနံ, ရသာ ဇိဝှါယ သံယောဇနံ …ပေ…  မနော ဓမ္မာနံ သံယောဇနံ, ဓမ္မာ မနဿ သံယောဇနန်”တိ?
</Paragraph>

<Paragraph number="954" book="sn">
“န ခေါ, အာဝုသော ကောဋ္ဌိက, စက္ခု ရူပါနံ သံယောဇနံ, န ရူပါ စက္ခုဿ သံယောဇနံ. ယဉ္စ တတ္ထ တဒုဘယံ ပဋိစ္စ ဥပ္ပဇ္ဇတိ ဆန္ဒရာဂေါ တံ တတ္ထ သံယောဇနံ …ပေ…  န ဇိဝှါ ရသာနံ သံယောဇနံ, န ရသာ ဇိဝှါယ သံယောဇနံ. ယဉ္စ တတ္ထ တဒုဘယံ ပဋိစ္စ ဥပ္ပဇ္ဇတိ ဆန္ဒရာဂေါ တံ တတ္ထ သံယောဇနံ …ပေ…  န မနော ဓမ္မာနံ သံယောဇနံ, န ဓမ္မာ မနဿ သံယောဇနံ. ယဉ္စ တတ္ထ တဒုဘယံ ပဋိစ္စ ဥပ္ပဇ္ဇတိ ဆန္ဒရာဂေါ တံ တတ္ထ သံယောဇနံ.
</Paragraph>

<Paragraph number="955" book="sn">
သေယျထာပိ, အာဝုသော, ကာဠော စ ဗလီဗဒ္ဒေါ ဩဒါတော စ ဗလီဗဒ္ဒေါ ဧကေန ဒါမေန ဝါ ယောတ္တေန ဝါ သံယုတ္တာ အဿု. ယော နု ခေါ ဧဝံ ဝဒေယျ—  ‘ကာဠော ဗလီဗဒ္ဒေါ ဩဒါတဿ ဗလီဗဒ္ဒဿ သံယောဇနံ, ဩဒါတော ဗလီဗဒ္ဒေါ ကာဠဿ ဗလီဗဒ္ဒဿ သံယောဇနန်’တိ, သမ္မာ နု ခေါ သော ဝဒမာနော ဝဒေယျာ”တိ? “နော ဟေတံ, အာဝုသော”. “န ခေါ, အာဝုသော, ကာဠော ဗလီဗဒ္ဒေါ ဩဒါတဿ ဗလီဗဒ္ဒဿ သံယောဇနံ, န ဩဒါတော ဗလီဗဒ္ဒေါ ကာဠဿ ဗလီဗဒ္ဒဿ သံယောဇနံ. ယေန စ ခေါ တေ ဧကေန ဒါမေန ဝါ ယောတ္တေန ဝါ သံယုတ္တာ တံ တတ္ထ သံယောဇနံ.
</Paragraph>

<Paragraph number="956" book="sn">
ဧဝမေဝ ခေါ, အာဝုသော, န စက္ခု ရူပါနံ သံယောဇနံ, န ရူပါ စက္ခုဿ သံယောဇနံ. ယဉ္စ တတ္ထ တဒုဘယံ ပဋိစ္စ ဥပ္ပဇ္ဇတိ ဆန္ဒရာဂေါ တံ တတ္ထ သံယောဇနံ …ပေ…  န ဇိဝှါ ရသာနံ သံယောဇနံ …ပေ…  န မနော ဓမ္မာနံ သံယောဇနံ, န ဓမ္မာ မနဿ သံယောဇနံ. ယဉ္စ တတ္ထ တဒုဘယံ ပဋိစ္စ ဥပ္ပဇ္ဇတိ ဆန္ဒရာဂေါ, တံ တတ္ထ သံယောဇနံ.
</Paragraph>

<Paragraph number="957" book="sn">
စက္ခု ဝါ, အာဝုသော, ရူပါနံ သံယောဇနံ အဘဝိဿ, ရူပါ ဝါ စက္ခုဿ သံယောဇနံ, နယိဒံ ဗြဟ္မစရိယဝါသော ပညာယေထ သမ္မာ ဒုက္ခက္ခယာယ. ယသ္မာ စ ခေါ, အာဝုသော, န စက္ခု ရူပါနံ သံယောဇနံ, န ရူပါ စက္ခုဿ သံယောဇနံ; ယဉ္စ တတ္ထ တဒုဘယံ ပဋိစ္စ ဥပ္ပဇ္ဇတိ ဆန္ဒရာဂေါ, တံ တတ္ထ သံယောဇနံ, တသ္မာ ဗြဟ္မစရိယဝါသော ပညာယတိ သမ္မာ ဒုက္ခက္ခယာယ …ပေ… .
</Paragraph>

<Paragraph number="958" book="sn">
ဇိဝှါ, အာဝုသော, ရသာနံ သံယောဇနံ အဘဝိဿ, ရသာ ဝါ ဇိဝှါယ သံယောဇနံ, နယိဒံ ဗြဟ္မစရိယဝါသော ပညာယေထ သမ္မာ ဒုက္ခက္ခယာယ. ယသ္မာ စ ခေါ, အာဝုသော, န ဇိဝှါ ရသာနံ သံယောဇနံ, န ရသာ ဇိဝှါယ သံယောဇနံ; ယဉ္စ တတ္ထ တဒုဘယံ ပဋိစ္စ ဥပ္ပဇ္ဇတိ ဆန္ဒရာဂေါ, တံ တတ္ထ သံယောဇနံ, တသ္မာ ဗြဟ္မစရိယဝါသော ပညာယတိ သမ္မာ ဒုက္ခက္ခယာယ …ပေ… .
</Paragraph>

<Paragraph number="959" book="sn">
မနော ဝါ, အာဝုသော, ဓမ္မာနံ သံယောဇနံ အဘဝိဿ, ဓမ္မာ ဝါ မနဿ သံယောဇနံ, နယိဒံ ဗြဟ္မစရိယဝါသော ပညာယေထ သမ္မာ ဒုက္ခက္ခယာယ. ယသ္မာ စ ခေါ, အာဝုသော, န မနော ဓမ္မာနံ သံယောဇနံ, န ဓမ္မာ မနဿ သံယောဇနံ; ယဉ္စ တတ္ထ တဒုဘယံ ပဋိစ္စ ဥပ္ပဇ္ဇတိ ဆန္ဒရာဂေါ, တံ တတ္ထ သံယောဇနံ, တသ္မာ ဗြဟ္မစရိယဝါသော ပညာယတိ သမ္မာ ဒုက္ခက္ခယာယ.
</Paragraph>

<Paragraph number="960" book="sn">
ဣမိနာပေတံ, အာဝုသော, ပရိယာယေန ဝေဒိတဗ္ဗံ ယထာ န စက္ခု ရူပါနံ သံယောဇနံ, န ရူပါ စက္ခုဿ သံယောဇနံ. ယဉ္စ တတ္ထ တဒုဘယံ ပဋိစ္စ ဥပ္ပဇ္ဇတိ ဆန္ဒရာဂေါ, တံ တတ္ထ သံယောဇနံ …ပေ…  န ဇိဝှါ ရသာနံ သံယောဇနံ …ပေ…  န မနော ဓမ္မာနံ သံယောဇနံ, န ဓမ္မာ မနဿ သံယောဇနံ. ယဉ္စ တတ္ထ တဒုဘယံ ပဋိစ္စ ဥပ္ပဇ္ဇတိ ဆန္ဒရာဂေါ, တံ တတ္ထ သံယောဇနံ.
</Paragraph>

<Paragraph number="961" book="sn">
သံဝိဇ္ဇတိ ခေါ, အာဝုသော, ဘဂဝတော စက္ခု. ပဿတိ ဘဂဝါ စက္ခုနာ ရူပံ. ဆန္ဒရာဂေါ ဘဂဝတော နတ္ထိ. သုဝိမုတ္တစိတ္တော ဘဂဝါ. သံဝိဇ္ဇတိ ခေါ, အာဝုသော, ဘဂဝတော သောတံ. သုဏာတိ ဘဂဝါ သောတေန သဒ္ဒံ. ဆန္ဒရာဂေါ ဘဂဝတော နတ္ထိ. သုဝိမုတ္တစိတ္တော ဘဂဝါ. သံဝိဇ္ဇတိ ခေါ, အာဝုသော, ဘဂဝတော ဃာနံ. ဃာယတိ ဘဂဝါ ဃာနေန ဂန္ဓံ. ဆန္ဒရာဂေါ ဘဂဝတော နတ္ထိ. သုဝိမုတ္တစိတ္တော ဘဂဝါ. သံဝိဇ္ဇတိ ခေါ, အာဝုသော, ဘဂဝတော ဇိဝှါ. သာယတိ ဘဂဝါ ဇိဝှါယ ရသံ. ဆန္ဒရာဂေါ ဘဂဝတော နတ္ထိ. သုဝိမုတ္တစိတ္တော ဘဂဝါ. သံဝိဇ္ဇတိ ခေါ, အာဝုသော, ဘဂဝတော ကာယော. ဖုသတိ ဘဂဝါ ကာယေန ဖောဋ္ဌဗ္ဗံ. ဆန္ဒရာဂေါ ဘဂဝတော နတ္ထိ. သုဝိမုတ္တစိတ္တော ဘဂဝါ. သံဝိဇ္ဇတိ ခေါ, အာဝုသော, ဘဂဝတော မနော. ဝိဇာနာတိ ဘဂဝါ မနသာ ဓမ္မံ. ဆန္ဒရာဂေါ ဘဂဝတော နတ္ထိ. သုဝိမုတ္တစိတ္တော ဘဂဝါ.
</Paragraph>

<Paragraph number="962" book="sn">
ဣမိနာ ခေါ ဧတံ, အာဝုသော, ပရိယာယေန ဝေဒိတဗ္ဗံ ယထာ န စက္ခု ရူပါနံ သံယောဇနံ, န ရူပါ စက္ခုဿ သံယောဇနံ; ယဉ္စ တတ္ထ တဒုဘယံ ပဋိစ္စ ဥပ္ပဇ္ဇတိ ဆန္ဒရာဂေါ, တံ တတ္ထ သံယောဇနံ. န သောတံ…  န ဃာနံ…  န ဇိဝှါ ရသာနံ သံယောဇနံ, န ရသာ ဇိဝှါယ သံယောဇနံ; ယဉ္စ တတ္ထ တဒုဘယံ ပဋိစ္စ ဥပ္ပဇ္ဇတိ ဆန္ဒရာဂေါ တံ တတ္ထ သံယောဇနံ. န ကာယော…  န မနော ဓမ္မာနံ သံယောဇနံ, န ဓမ္မာ မနဿ သံယောဇနံ; ယဉ္စ တတ္ထ တဒုဘယံ ပဋိစ္စ ဥပ္ပဇ္ဇတိ ဆန္ဒရာဂေါ, တံ တတ္ထ သံယောဇနန်”တိ.

</Paragraph>
</Division>

<Paragraph number="963" type="center" book="sn">
ပဉ္စမံ.
</Paragraph>