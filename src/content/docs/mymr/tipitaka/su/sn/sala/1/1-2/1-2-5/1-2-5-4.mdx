---
title: 1.2.5.4 ပမာဒဝိဟာရီသုတ္တ
tableOfContents: false
sidebar:
  order: 4
type: tipitaka
basket: su
book: sn
review:
  current: review
  updated: '2025-10-23T09:13:57.002013'
  updated_by: ''
  notes: ''
  history:
  - state: review
    date: '2025-10-23T09:13:57.002013'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="97" book="sn" e="ch" v="18" p="295">

<Paragraph number="517" book="sn">
“ပမာဒဝိဟာရိဉ္စ ဝေါ, ဘိက္ခဝေ, ဒေသေဿာမိ အပ္ပမာဒဝိဟာရိဉ္စ. တံ သုဏာထ. ကထဉ္စ, ဘိက္ခဝေ, ပမာဒဝိဟာရီ ဟောတိ? စက္ခုန္ဒြိယံ အသံဝုတဿ, ဘိက္ခဝေ, ဝိဟရတော စိတ္တံ ဗျာသိဉ္စတိ. စက္ခုဝိညေယျေသု ရူပေသု တဿ ဗျာသိတ္တစိတ္တဿ ပါမောဇ္ဇံ န ဟောတိ. ပါမောဇ္ဇေ အသတိ ပီတိ န ဟောတိ. ပီတိယာ အသတိ ပဿဒ္ဓိ န ဟောတိ. ပဿဒ္ဓိယာ အသတိ ဒုက္ခံ ဟောတိ. ဒုက္ခိနော စိတ္တံ န သမာဓိယတိ. အသမာဟိတေ စိတ္တေ ဓမ္မာ န ပါတုဘဝန္တိ. ဓမ္မာနံ အပါတုဘာဝါ ပမာဒဝိဟာရီတွေဝ သင်္ခံ ဂစ္ဆတိ …ပေ…  ဇိဝှိန္ဒြိယံ အသံဝုတဿ, ဘိက္ခဝေ, ဝိဟရတော စိတ္တံ ဗျာသိဉ္စတိ ဇိဝှါဝိညေယျေသု ရသေသု, တဿ ဗျာသိတ္တစိတ္တဿ …ပေ…  ပမာဒဝိဟာရီတွေဝ သင်္ခံ ဂစ္ဆတိ …ပေ…  မနိန္ဒြိယံ အသံဝုတဿ, ဘိက္ခဝေ, ဝိဟရတော စိတ္တံ ဗျာသိဉ္စတိ မနောဝိညေယျေသု ဓမ္မေသု, တဿ ဗျာသိတ္တစိတ္တဿ ပါမောဇ္ဇံ န ဟောတိ. ပါမောဇ္ဇေ အသတိ ပီတိ န ဟောတိ. ပီတိယာ အသတိ ပဿဒ္ဓိ န ဟောတိ. ပဿဒ္ဓိယာ အသတိ ဒုက္ခံ ဟောတိ. ဒုက္ခိနော စိတ္တံ န သမာဓိယတိ. အသမာဟိတေ စိတ္တေ ဓမ္မာ န ပါတုဘဝန္တိ. ဓမ္မာနံ အပါတုဘာဝါ ပမာဒဝိဟာရီတွေဝ သင်္ခံ ဂစ္ဆတိ. ဧဝံ ခေါ, ဘိက္ခဝေ, ပမာဒဝိဟာရီ ဟောတိ.
</Paragraph>

<Paragraph number="518" book="sn">
ကထဉ္စ, ဘိက္ခဝေ, အပ္ပမာဒဝိဟာရီ ဟောတိ? စက္ခုန္ဒြိယံ သံဝုတဿ, ဘိက္ခဝေ, ဝိဟရတော စိတ္တံ န ဗျာသိဉ္စတိ စက္ခုဝိညေယျေသု ရူပေသု, တဿ အဗျာသိတ္တစိတ္တဿ ပါမောဇ္ဇံ ဇာယတိ. ပမုဒိတဿ ပီတိ ဇာယတိ. ပီတိမနဿ ကာယော ပဿမ္ဘတိ. ပဿဒ္ဓကာယော သုခံ ဝိဟရတိ. သုခိနော စိတ္တံ သမာဓိယတိ. သမာဟိတေ စိတ္တေ ဓမ္မာ ပါတုဘဝန္တိ. ဓမ္မာနံ ပါတုဘာဝါ အပ္ပမာဒဝိဟာရီတွေဝ သင်္ခံ ဂစ္ဆတိ …ပေ…  ဇိဝှိန္ဒြိယံ သံဝုတဿ, ဘိက္ခဝေ, ဝိဟရတော စိတ္တံ န ဗျာသိဉ္စတိ …ပေ…  အပ္ပမာဒဝိဟာရီတွေဝ သင်္ခံ ဂစ္ဆတိ. မနိန္ဒြိယံ သံဝုတဿ, ဘိက္ခဝေ, ဝိဟရတော စိတ္တံ န ဗျာသိဉ္စတိ, မနောဝိညေယျေသု ဓမ္မေသု, တဿ အဗျာသိတ္တစိတ္တဿ ပါမောဇ္ဇံ ဇာယတိ. ပမုဒိတဿ ပီတိ ဇာယတိ. ပီတိမနဿ ကာယော ပဿမ္ဘတိ. ပဿဒ္ဓကာယော သုခံ ဝိဟရတိ. သုခိနော စိတ္တံ သမာဓိယတိ. သမာဟိတေ စိတ္တေ ဓမ္မာ ပါတုဘဝန္တိ. ဓမ္မာနံ ပါတုဘာဝါ အပ္ပမာဒဝိဟာရီတွေဝ သင်္ခံ ဂစ္ဆတိ. ဧဝံ ခေါ, ဘိက္ခဝေ, အပ္ပမာဒဝိဟာရီ ဟောတီ”တိ.

</Paragraph>
</Division>

<Paragraph number="519" type="center" book="sn">
စတုတ္ထံ.
</Paragraph>