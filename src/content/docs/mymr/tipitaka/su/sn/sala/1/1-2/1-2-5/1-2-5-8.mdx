---
title: "1.2.5.8 ပဌမနတုမှာကသုတ္တ"
tableOfContents: false
sidebar:
  order: 8
type: "tipitaka"
basket: "su"
book: "sn"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="101" book="sn" e="ch" v="18" p="296">

<Paragraph number="527" book="sn">
“ယံ, ဘိက္ခဝေ, န တုမှာကံ, တံ ပဇဟထ. တံ ဝေါ ပဟီနံ ဟိတာယ သုခါယ ဘဝိဿတိ. ကိဉ္စ, ဘိက္ခဝေ, န တုမှာကံ? စက္ခု, ဘိက္ခဝေ, န တုမှာကံ. တံ ပဇဟထ. တံ ဝေါ ပဟီနံ ဟိတာယ သုခါယ ဘဝိဿတိ. ရူပါ န တုမှာကံ. တေ ပဇဟထ. တေ ဝေါ ပဟီနာ ဟိတာယ သုခါယ ဘဝိဿန္တိ. စက္ခုဝိညာဏံ န တုမှာကံ. တံ ပဇဟထ. တံ ဝေါ ပဟီနံ ဟိတာယ သုခါယ ဘဝိဿတိ. စက္ခုသမ္ဖဿော န တုမှာကံ. တံ ပဇဟထ. သော ဝေါ ပဟီနော ဟိတာယ သုခါယ ဘဝိဿတိ. ယမ္ပိဒံ စက္ခုသမ္ဖဿပစ္စယာ ဥပ္ပဇ္ဇတိ ဝေဒယိတံ သုခံ ဝါ ဒုက္ခံ ဝါ အဒုက္ခမသုခံ ဝါ တမ္ပိ န တုမှာကံ. တံ ပဇဟထ. တံ ဝေါ ပဟီနံ ဟိတာယ သုခါယ ဘဝိဿတိ. …ပေ…
</Paragraph>

<Paragraph number="528" book="sn">
ဇိဝှါ န တုမှာကံ. တံ ပဇဟထ. သာ ဝေါ ပဟီနာ ဟိတာယ သုခါယ ဘဝိဿတိ. ရသာ န တုမှာကံ. တေ ပဇဟထ. တေ ဝေါ ပဟီနာ ဟိတာယ သုခါယ ဘဝိဿန္တိ. ဇိဝှါဝိညာဏံ န တုမှာကံ. တံ ပဇဟထ. တံ ဝေါ ပဟီနံ ဟိတာယ သုခါယ ဘဝိဿတိ. ဇိဝှါသမ္ဖဿော န တုမှာကံ. တံ ပဇဟထ. သော ဝေါ ပဟီနော ဟိတာယ သုခါယ ဘဝိဿတိ. ယမ္ပိဒံ ဇိဝှါသမ္ဖဿပစ္စယာ ဥပ္ပဇ္ဇတိ ဝေဒယိတံ သုခံ ဝါ ဒုက္ခံ ဝါ အဒုက္ခမသုခံ ဝါ တမ္ပိ န တုမှာကံ. တံ ပဇဟထ. တံ ဝေါ ပဟီနံ ဟိတာယ သုခါယ ဘဝိဿတိ …ပေ… .
</Paragraph>

<Paragraph number="529" book="sn">
မနော န တုမှာကံ. တံ ပဇဟထ. သော ဝေါ ပဟီနော ဟိတာယ သုခါယ ဘဝိဿတိ. ဓမ္မာ န တုမှာကံ. တေ ပဇဟထ. တေ ဝေါ ပဟီနာ ဟိတာယ သုခါယ ဘဝိဿန္တိ. မနောဝိညာဏံ န တုမှာကံ. တံ ပဇဟထ. တံ ဝေါ ပဟီနံ ဟိတာယ သုခါယ ဘဝိဿတိ. မနောသမ္ဖဿော န တုမှာကံ. တံ ပဇဟထ. သော ဝေါ ပဟီနော ဟိတာယ သုခါယ ဘဝိဿတိ. ယမ္ပိဒံ မနောသမ္ဖဿပစ္စယာ ဥပ္ပဇ္ဇတိ ဝေဒယိတံ သုခံ ဝါ ဒုက္ခံ ဝါ အဒုက္ခမသုခံ ဝါ တမ္ပိ န တုမှာကံ. တံ ပဇဟထ. တံ ဝေါ ပဟီနံ ဟိတာယ သုခါယ ဘဝိဿတိ.
</Paragraph>

<Paragraph number="530" book="sn">
သေယျထာပိ, ဘိက္ခဝေ, ယံ ဣမသ္မိံ ဇေတဝနေ တိဏကဋ္ဌသာခါပလာသံ တံ ဇနော ဟရေယျ ဝါ ဍဟေယျ ဝါ ယထာပစ္စယံ ဝါ ကရေယျ, အပိ နု တုမှာကံ ဧဝမဿ—  ‘အမှေ ဇနော ဟရတိ ဝါ ဍဟတိ ဝါ ယထာပစ္စယံ ဝါ ကရောတီ’”တိ?
</Paragraph>

<Paragraph number="531" book="sn">
“နော ဟေတံ, ဘန္တေ”.
</Paragraph>

<Paragraph number="532" book="sn">
“တံ ကိဿ ဟေတု”?
</Paragraph>

<Paragraph number="533" book="sn">
“န ဟိ နော ဧတံ, ဘန္တေ, အတ္တာ ဝါ အတ္တနိယံ ဝါ”တိ.
</Paragraph>

<Paragraph number="534" book="sn">
“ဧဝမေဝ ခေါ, ဘိက္ခဝေ, စက္ခု န တုမှာကံ. တံ ပဇဟထ. တံ ဝေါ ပဟီနံ ဟိတာယ သုခါယ ဘဝိဿတိ. ရူပါ န တုမှာကံ…  စက္ခုဝိညာဏံ…  စက္ခုသမ္ဖဿော …ပေ…  ယမ္ပိဒံ မနောသမ္ဖဿပစ္စယာ ဥပ္ပဇ္ဇတိ ဝေဒယိတံ သုခံ ဝါ ဒုက္ခံ ဝါ အဒုက္ခမသုခံ ဝါ တမ္ပိ န တုမှာကံ. တံ ပဇဟထ. တံ ဝေါ ပဟီနံ ဟိတာယ သုခါယ ဘဝိဿတီ”တိ.

</Paragraph>
</Division>

<Paragraph number="535" type="center" book="sn">
အဋ္ဌမံ.
</Paragraph>