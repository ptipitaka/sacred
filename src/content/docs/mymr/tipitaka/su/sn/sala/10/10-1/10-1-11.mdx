---
title: 10.1.11 သဘိယကစ္စာနသုတ္တ
tableOfContents: false
sidebar:
  order: 11
type: tipitaka
basket: su
book: sn
review:
  current: review
  updated: '2025-10-23T09:13:57.783191'
  updated_by: ''
  notes: ''
  history:
  - state: review
    date: '2025-10-23T09:13:57.783191'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="420" book="sn" e="ch" v="18" p="341">

<Paragraph number="1826" book="sn">
ဧကံ သမယံ အာယသ္မာ သဘိယော ကစ္စာနော ဉာတိကေ ဝိဟရတိ ဂိဉ္ဇကာဝသထေ. အထ ခေါ ဝစ္ဆဂေါတ္တော ပရိဗ္ဗာဇကော ယေနာယသ္မာ သဘိယော ကစ္စာနော တေနုပသင်္ကမိ; ဥပသင်္ကမိတွာ အာယသ္မတာ သဘိယေန ကစ္စာနေန သဒ္ဓိံ သမ္မောဒိ. သမ္မောဒနီယံ ကထံ သာရဏီယံ ဝီတိသာရေတွာ ဧကမန္တံ နိသီဒိ. ဧကမန္တံ နိသိန္နော ခေါ ဝစ္ဆဂေါတ္တော ပရိဗ္ဗာဇကော အာယသ္မန္တံ သဘိယံ ကစ္စာနံ ဧတဒဝေါစ—  “ကိံ နု ခေါ ဘော, ကစ္စာန, ဟောတိ တထာဂတော ပရံ မရဏာ”တိ? “အဗျာကတံ ခေါ ဧတံ, ဝစ္ဆ, ဘဂဝတာ—  ‘ဟောတိ တထာဂတော ပရံ မရဏာ’”တိ. “ကိံ ပန, ဘော ကစ္စာန, န ဟောတိ တထာဂတော ပရံ မရဏာ”တိ? “ဧတမ္ပိ ခေါ, ဝစ္ဆ, အဗျာကတံ ဘဂဝတာ—  ‘န ဟောတိ တထာဂတော ပရံ မရဏာ’”တိ.
</Paragraph>

<Paragraph number="1827" book="sn">
“ကိံ နု ခေါ, ဘော ကစ္စာန, ဟောတိ စ န စ ဟောတိ တထာဂတော ပရံ မရဏာ”တိ? “အဗျာကတံ ခေါ ဧတံ, ဝစ္ဆ, ဘဂဝတာ—  ‘ဟောတိ စ န စ ဟောတိ တထာဂတော ပရံ မရဏာ’”တိ. “ကိံ ပန, ဘော ကစ္စာန, နေဝ ဟောတိ န န ဟောတိ တထာဂတော ပရံ မရဏာ”တိ? “ဧတမ္ပိ ခေါ, ဝစ္ဆ, အဗျာကတံ ဘဂဝတာ—  ‘နေဝ ဟောတိ န န ဟောတိ တထာဂတော ပရံ မရဏာ’”တိ.
</Paragraph>

<Paragraph number="1828" book="sn">
“‘ကိံ နု ခေါ, ဘော ကစ္စာန, ဟောတိ တထာဂတော ပရံ မရဏာ’တိ, ဣတိ ပုဋ္ဌော သမာနော—  ‘အဗျာကတံ ခေါ ဧတံ, ဝစ္ဆ, ဘဂဝတာ—  ဟောတိ တထာဂတော ပရံ မရဏာ’တိ ဝဒေသိ. ‘ကိံ ပန, ဘော ကစ္စာန, န ဟောတိ တထာဂတော ပရံ မရဏာ’တိ, ဣတိ ပုဋ္ဌော သမာနော—  ‘အဗျာကတံ ခေါ ဧတံ, ဝစ္ဆ, ဘဂဝတာ—  န ဟောတိ တထာဂတော ပရံ မရဏာ’တိ ဝဒေသိ. ‘ကိံ နု ခေါ, ဘော ကစ္စာန, ဟောတိ စ န စ ဟောတိ တထာဂတော ပရံ မရဏာ’တိ, ဣတိ ပုဋ္ဌော သမာနော—  ‘အဗျာကတံ ခေါ ဧတံ, ဝစ္ဆ, ဘဂဝတာ—  ဟောတိ စ န စ ဟောတိ တထာဂတော ပရံ မရဏာ’တိ ဝဒေသိ. ‘ကိံ ပန, ဘော ကစ္စာန, နေဝ ဟောတိ န န ဟောတိ တထာဂတော ပရံ မရဏာ’တိ, ဣတိ ပုဋ္ဌော သမာနော—  ‘ဧတမ္ပိ ခေါ, ဝစ္ဆ, အဗျာကတံ ဘဂဝတာ—  နေဝ ဟောတိ န န ဟောတိ တထာဂတော ပရံ မရဏာ’တိ ဝဒေသိ. ကော နု ခေါ, ဘော ကစ္စာန, ဟေတု, ကော ပစ္စယော, ယေနေတံ အဗျာကတံ သမဏေန ဂေါတမေနာ”တိ? “ယော စ, ဝစ္ဆ, ဟေတု, ယော စ ပစ္စယော ပညာပနာယ ရူပီတိ ဝါ အရူပီတိ ဝါ သညီတိ ဝါ အသညီတိ ဝါ နေဝသညီနာသညီတိ ဝါ, သော စ ဟေတု, သော စ ပစ္စယော သဗ္ဗေန သဗ္ဗံ သဗ္ဗထာ သဗ္ဗံ အပရိသေသံ နိရုဇ္ဈေယျ. ကေန နံ ပညာပယမာနော ပညာပေယျ ရူပီတိ ဝါ အရူပီတိ ဝါ သညီတိ ဝါ အသညီတိ ဝါ နေဝသညီနာသညီတိ ဝါ”တိ. “ကီဝစိရံ ပဗ္ဗဇိတောသိ, ဘော ကစ္စာနာ”တိ? “နစိရံ, အာဝုသော, တီဏိ ဝဿာနီ”တိ. “ယဿပဿ, အာဝုသော, ဧတမေတ္တကေန ဧတ္တကမေဝ တမ္ပဿ ဗဟု, ကော ပန ဝါဒေါ ဧဝံ အဘိက္ကန္တေ”တိ.

</Paragraph>
</Division>

<Paragraph number="1829" type="center" book="sn">
ဧကာဒသမံ.



</Paragraph>

<Paragraph number="1830" type="center" book="sn">
အဗျာကတဝဂ္ဂေါ ပဌမော.



</Paragraph>

<Paragraph number="1831" type="center" book="sn">
တဿုဒ္ဒါနံ


</Paragraph>

<Paragraph number="1832" type="verses" book="sn">
_ခေမာထေရီ အနုရာဓော,_  
_သာရိပုတ္တောတိ ကောဋ္ဌိကော;_  
_မောဂ္ဂလ္လာနော စ ဝစ္ဆော စ,_  
_ကုတူဟလသာလာနန္ဒော;_  
_သဘိယော ဧကာဒသမန္တိ._  


</Paragraph>

<Paragraph number="1833" type="center" book="sn">
အဗျာကတသံယုတ္တံ သမတ္တံ.



</Paragraph>

<Paragraph number="1834" type="center" book="sn">
တဿုဒ္ဒါနံ


</Paragraph>

<Paragraph number="1835" type="verses" book="sn">
_သဠာယတနဝေဒနာ,_  
_မာတုဂါမော ဇမ္ဗုခါဒကော;_  
_သာမဏ္ဍကော မောဂ္ဂလ္လာနော,_  
_စိတ္တော ဂါမဏိ သင်္ခတံ;_  
_အဗျာကတန္တိ ဒသဓာတိ._  


</Paragraph>

<Paragraph number="1836" type="center" book="sn">
သဠာယတနဝဂ္ဂေါ စတုတ္ထော.



</Paragraph>

<Paragraph number="1837" type="center" book="sn">
သဠာယတနဝဂ္ဂသံယုတ္တပါဠိ နိဋ္ဌိတာ.
</Paragraph>