---
title: "1.4.4.9 ဝီဏောပမသုတ္တ"
tableOfContents: false
sidebar:
  order: 11
type: "tipitaka"
basket: "su"
book: "sala"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="246" book="sala">

<Paragraph number="1067" book="sala">
“ယဿ ကဿစိ, ဘိက္ခဝေ, ဘိက္ခုဿ ဝါ ဘိက္ခုနိယာ ဝါ စက္ခုဝိညေယျေသု ရူပေသု ဥပ္ပဇ္ဇေယျ ဆန္ဒော ဝါ ရာဂေါ ဝါ ဒေါသော ဝါ မောဟော ဝါ ပဋိဃံ ဝါပိ စေတသော, တတော စိတ္တံ နိဝါရေယျ. သဘယော စေသော မဂ္ဂေါ သပ္ပဋိဘယော စ သကဏ္ဋကော စ သဂဟနော စ ဥမ္မဂ္ဂေါ စ ကုမ္မဂ္ဂေါ စ ဒုဟိတိကော စ. အသပ္ပုရိသသေဝိတော စေသော မဂ္ဂေါ, န စေသော မဂ္ဂေါ သပ္ပုရိသေဟိ သေဝိတော. န တွံ ဧတံ အရဟသီတိ. တတော စိတ္တံ နိဝါရယေ စက္ခုဝိညေယျေဟိ ရူပေဟိ …ပေ…  ယဿ ကဿစိ, ဘိက္ခဝေ, ဘိက္ခုဿ ဝါ ဘိက္ခုနိယာ ဝါ ဇိဝှါဝိညေယျေသု ရသေသု …ပေ…  မနောဝိညေယျေသု ဓမ္မေသု ဥပ္ပဇ္ဇေယျ ဆန္ဒော ဝါ ရာဂေါ ဝါ ဒေါသော ဝါ မောဟော ဝါ ပဋိဃံ ဝါပိ စေတသော တတော စိတ္တံ နိဝါရေယျ. သဘယော စေသော မဂ္ဂေါ သပ္ပဋိဘယော စ သကဏ္ဋကော စ သဂဟနော စ ဥမ္မဂ္ဂေါ စ ကုမ္မဂ္ဂေါ စ ဒုဟိတိကော စ. အသပ္ပုရိသသေဝိတော စေသော မဂ္ဂေါ, န စေသော မဂ္ဂေါ သပ္ပုရိသေဟိ သေဝိတော. န တွံ ဧတံ အရဟသီတိ. တတော စိတ္တံ နိဝါရယေ မနောဝိညေယျေဟိ ဓမ္မေဟိ.
</Paragraph>

<Paragraph number="1068" book="sala">
သေယျထာပိ, ဘိက္ခဝေ, ကိဋ္ဌံ သမ္ပန္နံ. ကိဋ္ဌာရက္ခော စ ပမတ္တော, ဂေါဏော စ ကိဋ္ဌာဒေါ အဒုံ ကိဋ္ဌံ ဩတရိတွာ ယာဝဒတ္ထံ မဒံ အာပဇ္ဇေယျ ပမာဒံ အာပဇ္ဇေယျ; ဧဝမေဝ ခေါ, ဘိက္ခဝေ, အဿုတဝါ ပုထုဇ္ဇနော ဆသု ဖဿာယတနေသု အသံဝုတကာရီ ပဉ္စသု ကာမဂုဏေသု ယာဝဒတ္ထံ မဒံ အာပဇ္ဇတိ ပမာဒံ အာပဇ္ဇတိ.
</Paragraph>

<Paragraph number="1069" book="sala">
သေယျထာပိ, ဘိက္ခဝေ, ကိဋ္ဌံ သမ္ပန္နံ ကိဋ္ဌာရက္ခော စ အပ္ပမတ္တော ဂေါဏော စ ကိဋ္ဌာဒေါ အဒုံ ကိဋ္ဌံ ဩတရေယျ. တမေနံ ကိဋ္ဌာရက္ခော နာသာယံ သုဂ္ဂဟိတံ ဂဏှေယျ. နာသာယံ သုဂ္ဂဟိတံ ဂဟေတွာ ဥပရိဃဋာယံ သုနိဂ္ဂဟိတံ နိဂ္ဂဏှေယျ. ဥပရိဃဋာယံ သုနိဂ္ဂဟိတံ နိဂ္ဂဟေတွာ ဒဏ္ဍေန သုတာဠိတံ တာဠေယျ. ဒဏ္ဍေန သုတာဠိတံ တာဠေတွာ ဩသဇ္ဇေယျ. ဒုတိယမ္ပိ ခေါ, ဘိက္ခဝေ …ပေ…  တတိယမ္ပိ ခေါ, ဘိက္ခဝေ, ဂေါဏော ကိဋ္ဌာဒေါ အဒုံ ကိဋ္ဌံ ဩတရေယျ. တမေနံ ကိဋ္ဌာရက္ခော နာသာယံ သုဂ္ဂဟိတံ ဂဏှေယျ. နာသာယံ သုဂ္ဂဟိတံ ဂဟေတွာ ဥပရိဃဋာယံ သုနိဂ္ဂဟိတံ နိဂ္ဂဏှေယျ. ဥပရိဃဋာယံ သုနိဂ္ဂဟိတံ နိဂ္ဂဟေတွာ ဒဏ္ဍေန သုတာဠိတံ တာဠေယျ. ဒဏ္ဍေန သုတာဠိတံ တာဠေတွာ ဩသဇ္ဇေယျ. ဧဝဉှိ သော, ဘိက္ခဝေ, ဂေါဏော ကိဋ္ဌာဒေါ ဂါမဂတော ဝါ အရညဂတော ဝါ, ဌာနဗဟုလော ဝါ အဿ နိသဇ္ဇဗဟုလော ဝါ န တံ ကိဋ္ဌံ ပုန ဩတရေယျ—  တမေဝ ပုရိမံ ဒဏ္ဍသမ္ဖဿံ သမနုဿရန္တော. ဧဝမေဝ ခေါ, ဘိက္ခဝေ, ယတော ခေါ ဘိက္ခုနော ဆသု ဖဿာယတနေသု စိတ္တံ ဥဒုဇိတံ ဟောတိ သုဒုဇိတံ, အဇ္ဈတ္တမေဝ သန္တိဋ္ဌတိ, သန္နိသီဒတိ, ဧကောဒိ ဟောတိ, သမာဓိယတိ.
</Paragraph>

<Paragraph number="1070" book="sala">
သေယျထာပိ, ဘိက္ခဝေ, ရညော ဝါ ရာဇမဟာမတ္တဿ ဝါ ဝီဏာယ သဒ္ဒေါ အဿုတပုဗ္ဗော အဿ. သော ဝီဏာသဒ္ဒံ သုဏေယျ. သော ဧဝံ ဝဒေယျ—  ‘အမ္ဘော, ကဿ နု ခေါ ဧသော သဒ္ဒေါ ဧဝံရဇနီယော ဧဝံကမနီယော ဧဝံမဒနီယော ဧဝံမုစ္ဆနီယော ဧဝမ္ဗန္ဓနီယော’တိ? တမေနံ ဧဝံ ဝဒေယျုံ—  ‘ဧသာ, ခေါ, ဘန္တေ, ဝီဏာ နာမ, ယဿာ ဧသော သဒ္ဒေါ ဧဝံရဇနီယော ဧဝံကမနီယော ဧဝံမဒနီယော ဧဝံမုစ္ဆနီယော ဧဝမ္ဗန္ဓနီယော’တိ. သော ဧဝံ ဝဒေယျ—  ‘ဂစ္ဆထ မေ, ဘော, တံ ဝီဏံ အာဟရထာ’တိ. တဿ တံ ဝီဏံ အာဟရေယျုံ. တမေနံ ဧဝံ ဝဒေယျုံ—  ‘အယံ ခေါ သာ, ဘန္တေ, ဝီဏာ ယဿာ ဧသော သဒ္ဒေါ ဧဝံရဇနီယော ဧဝံကမနီယော ဧဝံမဒနီယော ဧဝံမုစ္ဆနီယော ဧဝမ္ဗန္ဓနီယော’တိ. သော ဧဝံ ဝဒေယျ—  ‘အလံ မေ, ဘော, တာယ ဝီဏာယ, တမေဝ မေ သဒ္ဒံ အာဟရထာ’တိ. တမေနံ ဧဝံ ဝဒေယျုံ—  ‘အယံ ခေါ, ဘန္တေ, ဝီဏာ နာမ အနေကသမ္ဘာရာ မဟာသမ္ဘာရာ. အနေကေဟိ သမ္ဘာရေဟိ သမာရဒ္ဓါ ဝဒတိ, သေယျထိဒံ—  ဒေါဏိဉ္စ ပဋိစ္စ စမ္မဉ္စ ပဋိစ္စ ဒဏ္ဍဉ္စ ပဋိစ္စ ဥပဓာရဏေ စ ပဋိစ္စ တန္တိယော စ ပဋိစ္စ ကောဏဉ္စ ပဋိစ္စ ပုရိသဿ စ တဇ္ဇံ ဝါယာမံ ပဋိစ္စ ဧဝါယံ, ဘန္တေ, ဝီဏာ နာမ အနေကသမ္ဘာရာ မဟာသမ္ဘာရာ. အနေကေဟိ သမ္ဘာရေဟိ သမာရဒ္ဓါ ဝဒတီ’တိ. သော တံ ဝီဏံ ဒသဓာ ဝါ သတဓာ ဝါ ဖာလေယျ, ဒသဓာ ဝါ သတဓာ ဝါ တံ ဖာလေတွာ သကလိကံ သကလိကံ ကရေယျ. သကလိကံ သကလိကံ ကရိတွာ အဂ္ဂိနာ ဍဟေယျ, အဂ္ဂိနာ ဍဟိတွာ မသိံ ကရေယျ. မသိံ ကရိတွာ မဟာဝါတေ ဝါ ဩဖုနေယျ, နဒိယာ ဝါ သီဃသောတာယ ပဝါဟေယျ. သော ဧဝံ ဝဒေယျ—  ‘အသတီ ကိရာယံ, ဘော, ဝီဏာ နာမ, ယထေဝံ ယံ ကိဉ္စိ ဝီဏာ နာမ ဧတ္ထ စ ပနာယံ ဇနော အတိဝေလံ ပမတ္တော ပလဠိတော’တိ. ဧဝမေဝ ခေါ, ဘိက္ခဝေ, ဘိက္ခု ရူပံ သမနွေသတိ ယာဝတာ ရူပဿ ဂတိ, ဝေဒနံ သမနွေသတိ ယာဝတာ ဝေဒနာယ ဂတိ, သညံ သမနွေသတိ ယာဝတာ သညာယ ဂတိ, သင်္ခါရေ သမနွေသတိ ယာဝတာ သင်္ခါရာနံ ဂတိ, ဝိညာဏံ သမနွေသတိ ယာဝတာ ဝိညာဏဿ ဂတိ. တဿ ရူပံ သမနွေသတော ယာဝတာ ရူပဿ ဂတိ, ဝေဒနံ သမနွေသတော …ပေ…  သညံ…  သင်္ခါရေ…  ဝိညာဏံ သမနွေသတော ယာဝတာ ဝိညာဏဿ ဂတိ. ယမ္ပိဿ တံ ဟောတိ အဟန္တိ ဝါ မမန္တိ ဝါ အသ္မီတိ ဝါ တမ္ပိ တဿ န ဟောတီ”တိ.

</Paragraph>
</Division>

<Paragraph number="1071" type="center" book="sala">
နဝမံ.
</Paragraph>