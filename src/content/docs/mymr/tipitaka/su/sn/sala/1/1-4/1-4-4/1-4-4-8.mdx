---
title: 1.4.4.8 ကိံသုကောပမသုတ္တ
tableOfContents: false
sidebar:
  order: 8
type: tipitaka
basket: su
book: sn
review:
  current: review
  updated: '2025-10-27T21:49:18.569377'
  updated_by: ''
  notes: ''
  history:
  - state: review
    date: '2025-10-27T21:49:18.569377'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="245" book="sn" e="ch" v="18" p="316">

<Paragraph number="1057" book="sn">
အထ ခေါ အညတရော ဘိက္ခု ယေနညတရော ဘိက္ခု တေနုပသင်္ကမိ; ဥပသင်္ကမိတွာ တံ ဘိက္ခုံ ဧတဒဝေါစ—  “ကိတ္တာဝတာ နု ခေါ, အာဝုသော, ဘိက္ခုနော ဒဿနံ သုဝိသုဒ္ဓံ ဟောတီ”တိ? “ယတော ခေါ, အာဝုသော, ဘိက္ခု ဆန္နံ ဖဿာယတနာနံ သမုဒယဉ္စ အတ္ထင်္ဂမဉ္စ ယထာဘူတံ ပဇာနာတိ, ဧတ္တာဝတာ ခေါ, အာဝုသော, ဘိက္ခုနော ဒဿနံ သုဝိသုဒ္ဓံ ဟောတီ”တိ.
</Paragraph>

<Paragraph number="1058" book="sn">
အထ ခေါ သော ဘိက္ခု အသန္တုဋ္ဌော တဿ ဘိက္ခုဿ ပဉှဝေယျာကရဏေန, ယေနညတရော ဘိက္ခု တေနုပသင်္ကမိ; ဥပသင်္ကမိတွာ တံ ဘိက္ခုံ ဧတဒဝေါစ—  “ကိတ္တာဝတာ နု ခေါ, အာဝုသော, ဘိက္ခုနော ဒဿနံ သုဝိသုဒ္ဓံ ဟောတီ”တိ? “ယတော ခေါ, အာဝုသော, ဘိက္ခု ပဉ္စန္နံ ဥပါဒါနက္ခန္ဓာနံ သမုဒယဉ္စ အတ္ထင်္ဂမဉ္စ ယထာဘူတံ ပဇာနာတိ, ဧတ္တာဝတာ ခေါ, အာဝုသော, ဘိက္ခုနော ဒဿနံ သုဝိသုဒ္ဓံ ဟောတီ”တိ.
</Paragraph>

<Paragraph number="1059" book="sn">
အထ ခေါ သော ဘိက္ခု အသန္တုဋ္ဌော တဿ ဘိက္ခုဿ ပဉှဝေယျာကရဏေန, ယေနညတရော ဘိက္ခု တေနုပသင်္ကမိ; ဥပသင်္ကမိတွာ တံ ဘိက္ခုံ ဧတဒဝေါစ—  “ကိတ္တာဝတာ နု ခေါ, အာဝုသော, ဘိက္ခုနော ဒဿနံ သုဝိသုဒ္ဓံ ဟောတီ”တိ? “ယတော ခေါ, အာဝုသော, ဘိက္ခု စတုန္နံ မဟာဘူတာနံ သမုဒယဉ္စ အတ္ထင်္ဂမဉ္စ ယထာဘူတံ ပဇာနာတိ, ဧတ္တာဝတာ ခေါ, အာဝုသော, ဘိက္ခုနော ဒဿနံ သုဝိသုဒ္ဓံ ဟောတီ”တိ.
</Paragraph>

<Paragraph number="1060" book="sn">
အထ ခေါ သော ဘိက္ခု အသန္တုဋ္ဌော တဿ ဘိက္ခုဿ ပဉှဝေယျာကရဏေန, ယေနညတရော ဘိက္ခု တေနုပသင်္ကမိ; ဥပသင်္ကမိတွာ တံ ဘိက္ခုံ ဧတဒဝေါစ—  “ကိတ္တာဝတာ နု ခေါ, အာဝုသော, ဘိက္ခုနော ဒဿနံ သုဝိသုဒ္ဓံ ဟောတီ”တိ? “ယတော ခေါ, အာဝုသော, ဘိက္ခု ယံ ကိဉ္စိ သမုဒယဓမ္မံ, သဗ္ဗံ တံ နိရောဓဓမ္မန္တိ ယထာဘူတံ ပဇာနာတိ, ဧတ္တာဝတာ ခေါ, အာဝုသော, ဘိက္ခုနော ဒဿနံ သုဝိသုဒ္ဓံ ဟောတီ”တိ.
</Paragraph>

<Paragraph number="1061" book="sn">
အထ ခေါ သော ဘိက္ခု အသန္တုဋ္ဌော တဿ ဘိက္ခုဿ ပဉှဝေယျာကရဏေန, ယေန ဘဂဝါ တေနုပသင်္ကမိ; ဥပသင်္ကမိတွာ ဘဂဝန္တံ ဧတဒဝေါစ—  “ဣဓာဟံ, ဘန္တေ, ယေနညတရော ဘိက္ခု တေနုပသင်္ကမိံ; ဥပသင်္ကမိတွာ တံ ဘိက္ခုံ ဧတဒဝေါစံ—  ‘ကိတ္တာဝတာ နု ခေါ, အာဝုသော, ဘိက္ခုနော ဒဿနံ သုဝိသုဒ္ဓံ ဟောတီ’တိ? ဧဝံ ဝုတ္တေ, ဘန္တေ, သော ဘိက္ခု မံ ဧတဒဝေါစ—  ‘ယတော ခေါ, အာဝုသော, ဘိက္ခု ဆန္နံ ဖဿာယတနာနံ သမုဒယဉ္စ အတ္ထင်္ဂမဉ္စ ယထာဘူတံ ပဇာနာတိ, ဧတ္တာဝတာ ခေါ, အာဝုသော, ဘိက္ခုနော ဒဿနံ သုဝိသုဒ္ဓံ ဟောတီ’တိ. အထ ခွါဟံ, ဘန္တေ, အသန္တုဋ္ဌော တဿ ဘိက္ခုဿ ပဉှဝေယျာကရဏေန, ယေနညတရော ဘိက္ခု တေနုပသင်္ကမိံ; ဥပသင်္ကမိတွာ တံ ဘိက္ခုံ ဧတဒဝေါစံ—  ‘ကိတ္တာဝတာ နု ခေါ, အာဝုသော, ဘိက္ခုနော ဒဿနံ သုဝိသုဒ္ဓံ ဟောတီ’တိ? ဧဝံ ဝုတ္တေ, ဘန္တေ, သော ဘိက္ခု မံ ဧတဒဝေါစ—  ‘ယတော ခေါ, အာဝုသော, ဘိက္ခု ပဉ္စန္နံ ဥပါဒါနက္ခန္ဓာနံ …ပေ…  စတုန္နံ မဟာဘူတာနံ သမုဒယဉ္စ အတ္ထင်္ဂမဉ္စ ယထာဘူတံ ပဇာနာတိ …ပေ…  ယံ ကိဉ္စိ သမုဒယဓမ္မံ သဗ္ဗံ တံ နိရောဓဓမ္မန္တိ ယထာဘူတံ ပဇာနာတိ, ဧတ္တာဝတာ ခေါ, အာဝုသော, ဘိက္ခုနော ဒဿနံ သုဝိသုဒ္ဓံ ဟောတီ’တိ. အထ ခွါဟံ, ဘန္တေ, အသန္တုဋ္ဌော တဿ ဘိက္ခုဿ ပဉှဝေယျာကရဏေန ယေန ဘဂဝါ တေနုပသင်္ကမိံ ( ). ကိတ္တာဝတာ နု ခေါ, ဘန္တေ, ဘိက္ခုနော ဒဿနံ သုဝိသုဒ္ဓံ ဟောတီ”တိ?
</Paragraph>

<Paragraph number="1062" book="sn">
“သေယျထာပိ, ဘိက္ခု, ပုရိသဿ ကိံသုကော အဒိဋ္ဌပုဗ္ဗော အဿ. သော ယေနညတရော ပုရိသော ကိံသုကဿ ဒဿာဝီ တေနုပသင်္ကမေယျ. ဥပသင်္ကမိတွာ တံ ပုရိသံ ဧဝံ ဝဒေယျ—  ‘ကီဒိသော, ဘော ပုရိသ, ကိံသုကော’တိ? သော ဧဝံ ဝဒေယျ—  ‘ကာဠကော ခေါ, အမ္ဘော ပုရိသ, ကိံသုကော—  သေယျထာပိ ဈာမခါဏူ’တိ. တေန ခေါ ပန, ဘိက္ခု, သမယေန တာဒိသောဝဿ ကိံသုကော ယထာပိ တဿ ပုရိသဿ ဒဿနံ.
</Paragraph>

<Paragraph number="1063" book="sn">
အထ ခေါ သော, ဘိက္ခု, ပုရိသော အသန္တုဋ္ဌော တဿ ပုရိသဿ ပဉှဝေယျာကရဏေန, ယေနညတရော ပုရိသော ကိံသုကဿ ဒဿာဝီ တေနုပသင်္ကမေယျ; ဥပသင်္ကမိတွာ တံ ပုရိသံ ဧဝံ ဝဒေယျ—  ‘ကီဒိသော, ဘော ပုရိသ, ကိံသုကော’တိ? သော ဧဝံ ဝဒေယျ—  ‘လောဟိတကော ခေါ, အမ္ဘော ပုရိသ, ကိံသုကော—  သေယျထာပိ မံသပေသီ’တိ. တေန ခေါ ပန, ဘိက္ခု, သမယေန တာဒိသောဝဿ ကိံသုကော ယထာပိ တဿ ပုရိသဿ ဒဿနံ. အထ ခေါ သော ဘိက္ခု ပုရိသော အသန္တုဋ္ဌော တဿ ပုရိသဿ ပဉှဝေယျာကရဏေန, ယေနညတရော ပုရိသော ကိံသုကဿ ဒဿာဝီ တေနုပသင်္ကမေယျ; ဥပသင်္ကမိတွာ တံ ပုရိသံ ဧဝံ ဝဒေယျ—  ‘ကီဒိသော, ဘော ပုရိသ, ကိံသုကော’တိ? သော ဧဝံ ဝဒေယျ—  ‘ဩစီရကဇာတော ခေါ, အမ္ဘော ပုရိသ, ကိံသုကော အာဒိန္နသိပါဋိကော—  သေယျထာပိ သိရီသော’တိ. တေန ခေါ ပန, ဘိက္ခု, သမယေန တာဒိသောဝဿ ကိံသုကော, ယထာပိ တဿ ပုရိသဿ ဒဿနံ. အထ ခေါ သော ဘိက္ခု ပုရိသော အသန္တုဋ္ဌော တဿ ပုရိသဿ ပဉှဝေယျာကရဏေန, ယေနညတရော ပုရိသော ကိံသုကဿ ဒဿာဝီ တေနုပသင်္ကမေယျ; ဥပသင်္ကမိတွာ တံ ပုရိသံ ဧဝံ ဝဒေယျ—  ‘ကီဒိသော, ဘော ပုရိသ, ကိံသုကော’တိ? သော ဧဝံ ဝဒေယျ—  ‘ဗဟလပတ္တပလာသော သန္ဒစ္ဆာယော ခေါ, အမ္ဘော ပုရိသ, ကိံသုကော—  သေယျထာပိ နိဂြေါဓော’တိ. တေန ခေါ ပန, ဘိက္ခု, သမယေန တာဒိသောဝဿ ကိံသုကော, ယထာပိ တဿ ပုရိသဿ ဒဿနံ. ဧဝမေဝ ခေါ, ဘိက္ခု, ယထာ ယထာ အဓိမုတ္တာနံ တေသံ သပ္ပုရိသာနံ ဒဿနံ သုဝိသုဒ္ဓံ ဟောတိ တထာ တထာ ခေါ တေဟိ သပ္ပုရိသေဟိ ဗျာကတံ.
</Paragraph>

<Paragraph number="1064" book="sn">
သေယျထာပိ, ဘိက္ခု, ရညော ပစ္စန္တိမံ နဂရံ ဒဠှုဒ္ဓါပံ ဒဠှပါကာရတောရဏံ ဆဒွါရံ. တတြဿ ဒေါဝါရိကော ပဏ္ဍိတော ဗျတ္တော မေဓာဝီ, အညာတာနံ နိဝါရေတာ, ဉာတာနံ ပဝေသေတာ. ပုရတ္ထိမာယ ဒိသာယ အာဂန္တွာ သီဃံ ဒူတယုဂံ တံ ဒေါဝါရိကံ ဧဝံ ဝဒေယျ—  ‘ကဟံ, ဘော ပုရိသ, ဣမဿ နဂရဿ နဂရဿာမီ’တိ? သော ဧဝံ ဝဒေယျ—  ‘ဧသော, ဘန္တေ, မဇ္ဈေ သိင်္ဃာဋကေ နိသိန္နော’တိ. အထ ခေါ တံ သီဃံ ဒူတယုဂံ နဂရဿာမိကဿ ယထာဘူတံ ဝစနံ နိယျာတေတွာ ယထာဂတမဂ္ဂံ ပဋိပဇ္ဇေယျ. ပစ္ဆိမာယ ဒိသာယ အာဂန္တွာ သီဃံ ဒူတယုဂံ …ပေ…  ဥတ္တရာယ ဒိသာယ…  ဒက္ခိဏာယ ဒိသာယ အာဂန္တွာ သီဃံ ဒူတယုဂံ တံ ဒေါဝါရိကံ ဧဝံ ဝဒေယျ—  ‘ကဟံ, ဘော ပုရိသ, ဣမဿ နဂရဿာမီ’တိ? သော ဧဝံ ဝဒေယျ—  ‘ဧသော, ဘန္တေ, မဇ္ဈေ သိင်္ဃာဋကေ နိသိန္နော’တိ. အထ ခေါ တံ သီဃံ ဒူတယုဂံ နဂရဿာမိကဿ ယထာဘူတံ ဝစနံ နိယျာတေတွာ ယထာဂတမဂ္ဂံ ပဋိပဇ္ဇေယျ.
</Paragraph>

<Paragraph number="1065" book="sn">
ဥပမာ ခေါ မျာယံ, ဘိက္ခု, ကတာ အတ္ထဿ ဝိညာပနာယ. အယဉ္စေတ္ထ အတ္ထော—  ‘နဂရန်’တိ ခေါ, ဘိက္ခု, ဣမဿေတံ စာတုမဟာဘူတိကဿ ကာယဿ အဓိဝစနံ မာတာပေတ္တိကသမ္ဘဝဿ ဩဒနကုမ္မာသူပစယဿ အနိစ္စုစ္ဆာဒနပရိမဒ္ဒနဘေဒနဝိဒ္ဓံသနဓမ္မဿ. ‘ဆ ဒွါရာ’တိ ခေါ, ဘိက္ခု, ဆန္နေတံ အဇ္ဈတ္တိကာနံ အာယတနာနံ အဓိဝစနံ. ‘ဒေါဝါရိကော’တိ ခေါ, ဘိက္ခု, သတိယာ ဧတံ အဓိဝစနံ. ‘သီဃံ ဒူတယုဂန်’တိ ခေါ, ဘိက္ခု, သမထဝိပဿနာနေတံ အဓိဝစနံ. ‘နဂရဿာမီ’တိ ခေါ, ဘိက္ခု, ဝိညာဏဿေတံ အဓိဝစနံ. ‘မဇ္ဈေ သိင်္ဃာဋကော’တိ ခေါ, ဘိက္ခု, စတုန္နေတံ မဟာဘူတာနံ အဓိဝစနံ—  ပထဝီဓာတုယာ, အာပေါဓာတုယာ, တေဇောဓာတုယာ, ဝါယောဓာတုယာ. ‘ယထာဘူတံ ဝစနန်’တိ ခေါ, ဘိက္ခု, နိဗ္ဗာနဿေတံ အဓိဝစနံ. ‘ယထာဂတမဂ္ဂေါ’တိ ခေါ, ဘိက္ခု, အရိယဿေတံ အဋ္ဌင်္ဂိကဿ မဂ္ဂဿ အဓိဝစနံ, သေယျထိဒံ—  သမ္မာဒိဋ္ဌိယာ …ပေ…  သမ္မာသမာဓိဿာ”တိ.

</Paragraph>
</Division>

<Paragraph number="1066" type="center" book="sn">
အဋ္ဌမံ.
</Paragraph>