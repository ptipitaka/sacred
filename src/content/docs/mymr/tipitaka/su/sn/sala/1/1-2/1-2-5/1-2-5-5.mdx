---
title: "1.2.5.5 သံဝရသုတ္တ"
tableOfContents: false
sidebar:
  order: 6
type: "tipitaka"
basket: "su"
book: "sala"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="98" book="sala">

<Paragraph number="520" book="sala">
“သံဝရဉ္စ ဝေါ, ဘိက္ခဝေ, ဒေသေဿာမိ, အသံဝရဉ္စ. တံ သုဏာထ. ကထဉ္စ, ဘိက္ခဝေ, အသံဝရော ဟောတိ? သန္တိ, ဘိက္ခဝေ, စက္ခုဝိညေယျာ ရူပါ ဣဋ္ဌာ ကန္တာ မနာပါ ပိယရူပါ ကာမူပသံဟိတာ ရဇနီယာ. တဉ္စေ ဘိက္ခု အဘိနန္ဒတိ အဘိဝဒတိ အဇ္ဈောသာယ တိဋ္ဌတိ, ဝေဒိတဗ္ဗမေတံ, ဘိက္ခဝေ, ဘိက္ခုနာ—  ‘ပရိဟာယာမိ ကုသလေဟိ ဓမ္မေဟိ. ပရိဟာနဉှေတံ ဝုတ္တံ ဘဂဝတာ’တိ …ပေ…  သန္တိ, ဘိက္ခဝေ, ဇိဝှါဝိညေယျာ ရသာ …ပေ…  သန္တိ, ဘိက္ခဝေ, မနောဝိညေယျာ ဓမ္မာ ဣဋ္ဌာ ကန္တာ မနာပါ ပိယရူပါ ကာမူပသံဟိတာ ရဇနီယာ. တဉ္စေ ဘိက္ခု အဘိနန္ဒတိ အဘိဝဒတိ အဇ္ဈောသာယ တိဋ္ဌတိ, ဝေဒိတဗ္ဗမေတံ, ဘိက္ခဝေ, ဘိက္ခုနာ—  ‘ပရိဟာယာမိ ကုသလေဟိ ဓမ္မေဟိ. ပရိဟာနဉှေတံ ဝုတ္တံ ဘဂဝတာ’တိ. ဧဝံ ခေါ, ဘိက္ခဝေ, အသံဝရော ဟောတိ.
</Paragraph>

<Paragraph number="521" book="sala">
ကထဉ္စ, ဘိက္ခဝေ, သံဝရော ဟောတိ? သန္တိ, ဘိက္ခဝေ, စက္ခုဝိညေယျာ ရူပါ ဣဋ္ဌာ ကန္တာ မနာပါ ပိယရူပါ ကာမူပသံဟိတာ ရဇနီယာ. တဉ္စေ ဘိက္ခု နာဘိနန္ဒတိ နာဘိဝဒတိ နာဇ္ဈောသာယ တိဋ္ဌတိ, ဝေဒိတဗ္ဗမေတံ, ဘိက္ခဝေ, ဘိက္ခုနာ—  ‘န ပရိဟာယာမိ ကုသလေဟိ ဓမ္မေဟိ. အပရိဟာနဉှေတံ ဝုတ္တံ ဘဂဝတာ’တိ …ပေ…  သန္တိ, ဘိက္ခဝေ, ဇိဝှါဝိညေယျာ ရသာ …ပေ…  သန္တိ, ဘိက္ခဝေ, မနောဝိညေယျာ ဓမ္မာ ဣဋ္ဌာ ကန္တာ မနာပါ ပိယရူပါ ကာမူပသံဟိတာ ရဇနီယာ. တဉ္စေ ဘိက္ခု နာဘိနန္ဒတိ နာဘိဝဒတိ နာဇ္ဈောသာယ တိဋ္ဌတိ, ဝေဒိတဗ္ဗမေတံ ဘိက္ခုနာ—  ‘န ပရိဟာယာမိ ကုသလေဟိ ဓမ္မေဟိ. အပရိဟာနဉှေတံ ဝုတ္တံ ဘဂဝတာ’တိ. ဧဝံ ခေါ, ဘိက္ခဝေ, သံဝရော ဟောတီ”တိ.

</Paragraph>
</Division>

<Paragraph number="522" type="center" book="sala">
ပဉ္စမံ.
</Paragraph>