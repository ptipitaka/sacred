---
title: "1.2.8 ပဌမကုက္ကုဋာရာမသုတ္တ"
tableOfContents: false
sidebar:
  order: 9
type: "tipitaka"
basket: "su"
book: "sn-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="18" book="sn-maha">

<Paragraph number="78" book="sn-maha">
ဧဝံ မေ သုတံ—  ဧကံ သမယံ အာယသ္မာ စ အာနန္ဒော အာယသ္မာ စ ဘဒ္ဒေါ ပါဋလိပုတ္တေ ဝိဟရန္တိ ကုက္ကုဋာရာမေ. အထ ခေါ အာယသ္မာ ဘဒ္ဒေါ သာယနှသမယံ ပဋိသလ္လာနာ ဝုဋ္ဌိတော ယေနာယသ္မာ အာနန္ဒော တေနုပသင်္ကမိ; ဥပသင်္ကမိတွာ အာယသ္မတာ အာနန္ဒေန သဒ္ဓိံ သမ္မောဒိ. သမ္မောဒနီယံ ကထံ သာရဏီယံ ဝီတိသာရေတွာ ဧကမန္တံ နိသီဒိ. ဧကမန္တံ နိသိန္နော ခေါ အာယသ္မာ ဘဒ္ဒေါ အာယသ္မန္တံ အာနန္ဒံ ဧတဒဝေါစ—
</Paragraph>

<Paragraph number="79" book="sn-maha">
“‘အဗြဟ္မစရိယံ, အဗြဟ္မစရိယန်’တိ, အာဝုသော အာနန္ဒ, ဝုစ္စတိ. ကတမံ နု ခေါ, အာဝုသော, အဗြဟ္မစရိယန်”တိ? “သာဓု သာဓု, အာဝုသော ဘဒ္ဒ. ဘဒ္ဒကော ခေါ တေ, အာဝုသော ဘဒ္ဒ, ဥမ္မင်္ဂေါ, ဘဒ္ဒကံ ပဋိဘာနံ, ကလျာဏီ ပရိပုစ္ဆာ. ဧဝဉှိ တွံ, အာဝုသော ဘဒ္ဒ, ပုစ္ဆသိ—  ‘အဗြဟ္မစရိယံ, အဗြဟ္မစရိယန္တိ, အာဝုသော အာနန္ဒ, ဝုစ္စတိ. ကတမံ နု ခေါ, အာဝုသော, အဗြဟ္မစရိယန်’”တိ? “ဧဝမာဝုသော”တိ. “အယမေဝ ခေါ, အာဝုသော, အဋ္ဌင်္ဂိကော မိစ္ဆာမဂ္ဂေါ အဗြဟ္မစရိယံ, သေယျထိဒံ—  မိစ္ဆာဒိဋ္ဌိ …ပေ…  မိစ္ဆာသမာဓီ”တိ.

</Paragraph>
</Division>

<Paragraph number="80" type="center" book="sn-maha">
အဋ္ဌမံ.
</Paragraph>