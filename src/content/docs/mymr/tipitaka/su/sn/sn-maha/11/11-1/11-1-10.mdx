---
title: 11.1.10 တတိယဂိဉ္ဇကာဝသထသုတ္တ
tableOfContents: false
sidebar:
  order: 10
type: tipitaka
basket: su
book: sn
review:
  current: review
  updated: '2025-10-27T21:49:24.786594'
  updated_by: ''
  notes: ''
  history:
  - state: review
    date: '2025-10-27T21:49:24.786594'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="1006" book="sn" e="ch" v="18" p="431">

<Paragraph number="1856" book="sn">
ဧကမန္တံ နိသိန္နော ခေါ အာယသ္မာ အာနန္ဒော ဘဂဝန္တံ ဧတဒဝေါစ—  “ကက္ကဋော နာမ, ဘန္တေ, ဉာတိကေ ဥပါသကော ကာလင်္ကတော; တဿ ကာ ဂတိ, ကော အဘိသမ္ပရာယော? ကဠိဘော နာမ, ဘန္တေ, ဉာတိကေ ဥပါသကော …ပေ…  နိကတော နာမ, ဘန္တေ, ဉာတိကေ ဥပါသကော…  ကဋိဿဟော နာမ, ဘန္တေ, ဉာတိကေ ဥပါသကော…  တုဋ္ဌော နာမ, ဘန္တေ, ဉာတိကေ ဥပါသကော…  သန္တုဋ္ဌော နာမ, ဘန္တေ, ဉာတိကေ ဥပါသကော…  ဘဒ္ဒေါ နာမ, ဘန္တေ, ဉာတိကေ ဥပါသကော…  သုဘဒ္ဒေါ နာမ, ဘန္တေ, ဉာတိကေ ဥပါသကော ကာလင်္ကတော; တဿ ကာ ဂတိ ကော အဘိသမ္ပရာယော”တိ?
</Paragraph>

<Paragraph number="1857" book="sn">
“ကက္ကဋော, အာနန္ဒ, ဥပါသကော ကာလင်္ကတော ပဉ္စန္နံ ဩရမ္ဘာဂိယာနံ သံယောဇနာနံ ပရိက္ခယာ ဩပပါတိကော တတ္ထ ပရိနိဗ္ဗာယီ အနာဝတ္တိဓမ္မော တသ္မာ လောကာ. ကဠိဘော, အာနန္ဒ …ပေ…  နိကတော, အာနန္ဒ…  ကဋိဿဟော, အာနန္ဒ…  တုဋ္ဌော, အာနန္ဒ…  သန္တုဋ္ဌော, အာနန္ဒ…  ဘဒ္ဒေါ, အာနန္ဒ …ပေ…  သုဘဒ္ဒေါ, အာနန္ဒ, ဥပါသကော ကာလင်္ကတော ပဉ္စန္နံ ဩရမ္ဘာဂိယာနံ သံယောဇနာနံ ပရိက္ခယာ ဩပပါတိကော တတ္ထ ပရိနိဗ္ဗာယီ အနာဝတ္တိဓမ္မော တသ္မာ လောကာ. (သဗ္ဗေ ဧကဂတိကာ ကာတဗ္ဗာ.)
</Paragraph>

<Paragraph number="1858" book="sn">
ပရောပညာသ, အာနန္ဒ, ဉာတိကေ ဥပါသကာ ကာလင်္ကတာ ပဉ္စန္နံ ဩရမ္ဘာဂိယာနံ သံယောဇနာနံ ပရိက္ခယာ ဩပပါတိကာ တတ္ထ ပရိနိဗ္ဗာယိနော အနာဝတ္တိဓမ္မာ တသ္မာ လောကာ. သာဓိကနဝုတိ, အာနန္ဒ, ဉာတိကေ ဥပါသကာ ကာလင်္ကတာ တိဏ္ဏံ သံယောဇနာနံ ပရိက္ခယာ ရာဂဒေါသမောဟာနံ တနုတ္တာ သကဒါဂါမိနော; သကိဒေဝ ဣမံ လောကံ အာဂန္တွာ ဒုက္ခဿန္တံ ကရိဿန္တိ. ဆာတိရေကာနိ ခေါ, အာနန္ဒ, ပဉ္စသတာနိ ဉာတိကေ ဥပါသကာ ကာလင်္ကတာ တိဏ္ဏံ သံယောဇနာနံ ပရိက္ခယာ သောတာပန္နာ အဝိနိပါတဓမ္မာ နိယတာ သမ္ဗောဓိပရာယဏာ.
</Paragraph>

<Paragraph number="1859" book="sn">
အနစ္ဆရိယံ ခေါ ပနေတံ, အာနန္ဒ, ယံ မနုဿဘူတော ကာလံ ကရေယျ; တသ္မိံ တသ္မိဉ္စေ မံ ကာလင်္ကတေ ဥပသင်္ကမိတွာ ဧတမတ္ထံ ပဋိပုစ္ဆိဿထ. ဝိဟေသာ ပေသာ, အာနန္ဒ, အဿ တထာဂတဿ. တသ္မာတိဟာနန္ဒ, ဓမ္မာဒါသံ နာမ ဓမ္မပရိယာယံ ဒေသေဿာမိ; ယေန သမန္နာဂတော အရိယသာဝကော အာကင်္ခမာနော အတ္တနာဝ အတ္တာနံ ဗျာကရေယျ—  ‘ခီဏနိရယောမှိ ခီဏတိရစ္ဆာနယောနိ ခီဏပေတ္တိဝိသယော ခီဏာပါယဒုဂ္ဂတိဝိနိပါတော, သောတာပန္နောဟမသ္မိ အဝိနိပါတဓမ္မော နိယတော သမ္ဗောဓိပရာယဏော’.
</Paragraph>

<Paragraph number="1860" book="sn">
ကတမော စ သော, အာနန္ဒ, ဓမ္မာဒါသော ဓမ္မပရိယာယော; ယေန သမန္နာဂတော အရိယသာဝကော အာကင်္ခမာနော အတ္တနာဝ အတ္တာနံ ဗျာကရေယျ—  ‘ခီဏနိရယောမှိ ခီဏတိရစ္ဆာနယောနိ ခီဏပေတ္တိဝိသယော ခီဏာပါယဒုဂ္ဂတိဝိနိပါတော, သောတာပန္နောဟမသ္မိ အဝိနိပါတဓမ္မော နိယတော သမ္ဗောဓိပရာယဏော’.
</Paragraph>

<Paragraph number="1861" book="sn">
ဣဓာနန္ဒ, အရိယသာဝကော ဗုဒ္ဓေ အဝေစ္စပ္ပသာဒေန သမန္နာဂတော ဟောတိ—  ဣတိပိ သော ဘဂဝါ …ပေ…  သတ္ထာ ဒေဝမနုဿာနံ ဗုဒ္ဓေါ ဘဂဝါတိ. ဓမ္မေ …ပေ…  သံဃေ …ပေ…  အရိယကန္တေဟိ သီလေဟိ သမန္နာဂတော ဟောတိ အခဏ္ဍေဟိ …ပေ…  သမာဓိသံဝတ္တနိကေဟိ. အယံ ခေါ သော, အာနန္ဒ, ဓမ္မာဒါသော ဓမ္မပရိယာယော; ယေန သမန္နာဂတော အရိယသာဝကော အာကင်္ခမာနော အတ္တနာဝ အတ္တာနံ ဗျာကရေယျ—  ‘ခီဏနိရယောမှိ ခီဏတိရစ္ဆာနယောနိ ခီဏပေတ္တိဝိသယော ခီဏာပါယဒုဂ္ဂတိဝိနိပါတော, သောတာပန္နောဟမသ္မိ အဝိနိပါတဓမ္မော နိယတော သမ္ဗောဓိပရာယဏော’”တိ.

</Paragraph>
</Division>

<Paragraph number="1862" type="center" book="sn">
ဒသမံ.



</Paragraph>

<Paragraph number="1863" type="center" book="sn">
ဝေဠုဒွါရဝဂ္ဂေါ ပဌမော.



</Paragraph>

<Paragraph number="1864" type="center" book="sn">
တဿုဒ္ဒါနံ


</Paragraph>

<Paragraph number="1865" type="verses" book="sn">
_ရာဇာ ဩဂဓဒီဃာဝု,_  
_သာရိပုတ္တာပရေ ဒုဝေ;_  
_ထပတီ ဝေဠုဒွါရေယျာ,_  
_ဂိဉ္ဇကာဝသထေ တယောတိ._
</Paragraph>