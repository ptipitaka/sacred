---
title: 3.1.10 ဘိက္ခုနုပဿယသုတ္တ
tableOfContents: false
sidebar:
  order: 10
type: tipitaka
basket: su
book: sn
review:
  current: review
  updated: '2025-10-23T09:14:01.041929'
  updated_by: ''
  notes: ''
  history:
  - state: review
    date: '2025-10-23T09:14:01.041929'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="376" book="sn" e="ch" v="18" p="334">

<Paragraph number="797" book="sn">
အထ ခေါ အာယသ္မာ အာနန္ဒော ပုဗ္ဗဏှသမယံ နိဝါသေတွာ ပတ္တစီဝရမာဒါယ ယေန အညတရော ဘိက္ခုနုပဿယော တေနုပသင်္ကမိ; ဥပသင်္ကမိတွာ ပညတ္တေ အာသနေ နိသီဒိ. အထ ခေါ သမ္ဗဟုလာ ဘိက္ခုနိယော ယေနာယသ္မာ အာနန္ဒော တေနုပသင်္ကမိံသု; ဥပသင်္ကမိတွာ အာယသ္မန္တံ အာနန္ဒံ အဘိဝါဒေတွာ ဧကမန္တံ နိသီဒိံသု. ဧကမန္တံ နိသိန္နာ ခေါ တာ ဘိက္ခုနိယော အာယသ္မန္တံ အာနန္ဒံ ဧတဒဝေါစုံ—
</Paragraph>

<Paragraph number="798" book="sn">
“ဣဓ, ဘန္တေ အာနန္ဒ, သမ္ဗဟုလာ ဘိက္ခုနိယော စတူသု သတိပဋ္ဌာနေသု သုပ္ပတိဋ္ဌိတစိတ္တာ ဝိဟရန္တိယော ဥဠာရံ ပုဗ္ဗေနာပရံ ဝိသေသံ သဉ္ဇာနန္တီ”တိ. “ဧဝမေတံ, ဘဂိနိယော, ဧဝမေတံ, ဘဂိနိယော. ယော ဟိ ကောစိ, ဘဂိနိယော, ဘိက္ခု ဝါ ဘိက္ခုနီ ဝါ စတူသု သတိပဋ္ဌာနေသု သုပ္ပတိဋ္ဌိတစိတ္တော ဝိဟရတိ, တဿေတံ ပါဋိကင်္ခံ—  ‘ဥဠာရံ ပုဗ္ဗေနာပရံ ဝိသေသံ သဉ္ဇာနိဿတီ’”တိ.
</Paragraph>

<Paragraph number="799" book="sn">
အထ ခေါ အာယသ္မာ အာနန္ဒော တာ ဘိက္ခုနိယော ဓမ္မိယာ ကထာယ သန္ဒဿေတွာ သမာဒပေတွာ သမုတ္တေဇေတွာ သမ္ပဟံသေတွာ ဥဋ္ဌာယာသနာ ပက္ကာမိ. အထ ခေါ အာယသ္မာ အာနန္ဒော သာဝတ္ထိယံ ပိဏ္ဍာယ စရိတွာ ပစ္ဆာဘတ္တံ ပိဏ္ဍပါတပဋိက္ကန္တော ယေန ဘဂဝါ တေနုပသင်္ကမိ; ဥပသင်္ကမိတွာ ဘဂဝန္တံ အဘိဝါဒေတွာ ဧကမန္တံ နိသီဒိ. ဧကမန္တံ နိသိန္နော ခေါ အာယသ္မာ အာနန္ဒော ဘဂဝန္တံ ဧတဒဝေါစ—
</Paragraph>

<Paragraph number="800" book="sn">
“ဣဓာဟံ, ဘန္တေ, ပုဗ္ဗဏှသမယံ နိဝါသေတွာ ပတ္တစီဝရမာဒါယ ယေန အညတရော ဘိက္ခုနုပဿယော တေနုပသင်္ကမိံ; ဥပသင်္ကမိတွာ ပညတ္တေ အာသနေ နိသီဒိံ. အထ ခေါ, ဘန္တေ, သမ္ဗဟုလာ ဘိက္ခုနိယော ယေနာဟံ တေနုပသင်္ကမိံသု; ဥပသင်္ကမိတွာ မံ အဘိဝါဒေတွာ ဧကမန္တံ နိသီဒိံသု. ဧကမန္တံ နိသိန္နာ ခေါ, ဘန္တေ, တာ ဘိက္ခုနိယော မံ ဧတဒဝေါစုံ—  ‘ဣဓ, ဘန္တေ အာနန္ဒ, သမ္ဗဟုလာ ဘိက္ခုနိယော စတူသု သတိပဋ္ဌာနေသု သုပ္ပတိဋ္ဌိတစိတ္တာ ဝိဟရန္တိယော ဥဠာရံ ပုဗ္ဗေနာပရံ ဝိသေသံ သဉ္ဇာနန္တီ’တိ. ဧဝံ ဝုတ္တာဟံ, ဘန္တေ, တာ ဘိက္ခုနိယော ဧတဒဝေါစံ—  ‘ဧဝမေတံ, ဘဂိနိယော, ဧဝမေတံ, ဘဂိနိယော. ယော ဟိ ကောစိ, ဘဂိနိယော, ဘိက္ခု ဝါ ဘိက္ခုနီ ဝါ စတူသု သတိပဋ္ဌာနေသု သုပ္ပတိဋ္ဌိတစိတ္တော ဝိဟရတိ, တဿေတံ ပါဋိကင်္ခံ—  ဥဠာရံ ပုဗ္ဗေနာပရံ ဝိသေသံ သဉ္ဇာနိဿတီ’”တိ.
</Paragraph>

<Paragraph number="801" book="sn">
“ဧဝမေတံ, အာနန္ဒ, ဧဝမေတံ, အာနန္ဒ. ယော ဟိ ကောစိ, အာနန္ဒ, ဘိက္ခု ဝါ ဘိက္ခုနီ ဝါ စတူသု သတိပဋ္ဌာနေသု သုပ္ပတိဋ္ဌိတစိတ္တော ဝိဟရတိ, တဿေတံ ပါဋိကင်္ခံ—  ‘ဥဠာရံ ပုဗ္ဗေနာပရံ ဝိသေသံ သဉ္ဇာနိဿတိ’.
</Paragraph>

<Paragraph number="802" book="sn">
ကတမေသု စတူသု? ဣဓာနန္ဒ, ဘိက္ခု ကာယေ ကာယာနုပဿီ ဝိဟရတိ အာတာပီ သမ္ပဇာနော သတိမာ, ဝိနေယျ လောကေ အဘိဇ္ဈာဒေါမနဿံ. တဿ ကာယေ ကာယာနုပဿိနော ဝိဟရတော ကာယာရမ္မဏော ဝါ ဥပ္ပဇ္ဇတိ ကာယသ္မိံ ပရိဠာဟော, စေတသော ဝါ လီနတ္တံ, ဗဟိဒ္ဓါ ဝါ စိတ္တံ ဝိက္ခိပတိ. တေနာနန္ဒ, ဘိက္ခုနာ ကိသ္မိဉ္စိဒေဝ ပသာဒနီယေ နိမိတ္တေ စိတ္တံ ပဏိဒဟိတဗ္ဗံ. တဿ ကိသ္မိဉ္စိဒေဝ ပသာဒနီယေ နိမိတ္တေ စိတ္တံ ပဏိဒဟတော ပါမောဇ္ဇံ ဇာယတိ. ပမုဒိတဿ ပီတိ ဇာယတိ. ပီတိမနဿ ကာယော ပဿမ္ဘတိ. ပဿဒ္ဓကာယော သုခံ ဝေဒယတိ. သုခိနော စိတ္တံ သမာဓိယတိ. သော ဣတိ ပဋိသဉ္စိက္ခတိ—  ‘ယဿ ခွါဟံ အတ္ထာယ စိတ္တံ ပဏိဒဟိံ, သော မေ အတ္ထော အဘိနိပ္ဖန္နော. ဟန္ဒ ဒါနိ ပဋိသံဟရာမီ’တိ. သော ပဋိသံဟရတိ စေဝ န စ ဝိတက္ကေတိ န စ ဝိစာရေတိ. ‘အဝိတက္ကောမှိ အဝိစာရော, အဇ္ဈတ္တံ သတိမာ သုခမသ္မီ’တိ ပဇာနာတိ.
</Paragraph>

<Paragraph number="803" book="sn">
ပုန စပရံ, အာနန္ဒ, ဘိက္ခု ဝေဒနာသု …ပေ…  စိတ္တေ …ပေ…  ဓမ္မေသု ဓမ္မာနုပဿီ ဝိဟရတိ အာတာပီ သမ္ပဇာနော သတိမာ, ဝိနေယျ လောကေ အဘိဇ္ဈာဒေါမနဿံ. တဿ ဓမ္မေသု ဓမ္မာနုပဿိနော ဝိဟရတော ဓမ္မာရမ္မဏော ဝါ ဥပ္ပဇ္ဇတိ ကာယသ္မိံ ပရိဠာဟော, စေတသော ဝါ လီနတ္တံ, ဗဟိဒ္ဓါ ဝါ စိတ္တံ ဝိက္ခိပတိ. တေနာနန္ဒ, ဘိက္ခုနာ ကိသ္မိဉ္စိဒေဝ ပသာဒနီယေ နိမိတ္တေ စိတ္တံ ပဏိဒဟိတဗ္ဗံ. တဿ ကိသ္မိဉ္စိဒေဝ ပသာဒနီယေ နိမိတ္တေ စိတ္တံ ပဏိဒဟတော ပါမောဇ္ဇံ ဇာယတိ. ပမုဒိတဿ ပီတိ ဇာယတိ. ပီတိမနဿ ကာယော ပဿမ္ဘတိ. ပဿဒ္ဓကာယော သုခံ ဝေဒယတိ. သုခိနော စိတ္တံ သမာဓိယတိ. သော ဣတိ ပဋိသဉ္စိက္ခတိ—  ‘ယဿ ခွါဟံ အတ္ထာယ စိတ္တံ ပဏိဒဟိံ, သော မေ အတ္ထော အဘိနိပ္ဖန္နော. ဟန္ဒ ဒါနိ ပဋိသံဟရာမီ’တိ. သော ပဋိသံဟရတိ စေဝ န စ ဝိတက္ကေတိ န စ ဝိစာရေတိ. ‘အဝိတက္ကောမှိ အဝိစာရော, အဇ္ဈတ္တံ သတိမာ သုခမသ္မီ’တိ ပဇာနာတိ. ဧဝံ ခေါ, အာနန္ဒ, ပဏိဓာယ ဘာဝနာ ဟောတိ.
</Paragraph>

<Paragraph number="804" book="sn">
ကထဉ္စာနန္ဒ, အပ္ပဏိဓာယ ဘာဝနာ ဟောတိ? ဗဟိဒ္ဓါ, အာနန္ဒ, ဘိက္ခု စိတ္တံ အပ္ပဏိဓာယ ‘အပ္ပဏိဟိတံ မေ ဗဟိဒ္ဓါ စိတ္တန်’တိ ပဇာနာတိ. အထ ပစ္ဆာပုရေ ‘အသံခိတ္တံ ဝိမုတ္တံ အပ္ပဏိဟိတန်’တိ ပဇာနာတိ. အထ စ ပန ‘ကာယေ ကာယာနုပဿီ ဝိဟရာမိ အာတာပီ သမ္ပဇာနော သတိမာ သုခမသ္မီ’တိ ပဇာနာတိ. ဗဟိဒ္ဓါ, အာနန္ဒ, ဘိက္ခု စိတ္တံ အပ္ပဏိဓာယ ‘အပ္ပဏိဟိတံ မေ ဗဟိဒ္ဓါ စိတ္တန်’တိ ပဇာနာတိ. အထ ပစ္ဆာပုရေ ‘အသံခိတ္တံ ဝိမုတ္တံ အပ္ပဏိဟိတန်’တိ ပဇာနာတိ. အထ စ ပန ‘ဝေဒနာသု ဝေဒနာနုပဿီ ဝိဟရာမိ အာတာပီ သမ္ပဇာနော သတိမာ သုခမသ္မီ’တိ ပဇာနာတိ. ဗဟိဒ္ဓါ, အာနန္ဒ, ဘိက္ခု စိတ္တံ အပ္ပဏိဓာယ ‘အပ္ပဏိဟိတံ မေ ဗဟိဒ္ဓါ စိတ္တန်’တိ ပဇာနာတိ. အထ ပစ္ဆာပုရေ ‘အသံခိတ္တံ ဝိမုတ္တံ အပ္ပဏိဟိတန်’တိ ပဇာနာတိ. အထ စ ပန ‘စိတ္တေ စိတ္တာနုပဿီ ဝိဟရာမိ အာတာပီ သမ္ပဇာနော သတိမာ သုခမသ္မီ’တိ ပဇာနာတိ. ဗဟိဒ္ဓါ, အာနန္ဒ, ဘိက္ခု စိတ္တံ အပ္ပဏိဓာယ ‘အပ္ပဏိဟိတံ မေ ဗဟိဒ္ဓါ စိတ္တန်’တိ ပဇာနာတိ. အထ ပစ္ဆာပုရေ ‘အသံခိတ္တံ ဝိမုတ္တံ အပ္ပဏိဟိတန်’တိ ပဇာနာတိ. အထ စ ပန ‘ဓမ္မေသု ဓမ္မာနုပဿီ ဝိဟရာမိ အာတာပီ သမ္ပဇာနော သတိမာ သုခမသ္မီ’တိ ပဇာနာတိ. ဧဝံ ခေါ, အာနန္ဒ, အပ္ပဏိဓာယ ဘာဝနာ ဟောတိ.
</Paragraph>

<Paragraph number="805" book="sn">
ဣတိ ခေါ, အာနန္ဒ, ဒေသိတာ မယာ ပဏိဓာယ ဘာဝနာ, ဒေသိတာ အပ္ပဏိဓာယ ဘာဝနာ. ယံ, အာနန္ဒ, သတ္ထာရာ ကရဏီယံ သာဝကာနံ ဟိတေသိနာ အနုကမ္ပကေန အနုကမ္ပံ ဥပါဒါယ, ကတံ ဝေါ တံ မယာ. ဧတာနိ, အာနန္ဒ, ရုက္ခမူလာနိ, ဧတာနိ သုညာဂါရာနိ. ဈာယထာနန္ဒ, မာ ပမာဒတ္ထ; မာ ပစ္ဆာ ဝိပ္ပဋိသာရိနော အဟုဝတ္ထ. အယံ ဝေါ အမှာကံ အနုသာသနီ”တိ.
</Paragraph>

<Paragraph number="806" book="sn">
ဣဒမဝေါစ ဘဂဝါ. အတ္တမနော အာယသ္မာ အာနန္ဒော ဘဂဝတော ဘာသိတံ အဘိနန္ဒီတိ.

</Paragraph>
</Division>

<Paragraph number="807" type="center" book="sn">
ဒသမံ.



</Paragraph>

<Paragraph number="808" type="center" book="sn">
အမ္ဗပါလိဝဂ္ဂေါ ပဌမော.



</Paragraph>

<Paragraph number="809" type="center" book="sn">
တဿုဒ္ဒါနံ


</Paragraph>

<Paragraph number="810" type="verses" book="sn">
_အမ္ဗပါလိ သတော ဘိက္ခု,_  
_သာလာ ကုသလရာသိ စ;_  
_သကုဏဂ္ဃိ မက္ကဋော သူဒေါ,_  
_ဂိလာနော ဘိက္ခုနုပဿယောတိ._
</Paragraph>