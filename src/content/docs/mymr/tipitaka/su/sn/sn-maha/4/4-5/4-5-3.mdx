---
title: "4.5.3 သာကေတသုတ္တ"
tableOfContents: false
sidebar:
  order: 3
type: "tipitaka"
basket: "su"
book: "sn"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="513" book="sn" e="ch" v="18" p="354">

<Paragraph number="1151" book="sn">
ဧဝံ မေ သုတံ—  ဧကံ သမယံ ဘဂဝါ သာကေတေ ဝိဟရတိ အဉ္ဇနဝနေ မိဂဒါယေ. တတြ ခေါ ဘဂဝါ ဘိက္ခူ အာမန္တေသိ—  “အတ္ထိ နု ခေါ, ဘိက္ခဝေ, ပရိယာယော ယံ ပရိယာယံ အာဂမ္မ ယာနိ ပဉ္စိန္ဒြိယာနိ တာနိ ပဉ္စ ဗလာနိ ဟောန္တိ, ယာနိ ပဉ္စ ဗလာနိ တာနိ ပဉ္စိန္ဒြိယာနိ ဟောန္တီ”တိ?
</Paragraph>

<Paragraph number="1152" book="sn">
“ဘဂဝံမူလကာ နော, ဘန္တေ, ဓမ္မာ ဘဂဝံနေတ္တိကာ ဘဂဝံပဋိသရဏာ. သာဓု ဝတ, ဘန္တေ, ဘဂဝန္တံယေဝ ပဋိဘာတု ဧတဿ ဘာသိတဿ အတ္ထော. ဘဂဝတော သုတွာ ဘိက္ခူ ဓာရေဿန္တီ”တိ …ပေ…
</Paragraph>

<Paragraph number="1153" book="sn">
“အတ္ထိ, ဘိက္ခဝေ, ပရိယာယော ယံ ပရိယာယံ အာဂမ္မ ယာနိ ပဉ္စိန္ဒြိယာနိ တာနိ ပဉ္စ ဗလာနိ ဟောန္တိ, ယာနိ ပဉ္စ ဗလာနိ တာနိ ပဉ္စိန္ဒြိယာနိ ဟောန္တိ.
</Paragraph>

<Paragraph number="1154" book="sn">
ကတမော စ, ဘိက္ခဝေ, ပရိယာယော ယံ ပရိယာယံ အာဂမ္မ ယာနိ ပဉ္စိန္ဒြိယာနိ တာနိ ပဉ္စ ဗလာနိ ဟောန္တိ, ယာနိ ပဉ္စ ဗလာနိ တာနိ ပဉ္စိန္ဒြိယာနိ ဟောန္တိ? ယံ, ဘိက္ခဝေ, သဒ္ဓိန္ဒြိယံ တံ သဒ္ဓါဗလံ, ယံ သဒ္ဓါဗလံ တံ သဒ္ဓိန္ဒြိယံ; ယံ ဝီရိယိန္ဒြိယံ တံ ဝီရိယဗလံ, ယံ ဝီရိယဗလံ တံ ဝီရိယိန္ဒြိယံ; ယံ သတိန္ဒြိယံ တံ သတိဗလံ, ယံ သတိဗလံ တံ သတိန္ဒြိယံ; ယံ သမာဓိန္ဒြိယံ တံ သမာဓိဗလံ, ယံ သမာဓိဗလံ တံ သမာဓိန္ဒြိယံ; ယံ ပညိန္ဒြိယံ တံ ပညာဗလံ, ယံ ပညာဗလံ တံ ပညိန္ဒြိယံ. သေယျထာပိ, ဘိက္ခဝေ, နဒီ ပါစီနနိန္နာ ပါစီနပေါဏာ ပါစီနပဗ္ဘာရာ, တဿ မဇ္ဈေ ဒီပေါ. အတ္ထိ, ဘိက္ခဝေ, ပရိယာယော ယံ ပရိယာယံ အာဂမ္မ တဿာ နဒိယာ ဧကော သောတောတွေဝ သင်္ချံ ဂစ္ဆတိ. အတ္ထိ ပန, ဘိက္ခဝေ, ပရိယာယော ယံ ပရိယာယံ အာဂမ္မ တဿာ နဒိယာ ဒွေ သောတာနိတွေဝ သင်္ချံ ဂစ္ဆန္တိ.
</Paragraph>

<Paragraph number="1155" book="sn">
ကတမော စ, ဘိက္ခဝေ, ပရိယာယော ယံ ပရိယာယံ အာဂမ္မ တဿာ နဒိယာ ဧကော သောတောတွေဝ သင်္ချံ ဂစ္ဆတိ? ယဉ္စ, ဘိက္ခဝေ, တဿ ဒီပဿ ပုရိမန္တေ ဥဒကံ, ယဉ္စ ပစ္ဆိမန္တေ ဥဒကံ—  အယံ ခေါ, ဘိက္ခဝေ, ပရိယာယော ယံ ပရိယာယံ အာဂမ္မ တဿာ နဒိယာ ဧကော သောတောတွေဝ သင်္ချံ ဂစ္ဆတိ.
</Paragraph>

<Paragraph number="1156" book="sn">
ကတမော စ, ဘိက္ခဝေ, ပရိယာယော ယံ ပရိယာယံ အာဂမ္မ တဿာ နဒိယာ ဒွေ သောတာနိတွေဝ သင်္ချံ ဂစ္ဆန္တိ? ယဉ္စ, ဘိက္ခဝေ, တဿ ဒီပဿ ဥတ္တရန္တေ ဥဒကံ, ယဉ္စ ဒက္ခိဏန္တေ ဥဒကံ—  အယံ ခေါ, ဘိက္ခဝေ, ပရိယာယော ယံ ပရိယာယံ အာဂမ္မ တဿာ နဒိယာ ဒွေ သောတာနိတွေဝ သင်္ချံ ဂစ္ဆန္တိ. ဧဝမေဝ ခေါ, ဘိက္ခဝေ, ယံ သဒ္ဓိန္ဒြိယံ တံ သဒ္ဓါဗလံ, ယံ သဒ္ဓါဗလံ တံ သဒ္ဓိန္ဒြိယံ; ယံ ဝီရိယိန္ဒြိယံ တံ ဝီရိယဗလံ, ယံ ဝီရိယဗလံ တံ ဝီရိယိန္ဒြိယံ; ယံ သတိန္ဒြိယံ တံ သတိဗလံ, ယံ သတိဗလံ တံ သတိန္ဒြိယံ; ယံ သမာဓိန္ဒြိယံ တံ သမာဓိဗလံ, ယံ သမာဓိဗလံ တံ သမာဓိန္ဒြိယံ; ယံ ပညိန္ဒြိယံ တံ ပညာဗလံ, ယံ ပညာဗလံ တံ ပညိန္ဒြိယံ. ပဉ္စန္နံ, ဘိက္ခဝေ, ဣန္ဒြိယာနံ ဘာဝိတတ္တာ ဗဟုလီကတတ္တာ ဘိက္ခု အာသဝါနံ ခယာ အနာသဝံ စေတောဝိမုတ္တိံ ပညာဝိမုတ္တိံ ဒိဋ္ဌေဝ ဓမ္မေ သယံ အဘိညာ သစ္ဆိကတွာ ဥပသမ္ပဇ္ဇ ဝိဟရတီ”တိ.

</Paragraph>
</Division>

<Paragraph number="1157" type="center" book="sn">
တတိယံ.
</Paragraph>