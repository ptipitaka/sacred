---
title: 11.1.5 ဒုတိယသာရိပုတ္တသုတ္တ
tableOfContents: false
sidebar:
  order: 5
type: tipitaka
basket: su
book: sn
review:
  current: review
  updated: '2025-10-27T21:49:24.802170'
  updated_by: ''
  notes: ''
  history:
  - state: review
    date: '2025-10-27T21:49:24.802170'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="1001" book="sn" e="ch" v="18" p="430">

<Paragraph number="1808" book="sn">
အထ ခေါ အာယသ္မာ သာရိပုတ္တော ယေန ဘဂဝါ တေနုပသင်္ကမိ; ဥပသင်္ကမိတွာ ဘဂဝန္တံ အဘိဝါဒေတွာ ဧကမန္တံ နိသီဒိ. ဧကမန္တံ နိသိန္နံ ခေါ အာယသ္မန္တံ သာရိပုတ္တံ ဘဂဝါ ဧတဒဝေါစ—  “‘သောတာပတ္တိယင်္ဂံ, သောတာပတ္တိယင်္ဂန်’တိ ဟိဒံ, သာရိပုတ္တ, ဝုစ္စတိ. ကတမံ နု ခေါ, သာရိပုတ္တ, သောတာပတ္တိယင်္ဂန်”တိ? “သပ္ပုရိသသံသေဝေါ ဟိ, ဘန္တေ, သောတာပတ္တိယင်္ဂံ, သဒ္ဓမ္မဿဝနံ သောတာပတ္တိယင်္ဂံ, ယောနိသောမနသိကာရော သောတာပတ္တိယင်္ဂံ, ဓမ္မာနုဓမ္မပ္ပဋိပတ္တိ သောတာပတ္တိယင်္ဂန်”တိ. “သာဓု သာဓု, သာရိပုတ္တ. သပ္ပုရိသသံသေဝေါ ဟိ, သာရိပုတ္တ, သောတာပတ္တိယင်္ဂံ, သဒ္ဓမ္မဿဝနံ သောတာပတ္တိယင်္ဂံ, ယောနိသောမနသိကာရော သောတာပတ္တိယင်္ဂံ, ဓမ္မာနုဓမ္မပ္ပဋိပတ္တိ သောတာပတ္တိယင်္ဂံ.
</Paragraph>

<Paragraph number="1809" book="sn">
‘သောတော, သောတော’တိ ဟိဒံ, သာရိပုတ္တ, ဝုစ္စတိ. ကတမော နု ခေါ, သာရိပုတ္တ, သောတော”တိ? “အယမေဝ ဟိ, ဘန္တေ, အရိယော အဋ္ဌင်္ဂိကော မဂ္ဂေါ သောတော, သေယျထိဒံ—  သမ္မာဒိဋ္ဌိ, သမ္မာသင်္ကပ္ပေါ, သမ္မာဝါစာ, သမ္မာကမ္မန္တော, သမ္မာအာဇီဝေါ, သမ္မာဝါယာမော, သမ္မာသတိ, သမ္မာသမာဓီ”တိ. “သာဓု သာဓု, သာရိပုတ္တ. အယမေဝ ဟိ, သာရိပုတ္တ, အရိယော အဋ္ဌင်္ဂိကော မဂ္ဂေါ သောတော, သေယျထိဒံ—  သမ္မာဒိဋ္ဌိ …ပေ…  သမ္မာသမာဓိ.
</Paragraph>

<Paragraph number="1810" book="sn">
‘သောတာပန္နော, သောတာပန္နော’တိ ဟိဒံ, သာရိပုတ္တ, ဝုစ္စတိ. ကတမော နု ခေါ, သာရိပုတ္တ, သောတာပန္နော”တိ? “ယော ဟိ, ဘန္တေ, ဣမိနာ အရိယေန အဋ္ဌင်္ဂိကေန မဂ္ဂေန သမန္နာဂတော အယံ ဝုစ္စတိ သောတာပန္နော, သွာယံ အာယသ္မာ ဧဝံနာမော ဧဝံဂေါတ္တော”တိ. “သာဓု သာဓု, သာရိပုတ္တ. ယော ဟိ, သာရိပုတ္တ, ဣမိနာ အရိယေန အဋ္ဌင်္ဂိကေန မဂ္ဂေန သမန္နာဂတော အယံ ဝုစ္စတိ သောတာပန္နော, သွာယံ အာယသ္မာ ဧဝံနာမော ဧဝံဂေါတ္တော”တိ.

</Paragraph>
</Division>

<Paragraph number="1811" type="center" book="sn">
ပဉ္စမံ.
</Paragraph>