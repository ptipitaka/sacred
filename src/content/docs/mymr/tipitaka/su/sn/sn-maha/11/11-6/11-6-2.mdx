---
title: 11.6.2 ဝဿံဝုတ္ထသုတ္တ
tableOfContents: false
sidebar:
  order: 2
type: tipitaka
basket: su
book: sn
review:
  current: review
  updated: '2025-10-27T21:49:24.985580'
  updated_by: ''
  notes: ''
  history:
  - state: review
    date: '2025-10-27T21:49:24.985580'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="1048" book="sn" e="ch" v="18" p="435">

<Paragraph number="2097" book="sn">
ဧကံ သမယံ ဘဂဝါ သာဝတ္ထိယံ ဝိဟရတိ ဇေတဝနေ အနာထပိဏ္ဍိကဿ အာရာမေ. တေန ခေါ ပန သမယေန အညတရော ဘိက္ခု သာဝတ္ထိယံ ဝဿံဝုတ္ထော ကပိလဝတ္ထုံ အနုပ္ပတ္တော ဟောတိ ကေနစိဒေဝ ကရဏီယေန. အဿောသုံ ခေါ ကာပိလဝတ္ထဝါ သကျာ—  “အညတရော ကိရ ဘိက္ခု သာဝတ္ထိယံ ဝဿံဝုတ္ထော ကပိလဝတ္ထုံ အနုပ္ပတ္တော”တိ.
</Paragraph>

<Paragraph number="2098" book="sn">
အထ ခေါ ကာပိလဝတ္ထဝါ သကျာ ယေန သော ဘိက္ခု တေနုပသင်္ကမိံသု; ဥပသင်္ကမိတွာ တံ ဘိက္ခုံ အဘိဝါဒေတွာ ဧကမန္တံ နိသီဒိံသု. ဧကမန္တံ နိသိန္နာ ခေါ ကာပိလဝတ္ထဝါ သကျာ တံ ဘိက္ခုံ ဧတဒဝေါစုံ—  “ကစ္စိ, ဘန္တေ, ဘဂဝါ အရောဂေါ စေဝ ဗလဝါ စာ”တိ? “အရောဂေါ စာဝုသော, ဘဂဝါ ဗလဝါ စာ”တိ.
</Paragraph>

<Paragraph number="2099" book="sn">
“ကစ္စိ ပန, ဘန္တေ, သာရိပုတ္တမောဂ္ဂလ္လာနာ အရောဂါ စေဝ ဗလဝန္တော စာ”တိ? “သာရိပုတ္တမောဂ္ဂလ္လာနာပိ ခေါ, အာဝုသော, အရောဂါ စေဝ ဗလဝန္တော စာ”တိ.
</Paragraph>

<Paragraph number="2100" book="sn">
“ကစ္စိ ပန, ဘန္တေ, ဘိက္ခုသံဃော အရောဂေါ စ ဗလဝါ စာ”တိ. “ဘိက္ခုသံဃောပိ ခေါ, အာဝုသော, အရောဂေါ စ ဗလဝါ စာ”တိ.
</Paragraph>

<Paragraph number="2101" book="sn">
“အတ္ထိ ပန တေ, ဘန္တေ, ကိဉ္စိ ဣမိနာ အန္တရဝဿေန ဘဂဝတော သမ္မုခါ သုတံ သမ္မုခါ ပဋိဂ္ဂဟိတန်”တိ? “သမ္မုခါ မေတံ, အာဝုသော, ဘဂဝတော သုတံ သမ္မုခါ ပဋိဂ္ဂဟိတံ—  ‘အပ္ပကာ တေ, ဘိက္ခဝေ, ဘိက္ခူ ယေ အာသဝါနံ ခယာ အနာသဝံ စေတောဝိမုတ္တိံ ပညာဝိမုတ္တိံ ဒိဋ္ဌေဝ ဓမ္မေ သယံ အဘိညာ သစ္ဆိကတွာ ဥပသမ္ပဇ္ဇ ဝိဟရန္တိ. အထ ခေါ ဧတေဝ ဗဟုတရာ ဘိက္ခူ ယေ ပဉ္စန္နံ ဩရမ္ဘာဂိယာနံ သံယောဇနာနံ ပရိက္ခယာ ဩပပါတိကာ တတ္ထ ပရိနိဗ္ဗာယိနော အနာဝတ္တိဓမ္မာ တသ္မာ လောကာ’တိ.
</Paragraph>

<Paragraph number="2102" book="sn">
အပရမ္ပိ ခေါ မေ, အာဝုသော, ဘဂဝတော သမ္မုခါ သုတံ သမ္မုခါ ပဋိဂ္ဂဟိတံ—  ‘အပ္ပကာ တေ, ဘိက္ခဝေ, ဘိက္ခူ ယေ ပဉ္စန္နံ ဩရမ္ဘာဂိယာနံ သံယောဇနာနံ ပရိက္ခယာ ဩပပါတိကာ တတ္ထ ပရိနိဗ္ဗာယိနော အနာဝတ္တိဓမ္မာ တသ္မာ လောကာ. အထ ခေါ ဧတေဝ ဗဟုတရာ ဘိက္ခူ ယေ တိဏ္ဏံ သံယောဇနာနံ ပရိက္ခယာ ရာဂဒေါသမောဟာနံ တနုတ္တာ သကဒါဂါမိနော, သကိဒေဝ ဣမံ လောကံ အာဂန္တွာ ဒုက္ခဿန္တံ ကရိဿန္တီ’တိ.
</Paragraph>

<Paragraph number="2103" book="sn">
အပရမ္ပိ ခေါ မေ, အာဝုသော, ဘဂဝတော သမ္မုခါ သုတံ သမ္မုခါ ပဋိဂ္ဂဟိတံ—  ‘အပ္ပကာ တေ, ဘိက္ခဝေ, ဘိက္ခူ ယေ တိဏ္ဏံ သံယောဇနာနံ ပရိက္ခယာ ရာဂဒေါသမောဟာနံ တနုတ္တာ သကဒါဂါမိနော, သကိဒေဝ ဣမံ လောကံ အာဂန္တွာ ဒုက္ခဿန္တံ ကရိဿန္တိ. အထ ခေါ ဧတေဝ ဗဟုတရာ ဘိက္ခူ ယေ တိဏ္ဏံ သံယောဇနာနံ ပရိက္ခယာ သောတာပန္နာ အဝိနိပါတဓမ္မာ နိယတာ သမ္ဗောဓိပရာယဏာ’”တိ.

</Paragraph>
</Division>

<Paragraph number="2104" type="center" book="sn">
ဒုတိယံ.
</Paragraph>