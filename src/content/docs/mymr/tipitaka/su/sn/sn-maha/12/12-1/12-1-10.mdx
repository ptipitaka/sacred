---
title: "12.1.10 တိရစ္ဆာနကထာသုတ္တ"
tableOfContents: false
sidebar:
  order: 10
type: "tipitaka"
basket: "su"
book: "sn"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="1080" book="sn" e="ch" v="18" p="440">

<Paragraph number="2199" book="sn">
“မာ, ဘိက္ခဝေ, အနေကဝိဟိတံ တိရစ္ဆာနကထံ ကထေယျာထ, သေယျထိဒံ—  ရာဇကထံ စောရကထံ မဟာမတ္တကထံ သေနာကထံ, ဘယကထံ ယုဒ္ဓကထံ, အန္နကထံ ပါနကထံ ဝတ္ထကထံ သယနကထံ မာလာကထံ ဂန္ဓကထံ, ဉာတိကထံ ယာနကထံ ဂါမကထံ နိဂမကထံ နဂရကထံ ဇနပဒကထံ ဣတ္ထိကထံ သူရကထံ ဝိသိခါကထံ ကုမ္ဘဋ္ဌာနကထံ, ပုဗ္ဗပေတကထံ နာနတ္တကထံ, လောကက္ခာယိကံ သမုဒ္ဒက္ခာယိကံ ဣတိဘဝါဘဝကထံ ဣတိ ဝါ. တံ ကိဿ ဟေတု? နေသာ, ဘိက္ခဝေ, ကထာ အတ္ထသံဟိတာ နာဒိဗြဟ္မစရိယကာ န နိဗ္ဗိဒါယ န ဝိရာဂါယ န နိရောဓာယ န ဥပသမာယ န အဘိညာယ န သမ္ဗောဓာယ န နိဗ္ဗာနာယ သံဝတ္တတိ.
</Paragraph>

<Paragraph number="2200" book="sn">
ကထေန္တာ စ ခေါ တုမှေ, ဘိက္ခဝေ, ‘ဣဒံ ဒုက္ခန်’တိ ကထေယျာထ, ‘အယံ ဒုက္ခသမုဒယော’တိ ကထေယျာထ, ‘အယံ ဒုက္ခနိရောဓော’တိ ကထေယျာထ, ‘အယံ ဒုက္ခနိရောဓဂါမိနီ ပဋိပဒါ’တိ ကထေယျာထ. တံ ကိဿ ဟေတု? ဧသာ, ဘိက္ခဝေ, ကထာ အတ္ထသံဟိတာ, ဧသာ အာဒိဗြဟ္မစရိယကာ, ဧသာ နိဗ္ဗိဒါယ ဝိရာဂါယ နိရောဓာယ ဥပသမာယ အဘိညာယ သမ္ဗောဓာယ နိဗ္ဗာနာယ သံဝတ္တတိ.
</Paragraph>

<Paragraph number="2201" book="sn">
တသ္မာတိဟ, ဘိက္ခဝေ, ‘ဣဒံ ဒုက္ခန်’တိ ယောဂေါ ကရဏီယော …ပေ…  ‘အယံ ဒုက္ခနိရောဓဂါမိနီ ပဋိပဒါ’တိ ယောဂေါ ကရဏီယော”တိ.

</Paragraph>
</Division>

<Paragraph number="2202" type="center" book="sn">
ဒသမံ.



</Paragraph>

<Paragraph number="2203" type="center" book="sn">
သမာဓိဝဂ္ဂေါ ပဌမော.



</Paragraph>

<Paragraph number="2204" type="center" book="sn">
တဿုဒ္ဒါနံ


</Paragraph>

<Paragraph number="2205" type="verses" book="sn">
_သမာဓိ ပဋိသလ္လာနာ,_  
_ကုလပုတ္တာ အပရေ ဒုဝေ;_  
_သမဏဗြာဟ္မဏာ ဝိတက္ကံ,_  
_စိန္တာ ဝိဂ္ဂါဟိကာ ကထာတိ._
</Paragraph>