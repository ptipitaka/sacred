---
title: 3.2.8 ဗြဟ္မသုတ္တ
tableOfContents: false
sidebar:
  order: 8
type: tipitaka
basket: su
book: sn
review:
  current: review
  updated: '2025-10-27T21:49:27.826915'
  updated_by: ''
  notes: ''
  history:
  - state: review
    date: '2025-10-27T21:49:27.826915'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="384" book="sn" e="ch" v="18" p="336">

<Paragraph number="844" book="sn">
ဧကံ သမယံ ဘဂဝါ ဥရုဝေလာယံ ဝိဟရတိ နဇ္ဇာ နေရဉ္ဇရာယ တီရေ အဇပါလနိဂြေါဓေ ပဌမာဘိသမ္ဗုဒ္ဓေါ. အထ ခေါ ဘဂဝတော ရဟောဂတဿ ပဋိသလ္လီနဿ ဧဝံ စေတသော ပရိဝိတက္ကော ဥဒပါဒိ—  “ဧကာယနွာယံ မဂ္ဂေါ သတ္တာနံ ဝိသုဒ္ဓိယာ သောကပရိဒေဝါနံ သမတိက္ကမာယ ဒုက္ခဒေါမနဿာနံ အတ္ထင်္ဂမာယ ဉာယဿ အဓိဂမာယ နိဗ္ဗာနဿ သစ္ဆိကိရိယာယ, ယဒိဒံ—  စတ္တာရော သတိပဋ္ဌာနာ.
</Paragraph>

<Paragraph number="845" book="sn">
ကတမေ စတ္တာရော? ကာယေ ဝါ ဘိက္ခု ကာယာနုပဿီ ဝိဟရေယျ အာတာပီ သမ္ပဇာနော သတိမာ, ဝိနေယျ လောကေ အဘိဇ္ဈာဒေါမနဿံ; ဝေဒနာသု ဝါ ဘိက္ခု …ပေ…  စိတ္တေ ဝါ ဘိက္ခု …ပေ…  ဓမ္မေသု ဝါ ဘိက္ခု ဓမ္မာနုပဿီ ဝိဟရေယျ အာတာပီ သမ္ပဇာနော သတိမာ, ဝိနေယျ လောကေ အဘိဇ္ဈာဒေါမနဿံ. ဧကာယနွာယံ မဂ္ဂေါ သတ္တာနံ ဝိသုဒ္ဓိယာ သောကပရိဒေဝါနံ သမတိက္ကမာယ ဒုက္ခဒေါမနဿာနံ အတ္ထင်္ဂမာယ ဉာယဿ အဓိဂမာယ နိဗ္ဗာနဿ သစ္ဆိကိရိယာယ, ယဒိဒံ—  စတ္တာရော သတိပဋ္ဌာနာ”တိ.
</Paragraph>

<Paragraph number="846" book="sn">
အထ ခေါ ဗြဟ္မာ သဟမ္ပတိ ဘဂဝတော စေတသာ စေတောပရိဝိတက္ကမညာယ—  သေယျထာပိ နာမ ဗလဝါ ပုရိသော သမိဉ္ဇိတံ ဝါ ဗာဟံ ပသာရေယျ, ပသာရိတံ ဝါ ဗာဟံ သမိဉ္ဇေယျ; ဧဝမေဝ ခေါ ဗြဟ္မလောကေ အန္တရဟိတော ဘဂဝတော ပုရတော ပါတုရဟောသိ. အထ ခေါ ဗြဟ္မာ သဟမ္ပတိ ဧကံသံ ဥတ္တရာသင်္ဂံ ကရိတွာ ယေန ဘဂဝါ တေနဉ္ဇလိံ ပဏာမေတွာ ဘဂဝန္တံ ဧတဒဝေါစ—  “ဧဝမေတံ, ဘဂဝါ, ဧဝမေတံ, သုဂတ. ဧကာယနွာယံ, ဘန္တေ, မဂ္ဂေါ သတ္တာနံ ဝိသုဒ္ဓိယာ သောကပရိဒေဝါနံ သမတိက္ကမာယ ဒုက္ခဒေါမနဿာနံ အတ္ထင်္ဂမာယ ဉာယဿ အဓိဂမာယ နိဗ္ဗာနဿ သစ္ဆိကိရိယာယ, ယဒိဒံ—  စတ္တာရော သတိပဋ္ဌာနာ.
</Paragraph>

<Paragraph number="847" book="sn">
ကတမေ စတ္တာရော? ကာယေ ဝါ, ဘန္တေ, ဘိက္ခု ကာယာနုပဿီ ဝိဟရေယျ အာတာပီ သမ္ပဇာနော သတိမာ, ဝိနေယျ လောကေ အဘိဇ္ဈာဒေါမနဿံ; ဝေဒနာသု ဝါ, ဘန္တေ, ဘိက္ခု …ပေ…  စိတ္တေ ဝါ, ဘန္တေ, ဘိက္ခု …ပေ…  ဓမ္မေသု ဝါ, ဘန္တေ, ဘိက္ခု ဓမ္မာနုပဿီ ဝိဟရေယျ အာတာပီ သမ္ပဇာနော သတိမာ, ဝိနေယျ လောကေ အဘိဇ္ဈာဒေါမနဿံ. ဧကာယနွာယံ, ဘန္တေ, မဂ္ဂေါ သတ္တာနံ ဝိသုဒ္ဓိယာ သောကပရိဒေဝါနံ သမတိက္ကမာယ ဒုက္ခဒေါမနဿာနံ အတ္ထင်္ဂမာယ ဉာယဿ အဓိဂမာယ နိဗ္ဗာနဿ သစ္ဆိကိရိယာယ, ယဒိဒံ—  စတ္တာရော သတိပဋ္ဌာနာ”တိ.
</Paragraph>

<Paragraph number="848" book="sn">
ဣဒမဝေါစ ဗြဟ္မာ သဟမ္ပတိ. ဣဒံ ဝတွာ အထာပရံ ဧတဒဝေါစ—
</Paragraph>

<Paragraph number="849" type="verses" book="sn">
_“ဧကာယနံ ဇာတိခယန္တဒဿီ,_  
_မဂ္ဂံ ပဇာနာတိ ဟိတာနုကမ္ပီ;_  
_ဧတေန မဂ္ဂေန တရိံသု ပုဗ္ဗေ,_  
_တရိဿန္တိ ယေ စ တရန္တိ ဩဃန်”တိ._  


</Paragraph>
</Division>

<Paragraph number="850" type="center" book="sn">
အဋ္ဌမံ.
</Paragraph>