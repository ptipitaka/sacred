---
title: 2.3.10 ဥဒါယိသုတ္တ
tableOfContents: false
sidebar:
  order: 10
type: tipitaka
basket: su
book: sn
review:
  current: review
  updated: '2025-10-23T09:14:00.704984'
  updated_by: ''
  notes: ''
  history:
  - state: review
    date: '2025-10-23T09:14:00.704984'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="211" book="sn" e="ch" v="18" p="309">

<Paragraph number="489" book="sn">
ဧကံ သမယံ ဘဂဝါ သုမ္ဘေသု ဝိဟရတိ သေတကံ နာမ သုမ္ဘာနံ နိဂမော. အထ ခေါ အာယသ္မာ ဥဒါယီ ယေန ဘဂဝါ တေနုပသင်္ကမိ …ပေ…  ဧကမန္တံ နိသိန္နော ခေါ အာယသ္မာ ဥဒါယီ ဘဂဝန္တံ ဧတဒဝေါစ—
</Paragraph>

<Paragraph number="490" book="sn">
“အစ္ဆရိယံ, ဘန္တေ, အဗ္ဘုတံ, ဘန္တေ. ယာဝ ဗဟုကတဉ္စ မေ, ဘန္တေ, ဘဂဝတိ ပေမဉ္စ ဂါရဝေါ စ ဟိရီ စ ဩတ္တပ္ပဉ္စ. အဟဉှိ, ဘန္တေ, ပုဗ္ဗေ အဂါရိကဘူတော သမာနော အဗဟုကတော အဟောသိံ ဓမ္မေန အဗဟုကတော သံဃေန. သော ခွါဟံ ဘဂဝတိ ပေမဉ္စ ဂါရဝဉ္စ ဟိရိဉ္စ ဩတ္တပ္ပဉ္စ သမ္ပဿမာနော အဂါရသ္မာ အနဂါရိယံ ပဗ္ဗဇိတော. တဿ မေ ဘဂဝါ ဓမ္မံ ဒေသေသိ—  ‘ဣတိ ရူပံ, ဣတိ ရူပဿ သမုဒယော, ဣတိ ရူပဿ အတ္ထင်္ဂမော; ဣတိ ဝေဒနာ …ပေ…  ဣတိ သညာ…  ဣတိ သင်္ခါရာ…  ဣတိ ဝိညာဏံ, ဣတိ ဝိညာဏဿ သမုဒယော, ဣတိ ဝိညာဏဿ အတ္ထင်္ဂမော’တိ.
</Paragraph>

<Paragraph number="491" book="sn">
သော ခွါဟံ, ဘန္တေ, သုညာဂါရဂတော ဣမေသံ ပဉ္စုပါဒါနက္ခန္ဓာနံ ဥက္ကုဇ္ဇာဝကုဇ္ဇံ သမ္ပရိဝတ္တေန္တော ‘ဣဒံ ဒုက္ခန်’တိ ယထာဘူတံ အဗ္ဘညာသိံ, ‘အယံ ဒုက္ခသမုဒယော’တိ ယထာဘူတံ အဗ္ဘညာသိံ, ‘အယံ ဒုက္ခနိရောဓော’တိ ယထာဘူတံ အဗ္ဘညာသိံ, ‘အယံ ဒုက္ခနိရောဓဂါမိနီ ပဋိပဒါ’တိ ယထာဘူတံ အဗ္ဘညာသိံ. ဓမ္မော စ မေ, ဘန္တေ, အဘိသမိတော, မဂ္ဂေါ စ မေ ပဋိလဒ္ဓေါ; ယော မေ ဘာဝိတော ဗဟုလီကတော တထာ တထာ ဝိဟရန္တံ တထတ္တာယ ဥပနေဿတိ ယထာဟံ—  ‘ခီဏာ ဇာတိ, ဝုသိတံ ဗြဟ္မစရိယံ, ကတံ ကရဏီယံ, နာပရံ ဣတ္ထတ္တာယာ’တိ ပဇာနိဿာမိ.
</Paragraph>

<Paragraph number="492" book="sn">
သတိသမ္ဗောဇ္ဈင်္ဂေါ မေ, ဘန္တေ, ပဋိလဒ္ဓေါ, ယော မေ ဘာဝိတော ဗဟုလီကတော တထာ တထာ ဝိဟရန္တံ တထတ္တာယ ဥပနေဿတိ ယထာဟံ—  ‘ခီဏာ ဇာတိ, ဝုသိတံ ဗြဟ္မစရိယံ, ကတံ ကရဏီယံ, နာပရံ ဣတ္ထတ္တာယာ’တိ ပဇာနိဿာမိ …ပေ…  ဥပေက္ခာသမ္ဗောဇ္ဈင်္ဂေါ မေ, ဘန္တေ, ပဋိလဒ္ဓေါ, ယော မေ ဘာဝိတော ဗဟုလီကတော တထာ တထာ ဝိဟရန္တံ တထတ္တာယ ဥပနေဿတိ ယထာဟံ—  ‘ခီဏာ ဇာတိ, ဝုသိတံ ဗြဟ္မစရိယံ, ကတံ ကရဏီယံ, နာပရံ ဣတ္ထတ္တာယာ’တိ ပဇာနိဿာမိ. အယံ ခေါ မေ, ဘန္တေ, မဂ္ဂေါ ပဋိလဒ္ဓေါ, ယော မေ ဘာဝိတော ဗဟုလီကတော တထာ တထာ ဝိဟရန္တံ တထတ္တာယ ဥပနေဿတိ ယထာဟံ—  ‘ခီဏာ ဇာတိ, ဝုသိတံ ဗြဟ္မစရိယံ, ကတံ ကရဏီယံ, နာပရံ ဣတ္ထတ္တာယာ’တိ ပဇာနိဿာမီ”တိ.
</Paragraph>

<Paragraph number="493" book="sn">
“သာဓု သာဓု, ဥဒါယိ. ဧသော ဟိ တေ, ဥဒါယိ, မဂ္ဂေါ ပဋိလဒ္ဓေါ, ယော တေ ဘာဝိတော ဗဟုလီကတော တထာ တထာ ဝိဟရန္တံ တထတ္တာယ ဥပနေဿတိ ယထာ တွံ—  ‘ခီဏာ ဇာတိ, ဝုသိတံ ဗြဟ္မစရိယံ, ကတံ ကရဏီယံ, နာပရံ ဣတ္ထတ္တာယာ’တိ ပဇာနိဿသီ”တိ.

</Paragraph>
</Division>

<Paragraph number="494" type="center" book="sn">
ဒသမံ.



</Paragraph>

<Paragraph number="495" type="center" book="sn">
ဥဒါယိဝဂ္ဂေါ တတိယော.



</Paragraph>

<Paragraph number="496" type="center" book="sn">
တဿုဒ္ဒါနံ


</Paragraph>

<Paragraph number="497" type="verses" book="sn">
_ဗောဓာယ ဒေသနာ ဌာနာ,_  
_အယောနိသော စာပရိဟာနီ;_  
_ခယော နိရောဓော နိဗ္ဗေဓော,_  
_ဧကဓမ္မော ဥဒါယိနာတိ._
</Paragraph>