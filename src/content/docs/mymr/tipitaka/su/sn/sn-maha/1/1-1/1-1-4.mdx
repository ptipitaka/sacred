---
title: 1.1.4 ဇာဏုဿောဏိဗြာဟ္မဏသုတ္တ
tableOfContents: false
sidebar:
  order: 4
type: tipitaka
basket: su
book: sn
review:
  current: review
  updated: '2025-10-20T15:32:03.815074'
  updated_by: ''
  notes: ''
  history:
  - state: review
    date: '2025-10-20T15:32:03.815074'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<DynamicBreadcrumb />


<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<Division number="4" book="sn" e="ch" v="18" p="280">

<Paragraph number="16" book="sn">
သာဝတ္ထိနိဒါနံ. အထ ခေါ အာယသ္မာ အာနန္ဒော ပုဗ္ဗဏှသမယံ နိဝါသေတွာ ပတ္တစီဝရမာဒါယ သာဝတ္ထိံ ပိဏ္ဍာယ ပါဝိသိ. အဒ္ဒသာ ခေါ အာယသ္မာ အာနန္ဒော ဇာဏုဿောဏိံ ဗြာဟ္မဏံ သဗ္ဗသေတေန ဝဠဝါဘိရထေန သာဝတ္ထိယာ နိယျာယန္တံ. သေတာ သုဒံ အဿာ ယုတ္တာ ဟောန္တိ သေတာလင်္ကာရာ, သေတော ရထော, သေတပရိဝါရော, သေတာ ရသ္မိယော, သေတာ ပတောဒလဋ္ဌိ, သေတံ ဆတ္တံ, သေတံ ဥဏှီသံ, သေတာနိ ဝတ္ထာနိ, သေတာ ဥပါဟနာ, သေတာယ သုဒံ ဝါလဗီဇနိယာ ဗီဇီယတိ. တမေနံ ဇနော ဒိသွာ ဧဝမာဟ—  “ဗြဟ္မံ ဝတ, ဘော, ယာနံ. ဗြဟ္မယာနရူပံ ဝတ, ဘော”တိ.
</Paragraph>

<Paragraph number="17" book="sn">
အထ ခေါ အာယသ္မာ အာနန္ဒော သာဝတ္ထိယံ ပိဏ္ဍာယ စရိတွာ ပစ္ဆာဘတ္တံ ပိဏ္ဍပါတပဋိက္ကန္တော ယေန ဘဂဝါ တေနုပသင်္ကမိ; ဥပသင်္ကမိတွာ ဘဂဝန္တံ အဘိဝါဒေတွာ ဧကမန္တံ နိသီဒိ. ဧကမန္တံ နိသိန္နော ခေါ အာယသ္မာ အာနန္ဒော ဘဂဝန္တံ ဧတဒဝေါစ—
</Paragraph>

<Paragraph number="18" book="sn">
“ဣဓာဟံ, ဘန္တေ, ပုဗ္ဗဏှသမယံ နိဝါသေတွာ ပတ္တစီဝရမာဒါယ သာဝတ္ထိံ ပိဏ္ဍာယ ပါဝိသိံ. အဒ္ဒသံ ခွါဟံ, ဘန္တေ, ဇာဏုဿောဏိံ ဗြာဟ္မဏံ သဗ္ဗသေတေန ဝဠဝါဘိရထေန သာဝတ္ထိယာ နိယျာယန္တံ. သေတာ သုဒံ အဿာ ယုတ္တာ ဟောန္တိ သေတာလင်္ကာရာ, သေတော ရထော, သေတပရိဝါရော, သေတာ ရသ္မိယော, သေတာ ပတောဒလဋ္ဌိ, သေတံ ဆတ္တံ, သေတံ ဥဏှီသံ, သေတာနိ ဝတ္ထာနိ, သေတာ ဥပါဟနာ, သေတာယ သုဒံ ဝါလဗီဇနိယာ ဗီဇီယတိ. တမေနံ ဇနော ဒိသွာ ဧဝမာဟ—  ‘ဗြဟ္မံ ဝတ, ဘော, ယာနံ. ဗြဟ္မယာနရူပံ ဝတ, ဘော’တိ. သက္ကာ နု ခေါ, ဘန္တေ, ဣမသ္မိံ ဓမ္မဝိနယေ ဗြဟ္မယာနံ ပညာပေတုန်”တိ?
</Paragraph>

<Paragraph number="19" book="sn">
“သက္ကာ, အာနန္ဒာ”တိ ဘဂဝါ အဝေါစ—  “ဣမဿေဝ ခေါ ဧတံ, အာနန္ဒ, အရိယဿ အဋ္ဌင်္ဂိကဿ မဂ္ဂဿ အဓိဝစနံ—  ‘ဗြဟ္မယာနံ’ ဣတိပိ, ‘ဓမ္မယာနံ’ ဣတိပိ, ‘အနုတ္တရော သင်္ဂါမဝိဇယော’ ဣတိပီတိ.
</Paragraph>

<Paragraph number="20" book="sn">
သမ္မာဒိဋ္ဌိ, အာနန္ဒ, ဘာဝိတာ ဗဟုလီကတာ ရာဂဝိနယပရိယောသာနာ ဟောတိ, ဒေါသဝိနယပရိယောသာနာ ဟောတိ, မောဟဝိနယပရိယောသာနာ ဟောတိ. သမ္မာသင်္ကပ္ပေါ, အာနန္ဒ, ဘာဝိတော ဗဟုလီကတော ရာဂဝိနယပရိယောသာနော ဟောတိ, ဒေါသဝိနယပရိယောသာနော ဟောတိ, မောဟဝိနယပရိယောသာနော ဟောတိ. သမ္မာဝါစာ, အာနန္ဒ, ဘာဝိတာ ဗဟုလီကတာ ရာဂဝိနယပရိယောသာနာ ဟောတိ, ဒေါသ …ပေ…  မောဟဝိနယပရိယောသာနာ ဟောတိ. သမ္မာကမ္မန္တော, အာနန္ဒ, ဘာဝိတော ဗဟုလီကတော ရာဂဝိနယပရိယောသာနော ဟောတိ, ဒေါသ …ပေ…  မောဟဝိနယပရိယောသာနော ဟောတိ. သမ္မာအာဇီဝေါ, အာနန္ဒ, ဘာဝိတော ဗဟုလီကတော ရာဂဝိနယပရိယောသာနော ဟောတိ, ဒေါသ …ပေ…  မောဟဝိနယပရိယောသာနော ဟောတိ. သမ္မာဝါယာမော, အာနန္ဒ, ဘာဝိတော ဗဟုလီကတော ရာဂဝိနယပရိယောသာနော ဟောတိ, ဒေါသ …ပေ…  မောဟဝိနယပရိယောသာနော ဟောတိ. သမ္မာသတိ, အာနန္ဒ, ဘာဝိတာ ဗဟုလီကတာ ရာဂဝိနယပရိယောသာနာ ဟောတိ, ဒေါသ …ပေ…  မောဟဝိနယပရိယောသာနာ ဟောတိ. သမ္မာသမာဓိ, အာနန္ဒ, ဘာဝိတော ဗဟုလီကတော ရာဂဝိနယပရိယောသာနော ဟောတိ, ဒေါသ …ပေ…  မောဟဝိနယပရိယောသာနော ဟောတိ.
</Paragraph>

<Paragraph number="21" book="sn">
ဣမိနာ ခေါ ဧတံ, အာနန္ဒ, ပရိယာယေန ဝေဒိတဗ္ဗံ ယထာ ဣမဿေဝေတံ အရိယဿ အဋ္ဌင်္ဂိကဿ မဂ္ဂဿ အဓိဝစနံ—  ‘ဗြဟ္မယာနံ’ ဣတိပိ, ‘ဓမ္မယာနံ’ ဣတိပိ, ‘အနုတ္တရော သင်္ဂါမဝိဇယော’ ဣတိပီ”တိ. ဣဒမဝေါစ ဘဂဝါ.
</Paragraph>

<Paragraph number="22" book="sn">
ဣဒံ ဝတွာန သုဂတော အထာပရံ ဧတဒဝေါစ သတ္ထာ—
</Paragraph>

<Paragraph number="23" type="verses" book="sn">
_“ယဿ သဒ္ဓါ စ ပညာ စ,_  
_ဓမ္မာ ယုတ္တာ သဒါ ဓုရံ;_  
_ဟိရီ ဤသာ မနော ယောတ္တံ,_  
_သတိ အာရက္ခသာရထိ._  

</Paragraph>

<Paragraph number="24" type="verses" book="sn">
_ရထော သီလပရိက္ခာရော,_  
_ဈာနက္ခော စက္ကဝီရိယော;_  
ဥပေက္ခာ ဓုရသမာဓိ,_  
_အနိစ္ဆာ ပရိဝါရဏံ._  

</Paragraph>

<Paragraph number="25" type="verses" book="sn">
_အဗျာပါဒေါ အဝိဟိံသာ,_  
_ဝိဝေကော ယဿ အာဝုဓံ;_  
_တိတိက္ခာ စမ္မသန္နာဟော,_  
_ယောဂက္ခေမာယ ဝတ္တတိ._  

</Paragraph>

<Paragraph number="26" type="verses" book="sn">
_ဧတဒတ္တနိ သမ္ဘူတံ,_  
_ဗြဟ္မယာနံ အနုတ္တရံ;_  
_နိယျန္တိ ဓီရာ လောကမှာ,_  
_အညဒတ္ထု ဇယံ ဇယန်”တိ._  


</Paragraph>
</Division>

<Paragraph number="27" type="center" book="sn">
စတုတ္ထံ.
</Paragraph>