---
title: 2.6.6 အဘယသုတ္တ
tableOfContents: false
sidebar:
  order: 6
type: tipitaka
basket: su
book: sn
review:
  current: review
  updated: '2025-10-20T15:32:05.542674'
  updated_by: ''
  notes: ''
  history:
  - state: review
    date: '2025-10-20T15:32:05.542674'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<DynamicBreadcrumb />


<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<Division number="237" book="sn" e="ch" v="18" p="314">

<Paragraph number="654" book="sn">
ဧဝံ မေ သုတံ—  ဧကံ သမယံ ဘဂဝါ ရာဇဂဟေ ဝိဟရတိ ဂိဇ္ဈကူဋေ ပဗ္ဗတေ. အထ ခေါ အဘယော ရာဇကုမာရော ယေန ဘဂဝါ တေနုပသင်္ကမိ; ဥပသင်္ကမိတွာ ဘဂဝန္တံ အဘိဝါဒေတွာ ဧကမန္တံ နိသီဒိ. ဧကမန္တံ နိသိန္နော ခေါ အဘယော ရာဇကုမာရော ဘဂဝန္တံ ဧတဒဝေါစ—  “ပူရဏော, ဘန္တေ, ကဿပေါ ဧဝမာဟ—  ‘နတ္ထိ ဟေတု, နတ္ထိ ပစ္စယော အညာဏာယ အဒဿနာယ. အဟေတု, အပ္ပစ္စယော အညာဏံ အဒဿနံ ဟောတိ. နတ္ထိ ဟေတု, နတ္ထိ ပစ္စယော ဉာဏာယ ဒဿနာယ. အဟေတု, အပ္ပစ္စယော ဉာဏံ ဒဿနံ ဟောတီ’တိ. ဣဓ ဘဂဝါ ကိမာဟာ”တိ? “အတ္ထိ, ရာဇကုမာရ, ဟေတု, အတ္ထိ ပစ္စယော အညာဏာယ အဒဿနာယ. သဟေတု, သပ္ပစ္စယော အညာဏံ အဒဿနံ ဟောတိ. အတ္ထိ, ရာဇကုမာရ, ဟေတု, အတ္ထိ ပစ္စယော ဉာဏာယ ဒဿနာယ. သဟေတု, သပ္ပစ္စယော ဉာဏံ ဒဿနံ ဟောတီ”တိ.
</Paragraph>

<Paragraph number="655" book="sn">
“ကတမော ပန, ဘန္တေ, ဟေတု, ကတမော ပစ္စယော အညာဏာယ အဒဿနာယ? ကထံ သဟေတု, သပ္ပစ္စယော အညာဏံ အဒဿနံ ဟောတီ”တိ? “ယသ္မိံ ခေါ, ရာဇကုမာရ, သမယေ ကာမရာဂပရိယုဋ္ဌိတေန စေတသာ ဝိဟရတိ ကာမရာဂပရေတေန, ဥပ္ပန္နဿ စ ကာမရာဂဿ နိဿရဏံ ယထာဘူတံ န ဇာနာတိ န ပဿတိ—  အယမ္ပိ ခေါ, ရာဇကုမာရ, ဟေတု, အယံ ပစ္စယော အညာဏာယ အဒဿနာယ. ဧဝမ္ပိ သဟေတု သပ္ပစ္စယော အညာဏံ အဒဿနံ ဟောတိ.
</Paragraph>

<Paragraph number="656" book="sn">
ပုန စပရံ, ရာဇကုမာရ, ယသ္မိံ သမယေ ဗျာပါဒပရိယုဋ္ဌိတေန စေတသာ ဝိဟရတိ ဗျာပါဒပရေတေန …ပေ…  ထိနမိဒ္ဓပရိယုဋ္ဌိတေန …ပေ…  ဥဒ္ဓစ္စကုက္ကုစ္စပရိယုဋ္ဌိတေန …ပေ…  ဝိစိကိစ္ဆာပရိယုဋ္ဌိတေန စေတသာ ဝိဟရတိ ဝိစိကိစ္ဆာပရေတေန, ဥပ္ပန္နာယ စ ဝိစိကိစ္ဆာယ နိဿရဏံ ယထာဘူတံ န ဇာနာတိ န ပဿတိ—  အယမ္ပိ ခေါ, ရာဇကုမာရ, ဟေတု, အယံ ပစ္စယော အညာဏာယ အဒဿနာယ. ဧဝမ္ပိ သဟေတု သပ္ပစ္စယော အညာဏံ အဒဿနံ ဟောတီ”တိ.
</Paragraph>

<Paragraph number="657" book="sn">
“ကော နာမာယံ, ဘန္တေ, ဓမ္မပရိယာယော”တိ? “နီဝရဏာ နာမေတေ, ရာဇကုမာရာ”တိ. “တဂ္ဃ, ဘဂဝါ, နီဝရဏာ; တဂ္ဃ, သုဂတ, နီဝရဏာ. ဧကမေကေနပိ ခေါ, ဘန္တေ, နီဝရဏေန အဘိဘူတော ယထာဘူတံ န ဇာနေယျ န ပဿေယျ, ကော ပန ဝါဒေါ ပဉ္စဟိ နီဝရဏေဟိ?
</Paragraph>

<Paragraph number="658" book="sn">
ကတမော ပန, ဘန္တေ, ဟေတု, ကတမော ပစ္စယော ဉာဏာယ ဒဿနာယ? ကထံ သဟေတု, သပ္ပစ္စယော ဉာဏံ ဒဿနံ ဟောတီ”တိ? “ဣဓ, ရာဇကုမာရ, ဘိက္ခု သတိသမ္ဗောဇ္ဈင်္ဂံ ဘာဝေတိ ဝိဝေကနိဿိတံ ဝိရာဂနိဿိတံ နိရောဓနိဿိတံ ဝေါဿဂ္ဂပရိဏာမိံ. သော သတိသမ္ဗောဇ္ဈင်္ဂံ ဘာဝိတေန စိတ္တေန ယထာဘူတံ ဇာနာတိ ပဿတိ—  အယမ္ပိ ခေါ, ရာဇကုမာရ, ဟေတု, အယံ ပစ္စယော ဉာဏာယ ဒဿနာယ. ဧဝမ္ပိ သဟေတု, သပ္ပစ္စယော ဉာဏံ ဒဿနံ ဟောတိ.
</Paragraph>

<Paragraph number="659" book="sn">
ပုန စပရံ, ရာဇကုမာရ, ဘိက္ခု …ပေ…  ဥပေက္ခာသမ္ဗောဇ္ဈင်္ဂံ ဘာဝေတိ ဝိဝေကနိဿိတံ ဝိရာဂနိဿိတံ နိရောဓနိဿိတံ ဝေါဿဂ္ဂပရိဏာမိံ. သော ဥပေက္ခာသမ္ဗောဇ္ဈင်္ဂံ ဘာဝိတေန စိတ္တေန ယထာဘူတံ ဇာနာတိ ပဿတိ—  အယမ္ပိ ခေါ, ရာဇကုမာရ, ဟေတု, အယံ ပစ္စယော ဉာဏာယ ဒဿနာယ. ဧဝံ သဟေတု, သပ္ပစ္စယော ဉာဏံ ဒဿနံ ဟောတီ”တိ.
</Paragraph>

<Paragraph number="660" book="sn">
“ကော နာမာယံ, ဘန္တေ, ဓမ္မပရိယာယော”တိ? “ဗောဇ္ဈင်္ဂါ နာမေတေ, ရာဇကုမာရာ”တိ. “တဂ္ဃ, ဘဂဝါ, ဗောဇ္ဈင်္ဂါ; တဂ္ဃ, သုဂတ, ဗောဇ္ဈင်္ဂါ. ဧကမေကေနပိ ခေါ, ဘန္တေ, ဗောဇ္ဈင်္ဂေန သမန္နာဂတော ယထာဘူတံ ဇာနေယျ ပဿေယျ, ကော ပန ဝါဒေါ သတ္တဟိ ဗောဇ္ဈင်္ဂေဟိ? ယောပိ မေ, ဘန္တေ, ဂိဇ္ဈကူဋံ ပဗ္ဗတံ အာရောဟန္တဿ ကာယကိလမထော စိတ္တကိလမထော, သောပိ မေ ပဋိပ္ပဿဒ္ဓေါ, ဓမ္မော စ မေ အဘိသမိတော”တိ.

</Paragraph>
</Division>

<Paragraph number="661" type="center" book="sn">
ဆဋ္ဌံ.



</Paragraph>

<Paragraph number="662" type="center" book="sn">
သာကစ္ဆဝဂ္ဂေါ ဆဋ္ဌော.



</Paragraph>

<Paragraph number="663" type="center" book="sn">
တဿုဒ္ဒါနံ


</Paragraph>

<Paragraph number="664" type="verses" book="sn">
_အာဟာရာ ပရိယာယမဂ္ဂိ,_  
_မေတ္တံ သင်္ဂါရဝေန စ;_  
_အဘယော ပုစ္ဆိတော ပဉှံ,_  
_ဂိဇ္ဈကူဋမှိ ပဗ္ဗတေတိ._
</Paragraph>