---
title: 11.4.10 နန္ဒိယသက္ကသုတ္တ
tableOfContents: false
sidebar:
  order: 10
type: tipitaka
basket: su
book: sn
review:
  current: review
  updated: '2025-10-20T15:32:04.551898'
  updated_by: ''
  notes: ''
  history:
  - state: review
    date: '2025-10-20T15:32:04.551898'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<DynamicBreadcrumb />


<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<Division number="1036" book="sn" e="ch" v="18" p="433">

<Paragraph number="2035" book="sn">
ဧကံ သမယံ ဘဂဝါ သက္ကေသု ဝိဟရတိ ကပိလဝတ္ထုသ္မိံ နိဂြေါဓာရာမေ. အထ ခေါ နန္ဒိယော သက္ကော ယေန ဘဂဝါ တေနုပသင်္ကမိ; ဥပသင်္ကမိတွာ ဘဂဝန္တံ အဘိဝါဒေတွာ ဧကမန္တံ နိသီဒိ. ဧကမန္တံ နိသိန္နော ခေါ နန္ဒိယော သက္ကော ဘဂဝန္တံ ဧတဒဝေါစ—  “ယဿေဝ နု ခေါ, ဘန္တေ, အရိယသာဝကဿ စတ္တာရိ သောတာပတ္တိယင်္ဂါနိ သဗ္ဗေန သဗ္ဗံ သဗ္ဗထာ သဗ္ဗံ နတ္ထိ သွေဝ နု ခေါ, ဘန္တေ, အရိယသာဝကော ပမာဒဝိဟာရီ”တိ.
</Paragraph>

<Paragraph number="2036" book="sn">
“‘ယဿ ခေါ, နန္ဒိယ, စတ္တာရိ သောတာပတ္တိယင်္ဂါနိ သဗ္ဗေန သဗ္ဗံ သဗ္ဗထာ သဗ္ဗံ နတ္ထိ တမဟံ ဗာဟိရော ပုထုဇ္ဇနပက္ခေ ဌိတော’တိ ဝဒါမိ. အပိ စ, နန္ဒိယ, ယထာ အရိယသာဝကော ပမာဒဝိဟာရီ စေဝ ဟောတိ, အပ္ပမာဒဝိဟာရီ စ တံ သုဏာဟိ, သာဓုကံ မနသိ ကရောဟိ; ဘာသိဿာမီ”တိ. “ဧဝံ, ဘန္တေ”တိ ခေါ နန္ဒိယော သက္ကော ဘဂဝတော ပစ္စဿောသိ. ဘဂဝါ ဧတဒဝေါစ—
</Paragraph>

<Paragraph number="2037" book="sn">
“ကထဉ္စ, နန္ဒိယ, အရိယသာဝကော ပမာဒဝိဟာရီ ဟောတိ? ဣဓ, နန္ဒိယ, အရိယသာဝကော ဗုဒ္ဓေ အဝေစ္စပ္ပသာဒေန သမန္နာဂတော ဟောတိ—  ဣတိပိ သော ဘဂဝါ …ပေ…  သတ္ထာ ဒေဝမနုဿာနံ ဗုဒ္ဓေါ ဘဂဝါတိ. သော တေန ဗုဒ္ဓေ အဝေစ္စပ္ပသာဒေန သန္တုဋ္ဌော န ဥတ္တရိ ဝါယမတိ ဒိဝါ ပဝိဝေကာယ, ရတ္တိံ ပဋိသလ္လာနာယ. တဿ ဧဝံ ပမတ္တဿ ဝိဟရတော ပါမောဇ္ဇံ န ဟောတိ. ပါမောဇ္ဇေ အသတိ, ပီတိ န ဟောတိ. ပီတိယာ အသတိ, ပဿဒ္ဓိ န ဟောတိ. ပဿဒ္ဓိယာ အသတိ, ဒုက္ခံ ဝိဟရတိ. ဒုက္ခိနော စိတ္တံ န သမာဓိယတိ. အသမာဟိတေ စိတ္တေ ဓမ္မာ န ပါတုဘဝန္တိ. ဓမ္မာနံ အပါတုဘာဝါ ပမာဒဝိဟာရီတွေဝ သင်္ချံ ဂစ္ဆတိ.
</Paragraph>

<Paragraph number="2038" book="sn">
ပုန စပရံ, နန္ဒိယ, အရိယသာဝကော ဓမ္မေ …ပေ…  သံဃေ …ပေ…  အရိယကန္တေဟိ သီလေဟိ သမန္နာဂတော ဟောတိ အခဏ္ဍေဟိ …ပေ…  သမာဓိသံဝတ္တနိကေဟိ. သော တေဟိ အရိယကန္တေဟိ သီလေဟိ သန္တုဋ္ဌော န ဥတ္တရိ ဝါယမတိ ဒိဝါ ပဝိဝေကာယ ရတ္တိံ ပဋိသလ္လာနာယ. တဿ ဧဝံ ပမတ္တဿ ဝိဟရတော ပါမောဇ္ဇံ န ဟောတိ. ပါမောဇ္ဇေ အသတိ, ပီတိ န ဟောတိ. ပီတိယာ အသတိ, ပဿဒ္ဓိ န ဟောတိ. ပဿဒ္ဓိယာ အသတိ, ဒုက္ခံ ဝိဟရတိ. ဒုက္ခိနော စိတ္တံ န သမာဓိယတိ. အသမာဟိတေ စိတ္တေ ဓမ္မာ န ပါတုဘဝန္တိ. ဓမ္မာနံ အပါတုဘာဝါ ပမာဒဝိဟာရီတွေဝ သင်္ချံ ဂစ္ဆတိ. ဧဝံ ခေါ, နန္ဒိယ, အရိယသာဝကော ပမာဒဝိဟာရီ ဟောတိ.
</Paragraph>

<Paragraph number="2039" book="sn">
ကထဉ္စ, နန္ဒိယ, အရိယသာဝကော အပ္ပမာဒဝိဟာရီ ဟောတိ? ဣဓ, နန္ဒိယ, အရိယသာဝကော ဗုဒ္ဓေ အဝေစ္စပ္ပသာဒေန သမန္နာဂတော ဟောတိ—  ဣတိပိ သော ဘဂဝါ …ပေ…  သတ္ထာ ဒေဝမနုဿာနံ ဗုဒ္ဓေါ ဘဂဝါတိ. သော တေန ဗုဒ္ဓေ အဝေစ္စပ္ပသာဒေန အသန္တုဋ္ဌော ဥတ္တရိ ဝါယမတိ ဒိဝါ ပဝိဝေကာယ ရတ္တိံ ပဋိသလ္လာနာယ. တဿ ဧဝံ အပ္ပမတ္တဿ ဝိဟရတော ပါမောဇ္ဇံ ဇာယတိ. ပမုဒိတဿ ပီတိ ဇာယတိ. ပီတိမနဿ ကာယော ပဿမ္ဘတိ. ပဿဒ္ဓကာယော သုခံ ဝေဒိယတိ. သုခိနော စိတ္တံ သမာဓိယတိ. သမာဟိတေ စိတ္တေ ဓမ္မာ ပါတုဘဝန္တိ. ဓမ္မာနံ ပါတုဘာဝါ အပ္ပမာဒဝိဟာရီတွေဝ သင်္ချံ ဂစ္ဆတိ.
</Paragraph>

<Paragraph number="2040" book="sn">
ပုန စပရံ, နန္ဒိယ, အရိယသာဝကော ဓမ္မေ …ပေ…  သံဃေ …ပေ…  အရိယကန္တေဟိ သီလေဟိ သမန္နာဂတော ဟောတိ အခဏ္ဍေဟိ …ပေ…  သမာဓိသံဝတ္တနိကေဟိ. သော တေဟိ အရိယကန္တေဟိ သီလေဟိ အသန္တုဋ္ဌော ဥတ္တရိ ဝါယမတိ ဒိဝါ ပဝိဝေကာယ ရတ္တိံ ပဋိသလ္လာနာယ. တဿ ဧဝံ အပ္ပမတ္တဿ ဝိဟရတော ပါမောဇ္ဇံ ဇာယတိ. ပမုဒိတဿ ပီတိ ဇာယတိ. ပီတိမနဿ ကာယော ပဿမ္ဘတိ. ပဿဒ္ဓကာယော သုခံ ဝေဒိယတိ. သုခိနော စိတ္တံ သမာဓိယတိ. သမာဟိတေ စိတ္တေ ဓမ္မာ ပါတုဘဝန္တိ. ဓမ္မာနံ ပါတုဘာဝါ အပ္ပမာဒဝိဟာရီတွေဝ သင်္ချံ ဂစ္ဆတိ. ဧဝံ ခေါ, နန္ဒိယ, အရိယသာဝကော အပ္ပမာဒဝိဟာရီ ဟောတီ”တိ.

</Paragraph>
</Division>

<Paragraph number="2041" type="center" book="sn">
ဒသမံ.



</Paragraph>

<Paragraph number="2042" type="center" book="sn">
ပုညာဘိသန္ဒဝဂ္ဂေါ စတုတ္ထော.



</Paragraph>

<Paragraph number="2043" type="center" book="sn">
တဿုဒ္ဒါနံ


</Paragraph>

<Paragraph number="2044" type="verses" book="sn">
_အဘိသန္ဒာ တယော ဝုတ္တာ,_  
_ဒုဝေ ဒေဝပဒါနိ စ;_  
_သဘာဂတံ မဟာနာမော,_  
_ဝဿံ ကာဠီ စ နန္ဒိယာတိ._
</Paragraph>