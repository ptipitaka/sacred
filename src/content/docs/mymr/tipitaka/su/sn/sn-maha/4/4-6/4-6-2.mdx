---
title: "4.6.2 မလ္လိကသုတ္တ"
tableOfContents: false
sidebar:
  order: 3
type: "tipitaka"
basket: "su"
book: "sn-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="522" book="sn-maha">

<Paragraph number="1196" book="sn-maha">
ဧဝံ မေ သုတံ—  ဧကံ သမယံ ဘဂဝါ မလ္လေသု ဝိဟရတိ ဥရုဝေလကပ္ပံ နာမ မလ္လာနံ နိဂမော. တတြ ခေါ ဘဂဝါ ဘိက္ခူ အာမန္တေသိ—  “ယာဝကီဝဉ္စ, ဘိက္ခဝေ, အရိယသာဝကဿ အရိယဉာဏံ န ဥပ္ပန္နံ ဟောတိ နေဝ တာဝ စတုန္နံ ဣန္ဒြိယာနံ သဏ္ဌိတိ ဟောတိ, နေဝ တာဝ စတုန္နံ ဣန္ဒြိယာနံ အဝဋ္ဌိတိ ဟောတိ. ယတော စ ခေါ, ဘိက္ခဝေ, အရိယသာဝကဿ အရိယဉာဏံ ဥပ္ပန္နံ ဟောတိ, အထ စတုန္နံ ဣန္ဒြိယာနံ သဏ္ဌိတိ ဟောတိ, အထ စတုန္နံ ဣန္ဒြိယာနံ အဝဋ္ဌိတိ ဟောတိ.
</Paragraph>

<Paragraph number="1197" book="sn-maha">
သေယျထာပိ, ဘိက္ခဝေ, ယာဝကီဝဉ္စ ကူဋာဂါရဿ ကူဋံ န ဥဿိတံ ဟောတိ, နေဝ တာဝ ဂေါပါနသီနံ သဏ္ဌိတိ ဟောတိ, နေဝ တာဝ ဂေါပါနသီနံ အဝဋ္ဌိတိ ဟောတိ. ယတော စ ခေါ, ဘိက္ခဝေ, ကူဋာဂါရဿ ကူဋံ ဥဿိတံ ဟောတိ, အထ ဂေါပါနသီနံ သဏ္ဌိတိ ဟောတိ, အထ ဂေါပါနသီနံ အဝဋ္ဌိတိ ဟောတိ. ဧဝမေဝ ခေါ, ဘိက္ခဝေ, ယာဝကီဝဉ္စ အရိယသာဝကဿ အရိယဉာဏံ န ဥပ္ပန္နံ ဟောတိ, နေဝ တာဝ စတုန္နံ ဣန္ဒြိယာနံ သဏ္ဌိတိ ဟောတိ, နေဝ တာဝ စတုန္နံ ဣန္ဒြိယာနံ အဝဋ္ဌိတိ ဟောတိ. ယတော စ ခေါ, ဘိက္ခဝေ, အရိယသာဝကဿ အရိယဉာဏံ ဥပ္ပန္နံ ဟောတိ, အထ စတုန္နံ ဣန္ဒြိယာနံ …ပေ…  အဝဋ္ဌိတိ ဟောတိ.
</Paragraph>

<Paragraph number="1198" book="sn-maha">
ကတမေသံ စတုန္နံ? သဒ္ဓိန္ဒြိယဿ, ဝီရိယိန္ဒြိယဿ, သတိန္ဒြိယဿ, သမာဓိန္ဒြိယဿ. ပညဝတော, ဘိက္ခဝေ, အရိယသာဝကဿ တဒနွယာ သဒ္ဓါ သဏ္ဌာတိ, တဒနွယံ ဝီရိယံ သဏ္ဌာတိ, တဒနွယာ သတိ သဏ္ဌာတိ, တဒနွယော သမာဓိ သဏ္ဌာတီ”တိ.

</Paragraph>
</Division>

<Paragraph number="1199" type="center" book="sn-maha">
ဒုတိယံ.
</Paragraph>