---
title: 3.2.9 သေဒကသုတ္တ
tableOfContents: false
sidebar:
  order: 9
type: tipitaka
basket: su
book: sn
review:
  current: review
  updated: '2025-10-27T21:49:27.843605'
  updated_by: ''
  notes: ''
  history:
  - state: review
    date: '2025-10-27T21:49:27.843605'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="385" book="sn" e="ch" v="18" p="336">

<Paragraph number="851" book="sn">
ဧကံ သမယံ ဘဂဝါ သုမ္ဘေသု ဝိဟရတိ သေဒကံ နာမ သုမ္ဘာနံ နိဂမော. တတြ ခေါ ဘဂဝါ ဘိက္ခူ အာမန္တေသိ—  “ဘူတပုဗ္ဗံ, ဘိက္ခဝေ, စဏ္ဍာလဝံသိကော စဏ္ဍာလဝံသံ ဥဿာပေတွာ မေဒကထာလိကံ အန္တေဝါသိံ အာမန္တေသိ—  ‘ဧဟိ တွံ, သမ္မ မေဒကထာလိကေ, စဏ္ဍာလဝံသံ အဘိရုဟိတွာ မမ ဥပရိခန္ဓေ တိဋ္ဌာဟီ’တိ. ‘ဧဝံ, အာစရိယာ’တိ ခေါ, ဘိက္ခဝေ, မေဒကထာလိကာ အန္တေဝါသီ စဏ္ဍာလဝံသိကဿ ပဋိဿုတွာ စဏ္ဍာလဝံသံ အဘိရုဟိတွာ အာစရိယဿ ဥပရိခန္ဓေ အဋ္ဌာသိ. အထ ခေါ, ဘိက္ခဝေ, စဏ္ဍာလဝံသိကော မေဒကထာလိကံ အန္တေဝါသိံ ဧတဒဝေါစ—  ‘တွံ, သမ္မ မေဒကထာလိကေ, မမံ ရက္ခ, အဟံ တံ ရက္ခိဿာမိ. ဧဝံ မယံ အညမညံ ဂုတ္တာ အညမညံ ရက္ခိတာ သိပ္ပါနိ စေဝ ဒဿေဿာမ, လာဘဉ္စ လစ္ဆာမ, သောတ္ထိနာ စ စဏ္ဍာလဝံသာ ဩရောဟိဿာမာ’တိ. ဧဝံ ဝုတ္တေ, ဘိက္ခဝေ, မေဒကထာလိကာ အန္တေဝါသီ စဏ္ဍာလဝံသိကံ ဧတဒဝေါစ—  ‘န ခေါ ပနေတံ, အာစရိယ, ဧဝံ ဘဝိဿတိ. တွံ, အာစရိယ, အတ္တာနံ ရက္ခ, အဟံ အတ္တာနံ ရက္ခိဿာမိ. ဧဝံ မယံ အတ္တဂုတ္တာ အတ္တရက္ခိတာ သိပ္ပါနိ စေဝ ဒဿေဿာမ, လာဘဉ္စ လစ္ဆာမ, သောတ္ထိနာ စ စဏ္ဍာလဝံသာ ဩရောဟိဿာမာ’”တိ.
</Paragraph>

<Paragraph number="852" book="sn">
“သော တတ္ထ ဉာယော”တိ ဘဂဝါ ဧတဒဝေါစ, “ယထာ မေဒကထာလိကာ အန္တေဝါသီ အာစရိယံ အဝေါစ. အတ္တာနံ, ဘိက္ခဝေ, ရက္ခိဿာမီတိ သတိပဋ္ဌာနံ သေဝိတဗ္ဗံ; ပရံ ရက္ခိဿာမီတိ သတိပဋ္ဌာနံ သေဝိတဗ္ဗံ. အတ္တာနံ, ဘိက္ခဝေ, ရက္ခန္တော ပရံ ရက္ခတိ, ပရံ ရက္ခန္တော အတ္တာနံ ရက္ခတိ.
</Paragraph>

<Paragraph number="853" book="sn">
ကထဉ္စ, ဘိက္ခဝေ, အတ္တာနံ ရက္ခန္တော ပရံ ရက္ခတိ? အာသေဝနာယ, ဘာဝနာယ, ဗဟုလီကမ္မေန—  ဧဝံ ခေါ, ဘိက္ခဝေ, အတ္တာနံ ရက္ခန္တော ပရံ ရက္ခတိ. ကထဉ္စ, ဘိက္ခဝေ, ပရံ ရက္ခန္တော အတ္တာနံ ရက္ခတိ? ခန္တိယာ, အဝိဟိံသာယ, မေတ္တစိတ္တတာယ, အနုဒယတာယ—  ဧဝံ ခေါ, ဘိက္ခဝေ, ပရံ ရက္ခန္တော အတ္တာနံ ရက္ခတိ. အတ္တာနံ, ဘိက္ခဝေ, ရက္ခိဿာမီတိ သတိပဋ္ဌာနံ သေဝိတဗ္ဗံ; ပရံ ရက္ခိဿာမီတိ သတိပဋ္ဌာနံ သေဝိတဗ္ဗံ. အတ္တာနံ, ဘိက္ခဝေ, ရက္ခန္တော ပရံ ရက္ခတိ, ပရံ ရက္ခန္တော အတ္တာနံ ရက္ခတီ”တိ.

</Paragraph>
</Division>

<Paragraph number="854" type="center" book="sn">
နဝမံ.
</Paragraph>