---
title: 11.5.1 ပဌမအဘိသန္ဒသုတ္တ
tableOfContents: false
sidebar:
  order: 1
type: tipitaka
basket: su
book: sn
review:
  current: review
  updated: '2025-10-20T15:32:04.590101'
  updated_by: ''
  notes: ''
  history:
  - state: review
    date: '2025-10-20T15:32:04.590101'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<DynamicBreadcrumb />


<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<Division number="1037" book="sn" e="ch" v="18" p="433">

<Paragraph number="2045" book="sn">
“စတ္တာရောမေ, ဘိက္ခဝေ, ပုညာဘိသန္ဒာ, ကုသလာဘိသန္ဒာ, သုခဿာဟာရာ. ကတမေ စတ္တာရော? ဣဓ, ဘိက္ခဝေ, အရိယသာဝကော ဗုဒ္ဓေ အဝေစ္စပ္ပသာဒေန သမန္နာဂတော ဟောတိ—  ဣတိပိ သော ဘဂဝါ …ပေ…  သတ္ထာ ဒေဝမနုဿာနံ ဗုဒ္ဓေါ ဘဂဝါတိ. အယံ ပဌမော ပုညာဘိသန္ဒော, ကုသလာဘိသန္ဒော, သုခဿာဟာရော.
</Paragraph>

<Paragraph number="2046" book="sn">
ပုန စပရံ, ဘိက္ခဝေ, အရိယသာဝကော ဓမ္မေ …ပေ…  သံဃေ …ပေ… .
</Paragraph>

<Paragraph number="2047" book="sn">
ပုန စပရံ, ဘိက္ခဝေ, အရိယသာဝကော အရိယကန္တေဟိ သီလေဟိ သမန္နာဂတော ဟောတိ အခဏ္ဍေဟိ …ပေ…  သမာဓိသံဝတ္တနိကေဟိ. အယံ စတုတ္ထော ပုညာဘိသန္ဒော, ကုသလာဘိသန္ဒော, သုခဿာဟာရော. ဣမေ ခေါ, ဘိက္ခဝေ, စတ္တာရော ပုညာဘိသန္ဒာ, ကုသလာဘိသန္ဒာ, သုခဿာဟာရာ.
</Paragraph>

<Paragraph number="2048" book="sn">
ဣမေဟိ ခေါ, ဘိက္ခဝေ, စတူဟိ ပုညာဘိသန္ဒေဟိ ကုသလာဘိသန္ဒေဟိ သမန္နာဂတဿ အရိယသာဝကဿ န သုကရံ ပုညဿ ပမာဏံ ဂဏေတုံ—  ‘ဧတ္တကော ပုညာဘိသန္ဒော, ကုသလာဘိသန္ဒော, သုခဿာဟာရော’တိ. အထ ခေါ အသင်္ချေယျော အပ္ပမေယျော မဟာပုညက္ခန္ဓောတွေဝ သင်္ချံ ဂစ္ဆတိ.
</Paragraph>

<Paragraph number="2049" book="sn">
သေယျထာပိ, ဘိက္ခဝေ, မဟာသမုဒ္ဒေ န သုကရံ ဥဒကဿ ပမာဏံ ဂဏေတုံ—  ‘ဧတ္တကာနိ ဥဒကာဠှကာနီ’တိ ဝါ ‘ဧတ္တကာနိ ဥဒကာဠှကသတာနီ’တိ ဝါ ‘ဧတ္တကာနိ ဥဒကာဠှကသဟဿာနီ’တိ ဝါ ‘ဧတ္တကာနိ ဥဒကာဠှကသတသဟဿာနီ’တိ ဝါတိ. အထ ခေါ အသင်္ချေယျော အပ္ပမေယျော မဟာဥဒကက္ခန္ဓောတွေဝ သင်္ချံ ဂစ္ဆတိ. ဧဝမေဝ ခေါ, ဘိက္ခဝေ, ဣမေဟိ စတူဟိ ပုညာဘိသန္ဒေဟိ ကုသလာဘိသန္ဒေဟိ သမန္နာဂတဿ အရိယသာဝကဿ န သုကရံ ပုညဿ ပမာဏံ ဂဏေတုံ—  ‘ဧတ္တကော ပုညာဘိသန္ဒော, ကုသလာဘိသန္ဒော, သုခဿာဟာရော’တိ. အထ ခေါ အသင်္ချေယျော အပ္ပမေယျော မဟာပုညက္ခန္ဓောတွေဝ သင်္ချံ ဂစ္ဆတီ”တိ.
</Paragraph>

<Paragraph number="2050" book="sn">
ဣဒမဝေါစ ဘဂဝါ. ဣဒံ ဝတွာန သုဂတော အထာပရံ ဧတဒဝေါစ သတ္ထာ—
</Paragraph>

<Paragraph number="2051" type="verses" book="sn">
_“မဟောဒဓိံ အပရိမိတံ မဟာသရံ,_  
_ဗဟုဘေရဝံ ရတနဂဏာနမာလယံ;_  
_နဇ္ဇော ယထာ နရဂဏသင်္ဃသေဝိတာ,_  
_ပုထူ သဝန္တီ ဥပယန္တိ သာဂရံ._  

</Paragraph>

<Paragraph number="2052" type="verses" book="sn">
_ဧဝံ နရံ အန္နပါနဝတ္ထဒဒံ,_  
_သေယျာနိ ပစ္စတ္ထရဏဿ ဒါယကံ;_  
_ပုညဿ ဓာရာ ဥပယန္တိ ပဏ္ဍိတံ,_  
_နဇ္ဇော ယထာ ဝါရိဝဟာဝ သာဂရန်”တိ._  


</Paragraph>
</Division>

<Paragraph number="2053" type="center" book="sn">
ပဌမံ.
</Paragraph>