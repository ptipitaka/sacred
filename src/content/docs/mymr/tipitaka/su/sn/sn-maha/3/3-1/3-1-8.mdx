---
title: "3.1.8 သူဒသုတ္တ"
tableOfContents: false
sidebar:
  order: 8
type: "tipitaka"
basket: "su"
book: "sn"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="374" book="sn" e="ch" v="18" p="334">

<Paragraph number="781" book="sn">
“သေယျထာပိ, ဘိက္ခဝေ, ဗာလော အဗျတ္တော အကုသလော သူဒေါ ရာဇာနံ ဝါ ရာဇမဟာမတ္တံ ဝါ နာနစ္စယေဟိ သူပေဟိ ပစ္စုပဋ္ဌိတော အဿ—  အမ္ဗိလဂ္ဂေဟိပိ, တိတ္တကဂ္ဂေဟိပိ, ကဋုကဂ္ဂေဟိပိ, မဓုရဂ္ဂေဟိပိ, ခါရိကေဟိပိ, အခါရိကေဟိပိ, လောဏိကေဟိပိ, အလောဏိကေဟိပိ.
</Paragraph>

<Paragraph number="782" book="sn">
သ ခေါ သော, ဘိက္ခဝေ, ဗာလော အဗျတ္တော အကုသလော သူဒေါ သကဿ ဘတ္တု နိမိတ္တံ န ဥဂ္ဂဏှာတိ—  ‘ဣဒံ ဝါ မေ အဇ္ဇ ဘတ္တု သူပေယျံ ရုစ္စတိ, ဣမဿ ဝါ အဘိဟရတိ, ဣမဿ ဝါ ဗဟုံ ဂဏှာတိ, ဣမဿ ဝါ ဝဏ္ဏံ ဘာသတိ. အမ္ဗိလဂ္ဂံ ဝါ မေ အဇ္ဇ ဘတ္တု သူပေယျံ ရုစ္စတိ, အမ္ဗိလဂ္ဂဿ ဝါ အဘိဟရတိ, အမ္ဗိလဂ္ဂဿ ဝါ ဗဟုံ ဂဏှာတိ, အမ္ဗိလဂ္ဂဿ ဝါ ဝဏ္ဏံ ဘာသတိ. တိတ္တကဂ္ဂံ ဝါ မေ အဇ္ဇ…  ကဋုကဂ္ဂံ ဝါ မေ အဇ္ဇ…  မဓုရဂ္ဂံ ဝါ မေ အဇ္ဇ…  ခါရိကံ ဝါ မေ အဇ္ဇ…  အခါရိကံ ဝါ မေ အဇ္ဇ…  လောဏိကံ ဝါ မေ အဇ္ဇ…  အလောဏိကံ ဝါ မေ အဇ္ဇ ဘတ္တု သူပေယျံ ရုစ္စတိ, အလောဏိကဿ ဝါ အဘိဟရတိ, အလောဏိကဿ ဝါ ဗဟုံ ဂဏှာတိ, အလောဏိကဿ ဝါ ဝဏ္ဏံ ဘာသတီ’တိ.
</Paragraph>

<Paragraph number="783" book="sn">
သ ခေါ သော, ဘိက္ခဝေ, ဗာလော အဗျတ္တော အကုသလော သူဒေါ န စေဝ လာဘီ ဟောတိ အစ္ဆာဒနဿ, န လာဘီ ဝေတနဿ, န လာဘီ အဘိဟာရာနံ. တံ ကိဿ ဟေတု? တထာ ဟိ သော, ဘိက္ခဝေ, ဗာလော အဗျတ္တော အကုသလော သူဒေါ သကဿ ဘတ္တု နိမိတ္တံ န ဥဂ္ဂဏှာတိ. ဧဝမေဝ ခေါ, ဘိက္ခဝေ, ဣဓေကစ္စော ဗာလော အဗျတ္တော အကုသလော ဘိက္ခု ကာယေ ကာယာနုပဿီ ဝိဟရတိ အာတာပီ သမ္ပဇာနော သတိမာ, ဝိနေယျ လောကေ အဘိဇ္ဈာဒေါမနဿံ. တဿ ကာယေ ကာယာနုပဿိနော ဝိဟရတော စိတ္တံ န သမာဓိယတိ, ဥပက္ကိလေသာ န ပဟီယန္တိ. သော တံ နိမိတ္တံ န ဥဂ္ဂဏှာတိ. ဝေဒနာသု ဝေဒနာနုပဿီ ဝိဟရတိ …ပေ…  စိတ္တေ စိတ္တာနုပဿီ ဝိဟရတိ …ပေ…  ဓမ္မေသု ဓမ္မာနုပဿီ ဝိဟရတိ အာတာပီ သမ္ပဇာနော သတိမာ, ဝိနေယျ လောကေ အဘိဇ္ဈာဒေါမနဿံ. တဿ ဓမ္မေသု ဓမ္မာနုပဿိနော ဝိဟရတော စိတ္တံ န သမာဓိယတိ, ဥပက္ကိလေသာ န ပဟီယန္တိ. သော တံ နိမိတ္တံ န ဥဂ္ဂဏှာတိ.
</Paragraph>

<Paragraph number="784" book="sn">
သ ခေါ သော, ဘိက္ခဝေ, ဗာလော အဗျတ္တော အကုသလော ဘိက္ခု န စေဝ လာဘီ ဟောတိ ဒိဋ္ဌေဝ ဓမ္မေ သုခဝိဟာရာနံ, န လာဘီ သတိသမ္ပဇညဿ. တံ ကိဿ ဟေတု? တထာ ဟိ သော, ဘိက္ခဝေ, ဗာလော အဗျတ္တော အကုသလော ဘိက္ခု သကဿ စိတ္တဿ နိမိတ္တံ န ဥဂ္ဂဏှာတိ.
</Paragraph>

<Paragraph number="785" book="sn">
သေယျထာပိ, ဘိက္ခဝေ, ပဏ္ဍိတော ဗျတ္တော ကုသလော သူဒေါ ရာဇာနံ ဝါ ရာဇမဟာမတ္တံ ဝါ နာနစ္စယေဟိ သူပေဟိ ပစ္စုပဋ္ဌိတော အဿ—  အမ္ဗိလဂ္ဂေဟိပိ, တိတ္တကဂ္ဂေဟိပိ, ကဋုကဂ္ဂေဟိပိ, မဓုရဂ္ဂေဟိပိ, ခါရိကေဟိပိ, အခါရိကေဟိပိ, လောဏိကေဟိပိ, အလောဏိကေဟိပိ.
</Paragraph>

<Paragraph number="786" book="sn">
သ ခေါ သော, ဘိက္ခဝေ, ပဏ္ဍိတော ဗျတ္တော ကုသလော သူဒေါ သကဿ ဘတ္တု နိမိတ္တံ ဥဂ္ဂဏှာတိ—  ‘ဣဒံ ဝါ မေ အဇ္ဇ ဘတ္တု သူပေယျံ ရုစ္စတိ, ဣမဿ ဝါ အဘိဟရတိ, ဣမဿ ဝါ ဗဟုံ ဂဏှာတိ, ဣမဿ ဝါ ဝဏ္ဏံ ဘာသတိ. အမ္ဗိလဂ္ဂံ ဝါ မေ အဇ္ဇ ဘတ္တု သူပေယျံ ရုစ္စတိ, အမ္ဗိလဂ္ဂဿ ဝါ အဘိဟရတိ, အမ္ဗိလဂ္ဂဿ ဝါ ဗဟုံ ဂဏှာတိ, အမ္ဗိလဂ္ဂဿ ဝါ ဝဏ္ဏံ ဘာသတိ. တိတ္တကဂ္ဂံ ဝါ မေ အဇ္ဇ…  ကဋုကဂ္ဂံ ဝါ မေ အဇ္ဇ…  မဓုရဂ္ဂံ ဝါ မေ အဇ္ဇ…  ခါရိကံ ဝါ မေ အဇ္ဇ…  အခါရိကံ ဝါ မေ အဇ္ဇ…  လောဏိကံ ဝါ မေ အဇ္ဇ…  အလောဏိကံ ဝါ မေ အဇ္ဇ ဘတ္တု သူပေယျံ ရုစ္စတိ, အလောဏိကဿ ဝါ အဘိဟရတိ, အလောဏိကဿ ဝါ ဗဟုံ ဂဏှာတိ, အလောဏိကဿ ဝါ ဝဏ္ဏံ ဘာသတီ’တိ.
</Paragraph>

<Paragraph number="787" book="sn">
သ ခေါ သော, ဘိက္ခဝေ, ပဏ္ဍိတော ဗျတ္တော ကုသလော သူဒေါ လာဘီ စေဝ ဟောတိ အစ္ဆာဒနဿ, လာဘီ ဝေတနဿ, လာဘီ အဘိဟာရာနံ. တံ ကိဿ ဟေတု? တထာ ဟိ သော, ဘိက္ခဝေ, ပဏ္ဍိတော ဗျတ္တော ကုသလော သူဒေါ သကဿ ဘတ္တု နိမိတ္တံ ဥဂ္ဂဏှာတိ. ဧဝမေဝ ခေါ, ဘိက္ခဝေ, ဣဓေကစ္စော ပဏ္ဍိတော ဗျတ္တော ကုသလော ဘိက္ခု ကာယေ ကာယာနုပဿီ ဝိဟရတိ အာတာပီ သမ္ပဇာနော သတိမာ, ဝိနေယျ လောကေ အဘိဇ္ဈာဒေါမနဿံ. တဿ ကာယေ ကာယာနုပဿိနော ဝိဟရတော စိတ္တံ သမာဓိယတိ, ဥပက္ကိလေသာ ပဟီယန္တိ. သော တံ နိမိတ္တံ ဥဂ္ဂဏှာတိ. ဝေဒနာသု ဝေဒနာနုပဿီ ဝိဟရတိ …ပေ…  စိတ္တေ စိတ္တာနုပဿီ ဝိဟရတိ …ပေ…  ဓမ္မေသု ဓမ္မာနုပဿီ ဝိဟရတိ အာတာပီ သမ္ပဇာနော သတိမာ, ဝိနေယျ လောကေ အဘိဇ္ဈာဒေါမနဿံ. တဿ ဓမ္မေသု ဓမ္မာနုပဿိနော ဝိဟရတော စိတ္တံ သမာဓိယတိ, ဥပက္ကိလေသာ ပဟီယန္တိ. သော တံ နိမိတ္တံ ဥဂ္ဂဏှာတိ.
</Paragraph>

<Paragraph number="788" book="sn">
သ ခေါ သော, ဘိက္ခဝေ, ပဏ္ဍိတော ဗျတ္တော ကုသလော ဘိက္ခု လာဘီ စေဝ ဟောတိ ဒိဋ္ဌေဝ ဓမ္မေ သုခဝိဟာရာနံ, လာဘီ ဟောတိ သတိသမ္ပဇညဿ. တံ ကိဿ ဟေတု? တထာ ဟိ သော, ဘိက္ခဝေ, ပဏ္ဍိတော ဗျတ္တော ကုသလော ဘိက္ခု သကဿ စိတ္တဿ နိမိတ္တံ ဥဂ္ဂဏှာတီ”တိ.

</Paragraph>
</Division>

<Paragraph number="789" type="center" book="sn">
အဋ္ဌမံ.
</Paragraph>