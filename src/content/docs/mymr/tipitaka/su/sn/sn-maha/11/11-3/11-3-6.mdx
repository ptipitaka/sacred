---
title: "11.3.6 ပဌမအနာထပိဏ္ဍိကသုတ္တ"
tableOfContents: false
sidebar:
  order: 6
type: "tipitaka"
basket: "su"
book: "sn"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="1022" book="sn" e="ch" v="18" p="432">

<Paragraph number="1942" book="sn">
သာဝတ္ထိနိဒါနံ. တေန ခေါ ပန သမယေန အနာထပိဏ္ဍိကော ဂဟပတိ အာဗာဓိကော ဟောတိ ဒုက္ခိတော ဗာဠှဂိလာနော. အထ ခေါ အနာထပိဏ္ဍိကော ဂဟပတိ အညတရံ ပုရိသံ အာမန္တေသိ—  “ဧဟိ တွံ, အမ္ဘော ပုရိသ, ယေနာယသ္မာ သာရိပုတ္တော တေနုပသင်္ကမ; ဥပသင်္ကမိတွာ မမ ဝစနေန အာယသ္မတော သာရိပုတ္တဿ ပါဒေ သိရသာ ဝန္ဒ—  ‘အနာထပိဏ္ဍိကော, ဘန္တေ, ဂဟပတိ အာဗာဓိကော ဒုက္ခိတော ဗာဠှဂိလာနော. သော အာယသ္မတော သာရိပုတ္တဿ ပါဒေ သိရသာ ဝန္ဒတီ’တိ. ဧဝဉ္စ ဝဒေဟိ—  ‘သာဓု ကိရ, ဘန္တေ, အာယသ္မာ သာရိပုတ္တော ယေန အနာထပိဏ္ဍိကဿ ဂဟပတိဿ နိဝေသနံ တေနုပသင်္ကမတု အနုကမ္ပံ ဥပါဒါယာ’”တိ.
</Paragraph>

<Paragraph number="1943" book="sn">
“ဧဝံ, ဘန္တေ”တိ ခေါ သော ပုရိသော အနာထပိဏ္ဍိကဿ ဂဟပတိဿ ပဋိဿုတွာ ယေနာယသ္မာ သာရိပုတ္တော တေနုပသင်္ကမိ; ဥပသင်္ကမိတွာ အာယသ္မန္တံ သာရိပုတ္တံ အဘိဝါဒေတွာ ဧကမန္တံ နိသီဒိ. ဧကမန္တံ နိသိန္နော ခေါ သော ပုရိသော အာယသ္မန္တံ သာရိပုတ္တံ ဧတဒဝေါစ—
</Paragraph>

<Paragraph number="1944" book="sn">
“အနာထပိဏ္ဍိကော, ဘန္တေ, ဂဟပတိ အာဗာဓိကော ဒုက္ခိတော ဗာဠှဂိလာနော. သော အာယသ္မတော သာရိပုတ္တဿ ပါဒေ သိရသာ ဝန္ဒတိ. ဧဝဉ္စ ဝဒတိ—  ‘သာဓု ကိရ, ဘန္တေ, အာယသ္မာ သာရိပုတ္တော ယေန အနာထပိဏ္ဍိကဿ ဂဟပတိဿ နိဝေသနံ တေနုပသင်္ကမတု အနုကမ္ပံ ဥပါဒါယာ’”တိ. အဓိဝါသေသိ ခေါ အာယသ္မာ သာရိပုတ္တော တုဏှီဘာဝေန.
</Paragraph>

<Paragraph number="1945" book="sn">
အထ ခေါ အာယသ္မာ သာရိပုတ္တော ပုဗ္ဗဏှသမယံ နိဝါသေတွာ ပတ္တစီဝရမာဒါယ အာယသ္မတာ အာနန္ဒေန ပစ္ဆာသမဏေန ယေန အနာထပိဏ္ဍိကဿ ဂဟပတိဿ နိဝေသနံ တေနုပသင်္ကမိ; ဥပသင်္ကမိတွာ ပညတ္တေ အာသနေ နိသီဒိ. နိသဇ္ဇ ခေါ အာယသ္မာ သာရိပုတ္တော အနာထပိဏ္ဍိကံ ဂဟပတိံ ဧတဒဝေါစ—  “ကစ္စိ တေ, ဂဟပတိ, ခမနီယံ ကစ္စိ ယာပနီယံ? ကစ္စိ ဒုက္ခာ ဝေဒနာ ပဋိက္ကမန္တိ, နော အဘိက္ကမန္တိ; ပဋိက္ကမောသာနံ ပညာယတိ, နော အဘိက္ကမော”တိ? “န မေ, ဘန္တေ, ခမနီယံ, န ယာပနီယံ. ဗာဠှာ မေ ဒုက္ခာ ဝေဒနာ အဘိက္ကမန္တိ, နော ပဋိက္ကမန္တိ; အဘိက္ကမောသာနံ ပညာယတိ, နော ပဋိက္ကမော”တိ.
</Paragraph>

<Paragraph number="1946" book="sn">
“ယထာရူပေန ခေါ, ဂဟပတိ, ဗုဒ္ဓေ အပ္ပသာဒေန သမန္နာဂတော အဿုတဝါ ပုထုဇ္ဇနော ကာယဿ ဘေဒါ ပရံ မရဏာ အပါယံ ဒုဂ္ဂတိံ ဝိနိပါတံ နိရယံ ဥပပဇ္ဇတိ တထာရူပေါ တေ ဗုဒ္ဓေ အပ္ပသာဒေါ နတ္ထိ. အတ္ထိ စ ခေါ တေ, ဂဟပတိ, ဗုဒ္ဓေ အဝေစ္စပ္ပသာဒေါ—  ဣတိပိ သော ဘဂဝါ …ပေ…  သတ္ထာ ဒေဝမနုဿာနံ ဗုဒ္ဓေါ ဘဂဝါတိ. တဉ္စ ပန တေ ဗုဒ္ဓေ အဝေစ္စပ္ပသာဒံ အတ္တနိ သမနုပဿတော ဌာနသော ဝေဒနာ ပဋိပ္ပဿမ္ဘေယျ.
</Paragraph>

<Paragraph number="1947" book="sn">
ယထာရူပေန ခေါ, ဂဟပတိ, ဓမ္မေ အပ္ပသာဒေန သမန္နာဂတော အဿုတဝါ ပုထုဇ္ဇနော ကာယဿ ဘေဒါ ပရံ မရဏာ အပါယံ ဒုဂ္ဂတိံ ဝိနိပါတံ နိရယံ ဥပပဇ္ဇတိ, တထာရူပေါ တေ ဓမ္မေ အပ္ပသာဒေါ နတ္ထိ. အတ္ထိ စ ခေါ တေ, ဂဟပတိ, ဓမ္မေ အဝေစ္စပ္ပသာဒေါ—  သွာက္ခာတော ဘဂဝတာ ဓမ္မော …ပေ…  ပစ္စတ္တံ ဝေဒိတဗ္ဗော ဝိညူဟီတိ. တဉ္စ ပန တေ ဓမ္မေ အဝေစ္စပ္ပသာဒံ အတ္တနိ သမနုပဿတော ဌာနသော ဝေဒနာ ပဋိပ္ပဿမ္ဘေယျ.
</Paragraph>

<Paragraph number="1948" book="sn">
ယထာရူပေန ခေါ, ဂဟပတိ, သံဃေ အပ္ပသာဒေန သမန္နာဂတော အဿုတဝါ ပုထုဇ္ဇနော ကာယဿ ဘေဒါ ပရံ မရဏာ အပါယံ ဒုဂ္ဂတိံ ဝိနိပါတံ နိရယံ ဥပပဇ္ဇတိ, တထာရူပေါ တေ သံဃေ အပ္ပသာဒေါ နတ္ထိ. အတ္ထိ စ ခေါ တေ, ဂဟပတိ, သံဃေ အဝေစ္စပ္ပသာဒေါ—  သုပ္ပဋိပန္နော ဘဂဝတော သာဝကသံဃော …ပေ…  အနုတ္တရံ ပုညက္ခေတ္တံ လောကဿာတိ. တဉ္စ ပန တေ သံဃေ အဝေစ္စပ္ပသာဒံ အတ္တနိ သမနုပဿတော ဌာနသော ဝေဒနာ ပဋိပ္ပဿမ္ဘေယျ.
</Paragraph>

<Paragraph number="1949" book="sn">
ယထာရူပေန ခေါ, ဂဟပတိ, ဒုဿီလျေန သမန္နာဂတော အဿုတဝါ ပုထုဇ္ဇနော ကာယဿ ဘေဒါ ပရံ မရဏာ အပါယံ ဒုဂ္ဂတိံ ဝိနိပါတံ နိရယံ ဥပပဇ္ဇတိ, တထာရူပံ တေ ဒုဿီလျံ နတ္ထိ. အတ္ထိ စ ခေါ တေ, ဂဟပတိ, အရိယကန္တာနိ သီလာနိ …ပေ…  သမာဓိသံဝတ္တနိကာနိ. တာနိ စ ပန တေ အရိယကန္တာနိ သီလာနိ အတ္တနိ သမနုပဿတော ဌာနသော ဝေဒနာ ပဋိပ္ပဿမ္ဘေယျ.
</Paragraph>

<Paragraph number="1950" book="sn">
ယထာရူပါယ ခေါ, ဂဟပတိ, မိစ္ဆာဒိဋ္ဌိယာ သမန္နာဂတော အဿုတဝါ ပုထုဇ္ဇနော ကာယဿ ဘေဒါ ပရံ မရဏာ အပါယံ ဒုဂ္ဂတိံ ဝိနိပါတံ နိရယံ ဥပပဇ္ဇတိ, တထာရူပါ တေ မိစ္ဆာဒိဋ္ဌိ နတ္ထိ. အတ္ထိ စ ခေါ တေ, ဂဟပတိ, သမ္မာဒိဋ္ဌိ. တဉ္စ ပန တေ သမ္မာဒိဋ္ဌိံ အတ္တနိ သမနုပဿတော ဌာနသော ဝေဒနာ ပဋိပ္ပဿမ္ဘေယျ.
</Paragraph>

<Paragraph number="1951" book="sn">
ယထာရူပေန ခေါ, ဂဟပတိ, မိစ္ဆာသင်္ကပ္ပေန သမန္နာဂတော အဿုတဝါ ပုထုဇ္ဇနော ကာယဿ ဘေဒါ ပရံ မရဏာ အပါယံ ဒုဂ္ဂတိံ ဝိနိပါတံ နိရယံ ဥပပဇ္ဇတိ, တထာရူပေါ တေ မိစ္ဆာသင်္ကပ္ပေါ နတ္ထိ. အတ္ထိ စ ခေါ တေ, ဂဟပတိ, သမ္မာသင်္ကပ္ပေါ. တဉ္စ ပန တေ သမ္မာသင်္ကပ္ပံ အတ္တနိ သမနုပဿတော ဌာနသော ဝေဒနာ ပဋိပ္ပဿမ္ဘေယျ.
</Paragraph>

<Paragraph number="1952" book="sn">
ယထာရူပါယ ခေါ, ဂဟပတိ, မိစ္ဆာဝါစာယ သမန္နာဂတော အဿုတဝါ ပုထုဇ္ဇနော ကာယဿ ဘေဒါ ပရံ မရဏာ အပါယံ ဒုဂ္ဂတိံ ဝိနိပါတံ နိရယံ ဥပပဇ္ဇတိ, တထာရူပါ တေ မိစ္ဆာဝါစာ နတ္ထိ. အတ္ထိ စ ခေါ တေ, ဂဟပတိ, သမ္မာဝါစာ. တဉ္စ ပန တေ သမ္မာဝါစံ အတ္တနိ သမနုပဿတော ဌာနသော ဝေဒနာ ပဋိပ္ပဿမ္ဘေယျ.
</Paragraph>

<Paragraph number="1953" book="sn">
ယထာရူပေန ခေါ, ဂဟပတိ, မိစ္ဆာကမ္မန္တေန သမန္နာဂတော အဿုတဝါ ပုထုဇ္ဇနော ကာယဿ ဘေဒါ ပရံ မရဏာ အပါယံ ဒုဂ္ဂတိံ ဝိနိပါတံ နိရယံ ဥပပဇ္ဇတိ, တထာရူပေါ တေ မိစ္ဆာကမ္မန္တော နတ္ထိ. အတ္ထိ စ ခေါ တေ, ဂဟပတိ, သမ္မာကမ္မန္တော. တဉ္စ ပန တေ သမ္မာကမ္မန္တံ အတ္တနိ သမနုပဿတော ဌာနသော ဝေဒနာ ပဋိပ္ပဿမ္ဘေယျ.
</Paragraph>

<Paragraph number="1954" book="sn">
ယထာရူပေန ခေါ, ဂဟပတိ, မိစ္ဆာအာဇီဝေန သမန္နာဂတော အဿုတဝါ ပုထုဇ္ဇနော ကာယဿ ဘေဒါ ပရံ မရဏာ အပါယံ ဒုဂ္ဂတိံ ဝိနိပါတံ နိရယံ ဥပပဇ္ဇတိ, တထာရူပေါ တေ မိစ္ဆာအာဇီဝေါ နတ္ထိ. အတ္ထိ စ ခေါ တေ, ဂဟပတိ, သမ္မာအာဇီဝေါ. တဉ္စ ပန တေ သမ္မာအာဇီဝံ အတ္တနိ သမနုပဿတော ဌာနသော ဝေဒနာ ပဋိပ္ပဿမ္ဘေယျ.
</Paragraph>

<Paragraph number="1955" book="sn">
ယထာရူပေန ခေါ, ဂဟပတိ, မိစ္ဆာဝါယာမေန သမန္နာဂတော အဿုတဝါ ပုထုဇ္ဇနော ကာယဿ ဘေဒါ ပရံ မရဏာ အပါယံ ဒုဂ္ဂတိံ ဝိနိပါတံ နိရယံ ဥပပဇ္ဇတိ, တထာရူပေါ တေ မိစ္ဆာဝါယာမော နတ္ထိ. အတ္ထိ စ ခေါ တေ, ဂဟပတိ, သမ္မာဝါယာမော. တဉ္စ ပန တေ သမ္မာဝါယာမံ အတ္တနိ သမနုပဿတော ဌာနသော ဝေဒနာ ပဋိပ္ပဿမ္ဘေယျ.
</Paragraph>

<Paragraph number="1956" book="sn">
ယထာရူပါယ ခေါ, ဂဟပတိ, မိစ္ဆာသတိယာ သမန္နာဂတော အဿုတဝါ ပုထုဇ္ဇနော ကာယဿ ဘေဒါ ပရံ မရဏာ အပါယံ ဒုဂ္ဂတိံ ဝိနိပါတံ နိရယံ ဥပပဇ္ဇတိ, တထာရူပါ တေ မိစ္ဆာသတိ နတ္ထိ. အတ္ထိ စ ခေါ တေ, ဂဟပတိ, သမ္မာသတိ. တဉ္စ ပန တေ သမ္မာသတိံ အတ္တနိ သမနုပဿတော ဌာနသော ဝေဒနာ ပဋိပ္ပဿမ္ဘေယျ.
</Paragraph>

<Paragraph number="1957" book="sn">
ယထာရူပေန ခေါ, ဂဟပတိ, မိစ္ဆာသမာဓိနာ သမန္နာဂတော အဿုတဝါ ပုထုဇ္ဇနော ကာယဿ ဘေဒါ ပရံ မရဏာ အပါယံ ဒုဂ္ဂတိံ ဝိနိပါတံ နိရယံ ဥပပဇ္ဇတိ, တထာရူပေါ တေ မိစ္ဆာသမာဓိ နတ္ထိ. အတ္ထိ စ ခေါ တေ, ဂဟပတိ, သမ္မာသမာဓိ. တဉ္စ ပန တေ သမ္မာသမာဓိံ အတ္တနိ သမနုပဿတော ဌာနသော ဝေဒနာ ပဋိပ္ပဿမ္ဘေယျ.
</Paragraph>

<Paragraph number="1958" book="sn">
ယထာရူပေန ခေါ, ဂဟပတိ, မိစ္ဆာဉာဏေန သမန္နာဂတော အဿုတဝါ ပုထုဇ္ဇနော ကာယဿ ဘေဒါ ပရံ မရဏာ အပါယံ ဒုဂ္ဂတိံ ဝိနိပါတံ နိရယံ ဥပပဇ္ဇတိ, တထာရူပံ တေ မိစ္ဆာဉာဏံ နတ္ထိ. အတ္ထိ စ ခေါ တေ, ဂဟပတိ, သမ္မာဉာဏံ. တဉ္စ ပန တေ သမ္မာဉာဏံ အတ္တနိ သမနုပဿတော ဌာနသော ဝေဒနာ ပဋိပ္ပဿမ္ဘေယျ.
</Paragraph>

<Paragraph number="1959" book="sn">
ယထာရူပါယ ခေါ, ဂဟပတိ, မိစ္ဆာဝိမုတ္တိယာ သမန္နာဂတော အဿုတဝါ ပုထုဇ္ဇနော ကာယဿ ဘေဒါ ပရံ မရဏာ အပါယံ ဒုဂ္ဂတိံ ဝိနိပါတံ နိရယံ ဥပပဇ္ဇတိ, တထာရူပါ တေ မိစ္ဆာဝိမုတ္တိ နတ္ထိ. အတ္ထိ စ ခေါ တေ, ဂဟပတိ, သမ္မာဝိမုတ္တိ. တဉ္စ ပန တေ သမ္မာဝိမုတ္တိံ အတ္တနိ သမနုပဿတော ဌာနသော ဝေဒနာ ပဋိပ္ပဿမ္ဘေယျာ”တိ.
</Paragraph>

<Paragraph number="1960" book="sn">
အထ ခေါ အနာထပိဏ္ဍိကဿ ဂဟပတိဿ ဌာနသော ဝေဒနာ ပဋိပ္ပဿမ္ဘိံသု. အထ ခေါ အနာထပိဏ္ဍိကော ဂဟပတိ အာယသ္မန္တဉ္စ သာရိပုတ္တံ အာယသ္မန္တဉ္စ အာနန္ဒံ သကေနေဝ ထာလိပါကေန ပရိဝိသိ. အထ ခေါ အနာထပိဏ္ဍိကော ဂဟပတိ အာယသ္မန္တံ သာရိပုတ္တံ ဘုတ္တာဝိံ ဩနီတပတ္တပါဏိံ အညတရံ နီစာသနံ ဂဟေတွာ ဧကမန္တံ နိသီဒိ. ဧကမန္တံ နိသိန္နံ ခေါ အနာထပိဏ္ဍိကံ ဂဟပတိံ အာယသ္မာ သာရိပုတ္တော ဣမာဟိ ဂါထာဟိ အနုမောဒိ—
</Paragraph>

<Paragraph number="1961" type="verses" book="sn">
_“ယဿ သဒ္ဓါ တထာဂတေ,_  
_အစလာ သုပ္ပတိဋ္ဌိတာ;_  
_သီလဉ္စ ယဿ ကလျာဏံ,_  
_အရိယကန္တံ ပသံသိတံ._  

</Paragraph>

<Paragraph number="1962" type="verses" book="sn">
_သံဃေ ပသာဒေါ ယဿတ္ထိ,_  
ဥဇုဘူတဉ္စ ဒဿနံ;_  
_အဒလိဒ္ဒေါတိ တံ အာဟု,_  
_အမောဃံ တဿ ဇီဝိတံ._  

</Paragraph>

<Paragraph number="1963" type="verses" book="sn">
_တသ္မာ သဒ္ဓဉ္စ သီလဉ္စ,_  
_ပသာဒံ ဓမ္မဒဿနံ;_  
_အနုယုဉ္ဇေထ မေဓာဝီ,_  
_သရံ ဗုဒ္ဓါနသာသနန်”တိ._  

</Paragraph>

<Paragraph number="1964" book="sn">
အထ ခေါ အာယသ္မာ သာရိပုတ္တော အနာထပိဏ္ဍိကံ ဂဟပတိံ ဣမာဟိ ဂါထာဟိ အနုမောဒိတွာ ဥဋ္ဌာယာသနာ ပက္ကာမိ.
</Paragraph>

<Paragraph number="1965" book="sn">
အထ ခေါ အာယသ္မာ အာနန္ဒော ယေန ဘဂဝါ တေနုပသင်္ကမိ; ဥပသင်္ကမိတွာ ဘဂဝန္တံ အဘိဝါဒေတွာ ဧကမန္တံ နိသီဒိ. ဧကမန္တံ နိသိန္နံ ခေါ အာယသ္မန္တံ အာနန္ဒံ ဘဂဝါ ဧတဒဝေါစ—  “ဟန္ဒ ကုတော နု တွံ, အာနန္ဒ, အာဂစ္ဆသိ ဒိဝါဒိဝဿာ”တိ? “အာယသ္မတာ, ဘန္တေ, သာရိပုတ္တေန အနာထပိဏ္ဍိကော ဂဟပတိ ဣမိနာ စ ဣမိနာ စ ဩဝါဒေန ဩဝဒိတော”တိ. “ပဏ္ဍိတော, အာနန္ဒ, သာရိပုတ္တော; မဟာပညော, အာနန္ဒ, သာရိပုတ္တော, ယတြ ဟိ နာမ စတ္တာရိ သောတာပတ္တိယင်္ဂါနိ ဒသဟာကာရေဟိ ဝိဘဇိဿတီ”တိ.

</Paragraph>
</Division>

<Paragraph number="1966" type="center" book="sn">
ဆဋ္ဌံ.
</Paragraph>