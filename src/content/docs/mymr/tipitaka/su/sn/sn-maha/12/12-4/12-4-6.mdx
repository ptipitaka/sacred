---
title: "12.4.6 ပါဏသုတ္တ"
tableOfContents: false
sidebar:
  order: 6
type: "tipitaka"
basket: "su"
book: "sn"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="1106" book="sn" e="ch" v="18" p="445">

<Paragraph number="2330" book="sn">
“သေယျထာပိ, ဘိက္ခဝေ, ပုရိသော ယံ ဣမသ္မိံ ဇမ္ဗုဒီပေ တိဏကဋ္ဌသာခါပလာသံ တစ္ဆေတွာ ဧကဇ္ဈံ သံဟရေယျ; ဧကဇ္ဈံ သံဟရိတွာ သူလံ ကရေယျ. သူလံ ကရိတွာ ယေ မဟာသမုဒ္ဒေ မဟန္တကာ ပါဏာ တေ မဟန္တကေသု သူလေသု အာဝုနေယျ, ယေ မဟာသမုဒ္ဒေ မဇ္ဈိမကာ ပါဏာ တေ မဇ္ဈိမကေသု သူလေသု အာဝုနေယျ, ယေ မဟာသမုဒ္ဒေ သုခုမကာ ပါဏာ တေ သုခုမကေသု သူလေသု အာဝုနေယျ. အပရိယာဒိန္နာ စ, ဘိက္ခဝေ, မဟာသမုဒ္ဒေ ဩဠာရိကာ ပါဏာ အဿု.
</Paragraph>

<Paragraph number="2331" book="sn">
အထ ဣမသ္မိံ ဇမ္ဗုဒီပေ တိဏကဋ္ဌသာခါပလာသံ ပရိက္ခယံ ပရိယာဒါနံ ဂစ္ဆေယျ. ဣတော ဗဟုတရာ ခေါ, ဘိက္ခဝေ, မဟာသမုဒ္ဒေ သုခုမကာ ပါဏာ, ယေ န သုကရာ သူလေသု အာဝုနိတုံ. တံ ကိဿ ဟေတု? သုခုမတ္တာ, ဘိက္ခဝေ, အတ္တဘာဝဿ. ဧဝံ မဟာ ခေါ, ဘိက္ခဝေ, အပါယော. ဧဝံ မဟန္တသ္မာ ခေါ, ဘိက္ခဝေ, အပါယသ္မာ ပရိမုတ္တော ဒိဋ္ဌိသမ္ပန္နော ပုဂ္ဂလော ‘ဣဒံ ဒုက္ခန်’တိ ယထာဘူတံ ပဇာနာတိ …ပေ…  ‘အယံ ဒုက္ခနိရောဓဂါမိနီ ပဋိပဒါ’တိ ယထာဘူတံ ပဇာနာတိ.
</Paragraph>

<Paragraph number="2332" book="sn">
တသ္မာတိဟ, ဘိက္ခဝေ, ‘ဣဒံ ဒုက္ခန်’တိ ယောဂေါ ကရဏီယော …ပေ…  ‘အယံ ဒုက္ခနိရောဓဂါမိနီ ပဋိပဒါ’တိ ယောဂေါ ကရဏီယော”တိ.

</Paragraph>
</Division>

<Paragraph number="2333" type="center" book="sn">
ဆဋ္ဌံ.
</Paragraph>