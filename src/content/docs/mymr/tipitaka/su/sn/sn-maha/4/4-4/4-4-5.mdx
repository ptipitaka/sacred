---
title: "4.4.5 ဒုတိယသမဏဗြာဟ္မဏသုတ္တ"
tableOfContents: false
sidebar:
  order: 6
type: "tipitaka"
basket: "su"
book: "sn-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="505" book="sn-maha">

<Paragraph number="1094" book="sn-maha">
“ပဉ္စိမာနိ, ဘိက္ခဝေ, ဣန္ဒြိယာနိ. ကတမာနိ ပဉ္စ? သုခိန္ဒြိယံ, ဒုက္ခိန္ဒြိယံ, သောမနဿိန္ဒြိယံ, ဒေါမနဿိန္ဒြိယံ, ဥပေက္ခိန္ဒြိယံ. ယေ ဟိ ကေစိ, ဘိက္ခဝေ, သမဏာ ဝါ ဗြာဟ္မဏာ ဝါ သုခိန္ဒြိယံ နပ္ပဇာနန္တိ, သုခိန္ဒြိယသမုဒယံ နပ္ပဇာနန္တိ, သုခိန္ဒြိယနိရောဓံ နပ္ပဇာနန္တိ, သုခိန္ဒြိယနိရောဓဂါမိနိံ ပဋိပဒံ နပ္ပဇာနန္တိ; ဒုက္ခိန္ဒြိယံ နပ္ပဇာနန္တိ …ပေ…  သောမနဿိန္ဒြိယံ နပ္ပဇာနန္တိ …ပေ…  ဒေါမနဿိန္ဒြိယံ နပ္ပဇာနန္တိ …ပေ…  ဥပေက္ခိန္ဒြိယံ နပ္ပဇာနန္တိ, ဥပေက္ခိန္ဒြိယသမုဒယံ နပ္ပဇာနန္တိ, ဥပေက္ခိန္ဒြိယနိရောဓံ နပ္ပဇာနန္တိ, ဥပေက္ခိန္ဒြိယနိရောဓဂါမိနိံ ပဋိပဒံ နပ္ပဇာနန္တိ; န မေ တေ, ဘိက္ခဝေ, သမဏာ ဝါ ဗြာဟ္မဏာ ဝါ သမဏေသု ဝါ သမဏသမ္မတာ ဗြာဟ္မဏေသု ဝါ ဗြာဟ္မဏသမ္မတာ, န စ ပနေတေ အာယသ္မန္တော သာမညတ္ထံ ဝါ ဗြဟ္မညတ္ထံ ဝါ ဒိဋ္ဌေဝ ဓမ္မေ သယံ အဘိညာ သစ္ဆိကတွာ ဥပသမ္ပဇ္ဇ ဝိဟရန္တိ.
</Paragraph>

<Paragraph number="1095" book="sn-maha">
ယေ စ ခေါ ကေစိ, ဘိက္ခဝေ, သမဏာ ဝါ ဗြာဟ္မဏာ ဝါ သုခိန္ဒြိယံ ပဇာနန္တိ, သုခိန္ဒြိယသမုဒယံ ပဇာနန္တိ, သုခိန္ဒြိယနိရောဓံ ပဇာနန္တိ, သုခိန္ဒြိယနိရောဓဂါမိနိံ ပဋိပဒံ ပဇာနန္တိ; ဒုက္ခိန္ဒြိယံ ပဇာနန္တိ …ပေ…  သောမနဿိန္ဒြိယံ ပဇာနန္တိ …ပေ…  ဒေါမနဿိန္ဒြိယံ ပဇာနန္တိ …ပေ…  ဥပေက္ခိန္ဒြိယံ ပဇာနန္တိ, ဥပေက္ခိန္ဒြိယသမုဒယံ ပဇာနန္တိ, ဥပေက္ခိန္ဒြိယနိရောဓံ ပဇာနန္တိ, ဥပေက္ခိန္ဒြိယနိရောဓဂါမိနိံ ပဋိပဒံ ပဇာနန္တိ, တေ စ ခေါ မေ, ဘိက္ခဝေ, သမဏာ ဝါ ဗြာဟ္မဏာ ဝါ သမဏေသု စေဝ သမဏသမ္မတာ ဗြာဟ္မဏေသု စ ဗြာဟ္မဏသမ္မတာ, တေ စ ပနာယသ္မန္တော သာမညတ္ထဉ္စ ဗြဟ္မညတ္ထဉ္စ ဒိဋ္ဌေဝ ဓမ္မေ သယံ အဘိညာ သစ္ဆိကတွာ ဥပသမ္ပဇ္ဇ ဝိဟရန္တီ”တိ.

</Paragraph>
</Division>

<Paragraph number="1096" type="center" book="sn-maha">
ပဉ္စမံ.
</Paragraph>