---
title: 4.5.2 ဥဏ္ဏာဘဗြာဟ္မဏသုတ္တ
tableOfContents: false
sidebar:
  order: 2
type: tipitaka
basket: su
book: sn
review:
  current: review
  updated: '2025-10-20T15:32:06.430507'
  updated_by: ''
  notes: ''
  history:
  - state: review
    date: '2025-10-20T15:32:06.430507'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<DynamicBreadcrumb />


<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<Division number="512" book="sn" e="ch" v="18" p="354">

<Paragraph number="1144" book="sn">
သာဝတ္ထိနိဒါနံ. အထ ခေါ ဥဏ္ဏာဘော ဗြာဟ္မဏော ယေန ဘဂဝါ တေနုပသင်္ကမိ; ဥပသင်္ကမိတွာ ဘဂဝတာ သဒ္ဓိံ သမ္မောဒိ. သမ္မောဒနီယံ ကထံ သာရဏီယံ ဝီတိသာရေတွာ ဧကမန္တံ နိသီဒိ. ဧကမန္တံ နိသိန္နော ခေါ ဥဏ္ဏာဘော ဗြာဟ္မဏော ဘဂဝန္တံ ဧတဒဝေါစ—
</Paragraph>

<Paragraph number="1145" book="sn">
“ပဉ္စိမာနိ, ဘော ဂေါတမ, ဣန္ဒြိယာနိ နာနာဝိသယာနိ နာနာဂေါစရာနိ, န အညမညဿ ဂေါစရဝိသယံ ပစ္စနုဘောန္တိ. ကတမာနိ ပဉ္စ? စက္ခုန္ဒြိယံ, သောတိန္ဒြိယံ, ဃာနိန္ဒြိယံ, ဇိဝှိန္ဒြိယံ, ကာယိန္ဒြိယံ. ဣမေသံ နု ခေါ, ဘော ဂေါတမ, ပဉ္စန္နံ ဣန္ဒြိယာနံ နာနာဝိသယာနံ နာနာဂေါစရာနံ န အညမညဿ ဂေါစရဝိသယံ ပစ္စနုဘောန္တာနံ ကိံ ပဋိသရဏံ, ကော စ နေသံ ဂေါစရဝိသယံ ပစ္စနုဘောတီ”တိ?
</Paragraph>

<Paragraph number="1146" book="sn">
“ပဉ္စိမာနိ, ဗြာဟ္မဏ, ဣန္ဒြိယာနိ နာနာဝိသယာနိ နာနာဂေါစရာနိ န အညမညဿ ဂေါစရဝိသယံ ပစ္စနုဘောန္တိ. ကတမာနိ ပဉ္စ? စက္ခုန္ဒြိယံ, သောတိန္ဒြိယံ, ဃာနိန္ဒြိယံ, ဇိဝှိန္ဒြိယံ, ကာယိန္ဒြိယံ. ဣမေသံ ခေါ, ဗြာဟ္မဏ, ပဉ္စန္နံ ဣန္ဒြိယာနံ နာနာဝိသယာနံ နာနာဂေါစရာနံ န အညမညဿ ဂေါစရဝိသယံ ပစ္စနုဘောန္တာနံ မနော ပဋိသရဏံ, မနောဝ နေသံ ဂေါစရဝိသယံ ပစ္စနုဘောတီ”တိ.
</Paragraph>

<Paragraph number="1147" book="sn">
“မနဿ ပန, ဘော ဂေါတမ, ကိံ ပဋိသရဏန်”တိ? “မနဿ ခေါ, ဗြာဟ္မဏ, သတိ ပဋိသရဏန်”တိ. “သတိယာ ပန, ဘော ဂေါတမ, ကိံ ပဋိသရဏန်”တိ? “သတိယာ ခေါ, ဗြာဟ္မဏ, ဝိမုတ္တိ ပဋိသရဏန်”တိ. “ဝိမုတ္တိယာ ပန, ဘော ဂေါတမ, ကိံ ပဋိသရဏန်”တိ? “ဝိမုတ္တိယာ ခေါ, ဗြာဟ္မဏ, နိဗ္ဗာနံ ပဋိသရဏန်”တိ. “နိဗ္ဗာနဿ ပန, ဘော ဂေါတမ, ကိံ ပဋိသရဏန်”တိ? “အစ္စယာသိ, ဗြာဟ္မဏ, ပဉှံ, နာသက္ခိ ပဉှဿ ပရိယန္တံ ဂဟေတုံ. နိဗ္ဗာနောဂဓဉှိ, ဗြာဟ္မဏ, ဗြဟ္မစရိယံ ဝုဿတိ နိဗ္ဗာနပရာယဏံ နိဗ္ဗာနပရိယောသာနန်”တိ.
</Paragraph>

<Paragraph number="1148" book="sn">
အထ ခေါ ဥဏ္ဏာဘော ဗြာဟ္မဏော ဘဂဝတော ဘာသိတံ အဘိနန္ဒိတွာ အနုမောဒိတွာ ဥဋ္ဌာယာသနာ ဘဂဝန္တံ အဘိဝါဒေတွာ ပဒက္ခိဏံ ကတွာ ပက္ကာမိ.
</Paragraph>

<Paragraph number="1149" book="sn">
အထ ခေါ ဘဂဝါ အစိရပက္ကန္တေ ဥဏ္ဏာဘေ ဗြာဟ္မဏေ ဘိက္ခူ အာမန္တေသိ—  “သေယျထာပိ, ဘိက္ခဝေ, ကူဋာဂါရေ ဝါ ကူဋာဂါရသာလာယံ ဝါ ပါစီနဝါတပါနာ သူရိယေ ဥဂ္ဂစ္ဆန္တေ ဝါတပါနေန ရသ္မိ ပဝိသိတွာ ကွာဿ ပတိဋ္ဌိတာ”တိ? “ပစ္ဆိမာယံ, ဘန္တေ, ဘိတ္တိယန်”တိ. “ဧဝမေဝ ခေါ, ဘိက္ခဝေ, ဥဏ္ဏာဘဿ ဗြာဟ္မဏဿ တထာဂတေ သဒ္ဓါ နိဝိဋ္ဌာ မူလဇာတာ ပတိဋ္ဌိတာ ဒဠှာ အသံဟာရိယာ သမဏေန ဝါ ဗြာဟ္မဏေန ဝါ ဒေဝေန ဝါ မာရေန ဝါ ဗြဟ္မုနာ ဝါ ကေနစိ ဝါ လောကသ္မိံ. ဣမမှိ စေ, ဘိက္ခဝေ, သမယေ ဥဏ္ဏာဘော ဗြာဟ္မဏော ကာလံ ကရေယျ, နတ္ထိ တံ သံယောဇနံ ယေန သံယောဇနေန သံယုတ္တော ဥဏ္ဏာဘော ဗြာဟ္မဏော ပုန ဣမံ လောကံ အာဂစ္ဆေယျာ”တိ.

</Paragraph>
</Division>

<Paragraph number="1150" type="center" book="sn">
ဒုတိယံ.
</Paragraph>