---
title: 11.6.4 ဂိလာနသုတ္တ
tableOfContents: false
sidebar:
  order: 4
type: tipitaka
basket: su
book: sn
review:
  current: review
  updated: '2025-10-20T15:32:04.652716'
  updated_by: ''
  notes: ''
  history:
  - state: review
    date: '2025-10-20T15:32:04.652716'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<DynamicBreadcrumb />


<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<Division number="1050" book="sn" e="ch" v="18" p="435">

<Paragraph number="2110" book="sn">
ဧကံ သမယံ ဘဂဝါ သက္ကေသု ဝိဟရတိ ကပိလဝတ္ထုသ္မိံ နိဂြေါဓာရာမေ. တေန ခေါ ပန သမယေန သမ္ဗဟုလာ ဘိက္ခူ ဘဂဝတော စီဝရကမ္မံ ကရောန္တိ—  “နိဋ္ဌိတစီဝရော ဘဂဝါ တေမာသစ္စယေန စာရိကံ ပက္ကမိဿတီ”တိ. အဿောသိ ခေါ မဟာနာမော သက္ကော—  “သမ္ဗဟုလာ ကိရ ဘိက္ခူ ဘဂဝတော စီဝရကမ္မံ ကရောန္တိ—  ‘နိဋ္ဌိတစီဝရော ဘဂဝါ တေမာသစ္စယေန စာရိကံ ပက္ကမိဿတီ’”တိ. အထ ခေါ မဟာနာမော သက္ကော ယေန ဘဂဝါ တေနုပသင်္ကမိ; ဥပသင်္ကမိတွာ ဘဂဝန္တံ အဘိဝါဒေတွာ ဧကမန္တံ နိသီဒိ. ဧကမန္တံ နိသိန္နော ခေါ မဟာနာမော သက္ကော ဘဂဝန္တံ ဧတဒဝေါစ—  “သုတမေတံ, ဘန္တေ—  ‘သမ္ဗဟုလာ ကိရ ဘိက္ခူ ဘဂဝတော စီဝရကမ္မံ ကရောန္တိ—  နိဋ္ဌိတစီဝရော ဘဂဝါ တေမာသစ္စယေန စာရိကံ ပက္ကမိဿတီ’တိ. န ခေါ နေတံ, ဘန္တေ, ဘဂဝတော သမ္မုခါ သုတံ သမ္မုခါ ပဋိဂ္ဂဟိတံ သပ္ပညေန ဥပါသကေန သပ္ပညော ဥပါသကော အာဗာဓိကော ဒုက္ခိတော ဗာဠှဂိလာနော ဩဝဒိတဗ္ဗော”တိ.
</Paragraph>

<Paragraph number="2111" book="sn">
“သပ္ပညေန, မဟာနာမ, ဥပါသကေန သပ္ပညော ဥပါသကော အာဗာဓိကော ဒုက္ခိတော ဗာဠှဂိလာနော စတူဟိ အဿာသနီယေဟိ ဓမ္မေဟိ အဿာသေတဗ္ဗော—  ‘အဿာသတာယသ္မာ—  အတ္ထာယသ္မတော ဗုဒ္ဓေ အဝေစ္စပ္ပသာဒေါ ဣတိပိ သော ဘဂဝါ …ပေ…  သတ္ထာ ဒေဝမနုဿာနံ ဗုဒ္ဓေါ ဘဂဝါတိ. အဿာသတာယသ္မာ—  အတ္ထာယသ္မတော ဓမ္မေ …ပေ…  သံဃေ …ပေ…  အရိယကန္တာနိ သီလာနိ အခဏ္ဍာနိ …ပေ…  သမာဓိသံဝတ္တနိကာနီ’တိ.
</Paragraph>

<Paragraph number="2112" book="sn">
သပ္ပညေန, မဟာနာမ, ဥပါသကေန သပ္ပညော ဥပါသကော အာဗာဓိကော ဒုက္ခိတော ဗာဠှဂိလာနော ဣမေဟိ စတူဟိ အဿာသနီယေဟိ ဓမ္မေဟိ အဿာသေတွာ ဧဝမဿ ဝစနီယော—  ‘အတ္ထာယသ္မတော မာတာပိတူသု အပေက္ခာ’တိ? သော စေ ဧဝံ ဝဒေယျ—  ‘အတ္ထိ မေ မာတာပိတူသု အပေက္ခာ’တိ, သော ဧဝမဿ ဝစနီယော—  ‘အာယသ္မာ ခေါ မာရိသော မရဏဓမ္မော. သစေပါယသ္မာ မာတာပိတူသု အပေက္ခံ ကရိဿတိ, မရိဿတေဝ; နော စေပါယသ္မာ မာတာပိတူသု အပေက္ခံ ကရိဿတိ, မရိဿတေဝ. သာဓာယသ္မာ, ယာ တေ မာတာပိတူသု အပေက္ခာ တံ ပဇဟာ’တိ.
</Paragraph>

<Paragraph number="2113" book="sn">
သော စေ ဧဝံ ဝဒေယျ—  ‘ယာ မေ မာတာပိတူသု အပေက္ခာ သာ ပဟီနာ’တိ, သော ဧဝမဿ ဝစနီယော—  ‘အတ္ထိ ပနာယသ္မတော ပုတ္တဒါရေသု အပေက္ခာ’တိ? သော စေ ဧဝံ ဝဒေယျ—  ‘အတ္ထိ မေ ပုတ္တဒါရေသု အပေက္ခာ’တိ, သော ဧဝမဿ ဝစနီယော—  ‘အာယသ္မာ ခေါ မာရိသော မရဏဓမ္မော. သစေပါယသ္မာ ပုတ္တဒါရေသု အပေက္ခံ ကရိဿတိ, မရိဿတေဝ; နော စေပါယသ္မာ ပုတ္တဒါရေသု အပေက္ခံ ကရိဿတိ, မရိဿတေဝ. သာဓာယသ္မာ, ယာ တေ ပုတ္တဒါရေသု အပေက္ခာ တံ ပဇဟာ’တိ.
</Paragraph>

<Paragraph number="2114" book="sn">
သော စေ ဧဝံ ဝဒေယျ—  ‘ယာ မေ ပုတ္တဒါရေသု အပေက္ခာ သာ ပဟီနာ’တိ, သော ဧဝမဿ ဝစနီယော—  ‘အတ္ထိ ပနာယသ္မတော မာနုသကေသု ပဉ္စသု ကာမဂုဏေသု အပေက္ခာ’တိ? သော စေ ဧဝံ ဝဒေယျ—  ‘အတ္ထိ မေ မာနုသကေသု ပဉ္စသု ကာမဂုဏေသု အပေက္ခာ’တိ, သော ဧဝမဿ ဝစနီယော—  ‘မာနုသကေဟိ ခေါ, အာဝုသော, ကာမေဟိ ဒိဗ္ဗာ ကာမာ အဘိက္ကန္တတရာ စ ပဏီတတရာ စ. သာဓာယသ္မာ, မာနုသကေဟိ ကာမေဟိ စိတ္တံ ဝုဋ္ဌာပေတွာ စာတုမဟာရာဇိကေသု ဒေဝေသု စိတ္တံ အဓိမောစေဟီ’တိ.
</Paragraph>

<Paragraph number="2115" book="sn">
သော စေ ဧဝံ ဝဒေယျ—  ‘မာနုသကေဟိ မေ ကာမေဟိ စိတ္တံ ဝုဋ္ဌိတံ, စာတုမဟာရာဇိကေသု ဒေဝေသု စိတ္တံ အဓိမောစိတန်’တိ, သော ဧဝမဿ ဝစနီယော—  ‘စာတုမဟာရာဇိကေဟိ ခေါ, အာဝုသော, ဒေဝေဟိ တာဝတိံသာ ဒေဝါ အဘိက္ကန္တတရာ စ ပဏီတတရာ စ. သာဓာယသ္မာ, စာတုမဟာရာဇိကေဟိ ဒေဝေဟိ စိတ္တံ ဝုဋ္ဌာပေတွာ တာဝတိံသေသု ဒေဝေသု စိတ္တံ အဓိမောစေဟီ’တိ.
</Paragraph>

<Paragraph number="2116" book="sn">
သော စေ ဧဝံ ဝဒေယျ—  ‘စာတုမဟာရာဇိကေဟိ မေ ဒေဝေဟိ စိတ္တံ ဝုဋ္ဌိတံ, တာဝတိံသေသု ဒေဝေသု စိတ္တံ အဓိမောစိတန်’တိ, သော ဧဝမဿ ဝစနီယော—  ‘တာဝတိံသေဟိ ခေါ, အာဝုသော, ဒေဝေဟိ ယာမာ ဒေဝါ …ပေ…  တုသိတာ ဒေဝါ …ပေ…  နိမ္မာနရတီ ဒေဝါ …ပေ…  ပရနိမ္မိတဝသဝတ္တီ ဒေဝါ …ပေ…  ပရနိမ္မိတဝသဝတ္တီဟိ ခေါ, အာဝုသော, ဒေဝေဟိ ဗြဟ္မလောကော အဘိက္ကန္တတရော စ ပဏီတတရော စ. သာဓာယသ္မာ, ပရနိမ္မိတဝသဝတ္တီဟိ ဒေဝေဟိ စိတ္တံ ဝုဋ္ဌာပေတွာ ဗြဟ္မလောကေ စိတ္တံ အဓိမောစေဟီ’တိ. သော စေ ဧဝံ ဝဒေယျ—  ‘ပရနိမ္မိတဝသဝတ္တီဟိ မေ ဒေဝေဟိ စိတ္တံ ဝုဋ္ဌိတံ, ဗြဟ္မလောကေ စိတ္တံ အဓိမောစိတန်’တိ, သော ဧဝမဿ ဝစနီယော—  ‘ဗြဟ္မလောကောပိ ခေါ, အာဝုသော, အနိစ္စော အဒ္ဓုဝေါ သက္ကာယပရိယာပန္နော. သာဓာယသ္မာ, ဗြဟ္မလောကာ စိတ္တံ ဝုဋ္ဌာပေတွာ သက္ကာယနိရောဓေ စိတ္တံ ဥပသံဟရာဟီ’တိ.
</Paragraph>

<Paragraph number="2117" book="sn">
သော စေ ဧဝံ ဝဒေယျ—  ‘ဗြဟ္မလောကာ မေ စိတ္တံ ဝုဋ္ဌိတံ, သက္ကာယနိရောဓေ စိတ္တံ ဥပသံဟရာမီ’တိ; ဧဝံ ဝိမုတ္တစိတ္တဿ ခေါ, မဟာနာမ, ဥပါသကဿ အာသဝါ ဝိမုတ္တစိတ္တေန ဘိက္ခုနာ န ကိဉ္စိ နာနာကရဏံ ဝဒါမိ, ယဒိဒံ—  ဝိမုတ္တိယာ ဝိမုတ္တန်”တိ.

</Paragraph>
</Division>

<Paragraph number="2118" type="center" book="sn">
စတုတ္ထံ.
</Paragraph>