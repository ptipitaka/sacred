---
title: 1.4.2 မစ္ဆရိသုတ္တ
tableOfContents: false
sidebar:
  order: 2
type: tipitaka
basket: su
book: sn
review:
  current: review
  updated: '2025-10-20T14:56:56.199577'
  updated_by: ''
  notes: ''
  history:
  - state: review
    date: '2025-10-20T14:56:56.199577'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<DynamicBreadcrumb />


<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<Division number="32" book="sn" e="ch" v="18" p="284">

<Paragraph number="143" book="sn">
ဧကံ သမယံ ဘဂဝါ သာဝတ္ထိယံ ဝိဟရတိ ဇေတဝနေ အနာထပိဏ္ဍိကဿ အာရာမေ. အထ ခေါ သမ္ဗဟုလာ သတုလ္လပကာယိကာ ဒေဝတာယော အဘိက္ကန္တာယ ရတ္တိယာ အဘိက္ကန္တဝဏ္ဏာ ကေဝလကပ္ပံ ဇေတဝနံ ဩဘာသေတွာ ယေန ဘဂဝါ တေနုပသင်္ကမိံသု; ဥပသင်္ကမိတွာ ဘဂဝန္တံ အဘိဝါဒေတွာ ဧကမန္တံ အဋ္ဌံသု. ဧကမန္တံ ဌိတာ ခေါ ဧကာ ဒေဝတာ ဘဂဝတော သန္တိကေ ဣမံ ဂါထံ အဘာသိ—
</Paragraph>

<Paragraph number="144" type="verses" book="sn">
_“မစ္ဆေရာ စ ပမာဒါ စ,_  
_ဧဝံ ဒါနံ န ဒီယတိ;_  
_ပုညံ အာကင်္ခမာနေန,_  
_ဒေယျံ ဟောတိ ဝိဇာနတာ”တိ._  

</Paragraph>

<Paragraph number="145" book="sn">
အထ ခေါ အပရာ ဒေဝတာ ဘဂဝတော သန္တိကေ ဣမာ ဂါထာယော အဘာသိ—
</Paragraph>

<Paragraph number="146" type="verses" book="sn">
_“ယဿေဝ ဘီတော န ဒဒါတိ မစ္ဆရီ,_  
_တဒေဝါဒဒတော ဘယံ;_  
_ဇိဃစ္ဆာ စ ပိပါသာ စ,_  
_ယဿ ဘာယတိ မစ္ဆရီ;_  
_တမေဝ ဗာလံ ဖုသတိ,_  
_အသ္မိံ လောကေ ပရမှိ စ._  

</Paragraph>

<Paragraph number="147" type="verses" book="sn">
_တသ္မာ ဝိနေယျ မစ္ဆေရံ,_  
_ဒဇ္ဇာ ဒါနံ မလာဘိဘူ;_  
_ပုညာနိ ပရလောကသ္မိံ,_  
_ပတိဋ္ဌာ ဟောန္တိ ပါဏိနန်”တိ._  

</Paragraph>

<Paragraph number="148" book="sn">
အထ ခေါ အပရာ ဒေဝတာ ဘဂဝတော သန္တိကေ ဣမာ ဂါထာယော အဘာသိ—
</Paragraph>

<Paragraph number="149" type="verses" book="sn">
_“တေ မတေသု န မီယန္တိ,_  
_ပန္ထာနံဝ သဟဗ္ဗဇံ;_  
_အပ္ပသ္မိံ ယေ ပဝေစ္ဆန္တိ,_  
_ဧသ ဓမ္မော သနန္တနော._  

</Paragraph>

<Paragraph number="150" type="verses" book="sn">
_အပ္ပသ္မေကေ ပဝေစ္ဆန္တိ,_  
_ဗဟုနေကေ န ဒိစ္ဆရေ;_  
_အပ္ပသ္မာ ဒက္ခိဏာ ဒိန္နာ,_  
_သဟဿေန သမံ မိတာ”တိ._  

</Paragraph>

<Paragraph number="151" book="sn">
အထ ခေါ အပရာ ဒေဝတာ ဘဂဝတော သန္တိကေ ဣမာ ဂါထာယော အဘာသိ—
</Paragraph>

<Paragraph number="152" type="verses" book="sn">
_“ဒုဒ္ဒဒံ ဒဒမာနာနံ,_  
_ဒုက္ကရံ ကမ္မ ကုဗ္ဗတံ;_  
_အသန္တော နာနုကုဗ္ဗန္တိ,_  
_သတံ ဓမ္မော ဒုရနွယော._  

</Paragraph>

<Paragraph number="153" type="verses" book="sn">
_တသ္မာ သတဉ္စ အသတံ,_  
_နာနာ ဟောတိ ဣတော ဂတိ;_  
_အသန္တော နိရယံ ယန္တိ,_  
_သန္တော သဂ္ဂပရာယနာ”တိ._  

</Paragraph>

<Paragraph number="154" book="sn">
အထ ခေါ အပရာ ဒေဝတာ ဘဂဝတော သန္တိကေ ဧတဒဝေါစ—  “ကဿ နု ခေါ, ဘဂဝါ, သုဘာသိတန်”တိ?
</Paragraph>

<Paragraph number="155" book="sn">
“သဗ္ဗာသံ ဝေါ သုဘာသိတံ ပရိယာယေန; အပိ စ မမပိ သုဏာထ—
</Paragraph>

<Paragraph number="156" type="verses" book="sn">
_ဓမ္မံ စရေ ယောပိ သမုဉ္ဇကံ စရေ,_  
_ဒါရဉ္စ ပေါသံ ဒဒမပ္ပကသ္မိံ;_  
_သတံ သဟဿာနံ သဟဿယာဂိနံ,_  
_ကလမ္ပိ နာဂ္ဃန္တိ တထာဝိဓဿ တေ”တိ._  

</Paragraph>

<Paragraph number="157" book="sn">
အထ ခေါ အပရာ ဒေဝတာ ဘဂဝန္တံ ဂါထာယ အဇ္ဈဘာသိ—
</Paragraph>

<Paragraph number="158" type="verses" book="sn">
_“ကေနေသ ယညော ဝိပုလော မဟဂ္ဂတော,_  
_သမေန ဒိန္နဿ န အဂ္ဃမေတိ;_  
_ကထံ သတံ သဟဿာနံ သဟဿယာဂိနံ,_  
_ကလမ္ပိ နာဂ္ဃန္တိ တထာဝိဓဿ တေ”တိ._  

</Paragraph>

<Paragraph number="159" type="verses" book="sn">
_“ဒဒန္တိ ဟေကေ ဝိသမေ နိဝိဋ္ဌာ,_  
_ဆေတွာ ဝဓိတွာ အထ သောစယိတွာ;_  
_သာ ဒက္ခိဏာ အဿုမုခါ သဒဏ္ဍာ,_  
_သမေန ဒိန္နဿ န အဂ္ဃမေတိ._  

</Paragraph>

<Paragraph number="160" type="verses" book="sn">
_ဧဝံ သတံ သဟဿာနံ သဟဿယာဂိနံ,_  
_ကလမ္ပိ နာဂ္ဃန္တိ တထာဝိဓဿ တေ”တိ._
</Paragraph>
</Division>