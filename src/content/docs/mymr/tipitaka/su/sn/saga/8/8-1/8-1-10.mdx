---
title: 8.1.10 မောဂ္ဂလ္လာနသုတ္တ
tableOfContents: false
sidebar:
  order: 10
type: tipitaka
basket: su
book: sn
review:
  current: review
  updated: '2025-10-23T09:13:56.237948'
  updated_by: ''
  notes: ''
  history:
  - state: review
    date: '2025-10-23T09:13:56.237948'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="218" book="sn" e="ch" v="18" p="310">

<Paragraph number="1361" book="sn">
ဧကံ သမယံ ဘဂဝါ ရာဇဂဟေ ဝိဟရတိ ဣသိဂိလိပဿေ ကာဠသိလာယံ မဟတာ ဘိက္ခုသံဃေန သဒ္ဓိံ ပဉ္စမတ္တေဟိ ဘိက္ခုသတေဟိ သဗ္ဗေဟေဝ အရဟန္တေဟိ. တေသံ သုဒံ အာယသ္မာ မဟာမောဂ္ဂလ္လာနော စေတသာ စိတ္တံ သမန္နေသတိ ဝိပ္ပမုတ္တံ နိရုပဓိံ. အထ ခေါ အာယသ္မတော ဝင်္ဂီသဿ ဧတဒဟောသိ—  “အယံ ခေါ ဘဂဝါ ရာဇဂဟေ ဝိဟရတိ ဣသိဂိလိပဿေ ကာဠသိလာယံ မဟတာ ဘိက္ခုသံဃေန သဒ္ဓိံ ပဉ္စမတ္တေဟိ ဘိက္ခုသတေဟိ သဗ္ဗေဟေဝ အရဟန္တေဟိ. တေသံ သုဒံ အာယသ္မာ မဟာမောဂ္ဂလ္လာနော စေတသာ စိတ္တံ သမန္နေသတိ ဝိပ္ပမုတ္တံ နိရုပဓိံ. ယန္နူနာဟံ အာယသ္မန္တံ မဟာမောဂ္ဂလ္လာနံ ဘဂဝတော သမ္မုခါ သာရုပ္ပါဟိ ဂါထာဟိ အဘိတ္ထဝေယျန်”တိ.
</Paragraph>

<Paragraph number="1362" book="sn">
အထ ခေါ အာယသ္မာ ဝင်္ဂီသော ဥဋ္ဌာယာသနာ ဧကံသံ ဥတ္တရာသင်္ဂံ ကရိတွာ ယေန ဘဂဝါ တေနဉ္ဇလိံ ပဏာမေတွာ ဘဂဝန္တံ ဧတဒဝေါစ—  “ပဋိဘာတိ မံ, ဘဂဝါ, ပဋိဘာတိ မံ, သုဂတာ”တိ. “ပဋိဘာတု တံ, ဝင်္ဂီသာ”တိ ဘဂဝါ အဝေါစ. အထ ခေါ အာယသ္မာ ဝင်္ဂီသော အာယသ္မန္တံ မဟာမောဂ္ဂလ္လာနံ ဘဂဝတော သမ္မုခါ သာရုပ္ပါဟိ ဂါထာဟိ အဘိတ္ထဝိ—
</Paragraph>

<Paragraph number="1363" type="verses" book="sn">
_“နဂဿ ပဿေ အာသီနံ,_  
_မုနိံ ဒုက္ခဿ ပါရဂုံ;_  
_သာဝကာ ပယိရုပါသန္တိ,_  
_တေဝိဇ္ဇာ မစ္စုဟာယိနော._  

</Paragraph>

<Paragraph number="1364" type="verses" book="sn">
_တေ စေတသာ အနုပရိယေတိ,_  
_မောဂ္ဂလ္လာနော မဟိဒ္ဓိကော;_  
_စိတ္တံ နေသံ သမန္နေသံ,_  
_ဝိပ္ပမုတ္တံ နိရူပဓိံ._  

</Paragraph>

<Paragraph number="1365" type="verses" book="sn">
_ဧဝံ သဗ္ဗင်္ဂသမ္ပန္နံ,_  
_မုနိံ ဒုက္ခဿ ပါရဂုံ;_  
_အနေကာကာရသမ္ပန္နံ,_  
_ပယိရုပါသန္တိ ဂေါတမန်”တိ._
</Paragraph>
</Division>