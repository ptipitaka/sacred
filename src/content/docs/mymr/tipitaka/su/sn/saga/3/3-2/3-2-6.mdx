---
title: "3.2.6 မလ္လိကာသုတ္တ"
tableOfContents: false
sidebar:
  order: 7
type: "tipitaka"
basket: "su"
book: "saga"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="127" book="saga">

<Paragraph number="672" book="saga">
သာဝတ္ထိနိဒါနံ. အထ ခေါ ရာဇာ ပသေနဒိ ကောသလော ယေန ဘဂဝါ တေနုပသင်္ကမိ; ဥပသင်္ကမိတွာ ဘဂဝန္တံ အဘိဝါဒေတွာ ဧကမန္တံ နိသီဒိ. အထ ခေါ အညတရော ပုရိသော ယေန ရာဇာ ပသေနဒိ ကောသလော တေနုပသင်္ကမိ; ဥပသင်္ကမိတွာ ရညော ပသေနဒိဿ ကောသလဿ ဥပကဏ္ဏကေ အာရောစေသိ—  “မလ္လိကာ, ဒေဝ, ဒေဝီ ဓီတရံ ဝိဇာတာ”တိ. ဧဝံ ဝုတ္တေ, ရာဇာ ပသေနဒိ ကောသလော အနတ္တမနော အဟောသိ.
</Paragraph>

<Paragraph number="673" book="saga">
အထ ခေါ ဘဂဝါ ရာဇာနံ ပသေနဒိံ ကောသလံ အနတ္တမနတံ ဝိဒိတွာ တာယံ ဝေလာယံ ဣမာ ဂါထာယော အဘာသိ—
</Paragraph>

<Paragraph number="674" type="verses" book="saga">
_“ဣတ္ထီပိ ဟိ ဧကစ္စိယာ,_  
_သေယျာ ပေါသ ဇနာဓိပ;_  
_မေဓာဝိနီ သီလဝတီ,_  
_သဿုဒေဝါ ပတိဗ္ဗတာ._  

</Paragraph>

<Paragraph number="675" type="verses" book="saga">
_တဿာ ယော ဇာယတိ ပေါသော,_  
_သူရော ဟောတိ ဒိသမ္ပတိ;_  
_တာဒိသာ သုဘဂိယာ ပုတ္တော,_  
_ရဇ္ဇမ္ပိ အနုသာသတီ”တိ._
</Paragraph>
</Division>