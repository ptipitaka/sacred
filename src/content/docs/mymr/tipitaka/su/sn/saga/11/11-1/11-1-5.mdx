---
title: "11.1.5 သုဘာသိတဇယသုတ္တ"
tableOfContents: false
sidebar:
  order: 5
type: "tipitaka"
basket: "su"
book: "sn"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="251" book="sn" e="ch" v="18" p="317">

<Paragraph number="1574" book="sn">
သာဝတ္ထိနိဒါနံ. “ဘူတပုဗ္ဗံ, ဘိက္ခဝေ, ဒေဝါသုရသင်္ဂါမော သမုပဗျူဠှော အဟောသိ. အထ ခေါ, ဘိက္ခဝေ, ဝေပစိတ္တိ အသုရိန္ဒော သက္ကံ ဒေဝါနမိန္ဒံ ဧတဒဝေါစ—  ‘ဟောတု, ဒေဝါနမိန္ဒ, သုဘာသိတေန ဇယော’တိ. ‘ဟောတု, ဝေပစိတ္တိ, သုဘာသိတေန ဇယော’တိ. အထ ခေါ, ဘိက္ခဝေ, ဒေဝါ စ အသုရာ စ ပါရိသဇ္ဇေ ဌပေသုံ—  ‘ဣမေ နော သုဘာသိတဒုဗ္ဘာသိတံ အာဇာနိဿန္တီ’တိ. အထ ခေါ, ဘိက္ခဝေ, ဝေပစိတ္တိ အသုရိန္ဒော သက္ကံ ဒေဝါနမိန္ဒံ ဧတဒဝေါစ—  ‘ဘဏ, ဒေဝါနမိန္ဒ, ဂါထန်’တိ. ဧဝံ ဝုတ္တေ, ဘိက္ခဝေ, သက္ကော ဒေဝါနမိန္ဒော ဝေပစိတ္တိံ အသုရိန္ဒံ ဧတဒဝေါစ—  ‘တုမှေ ခွေတ္ထ, ဝေပစိတ္တိ, ပုဗ္ဗဒေဝါ. ဘဏ, ဝေပစိတ္တိ, ဂါထန်’တိ. ဧဝံ ဝုတ္တေ, ဘိက္ခဝေ, ဝေပစိတ္တိ အသုရိန္ဒော ဣမံ ဂါထံ အဘာသိ—
</Paragraph>

<Paragraph number="1575" type="verses" book="sn">
_‘ဘိယျော ဗာလာ ပဘိဇ္ဇေယျုံ,_  
_နော စဿ ပဋိသေဓကော;_  
_တသ္မာ ဘုသေန ဒဏ္ဍေန,_  
_ဓီရော ဗာလံ နိသေဓယေ’တိ._  

</Paragraph>

<Paragraph number="1576" book="sn">
ဘာသိတာယ ခေါ ပန, ဘိက္ခဝေ, ဝေပစိတ္တိနာ အသုရိန္ဒေန ဂါထာယ အသုရာ အနုမောဒိံသု, ဒေဝါ တုဏှီ အဟေသုံ. အထ ခေါ, ဘိက္ခဝေ, ဝေပစိတ္တိ အသုရိန္ဒော သက္ကံ ဒေဝါနမိန္ဒံ ဧတဒဝေါစ—  ‘ဘဏ, ဒေဝါနမိန္ဒ, ဂါထန်’တိ. ဧဝံ ဝုတ္တေ, ဘိက္ခဝေ, သက္ကော ဒေဝါနမိန္ဒော ဣမံ ဂါထံ အဘာသိ—
</Paragraph>

<Paragraph number="1577" type="verses" book="sn">
_‘ဧတဒေဝ အဟံ မညေ,_  
_ဗာလဿ ပဋိသေဓနံ;_  
_ပရံ သင်္ကုပိတံ ဉတွာ,_  
_ယော သတော ဥပသမ္မတီ’တိ._  

</Paragraph>

<Paragraph number="1578" book="sn">
ဘာသိတာယ ခေါ ပန, ဘိက္ခဝေ, သက္ကေန ဒေဝါနမိန္ဒေန ဂါထာယ, ဒေဝါ အနုမောဒိံသု, အသုရာ တုဏှီ အဟေသုံ. အထ ခေါ, ဘိက္ခဝေ, သက္ကော ဒေဝါနမိန္ဒော ဝေပစိတ္တိံ အသုရိန္ဒံ ဧတဒဝေါစ—  ‘ဘဏ, ဝေပစိတ္တိ, ဂါထန်’တိ. ဧဝံ ဝုတ္တေ, ဘိက္ခဝေ, ဝေပစိတ္တိ အသုရိန္ဒော ဣမံ ဂါထံ အဘာသိ—
</Paragraph>

<Paragraph number="1579" type="verses" book="sn">
_‘ဧတဒေဝ တိတိက္ခာယ,_  
_ဝဇ္ဇံ ပဿာမိ ဝါသဝ;_  
_ယဒါ နံ မညတိ ဗာလော,_  
_ဘယာ မျာယံ တိတိက္ခတိ;_  
_အဇ္ဈာရုဟတိ ဒုမ္မေဓော,_  
_ဂေါဝ ဘိယျော ပလာယိနန်’တိ._  

</Paragraph>

<Paragraph number="1580" book="sn">
ဘာသိတာယ ခေါ ပန, ဘိက္ခဝေ, ဝေပစိတ္တိနာ အသုရိန္ဒေန ဂါထာယ အသုရာ အနုမောဒိံသု, ဒေဝါ တုဏှီ အဟေသုံ. အထ ခေါ, ဘိက္ခဝေ, ဝေပစိတ္တိ အသုရိန္ဒော သက္ကံ ဒေဝါနမိန္ဒံ ဧတဒဝေါစ—  ‘ဘဏ, ဒေဝါနမိန္ဒ, ဂါထန်’တိ. ဧဝံ ဝုတ္တေ, ဘိက္ခဝေ, သက္ကော ဒေဝါနမိန္ဒော ဣမာ ဂါထာယော အဘာသိ—
</Paragraph>

<Paragraph number="1581" type="verses" book="sn">
_‘ကာမံ မညတု ဝါ မာ ဝါ,_  
_ဘယာ မျာယံ တိတိက္ခတိ;_  
_သဒတ္ထပရမာ အတ္ထာ,_  
_ခန္တျာ ဘိယျော န ဝိဇ္ဇတိ._  

</Paragraph>

<Paragraph number="1582" type="verses" book="sn">
_ယော ဟဝေ ဗလဝါ သန္တော,_  
_ဒုဗ္ဗလဿ တိတိက္ခတိ;_  
_တမာဟု ပရမံ ခန္တိံ,_  
_နိစ္စံ ခမတိ ဒုဗ္ဗလော._  

</Paragraph>

<Paragraph number="1583" type="verses" book="sn">
_အဗလံ တံ ဗလံ အာဟု,_  
_ယဿ ဗာလဗလံ ဗလံ;_  
_ဗလဿ ဓမ္မဂုတ္တဿ,_  
_ပဋိဝတ္တာ န ဝိဇ္ဇတိ._  

</Paragraph>

<Paragraph number="1584" type="verses" book="sn">
_တဿေဝ တေန ပါပိယော,_  
_ယော ကုဒ္ဓံ ပဋိကုဇ္ဈတိ;_  
_ကုဒ္ဓံ အပ္ပဋိကုဇ္ဈန္တော,_  
_သင်္ဂါမံ ဇေတိ ဒုဇ္ဇယံ._  

</Paragraph>

<Paragraph number="1585" type="verses" book="sn">
ဥဘိန္နမတ္ထံ စရတိ,_  
_အတ္တနော စ ပရဿ စ;_  
_ပရံ သင်္ကုပိတံ ဉတွာ,_  
_ယော သတော ဥပသမ္မတိ._  

</Paragraph>

<Paragraph number="1586" type="verses" book="sn">
ဥဘိန္နံ တိကိစ္ဆန္တာနံ,_  
_အတ္တနော စ ပရဿ စ;_  
_ဇနာ မညန္တိ ဗာလောတိ,_  
_ယေ ဓမ္မဿ အကောဝိဒါ’တိ._  

</Paragraph>

<Paragraph number="1587" book="sn">
ဘာသိတာသု ခေါ ပန, ဘိက္ခဝေ, သက္ကေန ဒေဝါနမိန္ဒေန ဂါထာသု, ဒေဝါ အနုမောဒိံသု, အသုရာ တုဏှီ အဟေသုံ. အထ ခေါ, ဘိက္ခဝေ, ဒေဝါနဉ္စ အသုရာနဉ္စ ပါရိသဇ္ဇာ ဧတဒဝေါစုံ—  ‘ဘာသိတာ ခေါ ဝေပစိတ္တိနာ အသုရိန္ဒေန ဂါထာယော. တာ စ ခေါ သဒဏ္ဍာဝစရာ သသတ္ထာဝစရာ, ဣတိ ဘဏ္ဍနံ ဣတိ ဝိဂ္ဂဟော ဣတိ ကလဟော. ဘာသိတာ ခေါ သက္ကေန ဒေဝါနမိန္ဒေန ဂါထာယော. တာ စ ခေါ အဒဏ္ဍာဝစရာ အသတ္ထာဝစရာ, ဣတိ အဘဏ္ဍနံ ဣတိ အဝိဂ္ဂဟော ဣတိ အကလဟော. သက္ကဿ ဒေဝါနမိန္ဒဿ သုဘာသိတေန ဇယော’တိ. ဣတိ ခေါ, ဘိက္ခဝေ, သက္ကဿ ဒေဝါနမိန္ဒဿ သုဘာသိတေန ဇယော အဟောသီ”တိ.
</Paragraph>
</Division>