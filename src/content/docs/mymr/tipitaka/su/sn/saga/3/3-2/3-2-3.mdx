---
title: 3.2.3 ဒေါဏပါကသုတ္တ
tableOfContents: false
sidebar:
  order: 3
type: tipitaka
basket: su
book: sn
review:
  current: review
  updated: '2025-10-20T14:56:56.812253'
  updated_by: ''
  notes: ''
  history:
  - state: review
    date: '2025-10-20T14:56:56.812253'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<DynamicBreadcrumb />


<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<Division number="124" book="sn" e="ch" v="18" p="298">

<Paragraph number="652" book="sn">
သာဝတ္ထိနိဒါနံ. တေန ခေါ ပန သမယေန ရာဇာ ပသေနဒိ ကောသလော ဒေါဏပါကကုရံ ဘုဉ္ဇတိ. အထ ခေါ ရာဇာ ပသေနဒိ ကောသလော ဘုတ္တာဝီ မဟဿာသီ ယေန ဘဂဝါ တေနုပသင်္ကမိ; ဥပသင်္ကမိတွာ ဘဂဝန္တံ အဘိဝါဒေတွာ ဧကမန္တံ နိသီဒိ.
</Paragraph>

<Paragraph number="653" book="sn">
အထ ခေါ ဘဂဝါ ရာဇာနံ ပသေနဒိံ ကောသလံ ဘုတ္တာဝိံ မဟဿာသိံ ဝိဒိတွာ တာယံ ဝေလာယံ ဣမံ ဂါထံ အဘာသိ—
</Paragraph>

<Paragraph number="654" type="verses" book="sn">
_“မနုဇဿ သဒါ သတီမတော,_  
_မတ္တံ ဇာနတော လဒ္ဓဘောဇနေ;_  
_တနုကဿ ဘဝန္တိ ဝေဒနာ,_  
_သဏိကံ ဇီရတိ အာယုပါလယန်”တိ._  

</Paragraph>

<Paragraph number="655" book="sn">
တေန ခေါ ပန သမယေန သုဒဿနော မာဏဝေါ ရညော ပသေနဒိဿ ကောသလဿ ပိဋ္ဌိတော ဌိတော ဟောတိ. အထ ခေါ ရာဇာ ပသေနဒိ ကောသလော သုဒဿနံ မာဏဝံ အာမန္တေသိ—  “ဧဟိ တွံ, တာတ သုဒဿန, ဘဂဝတော သန္တိကေ ဣမံ ဂါထံ ပရိယာပုဏိတွာ မမ ဘတ္တာဘိဟာရေ ဘတ္တာဘိဟာရေ ဘာသ. အဟဉ္စ တေ ဒေဝသိကံ ကဟာပဏသတံ ကဟာပဏသတံ နိစ္စံ ဘိက္ခံ ပဝတ္တယိဿာမီ”တိ. “ဧဝံ, ဒေဝါ”တိ ခေါ သုဒဿနော မာဏဝေါ ရညော ပသေနဒိဿ ကောသလဿ ပဋိဿုတွာ ဘဂဝတော သန္တိကေ ဣမံ ဂါထံ ပရိယာပုဏိတွာ ရညော ပသေနဒိဿ ကောသလဿ ဘတ္တာဘိဟာရေ သုဒံ ဘာသတိ—
</Paragraph>

<Paragraph number="656" type="verses" book="sn">
_“မနုဇဿ သဒါ သတီမတော,_  
_မတ္တံ ဇာနတော လဒ္ဓဘောဇနေ;_  
_တနုကဿ ဘဝန္တိ ဝေဒနာ,_  
_သဏိကံ ဇီရတိ အာယုပါလယန်”တိ._  

</Paragraph>

<Paragraph number="657" book="sn">
အထ ခေါ ရာဇာ ပသေနဒိ ကောသလော အနုပုဗ္ဗေန နာဠိကောဒနပရမတာယ သဏ္ဌာသိ. အထ ခေါ ရာဇာ ပသေနဒိ ကောသလော အပရေန သမယေန သုသလ္လိခိတဂတ္တော ပါဏိနာ ဂတ္တာနိ အနုမဇ္ဇန္တော တာယံ ဝေလာယံ ဣမံ ဥဒါနံ ဥဒါနေသိ—  “ဥဘယေန ဝတ မံ သော ဘဂဝါ အတ္ထေန အနုကမ္ပိ—  ဒိဋ္ဌဓမ္မိကေန စေဝ အတ္ထေန သမ္ပရာယိကေန စာ”တိ.
</Paragraph>
</Division>