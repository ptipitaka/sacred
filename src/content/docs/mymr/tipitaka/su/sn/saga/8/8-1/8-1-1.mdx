---
title: "8.1.1 နိက္ခန္တသုတ္တ"
tableOfContents: false
sidebar:
  order: 1
type: "tipitaka"
basket: "su"
book: "saga"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="209" book="saga">

<Paragraph number="1300" book="saga">
ဧဝံ မေ သုတံ—  ဧကံ သမယံ အာယသ္မာ ဝင်္ဂီသော အာဠဝိယံ ဝိဟရတိ အဂ္ဂါဠဝေ စေတိယေ အာယသ္မတာ နိဂြေါဓကပ္ပေန ဥပဇ္ဈာယေန သဒ္ဓိံ. တေန ခေါ ပန သမယေန အာယသ္မာ ဝင်္ဂီသော နဝကော ဟောတိ အစိရပဗ္ဗဇိတော ဩဟိယျကော ဝိဟာရပါလော. အထ ခေါ သမ္ဗဟုလာ ဣတ္ထိယော သမလင်္ကရိတွာ ယေန အဂ္ဂါဠဝကော အာရာမော တေနုပသင်္ကမိံသု ဝိဟာရပေက္ခိကာယော. အထ ခေါ အာယသ္မတော ဝင်္ဂီသဿ တာ ဣတ္ထိယော ဒိသွာ အနဘိရတိ ဥပ္ပဇ္ဇတိ, ရာဂေါ စိတ္တံ အနုဒ္ဓံသေတိ. အထ ခေါ အာယသ္မတော ဝင်္ဂီသဿ ဧတဒဟောသိ—  “အလာဘာ ဝတ မေ, န ဝတ မေ လာဘာ; ဒုလ္လဒ္ဓံ ဝတ မေ, န ဝတ မေ သုလဒ္ဓံ; ယဿ မေ အနဘိရတိ ဥပ္ပန္နာ, ရာဂေါ စိတ္တံ အနုဒ္ဓံသေတိ, တံ ကုတေတ္ထ လဗ္ဘာ, ယံ မေ ပရော အနဘိရတိံ ဝိနောဒေတွာ အဘိရတိံ ဥပ္ပါဒေယျ. ယန္နူနာဟံ အတ္တနာဝ အတ္တနော အနဘိရတိံ ဝိနောဒေတွာ အဘိရတိံ ဥပ္ပါဒေယျန်”တိ. အထ ခေါ အာယသ္မာ ဝင်္ဂီသော အတ္တနာဝ အတ္တနော အနဘိရတိံ ဝိနောဒေတွာ အဘိရတိံ ဥပ္ပါဒေတွာ တာယံ ဝေလာယံ ဣမာ ဂါထာယော အဘာသိ—
</Paragraph>

<Paragraph number="1301" type="verses" book="saga">
_“နိက္ခန္တံ ဝတ မံ သန္တံ,_  
_အဂါရသ္မာနဂါရိယံ;_  
_ဝိတက္ကာ ဥပဓာဝန္တိ,_  
_ပဂဗ္ဘာ ကဏှတော ဣမေ._  

</Paragraph>

<Paragraph number="1302" type="verses" book="saga">
ဥဂ္ဂပုတ္တာ မဟိဿာသာ,_  
_သိက္ခိတာ ဒဠှဓမ္မိနော;_  
_သမန္တာ ပရိကိရေယျုံ,_  
_သဟဿံ အပလာယိနံ._  

</Paragraph>

<Paragraph number="1303" type="verses" book="saga">
_သစေပိ ဧတတော ဘိယျော,_  
_အာဂမိဿန္တိ ဣတ္ထိယော;_  
_နေဝ မံ ဗျာဓယိဿန္တိ,_  
_ဓမ္မေ သမှိ ပတိဋ္ဌိတံ._  

</Paragraph>

<Paragraph number="1304" type="verses" book="saga">
_သက္ခီ ဟိ မေ သုတံ ဧတံ,_  
_ဗုဒ္ဓဿာဒိစ္စဗန္ဓုနော;_  
_နိဗ္ဗာနဂမနံ မဂ္ဂံ,_  
_တတ္ထ မေ နိရတော မနော._  

</Paragraph>

<Paragraph number="1305" type="verses" book="saga">
_ဧဝဉ္စေ မံ ဝိဟရန္တံ,_  
_ပါပိမ ဥပဂစ္ဆသိ;_  
_တထာ မစ္စု ကရိဿာမိ,_  
_န မေ မဂ္ဂမ္ပိ ဒက္ခသီ”တိ._
</Paragraph>
</Division>