---
title: "8.1.9 ကောဏ္ဍညသုတ္တ"
tableOfContents: false
sidebar:
  order: 9
type: "tipitaka"
basket: "su"
book: "sn"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="217" book="sn" e="ch" v="18" p="310">

<Paragraph number="1356" book="sn">
ဧကံ သမယံ ဘဂဝါ ရာဇဂဟေ ဝိဟရတိ ဝေဠုဝနေ ကလန္ဒကနိဝါပေ. အထ ခေါ အာယသ္မာ အညာသိကောဏ္ဍညော သုစိရဿေဝ ယေန ဘဂဝါ တေနုပသင်္ကမိ; ဥပသင်္ကမိတွာ ဘဂဝတော ပါဒေသု သိရသာ နိပတိတွာ ဘဂဝတော ပါဒါနိ မုခေန စ ပရိစုမ္ဗတိ, ပါဏီဟိ စ ပရိသမ္ဗာဟတိ, နာမဉ္စ သာဝေတိ—  “ကောဏ္ဍညောဟံ, ဘဂဝါ, ကောဏ္ဍညောဟံ, သုဂတာ”တိ. အထ ခေါ အာယသ္မတော ဝင်္ဂီသဿ ဧတဒဟောသိ—  “အယံ ခေါ အာယသ္မာ အညာသိကောဏ္ဍညော သုစိရဿေဝ ယေန ဘဂဝါ တေနုပသင်္ကမိ; ဥပသင်္ကမိတွာ ဘဂဝတော ပါဒေသု သိရသာ နိပတိတွာ ဘဂဝတော ပါဒါနိ မုခေန စ ပရိစုမ္ဗတိ, ပါဏီဟိ စ ပရိသမ္ဗာဟတိ, နာမဉ္စ သာဝေတိ—  ‘ကောဏ္ဍညောဟံ, ဘဂဝါ, ကောဏ္ဍညောဟံ, သုဂတာ’တိ. ယန္နူနာဟံ အာယသ္မန္တံ အညာသိကောဏ္ဍညံ ဘဂဝတော သမ္မုခါ သာရုပ္ပါဟိ ဂါထာဟိ အဘိတ္ထဝေယျန်”တိ.
</Paragraph>

<Paragraph number="1357" book="sn">
အထ ခေါ အာယသ္မာ ဝင်္ဂီသော ဥဋ္ဌာယာသနာ ဧကံသံ ဥတ္တရာသင်္ဂံ ကရိတွာ ယေန ဘဂဝါ တေနဉ္ဇလိံ ပဏာမေတွာ ဘဂဝန္တံ ဧတဒဝေါစ—  “ပဋိဘာတိ မံ, ဘဂဝါ, ပဋိဘာတိ မံ, သုဂတာ”တိ. “ပဋိဘာတု တံ, ဝင်္ဂီသာ”တိ ဘဂဝါ အဝေါစ. အထ ခေါ အာယသ္မာ ဝင်္ဂီသော အာယသ္မန္တံ အညာသိကောဏ္ဍညံ ဘဂဝတော သမ္မုခါ သာရုပ္ပါဟိ ဂါထာဟိ အဘိတ္ထဝိ—
</Paragraph>

<Paragraph number="1358" type="verses" book="sn">
_“ဗုဒ္ဓါနုဗုဒ္ဓေါ သော ထေရော,_  
_ကောဏ္ဍညော တိဗ္ဗနိက္ကမော;_  
_လာဘီ သုခဝိဟာရာနံ,_  
_ဝိဝေကာနံ အဘိဏှသော._  

</Paragraph>

<Paragraph number="1359" type="verses" book="sn">
_ယံ သာဝကေန ပတ္တဗ္ဗံ,_  
_သတ္ထုသာသနကာရိနာ;_  
_သဗ္ဗဿ တံ အနုပ္ပတ္တံ,_  
_အပ္ပမတ္တဿ သိက္ခတော._  

</Paragraph>

<Paragraph number="1360" type="verses" book="sn">
_မဟာနုဘာဝေါ တေဝိဇ္ဇော,_  
_စေတောပရိယာယကောဝိဒေါ;_  
_ကောဏ္ဍညော ဗုဒ္ဓဒါယာဒေါ,_  
_ပါဒေ ဝန္ဒတိ သတ္ထုနော”တိ._
</Paragraph>
</Division>