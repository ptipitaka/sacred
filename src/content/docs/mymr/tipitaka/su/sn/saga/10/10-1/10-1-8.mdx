---
title: 10.1.8 သုဒတ္တသုတ္တ
tableOfContents: false
sidebar:
  order: 8
type: tipitaka
basket: su
book: sn
review:
  current: review
  updated: '2025-10-27T21:49:11.245212'
  updated_by: ''
  notes: ''
  history:
  - state: review
    date: '2025-10-27T21:49:11.245212'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="242" book="sn" e="ch" v="18" p="315">

<Paragraph number="1492" book="sn">
ဧကံ သမယံ ဘဂဝါ ရာဇဂဟေ ဝိဟရတိ သီတဝနေ. တေန ခေါ ပန သမယေန အနာထပိဏ္ဍိကော ဂဟပတိ ရာဇဂဟံ အနုပ္ပတ္တော ဟောတိ ကေနစိဒေဝ ကရဏီယေန. အဿောသိ ခေါ အနာထပိဏ္ဍိကော ဂဟပတိ—  “ဗုဒ္ဓေါ ကိရ လောကေ ဥပ္ပန္နော”တိ. တာဝဒေဝ စ ပန ဘဂဝန္တံ ဒဿနာယ ဥပသင်္ကမိတုကာမော ဟောတိ. အထဿ အနာထပိဏ္ဍိကဿ ဂဟပတိဿ ဧတဒဟောသိ—  “အကာလော ခေါ အဇ္ဇ ဘဂဝန္တံ ဒဿနာယ ဥပသင်္ကမိတုံ. သွေ ဒါနာဟံ ကာလေန ဘဂဝန္တံ ဒဿနာယ ဂမိဿာမီ”တိ ဗုဒ္ဓဂတာယ သတိယာ နိပဇ္ဇိ. ရတ္တိယာ သုဒံ တိက္ခတ္တုံ ဝုဋ္ဌာသိ ပဘာတန္တိ မညမာနော. အထ ခေါ အနာထပိဏ္ဍိကော ဂဟပတိ ယေန သိဝထိကဒွါရံ တေနုပသင်္ကမိ. အမနုဿာ ဒွါရံ ဝိဝရိံသု. အထ ခေါ အနာထပိဏ္ဍိကဿ ဂဟပတိဿ နဂရမှာ နိက္ခမန္တဿ အာလောကော အန္တရဓာယိ, အန္ဓကာရော ပါတုရဟောသိ, ဘယံ ဆမ္ဘိတတ္တံ လောမဟံသော ဥဒပါဒိ, တတောဝ ပုန နိဝတ္တိတုကာမော အဟောသိ. အထ ခေါ သိဝကော ယက္ခော အန္တရဟိတော သဒ္ဒမနုဿာဝေသိ—
</Paragraph>

<Paragraph number="1493" type="verses" book="sn">
_“သတံ ဟတ္ထီ သတံ အဿာ,_  
_သတံ အဿတရီရထာ;_  
_သတံ ကညာသဟဿာနိ,_  
_အာမုက္ကမဏိကုဏ္ဍလာ;_  
_ဧကဿ ပဒဝီတိဟာရဿ,_  
_ကလံ နာဂ္ဃန္တိ သောဠသိံ._  

</Paragraph>

<Paragraph number="1494" type="verses" book="sn">
_အဘိက္ကမ ဂဟပတိ,_  
_အဘိက္ကမ ဂဟပတိ;_  
_အဘိက္ကမနံ တေ သေယျော,_  
_နော ပဋိက္ကမနန်”တိ._  

</Paragraph>

<Paragraph number="1495" book="sn">
အထ ခေါ အနာထပိဏ္ဍိကဿ ဂဟပတိဿ အန္ဓကာရော အန္တရဓာယိ, အာလောကော ပါတုရဟောသိ, ယံ အဟောသိ ဘယံ ဆမ္ဘိတတ္တံ လောမဟံသော, သော ပဋိပ္ပဿမ္ဘိ. ဒုတိယမ္ပိ ခေါ အနာထပိဏ္ဍိကဿ ဂဟပတိဿ အာလောကော အန္တရဓာယိ, အန္ဓကာရော ပါတုရဟောသိ, ဘယံ ဆမ္ဘိတတ္တံ လောမဟံသော ဥဒပါဒိ, တတောဝ ပုန နိဝတ္တိတုကာမော အဟောသိ. ဒုတိယမ္ပိ ခေါ သိဝကော ယက္ခော အန္တရဟိတော သဒ္ဒမနုဿာဝေသိ—
</Paragraph>

<Paragraph number="1496" type="verses" book="sn">
_“သတံ ဟတ္ထီ သတံ အဿာ,_  
_ …ပေ… _  
_ကလံ နာဂ္ဃန္တိ သောဠသိံ._  

</Paragraph>

<Paragraph number="1497" type="verses" book="sn">
_အဘိက္ကမ ဂဟပတိ,_  
_အဘိက္ကမ ဂဟပတိ;_  
_အဘိက္ကမနံ တေ သေယျော,_  
_နော ပဋိက္ကမနန်”တိ._  

</Paragraph>

<Paragraph number="1498" book="sn">
အထ ခေါ အနာထပိဏ္ဍိကဿ ဂဟပတိဿ အန္ဓကာရော အန္တရဓာယိ, အာလောကော ပါတုရဟောသိ, ယံ အဟောသိ ဘယံ ဆမ္ဘိတတ္တံ လောမဟံသော, သော ပဋိပ္ပဿမ္ဘိ. တတိယမ္ပိ ခေါ အနာထပိဏ္ဍိကဿ ဂဟပတိဿ အာလောကော အန္တရဓာယိ, အန္ဓကာရော ပါတုရဟောသိ, ဘယံ ဆမ္ဘိတတ္တံ လောမဟံသော ဥဒပါဒိ, တတောဝ ပုန နိဝတ္တိတုကာမော အဟောသိ. တတိယမ္ပိ ခေါ သိဝကော ယက္ခော အန္တရဟိတော သဒ္ဒမနုဿာဝေသိ—
</Paragraph>

<Paragraph number="1499" type="verses" book="sn">
_“သတံ ဟတ္ထီ သတံ အဿာ,_  
_ …ပေ… _  
_ကလံ နာဂ္ဃန္တိ သောဠသိံ._  

</Paragraph>

<Paragraph number="1500" type="verses" book="sn">
_အဘိက္ကမ ဂဟပတိ,_  
_အဘိက္ကမ ဂဟပတိ;_  
_အဘိက္ကမနံ တေ သေယျော,_  
_နော ပဋိက္ကမနန်”တိ._  

</Paragraph>

<Paragraph number="1501" book="sn">
အထ ခေါ အနာထပိဏ္ဍိကဿ ဂဟပတိဿ အန္ဓကာရော အန္တရဓာယိ, အာလောကော ပါတုရဟောသိ, ယံ အဟောသိ ဘယံ ဆမ္ဘိတတ္တံ လောမဟံသော, သော ပဋိပ္ပဿမ္ဘိ. အထ ခေါ အနာထပိဏ္ဍိကော ဂဟပတိ ယေန သီတဝနံ ယေန ဘဂဝါ တေနုပသင်္ကမိ.
</Paragraph>

<Paragraph number="1502" book="sn">
တေန ခေါ ပန သမယေန ဘဂဝါ ရတ္တိယာ ပစ္စူသသမယံ ပစ္စုဋ္ဌာယ အဗ္ဘောကာသေ စင်္ကမတိ. အဒ္ဒသာ ခေါ ဘဂဝါ အနာထပိဏ္ဍိကံ ဂဟပတိံ ဒူရတောဝ အာဂစ္ဆန္တံ. ဒိသွာန စင်္ကမာ ဩရောဟိတွာ ပညတ္တေ အာသနေ နိသီဒိ. နိသဇ္ဇ ခေါ ဘဂဝါ အနာထပိဏ္ဍိကံ ဂဟပတိံ ဧတဒဝေါစ—  “ဧဟိ, သုဒတ္တာ”တိ. အထ ခေါ အနာထပိဏ္ဍိကော ဂဟပတိ, နာမေန မံ ဘဂဝါ အာလပတီတိ, ဟဋ္ဌော ဥဒဂ္ဂေါ တတ္ထေဝ ဘဂဝတော ပါဒေသု သိရသာ နိပတိတွာ ဘဂဝန္တံ ဧတဒဝေါစ—  “ကစ္စိ, ဘန္တေ, ဘဂဝါ သုခမသယိတ္ထာ”တိ?
</Paragraph>

<Paragraph number="1503" type="verses" book="sn">
_“သဗ္ဗဒါ ဝေ သုခံ သေတိ,_  
_ဗြာဟ္မဏော ပရိနိဗ္ဗုတော;_  
_ယော န လိမ္ပတိ ကာမေသု,_  
_သီတိဘူတော နိရူပဓိ._  

</Paragraph>

<Paragraph number="1504" type="verses" book="sn">
_သဗ္ဗာ အာသတ္တိယော ဆေတွာ,_  
_ဝိနေယျ ဟဒယေ ဒရံ;_  
ဥပသန္တော သုခံ သေတိ,_  
_သန္တိံ ပပ္ပုယျ စေတသာ”တိ._
</Paragraph>
</Division>