---
title: 1.2.10 သမိဒ္ဓိသုတ္တ
tableOfContents: false
sidebar:
  order: 10
type: tipitaka
basket: su
book: sn
review:
  current: review
  updated: '2025-10-20T14:56:56.126426'
  updated_by: ''
  notes: ''
  history:
  - state: review
    date: '2025-10-20T14:56:56.126426'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<DynamicBreadcrumb />


<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<Division number="20" book="sn" e="ch" v="18" p="282">

<Paragraph number="65" book="sn">
ဧဝံ မေ သုတံ—  ဧကံ သမယံ ဘဂဝါ ရာဇဂဟေ ဝိဟရတိ တပေါဒါရာမေ. အထ ခေါ အာယသ္မာ သမိဒ္ဓိ ရတ္တိယာ ပစ္စူသသမယံ ပစ္စုဋ္ဌာယ ယေန တပေါဒါ တေနုပသင်္ကမိ ဂတ္တာနိ ပရိသိဉ္စိတုံ. တပေါဒေ ဂတ္တာနိ ပရိသိဉ္စိတွာ ပစ္စုတ္တရိတွာ ဧကစီဝရော အဋ္ဌာသိ ဂတ္တာနိ ပုဗ္ဗာပယမာနော. အထ ခေါ အညတရာ ဒေဝတာ အဘိက္ကန္တာယ ရတ္တိယာ အဘိက္ကန္တဝဏ္ဏာ ကေဝလကပ္ပံ တပေါဒံ ဩဘာသေတွာ ယေန အာယသ္မာ သမိဒ္ဓိ တေနုပသင်္ကမိ; ဥပသင်္ကမိတွာ ဝေဟာသံ ဌိတာ အာယသ္မန္တံ သမိဒ္ဓိံ ဂါထာယ အဇ္ဈဘာသိ—
</Paragraph>

<Paragraph number="66" type="verses" book="sn">
_“အဘုတွာ ဘိက္ခသိ ဘိက္ခု,_  
_န ဟိ ဘုတွာန ဘိက္ခသိ;_  
_ဘုတွာန ဘိက္ခု ဘိက္ခဿု,_  
_မာ တံ ကာလော ဥပစ္စဂါ”တိ._  

</Paragraph>

<Paragraph number="67" type="verses" book="sn">
_“ကာလံ ဝေါဟံ န ဇာနာမိ,_  
_ဆန္နော ကာလော န ဒိဿတိ;_  
_တသ္မာ အဘုတွာ ဘိက္ခာမိ,_  
_မာ မံ ကာလော ဥပစ္စဂါ”တိ._  

</Paragraph>

<Paragraph number="68" book="sn">
အထ ခေါ သာ ဒေဝတာ ပထဝိယံ ပတိဋ္ဌဟိတွာ အာယသ္မန္တံ သမိဒ္ဓိံ ဧတဒဝေါစ—  “ဒဟရော တွံ, ဘိက္ခု, ပဗ္ဗဇိတော သုသု ကာဠကေသော, ဘဒြေန ယောဗ္ဗနေန သမန္နာဂတော, ပဌမေန ဝယသာ, အနိက္ကီဠိတာဝီ ကာမေသု. ဘုဉ္ဇ, ဘိက္ခု, မာနုသကေ ကာမေ; မာ သန္ဒိဋ္ဌိကံ ဟိတွာ ကာလိကံ အနုဓာဝီ”တိ.
</Paragraph>

<Paragraph number="69" book="sn">
“န ခွါဟံ, အာဝုသော, သန္ဒိဋ္ဌိကံ ဟိတွာ ကာလိကံ အနုဓာဝါမိ. ကာလိကဉ္စ ခွါဟံ, အာဝုသော, ဟိတွာ သန္ဒိဋ္ဌိကံ အနုဓာဝါမိ. ကာလိကာ ဟိ, အာဝုသော, ကာမာ ဝုတ္တာ ဘဂဝတာ ဗဟုဒုက္ခာ ဗဟုပါယာသာ; အာဒီနဝေါ ဧတ္ထ ဘိယျော. သန္ဒိဋ္ဌိကော အယံ ဓမ္မော အကာလိကော ဧဟိပဿိကော ဩပနေယျိကော ပစ္စတ္တံ ဝေဒိတဗ္ဗော ဝိညူဟီ”တိ.
</Paragraph>

<Paragraph number="70" book="sn">
“ကထဉ္စ, ဘိက္ခု, ကာလိကာ ကာမာ ဝုတ္တာ ဘဂဝတာ ဗဟုဒုက္ခာ ဗဟုပါယာသာ, အာဒီနဝေါ ဧတ္ထ ဘိယျော? ကထံ သန္ဒိဋ္ဌိကော အယံ ဓမ္မော အကာလိကော ဧဟိပဿိကော ဩပနေယျိကော ပစ္စတ္တံ ဝေဒိတဗ္ဗော ဝိညူဟီ”တိ?
</Paragraph>

<Paragraph number="71" book="sn">
“အဟံ ခေါ, အာဝုသော, နဝေါ အစိရပဗ္ဗဇိတော အဓုနာဂတော ဣမံ ဓမ္မဝိနယံ. န တာဟံ သက္ကောမိ ဝိတ္ထာရေန အာစိက္ခိတုံ. အယံ သော ဘဂဝါ အရဟံ သမ္မာသမ္ဗုဒ္ဓေါ ရာဇဂဟေ ဝိဟရတိ တပေါဒါရာမေ. တံ ဘဂဝန္တံ ဥပသင်္ကမိတွာ ဧတမတ္ထံ ပုစ္ဆ. ယထာ တေ ဘဂဝါ ဗျာကရောတိ တထာ နံ ဓာရေယျာသီ”တိ.
</Paragraph>

<Paragraph number="72" book="sn">
“န ခေါ, ဘိက္ခု, သုကရော သော ဘဂဝါ အမှေဟိ ဥပသင်္ကမိတုံ, အညာဟိ မဟေသက္ခာဟိ ဒေဝတာဟိ ပရိဝုတော. သစေ ခေါ တွံ, ဘိက္ခု, တံ ဘဂဝန္တံ ဥပသင်္ကမိတွာ ဧတမတ္ထံ ပုစ္ဆေယျာသိ, မယမ္ပိ အာဂစ္ဆေယျာမ ဓမ္မဿဝနာယာ”တိ. “ဧဝမာဝုသော”တိ ခေါ အာယသ္မာ သမိဒ္ဓိ တဿာ ဒေဝတာယ ပဋိဿုတွာ ယေန ဘဂဝါ တေနုပသင်္ကမိ; ဥပသင်္ကမိတွာ ဘဂဝန္တံ အဘိဝါဒေတွာ ဧကမန္တံ နိသီဒိ. ဧကမန္တံ နိသိန္နော ခေါ အာယသ္မာ သမိဒ္ဓိ ဘဂဝန္တံ ဧတဒဝေါစ—
</Paragraph>

<Paragraph number="73" book="sn">
“ဣဓာဟံ, ဘန္တေ, ရတ္တိယာ ပစ္စူသသမယံ ပစ္စုဋ္ဌာယ ယေန တပေါဒါ တေနုပသင်္ကမိံ ဂတ္တာနိ ပရိသိဉ္စိတုံ. တပေါဒေ ဂတ္တာနိ ပရိသိဉ္စိတွာ ပစ္စုတ္တရိတွာ ဧကစီဝရော အဋ္ဌာသိံ ဂတ္တာနိ ပုဗ္ဗာပယမာနော. အထ ခေါ, ဘန္တေ, အညတရာ ဒေဝတာ အဘိက္ကန္တာယ ရတ္တိယာ အဘိက္ကန္တဝဏ္ဏာ ကေဝလကပ္ပံ တပေါဒံ ဩဘာသေတွာ ယေနာဟံ တေနုပသင်္ကမိ; ဥပသင်္ကမိတွာ ဝေဟာသံ ဌိတာ ဣမာယ ဂါထာယ အဇ္ဈဘာသိ—
</Paragraph>

<Paragraph number="74" type="verses" book="sn">
_‘အဘုတွာ ဘိက္ခသိ ဘိက္ခု,_  
_န ဟိ ဘုတွာန ဘိက္ခသိ;_  
_ဘုတွာန ဘိက္ခု ဘိက္ခဿု,_  
_မာ တံ ကာလော ဥပစ္စဂါ’တိ._  

</Paragraph>

<Paragraph number="75" book="sn">
ဧဝံ ဝုတ္တေ, အဟံ, ဘန္တေ, တံ ဒေဝတံ ဂါထာယ ပစ္စဘာသိံ—
</Paragraph>

<Paragraph number="76" type="verses" book="sn">
_‘ကာလံ ဝေါဟံ န ဇာနာမိ,_  
_ဆန္နော ကာလော န ဒိဿတိ;_  
_တသ္မာ အဘုတွာ ဘိက္ခာမိ,_  
_မာ မံ ကာလော ဥပစ္စဂါ’တိ._  

</Paragraph>

<Paragraph number="77" book="sn">
အထ ခေါ, ဘန္တေ, သာ ဒေဝတာ ပထဝိယံ ပတိဋ္ဌဟိတွာ မံ ဧတဒဝေါစ—  ‘ဒဟရော တွံ, ဘိက္ခု, ပဗ္ဗဇိတော သုသု ကာဠကေသော, ဘဒြေန ယောဗ္ဗနေန သမန္နာဂတော, ပဌမေန ဝယသာ, အနိက္ကီဠိတာဝီ ကာမေသု. ဘုဉ္ဇ, ဘိက္ခု, မာနုသကေ ကာမေ; မာ သန္ဒိဋ္ဌိကံ ဟိတွာ ကာလိကံ အနုဓာဝီ’တိ.
</Paragraph>

<Paragraph number="78" book="sn">
ဧဝံ ဝုတ္တာဟံ, ဘန္တေ, တံ ဒေဝတံ ဧတဒဝေါစံ—  ‘န ခွါဟံ, အာဝုသော, သန္ဒိဋ္ဌိကံ ဟိတွာ ကာလိကံ အနုဓာဝါမိ; ကာလိကဉ္စ ခွါဟံ, အာဝုသော, ဟိတွာ သန္ဒိဋ္ဌိကံ အနုဓာဝါမိ. ကာလိကာ ဟိ, အာဝုသော, ကာမာ ဝုတ္တာ ဘဂဝတာ ဗဟုဒုက္ခာ ဗဟုပါယာသာ; အာဒီနဝေါ ဧတ္ထ ဘိယျော. သန္ဒိဋ္ဌိကော အယံ ဓမ္မော အကာလိကော ဧဟိပဿိကော ဩပနေယျိကော ပစ္စတ္တံ ဝေဒိတဗ္ဗော ဝိညူဟီ’တိ.
</Paragraph>

<Paragraph number="79" book="sn">
ဧဝံ ဝုတ္တေ, ဘန္တေ, သာ ဒေဝတာ မံ ဧတဒဝေါစ—  ‘ကထဉ္စ, ဘိက္ခု, ကာလိကာ ကာမာ ဝုတ္တာ ဘဂဝတာ ဗဟုဒုက္ခာ ဗဟုပါယာသာ; အာဒီနဝေါ ဧတ္ထ ဘိယျော? ကထံ သန္ဒိဋ္ဌိကော အယံ ဓမ္မော အကာလိကော ဧဟိပဿိကော ဩပနေယျိကော ပစ္စတ္တံ ဝေဒိတဗ္ဗော ဝိညူဟီ’တိ?
</Paragraph>

<Paragraph number="80" book="sn">
ဧဝံ ဝုတ္တာဟံ, ဘန္တေ, တံ ဒေဝတံ ဧတဒဝေါစံ—  ‘အဟံ ခေါ, အာဝုသော, နဝေါ အစိရပဗ္ဗဇိတော အဓုနာဂတော ဣမံ ဓမ္မဝိနယံ, န တာဟံ သက္ကောမိ ဝိတ္ထာရေန အာစိက္ခိတုံ. အယံ သော ဘဂဝါ အရဟံ သမ္မာသမ္ဗုဒ္ဓေါ ရာဇဂဟေ ဝိဟရတိ တပေါဒါရာမေ. တံ ဘဂဝန္တံ ဥပသင်္ကမိတွာ ဧတမတ္ထံ ပုစ္ဆ. ယထာ တေ ဘဂဝါ ဗျာကရောတိ တထာ နံ ဓာရေယျာသီ’တိ.
</Paragraph>

<Paragraph number="81" book="sn">
ဧဝံ ဝုတ္တေ, ဘန္တေ, သာ ဒေဝတာ မံ ဧတဒဝေါစ—  ‘န ခေါ, ဘိက္ခု, သုကရော သော ဘဂဝါ အမှေဟိ ဥပသင်္ကမိတုံ, အညာဟိ မဟေသက္ခာဟိ ဒေဝတာဟိ ပရိဝုတော. သစေ ခေါ တွံ, ဘိက္ခု, တံ ဘဂဝန္တံ ဥပသင်္ကမိတွာ ဧတမတ္ထံ ပုစ္ဆေယျာသိ, မယမ္ပိ အာဂစ္ဆေယျာမ ဓမ္မဿဝနာယာ’တိ. သစေ, ဘန္တေ, တဿာ ဒေဝတာယ သစ္စံ ဝစနံ, ဣဓေဝ သာ ဒေဝတာ အဝိဒူရေ”တိ.
</Paragraph>

<Paragraph number="82" book="sn">
ဧဝံ ဝုတ္တေ, သာ ဒေဝတာ အာယသ္မန္တံ သမိဒ္ဓိံ ဧတဒဝေါစ—  “ပုစ္ဆ, ဘိက္ခု, ပုစ္ဆ, ဘိက္ခု, ယမဟံ အနုပ္ပတ္တာ”တိ.
</Paragraph>

<Paragraph number="83" book="sn">
အထ ခေါ ဘဂဝါ တံ ဒေဝတံ ဂါထာဟိ အဇ္ဈဘာသိ—
</Paragraph>

<Paragraph number="84" type="verses" book="sn">
_“အက္ခေယျသညိနော သတ္တာ,_  
_အက္ခေယျသ္မိံ ပတိဋ္ဌိတာ;_  
_အက္ခေယျံ အပရိညာယ,_  
_ယောဂမာယန္တိ မစ္စုနော._  

</Paragraph>

<Paragraph number="85" type="verses" book="sn">
_အက္ခေယျဉ္စ ပရိညာယ,_  
_အက္ခာတာရံ န မညတိ;_  
_တဉှိ တဿ န ဟောတီတိ,_  
_ယေန နံ ဝဇ္ဇာ န တဿ အတ္ထိ;_  
_သစေ ဝိဇာနာသိ ဝဒေဟိ ယက္ခာ”တိ._  

</Paragraph>

<Paragraph number="86" book="sn">
“န ခွါဟံ, ဘန္တေ, ဣမဿ ဘဂဝတာ သံခိတ္တေန ဘာသိတဿ ဝိတ္ထာရေန အတ္ထံ အာဇာနာမိ. သာဓု မေ, ဘန္တေ, ဘဂဝါ တထာ ဘာသတု ယထာဟံ ဣမဿ ဘဂဝတာ သံခိတ္တေန ဘာသိတဿ ဝိတ္ထာရေန အတ္ထံ ဇာနေယျန်”တိ.
</Paragraph>

<Paragraph number="87" type="verses" book="sn">
_“သမော ဝိသေသီ ဥဒ ဝါ နိဟီနော,_  
_ယော မညတီ သော ဝိဝဒေထ တေန;_  
_တီသု ဝိဓာသု အဝိကမ္ပမာနော,_  
_သမော ဝိသေသီတိ န တဿ ဟောတိ;_  
_သစေ ဝိဇာနာသိ ဝဒေဟိ ယက္ခာ”တိ._  

</Paragraph>

<Paragraph number="88" book="sn">
“ဣမဿပိ ခွါဟံ, ဘန္တေ, ဘဂဝတာ သံခိတ္တေန ဘာသိတဿ န ဝိတ္ထာရေန အတ္ထံ အာဇာနာမိ. သာဓု မေ, ဘန္တေ, ဘဂဝါ တထာ ဘာသတု ယထာဟံ ဣမဿ ဘဂဝတာ သံခိတ္တေန ဘာသိတဿ ဝိတ္ထာရေန အတ္ထံ ဇာနေယျန်”တိ.
</Paragraph>

<Paragraph number="89" type="verses" book="sn">
_“ပဟာသိ သင်္ခံ န ဝိမာနမဇ္ဈဂါ,_  
_အစ္ဆေစ္ဆိ တဏှံ ဣဓ နာမရူပေ;_  
_တံ ဆိန္နဂန္ထံ အနိဃံ နိရာသံ,_  
_ပရိယေသမာနာ နာဇ္ဈဂမုံ;_  
_ဒေဝါ မနုဿာ ဣဓ ဝါ ဟုရံ ဝါ,_  
_သဂ္ဂေသု ဝါ သဗ္ဗနိဝေသနေသု._  

</Paragraph>

<Paragraph number="90" book="sn">
သစေ ဝိဇာနာသိ ဝဒေဟိ ယက္ခာ”တိ.
</Paragraph>

<Paragraph number="91" book="sn">
“ဣမဿ ခွါဟံ, ဘန္တေ, ဘဂဝတာ သံခိတ္တေန ဘာသိတဿ ဧဝံ ဝိတ္ထာရေန အတ္ထံ အာဇာနာမိ—
</Paragraph>

<Paragraph number="92" type="verses" book="sn">
_ပါပံ န ကယိရာ ဝစသာ မနသာ,_  
_ကာယေန ဝါ ကိဉ္စန သဗ္ဗလောကေ;_  
_ကာမေ ပဟာယ သတိမာ သမ္ပဇာနော,_  
_ဒုက္ခံ န သေဝေထ အနတ္ထသံဟိတန်”တိ._  


</Paragraph>
</Division>

<Paragraph number="93" type="center" book="sn">
နန္ဒနဝဂ္ဂေါ ဒုတိယော.



</Paragraph>

<Paragraph number="94" type="center" book="sn">
တဿုဒ္ဒါနံ


</Paragraph>

<Paragraph number="95" type="verses" book="sn">
_နန္ဒနာ နန္ဒတိ စေဝ,_  
_နတ္ထိပုတ္တသမေန စ;_  
_ခတ္တိယော သဏမာနော စ,_  
_နိဒ္ဒါတန္ဒီ စ ဒုက္ကရံ;_  
_ဟိရီ ကုဋိကာ နဝမော,_  
_ဒသမော ဝုတ္တော သမိဒ္ဓိနာတိ._
</Paragraph>