---
title: "8.1.5 သုဘာသိတသုတ္တ"
tableOfContents: false
sidebar:
  order: 8
type: "tipitaka"
basket: "su"
book: "saga"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="213" book="saga">

<Paragraph number="1323" book="saga">
သာဝတ္ထိနိဒါနံ. တတြ ခေါ ဘဂဝါ ဘိက္ခူ အာမန္တေသိ—  “ဘိက္ခဝေါ”တိ. “ဘဒန္တေ”တိ တေ ဘိက္ခူ ဘဂဝတော ပစ္စဿောသုံ. ဘဂဝါ ဧတဒဝေါစ—
</Paragraph>

<Paragraph number="1324" book="saga">
“စတူဟိ, ဘိက္ခဝေ, အင်္ဂေဟိ သမန္နာဂတာ ဝါစာ သုဘာသိတာ ဟောတိ, နော ဒုဗ္ဘာသိတာ; အနဝဇ္ဇာ စ အနနုဝဇ္ဇာ စ ဝိညူနံ. ကတမေဟိ စတူဟိ? ဣဓ, ဘိက္ခဝေ, ဘိက္ခု သုဘာသိတံယေဝ ဘာသတိ နော ဒုဗ္ဘာသိတံ, ဓမ္မံယေဝ ဘာသတိ နော အဓမ္မံ, ပိယံယေဝ ဘာသတိ နော အပ္ပိယံ, သစ္စံယေဝ ဘာသတိ နော အလိကံ. ဣမေဟိ ခေါ, ဘိက္ခဝေ, စတူဟိ အင်္ဂေဟိ သမန္နာဂတာ ဝါစာ သုဘာသိတာ ဟောတိ, နော ဒုဗ္ဘာသိတာ, အနဝဇ္ဇာ စ အနနုဝဇ္ဇာ စ ဝိညူနန်”တိ. ဣဒမဝေါစ ဘဂဝါ. ဣဒံ ဝတွာန သုဂတော အထာပရံ ဧတဒဝေါစ သတ္ထာ—
</Paragraph>

<Paragraph number="1325" type="verses" book="saga">
_“သုဘာသိတံ ဥတ္တမမာဟု သန္တော,_  
_ဓမ္မံ ဘဏေ နာဓမ္မံ တံ ဒုတိယံ;_  
_ပိယံ ဘဏေ နာပ္ပိယံ တံ တတိယံ,_  
_သစ္စံ ဘဏေ နာလိကံ တံ စတုတ္ထန်”တိ._  

</Paragraph>

<Paragraph number="1326" book="saga">
အထ ခေါ အာယသ္မာ ဝင်္ဂီသော ဥဋ္ဌာယာသနာ ဧကံသံ ဥတ္တရာသင်္ဂံ ကရိတွာ ယေန ဘဂဝါ တေနဉ္ဇလိံ ပဏာမေတွာ ဘဂဝန္တံ ဧတဒဝေါစ—  “ပဋိဘာတိ မံ, ဘဂဝါ, ပဋိဘာတိ မံ, သုဂတာ”တိ. “ပဋိဘာတု တံ, ဝင်္ဂီသာ”တိ ဘဂဝါ အဝေါစ. အထ ခေါ အာယသ္မာ ဝင်္ဂီသော ဘဂဝန္တံ သမ္မုခါ သာရုပ္ပါဟိ ဂါထာဟိ အဘိတ္ထဝိ—
</Paragraph>

<Paragraph number="1327" type="verses" book="saga">
_“တမေဝ ဝါစံ ဘာသေယျ,_  
_ယာယတ္တာနံ န တာပယေ;_  
_ပရေ စ န ဝိဟိံသေယျ,_  
_သာ ဝေ ဝါစာ သုဘာသိတာ._  

</Paragraph>

<Paragraph number="1328" type="verses" book="saga">
_ပိယဝါစံဝ ဘာသေယျ,_  
_ယာ ဝါစာ ပဋိနန္ဒိတာ;_  
_ယံ အနာဒါယ ပါပါနိ,_  
_ပရေသံ ဘာသတေ ပိယံ._  

</Paragraph>

<Paragraph number="1329" type="verses" book="saga">
_သစ္စံ ဝေ အမတာ ဝါစာ,_  
_ဧသ ဓမ္မော သနန္တနော;_  
_သစ္စေ အတ္ထေ စ ဓမ္မေ စ,_  
_အာဟု သန္တော ပတိဋ္ဌိတာ._  

</Paragraph>

<Paragraph number="1330" type="verses" book="saga">
_ယံ ဗုဒ္ဓေါ ဘာသတေ ဝါစံ,_  
_ခေမံ နိဗ္ဗာနပတ္တိယာ;_  
_ဒုက္ခဿန္တကိရိယာယ,_  
_သာ ဝေ ဝါစာနမုတ္တမာ”တိ._
</Paragraph>
</Division>