---
title: 1.4.3 သာဓုသုတ္တ
tableOfContents: false
sidebar:
  order: 3
type: tipitaka
basket: su
book: sn
review:
  current: review
  updated: '2025-10-27T21:49:10.384911'
  updated_by: ''
  notes: ''
  history:
  - state: review
    date: '2025-10-27T21:49:10.384911'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="33" book="sn" e="ch" v="18" p="284">

<Paragraph number="161" book="sn">
သာဝတ္ထိနိဒါနံ. အထ ခေါ သမ္ဗဟုလာ သတုလ္လပကာယိကာ ဒေဝတာယော အဘိက္ကန္တာယ ရတ္တိယာ အဘိက္ကန္တဝဏ္ဏာ ကေဝလကပ္ပံ ဇေတဝနံ ဩဘာသေတွာ ယေန ဘဂဝါ တေနုပသင်္ကမိံသု; ဥပသင်္ကမိတွာ ဘဂဝန္တံ အဘိဝါဒေတွာ ဧကမန္တံ အဋ္ဌံသု. ဧကမန္တံ ဌိတာ ခေါ ဧကာ ဒေဝတာ ဘဂဝတော သန္တိကေ ဣမံ ဥဒါနံ ဥဒါနေသိ—
</Paragraph>

<Paragraph number="162" type="verses" book="sn">
_“သာဓု ခေါ မာရိသ ဒါနံ,_  
_မစ္ဆေရာ စ ပမာဒါ စ;_  
_ဧဝံ ဒါနံ န ဒီယတိ,_  
_ပုညံ အာကင်္ခမာနေန;_  
_ဒေယျံ ဟောတိ ဝိဇာနတာ”တိ._  

</Paragraph>

<Paragraph number="163" book="sn">
အထ ခေါ အပရာ ဒေဝတာ ဘဂဝတော သန္တိကေ ဣမံ ဥဒါနံ ဥဒါနေသိ—
</Paragraph>

<Paragraph number="164" type="verses" book="sn">
_“သာဓု ခေါ မာရိသ ဒါနံ,_  
_အပိ စ အပ္ပကသ္မိမ္ပိ သာဟု ဒါနံ._  

</Paragraph>

<Paragraph number="165" type="verses" book="sn">
_အပ္ပသ္မေကေ ပဝေစ္ဆန္တိ,_  
_ဗဟုနေကေ န ဒိစ္ဆရေ;_  
_အပ္ပသ္မာ ဒက္ခိဏာ ဒိန္နာ,_  
_သဟဿေန သမံ မိတာ”တိ._  

</Paragraph>

<Paragraph number="166" book="sn">
အထ ခေါ အပရာ ဒေဝတာ ဘဂဝတော သန္တိကေ ဣမံ ဥဒါနံ ဥဒါနေသိ—
</Paragraph>

<Paragraph number="167" type="verses" book="sn">
_“သာဓု ခေါ မာရိသ ဒါနံ,_  
_အပ္ပကသ္မိမ္ပိ သာဟု ဒါနံ;_  
_အပိ စ သဒ္ဓါယပိ သာဟု ဒါနံ,_  
_ဒါနဉ္စ ယုဒ္ဓဉ္စ သမာနမာဟု;_  
_အပ္ပါပိ သန္တာ ဗဟုကေ ဇိနန္တိ,_  
_အပ္ပမ္ပိ စေ သဒ္ဒဟာနော ဒဒါတိ;_  
_တေနေဝ သော ဟောတိ သုခီ ပရတ္ထာ”တိ._  

</Paragraph>

<Paragraph number="168" book="sn">
အထ ခေါ အပရာ ဒေဝတာ ဘဂဝတော သန္တိကေ ဣမံ ဥဒါနံ ဥဒါနေသိ—
</Paragraph>

<Paragraph number="169" type="verses" book="sn">
_“သာဓု ခေါ မာရိသ ဒါနံ,_  
_အပ္ပကသ္မိမ္ပိ သာဟု ဒါနံ;_  
_သဒ္ဓါယပိ သာဟု ဒါနံ,_  
_အပိ စ ဓမ္မလဒ္ဓဿာပိ သာဟု ဒါနံ._  

</Paragraph>

<Paragraph number="170" type="verses" book="sn">
_ယော ဓမ္မလဒ္ဓဿ ဒဒါတိ ဒါနံ,_  
ဥဋ္ဌာနဝီရိယာဓိဂတဿ ဇန္တု;_  
_အတိက္ကမ္မ သော ဝေတရဏိံ ယမဿ,_  
_ဒိဗ္ဗာနိ ဌာနာနိ ဥပေတိ မစ္စော”တိ._  

</Paragraph>

<Paragraph number="171" book="sn">
အထ ခေါ အပရာ ဒေဝတာ ဘဂဝတော သန္တိကေ ဣမံ ဥဒါနံ ဥဒါနေသိ—
</Paragraph>

<Paragraph number="172" type="verses" book="sn">
_“သာဓု ခေါ မာရိသ ဒါနံ,_  
_အပ္ပကသ္မိမ္ပိ သာဟု ဒါနံ;_  
_သဒ္ဓါယပိ သာဟု ဒါနံ,_  
_ဓမ္မလဒ္ဓဿာပိ သာဟု ဒါနံ;_  
_အပိ စ ဝိစေယျ ဒါနမ္ပိ သာဟု ဒါနံ._  

</Paragraph>

<Paragraph number="173" type="verses" book="sn">
_ဝိစေယျ ဒါနံ သုဂတပ္ပသတ္ထံ,_  
_ယေ ဒက္ခိဏေယျာ ဣဓ ဇီဝလောကေ;_  
_ဧတေသု ဒိန္နာနိ မဟပ္ဖလာနိ,_  
_ဗီဇာနိ ဝုတ္တာနိ ယထာ သုခေတ္တေ”တိ._  

</Paragraph>

<Paragraph number="174" book="sn">
အထ ခေါ အပရာ ဒေဝတာ ဘဂဝတော သန္တိကေ ဣမံ ဥဒါနံ ဥဒါနေသိ—
</Paragraph>

<Paragraph number="175" type="verses" book="sn">
_“သာဓု ခေါ မာရိသ ဒါနံ,_  
_အပ္ပကသ္မိမ္ပိ သာဟု ဒါနံ;_  
_သဒ္ဓါယပိ သာဟု ဒါနံ,_  
_ဓမ္မလဒ္ဓဿာပိ သာဟု ဒါနံ;_  
_ဝိစေယျ ဒါနမ္ပိ သာဟု ဒါနံ,_  
_အပိ စ ပါဏေသုပိ သာဓု သံယမော._  

</Paragraph>

<Paragraph number="176" type="verses" book="sn">
_ယော ပါဏဘူတာနိ အဟေဌယံ စရံ,_  
_ပရူပဝါဒါ န ကရောန္တိ ပါပံ;_  
_ဘီရုံ ပသံသန္တိ န ဟိ တတ္ထ သူရံ,_  
_ဘယာ ဟိ သန္တော န ကရောန္တိ ပါပန်”တိ._  

</Paragraph>

<Paragraph number="177" book="sn">
အထ ခေါ အပရာ ဒေဝတာ ဘဂဝန္တံ ဧတဒဝေါစ—  “ကဿ နု ခေါ, ဘဂဝါ, သုဘာသိတန်”တိ?
</Paragraph>

<Paragraph number="178" book="sn">
“သဗ္ဗာသံ ဝေါ သုဘာသိတံ ပရိယာယေန, အပိ စ မမပိ သုဏာထ—
</Paragraph>

<Paragraph number="179" type="verses" book="sn">
_သဒ္ဓါ ဟိ ဒါနံ ဗဟုဓာ ပသတ္ထံ,_  
_ဒါနာ စ ခေါ ဓမ္မပဒံဝ သေယျော;_  
_ပုဗ္ဗေ စ ဟိ ပုဗ္ဗတရေ စ သန္တော,_  
_နိဗ္ဗာနမေဝဇ္ဈဂမုံ သပညာ”တိ._
</Paragraph>
</Division>