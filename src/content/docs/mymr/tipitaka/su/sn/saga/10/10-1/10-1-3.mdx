---
title: 10.1.3 သူစိလောမသုတ္တ
tableOfContents: false
sidebar:
  order: 3
type: tipitaka
basket: su
book: sn
review:
  current: review
  updated: '2025-10-23T09:13:55.161155'
  updated_by: ''
  notes: ''
  history:
  - state: review
    date: '2025-10-23T09:13:55.161155'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="237" book="sn" e="ch" v="18" p="314">

<Paragraph number="1459" book="sn">
ဧကံ သမယံ ဘဂဝါ ဂယာယံ ဝိဟရတိ ဋင်္ကိတမဉ္စေ သူစိလောမဿ ယက္ခဿ ဘဝနေ. တေန ခေါ ပန သမယေန ခရော စ ယက္ခော သူစိလောမော စ ယက္ခော ဘဂဝတော အဝိဒူရေ အတိက္ကမန္တိ. အထ ခေါ ခရော ယက္ခော သူစိလောမံ ယက္ခံ ဧတဒဝေါစ—  “ဧသော သမဏော”တိ. “နေသော သမဏော, သမဏကော ဧသော. ယာဝ ဇာနာမိ ယဒိ ဝါ သော သမဏော ယဒိ ဝါ ပန သော သမဏကော”တိ.
</Paragraph>

<Paragraph number="1460" book="sn">
အထ ခေါ သူစိလောမော ယက္ခော ယေန ဘဂဝါ တေနုပသင်္ကမိ; ဥပသင်္ကမိတွာ ဘဂဝတော ကာယံ ဥပနာမေသိ. အထ ခေါ ဘဂဝါ ကာယံ အပနာမေသိ. အထ ခေါ သူစိလောမော ယက္ခော ဘဂဝန္တံ ဧတဒဝေါစ—  “ဘာယသိ မံ, သမဏာ”တိ? “န ခွါဟံ တံ, အာဝုသော, ဘာယာမိ; အပိ စ တေ သမ္ဖဿော ပါပကော”တိ. “ပဉှံ တံ, သမဏ, ပုစ္ဆိဿာမိ. သစေ မေ န ဗျာကရိဿသိ, စိတ္တံ ဝါ တေ ခိပိဿာမိ, ဟဒယံ ဝါ တေ ဖာလေဿာမိ, ပါဒေသု ဝါ ဂဟေတွာ ပါရဂင်္ဂါယ ခိပိဿာမီ”တိ. “န ခွါဟံ တံ, အာဝုသော, ပဿာမိ သဒေဝကေ လောကေ သမာရကေ သဗြဟ္မကေ သဿမဏဗြာဟ္မဏိယာ ပဇာယ သဒေဝမနုဿာယ, ယော မေ စိတ္တံ ဝါ ခိပေယျ ဟဒယံ ဝါ ဖာလေယျ ပါဒေသု ဝါ ဂဟေတွာ ပါရဂင်္ဂါယ ခိပေယျ; အပိ စ တွံ, အာဝုသော, ပုစ္ဆ ယဒါ ကင်္ခသီ”တိ. ( )
</Paragraph>

<Paragraph number="1461" type="verses" book="sn">
_“ရာဂေါ စ ဒေါသော စ ကုတောနိဒါနာ,_  
_အရတီ ရတီ လောမဟံသော ကုတောဇာ;_  
_ကုတော သမုဋ္ဌာယ မနောဝိတက္ကာ,_  
_ကုမာရကာ ဓင်္ကမိဝေါဿဇန္တီ”တိ._  

</Paragraph>

<Paragraph number="1462" type="verses" book="sn">
_“ရာဂေါ စ ဒေါသော စ ဣတောနိဒါနာ,_  
_အရတီ ရတီ လောမဟံသော ဣတောဇာ;_  
ဣတော သမုဋ္ဌာယ မနောဝိတက္ကာ,_  
_ကုမာရကာ ဓင်္ကမိဝေါဿဇန္တိ._  

</Paragraph>

<Paragraph number="1463" type="verses" book="sn">
_သ္နေဟဇာ အတ္တသမ္ဘူတာ,_  
_နိဂြေါဓဿေဝ ခန္ဓဇာ;_  
_ပုထူ ဝိသတ္တာ ကာမေသု,_  
_မာလုဝါဝ ဝိတတာ ဝနေ._  

</Paragraph>

<Paragraph number="1464" type="verses" book="sn">
_ယေ နံ ပဇာနန္တိ ယတောနိဒါနံ,_  
_တေ နံ ဝိနောဒေန္တိ သုဏောဟိ ယက္ခ;_  
_တေ ဒုတ္တရံ ဩဃမိမံ တရန္တိ,_  
_အတိဏ္ဏပုဗ္ဗံ အပုနဗ္ဘဝါယာ”တိ._
</Paragraph>
</Division>