---
title: 4.3.4 သတ္တဝဿာနုဗန္ဓသုတ္တ
tableOfContents: false
sidebar:
  order: 4
type: tipitaka
basket: su
book: sn
review:
  current: review
  updated: '2025-10-27T21:49:13.014310'
  updated_by: ''
  notes: ''
  history:
  - state: review
    date: '2025-10-27T21:49:13.014310'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="160" book="sn" e="ch" v="18" p="303">

<Paragraph number="900" book="sn">
ဧဝံ မေ သုတံ—  ဧကံ သမယံ ဘဂဝါ ဥရုဝေလာယံ ဝိဟရတိ နဇ္ဇာ နေရဉ္ဇရာယ တီရေ အဇပါလနိဂြေါဓေ. တေန ခေါ ပန သမယေန မာရော ပါပိမာ သတ္တဝဿာနိ ဘဂဝန္တံ အနုဗန္ဓော ဟောတိ ဩတာရာပေက္ခော ဩတာရံ အလဘမာနော. အထ ခေါ မာရော ပါပိမာ ယေန ဘဂဝါ တေနုပသင်္ကမိ; ဥပသင်္ကမိတွာ ဘဂဝန္တံ ဂါထာယ အဇ္ဈဘာသိ—
</Paragraph>

<Paragraph number="901" type="verses" book="sn">
_“သောကာဝတိဏ္ဏော နု ဝနမှိ ဈာယသိ,_  
_ဝိတ္တံ နု ဇီနော ဥဒ ပတ္ထယာနော;_  
_အာဂုံ နု ဂါမသ္မိမကာသိ ကိဉ္စိ,_  
_ကသ္မာ ဇနေန န ကရောသိ သက္ခိံ;_  
_သက္ခီ န သမ္ပဇ္ဇတိ ကေနစိ တေ”တိ._  

</Paragraph>

<Paragraph number="902" type="verses" book="sn">
_“သောကဿ မူလံ ပလိခါယ သဗ္ဗံ,_  
_အနာဂု ဈာယာမိ အသောစမာနော;_  
_ဆေတွာန သဗ္ဗံ ဘဝလောဘဇပ္ပံ,_  
_အနာသဝေါ ဈာယာမိ ပမတ္တဗန္ဓူ”တိ._  

</Paragraph>

<Paragraph number="903" type="verses" book="sn">
_“ယံ ဝဒန္တိ မမ ယိဒန္တိ,_  
_ယေ ဝဒန္တိ မမန္တိ စ;_  
_ဧတ္ထ စေ တေ မနော အတ္ထိ,_  
_န မေ သမဏ မောက္ခသီ”တိ._  

</Paragraph>

<Paragraph number="904" type="verses" book="sn">
_“ယံ ဝဒန္တိ န တံ မယှံ,_  
_ယေ ဝဒန္တိ န တေ အဟံ;_  
_ဧဝံ ပါပိမ ဇာနာဟိ,_  
_န မေ မဂ္ဂမ္ပိ ဒက္ခသီ”တိ._  

</Paragraph>

<Paragraph number="905" type="verses" book="sn">
_“သစေ မဂ္ဂံ အနုဗုဒ္ဓံ,_  
_ခေမံ အမတဂါမိနံ;_  
_အပေဟိ ဂစ္ဆ တွမေဝေကော,_  
_ကိမညမနုသာသသီ”တိ._  

</Paragraph>

<Paragraph number="906" type="verses" book="sn">
_“အမစ္စုဓေယျံ ပုစ္ဆန္တိ,_  
_ယေ ဇနာ ပါရဂါမိနော;_  
_တေသာဟံ ပုဋ္ဌော အက္ခာမိ,_  
_ယံ သစ္စံ တံ နိရူပဓိန်”တိ._  

</Paragraph>

<Paragraph number="907" book="sn">
“သေယျထာပိ, ဘန္တေ, ဂါမဿ ဝါ နိဂမဿ ဝါ အဝိဒူရေ ပေါက္ခရဏီ. တတြဿ ကက္ကဋကော. အထ ခေါ, ဘန္တေ, သမ္ဗဟုလာ ကုမာရကာ ဝါ ကုမာရိကာယော ဝါ တမှာ ဂါမာ ဝါ နိဂမာ ဝါ နိက္ခမိတွာ ယေန သာ ပေါက္ခရဏီ တေနုပသင်္ကမေယျုံ; ဥပသင်္ကမိတွာ တံ ကက္ကဋကံ ဥဒကာ ဥဒ္ဓရိတွာ ထလေ ပတိဋ္ဌပေယျုံ. ယံ ယဒေဝ ဟိ သော, ဘန္တေ, ကက္ကဋကော အဠံ အဘိနိန္နာမေယျ တံ တဒေဝ တေ ကုမာရကာ ဝါ ကုမာရိကာယော ဝါ ကဋ္ဌေန ဝါ ကထလာယ ဝါ သဉ္ဆိန္ဒေယျုံ သမ္ဘဉ္ဇေယျုံ သမ္ပလိဘဉ္ဇေယျုံ. ဧဝဉှိ သော, ဘန္တေ, ကက္ကဋကော သဗ္ဗေဟိ အဠေဟိ သဉ္ဆိန္နေဟိ သမ္ဘဂ္ဂေဟိ သမ္ပလိဘဂ္ဂေဟိ အဘဗ္ဗော တံ ပေါက္ခရဏိံ ဩတရိတုံ. ဧဝမေဝ ခေါ, ဘန္တေ, ယာနိ ကာနိစိ ဝိသူကာယိကာနိ ဝိသေဝိတာနိ ဝိပ္ဖန္ဒိတာနိ, သဗ္ဗာနိ တာနိ ဘဂဝတာ သဉ္ဆိန္နာနိ သမ္ဘဂ္ဂါနိ သမ္ပလိဘဂ္ဂါနိ. အဘဗ္ဗော ဒါနာဟံ, ဘန္တေ, ပုန ဘဂဝန္တံ ဥပသင်္ကမိတုံ ယဒိဒံ ဩတာရာပေက္ခော”တိ. အထ ခေါ မာရော ပါပိမာ ဘဂဝတော သန္တိကေ ဣမာ နိဗ္ဗေဇနီယာ ဂါထာယော အဘာသိ—
</Paragraph>

<Paragraph number="908" type="verses" book="sn">
_“မေဒဝဏ္ဏဉ္စ ပါသာဏံ,_  
_ဝါယသော အနုပရိယဂါ;_  
_အပေတ္ထ မုဒုံ ဝိန္ဒေမ,_  
_အပိ အဿာဒနာ သိယာ._  

</Paragraph>

<Paragraph number="909" type="verses" book="sn">
_အလဒ္ဓါ တတ္ထ အဿာဒံ,_  
_ဝါယသေတ္တော အပက္ကမေ;_  
_ကာကောဝ သေလမာသဇ္ဇ,_  
_နိဗ္ဗိဇ္ဇာပေမ ဂေါတမာ”တိ._
</Paragraph>
</Division>