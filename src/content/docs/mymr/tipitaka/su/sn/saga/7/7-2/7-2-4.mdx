---
title: 7.2.4 မဟာသာလသုတ္တ
tableOfContents: false
sidebar:
  order: 4
type: tipitaka
basket: su
book: sn
review:
  current: review
  updated: '2025-10-20T14:56:57.157526'
  updated_by: ''
  notes: ''
  history:
  - state: review
    date: '2025-10-20T14:56:57.157526'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<DynamicBreadcrumb />


<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<Division number="200" book="sn" e="ch" v="18" p="308">

<Paragraph number="1247" book="sn">
သာဝတ္ထိနိဒါနံ. အထ ခေါ အညတရော ဗြာဟ္မဏမဟာသာလော လူခေါ လူခပါဝုရဏော ယေန ဘဂဝါ တေနုပသင်္ကမိ; ဥပသင်္ကမိတွာ ဘဂဝတာ သဒ္ဓိံ သမ္မောဒိ. သမ္မောဒနီယံ ကထံ သာရဏီယံ ဝီတိသာရေတွာ ဧကမန္တံ နိသီဒိ. ဧကမန္တံ နိသိန္နံ ခေါ တံ ဗြာဟ္မဏမဟာသာလံ ဘဂဝါ ဧတဒဝေါစ—  “ကိံ နု တွံ, ဗြာဟ္မဏ, လူခေါ လူခပါဝုရဏော”တိ? “ဣဓ မေ, ဘော ဂေါတမ, စတ္တာရော ပုတ္တာ. တေ မံ ဒါရေဟိ သမ္ပုစ္ဆ ဃရာ နိက္ခာမေန္တီ”တိ. “တေန ဟိ တွံ, ဗြာဟ္မဏ, ဣမာ ဂါထာယော ပရိယာပုဏိတွာ သဘာယံ မဟာဇနကာယေ သန္နိပတိတေ ပုတ္တေသု စ သန္နိသိန္နေသု ဘာသဿု—
</Paragraph>

<Paragraph number="1248" type="verses" book="sn">
_‘ယေဟိ ဇာတေဟိ နန္ဒိဿံ,_  
_ယေသဉ္စ ဘဝမိစ္ဆိသံ;_  
_တေ မံ ဒါရေဟိ သမ္ပုစ္ဆ,_  
_သာဝ ဝါရေန္တိ သူကရံ._  

</Paragraph>

<Paragraph number="1249" type="verses" book="sn">
_အသန္တာ ကိရ မံ ဇမ္မာ,_  
_တာတ တာတာတိ ဘာသရေ;_  
_ရက္ခသာ ပုတ္တရူပေန,_  
_တေ ဇဟန္တိ ဝယောဂတံ._  

</Paragraph>

<Paragraph number="1250" type="verses" book="sn">
_အဿောဝ ဇိဏ္ဏော နိဗ္ဘောဂေါ,_  
_ခါဒနာ အပနီယတိ;_  
_ဗာလကာနံ ပိတာ ထေရော,_  
_ပရာဂါရေသု ဘိက္ခတိ._  

</Paragraph>

<Paragraph number="1251" type="verses" book="sn">
_ဒဏ္ဍောဝ ကိရ မေ သေယျော,_  
_ယဉ္စေ ပုတ္တာ အနဿဝါ;_  
_စဏ္ဍမ္ပိ ဂေါဏံ ဝါရေတိ,_  
_အထော စဏ္ဍမ္ပိ ကုက္ကုရံ._  

</Paragraph>

<Paragraph number="1252" type="verses" book="sn">
_အန္ဓကာရေ ပုရေ ဟောတိ,_  
_ဂမ္ဘီရေ ဂါဓမေဓတိ;_  
_ဒဏ္ဍဿ အာနုဘာဝေန,_  
_ခလိတွာ ပတိတိဋ္ဌတီ’”တိ._  

</Paragraph>

<Paragraph number="1253" book="sn">
အထ ခေါ သော ဗြာဟ္မဏမဟာသာလော ဘဂဝတော သန္တိကေ ဣမာ ဂါထာယော ပရိယာပုဏိတွာ သဘာယံ မဟာဇနကာယေ သန္နိပတိတေ ပုတ္တေသု စ သန္နိသိန္နေသု အဘာသိ—
</Paragraph>

<Paragraph number="1254" type="verses" book="sn">
_“ယေဟိ ဇာတေဟိ နန္ဒိဿံ,_  
_ယေသဉ္စ ဘဝမိစ္ဆိသံ;_  
_တေ မံ ဒါရေဟိ သမ္ပုစ္ဆ,_  
_သာဝ ဝါရေန္တိ သူကရံ._  

</Paragraph>

<Paragraph number="1255" type="verses" book="sn">
_အသန္တာ ကိရ မံ ဇမ္မာ,_  
_တာတ တာတာတိ ဘာသရေ;_  
_ရက္ခသာ ပုတ္တရူပေန,_  
_တေ ဇဟန္တိ ဝယောဂတံ._  

</Paragraph>

<Paragraph number="1256" type="verses" book="sn">
_အဿောဝ ဇိဏ္ဏော နိဗ္ဘောဂေါ,_  
_ခါဒနာ အပနီယတိ;_  
_ဗာလကာနံ ပိတာ ထေရော,_  
_ပရာဂါရေသု ဘိက္ခတိ._  

</Paragraph>

<Paragraph number="1257" type="verses" book="sn">
_ဒဏ္ဍောဝ ကိရ မေ သေယျော,_  
_ယဉ္စေ ပုတ္တာ အနဿဝါ;_  
_စဏ္ဍမ္ပိ ဂေါဏံ ဝါရေတိ,_  
_အထော စဏ္ဍမ္ပိ ကုက္ကုရံ._  

</Paragraph>

<Paragraph number="1258" type="verses" book="sn">
_အန္ဓကာရေ ပုရေ ဟောတိ,_  
_ဂမ္ဘီရေ ဂါဓမေဓတိ;_  
_ဒဏ္ဍဿ အာနုဘာဝေန,_  
_ခလိတွာ ပတိတိဋ္ဌတီ”တိ._  

</Paragraph>

<Paragraph number="1259" book="sn">
အထ ခေါ နံ ဗြာဟ္မဏမဟာသာလံ ပုတ္တာ ဃရံ နေတွာ နှာပေတွာ ပစ္စေကံ ဒုဿယုဂေန အစ္ဆာဒေသုံ. အထ ခေါ သော ဗြာဟ္မဏမဟာသာလော ဧကံ ဒုဿယုဂံ အာဒါယ ယေန ဘဂဝါ တေနုပသင်္ကမိ; ဥပသင်္ကမိတွာ ဘဂဝတာ သဒ္ဓိံ သမ္မောဒိ. သမ္မောဒနီယံ ကထံ သာရဏီယံ ဝီတိသာရေတွာ ဧကမန္တံ နိသီဒိ. ဧကမန္တံ နိသိန္နော ခေါ ဗြာဟ္မဏမဟာသာလော ဘဂဝန္တံ ဧတဒဝေါစ—  “မယံ, ဘော ဂေါတမ, ဗြာဟ္မဏာ နာမ အာစရိယဿ အာစရိယဓနံ ပရိယေသာမ. ပဋိဂ္ဂဏှတု မေ ဘဝံ ဂေါတမော အာစရိယဓနန်”တိ. ပဋိဂ္ဂဟေသိ ဘဂဝါ အနုကမ္ပံ ဥပါဒါယ. အထ ခေါ သော ဗြာဟ္မဏမဟာသာလော ဘဂဝန္တံ ဧတဒဝေါစ—  “အဘိက္ကန္တံ, ဘော ဂေါတမ …ပေ…  ဥပါသကံ မံ ဘဝံ ဂေါတမော ဓာရေတု အဇ္ဇတဂ္ဂေ ပါဏုပေတံ သရဏံ ဂတန်”တိ.
</Paragraph>
</Division>