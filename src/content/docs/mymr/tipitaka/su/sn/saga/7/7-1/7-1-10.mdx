---
title: 7.1.10 ဗဟုဓီတရသုတ္တ
tableOfContents: false
sidebar:
  order: 10
type: tipitaka
basket: su
book: sn
review:
  current: review
  updated: '2025-10-23T09:13:56.102387'
  updated_by: ''
  notes: ''
  history:
  - state: review
    date: '2025-10-23T09:13:56.102387'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="196" book="sn" e="ch" v="18" p="307">

<Paragraph number="1200" book="sn">
ဧကံ သမယံ ဘဂဝါ ကောသလေသု ဝိဟရတိ အညတရသ္မိံ ဝနသဏ္ဍေ. တေန ခေါ ပန သမယေန အညတရဿ ဘာရဒွါဇဂေါတ္တဿ ဗြာဟ္မဏဿ စတုဒ္ဒသ ဗလီဗဒ္ဒါ နဋ္ဌာ ဟောန္တိ. အထ ခေါ ဘာရဒွါဇဂေါတ္တော ဗြာဟ္မဏော တေ ဗလီဗဒ္ဒေ ဂဝေသန္တော ယေန သော ဝနသဏ္ဍော တေနုပသင်္ကမိ; ဥပသင်္ကမိတွာ အဒ္ဒသ ဘဂဝန္တံ တသ္မိံ ဝနသဏ္ဍေ နိသိန္နံ ပလ္လင်္ကံ အာဘုဇိတွာ ဥဇုံ ကာယံ ပဏိဓာယ ပရိမုခံ သတိံ ဥပဋ္ဌပေတွာ. ဒိသွာန ယေန ဘဂဝါ တေနုပသင်္ကမိ; ဥပသင်္ကမိတွာ ဘဂဝတော သန္တိကေ ဣမာ ဂါထာယော အဘာသိ—
</Paragraph>

<Paragraph number="1201" type="verses" book="sn">
_“န ဟိ နူနိမဿ သမဏဿ,_  
_ဗလီဗဒ္ဒါ စတုဒ္ဒသ;_  
_အဇ္ဇသဋ္ဌိံ န ဒိဿန္တိ,_  
_တေနာယံ သမဏော သုခီ._  

</Paragraph>

<Paragraph number="1202" type="verses" book="sn">
_န ဟိ နူနိမဿ သမဏဿ,_  
_တိလာခေတ္တသ္မိ ပါပကာ;_  
_ဧကပဏ္ဏာ ဒုပဏ္ဏာ စ,_  
_တေနာယံ သမဏော သုခီ._  

</Paragraph>

<Paragraph number="1203" type="verses" book="sn">
_န ဟိ နူနိမဿ သမဏဿ,_  
_တုစ္ဆကောဋ္ဌသ္မိ မူသိကာ;_  
ဥဿောဠှိကာယ နစ္စန္တိ,_  
_တေနာယံ သမဏော သုခီ._  

</Paragraph>

<Paragraph number="1204" type="verses" book="sn">
_န ဟိ နူနိမဿ သမဏဿ,_  
_သန္ထာရော သတ္တမာသိကော;_  
ဥပ္ပါဋကေဟိ သဉ္ဆန္နော,_  
_တေနာယံ သမဏော သုခီ._  

</Paragraph>

<Paragraph number="1205" type="verses" book="sn">
_န ဟိ နူနိမဿ သမဏဿ,_  
_ဝိဓဝါ သတ္တ ဓီတရော;_  
_ဧကပုတ္တာ ဒုပုတ္တာ စ,_  
_တေနာယံ သမဏော သုခီ._  

</Paragraph>

<Paragraph number="1206" type="verses" book="sn">
_န ဟိ နူနိမဿ သမဏဿ,_  
_ပိင်္ဂလာ တိလကာဟတာ;_  
_သောတ္တံ ပါဒေန ဗောဓေတိ,_  
_တေနာယံ သမဏော သုခီ._  

</Paragraph>

<Paragraph number="1207" type="verses" book="sn">
_န ဟိ နူနိမဿ သမဏဿ,_  
_ပစ္စူသမှိ ဣဏာယိကာ;_  
_ဒေထ ဒေထာတိ စောဒေန္တိ,_  
_တေနာယံ သမဏော သုခီ”တိ._  

</Paragraph>

<Paragraph number="1208" type="verses" book="sn">
_“န ဟိ မယှံ ဗြာဟ္မဏ,_  
_ဗလီဗဒ္ဒါ စတုဒ္ဒသ;_  
_အဇ္ဇသဋ္ဌိံ န ဒိဿန္တိ,_  
_တေနာဟံ ဗြာဟ္မဏာ သုခီ._  

</Paragraph>

<Paragraph number="1209" type="verses" book="sn">
_န ဟိ မယှံ ဗြာဟ္မဏ,_  
_တိလာခေတ္တသ္မိ ပါပကာ;_  
_ဧကပဏ္ဏာ ဒုပဏ္ဏာ စ,_  
_တေနာဟံ ဗြာဟ္မဏာ သုခီ._  

</Paragraph>

<Paragraph number="1210" type="verses" book="sn">
_န ဟိ မယှံ ဗြာဟ္မဏ,_  
_တုစ္ဆကောဋ္ဌသ္မိ မူသိကာ;_  
ဥဿောဠှိကာယ နစ္စန္တိ,_  
_တေနာဟံ ဗြာဟ္မဏာ သုခီ._  

</Paragraph>

<Paragraph number="1211" type="verses" book="sn">
_န ဟိ မယှံ ဗြာဟ္မဏ,_  
_သန္ထာရော သတ္တမာသိကော;_  
ဥပ္ပါဋကေဟိ သဉ္ဆန္နော,_  
_တေနာဟံ ဗြာဟ္မဏာ သုခီ._  

</Paragraph>

<Paragraph number="1212" type="verses" book="sn">
_န ဟိ မယှံ ဗြာဟ္မဏ,_  
_ဝိဓဝါ သတ္တ ဓီတရော;_  
_ဧကပုတ္တာ ဒုပုတ္တာ စ,_  
_တေနာဟံ ဗြာဟ္မဏာ သုခီ._  

</Paragraph>

<Paragraph number="1213" type="verses" book="sn">
_န ဟိ မယှံ ဗြာဟ္မဏ,_  
_ပိင်္ဂလာ တိလကာဟတာ;_  
_သောတ္တံ ပါဒေန ဗောဓေတိ,_  
_တေနာဟံ ဗြာဟ္မဏာ သုခီ._  

</Paragraph>

<Paragraph number="1214" type="verses" book="sn">
_န ဟိ မယှံ ဗြာဟ္မဏ,_  
_ပစ္စူသမှိ ဣဏာယိကာ;_  
_ဒေထ ဒေထာတိ စောဒေန္တိ,_  
_တေနာဟံ ဗြာဟ္မဏာ သုခီ”တိ._  

</Paragraph>

<Paragraph number="1215" book="sn">
ဧဝံ ဝုတ္တေ, ဘာရဒွါဇဂေါတ္တော ဗြာဟ္မဏော ဘဂဝန္တံ ဧတဒဝေါစ—  “အဘိက္ကန္တံ, ဘော ဂေါတမ, အဘိက္ကန္တံ, ဘော ဂေါတမ. သေယျထာပိ, ဘော ဂေါတမ, နိက္ကုဇ္ဇိတံ ဝါ ဥက္ကုဇ္ဇေယျ, ပဋိစ္ဆန္နံ ဝါ ဝိဝရေယျ, မူဠှဿ ဝါ မဂ္ဂံ အာစိက္ခေယျ, အန္ဓကာရေ ဝါ တေလပဇ္ဇောတံ ဓာရေယျ—  ‘စက္ခုမန္တော ရူပါနိ ဒက္ခန္တီ’တိ; ဧဝမေဝ ဘောတာ ဂေါတမေန အနေကပရိယာယေန ဓမ္မော ပကာသိတော. ဧသာဟံ ဘဝန္တံ ဂေါတမံ သရဏံ ဂစ္ဆာမိ ဓမ္မဉ္စ ဘိက္ခုသံဃဉ္စ. လဘေယျာဟံ ဘောတော ဂေါတမဿ သန္တိကေ ပဗ္ဗဇ္ဇံ, လဘေယျံ ဥပသမ္ပဒန်”တိ.
</Paragraph>

<Paragraph number="1216" book="sn">
အလတ္ထ ခေါ ဘာရဒွါဇဂေါတ္တော ဗြာဟ္မဏော ဘဂဝတော သန္တိကေ ပဗ္ဗဇ္ဇံ, အလတ္ထ ဥပသမ္ပဒံ. အစိရူပသမ္ပန္နော ပနာယသ္မာ ဘာရဒွါဇော ဧကော ဝူပကဋ္ဌော အပ္ပမတ္တော အာတာပီ ပဟိတတ္တော ဝိဟရန္တော နစိရဿေဝ—  ယဿတ္ထာယ ကုလပုတ္တာ သမ္မဒေဝ အဂါရသ္မာ အနဂါရိယံ ပဗ္ဗဇန္တိ, တဒနုတ္တရံ—  ဗြဟ္မစရိယပရိယောသာနံ ဒိဋ္ဌေဝ ဓမ္မေ သယံ အဘိညာ သစ္ဆိကတွာ ဥပသမ္ပဇ္ဇ ဝိဟာသိ. “ခီဏာ ဇာတိ, ဝုသိတံ ဗြဟ္မစရိယံ, ကတံ ကရဏီယံ, နာပရံ ဣတ္ထတ္တာယာ”တိ အဗ္ဘညာသိ. အညတရော စ ပနာယသ္မာ ဘာရဒွါဇော အရဟတံ အဟောသီတိ.

</Paragraph>
</Division>

<Paragraph number="1217" type="center" book="sn">
အရဟန္တဝဂ္ဂေါ ပဌမော.



</Paragraph>

<Paragraph number="1218" type="center" book="sn">
တဿုဒ္ဒါနံ


</Paragraph>

<Paragraph number="1219" type="verses" book="sn">
_ဓနဉ္ဇာနီ စ အက္ကောသံ,_  
_အသုရိန္ဒံ ဗိလင်္ဂိကံ;_  
_အဟိံသကံ ဇဋာ စေဝ,_  
_သုဒ္ဓိကဉ္စေဝ အဂ္ဂိကာ;_  
_သုန္ဒရိကံ ဗဟုဓီတ-_  
_ရေန စ တေ ဒသာတိ._
</Paragraph>