---
title: "3.1.10 ဗန္ဓနသုတ္တ"
tableOfContents: false
sidebar:
  order: 2
type: "tipitaka"
basket: "su"
book: "saga"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="121" book="saga">

<Paragraph number="622" book="saga">
တေန ခေါ ပန သမယေန ရညာ ပသေနဒိနာ ကောသလေန မဟာဇနကာယော ဗန္ဓာပိတော ဟောတိ, အပ္ပေကစ္စေ ရဇ္ဇူဟိ အပ္ပေကစ္စေ အန္ဒူဟိ အပ္ပေကစ္စေ သင်္ခလိကာဟိ.
</Paragraph>

<Paragraph number="623" book="saga">
အထ ခေါ သမ္ဗဟုလာ ဘိက္ခူ ပုဗ္ဗဏှသမယံ နိဝါသေတွာ ပတ္တစီဝရမာဒါယ သာဝတ္ထိံ ပိဏ္ဍာယ ပဝိသိံသု. သာဝတ္ထိယံ ပိဏ္ဍာယ စရိတွာ ပစ္ဆာဘတ္တံ ပိဏ္ဍပါတပဋိက္ကန္တာ ယေန ဘဂဝါ တေနုပသင်္ကမိံသု; ဥပသင်္ကမိတွာ ဘဂဝန္တံ အဘိဝါဒေတွာ ဧကမန္တံ နိသီဒိံသု. ဧကမန္တံ နိသိန္နာ ခေါ တေ ဘိက္ခူ ဘဂဝန္တံ ဧတဒဝေါစုံ—  “ဣဓ, ဘန္တေ, ရညာ ပသေနဒိနာ ကောသလေန မဟာဇနကာယော ဗန္ဓာပိတော, အပ္ပေကစ္စေ ရဇ္ဇူဟိ အပ္ပေကစ္စေ အန္ဒူဟိ အပ္ပေကစ္စေ သင်္ခလိကာဟီ”တိ.
</Paragraph>

<Paragraph number="624" book="saga">
အထ ခေါ ဘဂဝါ ဧတမတ္ထံ ဝိဒိတွာ တာယံ ဝေလာယံ ဣမာ ဂါထာယော အဘာသိ—
</Paragraph>

<Paragraph number="625" type="verses" book="saga">
_“န တံ ဒဠှံ ဗန္ဓနမာဟု ဓီရာ,_  
_ယဒါယသံ ဒါရုဇံ ပဗ္ဗဇဉ္စ;_  
_သာရတ္တရတ္တာ မဏိကုဏ္ဍလေသု,_  
_ပုတ္တေသု ဒါရေသု စ ယာ အပေက္ခာ._  

</Paragraph>

<Paragraph number="626" type="verses" book="saga">
_ဧတံ ဒဠှံ ဗန္ဓနမာဟု ဓီရာ,_  
_ဩဟာရိနံ သိထိလံ ဒုပ္ပမုဉ္စံ;_  
_ဧတမ္ပိ ဆေတွာန ပရိဗ္ဗဇန္တိ,_  
_အနပေက္ခိနော ကာမသုခံ ပဟာယာ”တိ._  


</Paragraph>
</Division>

<Paragraph number="627" type="center" book="saga">
ပဌမော ဝဂ္ဂေါ.



</Paragraph>

<Paragraph number="628" type="center" book="saga">
တဿုဒ္ဒါနံ


</Paragraph>

<Paragraph number="629" type="verses" book="saga">
_ဒဟရော ပုရိသော ဇရာ,_  
_ပိယံ အတ္တာနရက္ခိတော;_  
_အပ္ပကာ အဍ္ဍကရဏံ,_  
_မလ္လိကာ ယညဗန္ဓနန္တိ._
</Paragraph>