---
title: "8.1.8 ပရောသဟဿသုတ္တ"
tableOfContents: false
sidebar:
  order: 11
type: "tipitaka"
basket: "su"
book: "saga"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="216" book="saga">

<Paragraph number="1345" book="saga">
ဧကံ သမယံ ဘဂဝါ သာဝတ္ထိယံ ဝိဟရတိ ဇေတဝနေ အနာထပိဏ္ဍိကဿ အာရာမေ မဟတာ ဘိက္ခုသံဃေန သဒ္ဓိံ အဍ္ဎတေလသေဟိ ဘိက္ခုသတေဟိ. တေန ခေါ ပန သမယေန ဘဂဝါ ဘိက္ခူ နိဗ္ဗာနပဋိသံယုတ္တာယ ဓမ္မိယာ ကထာယ သန္ဒဿေတိ သမာဒပေတိ သမုတ္တေဇေတိ သမ္ပဟံသေတိ. တေ စ ဘိက္ခူ အဋ္ဌိံ ကတွာ မနသိ ကတွာ သဗ္ဗစေတသာ သမန္နာဟရိတွာ ဩဟိတသောတာ ဓမ္မံ သုဏန္တိ. အထ ခေါ အာယသ္မတော ဝင်္ဂီသဿ ဧတဒဟောသိ—  “အယံ ခေါ ဘဂဝါ ဘိက္ခူ နိဗ္ဗာနပဋိသံယုတ္တာယ ဓမ္မိယာ ကထာယ သန္ဒဿေတိ သမာဒပေတိ သမုတ္တေဇေတိ သမ္ပဟံသေတိ. တေ စ ဘိက္ခူ အဋ္ဌိံ ကတွာ မနသိ ကတွာ သဗ္ဗစေတသာ သမန္နာဟရိတွာ ဩဟိတသောတာ ဓမ္မံ သုဏန္တိ. ယန္နူနာဟံ ဘဂဝန္တံ သမ္မုခါ သာရုပ္ပါဟိ ဂါထာဟိ အဘိတ္ထဝေယျန်”တိ.
</Paragraph>

<Paragraph number="1346" book="saga">
အထ ခေါ အာယသ္မာ ဝင်္ဂီသော ဥဋ္ဌာယာသနာ ဧကံသံ ဥတ္တရာသင်္ဂံ ကရိတွာ ယေန ဘဂဝါ တေနဉ္ဇလိံ ပဏာမေတွာ ဘဂဝန္တံ ဧတဒဝေါစ—  “ပဋိဘာတိ မံ, ဘဂဝါ, ပဋိဘာတိ မံ, သုဂတာ”တိ. “ပဋိဘာတု တံ, ဝင်္ဂီသာ”တိ ဘဂဝါ အဝေါစ. အထ ခေါ အာယသ္မာ ဝင်္ဂီသော ဘဂဝန္တံ သမ္မုခါ သာရုပ္ပါဟိ ဂါထာဟိ အဘိတ္ထဝိ—
</Paragraph>

<Paragraph number="1347" type="verses" book="saga">
_“ပရောသဟဿံ ဘိက္ခူနံ,_  
_သုဂတံ ပယိရုပါသတိ;_  
_ဒေသေန္တံ ဝိရဇံ ဓမ္မံ,_  
_နိဗ္ဗာနံ အကုတောဘယံ._  

</Paragraph>

<Paragraph number="1348" type="verses" book="saga">
_သုဏန္တိ ဓမ္မံ ဝိမလံ,_  
_သမ္မာသမ္ဗုဒ္ဓဒေသိတံ;_  
_သောဘတိ ဝတ သမ္ဗုဒ္ဓေါ,_  
_ဘိက္ခုသံဃပုရက္ခတော._  

</Paragraph>

<Paragraph number="1349" type="verses" book="saga">
_နာဂနာမောသိ ဘဂဝါ,_  
ဣသီနံ ဣသိသတ္တမော;_  
_မဟာမေဃောဝ ဟုတွာန,_  
_သာဝကေ အဘိဝဿတိ._  

</Paragraph>

<Paragraph number="1350" type="verses" book="saga">
_ဒိဝါဝိဟာရာ နိက္ခမ္မ,_  
_သတ္ထုဒဿနကမျတာ;_  
_သာဝကော တေ မဟာဝီရ,_  
_ပါဒေ ဝန္ဒတိ ဝင်္ဂိသော”တိ._  

</Paragraph>

<Paragraph number="1351" book="saga">
“ကိံ နု တေ, ဝင်္ဂီသ, ဣမာ ဂါထာယော ပုဗ္ဗေ ပရိဝိတက္ကိတာ, ဥဒါဟု ဌာနသောဝ တံ ပဋိဘန္တီ”တိ? “န ခေါ မေ, ဘန္တေ, ဣမာ ဂါထာယော ပုဗ္ဗေ ပရိဝိတက္ကိတာ, အထ ခေါ ဌာနသောဝ မံ ပဋိဘန္တီ”တိ. “တေန ဟိ တံ, ဝင်္ဂီသ, ဘိယျောသော မတ္တာယ ပုဗ္ဗေ အပရိဝိတက္ကိတာ ဂါထာယော ပဋိဘန္တူ”တိ. “ဧဝံ, ဘန္တေ”တိ ခေါ အာယသ္မာ ဝင်္ဂီသော ဘဂဝတော ပဋိဿုတွာ ဘိယျောသော မတ္တာယ ဘဂဝန္တံ ပုဗ္ဗေ အပရိဝိတက္ကိတာဟိ ဂါထာဟိ အဘိတ္ထဝိ—
</Paragraph>

<Paragraph number="1352" type="verses" book="saga">
_“ဥမ္မဂ္ဂပထံ မာရဿ အဘိဘုယျ,_  
_စရသိ ပဘိဇ္ဇ ခိလာနိ;_  
_တံ ပဿထ ဗန္ဓပမုဉ္စကရံ,_  
_အသိတံ ဘာဂသော ပဝိဘဇံ._  

</Paragraph>

<Paragraph number="1353" type="verses" book="saga">
_ဩဃဿ နိတ္ထရဏတ္ထံ,_  
_အနေကဝိဟိတံ မဂ္ဂံ အက္ခာသိ;_  
_တသ္မိဉ္စေ အမတေ အက္ခာတေ,_  
_ဓမ္မဒ္ဒသာ ဌိတာ အသံဟီရာ._  

</Paragraph>

<Paragraph number="1354" type="verses" book="saga">
_ပဇ္ဇောတကရော အတိဝိဇ္ဈ,_  
_သဗ္ဗဋ္ဌိတီနံ အတိက္ကမမဒ္ဒသ;_  
_ဉတွာ စ သစ္ဆိကတွာ စ,_  
_အဂ္ဂံ သော ဒေသယိ ဒသဒ္ဓါနံ._  

</Paragraph>

<Paragraph number="1355" type="verses" book="saga">
_ဧဝံ သုဒေသိတေ ဓမ္မေ,_  
_ကော ပမာဒေါ ဝိဇာနတံ ဓမ္မံ;_  
_တသ္မာ ဟိ တဿ ဘဂဝတော သာသနေ,_  
_အပ္ပမတ္တော သဒါ နမဿမနုသိက္ခေ”တိ._
</Paragraph>
</Division>