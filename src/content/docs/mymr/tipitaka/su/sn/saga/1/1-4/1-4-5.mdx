---
title: "1.4.5 ဥဇ္ဈာနသညိသုတ္တ"
tableOfContents: false
sidebar:
  order: 6
type: "tipitaka"
basket: "su"
book: "saga"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="35" book="saga">

<Paragraph number="188" book="saga">
ဧကံ သမယံ ဘဂဝါ သာဝတ္ထိယံ ဝိဟရတိ ဇေတဝနေ အနာထပိဏ္ဍိကဿ အာရာမေ. အထ ခေါ သမ္ဗဟုလာ ဥဇ္ဈာနသညိကာ ဒေဝတာယော အဘိက္ကန္တာယ ရတ္တိယာ အဘိက္ကန္တဝဏ္ဏာ ကေဝလကပ္ပံ ဇေတဝနံ ဩဘာသေတွာ ယေန ဘဂဝါ တေနုပသင်္ကမိံသု; ဥပသင်္ကမိတွာ ဝေဟာသံ အဋ္ဌံသု. ဝေဟာသံ ဌိတာ ခေါ ဧကာ ဒေဝတာ ဘဂဝတော သန္တိကေ ဣမံ ဂါထံ အဘာသိ—
</Paragraph>

<Paragraph number="189" type="verses" book="saga">
_“အညထာ သန္တမတ္တာနံ,_  
_အညထာ ယော ပဝေဒယေ;_  
_နိကစ္စ ကိတဝဿေဝ,_  
_ဘုတ္တံ ထေယျေန တဿ တံ._  

</Paragraph>

<Paragraph number="190" type="verses" book="saga">
_ယဉှိ ကယိရာ တဉှိ ဝဒေ,_  
_ယံ န ကယိရာ န တံ ဝဒေ;_  
_အကရောန္တံ ဘာသမာနံ,_  
_ပရိဇာနန္တိ ပဏ္ဍိတာ”တိ._  

</Paragraph>

<Paragraph number="191" type="verses" book="saga">
_“န ယိဒံ ဘာသိတမတ္တေန,_  
_ဧကန္တသဝနေန ဝါ;_  
_အနုက္ကမိတဝေ သက္ကာ,_  
_ယာယံ ပဋိပဒါ ဒဠှာ;_  
_ယာယ ဓီရာ ပမုစ္စန္တိ,_  
_ဈာယိနော မာရဗန္ဓနာ._  

</Paragraph>

<Paragraph number="192" type="verses" book="saga">
_န ဝေ ဓီရာ ပကုဗ္ဗန္တိ,_  
_ဝိဒိတွာ လောကပရိယာယံ;_  
_အညာယ နိဗ္ဗုတာ ဓီရာ,_  
_တိဏ္ဏာ လောကေ ဝိသတ္တိကန်”တိ._  

</Paragraph>

<Paragraph number="193" book="saga">
အထ ခေါ တာ ဒေဝတာယော ပထဝိယံ ပတိဋ္ဌဟိတွာ ဘဂဝတော ပါဒေသု သိရသာ နိပတိတွာ ဘဂဝန္တံ ဧတဒဝေါစုံ—  “အစ္စယော နော, ဘန္တေ, အစ္စဂမာ ယထာဗာလံ ယထာမူဠှံ ယထာအကုသလံ, ယာ မယံ ဘဂဝန္တံ အာသာဒေတဗ္ဗံ အမညိမှာ. တာသံ နော, ဘန္တေ, ဘဂဝါ အစ္စယံ အစ္စယတော ပဋိဂ္ဂဏှာတု အာယတိံ သံဝရာယာ”တိ. အထ ခေါ ဘဂဝါ သိတံ ပါတွာကာသိ. အထ ခေါ တာ ဒေဝတာယော ဘိယျောသော မတ္တာယ ဥဇ္ဈာယန္တိယော ဝေဟာသံ အဗ္ဘုဂ္ဂဉ္ဆုံ. ဧကာ ဒေဝတာ ဘဂဝတော သန္တိကေ ဣမံ ဂါထံ အဘာသိ—
</Paragraph>

<Paragraph number="194" type="verses" book="saga">
_“အစ္စယံ ဒေသယန္တီနံ,_  
_ယော စေ န ပဋိဂဏှတိ;_  
_ကောပန္တရော ဒေါသဂရု,_  
_သ ဝေရံ ပဋိမုဉ္စတီ”တိ._  

</Paragraph>

<Paragraph number="195" type="verses" book="saga">
_“အစ္စယော စေ န ဝိဇ္ဇေထ,_  
_နောစိဓာပဂတံ သိယာ;_  
_ဝေရာနိ န စ သမ္မေယျုံ,_  
_ကေနီဓ ကုသလော သိယာ”တိ._  

</Paragraph>

<Paragraph number="196" type="verses" book="saga">
_“ကဿစ္စယာ န ဝိဇ္ဇန္တိ,_  
_ကဿ နတ္ထိ အပါဂတံ;_  
_ကော န သမ္မောဟမာပါဒိ,_  
_ကော စ ဓီရော သဒါ သတော”တိ._  

</Paragraph>

<Paragraph number="197" type="verses" book="saga">
_“တထာဂတဿ ဗုဒ္ဓဿ,_  
_သဗ္ဗဘူတာနုကမ္ပိနော;_  
_တဿစ္စယာ န ဝိဇ္ဇန္တိ,_  
_တဿ နတ္ထိ အပါဂတံ;_  
_သော န သမ္မောဟမာပါဒိ,_  
_သောဝ ဓီရော သဒါ သတောတိ._  

</Paragraph>

<Paragraph number="198" type="verses" book="saga">
_အစ္စယံ ဒေသယန္တီနံ,_  
_ယော စေ န ပဋိဂဏှတိ;_  
_ကောပန္တရော ဒေါသဂရု,_  
_သ ဝေရံ ပဋိမုဉ္စတိ;_  
_တံ ဝေရံ နာဘိနန္ဒာမိ,_  
_ပဋိဂ္ဂဏှာမိ ဝေါစ္စယန်”တိ._
</Paragraph>
</Division>