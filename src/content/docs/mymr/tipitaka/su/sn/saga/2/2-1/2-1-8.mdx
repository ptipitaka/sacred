---
title: 2.1.8 တာယနသုတ္တ
tableOfContents: false
sidebar:
  order: 8
type: tipitaka
basket: su
book: sn
review:
  current: review
  updated: '2025-10-23T09:13:55.455640'
  updated_by: ''
  notes: ''
  history:
  - state: review
    date: '2025-10-23T09:13:55.455640'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="89" book="sn" e="ch" v="18" p="294">

<Paragraph number="398" book="sn">
သာဝတ္ထိနိဒါနံ. အထ ခေါ တာယနော ဒေဝပုတ္တော ပုရာဏတိတ္ထကရော အဘိက္ကန္တာယ ရတ္တိယာ အဘိက္ကန္တဝဏ္ဏော ကေဝလကပ္ပံ ဇေတဝနံ ဩဘာသေတွာ ယေန ဘဂဝါ တေနုပသင်္ကမိ; ဥပသင်္ကမိတွာ ဘဂဝန္တံ အဘိဝါဒေတွာ ဧကမန္တံ အဋ္ဌာသိ. ဧကမန္တံ ဌိတော ခေါ တာယနော ဒေဝပုတ္တော ဘဂဝတော သန္တိကေ ဣမာ ဂါထာယော အဘာသိ—
</Paragraph>

<Paragraph number="399" type="verses" book="sn">
_“ဆိန္ဒ သောတံ ပရက္ကမ္မ,_  
_ကာမေ ပနုဒ ဗြာဟ္မဏ;_  
_နပ္ပဟာယ မုနီ ကာမေ,_  
_နေကတ္တမုပပဇ္ဇတိ._  

</Paragraph>

<Paragraph number="400" type="verses" book="sn">
_ကယိရာ စေ ကယိရာထေနံ,_  
_ဒဠှမေနံ ပရက္ကမေ;_  
_သိထိလော ဟိ ပရိဗ္ဗာဇော,_  
_ဘိယျော အာကိရတေ ရဇံ._  

</Paragraph>

<Paragraph number="401" type="verses" book="sn">
_အကတံ ဒုက္ကဋံ သေယျော,_  
_ပစ္ဆာ တပတိ ဒုက္ကဋံ;_  
_ကတဉ္စ သုကတံ သေယျော,_  
_ယံ ကတွာ နာနုတပ္ပတိ._  

</Paragraph>

<Paragraph number="402" type="verses" book="sn">
_ကုသော ယထာ ဒုဂ္ဂဟိတော,_  
_ဟတ္ထမေဝါနုကန္တတိ;_  
_သာမညံ ဒုပ္ပရာမဋ္ဌံ,_  
_နိရယာယူပကဍ္ဎတိ._  

</Paragraph>

<Paragraph number="403" type="verses" book="sn">
_ယံ ကိဉ္စိ သိထိလံ ကမ္မံ,_  
_သံကိလိဋ္ဌဉ္စ ယံ ဝတံ;_  
_သင်္ကဿရံ ဗြဟ္မစရိယံ,_  
_န တံ ဟောတိ မဟပ္ဖလန်”တိ._  

</Paragraph>

<Paragraph number="404" book="sn">
ဣဒမဝေါစ တာယနော ဒေဝပုတ္တော; ဣဒံ ဝတွာ ဘဂဝန္တံ အဘိဝါဒေတွာ ပဒက္ခိဏံ ကတွာ တတ္ထေဝန္တရဓာယီတိ.
</Paragraph>

<Paragraph number="405" book="sn">
အထ ခေါ ဘဂဝါ တဿာ ရတ္တိယာ အစ္စယေန ဘိက္ခူ အာမန္တေသိ—  “ဣမံ, ဘိက္ခဝေ, ရတ္တိံ တာယနော နာမ ဒေဝပုတ္တော ပုရာဏတိတ္ထကရော အဘိက္ကန္တာယ ရတ္တိယာ အဘိက္ကန္တဝဏ္ဏော ကေဝလကပ္ပံ ဇေတဝနံ ဩဘာသေတွာ ယေနာဟံ တေနုပသင်္ကမိ; ဥပသင်္ကမိတွာ မံ အဘိဝါဒေတွာ ဧကမန္တံ အဋ္ဌာသိ. ဧကမန္တံ ဌိတော ခေါ, ဘိက္ခဝေ, တာယနော ဒေဝပုတ္တော မမ သန္တိကေ ဣမာ ဂါထာယော အဘာသိ—
</Paragraph>

<Paragraph number="406" type="verses" book="sn">
_‘ဆိန္ဒ သောတံ ပရက္ကမ္မ,_  
_ကာမေ ပနုဒ ဗြာဟ္မဏ;_  
_နပ္ပဟာယ မုနီ ကာမေ,_  
_နေကတ္တမုပပဇ္ဇတိ._  

</Paragraph>

<Paragraph number="407" type="verses" book="sn">
_ကယိရာ စေ ကယိရာထေနံ,_  
_ဒဠှမေနံ ပရက္ကမေ;_  
_သိထိလော ဟိ ပရိဗ္ဗာဇော,_  
_ဘိယျော အာကိရတေ ရဇံ._  

</Paragraph>

<Paragraph number="408" type="verses" book="sn">
_အကတံ ဒုက္ကဋံ သေယျော,_  
_ပစ္ဆာ တပတိ ဒုက္ကဋံ;_  
_ကတဉ္စ သုကတံ သေယျော,_  
_ယံ ကတွာ နာနုတပ္ပတိ._  

</Paragraph>

<Paragraph number="409" type="verses" book="sn">
_ကုသော ယထာ ဒုဂ္ဂဟိတော,_  
_ဟတ္ထမေဝါနုကန္တတိ;_  
_သာမညံ ဒုပ္ပရာမဋ္ဌံ,_  
_နိရယာယူပကဍ္ဎတိ._  

</Paragraph>

<Paragraph number="410" type="verses" book="sn">
_ယံ ကိဉ္စိ သိထိလံ ကမ္မံ,_  
_သံကိလိဋ္ဌဉ္စ ယံ ဝတံ;_  
_သင်္ကဿရံ ဗြဟ္မစရိယံ,_  
_န တံ ဟောတိ မဟပ္ဖလန်’တိ._  

</Paragraph>

<Paragraph number="411" book="sn">
ဣဒမဝေါစ, ဘိက္ခဝေ, တာယနော ဒေဝပုတ္တော, ဣဒံ ဝတွာ မံ အဘိဝါဒေတွာ ပဒက္ခိဏံ ကတွာ တတ္ထေဝန္တရဓာယိ. ဥဂ္ဂဏှာထ, ဘိက္ခဝေ, တာယနဂါထာ; ပရိယာပုဏာထ, ဘိက္ခဝေ, တာယနဂါထာ; ဓာရေထ, ဘိက္ခဝေ, တာယနဂါထာ. အတ္ထသံဟိတာ, ဘိက္ခဝေ, တာယနဂါထာ အာဒိဗြဟ္မစရိယိကာ”တိ.
</Paragraph>
</Division>