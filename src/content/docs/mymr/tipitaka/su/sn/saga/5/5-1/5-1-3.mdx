---
title: "5.1.3 ကိသာဂေါတမီသုတ္တ"
tableOfContents: false
sidebar:
  order: 3
type: "tipitaka"
basket: "su"
book: "sn"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="164" book="sn" e="ch" v="18" p="304">

<Paragraph number="951" book="sn">
သာဝတ္ထိနိဒါနံ. အထ ခေါ ကိသာဂေါတမီ ဘိက္ခုနီ ပုဗ္ဗဏှသမယံ နိဝါသေတွာ ပတ္တစီဝရမာဒါယ သာဝတ္ထိံ ပိဏ္ဍာယ ပါဝိသိ. သာဝတ္ထိယံ ပိဏ္ဍာယ စရိတွာ ပစ္ဆာဘတ္တံ ပိဏ္ဍပါတပဋိက္ကန္တာ ယေန အန္ဓဝနံ တေနုပသင်္ကမိ, ဥပသင်္ကမိတွာ ဒိဝါဝိဟာရာယ. အန္ဓဝနံ အဇ္ဈောဂါဟေတွာ အညတရသ္မိံ ရုက္ခမူလေ ဒိဝါဝိဟာရံ နိသီဒိ. အထ ခေါ မာရော ပါပိမာ ကိသာဂေါတမိယာ ဘိက္ခုနိယာ ဘယံ ဆမ္ဘိတတ္တံ လောမဟံသံ ဥပ္ပါဒေတုကာမော သမာဓိမှာ စာဝေတုကာမော ယေန ကိသာဂေါတမီ ဘိက္ခုနီ တေနုပသင်္ကမိ; ဥပသင်္ကမိတွာ ကိသာဂေါတမိံ ဘိက္ခုနိံ ဂါထာယ အဇ္ဈဘာသိ—
</Paragraph>

<Paragraph number="952" type="verses" book="sn">
_“ကိံ နု တွံ မတပုတ္တာဝ,_  
_ဧကမာသိ ရုဒမ္မုခီ;_  
_ဝနမဇ္ဈဂတာ ဧကာ,_  
_ပုရိသံ နု ဂဝေသသီ”တိ._  

</Paragraph>

<Paragraph number="953" book="sn">
အထ ခေါ ကိသာဂေါတမိယာ ဘိက္ခုနိယာ ဧတဒဟောသိ—  “ကော နု ခွါယံ မနုဿော ဝါ အမနုဿော ဝါ ဂါထံ ဘာသတီ”တိ? အထ ခေါ ကိသာဂေါတမိယာ ဘိက္ခုနိယာ ဧတဒဟောသိ—  “မာရော ခေါ အယံ ပါပိမာ မမ ဘယံ ဆမ္ဘိတတ္တံ လောမဟံသံ ဥပ္ပါဒေတုကာမော သမာဓိမှာ စာဝေတုကာမော ဂါထံ ဘာသတီ”တိ.
</Paragraph>

<Paragraph number="954" book="sn">
အထ ခေါ ကိသာဂေါတမီ ဘိက္ခုနီ “မာရော အယံ ပါပိမာ” ဣတိ ဝိဒိတွာ မာရံ ပါပိမန္တံ ဂါထာဟိ ပစ္စဘာသိ—
</Paragraph>

<Paragraph number="955" type="verses" book="sn">
_“အစ္စန္တံ မတပုတ္တာမှိ,_  
_ပုရိသာ ဧတဒန္တိကာ;_  
_န သောစာမိ န ရောဒါမိ,_  
_န တံ ဘာယာမိ အာဝုသော._  

</Paragraph>

<Paragraph number="956" type="verses" book="sn">
_သဗ္ဗတ္ထ ဝိဟတာ နန္ဒီ,_  
_တမောက္ခန္ဓော ပဒါလိတော;_  
_ဇေတွာန မစ္စုနော သေနံ,_  
_ဝိဟရာမိ အနာသဝါ”တိ._  

</Paragraph>

<Paragraph number="957" book="sn">
အထ ခေါ မာရော ပါပိမာ “ဇာနာတိ မံ ကိသာဂေါတမီ ဘိက္ခုနီ”တိ ဒုက္ခီ ဒုမ္မနော တတ္ထေဝန္တရဓာယီတိ.
</Paragraph>
</Division>