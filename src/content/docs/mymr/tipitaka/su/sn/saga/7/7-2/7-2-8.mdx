---
title: "7.2.8 ကဋ္ဌဟာရသုတ္တ"
tableOfContents: false
sidebar:
  order: 8
type: "tipitaka"
basket: "su"
book: "sn"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="204" book="sn" e="ch" v="18" p="308">

<Paragraph number="1275" book="sn">
ဧကံ သမယံ ဘဂဝါ ကောသလေသု ဝိဟရတိ အညတရသ္မိံ ဝနသဏ္ဍေ. တေန ခေါ ပန သမယေန အညတရဿ ဘာရဒွါဇဂေါတ္တဿ ဗြာဟ္မဏဿ သမ္ဗဟုလာ အန္တေဝါသိကာ ကဋ္ဌဟာရကာ မာဏဝကာ ယေန ဝနသဏ္ဍော တေနုပသင်္ကမိံသု; ဥပသင်္ကမိတွာ အဒ္ဒသံသု ဘဂဝန္တံ တသ္မိံ ဝနသဏ္ဍေ နိသိန္နံ ပလ္လင်္ကံ အာဘုဇိတွာ ဥဇုံ ကာယံ ပဏိဓာယ ပရိမုခံ သတိံ ဥပဋ္ဌပေတွာ. ဒိသွာန ယေန ဘာရဒွါဇဂေါတ္တော ဗြာဟ္မဏော တေနုပသင်္ကမိံသု; ဥပသင်္ကမိတွာ ဘာရဒွါဇဂေါတ္တံ ဗြာဟ္မဏံ ဧတဒဝေါစုံ—  “ယဂ္ဃေ ဘဝံ ဇာနေယျာသိ. အသုကသ္မိံ ဝနသဏ္ဍေ သမဏော နိသိန္နော ပလ္လင်္ကံ အာဘုဇိတွာ ဥဇုံ ကာယံ ပဏိဓာယ ပရိမုခံ သတိံ ဥပဋ္ဌပေတွာ”. အထ ခေါ ဘာရဒွါဇဂေါတ္တော ဗြာဟ္မဏော တေဟိ မာဏဝကေဟိ သဒ္ဓိံ ယေန သော ဝနသဏ္ဍော တေနုပသင်္ကမိ. အဒ္ဒသာ ခေါ ဘဂဝန္တံ တသ္မိံ ဝနသဏ္ဍေ နိသိန္နံ ပလ္လင်္ကံ အာဘုဇိတွာ ဥဇုံ ကာယံ ပဏိဓာယ ပရိမုခံ သတိံ ဥပဋ္ဌပေတွာ. ဒိသွာန ယေန ဘဂဝါ တေနုပသင်္ကမိ; ဥပသင်္ကမိတွာ ဘဂဝန္တံ ဂါထာယ အဇ္ဈဘာသိ—
</Paragraph>

<Paragraph number="1276" type="verses" book="sn">
_“ဂမ္ဘီရရူပေ ဗဟုဘေရဝေ ဝနေ,_  
_သုညံ အရညံ ဝိဇနံ ဝိဂါဟိယ;_  
_အနိဉ္ဇမာနေန ဌိတေန ဝဂ္ဂုနာ,_  
_သုစာရုရူပံ ဝတ ဘိက္ခု ဈာယသိ._  

</Paragraph>

<Paragraph number="1277" type="verses" book="sn">
_န ယတ္ထ ဂီတံ နပိ ယတ္ထ ဝါဒိတံ,_  
_ဧကော အရညေ ဝနဝဿိတော မုနိ;_  
_အစ္ဆေရရူပံ ပဋိဘာတိ မံ ဣဒံ,_  
_ယဒေကကော ပီတိမနော ဝနေ ဝသေ._  

</Paragraph>

<Paragraph number="1278" type="verses" book="sn">
_မညာမဟံ လောကာဓိပတိသဟဗျတံ,_  
_အာကင်္ခမာနော တိဒိဝံ အနုတ္တရံ;_  
_ကသ္မာ ဘဝံ ဝိဇနမရညမဿိတော,_  
_တပေါ ဣဓ ကုဗ္ဗသိ ဗြဟ္မပတ္တိယာ”တိ._  

</Paragraph>

<Paragraph number="1279" type="verses" book="sn">
_“ယာ ကာစိ ကင်္ခါ အဘိနန္ဒနာ ဝါ,_  
_အနေကဓာတူသု ပုထူ သဒါသိတာ;_  
_အညာဏမူလပ္ပဘဝါ ပဇပ္ပိတာ,_  
_သဗ္ဗာ မယာ ဗျန္တိကတာ သမူလိကာ._  

</Paragraph>

<Paragraph number="1280" type="verses" book="sn">
_သွာဟံ အကင်္ခေါ အသိတော အနူပယော,_  
_သဗ္ဗေသု ဓမ္မေသု ဝိသုဒ္ဓဒဿနော;_  
_ပပ္ပုယျ သမ္ဗောဓိမနုတ္တရံ သိဝံ,_  
_ဈာယာမဟံ ဗြဟ္မ ရဟော ဝိသာရဒေါ”တိ._  

</Paragraph>

<Paragraph number="1281" book="sn">
ဧဝံ ဝုတ္တေ, ဘာရဒွါဇဂေါတ္တော ဗြာဟ္မဏော ဘဂဝန္တံ ဧတဒဝေါစ—  “အဘိက္ကန္တံ, ဘော ဂေါတမ, အဘိက္ကန္တံ, ဘော ဂေါတမ …ပေ…  အဇ္ဇတဂ္ဂေ ပါဏုပေတံ သရဏံ ဂတန်”တိ.
</Paragraph>
</Division>