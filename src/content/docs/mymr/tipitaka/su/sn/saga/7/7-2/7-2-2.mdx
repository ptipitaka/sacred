---
title: "7.2.2 ဥဒယသုတ္တ"
tableOfContents: false
sidebar:
  order: 5
type: "tipitaka"
basket: "su"
book: "saga"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="198" book="saga">

<Paragraph number="1231" book="saga">
သာဝတ္ထိနိဒါနံ. အထ ခေါ ဘဂဝါ ပုဗ္ဗဏှသမယံ နိဝါသေတွာ ပတ္တစီဝရမာဒါယ ယေန ဥဒယဿ ဗြာဟ္မဏဿ နိဝေသနံ တေနုပသင်္ကမိ. အထ ခေါ ဥဒယော ဗြာဟ္မဏော ဘဂဝတော ပတ္တံ ဩဒနေန ပူရေသိ. ဒုတိယမ္ပိ ခေါ ဘဂဝါ ပုဗ္ဗဏှသမယံ နိဝါသေတွာ ပတ္တစီဝရမာဒါယ ယေန ဥဒယဿ ဗြာဟ္မဏဿ နိဝေသနံ တေနုပသင်္ကမိ …ပေ…  တတိယမ္ပိ ခေါ ဥဒယော ဗြာဟ္မဏော ဘဂဝတော ပတ္တံ ဩဒနေန ပူရေတွာ ဘဂဝန္တံ ဧတဒဝေါစ—  “ပကဋ္ဌကောယံ သမဏော ဂေါတမော ပုနပ္ပုနံ အာဂစ္ဆတီ”တိ.
</Paragraph>

<Paragraph number="1232" type="verses" book="saga">
_“ပုနပ္ပုနဉ္စေဝ ဝပန္တိ ဗီဇံ,_  
_ပုနပ္ပုနံ ဝဿတိ ဒေဝရာဇာ;_  
_ပုနပ္ပုနံ ခေတ္တံ ကသန္တိ ကဿကာ,_  
_ပုနပ္ပုနံ ဓညမုပေတိ ရဋ္ဌံ._  

</Paragraph>

<Paragraph number="1233" type="verses" book="saga">
_ပုနပ္ပုနံ ယာစကာ ယာစယန္တိ,_  
_ပုနပ္ပုနံ ဒါနပတီ ဒဒန္တိ;_  
_ပုနပ္ပုနံ ဒါနပတီ ဒဒိတွာ,_  
_ပုနပ္ပုနံ သဂ္ဂမုပေန္တိ ဌာနံ._  

</Paragraph>

<Paragraph number="1234" type="verses" book="saga">
_ပုနပ္ပုနံ ခီရနိကာ ဒုဟန္တိ,_  
_ပုနပ္ပုနံ ဝစ္ဆော ဥပေတိ မာတရံ;_  
_ပုနပ္ပုနံ ကိလမတိ ဖန္ဒတိ စ,_  
_ပုနပ္ပုနံ ဂဗ္ဘမုပေတိ မန္ဒော._  

</Paragraph>

<Paragraph number="1235" type="verses" book="saga">
_ပုနပ္ပုနံ ဇာယတိ မီယတိ စ,_  
_ပုနပ္ပုနံ သိဝထိကံ ဟရန္တိ;_  
_မဂ္ဂဉ္စ လဒ္ဓါ အပုနဗ္ဘဝါယ,_  
_န ပုနပ္ပုနံ ဇာယတိ ဘူရိပညော”တိ._  

</Paragraph>

<Paragraph number="1236" book="saga">
ဧဝံ ဝုတ္တေ, ဥဒယော ဗြာဟ္မဏော ဘဂဝန္တံ ဧတဒဝေါစ—  “အဘိက္ကန္တံ, ဘော ဂေါတမ …ပေ…  ဥပါသကံ မံ ဘဝံ ဂေါတမော ဓာရေတု အဇ္ဇတဂ္ဂေ ပါဏုပေတံ သရဏံ ဂတန်”တိ.
</Paragraph>
</Division>