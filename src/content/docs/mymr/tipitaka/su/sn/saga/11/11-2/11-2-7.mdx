---
title: "11.2.7 ဗုဒ္ဓဝန္ဒနာသုတ္တ"
tableOfContents: false
sidebar:
  order: 8
type: "tipitaka"
basket: "su"
book: "saga"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="263" book="saga">

<Paragraph number="1653" book="saga">
သာဝတ္ထိယံ ဇေတဝနေ. တေန ခေါ ပန သမယေန ဘဂဝါ ဒိဝါဝိဟာရဂတော ဟောတိ ပဋိသလ္လီနော. အထ ခေါ သက္ကော စ ဒေဝါနမိန္ဒော ဗြဟ္မာ စ သဟမ္ပတိ ယေန ဘဂဝါ တေနုပသင်္ကမိံသု; ဥပသင်္ကမိတွာ ပစ္စေကံ ဒွါရဗာဟံ နိဿာယ အဋ္ဌံသု. အထ ခေါ သက္ကော ဒေဝါနမိန္ဒော ဘဂဝတော သန္တိကေ ဣမံ ဂါထံ အဘာသိ—
</Paragraph>

<Paragraph number="1654" type="verses" book="saga">
_“ဥဋ္ဌေဟိ ဝီရ ဝိဇိတသင်္ဂါမ,_  
_ပန္နဘာရ အနဏ ဝိစရ လောကေ;_  
_စိတ္တဉ္စ တေ သုဝိမုတ္တံ,_  
_စန္ဒော ယထာ ပန္နရသာယ ရတ္တိန်”တိ._  

</Paragraph>

<Paragraph number="1655" book="saga">
“န ခေါ, ဒေဝါနမိန္ဒ, တထာဂတာ ဧဝံ ဝန္ဒိတဗ္ဗာ. ဧဝဉ္စ ခေါ, ဒေဝါနမိန္ဒ, တထာဂတာ ဝန္ဒိတဗ္ဗာ—
</Paragraph>

<Paragraph number="1656" type="verses" book="saga">
_‘ဥဋ္ဌေဟိ ဝီရ ဝိဇိတသင်္ဂါမ,_  
_သတ္ထဝါဟ အနဏ ဝိစရ လောကေ;_  
_ဒေသဿု ဘဂဝါ ဓမ္မံ,_  
_အညာတာရော ဘဝိဿန္တီ’”တိ._
</Paragraph>
</Division>