---
title: "3.1.9 ယညသုတ္တ"
tableOfContents: false
sidebar:
  order: 9
type: "tipitaka"
basket: "su"
book: "sn"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="120" book="sn" e="ch" v="18" p="298">

<Paragraph number="615" book="sn">
သာဝတ္ထိနိဒါနံ. တေန ခေါ ပန သမယေန ရညော ပသေနဒိဿ ကောသလဿ မဟာယညော ပစ္စုပဋ္ဌိတော ဟောတိ, ပဉ္စ စ ဥသဘသတာနိ ပဉ္စ စ ဝစ္ဆတရသတာနိ ပဉ္စ စ ဝစ္ဆတရိသတာနိ ပဉ္စ စ အဇသတာနိ ပဉ္စ စ ဥရဗ္ဘသတာနိ ထူဏူပနီတာနိ ဟောန္တိ ယညတ္ထာယ. ယေပိဿ တေ ဟောန္တိ ဒါသာတိ ဝါ ပေဿာတိ ဝါ ကမ္မကရာတိ ဝါ, တေပိ ဒဏ္ဍတဇ္ဇိတာ ဘယတဇ္ဇိတာ အဿုမုခါ ရုဒမာနာ ပရိကမ္မာနိ ကရောန္တိ.
</Paragraph>

<Paragraph number="616" book="sn">
အထ ခေါ သမ္ဗဟုလာ ဘိက္ခူ ပုဗ္ဗဏှသမယံ နိဝါသေတွာ ပတ္တစီဝရမာဒါယ သာဝတ္ထိံ ပိဏ္ဍာယ ပဝိသိံသု. သာဝတ္ထိယံ ပိဏ္ဍာယ စရိတွာ ပစ္ဆာဘတ္တံ ပိဏ္ဍပါတပဋိက္ကန္တာ ယေန ဘဂဝါ တေနုပသင်္ကမိံသု; ဥပသင်္ကမိတွာ ဘဂဝန္တံ အဘိဝါဒေတွာ ဧကမန္တံ နိသီဒိံသု. ဧကမန္တံ နိသိန္နာ ခေါ တေ ဘိက္ခူ ဘဂဝန္တံ ဧတဒဝေါစုံ—  “ဣဓ, ဘန္တေ, ရညော ပသေနဒိဿ ကောသလဿ မဟာယညော ပစ္စုပဋ္ဌိတော ဟောတိ, ပဉ္စ စ ဥသဘသတာနိ ပဉ္စ စ ဝစ္ဆတရသတာနိ ပဉ္စ စ ဝစ္ဆတရိသတာနိ ပဉ္စ စ အဇသတာနိ ပဉ္စ စ ဥရဗ္ဘသတာနိ ထူဏူပနီတာနိ ဟောန္တိ ယညတ္ထာယ. ယေပိဿ တေ ဟောန္တိ ဒါသာတိ ဝါ ပေဿာတိ ဝါ ကမ္မကရာတိ ဝါ, တေပိ ဒဏ္ဍတဇ္ဇိတာ ဘယတဇ္ဇိတာ အဿုမုခါ ရုဒမာနာ ပရိကမ္မာနိ ကရောန္တီ”တိ.
</Paragraph>

<Paragraph number="617" book="sn">
အထ ခေါ ဘဂဝါ ဧတမတ္ထံ ဝိဒိတွာ တာယံ ဝေလာယံ ဣမာ ဂါထာယော အဘာသိ—
</Paragraph>

<Paragraph number="618" type="verses" book="sn">
_“အဿမေဓံ ပုရိသမေဓံ,_  
_သမ္မာပါသံ ဝါဇပေယျံ;_  
_နိရဂ္ဂဠံ မဟာရမ္ဘာ,_  
_န တေ ဟောန္တိ မဟပ္ဖလာ._  

</Paragraph>

<Paragraph number="619" type="verses" book="sn">
_အဇေဠကာ စ ဂါဝေါ စ,_  
_ဝိဝိဓာ ယတ္ထ ဟညရေ;_  
_န တံ သမ္မဂ္ဂတာ ယညံ,_  
ဥပယန္တိ မဟေသိနော._  

</Paragraph>

<Paragraph number="620" type="verses" book="sn">
_ယေ စ ယညာ နိရာရမ္ဘာ,_  
_ယဇန္တိ အနုကုလံ သဒါ;_  
_အဇေဠကာ စ ဂါဝေါ စ,_  
_ဝိဝိဓာ နေတ္ထ ဟညရေ;_  
_ဧတံ သမ္မဂ္ဂတာ ယညံ,_  
ဥပယန္တိ မဟေသိနော._  

</Paragraph>

<Paragraph number="621" type="verses" book="sn">
_ဧတံ ယဇေထ မေဓာဝီ,_  
_ဧသော ယညော မဟပ္ဖလော;_  
_ဧတဉှိ ယဇမာနဿ,_  
_သေယျော ဟောတိ န ပါပိယော;_  
_ယညော စ ဝိပုလော ဟောတိ,_  
_ပသီဒန္တိ စ ဒေဝတာ”တိ._
</Paragraph>
</Division>