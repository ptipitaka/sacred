---
title: "5.1.1 အာဠဝိကာသုတ္တ"
tableOfContents: false
sidebar:
  order: 1
type: "tipitaka"
basket: "su"
book: "sn"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="162" book="sn" e="ch" v="18" p="303">

<Paragraph number="939" book="sn">
ဧဝံ မေ သုတံ—  ဧကံ သမယံ ဘဂဝါ သာဝတ္ထိယံ ဝိဟရတိ ဇေတဝနေ အနာထပိဏ္ဍိကဿ အာရာမေ. အထ ခေါ အာဠဝိကာ ဘိက္ခုနီ ပုဗ္ဗဏှသမယံ နိဝါသေတွာ ပတ္တစီဝရမာဒါယ သာဝတ္ထိံ ပိဏ္ဍာယ ပါဝိသိ. သာဝတ္ထိယံ ပိဏ္ဍာယ စရိတွာ ပစ္ဆာဘတ္တံ ပိဏ္ဍပါတပဋိက္ကန္တာ ယေန အန္ဓဝနံ တေနုပသင်္ကမိ ဝိဝေကတ္ထိနီ. အထ ခေါ မာရော ပါပိမာ အာဠဝိကာယ ဘိက္ခုနိယာ ဘယံ ဆမ္ဘိတတ္တံ လောမဟံသံ ဥပ္ပါဒေတုကာမော ဝိဝေကမှာ စာဝေတုကာမော ယေန အာဠဝိကာ ဘိက္ခုနီ တေနုပသင်္ကမိ; ဥပသင်္ကမိတွာ အာဠဝိကံ ဘိက္ခုနိံ ဂါထာယ အဇ္ဈဘာသိ—
</Paragraph>

<Paragraph number="940" type="verses" book="sn">
_“နတ္ထိ နိဿရဏံ လောကေ,_  
_ကိံ ဝိဝေကေန ကာဟသိ;_  
_ဘုဉ္ဇဿု ကာမရတိယော,_  
_မာဟု ပစ္ဆာနုတာပိနီ”တိ._  

</Paragraph>

<Paragraph number="941" book="sn">
အထ ခေါ အာဠဝိကာယ ဘိက္ခုနိယာ ဧတဒဟောသိ—  “ကော နု ခွါယံ မနုဿော ဝါ အမနုဿော ဝါ ဂါထံ ဘာသတီ”တိ? အထ ခေါ အာဠဝိကာယ ဘိက္ခုနိယာ ဧတဒဟောသိ—  “မာရော ခေါ အယံ ပါပိမာ မမ ဘယံ ဆမ္ဘိတတ္တံ လောမဟံသံ ဥပ္ပါဒေတုကာမော ဝိဝေကမှာ စာဝေတုကာမော ဂါထံ ဘာသတီ”တိ. အထ ခေါ အာဠဝိကာ ဘိက္ခုနီ “မာရော အယံ ပါပိမာ” ဣတိ ဝိဒိတွာ မာရံ ပါပိမန္တံ ဂါထာဟိ ပစ္စဘာသိ—
</Paragraph>

<Paragraph number="942" type="verses" book="sn">
_“အတ္ထိ နိဿရဏံ လောကေ,_  
_ပညာယ မေ သုဖုဿိတံ;_  
_ပမတ္တဗန္ဓု ပါပိမ,_  
_န တွံ ဇာနာသိ တံ ပဒံ._  

</Paragraph>

<Paragraph number="943" type="verses" book="sn">
_သတ္တိသူလူပမာ ကာမာ,_  
_ခန္ဓာသံ အဓိကုဋ္ဋနာ;_  
_ယံ တွံ ကာမရတိံ ဗြူသိ,_  
_အရတိ မယှ သာ အဟူ”တိ._  

</Paragraph>

<Paragraph number="944" book="sn">
အထ ခေါ မာရော ပါပိမာ “ဇာနာတိ မံ အာဠဝိကာ ဘိက္ခုနီ”တိ ဒုက္ခီ ဒုမ္မနော တတ္ထေဝန္တရဓာယီတိ.
</Paragraph>
</Division>