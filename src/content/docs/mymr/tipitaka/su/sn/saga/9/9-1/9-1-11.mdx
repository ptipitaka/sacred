---
title: "9.1.11 အကုသလဝိတက္ကသုတ္တ"
tableOfContents: false
sidebar:
  order: 11
type: "tipitaka"
basket: "su"
book: "sn"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="231" book="sn" e="ch" v="18" p="313">

<Paragraph number="1424" book="sn">
ဧကံ သမယံ အညတရော ဘိက္ခု ကောသလေသု ဝိဟရတိ အညတရသ္မိံ ဝနသဏ္ဍေ. တေန ခေါ ပန သမယေန သော ဘိက္ခု ဒိဝါဝိဟာရဂတော ပါပကေ အကုသလေ ဝိတက္ကေ ဝိတက္ကေတိ, သေယျထိဒံ—  ကာမဝိတက္ကံ, ဗျာပါဒဝိတက္ကံ, ဝိဟိံသာဝိတက္ကံ. အထ ခေါ ယာ တသ္မိံ ဝနသဏ္ဍေ အဓိဝတ္ထာ ဒေဝတာ တဿ ဘိက္ခုနော အနုကမ္ပိကာ အတ္ထကာမာ တံ ဘိက္ခုံ သံဝေဇေတုကာမာ ယေန သော ဘိက္ခု တေနုပသင်္ကမိ; ဥပသင်္ကမိတွာ တံ ဘိက္ခုံ ဂါထာဟိ အဇ္ဈဘာသိ—
</Paragraph>

<Paragraph number="1425" type="verses" book="sn">
_“အယောနိသော မနသိကာရာ,_  
_သော ဝိတက္ကေဟိ ခဇ္ဇသိ;_  
_အယောနိသော ပဋိနိဿဇ္ဇ,_  
_ယောနိသော အနုစိန္တယ._  

</Paragraph>

<Paragraph number="1426" type="verses" book="sn">
_သတ္ထာရံ ဓမ္မမာရဗ္ဘ,_  
_သံဃံ သီလာနိ အတ္တနော;_  
_အဓိဂစ္ဆသိ ပါမောဇ္ဇံ,_  
_ပီတိသုခမသံသယံ;_  
_တတော ပါမောဇ္ဇဗဟုလော,_  
_ဒုက္ခဿန္တံ ကရိဿသီ”တိ._  

</Paragraph>

<Paragraph number="1427" book="sn">
အထ ခေါ သော ဘိက္ခု တာယ ဒေဝတာယ သံဝေဇိတော သံဝေဂမာပါဒီတိ.
</Paragraph>
</Division>