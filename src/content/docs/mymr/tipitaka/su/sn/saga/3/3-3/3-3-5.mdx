---
title: "3.3.5 ပဗ္ဗတူပမသုတ္တ"
tableOfContents: false
sidebar:
  order: 5
type: "tipitaka"
basket: "su"
book: "sn"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="136" book="sn" e="ch" v="18" p="299">

<Paragraph number="755" book="sn">
သာဝတ္ထိနိဒါနံ. ဧကမန္တံ နိသိန္နံ ခေါ ရာဇာနံ ပသေနဒိံ ကောသလံ ဘဂဝါ ဧတဒဝေါစ—  “ဟန္ဒ ကုတော နု တွံ, မဟာရာဇ, အာဂစ္ဆသိ ဒိဝါ ဒိဝဿာ”တိ? “ယာနိ တာနိ, ဘန္တေ, ရညံ ခတ္တိယာနံ မုဒ္ဓါဝသိတ္တာနံ ဣဿရိယမဒမတ္တာနံ ကာမဂေဓပရိယုဋ္ဌိတာနံ ဇနပဒတ္ထာဝရိယပ္ပတ္တာနံ မဟန္တံ ပထဝိမဏ္ဍလံ အဘိဝိဇိယ အဇ္ဈာဝသန္တာနံ ရာဇကရဏီယာနိ ဘဝန္တိ, တေသု ခွါဟံ, ဧတရဟိ ဥဿုက္ကမာပန္နော”တိ.
</Paragraph>

<Paragraph number="756" book="sn">
“တံ ကိံ မညသိ, မဟာရာဇ, ဣဓ တေ ပုရိသော အာဂစ္ဆေယျ ပုရတ္ထိမာယ ဒိသာယ သဒ္ဓါယိကော ပစ္စယိကော. သော တံ ဥပသင်္ကမိတွာ ဧဝံ ဝဒေယျ—  ‘ယဂ္ဃေ, မဟာရာဇ, ဇာနေယျာသိ, အဟံ အာဂစ္ဆာမိ ပုရတ္ထိမာယ ဒိသာယ. တတ္ထဒ္ဒသံ မဟန္တံ ပဗ္ဗတံ အဗ္ဘသမံ, သဗ္ဗေ ပါဏေ နိပ္ပေါထေန္တော အာဂစ္ဆတိ. ယံ တေ, မဟာရာဇ, ကရဏီယံ, တံ ကရောဟီ’တိ. အထ ဒုတိယော ပုရိသော အာဂစ္ဆေယျ ပစ္ဆိမာယ ဒိသာယ …ပေ…  အထ တတိယော ပုရိသော အာဂစ္ဆေယျ ဥတ္တရာယ ဒိသာယ…  အထ စတုတ္ထော ပုရိသော အာဂစ္ဆေယျ ဒက္ခိဏာယ ဒိသာယ သဒ္ဓါယိကော ပစ္စယိကော. သော တံ ဥပသင်္ကမိတွာ ဧဝံ ဝဒေယျ—  ‘ယဂ္ဃေ, မဟာရာဇ, ဇာနေယျာသိ, အဟံ အာဂစ္ဆာမိ ဒက္ခိဏာယ ဒိသာယ. တတ္ထဒ္ဒသံ မဟန္တံ ပဗ္ဗတံ အဗ္ဘသမံ သဗ္ဗေ ပါဏေ နိပ္ပေါထေန္တော အာဂစ္ဆတိ. ယံ တေ, မဟာရာဇ, ကရဏီယံ တံ ကရောဟီ’တိ. ဧဝရူပေ တေ, မဟာရာဇ, မဟတိ မဟဗ္ဘယေ သမုပ္ပန္နေ ဒါရုဏေ မနုဿက္ခယေ ဒုလ္လဘေ မနုဿတ္တေ ကိမဿ ကရဏီယန်”တိ?
</Paragraph>

<Paragraph number="757" book="sn">
“ဧဝရူပေ မေ, ဘန္တေ, မဟတိ မဟဗ္ဘယေ သမုပ္ပန္နေ ဒါရုဏေ မနုဿက္ခယေ ဒုလ္လဘေ မနုဿတ္တေ ကိမဿ ကရဏီယံ အညတြ ဓမ္မစရိယာယ အညတြ သမစရိယာယ အညတြ ကုသလကိရိယာယ အညတြ ပုညကိရိယာယာ”တိ?
</Paragraph>

<Paragraph number="758" book="sn">
“အာရောစေမိ ခေါ တေ, မဟာရာဇ, ပဋိဝေဒေမိ ခေါ တေ, မဟာရာဇ, အဓိဝတ္တတိ ခေါ တံ, မဟာရာဇ, ဇရာမရဏံ. အဓိဝတ္တမာနေ စေ တေ, မဟာရာဇ, ဇရာမရဏေ ကိမဿ ကရဏီယန်”တိ? “အဓိဝတ္တမာနေ စ မေ, ဘန္တေ, ဇရာမရဏေ ကိမဿ ကရဏီယံ အညတြ ဓမ္မစရိယာယ သမစရိယာယ ကုသလကိရိယာယ ပုညကိရိယာယ? ယာနိ တာနိ, ဘန္တေ, ရညံ ခတ္တိယာနံ မုဒ္ဓါဝသိတ္တာနံ ဣဿရိယမဒမတ္တာနံ ကာမဂေဓပရိယုဋ္ဌိတာနံ ဇနပဒတ္ထာဝရိယပ္ပတ္တာနံ မဟန္တံ ပထဝိမဏ္ဍလံ အဘိဝိဇိယ အဇ္ဈာဝသန္တာနံ ဟတ္ထိယုဒ္ဓါနိ ဘဝန္တိ; တေသမ္ပိ, ဘန္တေ, ဟတ္ထိယုဒ္ဓါနံ နတ္ထိ ဂတိ နတ္ထိ ဝိသယော အဓိဝတ္တမာနေ ဇရာမရဏေ. ယာနိပိ တာနိ, ဘန္တေ, ရညံ ခတ္တိယာနံ မုဒ္ဓါဝသိတ္တာနံ …ပေ…  အဇ္ဈာဝသန္တာနံ အဿယုဒ္ဓါနိ ဘဝန္တိ …ပေ…  ရထယုဒ္ဓါနိ ဘဝန္တိ …ပေ…  ပတ္တိယုဒ္ဓါနိ ဘဝန္တိ; တေသမ္ပိ, ဘန္တေ, ပတ္တိယုဒ္ဓါနံ နတ္ထိ ဂတိ နတ္ထိ ဝိသယော အဓိဝတ္တမာနေ ဇရာမရဏေ. သန္တိ ခေါ ပန, ဘန္တေ, ဣမသ္မိံ ရာဇကုလေ မန္တိနော မဟာမတ္တာ, ယေ ပဟောန္တိ အာဂတေ ပစ္စတ္ထိကေ မန္တေဟိ ဘေဒယိတုံ. တေသမ္ပိ, ဘန္တေ, မန္တယုဒ္ဓါနံ နတ္ထိ ဂတိ နတ္ထိ ဝိသယော အဓိဝတ္တမာနေ ဇရာမရဏေ. သံဝိဇ္ဇတိ ခေါ ပန, ဘန္တေ, ဣမသ္မိံ ရာဇကုလေ ပဟူတံ ဟိရညသုဝဏ္ဏံ ဘူမိဂတဉ္စေဝ ဝေဟာသဋ္ဌဉ္စ, ယေန မယံ ပဟောမ အာဂတေ ပစ္စတ္ထိကေ ဓနေန ဥပလာပေတုံ. တေသမ္ပိ, ဘန္တေ, ဓနယုဒ္ဓါနံ နတ္ထိ ဂတိ နတ္ထိ ဝိသယော အဓိဝတ္တမာနေ ဇရာမရဏေ. အဓိဝတ္တမာနေ စ မေ, ဘန္တေ, ဇရာမရဏေ ကိမဿ ကရဏီယံ အညတြ ဓမ္မစရိယာယ သမစရိယာယ ကုသလကိရိယာယ ပုညကိရိယာယာ”တိ?
</Paragraph>

<Paragraph number="759" book="sn">
“ဧဝမေတံ, မဟာရာဇ, ဧဝမေတံ, မဟာရာဇ. အဓိဝတ္တမာနေ ဇရာမရဏေ ကိမဿ ကရဏီယံ အညတြ ဓမ္မစရိယာယ သမစရိယာယ ကုသလကိရိယာယ ပုညကိရိယာယာ”တိ? ဣဒမဝေါစ ဘဂဝါ …ပေ…  သတ္ထာ—
</Paragraph>

<Paragraph number="760" type="verses" book="sn">
_“ယထာပိ သေလာ ဝိပုလာ,_  
_နဘံ အာဟစ္စ ပဗ္ဗတာ;_  
_သမန္တာနုပရိယာယေယျုံ,_  
_နိပ္ပေါထေန္တော စတုဒ္ဒိသာ._  

</Paragraph>

<Paragraph number="761" type="verses" book="sn">
_ဧဝံ ဇရာ စ မစ္စု စ,_  
_အဓိဝတ္တန္တိ ပါဏိနေ;_  
_ခတ္တိယေ ဗြာဟ္မဏေ ဝေဿေ,_  
_သုဒ္ဒေ စဏ္ဍာလပုက္ကုသေ;_  
_န ကိဉ္စိ ပရိဝဇ္ဇေတိ,_  
_သဗ္ဗမေဝါဘိမဒ္ဒတိ._  

</Paragraph>

<Paragraph number="762" type="verses" book="sn">
_န တတ္ထ ဟတ္ထီနံ ဘူမိ,_  
_န ရထာနံ န ပတ္တိယာ;_  
_န စာပိ မန္တယုဒ္ဓေန,_  
_သက္ကာ ဇေတုံ ဓနေန ဝါ._  

</Paragraph>

<Paragraph number="763" type="verses" book="sn">
_တသ္မာ ဟိ ပဏ္ဍိတော ပေါသော,_  
_သမ္ပဿံ အတ္ထမတ္တနော;_  
_ဗုဒ္ဓေ ဓမ္မေ စ သံဃေ စ,_  
_ဓီရော သဒ္ဓံ နိဝေသယေ._  

</Paragraph>

<Paragraph number="764" type="verses" book="sn">
_ယော ဓမ္မံ စရိ ကာယေန,_  
_ဝါစာယ ဥဒ စေတသာ;_  
ဣဓေဝ နံ ပသံသန္တိ,_  
_ပေစ္စ သဂ္ဂေ ပမောဒတီ”တိ._  


</Paragraph>
</Division>

<Paragraph number="765" type="center" book="sn">
တတိယော ဝဂ္ဂေါ.



</Paragraph>

<Paragraph number="766" type="center" book="sn">
တဿုဒ္ဒါနံ


</Paragraph>

<Paragraph number="767" book="sn">
_ပုဂ္ဂလော အယျိကာ လောကော,_  
ဣဿတ္တံ ပဗ္ဗတူပမာ;_  
_ဒေသိတံ ဗုဒ္ဓသေဋ္ဌေန,_  
ဣမံ ကောသလပဉ္စကန္တိ._  


</Paragraph>

<Paragraph number="768" type="center" book="sn">
ကောသလသံယုတ္တံ သမတ္တံ.
</Paragraph>