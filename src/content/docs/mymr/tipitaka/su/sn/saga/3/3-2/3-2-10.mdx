---
title: "3.2.10 ဒုတိယအပုတ္တကသုတ္တ"
tableOfContents: false
sidebar:
  order: 10
type: "tipitaka"
basket: "su"
book: "sn"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="131" book="sn" e="ch" v="18" p="299">

<Paragraph number="706" book="sn">
အထ ခေါ ရာဇာ ပသေနဒိ ကောသလော ဒိဝါ ဒိဝဿ ယေန ဘဂဝါ တေနုပသင်္ကမိ; ဥပသင်္ကမိတွာ ဧကမန္တံ နိသိန္နံ ခေါ ရာဇာနံ ပသေနဒိံ ကောသလံ ဘဂဝါ ဧတဒဝေါစ—  “ဟန္ဒ ကုတော နု တွံ, မဟာရာဇ, အာဂစ္ဆသိ ဒိဝါ ဒိဝဿာ”တိ?
</Paragraph>

<Paragraph number="707" book="sn">
“ဣဓ, ဘန္တေ, သာဝတ္ထိယံ သေဋ္ဌိ ဂဟပတိ ကာလင်္ကတော. တမဟံ အပုတ္တကံ သာပတေယျံ ရာဇန္တေပုရံ အတိဟရိတွာ အာဂစ္ဆာမိ. သတံ, ဘန္တေ, သတသဟဿာနိ ဟိရညဿေဝ, ကော ပန ဝါဒေါ ရူပိယဿ. တဿ ခေါ ပန, ဘန္တေ, သေဋ္ဌိဿ ဂဟပတိဿ ဧဝရူပေါ ဘတ္တဘောဂေါ အဟောသိ—  ကဏာဇကံ ဘုဉ္ဇတိ ဗိလင်္ဂဒုတိယံ. ဧဝရူပေါ ဝတ္ထဘောဂေါ အဟောသိ—  သာဏံ ဓာရေတိ တိပက္ခဝသနံ. ဧဝရူပေါ ယာနဘောဂေါ အဟောသိ—  ဇဇ္ဇရရထကေန ယာတိ ပဏ္ဏဆတ္တကေန ဓာရိယမာနေနာ”တိ.
</Paragraph>

<Paragraph number="708" book="sn">
“ဧဝမေတံ, မဟာရာဇ, ဧဝမေတံ, မဟာရာဇ. ဘူတပုဗ္ဗံ သော, မဟာရာဇ, သေဋ္ဌိ ဂဟပတိ တဂ္ဂရသိခိံ နာမ ပစ္စေကသမ္ဗုဒ္ဓံ ပိဏ္ဍပါတေန ပဋိပါဒေသိ. ‘ဒေထ သမဏဿ ပိဏ္ဍန်’တိ ဝတွာ ဥဋ္ဌာယာသနာ ပက္ကာမိ. ဒတွာ စ ပန ပစ္ဆာ ဝိပ္ပဋိသာရီ အဟောသိ—  ‘ဝရမေတံ ပိဏ္ဍပါတံ ဒါသာ ဝါ ကမ္မကရာ ဝါ ဘုဉ္ဇေယျုန်’တိ. ဘာတု စ ပန ဧကပုတ္တကံ သာပတေယျဿ ကာရဏာ ဇီဝိတာ ဝေါရောပေသိ.
</Paragraph>

<Paragraph number="709" book="sn">
ယံ ခေါ သော, မဟာရာဇ, သေဋ္ဌိ ဂဟပတိ တဂ္ဂရသိခိံ ပစ္စေကသမ္ဗုဒ္ဓံ ပိဏ္ဍပါတေန ပဋိပါဒေသိ, တဿ ကမ္မဿ ဝိပါကေန သတ္တက္ခတ္တုံ သုဂတိံ သဂ္ဂံ လောကံ ဥပပဇ္ဇိ. တဿေဝ ကမ္မဿ ဝိပါကာဝသေသေန ဣမိဿာယေဝ သာဝတ္ထိယာ သတ္တက္ခတ္တုံ သေဋ္ဌိတ္တံ ကာရေသိ. ယံ ခေါ သော, မဟာရာဇ, သေဋ္ဌိ ဂဟပတိ ဒတွာ ပစ္ဆာ ဝိပ္ပဋိသာရီ အဟောသိ—  ‘ဝရမေတံ ပိဏ္ဍပါတံ ဒါသာ ဝါ ကမ္မကရာ ဝါ ဘုဉ္ဇေယျုန်’တိ, တဿ ကမ္မဿ ဝိပါကေန နာဿုဠာရာယ ဘတ္တဘောဂါယ စိတ္တံ နမတိ, နာဿုဠာရာယ ဝတ္ထဘောဂါယ စိတ္တံ နမတိ, နာဿုဠာရာယ ယာနဘောဂါယ စိတ္တံ နမတိ, နာဿုဠာရာနံ ပဉ္စန္နံ ကာမဂုဏာနံ ဘောဂါယ စိတ္တံ နမတိ. ယံ ခေါ သော, မဟာရာဇ, သေဋ္ဌိ ဂဟပတိ ဘာတု စ ပန ဧကပုတ္တကံ သာပတေယျဿ ကာရဏာ ဇီဝိတာ ဝေါရောပေသိ, တဿ ကမ္မဿ ဝိပါကေန ဗဟူနိ ဝဿာနိ ဗဟူနိ ဝဿသတာနိ ဗဟူနိ ဝဿသဟဿာနိ ဗဟူနိ ဝဿသတသဟဿာနိ နိရယေ ပစ္စိတ္ထ. တဿေဝ ကမ္မဿ ဝိပါကာဝသေသေန ဣဒံ သတ္တမံ အပုတ္တကံ သာပတေယျံ ရာဇကောသံ ပဝေသေတိ. တဿ ခေါ, မဟာရာဇ, သေဋ္ဌိဿ ဂဟပတိဿ ပုရာဏဉ္စ ပုညံ ပရိက္ခီဏံ, နဝဉ္စ ပုညံ အနုပစိတံ. အဇ္ဇ ပန, မဟာရာဇ, သေဋ္ဌိ ဂဟပတိ မဟာရောရုဝေ နိရယေ ပစ္စတီ”တိ. “ဧဝံ, ဘန္တေ, သေဋ္ဌိ ဂဟပတိ မဟာရောရုဝံ နိရယံ ဥပပန္နော”တိ. “ဧဝံ, မဟာရာဇ, သေဋ္ဌိ ဂဟပတိ မဟာရောရုဝံ နိရယံ ဥပပန္နော”တိ. ဣဒမဝေါစ …ပေ… .
</Paragraph>

<Paragraph number="710" type="verses" book="sn">
_“ဓညံ ဓနံ ရဇတံ ဇာတရူပံ,_  
_ပရိဂ္ဂဟံ ဝါပိ ယဒတ္ထိ ကိဉ္စိ;_  
_ဒါသာ ကမ္မကရာ ပေဿာ,_  
_ယေ စဿ အနုဇီဝိနော._  

</Paragraph>

<Paragraph number="711" type="verses" book="sn">
_သဗ္ဗံ နာဒါယ ဂန္တဗ္ဗံ,_  
_သဗ္ဗံ နိက္ခိပ္ပဂါမိနံ;_  
_ယဉ္စ ကရောတိ ကာယေန,_  
_ဝါစာယ ဥဒ စေတသာ._  

</Paragraph>

<Paragraph number="712" type="verses" book="sn">
_တဉှိ တဿ သကံ ဟောတိ,_  
_တံဝ အာဒါယ ဂစ္ဆတိ;_  
_တံဝဿ အနုဂံ ဟောတိ,_  
_ဆာယာဝ အနပါယိနီ._  

</Paragraph>

<Paragraph number="713" type="verses" book="sn">
_တသ္မာ ကရေယျ ကလျာဏံ,_  
_နိစယံ သမ္ပရာယိကံ;_  
_ပုညာနိ ပရလောကသ္မိံ,_  
_ပတိဋ္ဌာ ဟောန္တိ ပါဏိနန်”တိ._  


</Paragraph>
</Division>

<Paragraph number="714" type="center" book="sn">
ဒုတိယော ဝဂ္ဂေါ.



</Paragraph>

<Paragraph number="715" type="center" book="sn">
တဿုဒ္ဒါနံ


</Paragraph>

<Paragraph number="716" type="verses" book="sn">
_ဇဋိလာ ပဉ္စ ရာဇာနော,_  
_ဒေါဏပါကကုရေန စ;_  
_သင်္ဂါမေန ဒွေ ဝုတ္တာနိ,_  
_မလ္လိကာ ဒွေ အပ္ပမာဒေန စ;_  
_အပုတ္တကေန ဒွေ ဝုတ္တာ,_  
_ဝဂ္ဂေါ တေန ပဝုစ္စတီတိ._
</Paragraph>