---
title: "8.1.2 အရတီသုတ္တ"
tableOfContents: false
sidebar:
  order: 5
type: "tipitaka"
basket: "su"
book: "saga"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="210" book="saga">

<Paragraph number="1306" book="saga">
ဧကံ သမယံ …ပေ…  အာယသ္မာ ဝင်္ဂီသော အာဠဝိယံ ဝိဟရတိ အဂ္ဂါဠဝေ စေတိယေ အာယသ္မတာ နိဂြေါဓကပ္ပေန ဥပဇ္ဈာယေန သဒ္ဓိံ. တေန ခေါ ပန သမယေန အာယသ္မာ နိဂြေါဓကပ္ပေါ ပစ္ဆာဘတ္တံ ပိဏ္ဍပါတပဋိက္ကန္တော ဝိဟာရံ ပဝိသတိ, သာယံ ဝါ နိက္ခမတိ အပရဇ္ဇု ဝါ ကာလေ. တေန ခေါ ပန သမယေန အာယသ္မတော ဝင်္ဂီသဿ အနဘိရတိ ဥပ္ပန္နာ ဟောတိ, ရာဂေါ စိတ္တံ အနုဒ္ဓံသေတိ. အထ ခေါ အာယသ္မတော ဝင်္ဂီသဿ ဧတဒဟောသိ—  “အလာဘာ ဝတ မေ, န ဝတ မေ လာဘာ; ဒုလ္လဒ္ဓံ ဝတ မေ, န ဝတ မေ သုလဒ္ဓံ; ယဿ မေ အနဘိရတိ ဥပ္ပန္နာ, ရာဂေါ စိတ္တံ အနုဒ္ဓံသေတိ; တံ ကုတေတ္ထ လဗ္ဘာ, ယံ မေ ပရော အနဘိရတိံ ဝိနောဒေတွာ အဘိရတိံ ဥပ္ပါဒေယျ. ယန္နူနာဟံ အတ္တနာဝ အတ္တနော အနဘိရတိံ ဝိနောဒေတွာ အဘိရတိံ ဥပ္ပါဒေယျန်”တိ. အထ ခေါ အာယသ္မာ ဝင်္ဂီသော အတ္တနာဝ အတ္တနော အနဘိရတိံ ဝိနောဒေတွာ အဘိရတိံ ဥပ္ပါဒေတွာ တာယံ ဝေလာယံ ဣမာ ဂါထာယော အဘာသိ—
</Paragraph>

<Paragraph number="1307" type="verses" book="saga">
_“အရတိဉ္စ ရတိဉ္စ ပဟာယ,_  
_သဗ္ဗသော ဂေဟသိတဉ္စ ဝိတက္ကံ;_  
_ဝနထံ န ကရေယျ ကုဟိဉ္စိ,_  
_နိဗ္ဗနထော အရတော သ ဟိ ဘိက္ခု._  

</Paragraph>

<Paragraph number="1308" type="verses" book="saga">
_ယမိဓ ပထဝိဉ္စ ဝေဟာသံ,_  
_ရူပဂတဉ္စ ဇဂတောဂဓံ;_  
_ကိဉ္စိ ပရိဇီယတိ သဗ္ဗမနိစ္စံ,_  
_ဧဝံ သမေစ္စ စရန္တိ မုတတ္တာ._  

</Paragraph>

<Paragraph number="1309" type="verses" book="saga">
ဥပဓီသု ဇနာ ဂဓိတာသေ,_  
_ဒိဋ္ဌသုတေ ပဋိဃေ စ မုတေ စ;_  
_ဧတ္ထ ဝိနောဒယ ဆန္ဒမနေဇော,_  
_ယော ဧတ္ထ န လိမ္ပတိ တံ မုနိမာဟု._  

</Paragraph>

<Paragraph number="1310" type="verses" book="saga">
_အထ သဋ္ဌိနိဿိတာ သဝိတက္ကာ,_  
_ပုထူ ဇနတာယ အဓမ္မာ နိဝိဋ္ဌာ;_  
_န စ ဝဂ္ဂဂတဿ ကုဟိဉ္စိ,_  
_နော ပန ဒုဋ္ဌုလ္လဘာဏီ သ ဘိက္ခု._  

</Paragraph>

<Paragraph number="1311" type="verses" book="saga">
_ဒဗ္ဗော စိရရတ္တသမာဟိတော,_  
_အကုဟကော နိပကော အပိဟာလု;_  
_သန္တံ ပဒံ အဇ္ဈဂမာ မုနိ ပဋိစ္စ,_  
_ပရိနိဗ္ဗုတော ကင်္ခတိ ကာလန်”တိ._
</Paragraph>
</Division>