---
title: "3.1.1 ဒဟရသုတ္တ"
tableOfContents: false
sidebar:
  order: 1
type: "tipitaka"
basket: "su"
book: "sn"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="112" book="sn" e="ch" v="18" p="296">

<Paragraph number="577" book="sn">
ဧဝံ မေ သုတံ—  ဧကံ သမယံ ဘဂဝါ သာဝတ္ထိယံ ဝိဟရတိ ဇေတဝနေ အနာထပိဏ္ဍိကဿ အာရာမေ. အထ ခေါ ရာဇာ ပသေနဒိ ကောသလော ယေန ဘဂဝါ တေနုပသင်္ကမိ; ဥပသင်္ကမိတွာ ဘဂဝတာ သဒ္ဓိံ သမ္မောဒိ. သမ္မောဒနီယံ ကထံ သာရဏီယံ ဝီတိသာရေတွာ ဧကမန္တံ နိသီဒိ. ဧကမန္တံ နိသိန္နော ခေါ ရာဇာ ပသေနဒိ ကောသလော ဘဂဝန္တံ ဧတဒဝေါစ—  “ဘဝမ္ပိ နော ဂေါတမော အနုတ္တရံ သမ္မာသမ္ဗောဓိံ အဘိသမ္ဗုဒ္ဓေါတိ ပဋိဇာနာတီ”တိ? “ယဉှိ တံ, မဟာရာဇ, သမ္မာ ဝဒမာနော ဝဒေယျ ‘အနုတ္တရံ သမ္မာသမ္ဗောဓိံ အဘိသမ္ဗုဒ္ဓေါ’တိ, မမေဝ တံ သမ္မာ ဝဒမာနော ဝဒေယျ. အဟဉှိ, မဟာရာဇ, အနုတ္တရံ သမ္မာသမ္ဗောဓိံ အဘိသမ္ဗုဒ္ဓေါ”တိ.
</Paragraph>

<Paragraph number="578" book="sn">
“ယေပိ တေ, ဘော ဂေါတမ, သမဏဗြာဟ္မဏာ သံဃိနော ဂဏိနော ဂဏာစရိယာ ဉာတာ ယသဿိနော တိတ္ထကရာ သာဓုသမ္မတာ ဗဟုဇနဿ, သေယျထိဒံ—  ပူရဏော ကဿပေါ, မက္ခလိ ဂေါသာလော, နိဂဏ္ဌော နာဋပုတ္တော, သဉ္စယော ဗေလဋ္ဌပုတ္တော, ပကုဓော ကစ္စာယနော, အဇိတော ကေသကမ္ဗလော; တေပိ မယာ ‘အနုတ္တရံ သမ္မာသမ္ဗောဓိံ အဘိသမ္ဗုဒ္ဓေါတိ ပဋိဇာနာထာ’တိ ပုဋ္ဌာ သမာနာ အနုတ္တရံ သမ္မာသမ္ဗောဓိံ အဘိသမ္ဗုဒ္ဓေါတိ န ပဋိဇာနန္တိ. ကိံ ပန ဘဝံ ဂေါတမော ဒဟရော စေဝ ဇာတိယာ နဝေါ စ ပဗ္ဗဇ္ဇာယာ”တိ?
</Paragraph>

<Paragraph number="579" book="sn">
“စတ္တာရော ခေါ မေ, မဟာရာဇ, ဒဟရာတိ န ဥညာတဗ္ဗာ, ဒဟရာတိ န ပရိဘောတဗ္ဗာ. ကတမေ စတ္တာရော? ခတ္တိယော ခေါ, မဟာရာဇ, ဒဟရောတိ န ဥညာတဗ္ဗော, ဒဟရောတိ န ပရိဘောတဗ္ဗော. ဥရဂေါ ခေါ, မဟာရာဇ, ဒဟရောတိ န ဥညာတဗ္ဗော, ဒဟရောတိ န ပရိဘောတဗ္ဗော. အဂ္ဂိ ခေါ, မဟာရာဇ, ဒဟရောတိ န ဥညာတဗ္ဗော, ဒဟရောတိ န ပရိဘောတဗ္ဗော. ဘိက္ခု, ခေါ, မဟာရာဇ, ဒဟရောတိ န ဥညာတဗ္ဗော, ဒဟရောတိ န ပရိဘောတဗ္ဗော. ဣမေ ခေါ, မဟာရာဇ, စတ္တာရော ဒဟရာတိ န ဥညာတဗ္ဗာ, ဒဟရာတိ န ပရိဘောတဗ္ဗာ”တိ.
</Paragraph>

<Paragraph number="580" book="sn">
ဣဒမဝေါစ ဘဂဝါ. ဣဒံ ဝတွာန သုဂတော အထာပရံ ဧတဒဝေါစ သတ္ထာ—
</Paragraph>

<Paragraph number="581" type="verses" book="sn">
_“ခတ္တိယံ ဇာတိသမ္ပန္နံ,_  
_အဘိဇာတံ ယသဿိနံ;_  
_ဒဟရောတိ နာဝဇာနေယျ,_  
_န နံ ပရိဘဝေ နရော._  

</Paragraph>

<Paragraph number="582" type="verses" book="sn">
_ဌာနဉှိ သော မနုဇိန္ဒော,_  
_ရဇ္ဇံ လဒ္ဓါန ခတ္တိယော;_  
_သော ကုဒ္ဓေါ ရာဇဒဏ္ဍေန,_  
_တသ္မိံ ပက္ကမတေ ဘုသံ;_  
_တသ္မာ တံ ပရိဝဇ္ဇေယျ,_  
_ရက္ခံ ဇီဝိတမတ္တနော._  

</Paragraph>

<Paragraph number="583" type="verses" book="sn">
_ဂါမေ ဝါ ယဒိ ဝါ ရညေ,_  
_ယတ္ထ ပဿေ ဘုဇင်္ဂမံ;_  
_ဒဟရောတိ နာဝဇာနေယျ,_  
_န နံ ပရိဘဝေ နရော._  

</Paragraph>

<Paragraph number="584" book="sn">
ဥစ္စာဝစေဟိ ဝဏ္ဏေဟိ,_  
ဥရဂေါ စရတိ တေဇသီ;_  
_သော အာသဇ္ဇ ဍံသေ ဗာလံ,_  
_နရံ နာရိဉ္စ ဧကဒါ;_  
_တသ္မာ တံ ပရိဝဇ္ဇေယျ,_  
_ရက္ခံ ဇီဝိတမတ္တနော._  

</Paragraph>

<Paragraph number="585" type="verses" book="sn">
_ပဟူတဘက္ခံ ဇာလိနံ,_  
_ပါဝကံ ကဏှဝတ္တနိံ;_  
_ဒဟရောတိ နာဝဇာနေယျ,_  
_န နံ ပရိဘဝေ နရော._  

</Paragraph>

<Paragraph number="586" type="verses" book="sn">
_လဒ္ဓါ ဟိ သော ဥပါဒါနံ,_  
_မဟာ ဟုတွာန ပါဝကော;_  
_သော အာသဇ္ဇ ဍဟေ ဗာလံ,_  
_နရံ နာရိဉ္စ ဧကဒါ;_  
_တသ္မာ တံ ပရိဝဇ္ဇေယျ,_  
_ရက္ခံ ဇီဝိတမတ္တနော._  

</Paragraph>

<Paragraph number="587" type="verses" book="sn">
_ဝနံ ယဒဂ္ဂိ ဍဟတိ,_  
_ပါဝကော ကဏှဝတ္တနီ;_  
_ဇာယန္တိ တတ္ထ ပါရောဟာ,_  
_အဟောရတ္တာနမစ္စယေ._  

</Paragraph>

<Paragraph number="588" type="verses" book="sn">
_ယဉ္စ ခေါ သီလသမ္ပန္နော,_  
_ဘိက္ခု ဍဟတိ တေဇသာ;_  
_န တဿ ပုတ္တာ ပသဝေါ,_  
_ဒါယာဒါ ဝိန္ဒရေ ဓနံ;_  
_အနပစ္စာ အဒါယာဒါ,_  
_တာလာဝတ္ထူ ဘဝန္တိ တေ._  

</Paragraph>

<Paragraph number="589" type="verses" book="sn">
_တသ္မာ ဟိ ပဏ္ဍိတော ပေါသော,_  
_သမ္ပဿံ အတ္ထမတ္တနော;_  
_ဘုဇင်္ဂမံ ပါဝကဉ္စ,_  
_ခတ္တိယဉ္စ ယသဿိနံ;_  
_ဘိက္ခုဉ္စ သီလသမ္ပန္နံ,_  
_သမ္မဒေဝ သမာစရေ”တိ._  

</Paragraph>

<Paragraph number="590" book="sn">
ဧဝံ ဝုတ္တေ, ရာဇာ ပသေနဒိ ကောသလော ဘဂဝန္တံ ဧတဒဝေါစ—  “အဘိက္ကန္တံ, ဘန္တေ, အဘိက္ကန္တံ, ဘန္တေ. သေယျထာပိ, ဘန္တေ, နိက္ကုဇ္ဇိတံ ဝါ ဥက္ကုဇ္ဇေယျ, ပဋိစ္ဆန္နံ ဝါ ဝိဝရေယျ, မူဠှဿ ဝါ မဂ္ဂံ အာစိက္ခေယျ, အန္ဓကာရေ ဝါ တေလပဇ္ဇောတံ ဓာရေယျ—  ‘စက္ခုမန္တော ရူပါနိ ဒက္ခန္တီ’တိ; ဧဝမေဝံ ဘဂဝတာ အနေကပရိယာယေန ဓမ္မော ပကာသိတော. ဧသာဟံ, ဘန္တေ, ဘဂဝန္တံ သရဏံ ဂစ္ဆာမိ ဓမ္မဉ္စ ဘိက္ခုသံဃဉ္စ. ဥပါသကံ မံ, ဘန္တေ, ဘဂဝါ ဓာရေတု အဇ္ဇတဂ္ဂေ ပါဏုပေတံ သရဏံ ဂတန်”တိ.
</Paragraph>
</Division>