---
title: "4.3.3 ဂေါဓိကသုတ္တ"
tableOfContents: false
sidebar:
  order: 3
type: "tipitaka"
basket: "su"
book: "saga"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="159" book="saga">

<Paragraph number="886" book="saga">
ဧဝံ မေ သုတံ—  ဧကံ သမယံ ဘဂဝါ ရာဇဂဟေ ဝိဟရတိ ဝေဠုဝနေ ကလန္ဒကနိဝါပေ. တေန ခေါ ပန သမယေန အာယသ္မာ ဂေါဓိကော ဣသိဂိလိပဿေ ဝိဟရတိ ကာဠသိလာယံ. အထ ခေါ အာယသ္မာ ဂေါဓိကော အပ္ပမတ္တော အာတာပီ ပဟိတတ္တော ဝိဟရန္တော သာမယိကံ စေတောဝိမုတ္တိံ ဖုသိ. အထ ခေါ အာယသ္မာ ဂေါဓိကော တမှာ သာမယိကာယ စေတောဝိမုတ္တိယာ ပရိဟာယိ. ဒုတိယမ္ပိ ခေါ အာယသ္မာ ဂေါဓိကော အပ္ပမတ္တော အာတာပီ ပဟိတတ္တော ဝိဟရန္တော သာမယိကံ စေတောဝိမုတ္တိံ ဖုသိ. ဒုတိယမ္ပိ ခေါ အာယသ္မာ ဂေါဓိကော တမှာ သာမယိကာယ စေတောဝိမုတ္တိယာ ပရိဟာယိ. တတိယမ္ပိ ခေါ အာယသ္မာ ဂေါဓိကော အပ္ပမတ္တော အာတာပီ ပဟိတတ္တော ဝိဟရန္တော သာမယိကံ စေတောဝိမုတ္တိံ ဖုသိ. တတိယမ္ပိ ခေါ အာယသ္မာ ဂေါဓိကော တမှာ …ပေ…  ပရိဟာယိ. စတုတ္ထမ္ပိ ခေါ အာယသ္မာ ဂေါဓိကော အပ္ပမတ္တော …ပေ…  ဝိမုတ္တိံ ဖုသိ. စတုတ္ထမ္ပိ ခေါ အာယသ္မာ ဂေါဓိကော တမှာ …ပေ…  ပရိဟာယိ. ပဉ္စမမ္ပိ ခေါ အာယသ္မာ ဂေါဓိကော …ပေ…  စေတောဝိမုတ္တိံ ဖုသိ. ပဉ္စမမ္ပိ ခေါ အာယသ္မာ …ပေ…  ဝိမုတ္တိယာ ပရိဟာယိ. ဆဋ္ဌမ္ပိ ခေါ အာယသ္မာ ဂေါဓိကော အပ္ပမတ္တော အာတာပီ ပဟိတတ္တော ဝိဟရန္တော သာမယိကံ စေတောဝိမုတ္တိံ ဖုသိ. ဆဋ္ဌမ္ပိ ခေါ အာယသ္မာ ဂေါဓိကော တမှာ သာမယိကာယ စေတောဝိမုတ္တိယာ ပရိဟာယိ. သတ္တမမ္ပိ ခေါ အာယသ္မာ ဂေါဓိကော အပ္ပမတ္တော အာတာပီ ပဟိတတ္တော ဝိဟရန္တော သာမယိကံ စေတောဝိမုတ္တိံ ဖုသိ.
</Paragraph>

<Paragraph number="887" book="saga">
အထ ခေါ အာယသ္မတော ဂေါဓိကဿ ဧတဒဟောသိ—  “ယာဝ ဆဋ္ဌံ ခွါဟံ သာမယိကာယ စေတောဝိမုတ္တိယာ ပရိဟီနော. ယန္နူနာဟံ သတ္ထံ အာဟရေယျန်”တိ. အထ ခေါ မာရော ပါပိမာ အာယသ္မတော ဂေါဓိကဿ စေတသာ စေတောပရိဝိတက္ကမညာယ ယေန ဘဂဝါ တေနုပသင်္ကမိ; ဥပသင်္ကမိတွာ ဘဂဝန္တံ ဂါထာဟိ အဇ္ဈဘာသိ—
</Paragraph>

<Paragraph number="888" type="verses" book="saga">
_“မဟာဝီရ မဟာပည,_  
ဣဒ္ဓိယာ ယသသာ ဇလ;_  
_သဗ္ဗဝေရဘယာတီတ,_  
_ပါဒေ ဝန္ဒာမိ စက္ခုမ._  

</Paragraph>

<Paragraph number="889" type="verses" book="saga">
_သာဝကော တေ မဟာဝီရ,_  
_မရဏံ မရဏာဘိဘူ;_  
_အာကင်္ခတိ စေတယတိ,_  
_တံ နိသေဓ ဇုတိန္ဓရ._  

</Paragraph>

<Paragraph number="890" type="verses" book="saga">
_ကထဉှိ ဘဂဝါ တုယှံ,_  
_သာဝကော သာသနေ ရတော;_  
_အပ္ပတ္တမာနသော သေက္ခော,_  
_ကာလံ ကယိရာ ဇနေသုတာ”တိ._  

</Paragraph>

<Paragraph number="891" book="saga">
တေန ခေါ ပန သမယေန အာယသ္မတာ ဂေါဓိကေန သတ္ထံ အာဟရိတံ ဟောတိ. အထ ခေါ ဘဂဝါ “မာရော အယံ ပါပိမာ” ဣတိ ဝိဒိတွာ မာရံ ပါပိမန္တံ ဂါထာယ အဇ္ဈဘာသိ—
</Paragraph>

<Paragraph number="892" type="verses" book="saga">
_“ဧဝဉှိ ဓီရာ ကုဗ္ဗန္တိ,_  
_နာဝကင်္ခန္တိ ဇီဝိတံ;_  
_သမူလံ တဏှမဗ္ဗုယှ,_  
_ဂေါဓိကော ပရိနိဗ္ဗုတော”တိ._  

</Paragraph>

<Paragraph number="893" book="saga">
အထ ခေါ ဘဂဝါ ဘိက္ခူ အာမန္တေသိ—  “အာယာမ, ဘိက္ခဝေ, ယေန ဣသိဂိလိပဿံ ကာဠသိလာ တေနုပသင်္ကမိဿာမ ယတ္ထ ဂေါဓိကေန ကုလပုတ္တေန သတ္ထံ အာဟရိတန်”တိ. “ဧဝံ, ဘန္တေ”တိ ခေါ တေ ဘိက္ခူ ဘဂဝတော ပစ္စဿောသုံ.
</Paragraph>

<Paragraph number="894" book="saga">
အထ ခေါ ဘဂဝါ သမ္ဗဟုလေဟိ ဘိက္ခူဟိ သဒ္ဓိံ ယေန ဣသိဂိလိပဿံ ကာဠသိလာ တေနုပသင်္ကမိ. အဒ္ဒသာ ခေါ ဘဂဝါ အာယသ္မန္တံ ဂေါဓိကံ ဒူရတောဝ မဉ္စကေ ဝိဝတ္တက္ခန္ဓံ သေမာနံ. တေန ခေါ ပန သမယေန ဓူမာယိတတ္တံ တိမိရာယိတတ္တံ ဂစ္ဆတေဝ ပုရိမံ ဒိသံ, ဂစ္ဆတိ ပစ္ဆိမံ ဒိသံ, ဂစ္ဆတိ ဥတ္တရံ ဒိသံ, ဂစ္ဆတိ ဒက္ခိဏံ ဒိသံ, ဂစ္ဆတိ ဥဒ္ဓံ, ဂစ္ဆတိ အဓော, ဂစ္ဆတိ အနုဒိသံ.
</Paragraph>

<Paragraph number="895" book="saga">
အထ ခေါ ဘဂဝါ ဘိက္ခူ အာမန္တေသိ—  “ပဿထ နော တုမှေ, ဘိက္ခဝေ, ဧတံ ဓူမာယိတတ္တံ တိမိရာယိတတ္တံ ဂစ္ဆတေဝ ပုရိမံ ဒိသံ, ဂစ္ဆတိ ပစ္ဆိမံ ဒိသံ, ဂစ္ဆတိ ဥတ္တရံ ဒိသံ, ဂစ္ဆတိ ဒက္ခိဏံ ဒိသံ, ဂစ္ဆတိ ဥဒ္ဓံ, ဂစ္ဆတိ အဓော, ဂစ္ဆတိ အနုဒိသန်”တိ? “ဧဝံ, ဘန္တေ”. “ဧသော ခေါ, ဘိက္ခဝေ, မာရော ပါပိမာ ဂေါဓိကဿ ကုလပုတ္တဿ ဝိညာဏံ သမနွေသတိ—  ‘ကတ္ထ ဂေါဓိကဿ ကုလပုတ္တဿ ဝိညာဏံ ပတိဋ္ဌိတန်’တိ? အပ္ပတိဋ္ဌိတေန စ, ဘိက္ခဝေ, ဝိညာဏေန ဂေါဓိကော ကုလပုတ္တော ပရိနိဗ္ဗုတော”တိ. အထ ခေါ မာရော ပါပိမာ ဗေလုဝပဏ္ဍုဝီဏံ အာဒါယ ယေန ဘဂဝါ တေနုပသင်္ကမိ; ဥပသင်္ကမိတွာ ဘဂဝန္တံ ဂါထာယ အဇ္ဈဘာသိ—
</Paragraph>

<Paragraph number="896" type="verses" book="saga">
_“ဥဒ္ဓံ အဓော စ တိရိယံ,_  
_ဒိသာ အနုဒိသာ သွဟံ;_  
_အနွေသံ နာဓိဂစ္ဆာမိ,_  
_ဂေါဓိကော သော ကုဟိံ ဂတော”တိ._  

</Paragraph>

<Paragraph number="897" type="verses" book="saga">
_“ယော ဓီရော ဓိတိသမ္ပန္နော,_  
_ဈာယီ ဈာနရတော သဒါ;_  
_အဟောရတ္တံ အနုယုဉ္ဇံ,_  
_ဇီဝိတံ အနိကာမယံ._  

</Paragraph>

<Paragraph number="898" type="verses" book="saga">
_ဇေတွာန မစ္စုနော သေနံ,_  
_အနာဂန္တွာ ပုနဗ္ဘဝံ;_  
_သမူလံ တဏှမဗ္ဗုယှ,_  
_ဂေါဓိကော ပရိနိဗ္ဗုတော”တိ._  

</Paragraph>

<Paragraph number="899" type="verses" book="saga">
_တဿ သောကပရေတဿ,_  
_ဝီဏာ ကစ္ဆာ အဘဿထ;_  
_တတော သော ဒုမ္မနော ယက္ခော,_  
_တတ္ထေဝန္တရဓာယထာတိ._
</Paragraph>
</Division>