---
title: 3.3.4 ဣဿတ္တသုတ္တ
tableOfContents: false
sidebar:
  order: 4
type: tipitaka
basket: su
book: sn
review:
  current: review
  updated: '2025-10-23T09:13:55.748472'
  updated_by: ''
  notes: ''
  history:
  - state: review
    date: '2025-10-23T09:13:55.748472'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="135" book="sn" e="ch" v="18" p="299">

<Paragraph number="745" book="sn">
သာဝတ္ထိနိဒါနံ. ဧကမန္တံ နိသိန္နော ခေါ ရာဇာ ပသေနဒိ ကောသလော ဘဂဝန္တံ ဧတဒဝေါစ—  “ကတ္ထ နု ခေါ, ဘန္တေ, ဒါနံ ဒါတဗ္ဗန်”တိ? “ယတ္ထ ခေါ, မဟာရာဇ, စိတ္တံ ပသီဒတီ”တိ. “ကတ္ထ ပန, ဘန္တေ, ဒိန္နံ မဟပ္ဖလန်”တိ? “အညံ ခေါ ဧတံ, မဟာရာဇ, ကတ္ထ ဒါနံ ဒါတဗ္ဗံ, အညံ ပနေတံ ကတ္ထ ဒိန္နံ မဟပ္ဖလန္တိ? သီလဝတော ခေါ, မဟာရာဇ, ဒိန္နံ မဟပ္ဖလံ, နော တထာ ဒုဿီလေ. တေန ဟိ, မဟာရာဇ, တညေဝေတ္ထ ပဋိပုစ္ဆိဿာမိ. ယထာ, တေ ခမေယျ, တထာ နံ ဗျာကရေယျာသိ. တံ ကိံ မညသိ, မဟာရာဇ, ဣဓ တျဿ ယုဒ္ဓံ ပစ္စုပဋ္ဌိတံ သင်္ဂါမော သမုပဗျူဠှော. အထ အာဂစ္ဆေယျ ခတ္တိယကုမာရော အသိက္ခိတော အကတဟတ္ထော အကတယောဂ္ဂေါ အကတူပါသနော ဘီရု ဆမ္ဘီ ဥတြာသီ ပလာယီ. ဘရေယျာသိ တံ ပုရိသံ, အတ္ထော စ တေ တာဒိသေန ပုရိသေနာ”တိ? “နာဟံ, ဘန္တေ, ဘရေယျံ တံ ပုရိသံ, န စ မေ အတ္ထော တာဒိသေန ပုရိသေနာ”တိ. “အထ အာဂစ္ဆေယျ ဗြာဟ္မဏကုမာရော အသိက္ခိတော …ပေ…  အထ အာဂစ္ဆေယျ ဝေဿကုမာရော အသိက္ခိတော …ပေ…  အထ အာဂစ္ဆေယျ သုဒ္ဒကုမာရော အသိက္ခိတော …ပေ…  န စ မေ အတ္ထော တာဒိသေန ပုရိသေနာ”တိ.
</Paragraph>

<Paragraph number="746" book="sn">
“တံ ကိံ မညသိ, မဟာရာဇ, ဣဓ တျဿ ယုဒ္ဓံ ပစ္စုပဋ္ဌိတံ သင်္ဂါမော သမုပဗျူဠှော. အထ အာဂစ္ဆေယျ ခတ္တိယကုမာရော သုသိက္ခိတော ကတဟတ္ထော ကတယောဂ္ဂေါ ကတူပါသနော အဘီရု အစ္ဆမ္ဘီ အနုတြာသီ အပလာယီ. ဘရေယျာသိ တံ ပုရိသံ, အတ္ထော စ တေ တာဒိသေန ပုရိသေနာ”တိ? “ဘရေယျာဟံ, ဘန္တေ, တံ ပုရိသံ, အတ္ထော စ မေ တာဒိသေန ပုရိသေနာ”တိ. “အထ အာဂစ္ဆေယျ ဗြာဟ္မဏကုမာရော …ပေ…  အထ အာဂစ္ဆေယျ ဝေဿကုမာရော …ပေ…  အထ အာဂစ္ဆေယျ သုဒ္ဒကုမာရော သုသိက္ခိတော ကတဟတ္ထော ကတယောဂ္ဂေါ ကတူပါသနော အဘီရု အစ္ဆမ္ဘီ အနုတြာသီ အပလာယီ. ဘရေယျာသိ တံ ပုရိသံ, အတ္ထော စ တေ တာဒိသေန ပုရိသေနာ”တိ? “ဘရေယျာဟံ, ဘန္တေ, တံ ပုရိသံ, အတ္ထော စ မေ တာဒိသေန ပုရိသေနာ”တိ.
</Paragraph>

<Paragraph number="747" book="sn">
“ဧဝမေဝ ခေါ, မဟာရာဇ, ယသ္မာ ကသ္မာ စေပိ ကုလာ အဂါရသ္မာ အနဂါရိယံ ပဗ္ဗဇိတော ဟောတိ, သော စ ဟောတိ ပဉ္စင်္ဂဝိပ္ပဟီနော ပဉ္စင်္ဂသမန္နာဂတော, တသ္မိံ ဒိန္နံ မဟပ္ဖလံ ဟောတိ. ကတမာနိ ပဉ္စင်္ဂါနိ ပဟီနာနိ ဟောန္တိ? ကာမစ္ဆန္ဒော ပဟီနော ဟောတိ, ဗျာပါဒေါ ပဟီနော ဟောတိ, ထိနမိဒ္ဓံ ပဟီနံ ဟောတိ, ဥဒ္ဓစ္စကုက္ကုစ္စံ ပဟီနံ ဟောတိ, ဝိစိကိစ္ဆာ ပဟီနာ ဟောတိ. ဣမာနိ ပဉ္စင်္ဂါနိ ပဟီနာနိ ဟောန္တိ. ကတမေဟိ ပဉ္စဟင်္ဂေဟိ သမန္နာဂတော ဟောတိ? အသေက္ခေန သီလက္ခန္ဓေန သမန္နာဂတော ဟောတိ, အသေက္ခေန သမာဓိက္ခန္ဓေန သမန္နာဂတော ဟောတိ, အသေက္ခေန ပညာက္ခန္ဓေန သမန္နာဂတော ဟောတိ, အသေက္ခေန ဝိမုတ္တိက္ခန္ဓေန သမန္နာဂတော ဟောတိ, အသေက္ခေန ဝိမုတ္တိဉာဏဒဿနက္ခန္ဓေန သမန္နာဂတော ဟောတိ. ဣမေဟိ ပဉ္စဟင်္ဂေဟိ သမန္နာဂတော ဟောတိ. ဣတိ ပဉ္စင်္ဂဝိပ္ပဟီနေ ပဉ္စင်္ဂသမန္နာဂတေ ဒိန္နံ မဟပ္ဖလန်”တိ. ဣဒမဝေါစ ဘဂဝါ …ပေ…  သတ္ထာ—
</Paragraph>

<Paragraph number="748" type="verses" book="sn">
_“ဣဿတ္တံ ဗလဝီရိယဉ္စ,_  
_ယသ္မိံ ဝိဇ္ဇေထ မာဏဝေ;_  
_တံ ယုဒ္ဓတ္ထော ဘရေ ရာဇာ,_  
_နာသူရံ ဇာတိပစ္စယာ._  

</Paragraph>

<Paragraph number="749" type="verses" book="sn">
_တထေဝ ခန္တိသောရစ္စံ,_  
_ဓမ္မာ ယသ္မိံ ပတိဋ္ဌိတာ;_  
_အရိယဝုတ္တိံ မေဓာဝိံ,_  
_ဟီနဇစ္စမ္ပိ ပူဇယေ._  

</Paragraph>

<Paragraph number="750" type="verses" book="sn">
_ကာရယေ အဿမေ ရမ္မေ,_  
_ဝါသယေတ္ထ ဗဟုဿုတေ;_  
_ပပဉ္စ ဝိဝနေ ကယိရာ,_  
_ဒုဂ္ဂေ သင်္ကမနာနိ စ._  

</Paragraph>

<Paragraph number="751" type="verses" book="sn">
_အန္နံ ပါနံ ခါဒနီယံ,_  
_ဝတ္ထသေနာသနာနိ စ;_  
_ဒဒေယျ ဥဇုဘူတေသု,_  
_ဝိပ္ပသန္နေန စေတသာ._  

</Paragraph>

<Paragraph number="752" type="verses" book="sn">
_ယထာ ဟိ မေဃော ထနယံ,_  
_ဝိဇ္ဇုမာလီ သတက္ကကု;_  
_ထလံ နိန္နဉ္စ ပူရေတိ,_  
_အဘိဝဿံ ဝသုန္ဓရံ._  

</Paragraph>

<Paragraph number="753" type="verses" book="sn">
_တထေဝ သဒ္ဓေါ သုတဝါ,_  
_အဘိသင်္ခစ္စ ဘောဇနံ;_  
_ဝနိဗ္ဗကေ တပ္ပယတိ,_  
_အန္နပါနေန ပဏ္ဍိတော._  

</Paragraph>

<Paragraph number="754" type="verses" book="sn">
_အာမောဒမာနော ပကိရေတိ,_  
_ဒေထ ဒေထာတိ ဘာသတိ;_  
_တံ ဟိဿ ဂဇ္ဇိတံ ဟောတိ,_  
_ဒေဝဿေဝ ပဝဿတော;_  
_သာ ပုညဓာရာ ဝိပုလာ,_  
_ဒါတာရံ အဘိဝဿတီ”တိ._
</Paragraph>
</Division>