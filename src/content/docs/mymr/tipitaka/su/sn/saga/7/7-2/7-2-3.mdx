---
title: 7.2.3 ဒေဝဟိတသုတ္တ
tableOfContents: false
sidebar:
  order: 3
type: tipitaka
basket: su
book: sn
review:
  current: review
  updated: '2025-10-20T14:56:57.153032'
  updated_by: ''
  notes: ''
  history:
  - state: review
    date: '2025-10-20T14:56:57.153032'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<DynamicBreadcrumb />


<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<Division number="199" book="sn" e="ch" v="18" p="308">

<Paragraph number="1237" book="sn">
သာဝတ္ထိနိဒါနံ. တေန ခေါ ပန သမယေန ဘဂဝါ ဝါတေဟာဗာဓိကော ဟောတိ; အာယသ္မာ စ ဥပဝါဏော ဘဂဝတော ဥပဋ္ဌာကော ဟောတိ. အထ ခေါ ဘဂဝါ အာယသ္မန္တံ ဥပဝါဏံ အာမန္တေသိ—  “ဣင်္ဃ မေ တွံ, ဥပဝါဏ, ဥဏှောဒကံ ဇာနာဟီ”တိ. “ဧဝံ, ဘန္တေ”တိ ခေါ အာယသ္မာ ဥပဝါဏော ဘဂဝတော ပဋိဿုတွာ နိဝါသေတွာ ပတ္တစီဝရမာဒါယ ယေန ဒေဝဟိတဿ ဗြာဟ္မဏဿ နိဝေသနံ တေနုပသင်္ကမိ; ဥပသင်္ကမိတွာ တုဏှီဘူတော ဧကမန္တံ အဋ္ဌာသိ. အဒ္ဒသာ ခေါ ဒေဝဟိတော ဗြာဟ္မဏော အာယသ္မန္တံ ဥပဝါဏံ တုဏှီဘူတံ ဧကမန္တံ ဌိတံ. ဒိသွာန အာယသ္မန္တံ ဥပဝါဏံ ဂါထာယ အဇ္ဈဘာသိ—
</Paragraph>

<Paragraph number="1238" type="verses" book="sn">
_“တုဏှီဘူတော ဘဝံ တိဋ္ဌံ,_  
_မုဏ္ဍော သင်္ဃာဋိပါရုတော;_  
_ကိံ ပတ္ထယာနော ကိံ ဧသံ,_  
_ကိံ နု ယာစိတုမာဂတော”တိ._  

</Paragraph>

<Paragraph number="1239" type="verses" book="sn">
_“အရဟံ သုဂတော လောကေ,_  
_ဝါတေဟာဗာဓိကော မုနိ;_  
_သစေ ဥဏှောဒကံ အတ္ထိ,_  
_မုနိနော ဒေဟိ ဗြာဟ္မဏ._  

</Paragraph>

<Paragraph number="1240" type="verses" book="sn">
_ပူဇိတော ပူဇနေယျာနံ,_  
_သက္ကရေယျာန သက္ကတော;_  
_အပစိတော အပစေယျာနံ,_  
_တဿ ဣစ္ဆာမိ ဟာတဝေ”တိ._  

</Paragraph>

<Paragraph number="1241" book="sn">
အထ ခေါ ဒေဝဟိတော ဗြာဟ္မဏော ဥဏှောဒကဿ ကာဇံ ပုရိသေန ဂါဟာပေတွာ ဖာဏိတဿ စ ပုဋံ အာယသ္မတော ဥပဝါဏဿ ပါဒါသိ. အထ ခေါ အာယသ္မာ ဥပဝါဏော ယေန ဘဂဝါ တေနုပသင်္ကမိ; ဥပသင်္ကမိတွာ ဘဂဝန္တံ ဥဏှောဒကေန နှာပေတွာ ဥဏှောဒကေန ဖာဏိတံ အာလောလေတွာ ဘဂဝတော ပါဒါသိ. အထ ခေါ ဘဂဝတော အာဗာဓော ပဋိပ္ပဿမ္ဘိ.
</Paragraph>

<Paragraph number="1242" book="sn">
အထ ခေါ ဒေဝဟိတော ဗြာဟ္မဏော ယေန ဘဂဝါ တေနုပသင်္ကမိ; ဥပသင်္ကမိတွာ ဘဂဝတာ သဒ္ဓိံ သမ္မောဒိ. သမ္မောဒနီယံ ကထံ သာရဏီယံ ဝီတိသာရေတွာ ဧကမန္တံ နိသီဒိ. ဧကမန္တံ နိသိန္နော ခေါ ဒေဝဟိတော ဗြာဟ္မဏော ဘဂဝန္တံ ဂါထာယ အဇ္ဈဘာသိ—
</Paragraph>

<Paragraph number="1243" type="verses" book="sn">
_“ကတ္ထ ဒဇ္ဇာ ဒေယျဓမ္မံ,_  
_ကတ္ထ ဒိန္နံ မဟပ္ဖလံ;_  
_ကထဉှိ ယဇမာနဿ,_  
_ကထံ ဣဇ္ဈတိ ဒက္ခိဏာ”တိ._  

</Paragraph>

<Paragraph number="1244" type="verses" book="sn">
_“ပုဗ္ဗေနိဝါသံ ယော ဝေဒီ,_  
_သဂ္ဂါပါယဉ္စ ပဿတိ;_  
_အထော ဇာတိက္ခယံ ပတ္တော,_  
_အဘိညာဝေါသိတော မုနိ._  

</Paragraph>

<Paragraph number="1245" type="verses" book="sn">
_ဧတ္ထ ဒဇ္ဇာ ဒေယျဓမ္မံ,_  
_ဧတ္ထ ဒိန္နံ မဟပ္ဖလံ;_  
_ဧဝဉှိ ယဇမာနဿ,_  
_ဧဝံ ဣဇ္ဈတိ ဒက္ခိဏာ”တိ._  

</Paragraph>

<Paragraph number="1246" book="sn">
ဧဝံ ဝုတ္တေ, ဒေဝဟိတော ဗြာဟ္မဏော ဘဂဝန္တံ ဧတဒဝေါစ—  “အဘိက္ကန္တံ, ဘော ဂေါတမ …ပေ…  ဥပါသကံ မံ ဘဝံ ဂေါတမော ဓာရေတု အဇ္ဇတဂ္ဂေ ပါဏုပေတံ သရဏံ ဂတန်”တိ.
</Paragraph>
</Division>