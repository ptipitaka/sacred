---
title: "5.1.5 ဥပ္ပလဝဏ္ဏာသုတ္တ"
tableOfContents: false
sidebar:
  order: 6
type: "tipitaka"
basket: "su"
book: "saga"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="166" book="saga">

<Paragraph number="965" book="saga">
သာဝတ္ထိနိဒါနံ. အထ ခေါ ဥပ္ပလဝဏ္ဏာ ဘိက္ခုနီ ပုဗ္ဗဏှသမယံ နိဝါသေတွာ …ပေ…  အညတရသ္မိံ သုပုပ္ဖိတသာလရုက္ခမူလေ အဋ္ဌာသိ. အထ ခေါ မာရော ပါပိမာ ဥပ္ပလဝဏ္ဏာယ ဘိက္ခုနိယာ ဘယံ ဆမ္ဘိတတ္တံ လောမဟံသံ ဥပ္ပါဒေတုကာမော သမာဓိမှာ စာဝေတုကာမော ယေန ဥပ္ပလဝဏ္ဏာ ဘိက္ခုနီ တေနုပသင်္ကမိ; ဥပသင်္ကမိတွာ ဥပ္ပလဝဏ္ဏံ ဘိက္ခုနိံ ဂါထာယ အဇ္ဈဘာသိ—
</Paragraph>

<Paragraph number="966" type="verses" book="saga">
_“သုပုပ္ဖိတဂ္ဂံ ဥပဂမ္မ ဘိက္ခုနိ,_  
_ဧကာ တုဝံ တိဋ္ဌသိ သာလမူလေ;_  
_န စတ္ထိ တေ ဒုတိယာ ဝဏ္ဏဓာတု,_  
_ဗာလေ န တွံ ဘာယသိ ဓုတ္တကာနန်”တိ._  

</Paragraph>

<Paragraph number="967" book="saga">
အထ ခေါ ဥပ္ပလဝဏ္ဏာယ ဘိက္ခုနိယာ ဧတဒဟောသိ—  “ကော နု ခွါယံ မနုဿော ဝါ အမနုဿော ဝါ ဂါထံ ဘာသတီ”တိ? အထ ခေါ ဥပ္ပလဝဏ္ဏာယ ဘိက္ခုနိယာ ဧတဒဟောသိ—  “မာရော ခေါ အယံ ပါပိမာ မမ ဘယံ ဆမ္ဘိတတ္တံ လောမဟံသံ ဥပ္ပါဒေတုကာမော သမာဓိမှာ စာဝေတုကာမော ဂါထံ ဘာသတီ”တိ. အထ ခေါ ဥပ္ပလဝဏ္ဏာ ဘိက္ခုနီ “မာရော အယံ ပါပိမာ” ဣတိ ဝိဒိတွာ မာရံ ပါပိမန္တံ ဂါထာဟိ ပစ္စဘာသိ—
</Paragraph>

<Paragraph number="968" type="verses" book="saga">
_“သတံ သဟဿာနိပိ ဓုတ္တကာနံ,_  
ဣဓာဂတာ တာဒိသကာ ဘဝေယျုံ;_  
_လောမံ န ဣဉ္ဇာမိ န သန္တသာမိ,_  
_န မာရ ဘာယာမိ တမေကိကာပိ._  

</Paragraph>

<Paragraph number="969" type="verses" book="saga">
_ဧသာ အန္တရဓာယာမိ,_  
_ကုစ္ဆိံ ဝါ ပဝိသာမိ တေ;_  
_ပခုမန္တရိကာယမ္ပိ,_  
_တိဋ္ဌန္တိံ မံ န ဒက္ခသိ._  

</Paragraph>

<Paragraph number="970" type="verses" book="saga">
_စိတ္တသ္မိံ ဝသီဘူတာမှိ,_  
ဣဒ္ဓိပါဒါ သုဘာဝိတာ;_  
_သဗ္ဗဗန္ဓနမုတ္တာမှိ,_  
_န တံ ဘာယာမိ အာဝုသော”တိ._  

</Paragraph>

<Paragraph number="971" book="saga">
အထ ခေါ မာရော ပါပိမာ “ဇာနာတိ မံ ဥပ္ပလဝဏ္ဏာ ဘိက္ခုနီ”တိ ဒုက္ခီ ဒုမ္မနော တတ္ထေဝန္တရဓာယီတိ.
</Paragraph>
</Division>