---
title: "4.3.5 မာရဓီတုသုတ္တ"
tableOfContents: false
sidebar:
  order: 5
type: "tipitaka"
basket: "su"
book: "sn"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="161" book="sn" e="ch" v="18" p="303">

<Paragraph number="910" book="sn">
အထ ခေါ မာရော ပါပိမာ ဘဂဝတော သန္တိကေ ဣမာ နိဗ္ဗေဇနီယာ ဂါထာယော အဘာသိတွာ တမှာ ဌာနာ အပက္ကမ္မ ဘဂဝတော အဝိဒူရေ ပထဝိယံ ပလ္လင်္ကေန နိသီဒိ တုဏှီဘူတော မင်္ကုဘူတော ပတ္တက္ခန္ဓော အဓောမုခေါ ပဇ္ဈာယန္တော အပ္ပဋိဘာနော ကဋ္ဌေန ဘူမိံ ဝိလိခန္တော. အထ ခေါ တဏှာ စ အရတိ စ ရဂါ စ မာရဓီတရော ယေန မာရော ပါပိမာ တေနုပသင်္ကမိံသု; ဥပသင်္ကမိတွာ မာရံ ပါပိမန္တံ ဂါထာယ အဇ္ဈဘာသိံသု—
</Paragraph>

<Paragraph number="911" type="verses" book="sn">
_“ကေနာသိ ဒုမ္မနော တာတ,_  
_ပုရိသံ ကံ နု သောစသိ;_  
_မယံ တံ ရာဂပါသေန,_  
_အာရညမိဝ ကုဉ္ဇရံ;_  
_ဗန္ဓိတွာ အာနယိဿာမ,_  
_ဝသဂေါ တေ ဘဝိဿတီ”တိ._  

</Paragraph>

<Paragraph number="912" type="verses" book="sn">
_“အရဟံ သုဂတော လောကေ,_  
_န ရာဂေန သုဝါနယော;_  
_မာရဓေယျံ အတိက္ကန္တော,_  
_တသ္မာ သောစာမဟံ ဘုသန်”တိ._  

</Paragraph>

<Paragraph number="913" book="sn">
အထ ခေါ တဏှာ စ အရတိ စ ရဂါ စ မာရဓီတရော ယေန ဘဂဝါ တေနုပသင်္ကမိံသု; ဥပသင်္ကမိတွာ ဘဂဝန္တံ ဧတဒဝေါစုံ—  “ပါဒေ တေ, သမဏ, ပရိစာရေမာ”တိ. အထ ခေါ ဘဂဝါ န မနသာကာသိ, ယထာ တံ အနုတ္တရေ ဥပဓိသင်္ခယေ ဝိမုတ္တော.
</Paragraph>

<Paragraph number="914" book="sn">
အထ ခေါ တဏှာ စ အရတိ စ ရဂါ စ မာရဓီတရော ဧကမန္တံ အပက္ကမ္မ ဧဝံ သမစိန္တေသုံ—  “ဥစ္စာဝစာ ခေါ ပုရိသာနံ အဓိပ္ပါယာ. ယန္နူန မယံ ဧကသတံ ဧကသတံ ကုမာရိဝဏ္ဏသတံ အဘိနိမ္မိနေယျာမာ”တိ. အထ ခေါ တဏှာ စ အရတိ စ ရဂါ စ မာရဓီတရော ဧကသတံ ဧကသတံ ကုမာရိဝဏ္ဏသတံ အဘိနိမ္မိနိတွာ ယေန ဘဂဝါ တေနုပသင်္ကမိံသု; ဥပသင်္ကမိတွာ ဘဂဝန္တံ ဧတဒဝေါစုံ—  “ပါဒေ တေ, သမဏ, ပရိစာရေမာ”တိ. တမ္ပိ ဘဂဝါ န မနသာကာသိ, ယထာ တံ အနုတ္တရေ ဥပဓိသင်္ခယေ ဝိမုတ္တော.
</Paragraph>

<Paragraph number="915" book="sn">
အထ ခေါ တဏှာ စ အရတိ စ ရဂါ စ မာရဓီတရော ဧကမန္တံ အပက္ကမ္မ ဧဝံ သမစိန္တေသုံ—  “ဥစ္စာဝစာ ခေါ ပုရိသာနံ အဓိပ္ပါယာ. ယန္နူန မယံ ဧကသတံ ဧကသတံ အဝိဇာတဝဏ္ဏသတံ အဘိနိမ္မိနေယျာမာ”တိ. အထ ခေါ တဏှာ စ အရတိ စ ရဂါ စ မာရဓီတရော ဧကသတံ ဧကသတံ အဝိဇာတဝဏ္ဏသတံ အဘိနိမ္မိနိတွာ ယေန ဘဂဝါ တေနုပသင်္ကမိံသု; ဥပသင်္ကမိတွာ ဘဂဝန္တံ ဧတဒဝေါစုံ—  “ပါဒေ တေ, သမဏ, ပရိစာရေမာ”တိ. တမ္ပိ ဘဂဝါ န မနသာကာသိ, ယထာ တံ အနုတ္တရေ ဥပဓိသင်္ခယေ ဝိမုတ္တော.
</Paragraph>

<Paragraph number="916" book="sn">
အထ ခေါ တဏှာ စ …ပေ…  ယန္နူန မယံ ဧကသတံ ဧကသတံ သကိံ ဝိဇာတဝဏ္ဏသတံ အဘိနိမ္မိနေယျာမာတိ. အထ ခေါ တဏှာ စ …ပေ…  သကိံ ဝိဇာတဝဏ္ဏသတံ အဘိနိမ္မိနိတွာ ယေန ဘဂဝါ တေနုပသင်္ကမိံသု; ဥပသင်္ကမိတွာ ဘဂဝန္တံ ဧတဒဝေါစုံ—  “ပါဒေ တေ, သမဏ, ပရိစာရေမာ”တိ. တမ္ပိ ဘဂဝါ န မနသာကာသိ, ယထာ တံ အနုတ္တရေ ဥပဓိသင်္ခယေ ဝိမုတ္တော.
</Paragraph>

<Paragraph number="917" book="sn">
အထ ခေါ တဏှာ စ …ပေ…  ယန္နူန မယံ ဧကသတံ ဧကသတံ ဒုဝိဇာတဝဏ္ဏသတံ အဘိနိမ္မိနေယျာမာတိ. အထ ခေါ တဏှာ စ …ပေ…  ဒုဝိဇာတဝဏ္ဏသတံ အဘိနိမ္မိနိတွာ ယေန ဘဂဝါ …ပေ…  ယထာ တံ အနုတ္တရေ ဥပဓိသင်္ခယေ ဝိမုတ္တော. အထ ခေါ တဏှာ စ …ပေ…  မဇ္ဈိမိတ္ထိဝဏ္ဏသတံ အဘိနိမ္မိနေယျာမာ”တိ. အထ ခေါ တဏှာ စ …ပေ…  မဇ္ဈိမိတ္ထိဝဏ္ဏသတံ အဘိနိမ္မိနိတွာ …ပေ…  အနုတ္တရေ ဥပဓိသင်္ခယေ ဝိမုတ္တော.
</Paragraph>

<Paragraph number="918" book="sn">
အထ ခေါ တဏှာ စ …ပေ…  မဟိတ္ထိဝဏ္ဏသတံ အဘိနိမ္မိနေယျာမာတိ. အထ ခေါ တဏှာ စ …ပေ…  မဟိတ္ထိဝဏ္ဏသတံ အဘိနိမ္မိနိတွာ ယေန ဘဂဝါ …ပေ…  အနုတ္တရေ ဥပဓိသင်္ခယေ ဝိမုတ္တော. အထ ခေါ တဏှာ စ အရတိ စ ရဂါ စ မာရဓီတရော ဧကမန္တံ အပက္ကမ္မ ဧတဒဝေါစုံ—  “သစ္စံ ကိရ နော ပိတာ အဝေါစ—
</Paragraph>

<Paragraph number="919" type="verses" book="sn">
_‘အရဟံ သုဂတော လောကေ,_  
_န ရာဂေန သုဝါနယော;_  
_မာရဓေယျံ အတိက္ကန္တော,_  
_တသ္မာ သောစာမဟံ ဘုသန်’တိ._  

</Paragraph>

<Paragraph number="920" book="sn">
ယဉှိ မယံ သမဏံ ဝါ ဗြာဟ္မဏံ ဝါ အဝီတရာဂံ ဣမိနာ ဥပက္ကမေန ဥပက္ကမေယျာမ ဟဒယံ ဝါဿ ဖလေယျ, ဥဏှံ လောဟိတံ ဝါ မုခတော ဥဂ္ဂစ္ဆေယျ, ဥမ္မာဒံ ဝါ ပါပုဏေယျ စိတ္တက္ခေပံ ဝါ. သေယျထာ ဝါ ပန နဠော ဟရိတော လုတော ဥဿုဿတိ ဝိသုဿတိ မိလာယတိ; ဧဝမေဝ ဥဿုဿေယျ ဝိသုဿေယျ မိလာယေယျာ”တိ.
</Paragraph>

<Paragraph number="921" book="sn">
အထ ခေါ တဏှာ စ အရတိ စ ရဂါ စ မာရဓီတရော ယေန ဘဂဝါ တေနုပသင်္ကမိံသု; ဥပသင်္ကမိတွာ ဧကမန္တံ အဋ္ဌံသု. ဧကမန္တံ ဌိတာ ခေါ တဏှာ မာရဓီတာ ဘဂဝန္တံ ဂါထာယ အဇ္ဈဘာသိ—
</Paragraph>

<Paragraph number="922" type="verses" book="sn">
_“သောကာဝတိဏ္ဏော နု ဝနမှိ ဈာယသိ,_  
_ဝိတ္တံ နု ဇီနော ဥဒ ပတ္ထယာနော;_  
_အာဂုံ နု ဂါမသ္မိမကာသိ ကိဉ္စိ,_  
_ကသ္မာ ဇနေန န ကရောသိ သက္ခိံ;_  
_သက္ခီ န သမ္ပဇ္ဇတိ ကေနစိ တေ”တိ._  

</Paragraph>

<Paragraph number="923" type="verses" book="sn">
_“အတ္ထဿ ပတ္တိံ ဟဒယဿ သန္တိံ,_  
_ဇေတွာန သေနံ ပိယသာတရူပံ;_  
_ဧကောဟံ ဈာယံ သုခမနုဗောဓိံ,_  
_တသ္မာ ဇနေန န ကရောမိ သက္ခိံ;_  
_သက္ခီ န သမ္ပဇ္ဇတိ ကေနစိ မေ”တိ._  

</Paragraph>

<Paragraph number="924" book="sn">
အထ ခေါ အရတိ မာရဓီတာ ဘဂဝန္တံ ဂါထာယ အဇ္ဈဘာသိ—
</Paragraph>

<Paragraph number="925" type="verses" book="sn">
_“ကထံဝိဟာရီဗဟုလောဓ ဘိက္ခု,_  
_ပဉ္စောဃတိဏ္ဏော အတရီဓ ဆဋ္ဌံ;_  
_ကထံ ဈာယိံ ဗဟုလံ ကာမသညာ,_  
_ပရိဗာဟိရာ ဟောန္တိ အလဒ္ဓ ယော တန်”တိ._  

</Paragraph>

<Paragraph number="926" type="verses" book="sn">
_“ပဿဒ္ဓကာယော သုဝိမုတ္တစိတ္တော,_  
_အသင်္ခရာနော သတိမာ အနောကော;_  
_အညာယ ဓမ္မံ အဝိတက္ကဈာယီ,_  
_န ကုပ္ပတိ န သရတိ န ထိနော._  

</Paragraph>

<Paragraph number="927" type="verses" book="sn">
_ဧဝံဝိဟာရီဗဟုလောဓ ဘိက္ခု,_  
_ပဉ္စောဃတိဏ္ဏော အတရီဓ ဆဋ္ဌံ;_  
_ဧဝံ ဈာယိံ ဗဟုလံ ကာမသညာ,_  
_ပရိဗာဟိရာ ဟောန္တိ အလဒ္ဓ ယော တန်”တိ._  

</Paragraph>

<Paragraph number="928" book="sn">
အထ ခေါ ရဂါ မာရဓီတာ ဘဂဝတော သန္တိကေ ဂါထာယ အဇ္ဈဘာသိ—
</Paragraph>

<Paragraph number="929" type="verses" book="sn">
_“အစ္ဆေဇ္ဇ တဏှံ ဂဏသင်္ဃစာရီ,_  
_အဒ္ဓါ စရိဿန္တိ ဗဟူ စ သဒ္ဓါ;_  
_ဗဟုံ ဝတာယံ ဇနတံ အနောကော,_  
_အစ္ဆေဇ္ဇ နေဿတိ မစ္စုရာဇဿ ပါရန်”တိ._  

</Paragraph>

<Paragraph number="930" type="verses" book="sn">
_“နယန္တိ ဝေ မဟာဝီရာ,_  
_သဒ္ဓမ္မေန တထာဂတာ;_  
_ဓမ္မေန နယမာနာနံ,_  
_ကာ ဥသူယာ ဝိဇာနတန်”တိ._  

</Paragraph>

<Paragraph number="931" book="sn">
အထ ခေါ တဏှာ စ အရတိ စ ရဂါ စ မာရဓီတရော ယေန မာရော ပါပိမာ တေနုပသင်္ကမိံသု. အဒ္ဒသာ ခေါ မာရော ပါပိမာ တဏှဉ္စ အရတိဉ္စ ရဂဉ္စ မာရဓီတရော ဒူရတောဝ အာဂစ္ဆန္တိယော. ဒိသွာန ဂါထာဟိ အဇ္ဈဘာသိ—
</Paragraph>

<Paragraph number="932" type="verses" book="sn">
_“ဗာလာ ကုမုဒနာဠေဟိ,_  
_ပဗ္ဗတံ အဘိမတ္ထထ;_  
_ဂိရိံ နခေန ခနထ,_  
_အယော ဒန္တေဟိ ခါဒထ._  

</Paragraph>

<Paragraph number="933" type="verses" book="sn">
_သေလံဝ သိရသူဟစ္စ,_  
_ပါတာလေ ဂါဓမေသထ;_  
_ခါဏုံဝ ဥရသာသဇ္ဇ,_  
_နိဗ္ဗိဇ္ဇာပေထ ဂေါတမာ”တိ._  

</Paragraph>

<Paragraph number="934" type="verses" book="sn">
_“ဒဒ္ဒလ္လမာနာ အာဂဉ္ဆုံ,_  
_တဏှာ စ အရတီ ရဂါ;_  
_တာ တတ္ထ ပနုဒီ သတ္ထာ,_  
_တူလံ ဘဋ္ဌံဝ မာလုတော”တိ._  


</Paragraph>
</Division>

<Paragraph number="935" type="center" book="sn">
တတိယော ဝဂ္ဂေါ.



</Paragraph>

<Paragraph number="936" type="center" book="sn">
တဿုဒ္ဒါနံ


</Paragraph>

<Paragraph number="937" type="verses" book="sn">
_သမ္ဗဟုလာ သမိဒ္ဓိ စ,_  
_ဂေါဓိကံ သတ္တဝဿာနိ;_  
_ဓီတရံ ဒေသိတံ ဗုဒ္ဓ,_  
_သေဋ္ဌေန ဣမံ မာရပဉ္စကန္တိ._  


</Paragraph>

<Paragraph number="938" type="center" book="sn">
မာရသံယုတ္တံ သမတ္တံ.
</Paragraph>