---
title: "7.2.10 ဘိက္ခကသုတ္တ"
tableOfContents: false
sidebar:
  order: 2
type: "tipitaka"
basket: "su"
book: "saga"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="206" book="saga">

<Paragraph number="1285" book="saga">
သာဝတ္ထိနိဒါနံ. အထ ခေါ ဘိက္ခကော ဗြာဟ္မဏော ယေန ဘဂဝါ တေနုပသင်္ကမိ; ဥပသင်္ကမိတွာ ဘဂဝတာ သဒ္ဓိံ သမ္မောဒိ. သမ္မောဒနီယံ ကထံ သာရဏီယံ ဝီတိသာရေတွာ ဧကမန္တံ နိသီဒိ. ဧကမန္တံ နိသိန္နော ခေါ ဘိက္ခကော ဗြာဟ္မဏော ဘဂဝန္တံ ဧတဒဝေါစ—  “အဟမ္ပိ ခေါ, ဘော ဂေါတမ, ဘိက္ခကော, ဘဝမ္ပိ ဘိက္ခကော, ဣဓ နော ကိံ နာနာကရဏန်”တိ?
</Paragraph>

<Paragraph number="1286" type="verses" book="saga">
_“န တေန ဘိက္ခကော ဟောတိ,_  
_ယာဝတာ ဘိက္ခတေ ပရေ;_  
_ဝိဿံ ဓမ္မံ သမာဒါယ,_  
_ဘိက္ခု ဟောတိ န တာဝတာ._  

</Paragraph>

<Paragraph number="1287" type="verses" book="saga">
_ယောဓ ပုညဉ္စ ပါပဉ္စ,_  
_ဗာဟိတွာ ဗြဟ္မစရိယံ;_  
_သင်္ခါယ လောကေ စရတိ,_  
_သ ဝေ ဘိက္ခူတိ ဝုစ္စတီ”တိ._  

</Paragraph>

<Paragraph number="1288" book="saga">
ဧဝံ ဝုတ္တေ, ဘိက္ခကော ဗြာဟ္မဏော ဘဂဝန္တံ ဧတဒဝေါစ—  “အဘိက္ကန္တံ, ဘော ဂေါတမ, အဘိက္ကန္တံ, ဘော ဂေါတမ …ပေ…  ဥပါသကံ မံ ဘဝံ ဂေါတမော ဓာရေတု အဇ္ဇတဂ္ဂေ ပါဏုပေတံ သရဏံ ဂတန်”တိ.
</Paragraph>
</Division>