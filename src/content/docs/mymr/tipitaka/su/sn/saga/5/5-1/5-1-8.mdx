---
title: "5.1.8 သီသုပစာလာသုတ္တ"
tableOfContents: false
sidebar:
  order: 9
type: "tipitaka"
basket: "su"
book: "saga"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="169" book="saga">

<Paragraph number="984" book="saga">
သာဝတ္ထိနိဒါနံ. အထ ခေါ သီသုပစာလာ ဘိက္ခုနီ ပုဗ္ဗဏှသမယံ နိဝါသေတွာ …ပေ…  အညတရသ္မိံ ရုက္ခမူလေ ဒိဝါဝိဟာရံ နိသီဒိ. အထ ခေါ မာရော ပါပိမာ ယေန သီသုပစာလာ ဘိက္ခုနီ တေနုပသင်္ကမိ; ဥပသင်္ကမိတွာ သီသုပစာလံ ဘိက္ခုနိံ ဧတဒဝေါစ—  “ကဿ နု တွံ, ဘိက္ခုနိ, ပါသဏ္ဍံ ရောစေသီ”တိ? “န ခွါဟံ, အာဝုသော, ကဿစိ ပါသဏ္ဍံ ရောစေမီ”တိ.
</Paragraph>

<Paragraph number="985" type="verses" book="saga">
_“ကံ နု ဥဒ္ဒိဿ မုဏ္ဍာသိ,_  
_သမဏီ ဝိယ ဒိဿသိ;_  
_န စ ရောစေသိ ပါသဏ္ဍံ,_  
_ကိမိဝ စရသိ မောမူဟာ”တိ._  

</Paragraph>

<Paragraph number="986" type="verses" book="saga">
_“ဣတော ဗဟိဒ္ဓါ ပါသဏ္ဍာ,_  
_ဒိဋ္ဌီသု ပသီဒန္တိ တေ;_  
_န တေသံ ဓမ္မံ ရောစေမိ,_  
_တေ ဓမ္မဿ အကောဝိဒါ._  

</Paragraph>

<Paragraph number="987" type="verses" book="saga">
_အတ္ထိ သကျကုလေ ဇာတော,_  
_ဗုဒ္ဓေါ အပ္ပဋိပုဂ္ဂလော;_  
_သဗ္ဗာဘိဘူ မာရနုဒေါ,_  
_သဗ္ဗတ္ထမပရာဇိတော._  

</Paragraph>

<Paragraph number="988" type="verses" book="saga">
_သဗ္ဗတ္ထ မုတ္တော အသိတော,_  
_သဗ္ဗံ ပဿတိ စက္ခုမာ;_  
_သဗ္ဗကမ္မက္ခယံ ပတ္တော,_  
_ဝိမုတ္တော ဥပဓိသင်္ခယေ;_  
_သော မယှံ ဘဂဝါ သတ္ထာ,_  
_တဿ ရောစေမိ သာသနန်”တိ._  

</Paragraph>

<Paragraph number="989" book="saga">
အထ ခေါ မာရော ပါပိမာ “ဇာနာတိ မံ သီသုပစာလာ ဘိက္ခုနီ”တိ ဒုက္ခီ ဒုမ္မနော တတ္ထေဝန္တရဓာယီတိ.
</Paragraph>
</Division>