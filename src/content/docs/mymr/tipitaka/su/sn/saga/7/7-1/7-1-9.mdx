---
title: "7.1.9 သုန္ဒရိကသုတ္တ"
tableOfContents: false
sidebar:
  order: 9
type: "tipitaka"
basket: "su"
book: "sn"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="195" book="sn" e="ch" v="18" p="307">

<Paragraph number="1183" book="sn">
ဧကံ သမယံ ဘဂဝါ ကောသလေသု ဝိဟရတိ သုန္ဒရိကာယ နဒိယာ တီရေ. တေန ခေါ ပန သမယေန သုန္ဒရိကဘာရဒွါဇော ဗြာဟ္မဏော သုန္ဒရိကာယ နဒိယာ တီရေ အဂ္ဂိံ ဇုဟတိ, အဂ္ဂိဟုတ္တံ ပရိစရတိ. အထ ခေါ သုန္ဒရိကဘာရဒွါဇော ဗြာဟ္မဏော အဂ္ဂိံ ဇုဟိတွာ အဂ္ဂိဟုတ္တံ ပရိစရိတွာ ဥဋ္ဌာယာသနာ သမန္တာ စတုဒ္ဒိသာ အနုဝိလောကေသိ—  “ကော နု ခေါ ဣမံ ဟဗျသေသံ ဘုဉ္ဇေယျာ”တိ? အဒ္ဒသာ ခေါ သုန္ဒရိကဘာရဒွါဇော ဗြာဟ္မဏော ဘဂဝန္တံ အညတရသ္မိံ ရုက္ခမူလေ သသီသံ ပါရုတံ နိသိန္နံ. ဒိသွာန ဝါမေန ဟတ္ထေန ဟဗျသေသံ ဂဟေတွာ ဒက္ခိဏေန ဟတ္ထေန ကမဏ္ဍလုံ ဂဟေတွာ ယေန ဘဂဝါ တေနုပသင်္ကမိ. အထ ခေါ ဘဂဝါ သုန္ဒရိကဘာရဒွါဇဿ ဗြာဟ္မဏဿ ပဒသဒ္ဒေန သီသံ ဝိဝရိ. အထ ခေါ သုန္ဒရိကဘာရဒွါဇော ဗြာဟ္မဏော “မုဏ္ဍော အယံ ဘဝံ, မုဏ္ဍကော အယံ ဘဝန်”တိ တတောဝ ပုန နိဝတ္တိတုကာမော အဟောသိ. အထ ခေါ သုန္ဒရိကဘာရဒွါဇဿ ဗြာဟ္မဏဿ ဧတဒဟောသိ—  “မုဏ္ဍာပိ ဟိ ဣဓေကစ္စေ ဗြာဟ္မဏာ ဘဝန္တိ; ယန္နူနာဟံ တံ ဥပသင်္ကမိတွာ ဇာတိံ ပုစ္ဆေယျန်”တိ.
</Paragraph>

<Paragraph number="1184" book="sn">
အထ ခေါ သုန္ဒရိကဘာရဒွါဇော ဗြာဟ္မဏော ယေန ဘဂဝါ တေနုပသင်္ကမိ; ဥပသင်္ကမိတွာ ဘဂဝန္တံ ဧတဒဝေါစ—  “ကိံဇစ္စော ဘဝန်”တိ?
</Paragraph>

<Paragraph number="1185" type="verses" book="sn">
_“မာ ဇာတိံ ပုစ္ဆ စရဏဉ္စ ပုစ္ဆ,_  
_ကဋ္ဌာ ဟဝေ ဇာယတိ ဇာတဝေဒေါ;_  
_နီစာကုလီနောပိ မုနိ ဓိတိမာ,_  
_အာဇာနီယော ဟောတိ ဟိရီနိသေဓော._  

</Paragraph>

<Paragraph number="1186" type="verses" book="sn">
_သစ္စေန ဒန္တော ဒမသာ ဥပေတော,_  
_ဝေဒန္တဂူ ဝုသိတဗြဟ္မစရိယော;_  
_ယညောပနီတော တမုပဝှယေထ,_  
_ကာလေန သော ဇုဟတိ ဒက္ခိဏေယျေ”တိ._  

</Paragraph>

<Paragraph number="1187" type="verses" book="sn">
_“အဒ္ဓါ သုယိဋ္ဌံ သုဟုတံ မမ ယိဒံ,_  
_ယံ တာဒိသံ ဝေဒဂုမဒ္ဒသာမိ;_  
_တုမှာဒိသာနဉှိ အဒဿနေန,_  
_အညော ဇနော ဘုဉ္ဇတိ ဟဗျသေသန်”တိ._  

</Paragraph>

<Paragraph number="1188" book="sn">
“ဘုဉ္ဇတု ဘဝံ ဂေါတမော. ဗြာဟ္မဏော ဘဝန်”တိ.
</Paragraph>

<Paragraph number="1189" type="verses" book="sn">
_“ဂါထာဘိဂီတံ မေ အဘောဇနေယျံ,_  
_သမ္ပဿတံ ဗြာဟ္မဏ နေသ ဓမ္မော;_  
_ဂါထာဘိဂီတံ ပနုဒန္တိ ဗုဒ္ဓါ,_  
_ဓမ္မေ သတိ ဗြာဟ္မဏ ဝုတ္တိရေသာ._  

</Paragraph>

<Paragraph number="1190" type="verses" book="sn">
_အညေန စ ကေဝလိနံ မဟေသိံ,_  
_ခီဏာသဝံ ကုက္ကုစ္စဝူပသန္တံ;_  
_အန္နေန ပါနေန ဥပဋ္ဌဟဿု,_  
_ခေတ္တဉှိ တံ ပုညပေက္ခဿ ဟောတီ”တိ._  

</Paragraph>

<Paragraph number="1191" book="sn">
“အထ ကဿ စာဟံ, ဘော ဂေါတမ, ဣမံ ဟဗျသေသံ ဒမ္မီ”တိ? “န ခွါဟံ, ဗြာဟ္မဏ, ပဿာမိ သဒေဝကေ လောကေ သမာရကေ သဗြဟ္မကေ သဿမဏဗြာဟ္မဏိယာ ပဇာယ သဒေဝမနုဿာယ ယဿေသော ဟဗျသေသော ဘုတ္တော သမ္မာ ပရိဏာမံ ဂစ္ဆေယျ အညတြ, ဗြာဟ္မဏ, တထာဂတဿ ဝါ တထာဂတသာဝကဿ ဝါ. တေန ဟိ တွံ, ဗြာဟ္မဏ, တံ ဟဗျသေသံ အပ္ပဟရိတေ ဝါ ဆဍ္ဍေဟိ အပ္ပါဏကေ ဝါ ဥဒကေ ဩပိလာပေဟီ”တိ.
</Paragraph>

<Paragraph number="1192" book="sn">
အထ ခေါ သုန္ဒရိကဘာရဒွါဇော ဗြာဟ္မဏော တံ ဟဗျသေသံ အပ္ပါဏကေ ဥဒကေ ဩပိလာပေသိ. အထ ခေါ သော ဟဗျသေသော ဥဒကေ ပက္ခိတ္တော စိစ္စိဋာယတိ စိဋိစိဋာယတိ သန္ဓူပါယတိ သမ္ပဓူပါယတိ. သေယျထာပိ နာမ ဖာလော ဒိဝသံသန္တတ္တော ဥဒကေ ပက္ခိတ္တော စိစ္စိဋာယတိ စိဋိစိဋာယတိ သန္ဓူပါယတိ သမ္ပဓူပါယတိ; ဧဝမေဝ သော ဟဗျသေသော ဥဒကေ ပက္ခိတ္တော စိစ္စိဋာယတိ စိဋိစိဋာယတိ သန္ဓူပါယတိ သမ္ပဓူပါယတိ.
</Paragraph>

<Paragraph number="1193" book="sn">
အထ ခေါ သုန္ဒရိကဘာရဒွါဇော ဗြာဟ္မဏော သံဝိဂ္ဂေါ လောမဟဋ္ဌဇာတော ယေန ဘဂဝါ တေနုပသင်္ကမိ; ဥပသင်္ကမိတွာ ဧကမန္တံ အဋ္ဌာသိ. ဧကမန္တံ ဌိတံ ခေါ သုန္ဒရိကဘာရဒွါဇံ ဗြာဟ္မဏံ ဘဂဝါ ဂါထာဟိ အဇ္ဈဘာသိ—
</Paragraph>

<Paragraph number="1194" type="verses" book="sn">
_“မာ ဗြာဟ္မဏ ဒါရု သမာဒဟာနော,_  
_သုဒ္ဓိံ အမညိ ဗဟိဒ္ဓါ ဟိ ဧတံ;_  
_န ဟိ တေန သုဒ္ဓိံ ကုသလာ ဝဒန္တိ,_  
_ယော ဗာဟိရေန ပရိသုဒ္ဓိမိစ္ဆေ._  

</Paragraph>

<Paragraph number="1195" type="verses" book="sn">
_ဟိတွာ အဟံ ဗြာဟ္မဏ ဒါရုဒါဟံ,_  
_အဇ္ဈတ္တမေဝုဇ္ဇလယာမိ ဇောတိံ;_  
_နိစ္စဂ္ဂိနီ နိစ္စသမာဟိတတ္တော,_  
_အရဟံ အဟံ ဗြဟ္မစရိယံ စရာမိ._  

</Paragraph>

<Paragraph number="1196" type="verses" book="sn">
_မာနော ဟိ တေ ဗြာဟ္မဏ ခါရိဘာရော,_  
_ကောဓော ဓုမော ဘသ္မနိ မောသဝဇ္ဇံ;_  
_ဇိဝှါ သုဇာ ဟဒယံ ဇောတိဌာနံ,_  
_အတ္တာ သုဒန္တော ပုရိသဿ ဇောတိ._  

</Paragraph>

<Paragraph number="1197" type="verses" book="sn">
_ဓမ္မော ရဟဒေါ ဗြာဟ္မဏ သီလတိတ္ထော,_  
_အနာဝိလော သဗ္ဘိ သတံ ပသတ္ထော;_  
_ယတ္ထ ဟဝေ ဝေဒဂုနော သိနာတာ,_  
_အနလ္လဂတ္တာဝ တရန္တိ ပါရံ._  

</Paragraph>

<Paragraph number="1198" type="verses" book="sn">
_သစ္စံ ဓမ္မော သံယမော ဗြဟ္မစရိယံ,_  
_မဇ္ဈေ သိတာ ဗြာဟ္မဏ ဗြဟ္မပတ္တိ;_  
_သ တုဇ္ဇုဘူတေသု နမော ကရောဟိ,_  
_တမဟံ နရံ ဓမ္မသာရီတိ ဗြူမီ”တိ._  

</Paragraph>

<Paragraph number="1199" book="sn">
ဧဝံ ဝုတ္တေ, သုန္ဒရိကဘာရဒွါဇော ဗြာဟ္မဏော ဘဂဝန္တံ ဧတဒဝေါစ—  “အဘိက္ကန္တံ, ဘော ဂေါတမ …ပေ…  အညတရော စ ပနာယသ္မာ ဘာရဒွါဇော အရဟတံ အဟောသီတိ.
</Paragraph>
</Division>