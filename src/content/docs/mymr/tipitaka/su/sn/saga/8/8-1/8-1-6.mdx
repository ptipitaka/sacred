---
title: 8.1.6 သာရိပုတ္တသုတ္တ
tableOfContents: false
sidebar:
  order: 6
type: tipitaka
basket: su
book: sn
review:
  current: review
  updated: '2025-10-20T14:56:57.215341'
  updated_by: ''
  notes: ''
  history:
  - state: review
    date: '2025-10-20T14:56:57.215341'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<DynamicBreadcrumb />


<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<Division number="214" book="sn" e="ch" v="18" p="309">

<Paragraph number="1331" book="sn">
ဧကံ သမယံ အာယသ္မာ သာရိပုတ္တော သာဝတ္ထိယံ ဝိဟရတိ ဇေတဝနေ အနာထပိဏ္ဍိကဿ အာရာမေ. တေန ခေါ ပန သမယေန အာယသ္မာ သာရိပုတ္တော ဘိက္ခူ ဓမ္မိယာ ကထာယ သန္ဒဿေတိ သမာဒပေတိ သမုတ္တေဇေတိ သမ္ပဟံသေတိ ပေါရိယာ ဝါစာယ ဝိဿဋ္ဌာယ အနေလဂလာယ အတ္ထဿ ဝိညာပနိယာ. တေ စ ဘိက္ခူ အဋ္ဌိံ ကတွာ မနသိ ကတွာ သဗ္ဗစေတသာ သမန္နာဟရိတွာ ဩဟိတသောတာ ဓမ္မံ သုဏန္တိ. အထ ခေါ အာယသ္မတော ဝင်္ဂီသဿ ဧတဒဟောသိ—  “အယံ ခေါ အာယသ္မာ သာရိပုတ္တော ဘိက္ခူ ဓမ္မိယာ ကထာယ သန္ဒဿေတိ သမာဒပေတိ သမုတ္တေဇေတိ သမ္ပဟံသေတိ ပေါရိယာ ဝါစာယ ဝိဿဋ္ဌာယ အနေလဂလာယ အတ္ထဿ ဝိညာပနိယာ. တေ စ ဘိက္ခူ အဋ္ဌိံ ကတွာ မနသိ ကတွာ သဗ္ဗစေတသာ သမန္နာဟရိတွာ ဩဟိတသောတာ ဓမ္မံ သုဏန္တိ. ယန္နူနာဟံ အာယသ္မန္တံ သာရိပုတ္တံ သမ္မုခါ သာရုပ္ပါဟိ ဂါထာဟိ အဘိတ္ထဝေယျန်”တိ.
</Paragraph>

<Paragraph number="1332" book="sn">
အထ ခေါ အာယသ္မာ ဝင်္ဂီသော ဥဋ္ဌာယာသနာ ဧကံသံ ဥတ္တရာသင်္ဂံ ကရိတွာ ယေနာယသ္မာ သာရိပုတ္တော တေနဉ္ဇလိံ ပဏာမေတွာ အာယသ္မန္တံ သာရိပုတ္တံ ဧတဒဝေါစ—  “ပဋိဘာတိ မံ, အာဝုသော သာရိပုတ္တ, ပဋိဘာတိ မံ, အာဝုသော သာရိပုတ္တာ”တိ. “ပဋိဘာတု တံ, အာဝုသော ဝင်္ဂီသာ”တိ. အထ ခေါ အာယသ္မာ ဝင်္ဂီသော အာယသ္မန္တံ သာရိပုတ္တံ သမ္မုခါ သာရုပ္ပါဟိ ဂါထာဟိ အဘိတ္ထဝိ—
</Paragraph>

<Paragraph number="1333" type="verses" book="sn">
_“ဂမ္ဘီရပညော မေဓာဝီ,_  
_မဂ္ဂါမဂ္ဂဿ ကောဝိဒေါ;_  
_သာရိပုတ္တော မဟာပညော,_  
_ဓမ္မံ ဒေသေတိ ဘိက္ခုနံ._  

</Paragraph>

<Paragraph number="1334" type="verses" book="sn">
_သံခိတ္တေနပိ ဒေသေတိ,_  
_ဝိတ္ထာရေနပိ ဘာသတိ;_  
_သာဠိကာယိဝ နိဂ္ဃေါသော,_  
_ပဋိဘာနံ ဥဒီရယိ._  

</Paragraph>

<Paragraph number="1335" type="verses" book="sn">
_တဿ တံ ဒေသယန္တဿ,_  
_သုဏန္တိ မဓုရံ ဂိရံ;_  
_သရေန ရဇနီယေန,_  
_သဝနီယေန ဝဂ္ဂုနာ;_  
ဥဒဂ္ဂစိတ္တာ မုဒိတာ,_  
_သောတံ ဩဓေန္တိ ဘိက္ခဝေါ”တိ._
</Paragraph>
</Division>