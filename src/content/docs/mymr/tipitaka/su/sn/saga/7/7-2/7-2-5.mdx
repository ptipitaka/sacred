---
title: 7.2.5 မာနတ္ထဒ္ဓသုတ္တ
tableOfContents: false
sidebar:
  order: 5
type: tipitaka
basket: su
book: sn
review:
  current: review
  updated: '2025-10-23T09:13:56.196660'
  updated_by: ''
  notes: ''
  history:
  - state: review
    date: '2025-10-23T09:13:56.196660'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="201" book="sn" e="ch" v="18" p="308">

<Paragraph number="1260" book="sn">
သာဝတ္ထိနိဒါနံ. တေန ခေါ ပန သမယေန မာနတ္ထဒ္ဓေါ နာမ ဗြာဟ္မဏော သာဝတ္ထိယံ ပဋိဝသတိ. သော နေဝ မာတရံ အဘိဝါဒေတိ, န ပိတရံ အဘိဝါဒေတိ, န အာစရိယံ အဘိဝါဒေတိ, န ဇေဋ္ဌဘာတရံ အဘိဝါဒေတိ. တေန ခေါ ပန သမယေန ဘဂဝါ မဟတိယာ ပရိသာယ ပရိဝုတော ဓမ္မံ ဒေသေတိ. အထ ခေါ မာနတ္ထဒ္ဓဿ ဗြာဟ္မဏဿ ဧတဒဟောသိ—  “အယံ ခေါ သမဏော ဂေါတမော မဟတိယာ ပရိသာယ ပရိဝုတော ဓမ္မံ ဒေသေတိ. ယန္နူနာဟံ ယေန သမဏော ဂေါတမော တေနုပသင်္ကမေယျံ. သစေ မံ သမဏော ဂေါတမော အာလပိဿတိ, အဟမ္ပိ တံ အာလပိဿာမိ. နော စေ မံ သမဏော ဂေါတမော အာလပိဿတိ, အဟမ္ပိ နာလပိဿာမီ”တိ. အထ ခေါ မာနတ္ထဒ္ဓေါ ဗြာဟ္မဏော ယေန ဘဂဝါ တေနုပသင်္ကမိ; ဥပသင်္ကမိတွာ တုဏှီဘူတော ဧကမန္တံ အဋ္ဌာသိ. အထ ခေါ ဘဂဝါ တံ နာလပိ. အထ ခေါ မာနတ္ထဒ္ဓေါ ဗြာဟ္မဏော—  “နာယံ သမဏော ဂေါတမော ကိဉ္စိ ဇာနာတီ”တိ တတောဝ ပုန နိဝတ္တိတုကာမော အဟောသိ. အထ ခေါ ဘဂဝါ မာနတ္ထဒ္ဓဿ ဗြာဟ္မဏဿ စေတသာ စေတောပရိဝိတက္ကမညာယ မာနတ္ထဒ္ဓံ ဗြာဟ္မဏံ ဂါထာယ အဇ္ဈဘာသိ—
</Paragraph>

<Paragraph number="1261" type="verses" book="sn">
_“န မာနံ ဗြာဟ္မဏ သာဓု,_  
_အတ္ထိကဿီဓ ဗြာဟ္မဏ;_  
_ယေန အတ္ထေန အာဂစ္ဆိ,_  
_တမေဝမနုဗြူဟယေ”တိ._  

</Paragraph>

<Paragraph number="1262" book="sn">
အထ ခေါ မာနတ္ထဒ္ဓေါ ဗြာဟ္မဏော—  “စိတ္တံ မေ သမဏော ဂေါတမော ဇာနာတီ”တိ တတ္ထေဝ ဘဂဝတော ပါဒေသု သိရသာ နိပတိတွာ ဘဂဝတော ပါဒါနိ မုခေန စ ပရိစုမ္ဗတိ ပါဏီဟိ စ ပရိသမ္ဗာဟတိ, နာမဉ္စ သာဝေတိ—  “မာနတ္ထဒ္ဓါဟံ, ဘော ဂေါတမ, မာနတ္ထဒ္ဓါဟံ, ဘော ဂေါတမာ”တိ. အထ ခေါ သာ ပရိသာ အဗ္ဘုတဝိတ္တဇာတာ အဟောသိ—  “အစ္ဆရိယံ ဝတ ဘော, အဗ္ဘုတံ ဝတ ဘော. အယဉှိ မာနတ္ထဒ္ဓေါ ဗြာဟ္မဏော နေဝ မာတရံ အဘိဝါဒေတိ, န ပိတရံ အဘိဝါဒေတိ, န အာစရိယံ အဘိဝါဒေတိ, န ဇေဋ္ဌဘာတရံ အဘိဝါဒေတိ; အထ စ ပန သမဏေ ဂေါတမေ ဧဝရူပံ ပရမနိပစ္စကာရံ ကရောတီ”တိ. အထ ခေါ ဘဂဝါ မာနတ္ထဒ္ဓံ ဗြာဟ္မဏံ ဧတဒဝေါစ—  “အလံ, ဗြာဟ္မဏ, ဥဋ္ဌေဟိ, သကေ အာသနေ နိသီဒ. ယတော တေ မယိ စိတ္တံ ပသန္နန်”တိ. အထ ခေါ မာနတ္ထဒ္ဓေါ ဗြာဟ္မဏော သကေ အာသနေ နိသီဒိတွာ ဘဂဝန္တံ ဂါထာယ အဇ္ဈဘာသိ—
</Paragraph>

<Paragraph number="1263" type="verses" book="sn">
_“ကေသု န မာနံ ကယိရာထ,_  
_ကေသု စဿ သဂါရဝေါ;_  
_ကျဿ အပစိတာ အဿု,_  
_ကျဿု သာဓု သုပူဇိတာ”တိ._  

</Paragraph>

<Paragraph number="1264" type="verses" book="sn">
_“မာတရိ ပိတရိ စာပိ,_  
_အထော ဇေဋ္ဌမှိ ဘာတရိ;_  
_အာစရိယေ စတုတ္ထမှိ,_  
_တေသု န မာနံ ကယိရာထ;_  
_တေသု အဿ သဂါရဝေါ,_  
_တျဿ အပစိတာ အဿု;_  
_တျဿု သာဓု သုပူဇိတာ._  

</Paragraph>

<Paragraph number="1265" type="verses" book="sn">
_အရဟန္တေ သီတီဘူတေ,_  
_ကတကိစ္စေ အနာသဝေ;_  
_နိဟစ္စ မာနံ အထဒ္ဓေါ,_  
_တေ နမဿေ အနုတ္တရေ”တိ._  

</Paragraph>

<Paragraph number="1266" book="sn">
ဧဝံ ဝုတ္တေ, မာနတ္ထဒ္ဓေါ ဗြာဟ္မဏော ဘဂဝန္တံ ဧတဒဝေါစ—  “အဘိက္ကန္တံ, ဘော ဂေါတမ …ပေ…  ဥပါသကံ မံ ဘဝံ ဂေါတမော ဓာရေတု အဇ္ဇတဂ္ဂေ ပါဏုပေတံ သရဏံ ဂတန်”တိ.
</Paragraph>
</Division>