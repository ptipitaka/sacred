---
title: "6.2.5 ပရိနိဗ္ဗာနသုတ္တ"
tableOfContents: false
sidebar:
  order: 5
type: "tipitaka"
basket: "su"
book: "saga"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="186" book="saga">

<Paragraph number="1116" book="saga">
ဧကံ သမယံ ဘဂဝါ ကုသိနာရာယံ ဝိဟရတိ ဥပဝတ္တနေ မလ္လာနံ သာလဝနေ အန္တရေန ယမကသာလာနံ ပရိနိဗ္ဗာနသမယေ. အထ ခေါ ဘဂဝါ ဘိက္ခူ အာမန္တေသိ—  “ဟန္ဒ ဒါနိ, ဘိက္ခဝေ, အာမန္တယာမိ ဝေါ—  ‘ဝယဓမ္မာ သင်္ခါရာ, အပ္ပမာဒေန သမ္ပာဒေထာ’”တိ. အယံ တထာဂတဿ ပစ္ဆိမာ ဝါစာ.
</Paragraph>

<Paragraph number="1117" book="saga">
အထ ခေါ ဘဂဝါ ပဌမံ ဈာနံ သမာပဇ္ဇိ. ပဌမာ ဈာနာ ဝုဋ္ဌဟိတွာ ဒုတိယံ ဈာနံ သမာပဇ္ဇိ. ဒုတိယာ ဈာနာ ဝုဋ္ဌဟိတွာ တတိယံ ဈာနံ သမာပဇ္ဇိ. တတိယာ ဈာနာ ဝုဋ္ဌဟိတွာ စတုတ္ထံ ဈာနံ သမာပဇ္ဇိ. စတုတ္ထာ ဈာနာ ဝုဋ္ဌဟိတွာ အာကာသာနဉ္စာယတနံ သမာပဇ္ဇိ. အာကာသာနဉ္စာယတနာ ဝုဋ္ဌဟိတွာ ဝိညာဏဉ္စာယတနံ သမာပဇ္ဇိ. ဝိညာဏဉ္စာယတနာ ဝုဋ္ဌဟိတွာ အာကိဉ္စညာယတနံ သမာပဇ္ဇိ. အာကိဉ္စညာယတနာ ဝုဋ္ဌဟိတွာ နေဝသညာနာသညာယတနံ သမာပဇ္ဇိ. နေဝသညာနာသညာယတနာ ဝုဋ္ဌဟိတွာ သညာဝေဒယိတနိရောဓံ သမာပဇ္ဇိ.
</Paragraph>

<Paragraph number="1118" book="saga">
သညာဝေဒယိတနိရောဓာ ဝုဋ္ဌဟိတွာ နေဝသညာနာသညာယတနံ သမာပဇ္ဇိ. နေဝသညာနာသညာယတနာ ဝုဋ္ဌဟိတွာ အာကိဉ္စညာယတနံ သမာပဇ္ဇိ. အာကိဉ္စညာယတနာ ဝုဋ္ဌဟိတွာ ဝိညာဏဉ္စာယတနံ သမာပဇ္ဇိ. ဝိညာဏဉ္စာယတနာ ဝုဋ္ဌဟိတွာ အာကာသာနဉ္စာယတနံ သမာပဇ္ဇိ. အာကာသာနဉ္စာယတနာ ဝုဋ္ဌဟိတွာ စတုတ္ထံ ဈာနံ သမာပဇ္ဇိ. စတုတ္ထာ ဈာနာ ဝုဋ္ဌဟိတွာ တတိယံ ဈာနံ သမာပဇ္ဇိ. တတိယာ ဈာနာ ဝုဋ္ဌဟိတွာ ဒုတိယံ ဈာနံ သမာပဇ္ဇိ. ဒုတိယာ ဈာနာ ဝုဋ္ဌဟိတွာ ပဌမံ ဈာနံ သမာပဇ္ဇိ. ပဌမာ ဈာနာ ဝုဋ္ဌဟိတွာ ဒုတိယံ ဈာနံ သမာပဇ္ဇိ. ဒုတိယာ ဈာနာ ဝုဋ္ဌဟိတွာ တတိယံ ဈာနံ သမာပဇ္ဇိ. တတိယာ ဈာနာ ဝုဋ္ဌဟိတွာ စတုတ္ထံ ဈာနံ သမာပဇ္ဇိ. စတုတ္ထာ ဈာနာ ဝုဋ္ဌဟိတွာ သမနန္တရံ ဘဂဝါ ပရိနိဗ္ဗာယိ. ပရိနိဗ္ဗုတေ ဘဂဝတိ သဟ ပရိနိဗ္ဗာနာ ဗြဟ္မာ သဟမ္ပတိ ဣမံ ဂါထံ အဘာသိ—
</Paragraph>

<Paragraph number="1119" type="verses" book="saga">
_“သဗ္ဗေဝ နိက္ခိပိဿန္တိ,_  
_ဘူတာ လောကေ သမုဿယံ;_  
_ယတ္ထ ဧတာဒိသော သတ္ထာ,_  
_လောကေ အပ္ပဋိပုဂ္ဂလော;_  
_တထာဂတော ဗလပ္ပတ္တော,_  
_သမ္ဗုဒ္ဓေါ ပရိနိဗ္ဗုတော”တိ._  

</Paragraph>

<Paragraph number="1120" book="saga">
ပရိနိဗ္ဗုတေ ဘဂဝတိ သဟ ပရိနိဗ္ဗာနာ သက္ကော ဒေဝါနမိန္ဒော ဣမံ ဂါထံ အဘာသိ—
</Paragraph>

<Paragraph number="1121" book="saga">
_“အနိစ္စာ ဝတ သင်္ခါရာ,_  
ဥပ္ပါဒဝယဓမ္မိနော;_  
ဥပ္ပဇ္ဇိတွာ နိရုဇ္ဈန္တိ,_  
_တေသံ ဝူပသမော သုခေါ”တိ._  

</Paragraph>

<Paragraph number="1122" book="saga">
ပရိနိဗ္ဗုတေ ဘဂဝတိ သဟ ပရိနိဗ္ဗာနာ အာယသ္မာ အာနန္ဒော ဣမံ ဂါထံ အဘာသိ—
</Paragraph>

<Paragraph number="1123" type="verses" book="saga">
_“တဒါသိ ယံ ဘိံသနကံ,_  
_တဒါသိ လောမဟံသနံ;_  
_သဗ္ဗာကာရဝရူပေတေ,_  
_သမ္ဗုဒ္ဓေ ပရိနိဗ္ဗုတေ”တိ._  

</Paragraph>

<Paragraph number="1124" book="saga">
ပရိနိဗ္ဗုတေ ဘဂဝတိ သဟ ပရိနိဗ္ဗာနာ အာယသ္မာ အနုရုဒ္ဓေါ ဣမာ ဂါထာယော အဘာသိ—
</Paragraph>

<Paragraph number="1125" type="verses" book="saga">
_“နာဟု အဿာသပဿာသော,_  
_ဌိတစိတ္တဿ တာဒိနော;_  
_အနေဇော သန္တိမာရဗ္ဘ,_  
_စက္ခုမာ ပရိနိဗ္ဗုတော._  

</Paragraph>

<Paragraph number="1126" type="verses" book="saga">
_အသလ္လီနေန စိတ္တေန,_  
_ဝေဒနံ အဇ္ဈဝါသယိ;_  
_ပဇ္ဇောတဿေဝ နိဗ္ဗာနံ,_  
_ဝိမောက္ခော စေတသော အဟူ”တိ._  


</Paragraph>
</Division>

<Paragraph number="1127" type="center" book="saga">
ဒုတိယော ဝဂ္ဂေါ.



</Paragraph>

<Paragraph number="1128" type="center" book="saga">
တဿုဒ္ဒါနံ


</Paragraph>

<Paragraph number="1129" type="verses" book="saga">
_ဗြဟ္မာသနံ ဒေဝဒတ္တော,_  
_အန္ဓကဝိန္ဒော အရုဏဝတီ;_  
_ပရိနိဗ္ဗာနေန စ ဒေသိတံ,_  
ဣဒံ ဗြဟ္မပဉ္စကန္တိ._  


</Paragraph>

<Paragraph number="1130" type="center" book="saga">
ဗြဟ္မသံယုတ္တံ သမတ္တံ.
</Paragraph>