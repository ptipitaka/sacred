---
title: "6.1.5 အညတရဗြဟ္မသုတ္တ"
tableOfContents: false
sidebar:
  order: 5
type: "tipitaka"
basket: "su"
book: "sn"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="176" book="sn" e="ch" v="18" p="305">

<Paragraph number="1050" book="sn">
သာဝတ္ထိနိဒါနံ. တေန ခေါ ပန သမယေန အညတရဿ ဗြဟ္မုနော ဧဝရူပံ ပါပကံ ဒိဋ္ဌိဂတံ ဥပ္ပန္နံ ဟောတိ—  “နတ္ထိ သော သမဏော ဝါ ဗြာဟ္မဏော ဝါ ယော ဣဓ အာဂစ္ဆေယျာ”တိ. အထ ခေါ ဘဂဝါ တဿ ဗြဟ္မုနော စေတသာ စေတောပရိဝိတက္ကမညာယ—  သေယျထာပိ နာမ ဗလဝါ ပုရိသော …ပေ…  တသ္မိံ ဗြဟ္မလောကေ ပါတုရဟောသိ. အထ ခေါ ဘဂဝါ တဿ ဗြဟ္မုနော ဥပရိ ဝေဟာသံ ပလ္လင်္ကေန နိသီဒိ တေဇောဓာတုံ သမာပဇ္ဇိတွာ.
</Paragraph>

<Paragraph number="1051" book="sn">
အထ ခေါ အာယသ္မတော မဟာမောဂ္ဂလ္လာနဿ ဧတဒဟောသိ—  “ကဟံ နု ခေါ ဘဂဝါ ဧတရဟိ ဝိဟရတီ”တိ? အဒ္ဒသာ ခေါ အာယသ္မာ မဟာမောဂ္ဂလ္လာနော ဘဂဝန္တံ ဒိဗ္ဗေန စက္ခုနာ ဝိသုဒ္ဓေန အတိက္ကန္တမာနုသကေန တဿ ဗြဟ္မုနော ဥပရိ ဝေဟာသံ ပလ္လင်္ကေန နိသိန္နံ တေဇောဓာတုံ သမာပန္နံ. ဒိသွာန—  သေယျထာပိ နာမ ဗလဝါ ပုရိသော သမိဉ္ဇိတံ ဝါ ဗာဟံ ပသာရေယျ, ပသာရိတံ ဝါ ဗာဟံ သမိဉ္ဇေယျ; ဧဝမေဝ—  ဇေတဝနေ အန္တရဟိတော တသ္မိံ ဗြဟ္မလောကေ ပါတုရဟောသိ. အထ ခေါ အာယသ္မာ မဟာမောဂ္ဂလ္လာနော ပုရတ္ထိမံ ဒိသံ နိဿာယ တဿ ဗြဟ္မုနော ဥပရိ ဝေဟာသံ ပလ္လင်္ကေန နိသီဒိ တေဇောဓာတုံ သမာပဇ္ဇိတွာ နီစတရံ ဘဂဝတော.
</Paragraph>

<Paragraph number="1052" book="sn">
အထ ခေါ အာယသ္မတော မဟာကဿပဿ ဧတဒဟောသိ—  “ကဟံ နု ခေါ ဘဂဝါ ဧတရဟိ ဝိဟရတီ”တိ? အဒ္ဒသာ ခေါ အာယသ္မာ မဟာကဿပေါ ဘဂဝန္တံ ဒိဗ္ဗေန စက္ခုနာ …ပေ…  ဒိသွာန—  သေယျထာပိ နာမ ဗလဝါ ပုရိသော …ပေ…  ဧဝမေဝ—  ဇေတဝနေ အန္တရဟိတော တသ္မိံ ဗြဟ္မလောကေ ပါတုရဟောသိ. အထ ခေါ အာယသ္မာ မဟာကဿပေါ ဒက္ခိဏံ ဒိသံ နိဿာယ တဿ ဗြဟ္မုနော ဥပရိ ဝေဟာသံ ပလ္လင်္ကေန နိသီဒိ တေဇောဓာတုံ သမာပဇ္ဇိတွာ နီစတရံ ဘဂဝတော.
</Paragraph>

<Paragraph number="1053" book="sn">
အထ ခေါ အာယသ္မတော မဟာကပ္ပိနဿ ဧတဒဟောသိ—  “ကဟံ နု ခေါ ဘဂဝါ ဧတရဟိ ဝိဟရတီ”တိ? အဒ္ဒသာ ခေါ အာယသ္မာ မဟာကပ္ပိနော ဘဂဝန္တံ ဒိဗ္ဗေန စက္ခုနာ …ပေ…  တေဇောဓာတုံ သမာပန္နံ. ဒိသွာန—  သေယျထာပိ နာမ ဗလဝါ ပုရိသော …ပေ…  ဧဝမေဝ—  ဇေတဝနေ အန္တရဟိတော တသ္မိံ ဗြဟ္မလောကေ ပါတုရဟောသိ. အထ ခေါ အာယသ္မာ မဟာကပ္ပိနော ပစ္ဆိမံ ဒိသံ နိဿာယ တဿ ဗြဟ္မုနော ဥပရိ ဝေဟာသံ ပလ္လင်္ကေန နိသီဒိ တေဇောဓာတုံ သမာပဇ္ဇိတွာ နီစတရံ ဘဂဝတော.
</Paragraph>

<Paragraph number="1054" book="sn">
အထ ခေါ အာယသ္မတော အနုရုဒ္ဓဿ ဧတဒဟောသိ—  “ကဟံ နု ခေါ ဘဂဝါ ဧတရဟိ ဝိဟရတီ”တိ? အဒ္ဒသာ ခေါ အာယသ္မာ အနုရုဒ္ဓေါ …ပေ…  တေဇောဓာတုံ သမာပန္နံ. ဒိသွာန—  သေယျထာပိ နာမ ဗလဝါ ပုရိသော …ပေ…  တသ္မိံ ဗြဟ္မလောကေ ပါတုရဟောသိ. အထ ခေါ အာယသ္မာ အနုရုဒ္ဓေါ ဥတ္တရံ ဒိသံ နိဿာယ တဿ ဗြဟ္မုနော ဥပရိ ဝေဟာသံ ပလ္လင်္ကေန နိသီဒိ တေဇောဓာတုံ သမာပဇ္ဇိတွာ နီစတရံ ဘဂဝတော.
</Paragraph>

<Paragraph number="1055" book="sn">
အထ ခေါ အာယသ္မာ မဟာမောဂ္ဂလ္လာနော တံ ဗြဟ္မာနံ ဂါထာယ အဇ္ဈဘာသိ—
</Paragraph>

<Paragraph number="1056" type="verses" book="sn">
_“အဇ္ဇာပိ တေ အာဝုသော သာ ဒိဋ္ဌိ,_  
_ယာ တေ ဒိဋ္ဌိ ပုရေ အဟု;_  
_ပဿသိ ဝီတိဝတ္တန္တံ,_  
_ဗြဟ္မလောကေ ပဘဿရန်”တိ._  

</Paragraph>

<Paragraph number="1057" type="verses" book="sn">
_“န မေ မာရိသ သာ ဒိဋ္ဌိ,_  
_ယာ မေ ဒိဋ္ဌိ ပုရေ အဟု;_  
_ပဿာမိ ဝီတိဝတ္တန္တံ,_  
_ဗြဟ္မလောကေ ပဘဿရံ;_  
_သွာဟံ အဇ္ဇ ကထံ ဝဇ္ဇံ,_  
_အဟံ နိစ္စောမှိ သဿတော”တိ._  

</Paragraph>

<Paragraph number="1058" book="sn">
အထ ခေါ ဘဂဝါ တံ ဗြဟ္မာနံ သံဝေဇေတွာ—  သေယျထာပိ နာမ ဗလဝါ ပုရိသော သမိဉ္ဇိတံ ဝါ ဗာဟံ ပသာရေယျ, ပသာရိတံ ဝါ ဗာဟံ သမိဉ္ဇေယျ; ဧဝမေဝ—  တသ္မိံ ဗြဟ္မလောကေ အန္တရဟိတော ဇေတဝနေ ပါတုရဟောသိ. အထ ခေါ သော ဗြဟ္မာ အညတရံ ဗြဟ္မပါရိသဇ္ဇံ အာမန္တေသိ—  “ဧဟိ တွံ, မာရိသ, ယေနာယသ္မာ မဟာမောဂ္ဂလ္လာနော တေနုပသင်္ကမ; ဥပသင်္ကမိတွာ အာယသ္မန္တံ မဟာမောဂ္ဂလ္လာနံ ဧဝံ ဝဒေဟိ—  ‘အတ္ထိ နု ခေါ, မာရိသ မောဂ္ဂလ္လာန, အညေပိ တဿ ဘဂဝတော သာဝကာ ဧဝံမဟိဒ္ဓိကာ ဧဝံမဟာနုဘာဝါ; သေယျထာပိ ဘဝံ မောဂ္ဂလ္လာနော ကဿပေါ ကပ္ပိနော အနုရုဒ္ဓေါ’”တိ? “ဧဝံ, မာရိသာ”တိ ခေါ သော ဗြဟ္မပါရိသဇ္ဇော တဿ ဗြဟ္မုနော ပဋိဿုတွာ ယေနာယသ္မာ မဟာမောဂ္ဂလ္လာနော တေနုပသင်္ကမိ; ဥပသင်္ကမိတွာ အာယသ္မန္တံ မဟာမောဂ္ဂလ္လာနံ ဧတဒဝေါစ—  “အတ္ထိ နု ခေါ, မာရိသ မောဂ္ဂလ္လာန, အညေပိ တဿ ဘဂဝတော သာဝကာ ဧဝံမဟိဒ္ဓိကာ ဧဝံမဟာနုဘာဝါ; သေယျထာပိ ဘဝံ မောဂ္ဂလ္လာနော ကဿပေါ ကပ္ပိနော အနုရုဒ္ဓေါ”တိ? အထ ခေါ အာယသ္မာ မဟာမောဂ္ဂလ္လာနော တံ ဗြဟ္မပါရိသဇ္ဇံ ဂါထာယ အဇ္ဈဘာသိ—
</Paragraph>

<Paragraph number="1059" type="verses" book="sn">
_“တေဝိဇ္ဇာ ဣဒ္ဓိပတ္တာ စ,_  
_စေတောပရိယာယကောဝိဒါ;_  
_ခီဏာသဝါ အရဟန္တော,_  
_ဗဟူ ဗုဒ္ဓဿ သာဝကာ”တိ._  

</Paragraph>

<Paragraph number="1060" book="sn">
အထ ခေါ သော ဗြဟ္မပါရိသဇ္ဇော အာယသ္မတော မဟာမောဂ္ဂလ္လာနဿ ဘာသိတံ အဘိနန္ဒိတွာ အနုမောဒိတွာ ယေန သော ဗြဟ္မာ တေနုပသင်္ကမိ; ဥပသင်္ကမိတွာ တံ ဗြဟ္မာနံ ဧတဒဝေါစ—  “အာယသ္မာ, မာရိသ, မဟာမောဂ္ဂလ္လာနော ဧဝမာဟ—
</Paragraph>

<Paragraph number="1061" type="verses" book="sn">
_‘တေဝိဇ္ဇာ ဣဒ္ဓိပတ္တာ စ,_  
_စေတောပရိယာယကောဝိဒါ;_  
_ခီဏာသဝါ အရဟန္တော,_  
_ဗဟူ ဗုဒ္ဓဿ သာဝကာ’”တိ._  

</Paragraph>

<Paragraph number="1062" book="sn">
ဣဒမဝေါစ သော ဗြဟ္မပါရိသဇ္ဇော. အတ္တမနော စ သော ဗြဟ္မာ တဿ ဗြဟ္မပါရိသဇ္ဇဿ ဘာသိတံ အဘိနန္ဒီတိ.
</Paragraph>
</Division>