---
title: 7.2.1 ကသိဘာရဒွါဇသုတ္တ
tableOfContents: false
sidebar:
  order: 1
type: tipitaka
basket: su
book: sn
review:
  current: review
  updated: '2025-10-20T14:56:57.129030'
  updated_by: ''
  notes: ''
  history:
  - state: review
    date: '2025-10-20T14:56:57.129030'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<DynamicBreadcrumb />


<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<Division number="197" book="sn" e="ch" v="18" p="308">

<Paragraph number="1220" book="sn">
ဧဝံ မေ သုတံ—  ဧကံ သမယံ ဘဂဝါ မဂဓေသု ဝိဟရတိ ဒက္ခိဏာဂိရိသ္မိံ ဧကနာဠာယံ ဗြာဟ္မဏဂါမေ. တေန ခေါ ပန သမယေန ကသိဘာရဒွါဇဿ ဗြာဟ္မဏဿ ပဉ္စမတ္တာနိ နင်္ဂလသတာနိ ပယုတ္တာနိ ဟောန္တိ ဝပ္ပကာလေ. အထ ခေါ ဘဂဝါ ပုဗ္ဗဏှသမယံ နိဝါသေတွာ ပတ္တစီဝရမာဒါယ ယေန ကသိဘာရဒွါဇဿ ဗြာဟ္မဏဿ ကမ္မန္တော တေနုပသင်္ကမိ.
</Paragraph>

<Paragraph number="1221" book="sn">
တေန ခေါ ပန သမယေန ကသိဘာရဒွါဇဿ ဗြာဟ္မဏဿ ပရိဝေသနာ ဝတ္တတိ. အထ ခေါ ဘဂဝါ ယေန ပရိဝေသနာ တေနုပသင်္ကမိ; ဥပသင်္ကမိတွာ ဧကမန္တံ အဋ္ဌာသိ. အဒ္ဒသာ ခေါ ကသိဘာရဒွါဇော ဗြာဟ္မဏော ဘဂဝန္တံ ပိဏ္ဍာယ ဌိတံ. ဒိသွာ ဘဂဝန္တံ ဧတဒဝေါစ—  “အဟံ ခေါ, သမဏ, ကသာမိ စ ဝပါမိ စ, ကသိတွာ စ ဝပိတွာ စ ဘုဉ္ဇာမိ. တွမ္ပိ, သမဏ, ကသဿု စ ဝပဿု စ, ကသိတွာ စ ဝပိတွာ စ ဘုဉ္ဇဿူ”တိ. “အဟမ္ပိ ခေါ, ဗြာဟ္မဏ, ကသာမိ စ ဝပါမိ စ, ကသိတွာ စ ဝပိတွာ စ ဘုဉ္ဇာမီ”တိ. “န ခေါ မယံ ပဿာမ ဘောတော ဂေါတမဿ ယုဂံ ဝါ နင်္ဂလံ ဝါ ဖာလံ ဝါ ပါစနံ ဝါ ဗလီဗဒ္ဒေ ဝါ, အထ စ ပန ဘဝံ ဂေါတမော ဧဝမာဟ—  ‘အဟမ္ပိ ခေါ, ဗြာဟ္မဏ, ကသာမိ စ ဝပါမိ စ, ကသိတွာ စ ဝပိတွာ စ ဘုဉ္ဇာမီ’”တိ. အထ ခေါ ကသိဘာရဒွါဇော ဗြာဟ္မဏော ဘဂဝန္တံ ဂါထာယ အဇ္ဈဘာသိ—
</Paragraph>

<Paragraph number="1222" type="verses" book="sn">
_“ကဿကော ပဋိဇာနာသိ,_  
_န စ ပဿာမိ တေ ကသိံ;_  
_ကဿကော ပုစ္ဆိတော ဗြူဟိ,_  
_ကထံ ဇာနေမု တံ ကသိန်”တိ._  

</Paragraph>

<Paragraph number="1223" type="verses" book="sn">
_“သဒ္ဓါ ဗီဇံ တပေါ ဝုဋ္ဌိ,_  
_ပညာ မေ ယုဂနင်္ဂလံ;_  
_ဟိရီ ဤသာ မနော ယောတ္တံ,_  
_သတိ မေ ဖာလပါစနံ._  

</Paragraph>

<Paragraph number="1224" type="verses" book="sn">
_ကာယဂုတ္တော ဝစီဂုတ္တော,_  
_အာဟာရေ ဥဒရေ ယတော;_  
_သစ္စံ ကရောမိ နိဒ္ဒါနံ,_  
_သောရစ္စံ မေ ပမောစနံ._  

</Paragraph>

<Paragraph number="1225" type="verses" book="sn">
_ဝီရိယံ မေ ဓုရဓောရယှံ,_  
_ယောဂက္ခေမာဓိဝါဟနံ;_  
_ဂစ္ဆတိ အနိဝတ္တန္တံ,_  
_ယတ္ထ ဂန္တွာ န သောစတိ._  

</Paragraph>

<Paragraph number="1226" type="verses" book="sn">
_ဧဝမေသာ ကသီ ကဋ္ဌာ,_  
_သာ ဟောတိ အမတပ္ဖလာ;_  
_ဧတံ ကသိံ ကသိတွာန,_  
_သဗ္ဗဒုက္ခာ ပမုစ္စတီ”တိ._  

</Paragraph>

<Paragraph number="1227" book="sn">
“ဘုဉ္ဇတု ဘဝံ ဂေါတမော. ကဿကော ဘဝံ. ယဉှိ ဘဝံ ဂေါတမော အမတပ္ဖလမ္ပိ ကသိံ ကသတီ”တိ.
</Paragraph>

<Paragraph number="1228" type="verses" book="sn">
_“ဂါထာဘိဂီတံ မေ အဘောဇနေယျံ,_  
_သမ္ပဿတံ ဗြာဟ္မဏ နေသ ဓမ္မော;_  
_ဂါထာဘိဂီတံ ပနုဒန္တိ ဗုဒ္ဓါ,_  
_ဓမ္မေ သတိ ဗြာဟ္မဏ ဝုတ္တိရေသာ._  

</Paragraph>

<Paragraph number="1229" type="verses" book="sn">
_အညေန စ ကေဝလိနံ မဟေသိံ,_  
_ခီဏာသဝံ ကုက္ကုစ္စဝူပသန္တံ;_  
_အန္နေန ပါနေန ဥပဋ္ဌဟဿု,_  
_ခေတ္တဉှိ တံ ပုညပေက္ခဿ ဟောတီ”တိ._  

</Paragraph>

<Paragraph number="1230" book="sn">
ဧဝံ ဝုတ္တေ, ကသိဘာရဒွါဇော ဗြာဟ္မဏော ဘဂဝန္တံ ဧတဒဝေါစ—  “အဘိက္ကန္တံ, ဘော ဂေါတမ …ပေ…  အဇ္ဇတဂ္ဂေ ပါဏုပေတံ သရဏံ ဂတန်”တိ.
</Paragraph>
</Division>