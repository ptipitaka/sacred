---
title: "5.1.4 ဝိဇယာသုတ္တ"
tableOfContents: false
sidebar:
  order: 4
type: "tipitaka"
basket: "su"
book: "sn"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="165" book="sn" e="ch" v="18" p="304">

<Paragraph number="958" book="sn">
သာဝတ္ထိနိဒါနံ. အထ ခေါ ဝိဇယာ ဘိက္ခုနီ ပုဗ္ဗဏှသမယံ နိဝါသေတွာ …ပေ…  အညတရသ္မိံ ရုက္ခမူလေ ဒိဝါဝိဟာရံ နိသီဒိ. အထ ခေါ မာရော ပါပိမာ ဝိဇယာယ ဘိက္ခုနိယာ ဘယံ ဆမ္ဘိတတ္တံ လောမဟံသံ ဥပ္ပါဒေတုကာမော သမာဓိမှာ စာဝေတုကာမော ယေန ဝိဇယာ ဘိက္ခုနီ တေနုပသင်္ကမိ; ဥပသင်္ကမိတွာ ဝိဇယံ ဘိက္ခုနိံ ဂါထာယ အဇ္ဈဘာသိ—
</Paragraph>

<Paragraph number="959" type="verses" book="sn">
_“ဒဟရာ တွံ ရူပဝတီ,_  
_အဟဉ္စ ဒဟရော သုသု;_  
_ပဉ္စင်္ဂိကေန တုရိယေန,_  
_ဧဟယျေဘိရမာမသေ”တိ._  

</Paragraph>

<Paragraph number="960" book="sn">
အထ ခေါ ဝိဇယာယ ဘိက္ခုနိယာ ဧတဒဟောသိ—  “ကော နု ခွါယံ မနုဿော ဝါ အမနုဿော ဝါ ဂါထံ ဘာသတီ”တိ? အထ ခေါ ဝိဇယာယ ဘိက္ခုနိယာ ဧတဒဟောသိ—  “မာရော ခေါ အယံ ပါပိမာ မမ ဘယံ ဆမ္ဘိတတ္တံ လောမဟံသံ ဥပ္ပါဒေတုကာမော သမာဓိမှာ စာဝေတုကာမော ဂါထံ ဘာသတီ”တိ. အထ ခေါ ဝိဇယာ ဘိက္ခုနီ “မာရော အယံ ပါပိမာ” ဣတိ ဝိဒိတွာ မာရံ ပါပိမန္တံ ဂါထာဟိ ပစ္စဘာသိ—
</Paragraph>

<Paragraph number="961" type="verses" book="sn">
_“ရူပါ သဒ္ဒါ ရသာ ဂန္ဓာ,_  
_ဖောဋ္ဌဗ္ဗာ စ မနောရမာ;_  
_နိယျာတယာမိ တုယှေဝ,_  
_မာရ နာဟံ တေနတ္ထိကာ._  

</Paragraph>

<Paragraph number="962" type="verses" book="sn">
ဣမိနာ ပူတိကာယေန,_  
_ဘိန္ဒနေန ပဘင်္ဂုနာ;_  
_အဋ္ဋီယာမိ ဟရာယာမိ,_  
_ကာမတဏှာ သမူဟတာ._  

</Paragraph>

<Paragraph number="963" type="verses" book="sn">
_ယေ စ ရူပူပဂါ သတ္တာ,_  
_ယေ စ အရူပဋ္ဌာယိနော;_  
_ယာ စ သန္တာ သမာပတ္တိ,_  
_သဗ္ဗတ္ထ ဝိဟတော တမော”တိ._  

</Paragraph>

<Paragraph number="964" book="sn">
အထ ခေါ မာရော ပါပိမာ “ဇာနာတိ မံ ဝိဇယာ ဘိက္ခုနီ”တိ ဒုက္ခီ ဒုမ္မနော တတ္ထေဝန္တရဓာယီတိ.
</Paragraph>
</Division>