---
title: 2.1.11 ကောဓနသုတ္တ
tableOfContents: false
sidebar:
  order: 11
type: tipitaka
basket: su
book: a7
review:
  current: review
  updated: '2025-10-23T09:13:27.925114'
  updated_by: ''
  notes: ''
  history:
  - state: review
    date: '2025-10-23T09:13:27.925114'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="64" book="a7" e="ch" v="16" p="469">

<Paragraph number="429" book="a7">
“သတ္တိမေ, ဘိက္ခဝေ, ဓမ္မာ သပတ္တကန္တာ သပတ္တကရဏာ ကောဓနံ အာဂစ္ဆန္တိ ဣတ္ထိံ ဝါ ပုရိသံ ဝါ. ကတမေ သတ္တ? ဣဓ, ဘိက္ခဝေ, သပတ္တော သပတ္တဿ ဧဝံ ဣစ္ဆတိ—  ‘အဟော ဝတာယံ ဒုဗ္ဗဏ္ဏော အဿာ’တိ. တံ ကိဿ ဟေတု? န, ဘိက္ခဝေ, သပတ္တော သပတ္တဿ ဝဏ္ဏဝတာယ နန္ဒတိ. ကောဓနောယံ, ဘိက္ခဝေ, ပုရိသပုဂ္ဂလော ကောဓာဘိဘူတော ကောဓပရေတော, ကိဉ္စာပိ သော ဟောတိ သုနှာတော သုဝိလိတ္တော ကပ္ပိတကေသမဿု ဩဒါတဝတ္ထဝသနော; အထ ခေါ သော ဒုဗ္ဗဏ္ဏောဝ ဟောတိ ကောဓာဘိဘူတော. အယံ, ဘိက္ခဝေ, ပဌမော ဓမ္မော သပတ္တကန္တော သပတ္တကရဏော ကောဓနံ အာဂစ္ဆတိ ဣတ္ထိံ ဝါ ပုရိသံ ဝါ. (1)
</Paragraph>

<Paragraph number="430" book="a7">
ပုန စပရံ, ဘိက္ခဝေ, သပတ္တော သပတ္တဿ ဧဝံ ဣစ္ဆတိ—  ‘အဟော ဝတာယံ ဒုက္ခံ သယေယျာ’တိ. တံ ကိဿ ဟေတု? န, ဘိက္ခဝေ, သပတ္တော သပတ္တဿ သုခသေယျာယ နန္ဒတိ. ကောဓနောယံ, ဘိက္ခဝေ, ပုရိသပုဂ္ဂလော ကောဓာဘိဘူတော ကောဓပရေတော, ကိဉ္စာပိ သော ပလ္လင်္ကေ သေတိ ဂေါနကတ္ထတေ ပဋလိကတ္ထတေ ကဒလိမိဂပဝရပစ္စတ္ထရဏေ သော်တ္တရစ္ဆဒေ ဥဘတောလောဟိတကူပဓာနေ; အထ ခေါ သော ဒုက္ခညေဝ သေတိ ကောဓာဘိဘူတော. အယံ, ဘိက္ခဝေ, ဒုတိယော ဓမ္မော သပတ္တကန္တော သပတ္တကရဏော ကောဓနံ အာဂစ္ဆတိ ဣတ္ထိံ ဝါ ပုရိသံ ဝါ. (2)
</Paragraph>

<Paragraph number="431" book="a7">
ပုန စပရံ, ဘိက္ခဝေ, သပတ္တော သပတ္တဿ ဧဝံ ဣစ္ဆတိ—  ‘အဟော ဝတာယံ န ပစုရတ္ထော အဿာ’တိ. တံ ကိဿ ဟေတု? န, ဘိက္ခဝေ, သပတ္တော သပတ္တဿ ပစုရတ္ထတာယ နန္ဒတိ. ကောဓနောယံ, ဘိက္ခဝေ, ပုရိသပုဂ္ဂလော ကောဓာဘိဘူတော ကောဓပရေတော, အနတ္ထမ္ပိ ဂဟေတွာ ‘အတ္ထော မေ ဂဟိတော’တိ မညတိ, အတ္ထမ္ပိ ဂဟေတွာ ‘အနတ္ထော မေ ဂဟိတော’တိ မညတိ. တဿိမေ ဓမ္မာ အညမညံ ဝိပစ္စနီကာ ဂဟိတာ ဒီဃရတ္တံ အဟိတာယ ဒုက္ခာယ သံဝတ္တန္တိ ကောဓာဘိဘူတဿ. အယံ, ဘိက္ခဝေ, တတိယော ဓမ္မော သပတ္တကန္တော သပတ္တကရဏော ကောဓနံ အာဂစ္ဆတိ ဣတ္ထိံ ဝါ ပုရိသံ ဝါ. (3)
</Paragraph>

<Paragraph number="432" book="a7">
ပုန စပရံ, ဘိက္ခဝေ, သပတ္တော သပတ္တဿ ဧဝံ ဣစ္ဆတိ—  ‘အဟော ဝတာယံ န ဘောဂဝါ အဿာ’တိ. တံ ကိဿ ဟေတု? န, ဘိက္ခဝေ, သပတ္တော သပတ္တဿ ဘောဂဝတာယ နန္ဒတိ. ကောဓနဿ, ဘိက္ခဝေ, ပုရိသပုဂ္ဂလဿ ကောဓာဘိဘူတဿ ကောဓပရေတဿ, ယေပိဿ တေ ဟောန္တိ ဘောဂါ ဥဋ္ဌာနဝီရိယာဓိဂတာ ဗာဟာဗလပရိစိတာ သေဒါဝက္ခိတ္တာ ဓမ္မိကာ ဓမ္မလဒ္ဓါ, တေပိ ရာဇာနော ရာဇကောသံ ပဝေသေန္တိ ကောဓာဘိဘူတဿ. အယံ, ဘိက္ခဝေ, စတုတ္ထော ဓမ္မော သပတ္တကန္တော သပတ္တကရဏော ကောဓနံ အာဂစ္ဆတိ ဣတ္ထိံ ဝါ ပုရိသံ ဝါ. (4)
</Paragraph>

<Paragraph number="433" book="a7">
ပုန စပရံ, ဘိက္ခဝေ, သပတ္တော သပတ္တဿ ဧဝံ ဣစ္ဆတိ—  ‘အဟော ဝတာယံ န ယသဝါ အဿာ’တိ. တံ ကိဿ ဟေတု? န, ဘိက္ခဝေ, သပတ္တော သပတ္တဿ ယသဝတာယ နန္ဒတိ. ကောဓနောယံ, ဘိက္ခဝေ, ပုရိသပုဂ္ဂလော ကောဓာဘိဘူတော ကောဓပရေတော, ယောပိဿ သော ဟောတိ ယသော အပ္ပမာဒါဓိဂတော, တမှာပိ ဓံသတိ ကောဓာဘိဘူတော. အယံ, ဘိက္ခဝေ, ပဉ္စမော ဓမ္မော သပတ္တကန္တော သပတ္တကရဏော ကောဓနံ အာဂစ္ဆတိ ဣတ္ထိံ ဝါ ပုရိသံ ဝါ. (5)
</Paragraph>

<Paragraph number="434" book="a7">
ပုန စပရံ, ဘိက္ခဝေ, သပတ္တော သပတ္တဿ ဧဝံ ဣစ္ဆတိ—  ‘အဟော ဝတာယံ န မိတ္တဝါ အဿာ’တိ. တံ ကိဿ ဟေတု? န, ဘိက္ခဝေ, သပတ္တော သပတ္တဿ မိတ္တဝတာယ နန္ဒတိ. ကောဓနံ, ဘိက္ခဝေ, ပုရိသပုဂ္ဂလံ ကောဓာဘိဘူတံ ကောဓပရေတံ, ယေပိဿ တေ ဟောန္တိ မိတ္တာမစ္စာ ဉာတိသာလောဟိတာ, တေပိ အာရကာ ပရိဝဇ္ဇန္တိ ကောဓာဘိဘူတံ. အယံ, ဘိက္ခဝေ, ဆဋ္ဌော ဓမ္မော သပတ္တကန္တော သပတ္တကရဏော ကောဓနံ အာဂစ္ဆတိ ဣတ္ထိံ ဝါ ပုရိသံ ဝါ. (6)
</Paragraph>

<Paragraph number="435" book="a7">
ပုန စပရံ, ဘိက္ခဝေ, သပတ္တော သပတ္တဿ ဧဝံ ဣစ္ဆတိ—  ‘အဟော ဝတာယံ ကာယဿ ဘေဒါ ပရံ မရဏာ အပါယံ ဒုဂ္ဂတိံ ဝိနိပါတံ နိရယံ ဥပပဇ္ဇေယျာ’တိ. တံ ကိဿ ဟေတု? န, ဘိက္ခဝေ, သပတ္တော သပတ္တဿ သုဂတိဂမနေ နန္ဒတိ. ကောဓနောယံ, ဘိက္ခဝေ, ပုရိသပုဂ္ဂလော ကောဓာဘိဘူတော ကောဓပရေတော ကာယေန ဒုစ္စရိတံ စရတိ, ဝါစာယ ဒုစ္စရိတံ စရတိ, မနသာ ဒုစ္စရိတံ စရတိ. သော ကာယေန ဒုစ္စရိတံ စရိတွာ ဝါစာယ …ပေ…  ကာယဿ ဘေဒါ ပရံ မရဏာ အပါယံ ဒုဂ္ဂတိံ ဝိနိပါတံ နိရယံ ဥပပဇ္ဇတိ ကောဓာဘိဘူတော. အယံ, ဘိက္ခဝေ, သတ္တမော ဓမ္မော သပတ္တကန္တော သပတ္တကရဏော ကောဓနံ အာဂစ္ဆတိ ဣတ္ထိံ ဝါ ပုရိသံ ဝါ. (7)
</Paragraph>

<Paragraph number="436" book="a7">
ဣမေ ခေါ, ဘိက္ခဝေ, သတ္တ ဓမ္မာ သပတ္တကန္တာ သပတ္တကရဏာ ကောဓနံ အာဂစ္ဆန္တိ ဣတ္ထိံ ဝါ ပုရိသံ ဝါတိ.
</Paragraph>

<Paragraph number="437" type="verses" book="a7">
_ကောဓနော ဒုဗ္ဗဏ္ဏော ဟောတိ,_  
_အထော ဒုက္ခမ္ပိ သေတိ သော;_  
_အထော အတ္ထံ ဂဟေတွာန,_  
_အနတ္ထံ အဓိပဇ္ဇတိ._  

</Paragraph>

<Paragraph number="438" type="verses" book="a7">
_တတော ကာယေန ဝါစာယ,_  
_ဝဓံ ကတွာန ကောဓနော;_  
_ကောဓာဘိဘူတော ပုရိသော,_  
_ဓနဇာနိံ နိဂစ္ဆတိ._  

</Paragraph>

<Paragraph number="439" type="verses" book="a7">
_ကောဓသမ္မဒသမ္မတ္တော,_  
_အာယသကျံ နိဂစ္ဆတိ;_  
_ဉာတိမိတ္တာ သုဟဇ္ဇာ စ,_  
_ပရိဝဇ္ဇန္တိ ကောဓနံ._  

</Paragraph>

<Paragraph number="440" type="verses" book="a7">
_အနတ္ထဇနနော ကောဓော,_  
_ကောဓော စိတ္တပ္ပကောပနော;_  
_ဘယမန္တရတော ဇာတံ,_  
_တံ ဇနော နာဝဗုဇ္ဈတိ._  

</Paragraph>

<Paragraph number="441" type="verses" book="a7">
_ကုဒ္ဓေါ အတ္ထံ န ဇာနာတိ,_  
_ကုဒ္ဓေါ ဓမ္မံ န ပဿတိ;_  
_အန္ဓတမံ တဒါ ဟောတိ,_  
_ယံ ကောဓော သဟတေ နရံ._  

</Paragraph>

<Paragraph number="442" type="verses" book="a7">
_ယံ ကုဒ္ဓေါ ဥပရောဓေတိ,_  
_သုကရံ ဝိယ ဒုက္ကရံ;_  
_ပစ္ဆာ သော ဝိဂတေ ကောဓေ,_  
_အဂ္ဂိဒဍ္ဎောဝ တပ္ပတိ._  

</Paragraph>

<Paragraph number="443" type="verses" book="a7">
_ဒုမ္မင်္ကုယံ ပဒဿေတိ,_  
_ဓူမံ ဓူမီဝ ပါဝကော;_  
_ယတော ပတာယတိ ကောဓော,_  
_ယေန ကုဇ္ဈန္တိ မာနဝါ._  

</Paragraph>

<Paragraph number="444" type="verses" book="a7">
_နာဿ ဟိရီ န ဩတ္တပ္ပံ,_  
_န ဝါစော ဟောတိ ဂါရဝေါ;_  
_ကောဓေန အဘိဘူတဿ,_  
_န ဒီပံ ဟောတိ ကိဉ္စနံ._  

</Paragraph>

<Paragraph number="445" type="verses" book="a7">
_တပနီယာနိ ကမ္မာနိ,_  
_ယာနိ ဓမ္မေဟိ အာရကာ;_  
_တာနိ အာရောစယိဿာမိ,_  
_တံ သုဏာထ ယထာ တထံ._  

</Paragraph>

<Paragraph number="446" type="verses" book="a7">
_ကုဒ္ဓေါ ဟိ ပိတရံ ဟန္တိ,_  
_ဟန္တိ ကုဒ္ဓေါ သမာတရံ;_  
_ကုဒ္ဓေါ ဟိ ဗြာဟ္မဏံ ဟန္တိ,_  
_ဟန္တိ ကုဒ္ဓေါ ပုထုဇ္ဇနံ._  

</Paragraph>

<Paragraph number="447" type="verses" book="a7">
_ယာယ မာတု ဘတော ပေါသော,_  
ဣမံ လောကံ အဝေက္ခတိ;_  
_တမ္ပိ ပါဏဒဒိံ သန္တိံ,_  
_ဟန္တိ ကုဒ္ဓေါ ပုထုဇ္ဇနော._  

</Paragraph>

<Paragraph number="448" type="verses" book="a7">
_အတ္တူပမာ ဟိ တေ သတ္တာ,_  
_အတ္တာ ဟိ ပရမော ပိယော;_  
_ဟန္တိ ကုဒ္ဓေါ ပုထုတ္တာနံ,_  
_နာနာရူပေသု မုစ္ဆိတော._  

</Paragraph>

<Paragraph number="449" type="verses" book="a7">
_အသိနာ ဟန္တိ အတ္တာနံ,_  
_ဝိသံ ခါဒန္တိ မုစ္ဆိတာ;_  
_ရဇ္ဇုယာ ဗဇ္ဈ မီယန္တိ,_  
_ပဗ္ဗတာမပိ ကန္ဒရေ._  

</Paragraph>

<Paragraph number="450" type="verses" book="a7">
_ဘူနဟစ္စာနိ ကမ္မာနိ,_  
_အတ္တမာရဏိယာနိ စ;_  
_ကရောန္တာ နာဝဗုဇ္ဈန္တိ,_  
_ကောဓဇာတော ပရာဘဝေါ._  

</Paragraph>

<Paragraph number="451" type="verses" book="a7">
ဣတာယံ ကောဓရူပေန,_  
_မစ္စုပါသော ဂုဟာသယော;_  
_တံ ဒမေန သမုစ္ဆိန္ဒေ,_  
_ပညာဝီရိယေန ဒိဋ္ဌိယာ._  

</Paragraph>

<Paragraph number="452" type="verses" book="a7">
_ယထာ မေတံ အကုသလံ,_  
_သမုစ္ဆိန္ဒေထ ပဏ္ဍိတော;_  
_တထေဝ ဓမ္မေ သိက္ခေထ,_  
_မာ နော ဒုမ္မင်္ကုယံ အဟု._  

</Paragraph>

<Paragraph number="453" type="verses" book="a7">
_ဝီတကောဓာ အနာယာသာ,_  
_ဝီတလောဘာ အနုဿုကာ;_  
_ဒန္တာ ကောဓံ ပဟန္တွာန,_  
_ပရိနိဗ္ဗန္တိ အနာသဝါ”တိ._  


</Paragraph>
</Division>

<Paragraph number="454" type="center" book="a7">
ဧကာဒသမံ.



</Paragraph>

<Paragraph number="455" type="center" book="a7">
အဗျာကတဝဂ္ဂေါ ဆဋ္ဌော.



</Paragraph>

<Paragraph number="456" type="center" book="a7">
တဿုဒ္ဒါနံ


</Paragraph>

<Paragraph number="457" type="verses" book="a7">
_အဗျာကတော ပုရိသဂတိ,_  
_တိဿ သီဟ အရက္ခိယံ;_  
_ကိမိလံ သတ္တ ပစလာ,_  
_မေတ္တာ ဘရိယာ ကောဓေကာဒသာတိ._
</Paragraph>