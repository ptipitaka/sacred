---
title: 2.1.10 ဘရိယာသုတ္တ
tableOfContents: false
sidebar:
  order: 10
type: tipitaka
basket: su
book: a7
review:
  current: review
  updated: '2025-10-23T09:13:27.921115'
  updated_by: ''
  notes: ''
  history:
  - state: review
    date: '2025-10-23T09:13:27.921115'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="63" book="a7" e="ch" v="16" p="466">

<Paragraph number="414" book="a7">
အထ ခေါ ဘဂဝါ ပုဗ္ဗဏှသမယံ နိဝါသေတွာ ပတ္တစီဝရမာဒါယ ယေန အနာထပိဏ္ဍိကဿ ဂဟပတိဿ နိဝေသနံ တေနုပသင်္ကမိ; ဥပသင်္ကမိတွာ ပညတ္တေ အာသနေ နိသီဒိ. တေန ခေါ ပန သမယေန အနာထပိဏ္ဍိကဿ ဂဟပတိဿ နိဝေသနေ မနုဿာ ဥစ္စာသဒ္ဒါ မဟာသဒ္ဒါ ဟောန္တိ. အထ ခေါ အနာထပိဏ္ဍိကော ဂဟပတိ ယေန ဘဂဝါ တေနုပသင်္ကမိ; ဥပသင်္ကမိတွာ ဘဂဝန္တံ အဘိဝါဒေတွာ ဧကမန္တံ နိသီဒိ. ဧကမန္တံ နိသိန္နံ ခေါ အနာထပိဏ္ဍိကံ ဂဟပတိံ ဘဂဝါ ဧတဒဝေါစ—
</Paragraph>

<Paragraph number="415" book="a7">
“ကိံ နု တေ, ဂဟပတိ, နိဝေသနေ မနုဿာ ဥစ္စာသဒ္ဒါ မဟာသဒ္ဒါ ကေဝဋ္ဋာ မညေ မစ္ဆဝိလောပေ”တိ? “အယံ, ဘန္တေ, သုဇာတာ ဃရသုဏှာ အဍ္ဎကုလာ အာနီတာ. သာ နေဝ သဿုံ အာဒိယတိ, န သသုရံ အာဒိယတိ, န သာမိကံ အာဒိယတိ, ဘဂဝန္တမ္ပိ န သက္ကရောတိ န ဂရုံ ကရောတိ န မာနေတိ န ပူဇေတီ”တိ.
</Paragraph>

<Paragraph number="416" book="a7">
အထ ခေါ ဘဂဝါ သုဇာတံ ဃရသုဏှံ အာမန္တေသိ—  “ဧဟိ, သုဇာတေ”တိ. “ဧဝံ, ဘန္တေ”တိ ခေါ သုဇာတာ ဃရသုဏှာ ဘဂဝတော ပဋိဿုတွာ ယေန ဘဂဝါ တေနုပသင်္ကမိ; ဥပသင်္ကမိတွာ ဘဂဝန္တံ အဘိဝါဒေတွာ ဧကမန္တံ နိသီဒိ. ဧကမန္တံ နိသိန္နံ ခေါ သုဇာတံ ဃရသုဏှံ ဘဂဝါ ဧတဒဝေါစ—
</Paragraph>

<Paragraph number="417" book="a7">
“သတ္တ ခေါ ဣမာ, သုဇာတေ, ပုရိသဿ ဘရိယာယော. ကတမာ သတ္တ? ဝဓကသမာ, စောရီသမာ, အယျသမာ, မာတာသမာ, ဘဂိနီသမာ, သခီသမာ, ဒါသီသမာ. ဣမာ ခေါ, သုဇာတေ, သတ္တ ပုရိသဿ ဘရိယာယော. တာသံ တွံ ကတမာ”တိ? “န ခေါ အဟံ, ဘန္တေ, ဣမဿ ဘဂဝတာ သံခိတ္တေန ဘာသိတဿ ဝိတ္ထာရေန အတ္ထံ အာဇာနာမိ. သာဓု မေ, ဘန္တေ, ဘဂဝါ တထာ ဓမ္မံ ဒေသေတု ယထာဟံ ဣမဿ ဘဂဝတာ သံခိတ္တေန ဘာသိတဿ ဝိတ္ထာရေန အတ္ထံ ဇာနေယျန်”တိ. “တေန ဟိ, သုဇာတေ, သုဏာဟိ, သာဓုကံ မနသိ ကရောဟိ; ဘာသိဿာမီ”တိ. “ဧဝံ, ဘန္တေ”တိ ခေါ သုဇာတာ ဃရသုဏှာ ဘဂဝတော ပစ္စဿောသိ. ဘဂဝါ ဧတဒဝေါစ—
</Paragraph>

<Paragraph number="418" type="verses" book="a7">
_“ပဒုဋ္ဌစိတ္တာ အဟိတာနုကမ္ပိနီ,_  
_အညေသု ရတ္တာ အတိမညတေ ပတိံ;_  
_ဓနေန ကီတဿ ဝဓာယ ဥဿုကာ,_  
_ယာ ဧဝရူပါ ပုရိသဿ ဘရိယာ;_  
_‘ဝဓာ စ ဘရိယာ’တိ စ သာ ပဝုစ္စတိ. (1)_  

</Paragraph>

<Paragraph number="419" type="verses" book="a7">
_ယံ ဣတ္ထိယာ ဝိန္ဒတိ သာမိကော ဓနံ,_  
_သိပ္ပံ ဝဏိဇ္ဇဉ္စ ကသိံ အဓိဋ္ဌဟံ;_  
_အပ္ပမ္ပိ တဿ အပဟာတုမိစ္ဆတိ,_  
_ယာ ဧဝရူပါ ပုရိသဿ ဘရိယာ;_  
_‘စောရီ စ ဘရိယာ’တိ စ သာ ပဝုစ္စတိ. (2)_  

</Paragraph>

<Paragraph number="420" type="verses" book="a7">
_အကမ္မကာမာ အလသာ မဟဂ္ဃသာ,_  
_ဖရုသာ စ စဏ္ဍီ ဒုရုတ္တဝါဒိနီ;_  
ဥဋ္ဌာယကာနံ အဘိဘုယျ ဝတ္တတိ,_  
_ယာ ဧဝရူပါ ပုရိသဿ ဘရိယာ;_  
_‘အယျာ စ ဘရိယာ’တိ စ သာ ပဝုစ္စတိ. (3)_  

</Paragraph>

<Paragraph number="421" type="verses" book="a7">
_ယာ သဗ္ဗဒါ ဟောတိ ဟိတာနုကမ္ပိနီ,_  
_မာတာဝ ပုတ္တံ အနုရက္ခတေ ပတိံ;_  
_တတော ဓနံ သမ္ဘတမဿ ရက္ခတိ,_  
_ယာ ဧဝရူပါ ပုရိသဿ ဘရိယာ;_  
_‘မာတာ စ ဘရိယာ’တိ စ သာ ပဝုစ္စတိ. (4)_  

</Paragraph>

<Paragraph number="422" type="verses" book="a7">
_ယထာပိ ဇေဋ္ဌာ ဘဂိနီ ကနိဋ္ဌကာ,_  
_သဂါရဝါ ဟောတိ သကမှိ သာမိကေ;_  
_ဟိရီမနာ ဘတ္တုဝသာနုဝတ္တိနီ,_  
_ယာ ဧဝရူပါ ပုရိသဿ ဘရိယာ;_  
_‘ဘဂိနီ စ ဘရိယာ’တိ စ သာ ပဝုစ္စတိ. (5)_  

</Paragraph>

<Paragraph number="423" type="verses" book="a7">
_ယာစီဓ ဒိသွာန ပတိံ ပမောဒတိ,_  
_သခီ သခါရံဝ စိရဿမာဂတံ;_  
_ကောလေယျကာ သီလဝတီ ပတိဗ္ဗတာ,_  
_ယာ ဧဝရူပါ ပုရိသဿ ဘရိယာ;_  
_‘သခီ စ ဘရိယာ’တိ စ သာ ပဝုစ္စတိ. (6)_  

</Paragraph>

<Paragraph number="424" type="verses" book="a7">
_အက္ကုဒ္ဓသန္တာ ဝဓဒဏ္ဍတဇ္ဇိတာ,_  
_အဒုဋ္ဌစိတ္တာ ပတိနော တိတိက္ခတိ;_  
_အက္ကောဓနာ ဘတ္တုဝသာနုဝတ္တိနီ,_  
_ယာ ဧဝရူပါ ပုရိသဿ ဘရိယာ;_  
_‘ဒါသီ စ ဘရိယာ’တိ စ သာ ပဝုစ္စတိ. (7)_  

</Paragraph>

<Paragraph number="425" type="verses" book="a7">
_ယာစီဓ ဘရိယာ ဝဓကာတိ ဝုစ္စတိ,_  
_‘စောရီ စ အယျာ’တိ စ ယာ ပဝုစ္စတိ;_  
_ဒုဿီလရူပါ ဖရုသာ အနာဒရာ,_  
_ကာယဿ ဘေဒါ နိရယံ ဝဇန္တိ တာ. (1–3)_  

</Paragraph>

<Paragraph number="426" type="verses" book="a7">
_ယာစီဓ မာတာ ဘဂိနီ သခီတိ စ,_  
_‘ဒါသီ စ ဘရိယာ’တိ စ သာ ပဝုစ္စတိ;_  
_သီလေ ဌိတတ္တာ စိရရတ္တသံဝုတာ,_  
_ကာယဿ ဘေဒါ သုဂတိံ ဝဇန္တိ တာတိ. (4–7)_  

</Paragraph>

<Paragraph number="427" book="a7">
ဣမာ ခေါ, သုဇာတေ, သတ္တ ပုရိသဿ ဘရိယာယော. တာသံ တွံ ကတမာ”တိ? “အဇ္ဇတဂ္ဂေ မံ, ဘန္တေ, ဘဂဝါ ဒါသီသမံ သာမိကဿ ဘရိယံ ဓာရေတူ”တိ.

</Paragraph>
</Division>

<Paragraph number="428" type="center" book="a7">
ဒသမံ.
</Paragraph>