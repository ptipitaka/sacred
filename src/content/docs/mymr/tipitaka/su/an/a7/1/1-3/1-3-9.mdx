---
title: 1.3.9 ဒုတိယပရိဟာနိသုတ္တ
tableOfContents: false
sidebar:
  order: 9
type: tipitaka
basket: su
book: a7
review:
  current: review
  updated: '2025-10-20T16:52:08.672735'
  updated_by: ''
  notes: ''
  history:
  - state: review
    date: '2025-10-20T16:52:08.672735'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<DynamicBreadcrumb />


<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<Division number="29" book="a7" e="ch" v="16" p="416">

<Paragraph number="148" book="a7">
“သတ္တိမေ, ဘိက္ခဝေ, ဓမ္မာ ဥပါသကဿ ပရိဟာနာယ သံဝတ္တန္တိ. ကတမေ သတ္တ? ဘိက္ခုဒဿနံ ဟာပေတိ, သဒ္ဓမ္မဿဝနံ ပမဇ္ဇတိ, အဓိသီလေ န သိက္ခတိ, အပ္ပသာဒဗဟုလော ဟောတိ, ဘိက္ခူသု ထေရေသု စေဝ နဝေသု စ မဇ္ဈိမေသု စ ဥပါရမ္ဘစိတ္တော ဓမ္မံ သုဏာတိ ရန္ဓဂဝေသီ, ဣတော ဗဟိဒ္ဓါ ဒက္ခိဏေယျံ ဂဝေသတိ, တတ္ထ စ ပုဗ္ဗကာရံ ကရောတိ. ဣမေ ခေါ, ဘိက္ခဝေ, သတ္တ ဓမ္မာ ဥပါသကဿ ပရိဟာနာယ သံဝတ္တန္တိ.
</Paragraph>

<Paragraph number="149" book="a7">
သတ္တိမေ, ဘိက္ခဝေ, ဓမ္မာ ဥပါသကဿ အပရိဟာနာယ သံဝတ္တန္တိ. ကတမေ သတ္တ? ဘိက္ခုဒဿနံ န ဟာပေတိ, သဒ္ဓမ္မဿဝနံ နပ္ပမဇ္ဇတိ, အဓိသီလေ သိက္ခတိ, ပသာဒဗဟုလော ဟောတိ, ဘိက္ခူသု ထေရေသု စေဝ နဝေသု စ မဇ္ဈိမေသု စ အနုပါရမ္ဘစိတ္တော ဓမ္မံ သုဏာတိ န ရန္ဓဂဝေသီ, န ဣတော ဗဟိဒ္ဓါ ဒက္ခိဏေယျံ ဂဝေသတိ, ဣဓ စ ပုဗ္ဗကာရံ ကရောတိ. ဣမေ ခေါ, ဘိက္ခဝေ, သတ္တ ဓမ္မာ ဥပါသကဿ အပရိဟာနာယ သံဝတ္တန္တီ”တိ. ဣဒမဝေါစ ဘဂဝါ. ဣဒံ ဝတွာန သုဂတော အထာပရံ ဧတဒဝေါစ သတ္ထာ—
</Paragraph>

<Paragraph number="150" type="verses" book="a7">
_“ဒဿနံ ဘာဝိတတ္တာနံ,_  
_ယော ဟာပေတိ ဥပါသကော;_  
_သဝနဉ္စ အရိယဓမ္မာနံ,_  
_အဓိသီလေ န သိက္ခတိ._  

</Paragraph>

<Paragraph number="151" type="verses" book="a7">
_အပ္ပသာဒေါ စ ဘိက္ခူသု,_  
_ဘိယျော ဘိယျော ပဝဍ္ဎတိ;_  
ဥပါရမ္ဘကစိတ္တော စ,_  
_သဒ္ဓမ္မံ သောတုမိစ္ဆတိ._  

</Paragraph>

<Paragraph number="152" type="verses" book="a7">
ဣတော စ ဗဟိဒ္ဓါ အညံ,_  
_ဒက္ခိဏေယျံ ဂဝေသတိ;_  
_တတ္ထေဝ စ ပုဗ္ဗကာရံ,_  
_ယော ကရောတိ ဥပါသကော._  

</Paragraph>

<Paragraph number="153" type="verses" book="a7">
_ဧတေ ခေါ ပရိဟာနိယေ,_  
_သတ္တ ဓမ္မေ သုဒေသိတေ;_  
ဥပါသကော သေဝမာနော,_  
_သဒ္ဓမ္မာ ပရိဟာယတိ._  

</Paragraph>

<Paragraph number="154" type="verses" book="a7">
_ဒဿနံ ဘာဝိတတ္တာနံ,_  
_ယော န ဟာပေတိ ဥပါသကော;_  
_သဝနဉ္စ အရိယဓမ္မာနံ,_  
_အဓိသီလေ စ သိက္ခတိ._  

</Paragraph>

<Paragraph number="155" type="verses" book="a7">
_ပသာဒေါ စဿ ဘိက္ခူသု,_  
_ဘိယျော ဘိယျော ပဝဍ္ဎတိ;_  
_အနုပါရမ္ဘစိတ္တော စ,_  
_သဒ္ဓမ္မံ သောတုမိစ္ဆတိ._  

</Paragraph>

<Paragraph number="156" type="verses" book="a7">
_န ဣတော ဗဟိဒ္ဓါ အညံ,_  
_ဒက္ခိဏေယျံ ဂဝေသတိ;_  
ဣဓေဝ စ ပုဗ္ဗကာရံ,_  
_ယော ကရောတိ ဥပါသကော._  

</Paragraph>

<Paragraph number="157" type="verses" book="a7">
_ဧတေ ခေါ အပရိဟာနိယေ,_  
_သတ္တ ဓမ္မေ သုဒေသိတေ;_  
ဥပါသကော သေဝမာနော,_  
_သဒ္ဓမ္မာ န ပရိဟာယတီ”တိ._  


</Paragraph>
</Division>

<Paragraph number="158" type="center" book="a7">
နဝမံ.
</Paragraph>