---
title: "1.5.5 ရာဇန္တေပုရပ္ပဝေသနသုတ္တ"
tableOfContents: false
sidebar:
  order: 5
type: "tipitaka"
basket: "su"
book: "a10"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="45" book="a10" e="ch" v="17" p="320">

<Paragraph number="309" book="a10">
“ဒသယိမေ, ဘိက္ခဝေ, အာဒီနဝါ ရာဇန္တေပုရပ္ပဝေသနေ. ကတမေ ဒသ? ဣဓ, ဘိက္ခဝေ, ရာဇာ မဟေသိယာ သဒ္ဓိံ နိသိန္နော ဟောတိ. တတြ ဘိက္ခု ပဝိသတိ. မဟေသီ ဝါ ဘိက္ခုံ ဒိသွာ သိတံ ပါတုကရောတိ, ဘိက္ခု ဝါ မဟေသိံ ဒိသွာ သိတံ ပါတုကရောတိ. တတ္ထ ရညော ဧဝံ ဟောတိ—  ‘အဒ္ဓါ ဣမေသံ ကတံ ဝါ ကရိဿန္တိ ဝါ’တိ. အယံ, ဘိက္ခဝေ, ပဌမော အာဒီနဝေါ ရာဇန္တေပုရပ္ပဝေသနေ. (1)
</Paragraph>

<Paragraph number="310" book="a10">
ပုန စပရံ, ဘိက္ခဝေ, ရာဇာ ဗဟုကိစ္စော ဗဟုကရဏီယော အညတရံ ဣတ္ထိံ ဂန္တွာ န သရတိ—  ‘သာ တေန ဂဗ္ဘံ ဂဏှာတိ’. တတ္ထ ရညော ဧဝံ ဟောတိ—  ‘န ခေါ ဣဓ အညော ကောစိ ပဝိသတိ, အညတြ ပဗ္ဗဇိတေန. သိယာ နု ခေါ ပဗ္ဗဇိတဿ ကမ္မန်’တိ. အယံ, ဘိက္ခဝေ, ဒုတိယော အာဒီနဝေါ ရာဇန္တေပုရပ္ပဝေသနေ. (2)
</Paragraph>

<Paragraph number="311" book="a10">
ပုန စပရံ, ဘိက္ခဝေ, ရညော အန္တေပုရေ အညတရံ ရတနံ နဿတိ. တတ္ထ ရညော ဧဝံ ဟောတိ—  ‘န ခေါ ဣဓ အညော ကောစိ ပဝိသတိ, အညတြ ပဗ္ဗဇိတေန. သိယာ နု ခေါ ပဗ္ဗဇိတဿ ကမ္မန်’တိ. အယံ, ဘိက္ခဝေ, တတိယော အာဒီနဝေါ ရာဇန္တေပုရပ္ပဝေသနေ. (3)
</Paragraph>

<Paragraph number="312" book="a10">
ပုန စပရံ, ဘိက္ခဝေ, ရညော အန္တေပုရေ အဗ္ဘန္တရာ ဂုယှမန္တာ ဗဟိဒ္ဓါ သမ္ဘေဒံ ဂစ္ဆန္တိ. တတ္ထ ရညော ဧဝံ ဟောတိ—  ‘န ခေါ ဣဓ အညော ကောစိ ပဝိသတိ, အညတြ ပဗ္ဗဇိတေန. သိယာ နု ခေါ ပဗ္ဗဇိတဿ ကမ္မန်’တိ. အယံ, ဘိက္ခဝေ, စတုတ္ထော အာဒီနဝေါ ရာဇန္တေပုရပ္ပဝေသနေ. (4)
</Paragraph>

<Paragraph number="313" book="a10">
ပုန စပရံ, ဘိက္ခဝေ, ရညော အန္တေပုရေ ပိတာ ဝါ ပုတ္တံ ပတ္ထေတိ ပုတ္တော ဝါ ပိတရံ ပတ္ထေတိ. တေသံ ဧဝံ ဟောတိ—  ‘န ခေါ ဣဓ အညော ကောစိ ပဝိသတိ, အညတြ ပဗ္ဗဇိတေန. သိယာ နု ခေါ ပဗ္ဗဇိတဿ ကမ္မန်’တိ. အယံ, ဘိက္ခဝေ, ပဉ္စမော အာဒီနဝေါ ရာဇန္တေပုရပ္ပဝေသနေ. (5)
</Paragraph>

<Paragraph number="314" book="a10">
ပုန စပရံ, ဘိက္ခဝေ, ရာဇာ နီစဋ္ဌာနိယံ ဥစ္စေ ဌာနေ ဌပေတိ. ယေသံ တံ အမနာပံ တေသံ ဧဝံ ဟောတိ—  ‘ရာဇာ ခေါ ပဗ္ဗဇိတေန သံသဋ္ဌော. သိယာ နု ခေါ ပဗ္ဗဇိတဿ ကမ္မန်’တိ. အယံ, ဘိက္ခဝေ, ဆဋ္ဌော အာဒီနဝေါ ရာဇန္တေပုရပ္ပဝေသနေ. (6)
</Paragraph>

<Paragraph number="315" book="a10">
ပုန စပရံ, ဘိက္ခဝေ, ရာဇာ ဥစ္စဋ္ဌာနိယံ နီစေ ဌာနေ ဌပေတိ. ယေသံ တံ အမနာပံ တေသံ ဧဝံ ဟောတိ—  ‘ရာဇာ ခေါ ပဗ္ဗဇိတေန သံသဋ္ဌော. သိယာ နု ခေါ ပဗ္ဗဇိတဿ ကမ္မန်’တိ. အယံ, ဘိက္ခဝေ, သတ္တမော အာဒီနဝေါ ရာဇန္တေပုရပ္ပဝေသနေ. (7)
</Paragraph>

<Paragraph number="316" book="a10">
ပုန စပရံ, ဘိက္ခဝေ, ရာဇာ အကာလေ သေနံ ဥယျောဇေတိ. ယေသံ တံ အမနာပံ တေသံ ဧဝံ ဟောတိ—  ‘ရာဇာ ခေါ ပဗ္ဗဇိတေန သံသဋ္ဌော. သိယာ နု ခေါ ပဗ္ဗဇိတဿ ကမ္မန်’တိ. အယံ, ဘိက္ခဝေ, အဋ္ဌမော အာဒီနဝေါ ရာဇန္တေပုရပ္ပဝေသနေ. (8)
</Paragraph>

<Paragraph number="317" book="a10">
ပုန စပရံ, ဘိက္ခဝေ, ရာဇာ ကာလေ သေနံ ဥယျောဇေတွာ အန္တရာမဂ္ဂတော နိဝတ္တာပေတိ. ယေသံ တံ အမနာပံ တေသံ ဧဝံ ဟောတိ—  ‘ရာဇာ ခေါ ပဗ္ဗဇိတေန သံသဋ္ဌော. သိယာ နု ခေါ ပဗ္ဗဇိတဿ ကမ္မန်’တိ. အယံ, ဘိက္ခဝေ, နဝမော အာဒီနဝေါ ရာဇန္တေပုရပ္ပဝေသနေ. (9)
</Paragraph>

<Paragraph number="318" book="a10">
ပုန စပရံ, ဘိက္ခဝေ, ရညော အန္တေပုရံ ဟတ္ထိသမ္မဒ္ဒံ အဿသမ္မဒ္ဒံ ရထသမ္မဒ္ဒံ ရဇနီယာနိ ရူပသဒ္ဒဂန္ဓရသဖောဋ္ဌဗ္ဗာနိ, ယာနိ န ပဗ္ဗဇိတဿ သာရုပ္ပါနိ. အယံ, ဘိက္ခဝေ, ဒသမော အာဒီနဝေါ ရာဇန္တေပုရပ္ပဝေသနေ. ဣမေ ခေါ, ဘိက္ခဝေ, ဒသ အာဒီနဝါ ရာဇန္တေပုရပ္ပဝေသနေ”တိ. (10)

</Paragraph>
</Division>

<Paragraph number="319" type="center" book="a10">
ပဉ္စမံ.
</Paragraph>