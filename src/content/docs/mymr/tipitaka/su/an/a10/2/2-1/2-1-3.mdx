---
title: "2.1.3 ဌိတိသုတ္တ"
tableOfContents: false
sidebar:
  order: 4
type: "tipitaka"
basket: "su"
book: "a10"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Paragraph type="center" book="a10">
* ဌိတိသုတ္တ
</Paragraph>

<Division number="53" book="a10">

<Paragraph number="383" book="a10">
“ဌိတိမ္ပာဟံ, ဘိက္ခဝေ, န ဝဏ္ဏယာမိ ကုသလေသု ဓမ္မေသု, ပဂေဝ ပရိဟာနိံ. ဝုဍ္ဎိဉ္စ ခေါ အဟံ, ဘိက္ခဝေ, ဝဏ္ဏယာမိ ကုသလေသု ဓမ္မေသု, နော ဌိတိံ နော ဟာနိံ.
</Paragraph>

<Paragraph number="384" book="a10">
ကထဉ္စ, ဘိက္ခဝေ, ဟာနိ ဟောတိ ကုသလေသု ဓမ္မေသု, နော ဌိတိ နော ဝုဍ္ဎိ? ဣဓ, ဘိက္ခဝေ, ဘိက္ခု ယတ္တကော ဟောတိ သဒ္ဓါယ သီလေန သုတေန စာဂေန ပညာယ ပဋိဘာနေန, တဿ တေ ဓမ္မာ နေဝ တိဋ္ဌန္တိ နော ဝဍ္ဎန္တိ. ဟာနိမေတံ, ဘိက္ခဝေ, ဝဒါမိ ကုသလေသု ဓမ္မေသု, နော ဌိတိံ နော ဝုဍ္ဎိံ. ဧဝံ ခေါ, ဘိက္ခဝေ, ဟာနိ ဟောတိ ကုသလေသု ဓမ္မေသု, နော ဌိတိ နော ဝုဍ္ဎိ.
</Paragraph>

<Paragraph number="385" book="a10">
ကထဉ္စ, ဘိက္ခဝေ ဌိတိ ဟောတိ ကုသလေသု ဓမ္မေသု, နော ဟာနိ နော ဝုဍ္ဎိ? ဣဓ, ဘိက္ခဝေ, ဘိက္ခု ယတ္တကော ဟောတိ သဒ္ဓါယ သီလေန သုတေန စာဂေန ပညာယ ပဋိဘာနေန, တဿ တေ ဓမ္မာ နေဝ ဟာယန္တိ နော ဝဍ္ဎန္တိ. ဌိတိမေတံ, ဘိက္ခဝေ, ဝဒါမိ ကုသလေသု ဓမ္မေသု, နော ဟာနိံ နော ဝုဍ္ဎိံ. ဧဝံ ခေါ, ဘိက္ခဝေ, ဌိတိ ဟောတိ ကုသလေသု ဓမ္မေသု, နော ဝုဍ္ဎိ နော ဟာနိ.
</Paragraph>

<Paragraph number="386" book="a10">
ကထဉ္စ, ဘိက္ခဝေ, ဝုဍ္ဎိ ဟောတိ ကုသလေသု ဓမ္မေသု, နော ဌိတိ နော ဟာနိ? ဣဓ, ဘိက္ခဝေ, ဘိက္ခု ယတ္တကော ဟောတိ သဒ္ဓါယ သီလေန သုတေန စာဂေန ပညာယ ပဋိဘာနေန, တဿ တေ ဓမ္မာ နေဝ တိဋ္ဌန္တိ နော ဟာယန္တိ. ဝုဍ္ဎိမေတံ, ဘိက္ခဝေ, ဝဒါမိ ကုသလေသု ဓမ္မေသု, နော ဌိတိံ နော ဟာနိံ. ဧဝံ ခေါ, ဘိက္ခဝေ, ဝုဍ္ဎိ ဟောတိ ကုသလေသု ဓမ္မေသု, နော ဌိတိ နော ဟာနိ.
</Paragraph>

<Paragraph number="387" book="a10">
နော စေ, ဘိက္ခဝေ, ဘိက္ခု ပရစိတ္တပရိယာယကုသလော ဟောတိ, အထ ‘သစိတ္တပရိယာယကုသလော ဘဝိဿာမီ’တိ—  ဧဝဉှိ ဝေါ, ဘိက္ခဝေ, သိက္ခိတဗ္ဗံ.
</Paragraph>

<Paragraph number="388" book="a10">
ကထဉ္စ, ဘိက္ခဝေ, ဘိက္ခု သစိတ္တပရိယာယကုသလော ဟောတိ? သေယျထာပိ, ဘိက္ခဝေ, ဣတ္ထီ ဝါ ပုရိသော ဝါ ဒဟရော ယုဝါ မဏ္ဍနကဇာတိကော အာဒါသေ ဝါ ပရိသုဒ္ဓေ ပရိယောဒါတေ အစ္ဆေ ဝါ ဥဒပတ္တေ သကံ မုခနိမိတ္တံ ပစ္စဝေက္ခမာနော သစေ တတ္ထ ပဿတိ ရဇံ ဝါ အင်္ဂဏံ ဝါ, တဿေဝ ရဇဿ ဝါ အင်္ဂဏဿ ဝါ ပဟာနာယ ဝါယမတိ. နော စေ တတ္ထ ပဿတိ ရဇံ ဝါ အင်္ဂဏံ ဝါ, တေနေဝတ္တမနော ဟောတိ ပရိပုဏ္ဏသင်္ကပ္ပေါ—  ‘လာဘာ ဝတ မေ, ပရိသုဒ္ဓံ ဝတ မေ’တိ. ဧဝမေဝံ ခေါ, ဘိက္ခဝေ, ဘိက္ခုနော ပစ္စဝေက္ခဏာ ဗဟုကာရာ ဟောတိ ကုသလေသု ဓမ္မေသု—  ‘အဘိဇ္ဈာလု နု ခေါ ဗဟုလံ ဝိဟရာမိ, အနဘိဇ္ဈာလု နု ခေါ ဗဟုလံ ဝိဟရာမိ, ဗျာပန္နစိတ္တော နု ခေါ ဗဟုလံ ဝိဟရာမိ, အဗျာပန္နစိတ္တော နု ခေါ ဗဟုလံ ဝိဟရာမိ, ထိနမိဒ္ဓပရိယုဋ္ဌိတော နု ခေါ ဗဟုလံ ဝိဟရာမိ, ဝိဂတထိနမိဒ္ဓေါ နု ခေါ ဗဟုလံ ဝိဟရာမိ, ဥဒ္ဓတော နု ခေါ ဗဟုလံ ဝိဟရာမိ, အနုဒ္ဓတော နု ခေါ ဗဟုလံ ဝိဟရာမိ, ဝိစိကိစ္ဆော နု ခေါ ဗဟုလံ ဝိဟရာမိ, တိဏ္ဏဝိစိကိစ္ဆော နု ခေါ ဗဟုလံ ဝိဟရာမိ, ကောဓနော နု ခေါ ဗဟုလံ ဝိဟရာမိ, အက္ကောဓနော နု ခေါ ဗဟုလံ ဝိဟရာမိ, သံကိလိဋ္ဌစိတ္တော နု ခေါ ဗဟုလံ ဝိဟရာမိ, အသံကိလိဋ္ဌစိတ္တော နု ခေါ ဗဟုလံ ဝိဟရာမိ, သာရဒ္ဓကာယော နု ခေါ ဗဟုလံ ဝိဟရာမိ, အသာရဒ္ဓကာယော နု ခေါ ဗဟုလံ ဝိဟရာမိ, ကုသီတော နု ခေါ ဗဟုလံ ဝိဟရာမိ, အာရဒ္ဓဝီရိယော နု ခေါ ဗဟုလံ ဝိဟရာမိ, သမာဟိတော နု ခေါ ဗဟုလံ ဝိဟရာမိ, အသမာဟိတော နု ခေါ ဗဟုလံ ဝိဟရာမီ’တိ.
</Paragraph>

<Paragraph number="389" book="a10">
သစေ, ဘိက္ခဝေ, ဘိက္ခု ပစ္စဝေက္ခမာနော ဧဝံ ဇာနာတိ—  ‘အဘိဇ္ဈာလု ဗဟုလံ ဝိဟရာမိ, ဗျာပန္နစိတ္တော ဗဟုလံ ဝိဟရာမိ, ထိနမိဒ္ဓပရိယုဋ္ဌိတော ဗဟုလံ ဝိဟရာမိ, ဥဒ္ဓတော ဗဟုလံ ဝိဟရာမိ, ဝိစိကိစ္ဆော ဗဟုလံ ဝိဟရာမိ, ကောဓနော ဗဟုလံ ဝိဟရာမိ, သံကိလိဋ္ဌစိတ္တော ဗဟုလံ ဝိဟရာမိ, သာရဒ္ဓကာယော ဗဟုလံ ဝိဟရာမိ, ကုသီတော ဗဟုလံ ဝိဟရာမိ, အသမာဟိတော ဗဟုလံ ဝိဟရာမီ’တိ, တေန, ဘိက္ခဝေ, ဘိက္ခုနာ တေသံယေဝ ပါပကာနံ အကုသလာနံ ဓမ္မာနံ ပဟာနာယ အဓိမတ္တော ဆန္ဒော စ ဝါယာမော စ ဥဿာဟော စ ဥဿောဠှီ စ အပ္ပဋိဝါနီ စ သတိ စ သမ္ပဇညဉ္စ ကရဏီယံ. သေယျထာပိ, ဘိက္ခဝေ, အာဒိတ္တစေလော ဝါ အာဒိတ္တသီသော ဝါ. တဿေဝ စေလဿ ဝါ သီသဿ ဝါ နိဗ္ဗာပနာယ အဓိမတ္တံ ဆန္ဒဉ္စ ဝါယာမဉ္စ ဥဿာဟဉ္စ ဥဿောဠှိဉ္စ အပ္ပဋိဝါနိဉ္စ သတိဉ္စ သမ္ပဇညဉ္စ ကရေယျ; ဧဝမေဝံ ခေါ, ဘိက္ခဝေ, တေန ဘိက္ခုနာ တေသံယေဝ ပါပကာနံ အကုသလာနံ ဓမ္မာနံ ပဟာနာယ အဓိမတ္တော ဆန္ဒော စ ဝါယာမော စ ဥဿာဟော စ ဥဿောဠှီ စ အပ္ပဋိဝါနီ စ သတိ စ သမ္ပဇညဉ္စ ကရဏီယံ.
</Paragraph>

<Paragraph number="390" book="a10">
သစေ ပန, ဘိက္ခဝေ, ဘိက္ခု ပစ္စဝေက္ခမာနော ဧဝံ ဇာနာတိ—  ‘အနဘိဇ္ဈာလု ဗဟုလံ ဝိဟရာမိ, အဗျာပန္နစိတ္တော ဗဟုလံ ဝိဟရာမိ, ဝိဂတထိနမိဒ္ဓေါ ဗဟုလံ ဝိဟရာမိ, အနုဒ္ဓတော ဗဟုလံ ဝိဟရာမိ, တိဏ္ဏဝိစိကိစ္ဆော ဗဟုလံ ဝိဟရာမိ, အက္ကောဓနော ဗဟုလံ ဝိဟရာမိ, အသံကိလိဋ္ဌစိတ္တော ဗဟုလံ ဝိဟရာမိ, အသာရဒ္ဓကာယော ဗဟုလံ ဝိဟရာမိ, အာရဒ္ဓဝီရိယော ဗဟုလံ ဝိဟရာမိ, သမာဟိတော ဗဟုလံ ဝိဟရာမီ’တိ, တေန, ဘိက္ခဝေ, ဘိက္ခုနာ တေသုယေဝ ကုသလေသု ဓမ္မေသု ပတိဋ္ဌာယ ဥတ္တရိ အာသဝါနံ ခယာယ ယောဂေါ ကရဏီယော”တိ.

</Paragraph>
</Division>

<Paragraph number="391" type="center" book="a10">
တတိယံ.
</Paragraph>