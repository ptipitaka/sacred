---
title: 3.2.5 သင်္ဂါရဝသုတ္တ
tableOfContents: false
sidebar:
  order: 5
type: tipitaka
basket: su
book: a10
review:
  current: review
  updated: '2025-10-27T21:48:11.402681'
  updated_by: ''
  notes: ''
  history:
  - state: review
    date: '2025-10-27T21:48:11.402681'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="117" book="a10" e="ch" v="17" p="445">

<Paragraph number="1041" book="a10">
အထ ခေါ သင်္ဂါရဝေါ ဗြာဟ္မဏော ယေန ဘဂဝါ တေနုပသင်္ကမိ; ဥပသင်္ကမိတွာ ဘဂဝတာ သဒ္ဓိံ သမ္မောဒိ. သမ္မောဒနီယံ ကထံ သာရဏီယံ ဝီတိသာရေတွာ ဧကမန္တံ နိသီဒိ. ဧကမန္တံ နိသိန္နော ခေါ သင်္ဂါရဝေါ ဗြာဟ္မဏော ဘဂဝန္တံ ဧတဒဝေါစ—  “ကိံ နု ခေါ, ဘော ဂေါတမ, ဩရိမံ တီရံ, ကိံ ပါရိမံ တီရန်”တိ? “မိစ္ဆာဒိဋ္ဌိ ခေါ, ဗြာဟ္မဏ, ဩရိမံ တီရံ, သမ္မာဒိဋ္ဌိ ပါရိမံ တီရံ; မိစ္ဆာသင်္ကပ္ပေါ ဩရိမံ တီရံ, သမ္မာသင်္ကပ္ပေါ ပါရိမံ တီရံ; မိစ္ဆာဝါစာ ဩရိမံ တီရံ, သမ္မာဝါစာ ပါရိမံ တီရံ; မိစ္ဆာကမ္မန္တော ဩရိမံ တီရံ, သမ္မာကမ္မန္တော ပါရိမံ တီရံ; မိစ္ဆာအာဇီဝေါ ဩရိမံ တီရံ, သမ္မာအာဇီဝေါ ပါရိမံ တီရံ; မိစ္ဆာဝါယာမော ဩရိမံ တီရံ, သမ္မာဝါယာမော ပါရိမံ တီရံ; မိစ္ဆာသတိ ဩရိမံ တီရံ, သမ္မာသတိ ပါရိမံ တီရံ; မိစ္ဆာသမာဓိ ဩရိမံ တီရံ, သမ္မာသမာဓိ ပါရိမံ တီရံ; မိစ္ဆာဉာဏံ ဩရိမံ တီရံ, သမ္မာဉာဏံ ပါရိမံ တီရံ; မိစ္ဆာဝိမုတ္တိ ဩရိမံ တီရံ, သမ္မာဝိမုတ္တိ ပါရိမံ တီရန္တိ. ဣဒံ ခေါ, ဗြာဟ္မဏ, ဩရိမံ တီရံ, ဣဒံ ပါရိမံ တီရန္တိ.
</Paragraph>

<Paragraph number="1042" type="verses" book="a10">
_အပ္ပကာ တေ မနုဿေသု,_  
_ယေ ဇနာ ပါရဂါမိနော;_  
_အထာယံ ဣတရာ ပဇာ,_  
_တီရမေဝါနုဓာဝတိ._  

</Paragraph>

<Paragraph number="1043" type="verses" book="a10">
_ယေ စ ခေါ သမ္မဒက္ခာတေ,_  
_ဓမ္မေ ဓမ္မာနုဝတ္တိနော;_  
_တေ ဇနာ ပါရမေဿန္တိ,_  
_မစ္စုဓေယျံ သုဒုတ္တရံ._  

</Paragraph>

<Paragraph number="1044" type="verses" book="a10">
_ကဏှံ ဓမ္မံ ဝိပ္ပဟာယ,_  
_သုက္ကံ ဘာဝေထ ပဏ္ဍိတော;_  
_ဩကာ အနောကမာဂမ္မ,_  
_ဝိဝေကေ ယတ္ထ ဒူရမံ._  

</Paragraph>

<Paragraph number="1045" type="verses" book="a10">
_တတြာဘိရတိမိစ္ဆေယျ,_  
_ဟိတွာ ကာမေ အကိဉ္စနော;_  
_ပရိယောဒပေယျ အတ္တာနံ,_  
_စိတ္တက္လေသေဟိ ပဏ္ဍိတော._  

</Paragraph>

<Paragraph number="1046" type="verses" book="a10">
_ယေသံ သမ္ဗောဓိယင်္ဂေသု,_  
_သမ္မာ စိတ္တံ သုဘာဝိတံ;_  
_အာဒါနပဋိနိဿဂ္ဂေ,_  
_အနုပါဒါယ ယေ ရတာ;_  
_ခီဏာသဝါ ဇုတိမန္တော,_  
_တေ လောကေ ပရိနိဗ္ဗုတာ”တိ._  


</Paragraph>
</Division>

<Paragraph number="1047" type="center" book="a10">
ပဉ္စမံ.
</Paragraph>