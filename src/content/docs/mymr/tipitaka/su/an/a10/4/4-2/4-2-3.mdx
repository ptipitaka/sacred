---
title: "4.2.3 သင်္ဂါရဝသုတ္တ"
tableOfContents: false
sidebar:
  order: 5
type: "tipitaka"
basket: "su"
book: "a10"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="169" book="a10">

<Paragraph number="1185" book="a10">
အထ ခေါ သင်္ဂါရဝေါ ဗြာဟ္မဏော ယေန ဘဂဝါ တေနုပသင်္ကမိ; ဥပသင်္ကမိတွာ ဘဂဝတာ သဒ္ဓိံ သမ္မောဒိ. သမ္မောဒနီယံ ကထံ သာရဏီယံ ဝီတိသာရေတွာ ဧကမန္တံ နိသီဒိ. ဧကမန္တံ နိသိန္နော ခေါ သင်္ဂါရဝေါ ဗြာဟ္မဏော ဘဂဝန္တံ ဧတဒဝေါစ—
</Paragraph>

<Paragraph number="1186" book="a10">
“ကိံ နု ခေါ, ဘော ဂေါတမ, ဩရိမံ တီရံ, ကိံ ပါရိမံ တီရန်”တိ? “ပါဏာတိပါတော ခေါ, ဗြာဟ္မဏ, ဩရိမံ တီရံ, ပါဏာတိပါတာ ဝေရမဏီ ပါရိမံ တီရံ. အဒိန္နာဒါနံ ခေါ, ဗြာဟ္မဏ, ဩရိမံ တီရံ, အဒိန္နာဒါနာ ဝေရမဏီ ပါရိမံ တီရံ. ကာမေသုမိစ္ဆာစာရော ဩရိမံ တီရံ, ကာမေသုမိစ္ဆာစာရာ ဝေရမဏီ ပါရိမံ တီရံ. မုသာဝါဒေါ ဩရိမံ တီရံ, မုသာဝါဒါ ဝေရမဏီ ပါရိမံ တီရံ. ပိသုဏာ ဝါစာ ဩရိမံ တီရံ, ပိသုဏာယ ဝါစာယ ဝေရမဏီ ပါရိမံ တီရံ. ဖရုသာ ဝါစာ ဩရိမံ တီရံ, ဖရုသာယ ဝါစာယ ဝေရမဏီ ပါရိမံ တီရံ. သမ္ဖပ္ပလာပေါ ဩရိမံ တီရံ, သမ္ဖပ္ပလာပါ ဝေရမဏီ ပါရိမံ တီရံ. အဘိဇ္ဈာ ဩရိမံ တီရံ, အနဘိဇ္ဈာ ပါရိမံ တီရံ. ဗျာပါဒေါ ဩရိမံ တီရံ, အဗျာပါဒေါ ပါရိမံ တီရံ. မိစ္ဆာဒိဋ္ဌိ ဩရိမံ တီရံ, သမ္မာဒိဋ္ဌိ ပါရိမံ တီရံ. ဣဒံ ခေါ, ဗြာဟ္မဏ, ဩရိမံ တီရံ, ဣဒံ ပါရိမံ တီရန္တိ.
</Paragraph>

<Paragraph number="1187" type="verses" book="a10">
_အပ္ပကာ တေ မနုဿေသု,_  
_ယေ ဇနာ ပါရဂါမိနော;_  
_အထာယံ ဣတရာ ပဇာ,_  
_တီရမေဝါနုဓာဝတိ._  

</Paragraph>

<Paragraph number="1188" type="verses" book="a10">
_ယေ စ ခေါ သမ္မဒက္ခာတေ,_  
_ဓမ္မေ ဓမ္မာနုဝတ္တိနော;_  
_တေ ဇနာ ပါရမေဿန္တိ,_  
_မစ္စုဓေယျံ သုဒုတ္တရံ._  

</Paragraph>

<Paragraph number="1189" type="verses" book="a10">
_ကဏှံ ဓမ္မံ ဝိပ္ပဟာယ,_  
_သုက္ကံ ဘာဝေထ ပဏ္ဍိတော;_  
_ဩကာ အနောကမာဂမ္မ,_  
_ဝိဝေကေ ယတ္ထ ဒူရမံ._  

</Paragraph>

<Paragraph number="1190" type="verses" book="a10">
_တတြာဘိရတိမိစ္ဆေယျ,_  
_ဟိတွာ ကာမေ အကိဉ္စနော;_  
_ပရိယောဒပေယျ အတ္တာနံ,_  
_စိတ္တက္လေသေဟိ ပဏ္ဍိတော._  

</Paragraph>

<Paragraph number="1191" type="verses" book="a10">
_ယေသံ သမ္ဗောဓိယင်္ဂေသု,_  
_သမ္မာ စိတ္တံ သုဘာဝိတံ;_  
_အာဒါနပဋိနိဿဂ္ဂေ,_  
_အနုပါဒါယ ယေ ရတာ;_  
_ခီဏာသဝါ ဇုတိမန္တော,_  
_တေ လောကေ ပရိနိဗ္ဗုတာ”တိ._  


</Paragraph>
</Division>

<Paragraph number="1192" type="center" book="a10">
တတိယံ.
</Paragraph>