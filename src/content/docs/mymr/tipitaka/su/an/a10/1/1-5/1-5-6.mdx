---
title: "1.5.6 သက္ကသုတ္တ"
tableOfContents: false
sidebar:
  order: 7
type: "tipitaka"
basket: "su"
book: "a10"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="46" book="a10">

<Paragraph number="320" book="a10">
ဧကံ သမယံ ဘဂဝါ သက္ကေသု ဝိဟရတိ ကပိလဝတ္ထုသ္မိံ နိဂြေါဓာရာမေ. အထ ခေါ သမ္ဗဟုလာ သက္ကာ ဥပါသကာ တဒဟုပေါသထေ ယေန ဘဂဝါ တေနုပသင်္ကမိံသု; ဥပသင်္ကမိတွာ ဘဂဝန္တံ အဘိဝါဒေတွာ ဧကမန္တံ နိသီဒိံသု. ဧကမန္တံ နိသိန္နေ ခေါ သက္ကေ ဥပါသကေ ဘဂဝါ ဧတဒဝေါစ—  “အပိ နု တုမှေ, သက္ကာ, အဋ္ဌင်္ဂသမန္နာဂတံ ဥပေါသထံ ဥပဝသထာ”တိ? “အပ္ပေကဒါ မယံ, ဘန္တေ, အဋ္ဌင်္ဂသမန္နာဂတံ ဥပေါသထံ ဥပဝသာမ, အပ္ပေကဒါ န ဥပဝသာမာ”တိ. “တေသံ ဝေါ, သက္ကာ, အလာဘာ တေသံ ဒုလ္လဒ္ဓံ, ယေ တုမှေ ဧဝံ သောကသဘယေ ဇီဝိတေ မရဏသဘယေ ဇီဝိတေ အပ္ပေကဒါ အဋ္ဌင်္ဂသမန္နာဂတံ ဥပေါသထံ ဥပဝသထ, အပ္ပေကဒါ န ဥပဝသထ.
</Paragraph>

<Paragraph number="321" book="a10">
တံ ကိံ မညထ, သက္ကာ, ဣဓ ပုရိသော ယေန ကေနစိ ကမ္မဋ္ဌာနေန အနာပဇ္ဇ အကုသလံ ဒိဝသံ အဍ္ဎကဟာပဏံ နိဗ္ဗိသေယျ. ဒက္ခော ပုရိသော ဥဋ္ဌာနသမ္ပန္နောတိ အလံဝစနာယာ”တိ? “ဧဝံ, ဘန္တေ”.
</Paragraph>

<Paragraph number="322" book="a10">
“တံ ကိံ မညထ, သက္ကာ, ဣဓ ပုရိသော ယေန ကေနစိ ကမ္မဋ္ဌာနေန အနာပဇ္ဇ အကုသလံ ဒိဝသံ ကဟာပဏံ နိဗ္ဗိသေယျ. ဒက္ခော ပုရိသော ဥဋ္ဌာနသမ္ပန္နောတိ အလံဝစနာယာ”တိ? “ဧဝံ, ဘန္တေ”.
</Paragraph>

<Paragraph number="323" book="a10">
“တံ ကိံ မညထ, သက္ကာ, ဣဓ ပုရိသော ယေန ကေနစိ ကမ္မဋ္ဌာနေန အနာပဇ္ဇ အကုသလံ ဒိဝသံ ဒွေ ကဟာပဏေ နိဗ္ဗိသေယျ…  တယော ကဟာပဏေ နိဗ္ဗိသေယျ…  စတ္တာရော ကဟာပဏေ နိဗ္ဗိသေယျ…  ပဉ္စ ကဟာပဏေ နိဗ္ဗိသေယျ…  ဆ ကဟာပဏေ နိဗ္ဗိသေယျ…  သတ္တ ကဟာပဏေ နိဗ္ဗိသေယျ…  အဋ္ဌ ကဟာပဏေ နိဗ္ဗိသေယျ…  နဝ ကဟာပဏေ နိဗ္ဗိသေယျ…  ဒသ ကဟာပဏေ နိဗ္ဗိသေယျ…  ဝီသ ကဟာပဏေ နိဗ္ဗိသေယျ…  တိံသ ကဟာပဏေ နိဗ္ဗိသေယျ…  စတ္တာရီသံ ကဟာပဏေ နိဗ္ဗိသေယျ…  ပညာသံ ကဟာပဏေ နိဗ္ဗိသေယျ…  ကဟာပဏသတံ နိဗ္ဗိသေယျ. ဒက္ခော ပုရိသော ဥဋ္ဌာနသမ္ပန္နောတိ အလံဝစနာယာ”တိ? “ဧဝံ, ဘန္တေ”.
</Paragraph>

<Paragraph number="324" book="a10">
“တံ ကိံ မညထ, သက္ကာ, အပိ နု သော ပုရိသော ဒိဝသေ ဒိဝသေ ကဟာပဏသတံ ကဟာပဏသဟဿံ နိဗ္ဗိသမာနော လဒ္ဓံ လဒ္ဓံ နိက္ခိပန္တော ဝဿသတာယုကော ဝဿသတဇီဝီ မဟန္တံ ဘောဂက္ခန္ဓံ အဓိဂစ္ဆေယျာ”တိ? “ဧဝံ, ဘန္တေ”.
</Paragraph>

<Paragraph number="325" book="a10">
“တံ ကိံ မညထ, သက္ကာ, အပိ နု သော ပုရိသော ဘောဂဟေတု ဘောဂနိဒါနံ ဘောဂါဓိကရဏံ ဧကံ ဝါ ရတ္တိံ ဧကံ ဝါ ဒိဝသံ ဥပဍ္ဎံ ဝါ ရတ္တိံ ဥပဍ္ဎံ ဝါ ဒိဝသံ ဧကန္တသုခပ္ပဋိသံဝေဒီ ဝိဟရေယျာ”တိ? “နော ဟေတံ, ဘန္တေ”. “တံ ကိဿ ဟေတု”? “ကာမာ ဟိ, ဘန္တေ, အနိစ္စာ တုစ္ဆာ မုသာ မောသဓမ္မာ”တိ.
</Paragraph>

<Paragraph number="326" book="a10">
“ဣဓ ပန ဝေါ, သက္ကာ, မမ သာဝကော ဒသ ဝဿာနိ အပ္ပမတ္တော အာတာပီ ပဟိတတ္တော ဝိဟရန္တော ယထာ မယာနုသိဋ္ဌံ တထာ ပဋိပဇ္ဇမာနော သတမ္ပိ ဝဿာနိ သတမ္ပိ ဝဿသတာနိ သတမ္ပိ ဝဿသဟဿာနိ ဧကန္တသုခပ္ပဋိသံဝေဒီ ဝိဟရေယျ. သော စ ခွဿ သကဒါဂါမီ ဝါ အနာဂါမီ ဝါ အပဏ္ဏကံ ဝါ သောတာပန္နော. တိဋ္ဌန္တု, သက္ကာ, ဒသ ဝဿာနိ.
</Paragraph>

<Paragraph number="327" book="a10">
ဣဓ မမ သာဝကော နဝ ဝဿာနိ…  အဋ္ဌ ဝဿာနိ…  သတ္တ ဝဿာနိ…  ဆ ဝဿာနိ…  ပဉ္စ ဝဿာနိ…  စတ္တာရိ ဝဿာနိ…  တီဏိ ဝဿာနိ…  ဒွေ ဝဿာနိ…  ဧကံ ဝဿံ အပ္ပမတ္တော အာတာပီ ပဟိတတ္တော ဝိဟရန္တော ယထာ မယာနုသိဋ္ဌံ တထာ ပဋိပဇ္ဇမာနော သတမ္ပိ ဝဿာနိ သတမ္ပိ ဝဿသတာနိ သတမ္ပိ ဝဿသဟဿာနိ ဧကန္တသုခပ္ပဋိသံဝေဒီ ဝိဟရေယျ, သော စ ခွဿ သကဒါဂါမီ ဝါ အနာဂါမီ ဝါ အပဏ္ဏကံ ဝါ သောတာပန္နော. တိဋ္ဌတု, သက္ကာ, ဧကံ ဝဿံ.
</Paragraph>

<Paragraph number="328" book="a10">
ဣဓ မမ သာဝကော ဒသ မာသေ အပ္ပမတ္တော အာတာပီ ပဟိတတ္တော ဝိဟရန္တော ယထာ မယာနုသိဋ္ဌံ တထာ ပဋိပဇ္ဇမာနော သတမ္ပိ ဝဿာနိ သတမ္ပိ ဝဿသတာနိ သတမ္ပိ ဝဿသဟဿာနိ ဧကန္တသုခပ္ပဋိသံဝေဒီ ဝိဟရေယျ, သော စ ခွဿ သကဒါဂါမီ ဝါ အနာဂါမီ ဝါ အပဏ္ဏကံ ဝါ သောတာပန္နော. တိဋ္ဌန္တု, သက္ကာ, ဒသ မာသာ.
</Paragraph>

<Paragraph number="329" book="a10">
ဣဓ မမ သာဝကော နဝ မာသေ…  အဋ္ဌ မာသေ…  သတ္တ မာသေ…  ဆ မာသေ…  ပဉ္စ မာသေ…  စတ္တာရော မာသေ…  တယော မာသေ…  ဒွေ မာသေ…  ဧကံ မာသံ…  အဍ္ဎမာသံ အပ္ပမတ္တော အာတာပီ ပဟိတတ္တော ဝိဟရန္တော ယထာ မယာနုသိဋ္ဌံ တထာ ပဋိပဇ္ဇမာနော သတမ္ပိ ဝဿာနိ သတမ္ပိ ဝဿသတာနိ သတမ္ပိ ဝဿသဟဿာနိ ဧကန္တသုခပ္ပဋိသံဝေဒီ ဝိဟရေယျ, သော စ ခွဿ သကဒါဂါမီ ဝါ အနာဂါမီ ဝါ အပဏ္ဏကံ ဝါ သောတာပန္နော. တိဋ္ဌတု, သက္ကာ, အဍ္ဎမာသော.
</Paragraph>

<Paragraph number="330" book="a10">
ဣဓ မမ သာဝကော ဒသ ရတ္တိန္ဒိဝေ အပ္ပမတ္တော အာတာပီ ပဟိတတ္တော ဝိဟရန္တော ယထာ မယာနုသိဋ္ဌံ တထာ ပဋိပဇ္ဇမာနော သတမ္ပိ ဝဿာနိ သတမ္ပိ ဝဿသတာနိ သတမ္ပိ ဝဿသဟဿာနိ ဧကန္တသုခပ္ပဋိသံဝေဒီ ဝိဟရေယျ, သော စ ခွဿ သကဒါဂါမီ ဝါ အနာဂါမီ ဝါ အပဏ္ဏကံ ဝါ သောတာပန္နော. တိဋ္ဌန္တု, သက္ကာ, ဒသ ရတ္တိန္ဒိဝါ.
</Paragraph>

<Paragraph number="331" book="a10">
ဣဓ မမ သာဝကော နဝ ရတ္တိန္ဒိဝေ…  အဋ္ဌ ရတ္တိန္ဒိဝေ…  သတ္တ ရတ္တိန္ဒိဝေ…  ဆ ရတ္တိန္ဒိဝေ…  ပဉ္စ ရတ္တိန္ဒိဝေ…  စတ္တာရော ရတ္တိန္ဒိဝေ…  တယော ရတ္တိန္ဒိဝေ…  ဒွေ ရတ္တိန္ဒိဝေ…  ဧကံ ရတ္တိန္ဒိဝံ အပ္ပမတ္တော အာတာပီ ပဟိတတ္တော ဝိဟရန္တော ယထာ မယာနုသိဋ္ဌံ တထာ ပဋိပဇ္ဇမာနော သတမ္ပိ ဝဿာနိ သတမ္ပိ ဝဿသတာနိ သတမ္ပိ ဝဿသဟဿာနိ ဧကန္တသုခပ္ပဋိသံဝေဒီ ဝိဟရေယျ, သော စ ခွဿ သကဒါဂါမီ ဝါ အနာဂါမီ ဝါ အပဏ္ဏကံ ဝါ သောတာပန္နော. တေသံ ဝေါ, သက္ကာ, အလာဘာ တေသံ ဒုလ္လဒ္ဓံ, ယေ တုမှေ ဧဝံ သောကသဘယေ ဇီဝိတေ မရဏသဘယေ ဇီဝိတေ အပ္ပေကဒါ အဋ္ဌင်္ဂသမန္နာဂတံ ဥပေါသထံ ဥပဝသထ, အပ္ပေကဒါ န ဥပဝသထာ”တိ. “ဧတေ မယံ, ဘန္တေ, အဇ္ဇတဂ္ဂေ အဋ္ဌင်္ဂသမန္နာဂတံ ဥပေါသထံ ဥပဝသိဿာမာ”တိ.

</Paragraph>
</Division>

<Paragraph number="332" type="center" book="a10">
ဆဋ္ဌံ.
</Paragraph>