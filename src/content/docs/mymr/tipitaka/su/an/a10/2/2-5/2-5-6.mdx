---
title: 2.5.6 ကောကနုဒသုတ္တ
tableOfContents: false
sidebar:
  order: 6
type: tipitaka
basket: su
book: a10
review:
  current: review
  updated: '2025-10-20T17:32:17.019093'
  updated_by: ''
  notes: ''
  history:
  - state: review
    date: '2025-10-20T17:32:17.019093'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<DynamicBreadcrumb />


<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<Division number="96" book="a10" e="ch" v="17" p="415">

<Paragraph number="848" book="a10">
ဧကံ သမယံ အာယသ္မာ အာနန္ဒော ရာဇဂဟေ ဝိဟရတိ တပေါဒါရာမေ. အထ ခေါ အာယသ္မာ အာနန္ဒော ရတ္တိယာ ပစ္စူသသမယံ ပစ္စုဋ္ဌာယ ယေန တပေါဒါ တေနုပသင်္ကမိ ဂတ္တာနိ ပရိသိဉ္စိတုံ. တပေါဒါယ ဂတ္တာနိ ပရိသိဉ္စိတွာ ပစ္စုတ္တရိတွာ ဧကစီဝရော အဋ္ဌာသိ ဂတ္တာနိ ပုဗ္ဗာပယမာနော. ကောကနုဒေါပိ ခေါ ပရိဗ္ဗာဇကော ရတ္တိယာ ပစ္စူသသမယံ ပစ္စုဋ္ဌာယ ယေန တပေါဒါ တေနုပသင်္ကမိ ဂတ္တာနိ ပရိသိဉ္စိတုံ.
</Paragraph>

<Paragraph number="849" book="a10">
အဒ္ဒသာ ခေါ ကောကနုဒေါ ပရိဗ္ဗာဇကော အာယသ္မန္တံ အာနန္ဒံ ဒူရတောဝ အာဂစ္ဆန္တံ. ဒိသွာန အာယသ္မန္တံ အာနန္ဒံ ဧတဒဝေါစ—  “ကွေတ္ထ, အာဝုသော”တိ? “အဟမာဝုသော, ဘိက္ခူ”တိ.
</Paragraph>

<Paragraph number="850" book="a10">
“ကတမေသံ, အာဝုသော, ဘိက္ခူနန်”တိ? “သမဏာနံ, အာဝုသော, သကျပုတ္တိယာနန်”တိ.
</Paragraph>

<Paragraph number="851" book="a10">
“ပုစ္ဆေယျာမ မယံ အာယသ္မန္တံ ကိဉ္စိဒေဝ ဒေသံ, သစေ အာယသ္မာ ဩကာသံ ကရောတိ ပဉှဿ ဝေယျာကရဏာယာ”တိ. “ပုစ္ဆာဝုသော, သုတွာ ဝေဒိဿာမာ”တိ.
</Paragraph>

<Paragraph number="852" book="a10">
“ကိံ နု ခေါ, ဘော, ‘သဿတော လောကော, ဣဒမေဝ သစ္စံ မောဃမညန်’တိ—  ဧဝံဒိဋ္ဌိ ဘဝန်”တိ? “န ခေါ အဟံ, အာဝုသော, ဧဝံဒိဋ္ဌိ—  ‘သဿတော လောကော, ဣဒမေဝ သစ္စံ မောဃမညန်’”တိ.
</Paragraph>

<Paragraph number="853" book="a10">
“ကိံ ပန, ဘော, ‘အသဿတော လောကော, ဣဒမေဝ သစ္စံ မောဃမညန်’တိ—  ဧဝံဒိဋ္ဌိ ဘဝန်”တိ? “န ခေါ အဟံ, အာဝုသော, ဧဝံဒိဋ္ဌိ—  ‘အသဿတော လောကော, ဣဒမေဝ သစ္စံ မောဃမညန်’”တိ.
</Paragraph>

<Paragraph number="854" book="a10">
“ကိံ နု ခေါ, ဘော, အန္တဝါ လောကော …ပေ…  အနန္တဝါ လောကော…  တံ ဇီဝံ တံ သရီရံ…  အညံ ဇီဝံ အညံ သရီရံ…  ဟောတိ တထာဂတော ပရံ မရဏာ…  န ဟောတိ တထာဂတော ပရံ မရဏာ…  ဟောတိ စ န စ ဟောတိ တထာဂတော ပရံ မရဏာ…  နေဝ ဟောတိ န န ဟောတိ တထာဂတော ပရံ မရဏာ, ဣဒမေဝ သစ္စံ မောဃမညန္တိ—  ဧဝံဒိဋ္ဌိ ဘဝန်”တိ? “န ခေါ အဟံ, အာဝုသော, ဧဝံဒိဋ္ဌိ—  ‘နေဝ ဟောတိ န န ဟောတိ တထာဂတော ပရံ မရဏာ, ဣဒမေဝ သစ္စံ မောဃမညန်’”တိ.
</Paragraph>

<Paragraph number="855" book="a10">
“တေန ဟိ ဘဝံ န ဇာနာတိ, န ပဿတီ”တိ? “န ခေါ အဟံ, အာဝုသော, န ဇာနာမိ န ပဿာမိ. ဇာနာမဟံ, အာဝုသော, ပဿာမီ”တိ.
</Paragraph>

<Paragraph number="856" book="a10">
“‘ကိံ နု ခေါ, ဘော, သဿတော လောကော, ဣဒမေဝ သစ္စံ မောဃမညန္တိ—  ဧဝံဒိဋ္ဌိ ဘဝန်’တိ, ဣတိ ပုဋ္ဌော သမာနော—  ‘န ခေါ အဟံ, အာဝုသော, ဧဝံဒိဋ္ဌိ—  သဿတော လောကော, ဣဒမေဝ သစ္စံ မောဃမညန်’တိ ဝဒေသိ.
</Paragraph>

<Paragraph number="857" book="a10">
‘ကိံ ပန, ဘော, အသဿတော လောကော, ဣဒမေဝ သစ္စံ မောဃမညန္တိ—  ဧဝံဒိဋ္ဌိ ဘဝန်’တိ, ဣတိ ပုဋ္ဌော သမာနော—  ‘န ခေါ အဟံ, အာဝုသော, ဧဝံဒိဋ္ဌိ—  အသဿတော လောကော, ဣဒမေဝ သစ္စံ မောဃမညန်’တိ ဝဒေသိ.
</Paragraph>

<Paragraph number="858" book="a10">
ကိံ နု ခေါ, ဘော, အန္တဝါ လောကော …ပေ…  အနန္တဝါ လောကော…  တံ ဇီဝံ တံ သရီရံ…  အညံ ဇီဝံ အညံ သရီရံ…  ဟောတိ တထာဂတော ပရံ မရဏာ…  န ဟောတိ တထာဂတော ပရံ မရဏာ…  ဟောတိ စ န စ ဟောတိ တထာဂတော ပရံ မရဏာ…  နေဝ ဟောတိ န န ဟောတိ တထာဂတော ပရံ မရဏာ, ဣဒမေဝ သစ္စံ မောဃမညန္တိ—  ဧဝံဒိဋ္ဌိ ဘဝန္တိ, ဣတိ ပုဋ္ဌော သမာနော—  ‘န ခေါ အဟံ, အာဝုသော, ဧဝံဒိဋ္ဌိ—  နေဝ ဟောတိ န န ဟောတိ တထာဂတော ပရံ မရဏာ, ဣဒမေဝ သစ္စံ မောဃမညန်’တိ ဝဒေသိ.
</Paragraph>

<Paragraph number="859" book="a10">
‘တေန ဟိ ဘဝံ န ဇာနာတိ န ပဿတီ’တိ, ဣတိ ပုဋ္ဌော သမာနော—  ‘န ခေါ အဟံ, အာဝုသော, န ဇာနာမိ န ပဿာမိ. ဇာနာမဟံ, အာဝုသော, ပဿာမီ’တိ ဝဒေသိ. ယထာ ကထံ ပနာဝုသော, ဣမဿ ဘာသိတဿ အတ္ထော ဒဋ္ဌဗ္ဗော”တိ?
</Paragraph>

<Paragraph number="860" book="a10">
“‘သဿတော လောကော, ဣဒမေဝ သစ္စံ မောဃမညန်’တိ ခေါ, အာဝုသော, ဒိဋ္ဌိဂတမေတံ. ‘အသဿတော လောကော, ဣဒမေဝ သစ္စံ မောဃမညန်’တိ ခေါ, အာဝုသော, ဒိဋ္ဌိဂတမေတံ. အန္တဝါ လောကော …ပေ…  အနန္တဝါ လောကော…  တံ ဇီဝံ တံ သရီရံ…  အညံ ဇီဝံ အညံ သရီရံ…  ဟောတိ တထာဂတော ပရံ မရဏာ…  န ဟောတိ တထာဂတော ပရံ မရဏာ…  ဟောတိ စ န စ ဟောတိ တထာဂတော ပရံ မရဏာ…  ‘နေဝ ဟောတိ န န ဟောတိ တထာဂတော ပရံ မရဏာ, ဣဒမေဝ သစ္စံ မောဃမညန်’တိ ခေါ, အာဝုသော, ဒိဋ္ဌိဂတမေတံ.
</Paragraph>

<Paragraph number="861" book="a10">
ယာဝတာ, အာဝုသော, ဒိဋ္ဌိ ယာဝတာ ဒိဋ္ဌိဋ္ဌာနံ ဒိဋ္ဌိအဓိဋ္ဌာနံ ဒိဋ္ဌိပရိယုဋ္ဌာနံ ဒိဋ္ဌိသမုဋ္ဌာနံ ဒိဋ္ဌိသမုဂ္ဃါတော, တမဟံ ဇာနာမိ တမဟံ ပဿာမိ. တမဟံ ဇာနန္တော တမဟံ ပဿန္တော ကျာဟံ ဝက္ခာမိ—  ‘န ဇာနာမိ န ပဿာမီ’တိ? ဇာနာမဟံ, အာဝုသော, ပဿာမီ”တိ.
</Paragraph>

<Paragraph number="862" book="a10">
“ကော နာမော အာယသ္မာ, ကထဉ္စ ပနာယသ္မန္တံ သဗြဟ္မစာရီ ဇာနန္တီ”တိ? “‘အာနန္ဒော’တိ ခေါ မေ, အာဝုသော, နာမံ. ‘အာနန္ဒော’တိ စ ပန မံ သဗြဟ္မစာရီ ဇာနန္တီ”တိ. “မဟာစရိယေန ဝတ ကိရ, ဘော, သဒ္ဓိံ မန္တယမာနာ န ဇာနိမှ—  ‘အာယသ္မာ အာနန္ဒော’တိ. သစေ ဟိ မယံ ဇာနေယျာမ—  ‘အယံ အာယသ္မာ အာနန္ဒော’တိ, ဧတ္တကမ္ပိ နော နပ္ပဋိဘာယေယျ. ခမတု စ မေ အာယသ္မာ အာနန္ဒော”တိ.

</Paragraph>
</Division>

<Paragraph number="863" type="center" book="a10">
ဆဋ္ဌံ.
</Paragraph>