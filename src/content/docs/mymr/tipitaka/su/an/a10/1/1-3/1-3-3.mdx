---
title: 1.3.3 ကာယသုတ္တ
tableOfContents: false
sidebar:
  order: 3
type: tipitaka
basket: su
book: a10
review:
  current: review
  updated: '2025-10-23T09:13:22.515848'
  updated_by: ''
  notes: ''
  history:
  - state: review
    date: '2025-10-23T09:13:22.515848'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="23" book="a10" e="ch" v="17" p="287">

<Paragraph number="164" book="a10">
“အတ္ထိ, ဘိက္ခဝေ, ဓမ္မာ ကာယေန ပဟာတဗ္ဗာ, နော ဝါစာယ. အတ္ထိ, ဘိက္ခဝေ, ဓမ္မာ ဝါစာယ ပဟာတဗ္ဗာ, နော ကာယေန. အတ္ထိ, ဘိက္ခဝေ, ဓမ္မာ နေဝ ကာယေန ပဟာတဗ္ဗာ နော ဝါစာယ, ပညာယ ဒိသွာ ပဟာတဗ္ဗာ.
</Paragraph>

<Paragraph number="165" book="a10">
ကတမေ စ, ဘိက္ခဝေ, ဓမ္မာ ကာယေန ပဟာတဗ္ဗာ, နော ဝါစာယ? ဣဓ, ဘိက္ခဝေ, ဘိက္ခု အကုသလံ အာပန္နော ဟောတိ ကိဉ္စိ ဒေသံ ကာယေန. တမေနံ အနုဝိစ္စ ဝိညူ သဗြဟ္မစာရီ ဧဝမာဟံသု—  ‘အာယသ္မာ ခေါ အကုသလံ အာပန္နော ကိဉ္စိ ဒေသံ ကာယေန. သာဓု ဝတာယသ္မာ ကာယဒုစ္စရိတံ ပဟာယ ကာယသုစရိတံ ဘာဝေတူ’တိ. သော အနုဝိစ္စ ဝိညူဟိ သဗြဟ္မစာရီဟိ ဝုစ္စမာနော ကာယဒုစ္စရိတံ ပဟာယ ကာယသုစရိတံ ဘာဝေတိ. ဣမေ ဝုစ္စန္တိ, ဘိက္ခဝေ, ဓမ္မာ ကာယေန ပဟာတဗ္ဗာ, နော ဝါစာယ.
</Paragraph>

<Paragraph number="166" book="a10">
ကတမေ စ, ဘိက္ခဝေ, ဓမ္မာ ဝါစာယ ပဟာတဗ္ဗာ, နော ကာယေန? ဣဓ, ဘိက္ခဝေ, ဘိက္ခု အကုသလံ အာပန္နော ဟောတိ ကိဉ္စိ ဒေသံ ဝါစာယ. တမေနံ အနုဝိစ္စ ဝိညူ သဗြဟ္မစာရီ ဧဝမာဟံသု—  ‘အာယသ္မာ ခေါ အကုသလံ အာပန္နော ကိဉ္စိ ဒေသံ ဝါစာယ. သာဓု ဝတာယသ္မာ ဝစီဒုစ္စရိတံ ပဟာယ ဝစီသုစရိတံ ဘာဝေတူ’တိ. သော အနုဝိစ္စ ဝိညူဟိ သဗြဟ္မစာရီဟိ ဝုစ္စမာနော ဝစီဒုစ္စရိတံ ပဟာယ ဝစီသုစရိတံ ဘာဝေတိ. ဣမေ ဝုစ္စန္တိ, ဘိက္ခဝေ, ဓမ္မာ ဝါစာယ ပဟာတဗ္ဗာ, နော ကာယေန.
</Paragraph>

<Paragraph number="167" book="a10">
ကတမေ စ, ဘိက္ခဝေ, ဓမ္မာ နေဝ ကာယေန ပဟာတဗ္ဗာ နော ဝါစာယ, ပညာယ ဒိသွာ ပဟာတဗ္ဗာ? လောဘော, ဘိက္ခဝေ, နေဝ ကာယေန ပဟာတဗ္ဗော နော ဝါစာယ, ပညာယ ဒိသွာ ပဟာတဗ္ဗော. ဒေါသော, ဘိက္ခဝေ …ပေ…  မောဟော…  ကောဓော…  ဥပနာဟော…  မက္ခော…  ပဠာသော…  မစ္ဆရိယံ, ဘိက္ခဝေ, နေဝ ကာယေန ပဟာတဗ္ဗံ နော ဝါစာယ, ပညာယ ဒိသွာ ပဟာတဗ္ဗံ.
</Paragraph>

<Paragraph number="168" book="a10">
ပါပိကာ, ဘိက္ခဝေ, ဣဿာ နေဝ ကာယေန ပဟာတဗ္ဗာ နော ဝါစာယ, ပညာယ ဒိသွာ ပဟာတဗ္ဗာ. ကတမာ စ, ဘိက္ခဝေ, ပါပိကာ ဣဿာ? ဣဓ, ဘိက္ခဝေ, ဣဇ္ဈတိ ဂဟပတိဿ ဝါ ဂဟပတိပုတ္တဿ ဝါ ဓနေန ဝါ ဓညေန ဝါ ရဇတေန ဝါ ဇာတရူပေန ဝါ. တတြာညတရဿ ဒါသဿ ဝါ ဥပဝါသဿ ဝါ ဧဝံ ဟောတိ—  ‘အဟော ဝတိမဿ ဂဟပတိဿ ဝါ ဂဟပတိပုတ္တဿ ဝါ န ဣဇ္ဈေယျ ဓနေန ဝါ ဓညေန ဝါ ရဇတေန ဝါ ဇာတရူပေန ဝါ’တိ. သမဏော ဝါ ပန ဗြာဟ္မဏော ဝါ လာဘီ ဟောတိ စီဝရပိဏ္ဍပါတသေနာသနဂိလာနပစ္စယဘေသဇ္ဇပရိက္ခာရာနံ. တတြာညတရဿ သမဏဿ ဝါ ဗြာဟ္မဏဿ ဝါ ဧဝံ ဟောတိ—  ‘အဟော ဝတ အယမာယသ္မာ န လာဘီ အဿ စီဝရပိဏ္ဍပါတသေနာသနဂိလာနပစ္စယဘေသဇ္ဇပရိက္ခာရာနန်’တိ. အယံ ဝုစ္စတိ, ဘိက္ခဝေ, ပါပိကာ ဣဿာ.
</Paragraph>

<Paragraph number="169" book="a10">
ပါပိကာ, ဘိက္ခဝေ, ဣစ္ဆာ နေဝ ကာယေန ပဟာတဗ္ဗာ နော ဝါစာယ, ပညာယ ဒိသွာ ပဟာတဗ္ဗာ. ကတမာ စ, ဘိက္ခဝေ, ပါပိကာ ဣစ္ဆာ? ဣဓ, ဘိက္ခဝေ, ဧကစ္စော အဿဒ္ဓေါ သမာနော ‘သဒ္ဓေါတိ မံ ဇာနေယျုန်’တိ ဣစ္ဆတိ; ဒုဿီလော သမာနော ‘သီလဝါတိ မံ ဇာနေယျုန်’တိ ဣစ္ဆတိ; အပ္ပဿုတော သမာနော ‘ဗဟုဿုတောတိ မံ ဇာနေယျုန်’တိ ဣစ္ဆတိ; သင်္ဂဏိကာရာမော သမာနော ‘ပဝိဝိတ္တောတိ မံ ဇာနေယျုန်’တိ ဣစ္ဆတိ; ကုသီတော သမာနော ‘အာရဒ္ဓဝီရိယောတိ မံ ဇာနေယျုန်’တိ ဣစ္ဆတိ; မုဋ္ဌဿတိ သမာနော ‘ဥပဋ္ဌိတဿတီတိ မံ ဇာနေယျုန်’တိ ဣစ္ဆတိ; အသမာဟိတော သမာနော ‘သမာဟိတောတိ မံ ဇာနေယျုန်’တိ ဣစ္ဆတိ; ဒုပ္ပညော သမာနော ‘ပညဝါတိ မံ ဇာနေယျုန်’တိ ဣစ္ဆတိ; အခီဏာသဝေါ သမာနော ‘ခီဏာသဝေါတိ မံ ဇာနေယျုန်’တိ ဣစ္ဆတိ. အယံ ဝုစ္စတိ, ဘိက္ခဝေ, ပါပိကာ ဣစ္ဆာ. ဣမေ ဝုစ္စန္တိ, ဘိက္ခဝေ, ဓမ္မာ နေဝ ကာယေန ပဟာတဗ္ဗာ နော ဝါစာယ, ပညာယ ဒိသွာ ပဟာတဗ္ဗာ.
</Paragraph>

<Paragraph number="170" book="a10">
တဉ္စေ, ဘိက္ခဝေ, ဘိက္ခုံ လောဘော အဘိဘုယျ ဣရိယတိ, ဒေါသော…  မောဟော…  ကောဓော…  ဥပနာဟော…  မက္ခော…  ပဠာသော…  မစ္ဆရိယံ…  ပါပိကာ ဣဿာ…  ပါပိကာ ဣစ္ဆာ အဘိဘုယျ ဣရိယတိ. သော ဧဝမဿ ဝေဒိတဗ္ဗော—  ‘နာယမာယသ္မာ တထာ ပဇာနာတိ ယထာ ပဇာနတော လောဘော န ဟောတိ, တထာဟိမံ အာယသ္မန္တံ လောဘော အဘိဘုယျ ဣရိယတိ; နာယမာယသ္မာ တထာ ပဇာနာတိ ယထာ ပဇာနတော ဒေါသော န ဟောတိ…  မောဟော…  ကောဓော…  ဥပနာဟော…  မက္ခော…  ပဠာသော…  မစ္ဆရိယံ…  ပါပိကာ ဣဿာ…  ပါပိကာ ဣစ္ဆာ န ဟောတိ, တထာဟိမံ အာယသ္မန္တံ ပါပိကာ ဣစ္ဆာ အဘိဘုယျ ဣရိယတီ’တိ.
</Paragraph>

<Paragraph number="171" book="a10">
တဉ္စေ, ဘိက္ခဝေ, ဘိက္ခုံ လောဘော နာဘိဘုယျ ဣရိယတိ, ဒေါသော…  မောဟော…  ကောဓော…  ဥပနာဟော…  မက္ခော…  ပဠာသော…  မစ္ဆရိယံ…  ပါပိကာ ဣဿာ…  ပါပိကာ ဣစ္ဆာ နာဘိဘုယျ ဣရိယတိ, သော ဧဝမဿ ဝေဒိတဗ္ဗော—  ‘တထာ အယမာယသ္မာ ပဇာနာတိ ယထာ ပဇာနတော လောဘော န ဟောတိ, တထာဟိမံ အာယသ္မန္တံ လောဘော နာဘိဘုယျ ဣရိယတိ; တထာ အယမာယသ္မာ ပဇာနာတိ ယထာ ပဇာနတော ဒေါသော န ဟောတိ…  မောဟော…  ကောဓော…  ဥပနာဟော…  မက္ခော…  ပဠာသော…  မစ္ဆရိယံ…  ပါပိကာ ဣဿာ…  ပါပိကာ ဣစ္ဆာ န ဟောတိ, တထာဟိမံ အာယသ္မန္တံ ပါပိကာ ဣစ္ဆာ နာဘိဘုယျ ဣရိယတီ’”တိ.

</Paragraph>
</Division>

<Paragraph number="172" type="center" book="a10">
တတိယံ.
</Paragraph>