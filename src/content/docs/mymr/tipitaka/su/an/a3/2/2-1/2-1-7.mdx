---
title: 2.1.7 ဝစ္ဆဂေါတ္တသုတ္တ
tableOfContents: false
sidebar:
  order: 7
type: tipitaka
basket: su
book: a3
review:
  current: review
  updated: '2025-10-23T09:13:24.658556'
  updated_by: ''
  notes: ''
  history:
  - state: review
    date: '2025-10-23T09:13:24.658556'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="58" book="a3" e="ch" v="15" p="161">

<Paragraph number="352" book="a3">
အထ ခေါ ဝစ္ဆဂေါတ္တော ပရိဗ္ဗာဇကော ယေန ဘဂဝါ တေနုပသင်္ကမိ; ဥပသင်္ကမိတွာ ဘဂဝတာ သဒ္ဓိံ သမ္မောဒိ. သမ္မောဒနီယံ ကထံ သာရဏီယံ ဝီတိသာရေတွာ ဧကမန္တံ နိသီဒိ. ဧကမန္တံ နိသိန္နော ခေါ ဝစ္ဆဂေါတ္တော ပရိဗ္ဗာဇကော ဘဂဝန္တံ ဧတဒဝေါစ—  “သုတံ မေတံ, ဘော ဂေါတမ, သမဏော ဂေါတမော ဧဝမာဟ—  ‘မယှမေဝ ဒါနံ ဒါတဗ္ဗံ, နာညေသံ ဒါနံ ဒါတဗ္ဗံ; မယှမေဝ သာဝကာနံ ဒါနံ ဒါတဗ္ဗံ, နာညေသံ သာဝကာနံ ဒါနံ ဒါတဗ္ဗံ; မယှမေဝ ဒိန္နံ မဟပ္ဖလံ, နာညေသံ ဒိန္နံ မဟပ္ဖလံ; မယှမေဝ သာဝကာနံ ဒိန္နံ မဟပ္ဖလံ, နာညေသံ သာဝကာနံ ဒိန္နံ မဟပ္ဖလန်’တိ. ယေ တေ, ဘော ဂေါတမ, ဧဝမာဟံသု ‘သမဏော ဂေါတမော ဧဝမာဟ—  “မယှမေဝ ဒါနံ ဒါတဗ္ဗံ, နာညေသံ ဒါနံ ဒါတဗ္ဗံ. မယှမေဝ သာဝကာနံ ဒါနံ ဒါတဗ္ဗံ, နာညေသံ သာဝကာနံ ဒါနံ ဒါတဗ္ဗံ. မယှမေဝ ဒိန္နံ မဟပ္ဖလံ, နာညေသံ ဒိန္နံ မဟပ္ဖလံ. မယှမေဝ သာဝကာနံ ဒိန္နံ မဟပ္ဖလံ, နာညေသံ သာဝကာနံ ဒိန္နံ မဟပ္ဖလန်”’တိ. ကစ္စိ တေ ဘောတော ဂေါတမဿ ဝုတ္တဝါဒိနော န စ ဘဝန္တံ ဂေါတမံ အဘူတေန အဗ္ဘာစိက္ခန္တိ, ဓမ္မဿ စာနုဓမ္မံ ဗျာကရောန္တိ, န စ ကောစိ သဟဓမ္မိကော ဝါဒါနုပါတော ဂါရယှံ ဌာနံ အာဂစ္ဆတိ? အနဗ္ဘက္ခာတုကာမာ ဟိ မယံ ဘဝန္တံ ဂေါတမန်”တိ.
</Paragraph>

<Paragraph number="353" book="a3">
“ယေ တေ, ဝစ္ဆ, ဧဝမာဟံသု—  ‘သမဏော ဂေါတမော ဧဝမာဟ—  “မယှမေဝ ဒါနံ ဒါတဗ္ဗံ …ပေ…  နာညေသံ သာဝကာနံ ဒိန္နံ မဟပ္ဖလန်”’တိ န မေ တေ ဝုတ္တဝါဒိနော. အဗ္ဘာစိက္ခန္တိ စ ပန မံ အသတာ အဘူတေန. ယော ခေါ, ဝစ္ဆ, ပရံ ဒါနံ ဒဒန္တံ ဝါရေတိ သော တိဏ္ဏံ အန္တရာယကရော ဟောတိ, တိဏ္ဏံ ပါရိပန္ထိကော. ကတမေသံ တိဏ္ဏံ? ဒါယကဿ ပုညန္တရာယကရော ဟောတိ, ပဋိဂ္ဂါဟကာနံ လာဘန္တရာယကရော ဟောတိ, ပုဗ္ဗေဝ ခေါ ပနဿ အတ္တာ ခတော စ ဟောတိ ဥပဟတော စ. ယော ခေါ, ဝစ္ဆ, ပရံ ဒါနံ ဒဒန္တံ ဝါရေတိ သော ဣမေသံ တိဏ္ဏံ အန္တရာယကရော ဟောတိ, တိဏ္ဏံ ပါရိပန္ထိကော.
</Paragraph>

<Paragraph number="354" book="a3">
အဟံ ခေါ ပန, ဝစ္ဆ, ဧဝံ ဝဒါမိ—  ‘ယေ ဟိ တေ စန္ဒနိကာယ ဝါ ဩလိဂလ္လေ ဝါ ပါဏာ, တတြပိ ယော ထာလိဓောဝနံ ဝါ သရာဝဓောဝနံ ဝါ ဆဍ္ဍေတိ—  “ယေ တတ္ထ ပါဏာ တေ တေန ယာပေန္တူ”’တိ, တတော နိဒါနမ္ပာဟံ, ဝစ္ဆ, ပုညဿ အာဂမံ ဝဒါမိ. ကော ပန ဝါဒေါ မနုဿဘူတေ. အပိ စာဟံ, ဝစ္ဆ, သီလဝတော ဒိန္နံ မဟပ္ဖလံ ဝဒါမိ, နော တထာ ဒုဿီလဿ, သော စ ဟောတိ ပဉ္စင်္ဂဝိပ္ပဟီနော ပဉ္စင်္ဂသမန္နာဂတော.
</Paragraph>

<Paragraph number="355" book="a3">
ကတမာနိ ပဉ္စင်္ဂါနိ ပဟီနာနိ ဟောန္တိ? ကာမစ္ဆန္ဒော ပဟီနော ဟောတိ, ဗျာပါဒေါ ပဟီနော ဟောတိ, ထိနမိဒ္ဓံ ပဟီနံ ဟောတိ, ဥဒ္ဓစ္စကုက္ကုစ္စံ ပဟီနံ ဟောတိ, ဝိစိကိစ္ဆာ ပဟီနာ ဟောတိ. ဣမာနိ ပဉ္စင်္ဂါနိ ဝိပ္ပဟီနာနိ ဟောန္တိ.
</Paragraph>

<Paragraph number="356" book="a3">
ကတမေဟိ ပဉ္စဟိ အင်္ဂေဟိ သမန္နာဂတော ဟောတိ? အသေက္ခေန သီလက္ခန္ဓေန သမန္နာဂတော ဟောတိ, အသေက္ခေန သမာဓိက္ခန္ဓေန သမန္နာဂတော ဟောတိ, အသေက္ခေန ပညာက္ခန္ဓေန သမန္နာဂတော ဟောတိ, အသေက္ခေန ဝိမုတ္တိက္ခန္ဓေန သမန္နာဂတော ဟောတိ, အသေက္ခေန ဝိမုတ္တိဉာဏဒဿနက္ခန္ဓေန သမန္နာဂတော ဟောတိ; ဣမေဟိ ပဉ္စဟိ အင်္ဂေဟိ သမန္နာဂတော ဟောတိ. ဣတိ ပဉ္စင်္ဂဝိပ္ပဟီနေ ပဉ္စင်္ဂသမန္နာဂတေ ဒိန္နံ မဟပ္ဖလန္တိ ဝဒါမီတိ.
</Paragraph>

<Paragraph number="357" type="verses" book="a3">
ဣတိ ကဏှာသု သေတာသု,_  
_ရောဟိဏီသု ဟရီသု ဝါ;_  
_ကမ္မာသာသု သရူပါသု,_  
_ဂေါသု ပါရေဝတာသု ဝါ._  

</Paragraph>

<Paragraph number="358" type="verses" book="a3">
_ယာသု ကာသုစိ ဧတာသု,_  
_ဒန္တော ဇာယတိ ပုင်္ဂဝေါ;_  
_ဓောရယှော ဗလသမ္ပန္နော,_  
_ကလျာဏဇဝနိက္ကမော;_  
_တမေဝ ဘာရေ ယုဉ္ဇန္တိ,_  
_နာဿ ဝဏ္ဏံ ပရိက္ခရေ._  

</Paragraph>

<Paragraph number="359" type="verses" book="a3">
_ဧဝမေဝံ မနုဿေသု,_  
_ယသ္မိံ ကသ္မိဉ္စိ ဇာတိယေ;_  
_ခတ္တိယေ ဗြာဟ္မဏေ ဝေဿေ,_  
_သုဒ္ဒေ စဏ္ဍာလပုက္ကုသေ._  

</Paragraph>

<Paragraph number="360" type="verses" book="a3">
_ယာသု ကာသုစိ ဧတာသု,_  
_ဒန္တော ဇာယတိ သုဗ္ဗတော;_  
_ဓမ္မဋ္ဌော သီလသမ္ပန္နော,_  
_သစ္စဝါဒီ ဟိရီမနော._  

</Paragraph>

<Paragraph number="361" type="verses" book="a3">
_ပဟီနဇာတိမရဏော,_  
_ဗြဟ္မစရိယဿ ကေဝလီ;_  
_ပန္နဘာရော ဝိသံယုတ္တော,_  
_ကတကိစ္စော အနာသဝေါ._  

</Paragraph>

<Paragraph number="362" type="verses" book="a3">
_ပါရဂူ သဗ္ဗဓမ္မာနံ,_  
_အနုပါဒါယ နိဗ္ဗုတော;_  
_တသ္မိံယေဝ ဝိရဇေ ခေတ္တေ,_  
_ဝိပုလာ ဟောတိ ဒက္ခိဏာ._  

</Paragraph>

<Paragraph number="363" type="verses" book="a3">
_ဗာလာ စ အဝိဇာနန္တာ,_  
_ဒုမ္မေဓာ အဿုတာဝိနော;_  
_ဗဟိဒ္ဓါ ဒေန္တိ ဒါနာနိ,_  
_န ဟိ သန္တေ ဥပါသရေ._  

</Paragraph>

<Paragraph number="364" type="verses" book="a3">
_ယေ စ သန္တေ ဥပါသန္တိ,_  
_သပ္ပညေ ဓီရသမ္မတေ;_  
_သဒ္ဓါ စ နေသံ သုဂတေ,_  
_မူလဇာတာ ပတိဋ္ဌိတာ._  

</Paragraph>

<Paragraph number="365" type="verses" book="a3">
_ဒေဝလောကဉ္စ တေ ယန္တိ,_  
_ကုလေ ဝါ ဣဓ ဇာယရေ;_  
_အနုပုဗ္ဗေန နိဗ္ဗာနံ,_  
_အဓိဂစ္ဆန္တိ ပဏ္ဍိတာ”တိ._  


</Paragraph>
</Division>

<Paragraph number="366" type="center" book="a3">
သတ္တမံ.
</Paragraph>