---
title: 1.5.3 ဣဏသုတ္တ
tableOfContents: false
sidebar:
  order: 3
type: tipitaka
basket: su
book: a6
review:
  current: review
  updated: '2025-10-23T09:13:27.425201'
  updated_by: ''
  notes: ''
  history:
  - state: review
    date: '2025-10-23T09:13:27.425201'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="45" book="a6" e="ch" v="16" p="309">

<Paragraph number="322" book="a6">
“ဒါလိဒ္ဒိယံ, ဘိက္ခဝေ, ဒုက္ခံ လောကသ္မိံ ကာမဘောဂိနော”တိ? “ဧဝံ, ဘန္တေ”. (1)
</Paragraph>

<Paragraph number="323" book="a6">
“ယမ္ပိ, ဘိက္ခဝေ, ဒလိဒ္ဒေါ အဿကော အနာဠှိကော ဣဏံ အာဒိယတိ, ဣဏာဒါနမ္ပိ, ဘိက္ခဝေ, ဒုက္ခံ လောကသ္မိံ ကာမဘောဂိနော”တိ? “ဧဝံ, ဘန္တေ”. (2)
</Paragraph>

<Paragraph number="324" book="a6">
“ယမ္ပိ, ဘိက္ခဝေ, ဒလိဒ္ဒေါ အဿကော အနာဠှိကော ဣဏံ အာဒိယိတွာ ဝဍ္ဎိံ ပဋိဿုဏာတိ, ဝဍ္ဎိပိ, ဘိက္ခဝေ, ဒုက္ခာ လောကသ္မိံ ကာမဘောဂိနော”တိ? “ဧဝံ, ဘန္တေ”. (3)
</Paragraph>

<Paragraph number="325" book="a6">
“ယမ္ပိ, ဘိက္ခဝေ, ဒလိဒ္ဒေါ အဿကော အနာဠှိကော ဝဍ္ဎိံ ပဋိဿုဏိတွာ ကာလာဘတံ ဝဍ္ဎိံ န ဒေတိ, စောဒေန္တိပိ နံ; စောဒနာပိ, ဘိက္ခဝေ, ဒုက္ခာ လောကသ္မိံ ကာမဘောဂိနော”တိ? “ဧဝံ, ဘန္တေ”. (4)
</Paragraph>

<Paragraph number="326" book="a6">
“ယမ္ပိ, ဘိက္ခဝေ, ဒလိဒ္ဒေါ အဿကော အနာဠှိကော စောဒိယမာနော န ဒေတိ, အနုစရန္တိပိ နံ; အနုစရိယာပိ, ဘိက္ခဝေ, ဒုက္ခာ လောကသ္မိံ ကာမဘောဂိနော”တိ? “ဧဝံ, ဘန္တေ”. (5)
</Paragraph>

<Paragraph number="327" book="a6">
“ယမ္ပိ, ဘိက္ခဝေ, ဒလိဒ္ဒေါ အဿကော အနာဠှိကော အနုစရိယမာနော န ဒေတိ, ဗန္ဓန္တိပိ နံ; ဗန္ဓနမ္ပိ, ဘိက္ခဝေ, ဒုက္ခံ လောကသ္မိံ ကာမဘောဂိနော”တိ? “ဧဝံ, ဘန္တေ”. (6)
</Paragraph>

<Paragraph number="328" book="a6">
“ဣတိ ခေါ, ဘိက္ခဝေ, ဒါလိဒ္ဒိယမ္ပိ ဒုက္ခံ လောကသ္မိံ ကာမဘောဂိနော, ဣဏာဒါနမ္ပိ ဒုက္ခံ လောကသ္မိံ ကာမဘောဂိနော, ဝဍ္ဎိပိ ဒုက္ခာ လောကသ္မိံ ကာမဘောဂိနော, စောဒနာပိ ဒုက္ခာ လောကသ္မိံ ကာမဘောဂိနော, အနုစရိယာပိ ဒုက္ခာ လောကသ္မိံ ကာမဘောဂိနော, ဗန္ဓနမ္ပိ ဒုက္ခံ လောကသ္မိံ ကာမဘောဂိနော; ဧဝမေဝံ ခေါ, ဘိက္ခဝေ, ယဿ ကဿစိ သဒ္ဓါ နတ္ထိ ကုသလေသု ဓမ္မေသု, ဟိရီ နတ္ထိ ကုသလေသု ဓမ္မေသု, ဩတ္တပ္ပံ နတ္ထိ ကုသလေသု ဓမ္မေသု, ဝီရိယံ နတ္ထိ ကုသလေသု ဓမ္မေသု, ပညာ နတ္ထိ ကုသလေသု ဓမ္မေသု—  အယံ ဝုစ္စတိ, ဘိက္ခဝေ, အရိယဿ ဝိနယေ ဒလိဒ္ဒေါ အဿကော အနာဠှိကော.
</Paragraph>

<Paragraph number="329" book="a6">
သ ခေါ သော, ဘိက္ခဝေ, ဒလိဒ္ဒေါ အဿကော အနာဠှိကော သဒ္ဓါယ အသတိ ကုသလေသု ဓမ္မေသု, ဟိရိယာ အသတိ ကုသလေသု ဓမ္မေသု, ဩတ္တပ္ပေ အသတိ ကုသလေသု ဓမ္မေသု, ဝီရိယေ အသတိ ကုသလေသု ဓမ္မေသု, ပညာယ အသတိ ကုသလေသု ဓမ္မေသု, ကာယေန ဒုစ္စရိတံ စရတိ, ဝါစာယ ဒုစ္စရိတံ စရတိ, မနသာ ဒုစ္စရိတံ စရတိ. ဣဒမဿ ဣဏာဒါနသ္မိံ ဝဒါမိ.
</Paragraph>

<Paragraph number="330" book="a6">
သော တဿ ကာယဒုစ္စရိတဿ ပဋိစ္ဆာဒနဟေတု ပါပိကံ ဣစ္ဆံ ပဏိဒဟတိ. ‘မာ မံ ဇညူ’တိ ဣစ္ဆတိ, ‘မာ မံ ဇညူ’တိ သင်္ကပ္ပတိ, ‘မာ မံ ဇညူ’တိ ဝါစံ ဘာသတိ, ‘မာ မံ ဇညူ’တိ ကာယေန ပရက္ကမတိ. သော တဿ ဝစီဒုစ္စရိတဿ ပဋိစ္ဆာဒနဟေတု …ပေ…  သော တဿ မနောဒုစ္စရိတဿ ပဋိစ္ဆာဒနဟေတု …ပေ…  ‘မာ မံ ဇညူ’တိ ကာယေန ပရက္ကမတိ. ဣဒမဿ ဝဍ္ဎိယာ ဝဒါမိ.
</Paragraph>

<Paragraph number="331" book="a6">
တမေနံ ပေသလာ သဗြဟ္မစာရီ ဧဝမာဟံသု—  ‘အယဉ္စ သော အာယသ္မာ ဧဝံကာရီ ဧဝံသမာစာရော’တိ. ဣဒမဿ စောဒနာယ ဝဒါမိ.
</Paragraph>

<Paragraph number="332" book="a6">
တမေနံ အရညဂတံ ဝါ ရုက္ခမူလဂတံ ဝါ သုညာဂါရဂတံ ဝါ ဝိပ္ပဋိသာရသဟဂတာ ပါပကာ အကုသလဝိတက္ကာ သမုဒါစရန္တိ. ဣဒမဿ အနုစရိယာယ ဝဒါမိ.
</Paragraph>

<Paragraph number="333" book="a6">
သ ခေါ သော, ဘိက္ခဝေ, ဒလိဒ္ဒေါ အဿကော အနာဠှိကော ကာယေန ဒုစ္စရိတံ စရိတွာ ဝါစာယ ဒုစ္စရိတံ စရိတွာ မနသာ ဒုစ္စရိတံ စရိတွာ ကာယဿ ဘေဒါ ပရံ မရဏာ နိရယဗန္ဓနေ ဝါ ဗဇ္ဈတိ တိရစ္ဆာနယောနိဗန္ဓနေ ဝါ. နာဟံ, ဘိက္ခဝေ, အညံ ဧကဗန္ဓနမ္ပိ သမနုပဿာမိ ဧဝံဒါရုဏံ ဧဝံကဋုကံ ဧဝံအန္တရာယကရံ အနုတ္တရဿ ယောဂက္ခေမဿ အဓိဂမာယ, ယထယိဒံ, ဘိက္ခဝေ, နိရယဗန္ဓနံ ဝါ တိရစ္ဆာနယောနိဗန္ဓနံ ဝါတိ.
</Paragraph>

<Paragraph number="334" type="verses" book="a6">
_ဒါလိဒ္ဒိယံ ဒုက္ခံ လောကေ,_  
ဣဏာဒါနဉ္စ ဝုစ္စတိ;_  
_ဒလိဒ္ဒေါ ဣဏမာဒါယ,_  
_ဘုဉ္ဇမာနော ဝိဟညတိ._  

</Paragraph>

<Paragraph number="335" type="verses" book="a6">
_တတော အနုစရန္တိ နံ,_  
_ဗန္ဓနမ္ပိ နိဂစ္ဆတိ;_  
_ဧတဉှိ ဗန္ဓနံ ဒုက္ခံ,_  
_ကာမလာဘာဘိဇပ္ပိနံ._  

</Paragraph>

<Paragraph number="336" type="verses" book="a6">
_တထေဝ အရိယဝိနယေ,_  
_သဒ္ဓါ ယဿ န ဝိဇ္ဇတိ;_  
_အဟိရီကော အနောတ္တပ္ပီ,_  
_ပါပကမ္မဝိနိဗ္ဗယော._  

</Paragraph>

<Paragraph number="337" type="verses" book="a6">
_ကာယဒုစ္စရိတံ ကတွာ,_  
_ဝစီဒုစ္စရိတာနိ စ;_  
_မနောဒုစ္စရိတံ ကတွာ,_  
_‘မာ မံ ဇညူ’တိ ဣစ္ဆတိ._  

</Paragraph>

<Paragraph number="338" type="verses" book="a6">
_သော သံသပ္ပတိ ကာယေန,_  
_ဝါစာယ ဥဒ စေတသာ;_  
_ပါပကမ္မံ ပဝဍ္ဎေန္တော,_  
_တတ္ထ တတ္ထ ပုနပ္ပုနံ._  

</Paragraph>

<Paragraph number="339" type="verses" book="a6">
_သော ပါပကမ္မော ဒုမ္မေဓော,_  
_ဇာနံ ဒုက္ကဋမတ္တနော;_  
_ဒလိဒ္ဒေါ ဣဏမာဒါယ,_  
_ဘုဉ္ဇမာနော ဝိဟညတိ._  

</Paragraph>

<Paragraph number="340" type="verses" book="a6">
_တတော အနုစရန္တိ နံ,_  
_သင်္ကပ္ပါ မာနသာ ဒုခါ;_  
_ဂါမေ ဝါ ယဒိ ဝါရညေ,_  
_ယဿ ဝိပ္ပဋိသာရဇာ._  

</Paragraph>

<Paragraph number="341" type="verses" book="a6">
_သော ပါပကမ္မော ဒုမ္မေဓော,_  
_ဇာနံ ဒုက္ကဋမတ္တနော;_  
_ယောနိမညတရံ ဂန္တွာ,_  
_နိရယေ ဝါပိ ဗဇ္ဈတိ._  

</Paragraph>

<Paragraph number="342" type="verses" book="a6">
_ဧတဉှိ ဗန္ဓနံ ဒုက္ခံ,_  
_ယမှာ ဓီရော ပမုစ္စတိ;_  
_ဓမ္မလဒ္ဓေဟိ ဘောဂေဟိ,_  
_ဒဒံ စိတ္တံ ပသာဒယံ._  

</Paragraph>

<Paragraph number="343" type="verses" book="a6">
ဥဘယတ္ထ ကဋဂ္ဂါဟော,_  
_သဒ္ဓဿ ဃရမေသိနော;_  
_ဒိဋ္ဌဓမ္မဟိတတ္ထာယ,_  
_သမ္ပရာယသုခါယ စ;_  
_ဧဝမေတံ ဂဟဋ္ဌာနံ,_  
_စာဂေါ ပုညံ ပဝဍ္ဎတိ._  

</Paragraph>

<Paragraph number="344" type="verses" book="a6">
_တထေဝ အရိယဝိနယေ,_  
_သဒ္ဓါ ယဿ ပတိဋ္ဌိတာ;_  
_ဟိရီမနော စ ဩတ္တပ္ပီ,_  
_ပညဝါ သီလသံဝုတော._  

</Paragraph>

<Paragraph number="345" type="verses" book="a6">
_ဧသော ခေါ အရိယဝိနယေ,_  
_‘သုခဇီဝီ’တိ ဝုစ္စတိ;_  
_နိရာမိသံ သုခံ လဒ္ဓါ,_  
ဥပေက္ခံ အဓိတိဋ္ဌတိ._  

</Paragraph>

<Paragraph number="346" type="verses" book="a6">
_ပဉ္စ နီဝရဏေ ဟိတွာ,_  
_နိစ္စံ အာရဒ္ဓဝီရိယော;_  
_ဈာနာနိ ဥပသမ္ပဇ္ဇ,_  
_ဧကောဒိ နိပကော သတော._  

</Paragraph>

<Paragraph number="347" type="verses" book="a6">
_ဧဝံ ဉတွာ ယထာဘူတံ,_  
_သဗ္ဗသံယောဇနက္ခယေ;_  
_သဗ္ဗသော အနုပါဒါယ,_  
_သမ္မာ စိတ္တံ ဝိမုစ္စတိ._  

</Paragraph>

<Paragraph number="348" type="verses" book="a6">
_တဿ သမ္မာ ဝိမုတ္တဿ,_  
_ဉာဏဉ္စေ ဟောတိ တာဒိနော;_  
_‘အကုပ္ပါ မေ ဝိမုတ္တီ’တိ,_  
_ဘဝသံယောဇနက္ခယေ._  

</Paragraph>

<Paragraph number="349" type="verses" book="a6">
_ဧတံ ခေါ ပရမံ ဉာဏံ,_  
_ဧတံ သုခမနုတ္တရံ;_  
_အသောကံ ဝိရဇံ ခေမံ,_  
_ဧတံ အာနဏျမုတ္တမန်”တိ._  


</Paragraph>
</Division>

<Paragraph number="350" type="center" book="a6">
တတိယံ.
</Paragraph>