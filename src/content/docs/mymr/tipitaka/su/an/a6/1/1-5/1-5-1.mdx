---
title: 1.5.1 နာဂသုတ္တ
tableOfContents: false
sidebar:
  order: 1
type: tipitaka
basket: su
book: a6
review:
  current: review
  updated: '2025-10-20T16:39:25.085562'
  updated_by: ''
  notes: ''
  history:
  - state: review
    date: '2025-10-20T16:39:25.085562'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<DynamicBreadcrumb />


<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<Division number="43" book="a6" e="ch" v="16" p="302">

<Paragraph number="282" book="a6">
ဧကံ သမယံ ဘဂဝါ သာဝတ္ထိယံ ဝိဟရတိ ဇေတဝနေ အနာထပိဏ္ဍိကဿ အာရာမေ. အထ ခေါ ဘဂဝါ ပုဗ္ဗဏှသမယံ နိဝါသေတွာ ပတ္တစီဝရမာဒါယ သာဝတ္ထိယံ ပိဏ္ဍာယ ပါဝိသိ. သာဝတ္ထိယံ ပိဏ္ဍာယ စရိတွာ ပစ္ဆာဘတ္တံ ပိဏ္ဍပါတပဋိက္ကန္တော အာယသ္မန္တံ အာနန္ဒံ အာမန္တေသိ—  “အာယာမာနန္ဒ, ယေန ပုဗ္ဗာရာမော မိဂါရမာတုပါသာဒေါ တေနုပသင်္ကမိဿာမ ဒိဝါဝိဟာရာယာ”တိ. “ဧဝံ, ဘန္တေ”တိ ခေါ အာယသ္မာ အာနန္ဒော ဘဂဝတော ပစ္စဿောသိ.
</Paragraph>

<Paragraph number="283" book="a6">
အထ ခေါ ဘဂဝါ အာယသ္မတာ အာနန္ဒေန သဒ္ဓိံ ယေန ပုဗ္ဗာရာမော မိဂါရမာတုပါသာဒေါ တေနုပသင်္ကမိ. အထ ခေါ ဘဂဝါ သာယနှသမယံ ပဋိသလ္လာနာ ဝုဋ္ဌိတော အာယသ္မန္တံ အာနန္ဒံ အာမန္တေသိ—  “အာယာမာနန္ဒ, ယေန ပုဗ္ဗကောဋ္ဌကော တေနုပသင်္ကမိဿာမ ဂတ္တာနိ ပရိသိဉ္စိတုန်”တိ. “ဧဝံ, ဘန္တေ”တိ ခေါ အာယသ္မာ အာနန္ဒော ဘဂဝတော ပစ္စဿောသိ. အထ ခေါ ဘဂဝါ အာယသ္မတာ အာနန္ဒေန သဒ္ဓိံ ယေန ပုဗ္ဗကောဋ္ဌကော တေနုပသင်္ကမိ ဂတ္တာနိ ပရိသိဉ္စိတုံ. ပုဗ္ဗကောဋ္ဌကေ ဂတ္တာနိ ပရိသိဉ္စိတွာ ပစ္စုတ္တရိတွာ ဧကစီဝရော အဋ္ဌာသိ ဂတ္တာနိ ပုဗ္ဗာပယမာနော.
</Paragraph>

<Paragraph number="284" book="a6">
တေန ခေါ ပန သမယေန ရညော ပသေနဒိဿ ကောသလဿ သေတော နာမ နာဂေါ မဟာတူရိယတာဠိတဝါဒိတေန ပုဗ္ဗကောဋ္ဌကာ ပစ္စုတ္တရတိ. အပိဿု တံ ဇနော ဒိသွာ ဧဝမာဟ—  “အဘိရူပေါ ဝတ ဘော ရညော နာဂေါ; ဒဿနီယော ဝတ ဘော ရညော နာဂေါ; ပါသာဒိကော ဝတ, ဘော, ရညော နာဂေါ, ကာယုပပန္နော ဝတ ဘော ရညော နာဂေါ”တိ. ဧဝံ ဝုတ္တေ, အာယသ္မာ ဥဒါယီ ဘဂဝန္တံ ဧတဒဝေါစ—  “ဟတ္ထိမေဝ နု ခေါ, ဘန္တေ, မဟန္တံ ဗြဟန္တံ ကာယုပပန္နံ ဇနော ဒိသွာ ဧဝမာဟ—  ‘နာဂေါ ဝတ ဘော နာဂေါ’တိ, ဥဒါဟု အညမ္ပိ ကဉ္စိ မဟန္တံ ဗြဟန္တံ ကာယုပပန္နံ ဇနော ဒိသွာ ဧဝမာဟ—  ‘နာဂေါ ဝတ ဘော နာဂေါ’”တိ? “ဟတ္ထိမ္ပိ ခေါ, ဥဒါယိ, မဟန္တံ ဗြဟန္တံ ကာယုပပန္နံ ဇနော ဒိသွာ ဧဝမာဟ—  ‘နာဂေါ ဝတ ဘော နာဂေါ’တိ. အဿမ္ပိ ခေါ, ဥဒါယိ, မဟန္တံ ဗြဟန္တံ …ပေ…  ဂေါဏမ္ပိ ခေါ, ဥဒါယိ, မဟန္တံ ဗြဟန္တံ …ပေ…  ဥရဂမ္ပိ ခေါ, ဥဒါယိ, မဟန္တံ ဗြဟန္တံ …ပေ…  ရုက္ခမ္ပိ ခေါ, ဥဒါယိ, မဟန္တံ ဗြဟန္တံ …ပေ…  မနုဿမ္ပိ ခေါ, ဥဒါယိ, မဟန္တံ ဗြဟန္တံ ကာယုပပန္နံ ဇနော ဒိသွာ ဧဝမာဟ—  ‘နာဂေါ ဝတ, ဘော, နာဂေါ’တိ. အပိ စ, ဥဒါယိ, ယော သဒေဝကေ လောကေ သမာရကေ သဗြဟ္မကေ သဿမဏဗြာဟ္မဏိယာ ပဇာယ သဒေဝမနုဿာယ အာဂုံ န ကရောတိ ကာယေန ဝါစာယ မနသာ, တမဟံ ‘နာဂေါ’တိ ဗြူမီ”တိ.
</Paragraph>

<Paragraph number="285" book="a6">
“အစ္ဆရိယံ, ဘန္တေ, အဗ္ဘုတံ, ဘန္တေ. ယာဝ သုဘာသိတဉ္စိဒံ, ဘန္တေ, ဘဂဝတာ—  အပိ စ, ဥဒါယိ, ယော သဒေဝကေ လောကေ သမာရကေ သဗြဟ္မကေ သဿမဏဗြာဟ္မဏိယာ ပဇာယ သဒေဝမနုဿာယ အာဂုံ န ကရောတိ ကာယေန ဝါစာယ မနသာ, တမဟံ ‘နာဂေါ’တိ ဗြူမီတိ. ဣဒဉ္စ ပနာဟံ, ဘန္တေ, ဘဂဝတာ သုဘာသိတံ ဣမာဟိ ဂါထာဟိ အနုမောဒါမိ—
</Paragraph>

<Paragraph number="286" type="verses" book="a6">
_မနုဿဘူတံ သမ္ဗုဒ္ဓံ,_  
_အတ္တဒန္တံ သမာဟိတံ;_  
ဣရိယမာနံ ဗြဟ္မပထေ,_  
_စိတ္တဿူပသမေ ရတံ._  

</Paragraph>

<Paragraph number="287" type="verses" book="a6">
_ယံ မနုဿာ နမဿန္တိ,_  
_သဗ္ဗဓမ္မာန ပါရဂုံ;_  
_ဒေဝါပိ တံ နမဿန္တိ,_  
ဣတိ မေ အရဟတော သုတံ._  

</Paragraph>

<Paragraph number="288" type="verses" book="a6">
_သဗ္ဗသံယောဇနာတီတံ,_  
_ဝနာ နိဗ္ဗနမာဂတံ;_  
_ကာမေဟိ နေက္ခမ္မရတံ,_  
_မုတ္တံ သေလာဝ ကဉ္စနံ._  

</Paragraph>

<Paragraph number="289" type="verses" book="a6">
_သဗ္ဗေ အစ္စရုစီ နာဂေါ,_  
_ဟိမဝါညေ သိလုစ္စယေ;_  
_သဗ္ဗေသံ နာဂနာမာနံ,_  
_သစ္စနာမော အနုတ္တရော._  

</Paragraph>

<Paragraph number="290" type="verses" book="a6">
_နာဂံ ဝေါ ကိတ္တယိဿာမိ,_  
_န ဟိ အာဂုံ ကရောတိ သော;_  
_သောရစ္စံ အဝိဟိံသာ စ,_  
_ပါဒါ နာဂဿ တေ ဒုဝေ._  

</Paragraph>

<Paragraph number="291" type="verses" book="a6">
_တပေါ စ ဗြဟ္မစရိယံ,_  
_စရဏာ နာဂဿ တျာပရေ;_  
_သဒ္ဓါဟတ္ထော မဟာနာဂေါ,_  
ဥပေက္ခာသေတဒန္တဝါ._  

</Paragraph>

<Paragraph number="292" type="verses" book="a6">
_သတိ ဂီဝါ သိရော ပညာ,_  
_ဝီမံသာ ဓမ္မစိန္တနာ;_  
_ဓမ္မကုစ္ဆိသမာတပေါ,_  
_ဝိဝေကော တဿ ဝါလဓိ._  

</Paragraph>

<Paragraph number="293" type="verses" book="a6">
_သော ဈာယီ အဿာသရတော,_  
_အဇ္ဈတ္တံ သုသမာဟိတော;_  
_ဂစ္ဆံ သမာဟိတော နာဂေါ,_  
_ဌိတော နာဂေါ သမာဟိတော._  

</Paragraph>

<Paragraph number="294" type="verses" book="a6">
_သေယျံ သမာဟိတော နာဂေါ,_  
_နိသိန္နောပိ သမာဟိတော;_  
_သဗ္ဗတ္ထ သံဝုတော နာဂေါ,_  
_ဧသာ နာဂဿ သမ္ပဒါ._  

</Paragraph>

<Paragraph number="295" type="verses" book="a6">
_ဘုဉ္ဇတိ အနဝဇ္ဇာနိ,_  
_သာဝဇ္ဇာနိ န ဘုဉ္ဇတိ;_  
_ဃာသမစ္ဆာဒနံ လဒ္ဓါ,_  
_သန္နိဓိံ ပရိဝဇ္ဇယံ._  

</Paragraph>

<Paragraph number="296" type="verses" book="a6">
_သံယောဇနံ အဏုံ ထူလံ,_  
_သဗ္ဗံ ဆေတွာန ဗန္ဓနံ;_  
_ယေန ယေနေဝ ဂစ္ဆတိ,_  
_အနပေက္ခောဝ ဂစ္ဆတိ._  

</Paragraph>

<Paragraph number="297" type="verses" book="a6">
_ယထာပိ ဥဒကေ ဇာတံ,_  
_ပုဏ္ဍရီကံ ပဝဍ္ဎတိ;_  
_နုပလိပ္ပတိ တောယေန,_  
_သုစိဂန္ဓံ မနောရမံ._  

</Paragraph>

<Paragraph number="298" type="verses" book="a6">
_တထေဝ လောကေ သုဇာတော,_  
_ဗုဒ္ဓေါ လောကေ ဝိဟရတိ;_  
_နုပလိပ္ပတိ လောကေန,_  
_တောယေန ပဒုမံ ယထာ._  

</Paragraph>

<Paragraph number="299" type="verses" book="a6">
_မဟာဂိနီဝ ဇလိတော,_  
_အနာဟာရူပသမ္မတိ;_  
_သင်္ခါရေသူပသန္တေသု,_  
_နိဗ္ဗုတောတိ ပဝုစ္စတိ._  

</Paragraph>

<Paragraph number="300" type="verses" book="a6">
_အတ္ထဿာယံ ဝိညာပနီ,_  
ဥပမာ ဝိညူဟိ ဒေသိတာ;_  
_ဝိညဿန္တိ မဟာနာဂါ,_  
_နာဂံ နာဂေန ဒေသိတံ._  

</Paragraph>

<Paragraph number="301" type="verses" book="a6">
_ဝီတရာဂေါ ဝီတဒေါသော,_  
_ဝီတမောဟော အနာသဝေါ;_  
_သရီရံ ဝိဇဟံ နာဂေါ,_  
_ပရိနိဗ္ဗိဿတိ အနာသဝေါ”တိ._  


</Paragraph>
</Division>

<Paragraph number="302" type="center" book="a6">
ပဌမံ.
</Paragraph>