---
title: 1.3.2 ဒုတိယော်ရုဝေလသုတ္တ
tableOfContents: false
sidebar:
  order: 2
type: tipitaka
basket: su
book: a4
review:
  current: review
  updated: '2025-10-20T16:14:53.370895'
  updated_by: ''
  notes: ''
  history:
  - state: review
    date: '2025-10-20T16:14:53.370895'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<DynamicBreadcrumb />


<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<Division number="22" book="a4" e="ch" v="15" p="330">

<Paragraph number="144" book="a4">
“ဧကမိဒါဟံ, ဘိက္ခဝေ, သမယံ ဥရုဝေလာယံ ဝိဟရာမိ နဇ္ဇာ နေရဉ္ဇရာယ တီရေ အဇပါလနိဂြေါဓေ ပဌမာဘိသမ္ဗုဒ္ဓေါ. အထ ခေါ, ဘိက္ခဝေ, သမ္ဗဟုလာ ဗြာဟ္မဏာ ဇိဏ္ဏာ ဝုဒ္ဓါ မဟလ္လကာ အဒ္ဓဂတာ ဝယောအနုပ္ပတ္တာ ယေနာဟံ တေနုပသင်္ကမိံသု; ဥပသင်္ကမိတွာ မယာ သဒ္ဓိံ သမ္မောဒိံသု. သမ္မောဒနီယံ ကထံ သာရဏီယံ ဝီတိသာရေတွာ ဧကမန္တံ နိသီဒိံသု. ဧကမန္တံ နိသိန္နာ ခေါ, ဘိက္ခဝေ, တေ ဗြာဟ္မဏာ မံ ဧတဒဝေါစုံ—  ‘သုတံ နေတံ, ဘော ဂေါတမ—  “န သမဏော ဂေါတမော ဗြာဟ္မဏေ ဇိဏ္ဏေ ဝုဒ္ဓေ မဟလ္လကေ အဒ္ဓဂတေ ဝယောအနုပ္ပတ္တေ အဘိဝါဒေတိ ဝါ ပစ္စုဋ္ဌေတိ ဝါ အာသနေန ဝါ နိမန္တေတီ”တိ. တယိဒံ, ဘော ဂေါတမ, တထေဝ. န ဟိ ဘဝံ ဂေါတမော ဗြာဟ္မဏေ ဇိဏ္ဏေ ဝုဒ္ဓေ မဟလ္လကေ အဒ္ဓဂတေ ဝယောအနုပ္ပတ္တေ အဘိဝါဒေတိ ဝါ ပစ္စုဋ္ဌေတိ ဝါ အာသနေန ဝါ နိမန္တေတိ. တယိဒံ, ဘော ဂေါတမ, န သမ္ပန္နမေဝါ’တိ.
</Paragraph>

<Paragraph number="145" book="a4">
တဿ မယှံ, ဘိက္ခဝေ, ဧတဒဟောသိ—  ‘နယိမေ အာယသ္မန္တော ဇာနန္တိ ထေရံ ဝါ ထေရကရဏေ ဝါ ဓမ္မေ’တိ. ဝုဒ္ဓေါ စေပိ, ဘိက္ခဝေ, ဟောတိ အာသီတိကော ဝါ နာဝုတိကော ဝါ ဝဿသတိကော ဝါ ဇာတိယာ. သော စ ဟောတိ အကာလဝါဒီ အဘူတဝါဒီ အနတ္ထဝါဒီ အဓမ္မဝါဒီ အဝိနယဝါဒီ, အနိဓာနဝတိံ ဝါစံ ဘာသိတာ အကာလေန အနပဒေသံ အပရိယန္တဝတိံ အနတ္ထသံဟိတံ. အထ ခေါ သော ‘ဗာလော ထေရော’တွေဝ သင်္ခံ ဂစ္ဆတိ.
</Paragraph>

<Paragraph number="146" book="a4">
ဒဟရော စေပိ, ဘိက္ခဝေ, ဟောတိ ယုဝါ သုသုကာဠကေသော ဘဒြေန ယောဗ္ဗနေန သမန္နာဂတော ပဌမေန ဝယသာ. သော စ ဟောတိ ကာလဝါဒီ ဘူတဝါဒီ အတ္ထဝါဒီ ဓမ္မဝါဒီ ဝိနယဝါဒီ နိဓာနဝတိံ ဝါစံ ဘာသိတာ ကာလေန သာပဒေသံ ပရိယန္တဝတိံ အတ္ထသံဟိတံ. အထ ခေါ သော ‘ပဏ္ဍိတော ထေရော’တွေဝ သင်္ခံ ဂစ္ဆတိ.
</Paragraph>

<Paragraph number="147" book="a4">
စတ္တာရောမေ, ဘိက္ခဝေ, ထေရကရဏာ ဓမ္မာ. ကတမေ စတ္တာရော? ဣဓ, ဘိက္ခဝေ, ဘိက္ခု သီလဝါ ဟောတိ, ပါတိမောက္ခသံဝရသံဝုတော ဝိဟရတိ အာစာရဂေါစရသမ္ပန္နော အဏုမတ္တေသု ဝဇ္ဇေသု ဘယဒဿာဝီ, သမာဒါယ သိက္ခတိ သိက္ခာပဒေသု, ဗဟုဿုတော ဟောတိ သုတဓရော သုတသန္နိစယော, ယေ တေ ဓမ္မာ အာဒိကလျာဏာ မဇ္ဈေကလျာဏာ ပရိယောသာနကလျာဏာ သာတ္ထံ သဗျဉ္ဇနံ ကေဝလပရိပုဏ္ဏံ ပရိသုဒ္ဓံ ဗြဟ္မစရိယံ အဘိဝဒန္တိ, တထာရူပါဿ ဓမ္မာ ဗဟုဿုတာ ဟောန္တိ ဓာတာ ဝစသာ ပရိစိတာ မနသာနုပေက္ခိတာ, ဒိဋ္ဌိယာ သုပ္ပဋိဝိဒ္ဓါ, စတုန္နံ ဈာနာနံ အာဘိစေတသိကာနံ ဒိဋ္ဌဓမ္မသုခဝိဟာရာနံ နိကာမလာဘီ ဟောတိ အကိစ္ဆလာဘီ အကသိရလာဘီ, အာသဝါနံ ခယာ အနာသဝံ စေတောဝိမုတ္တိံ ပညာဝိမုတ္တိံ ဒိဋ္ဌေဝ ဓမ္မေ သယံ အဘိညာ သစ္ဆိကတွာ ဥပသမ္ပဇ္ဇ ဝိဟရတိ. ဣမေ ခေါ, ဘိက္ခဝေ, စတ္တာရော ထေရကရဏာ ဓမ္မာတိ.
</Paragraph>

<Paragraph number="148" type="verses" book="a4">
_ယော ဥဒ္ဓတေန စိတ္တေန,_  
_သမ္ဖဉ္စ ဗဟု ဘာသတိ;_  
_အသမာဟိတသင်္ကပ္ပေါ,_  
_အသဒ္ဓမ္မရတော မဂေါ;_  
_အာရာ သော ထာဝရေယျမှာ,_  
_ပါပဒိဋ္ဌိ အနာဒရော._  

</Paragraph>

<Paragraph number="149" type="verses" book="a4">
_ယော စ သီလေန သမ္ပန္နော,_  
_သုတဝါ ပဋိဘာနဝါ;_  
_သညတော ဓီရော ဓမ္မေသု,_  
_ပညာယတ္ထံ ဝိပဿတိ._  

</Paragraph>

<Paragraph number="150" type="verses" book="a4">
_ပါရဂူ သဗ္ဗဓမ္မာနံ,_  
_အခိလော ပဋိဘာနဝါ;_  
_ပဟီနဇာတိမရဏော,_  
_ဗြဟ္မစရိယဿ ကေဝလီ._  

</Paragraph>

<Paragraph number="151" type="verses" book="a4">
_တမဟံ ဝဒါမိ ထေရောတိ,_  
_ယဿ နော သန္တိ အာသဝါ;_  
_အာသဝါနံ ခယာ ဘိက္ခု,_  
_သော ထေရောတိ ပဝုစ္စတီ”တိ._  


</Paragraph>
</Division>

<Paragraph number="152" type="center" book="a4">
ဒုတိယံ.
</Paragraph>