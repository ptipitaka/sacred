---
title: "2.1.4 ဒုတိယသံဝါသသုတ္တ"
tableOfContents: false
sidebar:
  order: 4
type: "tipitaka"
basket: "su"
book: "a4"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="54" book="a4" e="ch" v="15" p="370">

<Paragraph number="393" book="a4">
“စတ္တာရောမေ, ဘိက္ခဝေ, သံဝါသာ. ကတမေ စတ္တာရော? ဆဝေါ ဆဝါယ သဒ္ဓိံ သံဝသတိ, ဆဝေါ ဒေဝိယာ သဒ္ဓိံ သံဝသတိ, ဒေဝေါ ဆဝါယ သဒ္ဓိံ သံဝသတိ, ဒေဝေါ ဒေဝိယာ သဒ္ဓိံ သံဝသတိ.
</Paragraph>

<Paragraph number="394" book="a4">
ကထဉ္စ, ဘိက္ခဝေ, ဆဝေါ ဆဝါယ သဒ္ဓိံ သံဝသတိ. ဣဓ, ဘိက္ခဝေ, သာမိကော ဟောတိ ပါဏာတိပါတီ အဒိန္နာဒါယီ ကာမေသုမိစ္ဆာစာရီ မုသာဝါဒီ ပိသုဏဝါစော ဖရုသဝါစော သမ္ဖပ္ပလာပီ အဘိဇ္ဈာလု ဗျာပန္နစိတ္တော မိစ္ဆာဒိဋ္ဌိကော ဒုဿီလော ပါပဓမ္မော မစ္ဆေရမလပရိယုဋ္ဌိတေန စေတသာ အဂါရံ အဇ္ဈာဝသတိ အက္ကောသကပရိဘာသကော သမဏဗြာဟ္မဏာနံ; ဘရိယာပိဿ ဟောတိ ပါဏာတိပါတိနီ အဒိန္နာဒါယိနီ ကာမေသုမိစ္ဆာစာရိနီ မုသာဝါဒိနီ ပိသုဏဝါစာ ဖရုသဝါစာ သမ္ဖပ္ပလာပိနီ အဘိဇ္ဈာလုနီ ဗျာပန္နစိတ္တာ မိစ္ဆာဒိဋ္ဌိကာ ဒုဿီလာ ပါပဓမ္မာ မစ္ဆေရမလပရိယုဋ္ဌိတေန စေတသာ အဂါရံ အဇ္ဈာဝသတိ အက္ကောသိကပရိဘာသိကာ သမဏဗြာဟ္မဏာနံ. ဧဝံ ခေါ, ဘိက္ခဝေ, ဆဝေါ ဆဝါယ သဒ္ဓိံ သံဝသတိ.
</Paragraph>

<Paragraph number="395" book="a4">
ကထဉ္စ, ဘိက္ခဝေ, ဆဝေါ ဒေဝိယာ သဒ္ဓိံ သံဝသတိ? ဣဓ, ဘိက္ခဝေ, သာမိကော ဟောတိ ပါဏာတိပါတီ …ပေ…  မိစ္ဆာဒိဋ္ဌိကော ဒုဿီလော ပါပဓမ္မော မစ္ဆေရမလပရိယုဋ္ဌိတေန စေတသာ အဂါရံ အဇ္ဈာဝသတိ အက္ကောသကပရိဘာသကော သမဏဗြာဟ္မဏာနံ; ဘရိယာ ခွဿ ဟောတိ ပါဏာတိပါတာ ပဋိဝိရတာ အဒိန္နာဒါနာ ပဋိဝိရတာ ကာမေသုမိစ္ဆာစာရာ ပဋိဝိရတာ မုသာဝါဒါ ပဋိဝိရတာ ပိသုဏာယ ဝါစာယ ပဋိဝိရတာ ဖရုသာယ ဝါစာယ ပဋိဝိရတာ သမ္ဖပ္ပလာပါ ပဋိဝိရတာ အနဘိဇ္ဈာလုနီ အဗျာပန္နစိတ္တာ သမ္မာဒိဋ္ဌိကာ သီလဝတီ ကလျာဏဓမ္မာ ဝိဂတမလမစ္ဆေရေန စေတသာ အဂါရံ အဇ္ဈာဝသတိ အနက္ကောသိကပရိဘာသိကာ သမဏဗြာဟ္မဏာနံ. ဧဝံ ခေါ, ဘိက္ခဝေ, ဆဝေါ ဒေဝိယာ သဒ္ဓိံ သံဝသတိ.
</Paragraph>

<Paragraph number="396" book="a4">
ကထဉ္စ, ဘိက္ခဝေ, ဒေဝေါ ဆဝါယ သဒ္ဓိံ သံဝသတိ? ဣဓ, ဘိက္ခဝေ, သာမိကော ဟောတိ ပါဏာတိပါတာ ပဋိဝိရတော အဒိန္နာဒါနာ ပဋိဝိရတော ကာမေသုမိစ္ဆာစာရာ ပဋိဝိရတော မုသာဝါဒါ ပဋိဝိရတော ပိသုဏာယ ဝါစာယ ပဋိဝိရတော ဖရုသာယ ဝါစာယ ပဋိဝိရတော သမ္ဖပ္ပလာပါ ပဋိဝိရတော အနဘိဇ္ဈာလု အဗျာပန္နစိတ္တော သမ္မာဒိဋ္ဌိကော သီလဝါ ကလျာဏဓမ္မော ဝိဂတမလမစ္ဆေရေန စေတသာ အဂါရံ အဇ္ဈာဝသတိ အနက္ကောသကပရိဘာသကော သမဏဗြာဟ္မဏာနံ; ဘရိယာ ခွဿ ဟောတိ ပါဏာတိပါတိနီ …ပေ…  မိစ္ဆာဒိဋ္ဌိကာ ဒုဿီလာ ပါပဓမ္မာ မစ္ဆေရမလပရိယုဋ္ဌိတေန စေတသာ အဂါရံ အဇ္ဈာဝသတိ အက္ကောသိကပရိဘာသိကာ သမဏဗြာဟ္မဏာနံ. ဧဝံ ခေါ, ဘိက္ခဝေ, ဒေဝေါ ဆဝါယ သဒ္ဓိံ သံဝသတိ.
</Paragraph>

<Paragraph number="397" book="a4">
ကထဉ္စ, ဘိက္ခဝေ, ဒေဝေါ ဒေဝိယာ သဒ္ဓိံ သံဝသတိ? ဣဓ, ဘိက္ခဝေ, သာမိကော ဟောတိ ပါဏာတိပါတာ ပဋိဝိရတော …ပေ…  သမ္မာဒိဋ္ဌိကော သီလဝါ ကလျာဏဓမ္မော ဝိဂတမလမစ္ဆေရေန စေတသာ အဂါရံ အဇ္ဈာဝသတိ အနက္ကောသကပရိဘာသကော သမဏဗြာဟ္မဏာနံ; ဘရိယာပိဿ ဟောတိ ပါဏာတိပါတာ ပဋိဝိရတာ …ပေ…  သမ္မာဒိဋ္ဌိကာ သီလဝတီ ကလျာဏဓမ္မာ ဝိဂတမလမစ္ဆေရေန စေတသာ အဂါရံ အဇ္ဈာဝသတိ အနက္ကောသိကပရိဘာသိကာ သမဏဗြာဟ္မဏာနံ. ဧဝံ ခေါ, ဘိက္ခဝေ, ဒေဝေါ ဒေဝိယာ သဒ္ဓိံ သံဝသတိ. ဣမေ ခေါ, ဘိက္ခဝေ, စတ္တာရော သံဝါသာတိ.
</Paragraph>

<Paragraph number="398" type="verses" book="a4">
ဥဘော စ ဟောန္တိ ဒုဿီလာ,_  
_ကဒရိယာ ပရိဘာသကာ;_  
_တေ ဟောန္တိ ဇာနိပတယော,_  
_ဆဝါ သံဝါသမာဂတာ._  

</Paragraph>

<Paragraph number="399" type="verses" book="a4">
_သာမိကော ဟောတိ ဒုဿီလော,_  
_ကဒရိယော ပရိဘာသကော;_  
_ဘရိယာ သီလဝတီ ဟောတိ,_  
_ဝဒညူ ဝီတမစ္ဆရာ;_  
_သာပိ ဒေဝီ သံဝသတိ,_  
_ဆဝေန ပတိနာ သဟ._  

</Paragraph>

<Paragraph number="400" type="verses" book="a4">
_သာမိကော သီလဝါ ဟောတိ,_  
_ဝဒညူ ဝီတမစ္ဆရော;_  
_ဘရိယာ ဟောတိ ဒုဿီလာ,_  
_ကဒရိယာ ပရိဘာသိကာ;_  
_သာပိ ဆဝါ သံဝသတိ,_  
_ဒေဝေန ပတိနာ သဟ._  

</Paragraph>

<Paragraph number="401" type="verses" book="a4">
ဥဘော သဒ္ဓါ ဝဒညူ စ,_  
_သညတာ ဓမ္မဇီဝိနော;_  
_တေ ဟောန္တိ ဇာနိပတယော,_  
_အညမညံ ပိယံဝဒါ._  

</Paragraph>

<Paragraph number="402" type="verses" book="a4">
_အတ္ထာသံ ပစုရာ ဟောန္တိ,_  
_ဖာသုကံ ဥပဇာယတိ;_  
_အမိတ္တာ ဒုမ္မနာ ဟောန္တိ,_  
ဥဘိန္နံ သမသီလိနံ._  

</Paragraph>

<Paragraph number="403" type="verses" book="a4">
ဣဓ ဓမ္မံ စရိတွာန,_  
_သမသီလဗ္ဗတာ ဥဘော;_  
_နန္ဒိနော ဒေဝလောကသ္မိံ,_  
_မောဒန္တိ ကာမကာမိနော”တိ._  


</Paragraph>
</Division>

<Paragraph number="404" type="center" book="a4">
စတုတ္ထံ.
</Paragraph>