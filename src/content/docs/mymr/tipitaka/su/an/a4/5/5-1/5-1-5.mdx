---
title: "5.1.5 အဋ္ဌင်္ဂိကသုတ္တ"
tableOfContents: false
sidebar:
  order: 6
type: "tipitaka"
basket: "su"
book: "a4"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="205" book="a4">

<Paragraph number="1334" book="a4">
“အသပ္ပုရိသဉ္စ ဝေါ, ဘိက္ခဝေ, ဒေသေဿာမိ, အသပ္ပုရိသေန အသပ္ပုရိသတရဉ္စ; သပ္ပုရိသဉ္စ, သပ္ပုရိသေန သပ္ပုရိသတရဉ္စ. တံ သုဏာထ …ပေ… .
</Paragraph>

<Paragraph number="1335" book="a4">
“ကတမော စ, ဘိက္ခဝေ, အသပ္ပုရိသော? ဣဓ, ဘိက္ခဝေ, ဧကစ္စော မိစ္ဆာဒိဋ္ဌိကော ဟောတိ, မိစ္ဆာသင်္ကပ္ပေါ ဟောတိ, မိစ္ဆာဝါစော ဟောတိ, မိစ္ဆာကမ္မန္တော ဟောတိ, မိစ္ဆာအာဇီဝေါ ဟောတိ, မိစ္ဆာဝါယာမော ဟောတိ, မိစ္ဆာသတိ ဟောတိ, မိစ္ဆာသမာဓိ ဟောတိ. အယံ ဝုစ္စတိ, ဘိက္ခဝေ, အသပ္ပုရိသော.
</Paragraph>

<Paragraph number="1336" book="a4">
ကတမော စ, ဘိက္ခဝေ, အသပ္ပုရိသေန အသပ္ပုရိသတရော? ဣဓ ဘိက္ခဝေ, ဧကစ္စော အတ္တနာ စ မိစ္ဆာဒိဋ္ဌိကော ဟောတိ, ပရဉ္စ မိစ္ဆာဒိဋ္ဌိယာ သမာဒပေတိ; အတ္တနာ စ မိစ္ဆာသင်္ကပ္ပေါ ဟောတိ, ပရဉ္စ မိစ္ဆာသင်္ကပ္ပေ သမာဒပေတိ; အတ္တနာ စ မိစ္ဆာဝါစော ဟောတိ, ပရဉ္စ မိစ္ဆာဝါစာယ သမာဒပေတိ; အတ္တနာ စ မိစ္ဆာကမ္မန္တော ဟောတိ, ပရဉ္စ မိစ္ဆာကမ္မန္တေ သမာဒပေတိ; အတ္တနာ စ မိစ္ဆာအာဇီဝေါ ဟောတိ, ပရဉ္စ မိစ္ဆာအာဇီဝေ သမာဒပေတိ; အတ္တနာ စ မိစ္ဆာဝါယာမော ဟောတိ, ပရဉ္စ မိစ္ဆာဝါယာမေ သမာဒပေတိ; အတ္တနာ စ မိစ္ဆာသတိ ဟောတိ, ပရဉ္စ မိစ္ဆာသတိယာ သမာဒပေတိ; အတ္တနာ စ မိစ္ဆာသမာဓိ ဟောတိ, ပရဉ္စ မိစ္ဆာသမာဓိမှိ သမာဒပေတိ. အယံ ဝုစ္စတိ, ဘိက္ခဝေ, အသပ္ပုရိသေန အသပ္ပုရိသတရော.
</Paragraph>

<Paragraph number="1337" book="a4">
ကတမော စ, ဘိက္ခဝေ, သပ္ပုရိသော? ဣဓ, ဘိက္ခဝေ, ဧကစ္စော သမ္မာဒိဋ္ဌိကော ဟောတိ, သမ္မာသင်္ကပ္ပေါ ဟောတိ, သမ္မာဝါစော ဟောတိ, သမ္မာကမ္မန္တော ဟောတိ, သမ္မာအာဇီဝေါ ဟောတိ, သမ္မာဝါယာမော ဟောတိ, သမ္မာသတိ ဟောတိ, သမ္မာသမာဓိ ဟောတိ. အယံ ဝုစ္စတိ, ဘိက္ခဝေ, သပ္ပုရိသော.
</Paragraph>

<Paragraph number="1338" book="a4">
ကတမော စ, ဘိက္ခဝေ, သပ္ပုရိသေန သပ္ပုရိသတရော? ဣဓ, ဘိက္ခဝေ, ဧကစ္စော အတ္တနာ စ သမ္မာဒိဋ္ဌိကော ဟောတိ, ပရဉ္စ သမ္မာဒိဋ္ဌိယာ သမာဒပေတိ; အတ္တနာ စ သမ္မာသင်္ကပ္ပေါ ဟောတိ, ပရဉ္စ သမ္မာသင်္ကပ္ပေ သမာဒပေတိ; အတ္တနာ စ သမ္မာဝါစော ဟောတိ, ပရဉ္စ သမ္မာဝါစာယ သမာဒပေတိ; အတ္တနာ စ သမ္မာကမ္မန္တော ဟောတိ, ပရဉ္စ သမ္မာကမ္မန္တေ သမာဒပေတိ; အတ္တနာ စ သမ္မာအာဇီဝေါ ဟောတိ, ပရဉ္စ သမ္မာအာဇီဝေ သမာဒပေတိ; အတ္တနာ စ သမ္မာဝါယာမော ဟောတိ, ပရဉ္စ သမ္မာဝါယာမေ သမာဒပေတိ; အတ္တနာ စ သမ္မာသတိ ဟောတိ, ပရဉ္စ သမ္မာသတိယာ သမာဒပေတိ; အတ္တနာ စ သမ္မာသမာဓိ ဟောတိ, ပရဉ္စ သမ္မာသမာဓိမှိ သမာဒပေတိ. အယံ ဝုစ္စတိ, ဘိက္ခဝေ, သပ္ပုရိသေန သပ္ပုရိသတရော”တိ.

</Paragraph>
</Division>

<Paragraph number="1339" type="center" book="a4">
ပဉ္စမံ.
</Paragraph>