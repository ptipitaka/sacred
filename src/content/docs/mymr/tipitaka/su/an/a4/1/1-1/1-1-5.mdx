---
title: 1.1.5 အနုသောတသုတ္တ
tableOfContents: false
sidebar:
  order: 5
type: tipitaka
basket: su
book: a4
review:
  current: review
  updated: '2025-10-27T21:48:18.219217'
  updated_by: ''
  notes: ''
  history:
  - state: review
    date: '2025-10-27T21:48:18.219217'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="5" book="a4" e="ch" v="15" p="311">

<Paragraph number="25" book="a4">
“စတ္တာရောမေ, ဘိက္ခဝေ, ပုဂ္ဂလာ သန္တော သံဝိဇ္ဇမာနာ လောကသ္မိံ. ကတမေ စတ္တာရော? အနုသောတဂါမီ ပုဂ္ဂလော, ပဋိသောတဂါမီ ပုဂ္ဂလော, ဌိတတ္တော ပုဂ္ဂလော, တိဏ္ဏော ပါရင်္ဂတော ထလေ တိဋ္ဌတိ ဗြာဟ္မဏော. ကတမော စ, ဘိက္ခဝေ, အနုသောတဂါမီ ပုဂ္ဂလော? ဣဓ, ဘိက္ခဝေ, ဧကစ္စော ပုဂ္ဂလော ကာမေ စ ပဋိသေဝတိ, ပါပဉ္စ ကမ္မံ ကရောတိ. အယံ ဝုစ္စတိ, ဘိက္ခဝေ, အနုသောတဂါမီ ပုဂ္ဂလော.
</Paragraph>

<Paragraph number="26" book="a4">
ကတမော စ, ဘိက္ခဝေ, ပဋိသောတဂါမီ ပုဂ္ဂလော? ဣဓ, ဘိက္ခဝေ, ဧကစ္စော ပုဂ္ဂလော ကာမေ စ နပ္ပဋိသေဝတိ, ပါပဉ္စ ကမ္မံ န ကရောတိ, သဟာပိ ဒုက္ခေန သဟာပိ ဒေါမနဿေန အဿုမုခေါပိ ရုဒမာနော ပရိပုဏ္ဏံ ပရိသုဒ္ဓံ ဗြဟ္မစရိယံ စရတိ. အယံ ဝုစ္စတိ, ဘိက္ခဝေ, ပဋိသောတဂါမီ ပုဂ္ဂလော.
</Paragraph>

<Paragraph number="27" book="a4">
ကတမော စ, ဘိက္ခဝေ, ဌိတတ္တော ပုဂ္ဂလော? ဣဓ, ဘိက္ခဝေ, ဧကစ္စော ပုဂ္ဂလော ပဉ္စန္နံ ဩရမ္ဘာဂိယာနံ သံယောဇနာနံ ပရိက္ခယာ ဩပပါတိကော ဟောတိ, တတ္ထ ပရိနိဗ္ဗာယီ, အနာဝတ္တိဓမ္မော တသ္မာ လောကာ. အယံ ဝုစ္စတိ, ဘိက္ခဝေ, ဌိတတ္တော ပုဂ္ဂလော.
</Paragraph>

<Paragraph number="28" book="a4">
ကတမော စ, ဘိက္ခဝေ, ပုဂ္ဂလော တိဏ္ဏော ပါရင်္ဂတော ထလေ တိဋ္ဌတိ ဗြာဟ္မဏော? ဣဓ, ဘိက္ခဝေ, ဧကစ္စော ပုဂ္ဂလော အာသဝါနံ ခယာ အနာသဝံ စေတောဝိမုတ္တိံ ပညာဝိမုတ္တိံ ဒိဋ္ဌေဝ ဓမ္မေ သယံ အဘိညာ သစ္ဆိကတွာ ဥပသမ္ပဇ္ဇ ဝိဟရတိ. အယံ ဝုစ္စတိ, ဘိက္ခဝေ, ပုဂ္ဂလော တိဏ္ဏော ပါရင်္ဂတော ထလေ တိဋ္ဌတိ ဗြာဟ္မဏော. ဣမေ ခေါ, ဘိက္ခဝေ, စတ္တာရော ပုဂ္ဂလာ သန္တော သံဝိဇ္ဇမာနာ လောကသ္မိန္တိ.
</Paragraph>

<Paragraph number="29" type="verses" book="a4">
_ယေ ကေစိ ကာမေသု အသညတာ ဇနာ,_  
_အဝီတရာဂါ ဣဓ ကာမဘောဂိနော;_  
_ပုနပ္ပုနံ ဇာတိဇရူပဂါမိ တေ,_  
_တဏှာဓိပန္နာ အနုသောတဂါမိနော._  

</Paragraph>

<Paragraph number="30" type="verses" book="a4">
_တသ္မာ ဟိ ဓီရော ဣဓုပဋ္ဌိတဿတီ,_  
_ကာမေ စ ပါပေ စ အသေဝမာနော;_  
_သဟာပိ ဒုက္ခေန ဇဟေယျ ကာမေ,_  
_ပဋိသောတဂါမီတိ တမာဟု ပုဂ္ဂလံ._  

</Paragraph>

<Paragraph number="31" type="verses" book="a4">
_ယော ဝေ ကိလေသာနိ ပဟာယ ပဉ္စ,_  
_ပရိပုဏ္ဏသေခေါ အပရိဟာနဓမ္မော;_  
_စေတောဝသိပ္ပတ္တော သမာဟိတိန္ဒြိယော,_  
_သ ဝေ ဌိတတ္တောတိ နရော ပဝုစ္စတိ._  

</Paragraph>

<Paragraph number="32" type="verses" book="a4">
_ပရောပရာ ယဿ သမေစ္စ ဓမ္မာ,_  
_ဝိဓူပိတာ အတ္ထဂတာ န သန္တိ;_  
_သ ဝေ မုနိ ဝုသိတဗြဟ္မစရိယော,_  
_လောကန္တဂူ ပါရဂတောတိ ဝုစ္စတီ”တိ._  


</Paragraph>
</Division>

<Paragraph number="33" type="center" book="a4">
ပဉ္စမံ.
</Paragraph>