---
title: 4.4.10 ဥပေါသထသုတ္တ
tableOfContents: false
sidebar:
  order: 10
type: tipitaka
basket: su
book: a4
review:
  current: review
  updated: '2025-10-27T21:48:22.798357'
  updated_by: ''
  notes: ''
  history:
  - state: review
    date: '2025-10-27T21:48:22.798357'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="190" book="a4" e="ch" v="15" p="503">

<Paragraph number="1168" book="a4">
ဧကံ သမယံ ဘဂဝါ သာဝတ္ထိယံ ဝိဟရတိ ပုဗ္ဗာရာမေ မိဂါရမာတုပါသာဒေ. တေန ခေါ ပန သမယေန ဘဂဝါ တဒဟုပေါသထေ ဘိက္ခုသံဃပရိဝုတော နိသိန္နော ဟောတိ. အထ ခေါ ဘဂဝါ တုဏှီဘူတံ တုဏှီဘူတံ ဘိက္ခုသံဃံ အနုဝိလောကေတွာ ဘိက္ခူ အာမန္တေသိ—
</Paragraph>

<Paragraph number="1169" book="a4">
“အပလာပါယံ, ဘိက္ခဝေ, ပရိသာ နိပ္ပလာပါယံ, ဘိက္ခဝေ, ပရိသာ သုဒ္ဓါ သာရေ ပတိဋ္ဌိတာ. တထာရူပေါ အယံ, ဘိက္ခဝေ, ဘိက္ခုသံဃော, တထာရူပါယံ, ဘိက္ခဝေ, ပရိသာ. ယထာရူပါ ပရိသာ ဒုလ္လဘာ ဒဿနာယပိ လောကသ္မိံ, တထာရူပေါ အယံ, ဘိက္ခဝေ, ဘိက္ခုသံဃော, တထာရူပါယံ, ဘိက္ခဝေ, ပရိသာ. ယထာရူပါ ပရိသာ အာဟုနေယျာ ပါဟုနေယျာ ဒက္ခိဏေယျာ အဉ္ဇလိကရဏီယာ အနုတ္တရံ ပုညက္ခေတ္တံ လောကဿ, တထာရူပေါ အယံ, ဘိက္ခဝေ, ဘိက္ခုသံဃော, တထာရူပါယံ, ဘိက္ခဝေ, ပရိသာ. ယထာရူပါယ ပရိသာယ အပ္ပံ ဒိန္နံ ဗဟု ဟောတိ ဗဟု ဒိန္နံ ဗဟုတရံ, တထာရူပေါ အယံ, ဘိက္ခဝေ, ဘိက္ခုသံဃော, တထာရူပါယံ, ဘိက္ခဝေ, ပရိသာ. ယထာရူပံ ပရိသံ အလံ ယောဇနဂဏနာနိပိ ဒဿနာယ ဂန္တုံ အပိ ပုဋောသေနာပိ, တထာရူပေါ အယံ, ဘိက္ခဝေ, ဘိက္ခုသံဃော, တထာရူပါယံ, ဘိက္ခဝေ, ပရိသာ.
</Paragraph>

<Paragraph number="1170" book="a4">
သန္တိ, ဘိက္ခဝေ, ဘိက္ခူ ဣမသ္မိံ ဘိက္ခုသံဃေ ဒေဝပ္ပတ္တာ ဝိဟရန္တိ; သန္တိ, ဘိက္ခဝေ, ဘိက္ခူ ဣမသ္မိံ ဘိက္ခုသံဃေ ဗြဟ္မပ္ပတ္တာ ဝိဟရန္တိ; သန္တိ, ဘိက္ခဝေ, ဘိက္ခူ ဣမသ္မိံ ဘိက္ခုသံဃေ အာနေဉ္ဇပ္ပတ္တာ ဝိဟရန္တိ; သန္တိ, ဘိက္ခဝေ, ဘိက္ခူ ဣမသ္မိံ ဘိက္ခုသံဃေ အရိယပ္ပတ္တာ ဝိဟရန္တိ.
</Paragraph>

<Paragraph number="1171" book="a4">
ကထဉ္စ, ဘိက္ခဝေ, ဘိက္ခု ဒေဝပ္ပတ္တော ဟောတိ? ဣဓ, ဘိက္ခဝေ, ဘိက္ခု ဝိဝိစ္စေဝ ကာမေဟိ …ပေ…  ပဌမံ ဈာနံ ဥပသမ္ပဇ္ဇ ဝိဟရတိ; ဝိတက္ကဝိစာရာနံ ဝူပသမာ …ပေ…  ဒုတိယံ ဈာနံ …ပေ…  တတိယံ ဈာနံ …ပေ…  စတုတ္ထံ ဈာနံ ဥပသမ္ပဇ္ဇ ဝိဟရတိ. ဧဝံ ခေါ, ဘိက္ခဝေ, ဘိက္ခု ဒေဝပ္ပတ္တော ဟောတိ.
</Paragraph>

<Paragraph number="1172" book="a4">
ကထဉ္စ, ဘိက္ခဝေ, ဘိက္ခု ဗြဟ္မပ္ပတ္တော ဟောတိ? ဣဓ, ဘိက္ခဝေ, ဘိက္ခု မေတ္တာသဟဂတေန စေတသာ ဧကံ ဒိသံ ဖရိတွာ ဝိဟရတိ, တထာ ဒုတိယံ တထာ တတိယံ တထာ စတုတ္ထံ. ဣတိ ဥဒ္ဓမဓော တိရိယံ သဗ္ဗဓိ သဗ္ဗတ္တတာယ သဗ္ဗာဝန္တံ လောကံ မေတ္တာသဟဂတေန စေတသာ ဝိပုလေန မဟဂ္ဂတေန အပ္ပမာဏေန အဝေရေန အဗျာပဇ္ဇေန ဖရိတွာ ဝိဟရတိ. ကရုဏာ…  မုဒိတာ…  ဥပေက္ခာသဟဂတေန စေတသာ ဧကံ ဒိသံ ဖရိတွာ ဝိဟရတိ, တထာ ဒုတိယံ တထာ တတိယံ တထာ စတုတ္ထံ. ဣတိ ဥဒ္ဓမဓော တိရိယံ သဗ္ဗဓိ သဗ္ဗတ္တတာယ သဗ္ဗာဝန္တံ လောကံ ဥပေက္ခာသဟဂတေန စေတသာ ဝိပုလေန မဟဂ္ဂတေန အပ္ပမာဏေန အဝေရေန အဗျာပဇ္ဇေန ဖရိတွာ ဝိဟရတိ. ဧဝံ ခေါ, ဘိက္ခဝေ, ဘိက္ခု ဗြဟ္မပ္ပတ္တော ဟောတိ.
</Paragraph>

<Paragraph number="1173" book="a4">
ကထဉ္စ, ဘိက္ခဝေ, ဘိက္ခု အာနေဉ္ဇပ္ပတ္တော ဟောတိ? ဣဓ, ဘိက္ခဝေ, ဘိက္ခု သဗ္ဗသော ရူပသညာနံ သမတိက္ကမာ ပဋိဃသညာနံ အတ္ထင်္ဂမာ နာနတ္တသညာနံ အမနသိကာရာ ‘အနန္တော အာကာသော’တိ အာကာသာနဉ္စာယတနံ ဥပသမ္ပဇ္ဇ ဝိဟရတိ. သဗ္ဗသော အာကာသာနဉ္စာယတနံ သမတိက္ကမ္မ ‘အနန္တံ ဝိညာဏန်’တိ ဝိညာဏဉ္စာယတနံ ဥပသမ္ပဇ္ဇ ဝိဟရတိ. သဗ္ဗသော ဝိညာဏဉ္စာယတနံ သမတိက္ကမ္မ ‘နတ္ထိ ကိဉ္စီ’တိ အာကိဉ္စညာယတနံ ဥပသမ္ပဇ္ဇ ဝိဟရတိ. သဗ္ဗသော အာကိဉ္စညာယတနံ သမတိက္ကမ္မ နေဝသညာနာသညာယတနံ ဥပသမ္ပဇ္ဇ ဝိဟရတိ. ဧဝံ ခေါ, ဘိက္ခဝေ, ဘိက္ခု အာနေဉ္ဇပ္ပတ္တော ဟောတိ.
</Paragraph>

<Paragraph number="1174" book="a4">
ကထဉ္စ, ဘိက္ခဝေ, ဘိက္ခု အရိယပ္ပတ္တော ဟောတိ? ဣဓ, ဘိက္ခဝေ, ဘိက္ခု ‘ဣဒံ ဒုက္ခန်’တိ ယထာဘူတံ ပဇာနာတိ …ပေ…  ‘အယံ ဒုက္ခနိရောဓဂါမိနီ ပဋိပဒါ’တိ ယထာဘူတံ ပဇာနာတိ. ဧဝံ ခေါ, ဘိက္ခဝေ, ဘိက္ခု အရိယပ္ပတ္တော ဟောတီ”တိ.

</Paragraph>
</Division>

<Paragraph number="1175" type="center" book="a4">
ဒသမံ.



</Paragraph>

<Paragraph number="1176" type="center" book="a4">
ဗြာဟ္မဏဝဂ္ဂေါ စတုတ္ထော.



</Paragraph>

<Paragraph number="1177" type="center" book="a4">
တဿုဒ္ဒါနံ


</Paragraph>

<Paragraph number="1178" book="a4">
_ယောဓာ ပါဋိဘောဂသုတံ,_  
_အဘယံ ဗြာဟ္မဏသစ္စေန ပဉ္စမံ;_  
ဥမ္မဂ္ဂဝဿကာရော,_  
ဥပကော သစ္ဆိကိရိယာ စ ဥပေါသထောတိ._
</Paragraph>