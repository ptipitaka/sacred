---
title: "3.1.8 ဗလီဗဒ္ဒသုတ္တ"
tableOfContents: false
sidebar:
  order: 8
type: "tipitaka"
basket: "su"
book: "a4"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="108" book="a4" e="ch" v="15" p="423">

<Paragraph number="712" book="a4">
“စတ္တာရောမေ, ဘိက္ခဝေ, ဗလီဗဒ္ဒါ. ကတမေ စတ္တာရော? သဂဝစဏ္ဍော နော ပရဂဝစဏ္ဍော, ပရဂဝစဏ္ဍော နော သဂဝစဏ္ဍော, သဂဝစဏ္ဍော စ ပရဂဝစဏ္ဍော စ, နေဝ သဂဝစဏ္ဍော နော ပရဂဝစဏ္ဍော—  ဣမေ ခေါ, ဘိက္ခဝေ, စတ္တာရော ဗလီဗဒ္ဒါ. ဧဝမေဝံ ခေါ, ဘိက္ခဝေ, စတ္တာရော ဗလီဗဒ္ဒူပမာ ပုဂ္ဂလာ သန္တော သံဝိဇ္ဇမာနာ လောကသ္မိံ. ကတမေ စတ္တာရော? သဂဝစဏ္ဍော နော ပရဂဝစဏ္ဍော, ပရဂဝစဏ္ဍော နော သဂဝစဏ္ဍော, သဂဝစဏ္ဍော စ ပရဂဝစဏ္ဍော စ, နေဝ သဂဝစဏ္ဍော နော ပရဂဝစဏ္ဍော.
</Paragraph>

<Paragraph number="713" book="a4">
ကထဉ္စ, ဘိက္ခဝေ, ပုဂ္ဂလော သဂဝစဏ္ဍော ဟောတိ, နော ပရဂဝစဏ္ဍော? ဣဓ, ဘိက္ခဝေ, ဧကစ္စော ပုဂ္ဂလော သကပရိသံ ဥဗ္ဗေဇေတာ ဟောတိ, နော ပရပရိသံ. ဧဝံ ခေါ, ဘိက္ခဝေ, ပုဂ္ဂလော သဂဝစဏ္ဍော ဟောတိ, နော ပရဂဝစဏ္ဍော. သေယျထာပိ သော, ဘိက္ခဝေ, ဗလီဗဒ္ဒေါ သဂဝစဏ္ဍော, နော ပရဂဝစဏ္ဍော; တထူပမာဟံ, ဘိက္ခဝေ, ဣမံ ပုဂ္ဂလံ ဝဒါမိ.
</Paragraph>

<Paragraph number="714" book="a4">
ကထဉ္စ, ဘိက္ခဝေ, ပုဂ္ဂလော ပရဂဝစဏ္ဍော ဟောတိ, နော သဂဝစဏ္ဍော? ဣဓ, ဘိက္ခဝေ, ဧကစ္စော ပုဂ္ဂလော ပရပရိသံ ဥဗ္ဗေဇေတာ ဟောတိ, နော သကပရိသံ. ဧဝံ ခေါ, ဘိက္ခဝေ, ပုဂ္ဂလော ပရဂဝစဏ္ဍော ဟောတိ, နော သဂဝစဏ္ဍော. သေယျထာပိ သော, ဘိက္ခဝေ, ဗလီဗဒ္ဒေါ ပရဂဝစဏ္ဍော, နော သဂဝစဏ္ဍော; တထူပမာဟံ, ဘိက္ခဝေ, ဣမံ ပုဂ္ဂလံ ဝဒါမိ.
</Paragraph>

<Paragraph number="715" book="a4">
ကထဉ္စ, ဘိက္ခဝေ, ပုဂ္ဂလော သဂဝစဏ္ဍော စ ဟောတိ ပရဂဝစဏ္ဍော စ? ဣဓ, ဘိက္ခဝေ, ဧကစ္စော ပုဂ္ဂလော သကပရိသံ ဥဗ္ဗေဇေတာ ဟောတိ ပရပရိသဉ္စ. ဧဝံ ခေါ, ဘိက္ခဝေ, ပုဂ္ဂလော သဂဝစဏ္ဍော စ ဟောတိ ပရဂဝစဏ္ဍော စ. သေယျထာပိ သော, ဘိက္ခဝေ, ဗလီဗဒ္ဒေါ သဂဝစဏ္ဍော စ ပရဂဝစဏ္ဍော စ; တထူပမာဟံ, ဘိက္ခဝေ, ဣမံ ပုဂ္ဂလံ ဝဒါမိ.
</Paragraph>

<Paragraph number="716" book="a4">
ကထဉ္စ, ဘိက္ခဝေ, ပုဂ္ဂလော နေဝ သဂဝစဏ္ဍော ဟောတိ နော ပရဂဝစဏ္ဍော? ဣဓ, ဘိက္ခဝေ, ဧကစ္စော ပုဂ္ဂလော နေဝ သကပရိသံ ဥဗ္ဗေဇေတာ ဟောတိ, နော ပရပရိသဉ္စ. ဧဝံ ခေါ, ဘိက္ခဝေ, ပုဂ္ဂလော နေဝ သဂဝစဏ္ဍော ဟောတိ, နော ပရဂဝစဏ္ဍော. သေယျထာပိ သော, ဘိက္ခဝေ, ဗလီဗဒ္ဒေါ နေဝ သဂဝစဏ္ဍော, နော ပရဂဝစဏ္ဍော; တထူပမာဟံ, ဘိက္ခဝေ, ဣမံ ပုဂ္ဂလံ ဝဒါမိ. ဣမေ ခေါ, ဘိက္ခဝေ, စတ္တာရော ဗလီဗဒ္ဒူပမာ ပုဂ္ဂလာ သန္တော သံဝိဇ္ဇမာနာ လောကသ္မိန်”တိ.

</Paragraph>
</Division>

<Paragraph number="717" type="center" book="a4">
အဋ္ဌမံ.
</Paragraph>