---
title: 4.1.8 ပရိဟာနိသုတ္တ
tableOfContents: false
sidebar:
  order: 8
type: tipitaka
basket: su
book: a4
review:
  current: review
  updated: '2025-10-20T16:14:53.941558'
  updated_by: ''
  notes: ''
  history:
  - state: review
    date: '2025-10-20T16:14:53.941558'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<DynamicBreadcrumb />


<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<Division number="158" book="a4" e="ch" v="15" p="461">

<Paragraph number="926" book="a4">
တတြ ခေါ အာယသ္မာ သာရိပုတ္တော ဘိက္ခူ အာမန္တေသိ—  “အာဝုသော ဘိက္ခဝေ”တိ. “အာဝုသော”တိ ခေါ တေ ဘိက္ခူ အာယသ္မတော သာရိပုတ္တဿ ပစ္စဿောသုံ. အာယသ္မာ သာရိပုတ္တော ဧတဒဝေါစ—
</Paragraph>

<Paragraph number="927" book="a4">
“ယော ဟိ ကောစိ, အာဝုသော, ဘိက္ခု ဝါ ဘိက္ခုနီ ဝါ စတ္တာရော ဓမ္မေ အတ္တနိ သမနုပဿတိ, နိဋ္ဌမေတ္ထ ဂန္တဗ္ဗံ—  ‘ပရိဟာယာမိ ကုသလေဟိ ဓမ္မေဟိ’. ပရိဟာနမေတံ ဝုတ္တံ ဘဂဝတာ. ကတမေ စတ္တာရော? ရာဂဝေပုလ္လတ္တံ, ဒေါသဝေပုလ္လတ္တံ, မောဟဝေပုလ္လတ္တံ, ဂမ္ဘီရေသု ခေါ ပနဿ ဌာနာဌာနေသု ပညာစက္ခု န ကမတိ. ယော ဟိ ကောစိ, အာဝုသော, ဘိက္ခု ဝါ ဘိက္ခုနီ ဝါ ဣမေ စတ္တာရော ဓမ္မေ အတ္တနိ သမနုပဿတိ, နိဋ္ဌမေတ္ထ ဂန္တဗ္ဗံ—  ‘ပရိဟာယာမိ ကုသလေဟိ ဓမ္မေဟိ’. ပရိဟာနမေတံ ဝုတ္တံ ဘဂဝတာ.
</Paragraph>

<Paragraph number="928" book="a4">
ယော ဟိ ကောစိ, အာဝုသော, ဘိက္ခု ဝါ ဘိက္ခုနီ ဝါ စတ္တာရော ဓမ္မေ အတ္တနိ သမနုပဿတိ, နိဋ္ဌမေတ္ထ ဂန္တဗ္ဗံ—  ‘န ပရိဟာယာမိ ကုသလေဟိ ဓမ္မေဟိ’. အပရိဟာနမေတံ ဝုတ္တံ ဘဂဝတာ. ကတမေ စတ္တာရော? ရာဂတနုတ္တံ, ဒေါသတနုတ္တံ, မောဟတနုတ္တံ, ဂမ္ဘီရေသု ခေါ ပနဿ ဌာနာဌာနေသု ပညာစက္ခု ကမတိ. ယော ဟိ ကောစိ, အာဝုသော, ဘိက္ခု ဝါ ဘိက္ခုနီ ဝါ ဣမေ စတ္တာရော ဓမ္မေ အတ္တနိ သမနုပဿတိ, နိဋ္ဌမေတ္ထ ဂန္တဗ္ဗံ—  ‘န ပရိဟာယာမိ ကုသလေဟိ ဓမ္မေဟိ’. အပရိဟာနမေတံ ဝုတ္တံ ဘဂဝတာ”တိ.

</Paragraph>
</Division>

<Paragraph number="929" type="center" book="a4">
အဋ္ဌမံ.
</Paragraph>