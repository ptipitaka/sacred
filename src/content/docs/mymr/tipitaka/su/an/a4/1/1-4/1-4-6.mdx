---
title: "1.4.6 ဒေါဏသုတ္တ"
tableOfContents: false
sidebar:
  order: 7
type: "tipitaka"
basket: "su"
book: "a4"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="36" book="a4">

<Paragraph number="247" book="a4">
ဧကံ သမယံ ဘဂဝါ အန္တရာ စ ဥက္ကဋ္ဌံ အန္တရာ စ သေတဗျံ အဒ္ဓါနမဂ္ဂပ္ပဋိပန္နော ဟောတိ. ဒေါဏောပိ သုဒံ ဗြာဟ္မဏော အန္တရာ စ ဥက္ကဋ္ဌံ အန္တရာ စ သေတဗျံ အဒ္ဓါနမဂ္ဂပ္ပဋိပန္နော ဟောတိ. အဒ္ဒသာ ခေါ ဒေါဏော ဗြာဟ္မဏော ဘဂဝတော ပါဒေသု စက္ကာနိ သဟဿာရာနိ သနေမိကာနိ သနာဘိကာနိ သဗ္ဗာကာရပရိပူရာနိ; ဒိသွာနဿ ဧတဒဟောသိ—  “အစ္ဆရိယံ ဝတ ဘော, အဗ္ဘုတံ ဝတ ဘော. န ဝတိမာနိ မနုဿဘူတဿ ပဒါနိ ဘဝိဿန္တီ”တိ. အထ ခေါ ဘဂဝါ မဂ္ဂါ ဩက္ကမ္မ အညတရသ္မိံ ရုက္ခမူလေ နိသီဒိ ပလ္လင်္ကံ အာဘုဇိတွာ ဥဇုံ ကာယံ ပဏိဓာယ ပရိမုခံ သတိံ ဥပဋ္ဌပေတွာ. အထ ခေါ ဒေါဏော ဗြာဟ္မဏော ဘဂဝတော ပဒါနိ အနုဂစ္ဆန္တော အဒ္ဒသ ဘဂဝန္တံ အညတရသ္မိံ ရုက္ခမူလေ နိသိန္နံ ပါသာဒိကံ ပသာဒနီယံ သန္တိန္ဒြိယံ သန္တမာနသံ ဥတ္တမဒမထသမထမနုပ္ပတ္တံ ဒန္တံ ဂုတ္တံ သံယတိန္ဒြိယံ နာဂံ. ဒိသွာန ယေန ဘဂဝါ တေနုပသင်္ကမိ; ဥပသင်္ကမိတွာ ဘဂဝန္တံ ဧတဒဝေါစ—
</Paragraph>

<Paragraph number="248" book="a4">
“ဒေဝေါ နော ဘဝံ ဘဝိဿတီ”တိ? “န ခေါ အဟံ, ဗြာဟ္မဏ, ဒေဝေါ ဘဝိဿာမီ”တိ. “ဂန္ဓဗ္ဗော နော ဘဝံ ဘဝိဿတီ”တိ? “န ခေါ အဟံ, ဗြာဟ္မဏ, ဂန္ဓဗ္ဗော ဘဝိဿာမီ”တိ. “ယက္ခော နော ဘဝံ ဘဝိဿတီ”တိ? “န ခေါ အဟံ, ဗြာဟ္မဏ, ယက္ခော ဘဝိဿာမီ”တိ. “မနုဿော နော ဘဝံ ဘဝိဿတီ”တိ? “န ခေါ အဟံ, ဗြာဟ္မဏ, မနုဿော ဘဝိဿာမီ”တိ.
</Paragraph>

<Paragraph number="249" book="a4">
“‘ဒေဝေါ နော ဘဝံ ဘဝိဿတီ’တိ, ဣတိ ပုဋ္ဌော သမာနော—  ‘န ခေါ အဟံ, ဗြာဟ္မဏ, ဒေဝေါ ဘဝိဿာမီ’တိ ဝဒေသိ. ‘ဂန္ဓဗ္ဗော နော ဘဝံ ဘဝိဿတီ’တိ, ဣတိ ပုဋ္ဌော သမာနော—  ‘န ခေါ အဟံ, ဗြာဟ္မဏ, ဂန္ဓဗ္ဗော ဘဝိဿာမီ’တိ ဝဒေသိ. ‘ယက္ခော နော ဘဝံ ဘဝိဿတီ’တိ, ဣတိ ပုဋ္ဌော သမာနော—  ‘န ခေါ အဟံ, ဗြာဟ္မဏ, ယက္ခော ဘဝိဿာမီ’တိ ဝဒေသိ. ‘မနုဿော နော ဘဝံ ဘဝိဿတီ’တိ, ဣတိ ပုဋ္ဌော သမာနော—  ‘န ခေါ အဟံ, ဗြာဟ္မဏ, မနုဿော ဘဝိဿာမီ’တိ ဝဒေသိ. အထ ကော စရဟိ ဘဝံ ဘဝိဿတီ”တိ?
</Paragraph>

<Paragraph number="250" book="a4">
“ယေသံ ခေါ အဟံ, ဗြာဟ္မဏ, အာသဝါနံ အပ္ပဟီနတ္တာ ဒေဝေါ ဘဝေယျံ, တေ မေ အာသဝါ ပဟီနာ ဥစ္ဆိန္နမူလာ တာလာဝတ္ထုကတာ အနဘာဝံကတာ အာယတိံ အနုပ္ပါဒဓမ္မာ. ယေသံ ခေါ အဟံ, ဗြာဟ္မဏ, အာသဝါနံ အပ္ပဟီနတ္တာ ဂန္ဓဗ္ဗော ဘဝေယျံ…  ယက္ခော ဘဝေယျံ…  မနုဿော ဘဝေယျံ, တေ မေ အာသဝါ ပဟီနာ ဥစ္ဆိန္နမူလာ တာလာဝတ္ထုကတာ အနဘာဝံကတာ အာယတိံ အနုပ္ပါဒဓမ္မာ. သေယျထာပိ, ဗြာဟ္မဏ, ဥပ္ပလံ ဝါ ပဒုမံ ဝါ ပုဏ္ဍရီကံ ဝါ ဥဒကေ ဇာတံ ဥဒကေ သံဝဍ္ဎံ ဥဒကာ အစ္စုဂ္ဂမ္မ တိဋ္ဌတိ အနုပလိတ္တံ ဥဒကေန; ဧဝမေဝံ ခေါ အဟံ, ဗြာဟ္မဏ, လောကေ ဇာတော လောကေ သံဝဍ္ဎော လောကံ အဘိဘုယျ ဝိဟရာမိ အနုပလိတ္တော လောကေန. ဗုဒ္ဓေါတိ မံ, ဗြာဟ္မဏ, ဓာရေဟီတိ.
</Paragraph>

<Paragraph number="251" type="verses" book="a4">
_ယေန ဒေဝူပပတျဿ,_  
_ဂန္ဓဗ္ဗော ဝါ ဝိဟင်္ဂမော;_  
_ယက္ခတ္တံ ယေန ဂစ္ဆေယျံ,_  
_မနုဿတ္တဉ္စ အဗ္ဗဇေ;_  
_တေ မယှံ အာသဝါ ခီဏာ,_  
_ဝိဒ္ဓသ္တာ ဝိနဠီကတာ._  

</Paragraph>

<Paragraph number="252" type="verses" book="a4">
_ပုဏ္ဍရီကံ ယထာ ဝဂ္ဂု,_  
_တောယေန နုပလိပ္ပတိ;_  
_နုပလိပ္ပါမိ လောကေန,_  
_တသ္မာ ဗုဒ္ဓေါသ္မိ ဗြာဟ္မဏာ”တိ._  


</Paragraph>
</Division>

<Paragraph number="253" type="center" book="a4">
ဆဋ္ဌံ.
</Paragraph>