---
title: "1.3.4 ကာဠကာရာမသုတ္တ"
tableOfContents: false
sidebar:
  order: 5
type: "tipitaka"
basket: "su"
book: "a4"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="24" book="a4">

<Paragraph number="166" book="a4">
ဧကံ သမယံ ဘဂဝါ သာကေတေ ဝိဟရတိ ကာဠကာရာမေ. တတြ ခေါ ဘဂဝါ ဘိက္ခူ အာမန္တေသိ—  “ဘိက္ခဝေါ”တိ. “ဘဒန္တေ”တိ တေ ဘိက္ခူ ဘဂဝတော ပစ္စဿောသုံ. ဘဂဝါ ဧတဒဝေါစ—
</Paragraph>

<Paragraph number="167" book="a4">
ယံ, ဘိက္ခဝေ, သဒေဝကဿ လောကဿ သမာရကဿ သဗြဟ္မကဿ သဿမဏဗြာဟ္မဏိယာ ပဇာယ သဒေဝမနုဿာယ ဒိဋ္ဌံ သုတံ မုတံ ဝိညာတံ ပတ္တံ ပရိယေသိတံ အနုဝိစရိတံ မနသာ, တမဟံ ဇာနာမိ.
</Paragraph>

<Paragraph number="168" book="a4">
ယံ, ဘိက္ခဝေ, သဒေဝကဿ လောကဿ သမာရကဿ သဗြဟ္မကဿ သဿမဏဗြာဟ္မဏိယာ ပဇာယ သဒေဝမနုဿာယ ဒိဋ္ဌံ သုတံ မုတံ ဝိညာတံ ပတ္တံ ပရိယေသိတံ အနုဝိစရိတံ မနသာ, တမဟံ အဗ္ဘညာသိံ. တံ တထာဂတဿ ဝိဒိတံ, တံ တထာဂတော န ဥပဋ္ဌာသိ.
</Paragraph>

<Paragraph number="169" book="a4">
ယံ, ဘိက္ခဝေ, သဒေဝကဿ လောကဿ သမာရကဿ သဗြဟ္မကဿ သဿမဏဗြာဟ္မဏိယာ ပဇာယ သဒေဝမနုဿာယ ဒိဋ္ဌံ သုတံ မုတံ ဝိညာတံ ပတ္တံ ပရိယေသိတံ အနုဝိစရိတံ မနသာ, တမဟံ န ဇာနာမီတိ ဝဒေယျံ, တံ မမဿ မုသာ.
</Paragraph>

<Paragraph number="170" book="a4">
ယံ, ဘိက္ခဝေ …ပေ…  တမဟံ ဇာနာမိ စ န စ ဇာနာမီတိ ဝဒေယျံ, တမ္ပဿ တာဒိသမေဝ.
</Paragraph>

<Paragraph number="171" book="a4">
ယံ, ဘိက္ခဝေ …ပေ…  တမဟံ နေဝ ဇာနာမိ န န ဇာနာမီတိ ဝဒေယျံ, တံ မမဿ ကလိ.
</Paragraph>

<Paragraph number="172" book="a4">
ဣတိ ခေါ, ဘိက္ခဝေ, တထာဂတော ဒဋ္ဌာ ဒဋ္ဌဗ္ဗံ, ဒိဋ္ဌံ န မညတိ, အဒိဋ္ဌံ န မညတိ, ဒဋ္ဌဗ္ဗံ န မညတိ, ဒဋ္ဌာရံ န မညတိ; သုတွာ သောတဗ္ဗံ, သုတံ န မညတိ, အသုတံ န မညတိ, သောတဗ္ဗံ န မညတိ, သောတာရံ န မညတိ; မုတွာ မောတဗ္ဗံ, မုတံ န မညတိ, အမုတံ န မညတိ, မောတဗ္ဗံ န မညတိ, မောတာရံ န မညတိ; ဝိညတွာ ဝိညာတဗ္ဗံ, ဝိညာတံ န မညတိ, အဝိညာတံ န မညတိ, ဝိညာတဗ္ဗံ န မညတိ, ဝိညာတာရံ န မညတိ. ဣတိ ခေါ, ဘိက္ခဝေ, တထာဂတော ဒိဋ္ဌသုတမုတဝိညာတဗ္ဗေသု ဓမ္မေသု တာဒီယေဝ တာဒီ. ‘တမှာ စ ပန တာဒိမှာ အညော တာဒီ ဥတ္တရိတရော ဝါ ပဏီတတရော ဝါ နတ္ထီ’တိ ဝဒါမီတိ.
</Paragraph>

<Paragraph number="173" type="verses" book="a4">
_ယံ ကိဉ္စိ ဒိဋ္ဌံဝ သုတံ မုတံ ဝါ,_  
_အဇ္ဈောသိတံ သစ္စမုတံ ပရေသံ;_  
_န တေသု တာဒီ သယသံဝုတေသု,_  
_သစ္စံ မုသာ ဝါပိ ပရံ ဒဟေယျ._  

</Paragraph>

<Paragraph number="174" type="verses" book="a4">
_ဧတဉ္စ သလ္လံ ပဋိကစ္စ ဒိသွာ,_  
_အဇ္ဈောသိတာ ယတ္ထ ပဇာ ဝိသတ္တာ;_  
_ဇာနာမိ ပဿာမိ တထေဝ ဧတံ,_  
_အဇ္ဈောသိတံ နတ္ထိ တထာဂတာနန်”တိ._  


</Paragraph>
</Division>

<Paragraph number="175" type="center" book="a4">
စတုတ္ထံ.
</Paragraph>