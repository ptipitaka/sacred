---
title: "2.1.5 ပဌမသမဇီဝီသုတ္တ"
tableOfContents: false
sidebar:
  order: 6
type: "tipitaka"
basket: "su"
book: "a4"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="55" book="a4">

<Paragraph number="405" book="a4">
ဧဝံ မေ သုတံ—  ဧကံ သမယံ ဘဂဝါ ဘဂ္ဂေသု ဝိဟရတိ သုသုမာရဂိရေ ဘေသကဠာဝနေ မိဂဒါယေ. အထ ခေါ ဘဂဝါ ပုဗ္ဗဏှသမယံ နိဝါသေတွာ ပတ္တစီဝရမာဒါယ ယေန နကုလပိတုနော ဂဟပတိဿ နိဝေသနံ တေနုပသင်္ကမိ; ဥပသင်္ကမိတွာ ပညတ္တေ အာသနေ နိသီဒိ. အထ ခေါ နကုလပိတာ စ ဂဟပတိ နကုလမာတာ စ ဂဟပတာနီ ယေန ဘဂဝါ တေနုပသင်္ကမိံသု; ဥပသင်္ကမိတွာ ဘဂဝန္တံ အဘိဝါဒေတွာ ဧကမန္တံ နိသီဒိံသု. ဧကမန္တံ နိသိန္နော ခေါ နကုလပိတာ ဂဟပတိ ဘဂဝန္တံ ဧတဒဝေါစ—
</Paragraph>

<Paragraph number="406" book="a4">
“ယတော မေ, ဘန္တေ, နကုလမာတာ ဂဟပတာနီ ဒဟရဿေဝ ဒဟရာ အာနီတာ, နာဘိဇာနာမိ နကုလမာတရံ ဂဟပတာနိံ မနသာပိ အတိစရိတာ, ကုတော ပန ကာယေန. ဣစ္ဆေယျာမ မယံ, ဘန္တေ, ဒိဋ္ဌေ စေဝ ဓမ္မေ အညမညံ ပဿိတုံ အဘိသမ္ပရာယဉ္စ အညမညံ ပဿိတုန်”တိ. နကုလမာတာပိ ခေါ ဂဟပတာနီ ဘဂဝန္တံ ဧတဒဝေါစ—  “ယတောဟံ, ဘန္တေ, နကုလပိတုနော ဂဟပတိဿ ဒဟရဿေဝ ဒဟရာ အာနီတာ, နာဘိဇာနာမိ နကုလပိတရံ ဂဟပတိံ မနသာပိ အတိစရိတာ, ကုတော ပန ကာယေန. ဣစ္ဆေယျာမ မယံ, ဘန္တေ, ဒိဋ္ဌေ စေဝ ဓမ္မေ အညမညံ ပဿိတုံ အဘိသမ္ပရာယဉ္စ အညမညံ ပဿိတုန်”တိ.
</Paragraph>

<Paragraph number="407" book="a4">
“အာကင်္ခေယျုဉ္စေ, ဂဟပတယော, ဥဘော ဇာနိပတယော ဒိဋ္ဌေ စေဝ ဓမ္မေ အညမညံ ပဿိတုံ အဘိသမ္ပရာယဉ္စ အညမညံ ပဿိတုံ ဥဘောဝ အဿု သမသဒ္ဓါ သမသီလာ သမစာဂါ သမပညာ, တေ ဒိဋ္ဌေ စေဝ ဓမ္မေ အညမညံ ပဿန္တိ အဘိသမ္ပရာယဉ္စ အညမညံ ပဿန္တီတိ.
</Paragraph>

<Paragraph number="408" type="verses" book="a4">
ဥဘော သဒ္ဓါ ဝဒညူ စ,_  
_သညတာ ဓမ္မဇီဝိနော;_  
_တေ ဟောန္တိ ဇာနိပတယော,_  
_အညမညံ ပိယံဝဒါ._  

</Paragraph>

<Paragraph number="409" type="verses" book="a4">
_အတ္ထာသံ ပစုရာ ဟောန္တိ,_  
_ဖာသုကံ ဥပဇာယတိ;_  
_အမိတ္တာ ဒုမ္မနာ ဟောန္တိ,_  
ဥဘိန္နံ သမသီလိနံ._  

</Paragraph>

<Paragraph number="410" type="verses" book="a4">
ဣဓ ဓမ္မံ စရိတွာန,_  
_သမသီလဗ္ဗတာ ဥဘော;_  
_နန္ဒိနော ဒေဝလောကသ္မိံ,_  
_မောဒန္တိ ကာမကာမိနော”တိ._  


</Paragraph>
</Division>

<Paragraph number="411" type="center" book="a4">
ပဉ္စမံ.
</Paragraph>