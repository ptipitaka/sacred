---
title: "3.3.1 အတ္တာနုဝါဒသုတ္တ"
tableOfContents: false
sidebar:
  order: 1
type: "tipitaka"
basket: "su"
book: "a4"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="121" book="a4" e="ch" v="15" p="436">

<Paragraph number="783" book="a4">
“စတ္တာရိမာနိ, ဘိက္ခဝေ, ဘယာနိ. ကတမာနိ စတ္တာရိ? အတ္တာနုဝါဒဘယံ, ပရာနုဝါဒဘယံ, ဒဏ္ဍဘယံ, ဒုဂ္ဂတိဘယံ.
</Paragraph>

<Paragraph number="784" book="a4">
ကတမဉ္စ, ဘိက္ခဝေ, အတ္တာနုဝါဒဘယံ? ဣဓ, ဘိက္ခဝေ, ဧကစ္စော ဣတိ ပဋိသဉ္စိက္ခတိ—  ‘အဟဉ္စေဝ ခေါ ပန ကာယေန ဒုစ္စရိတံ စရေယျံ, ဝါစာယ ဒုစ္စရိတံ စရေယျံ, မနသာ ဒုစ္စရိတံ စရေယျံ, ကိဉ္စ တံ ယံ မံ အတ္တာ သီလတော န ဥပဝဒေယျာ’တိ. သော အတ္တာနုဝါဒဘယဿ ဘီတော ကာယဒုစ္စရိတံ ပဟာယ ကာယသုစရိတံ ဘာဝေတိ, ဝစီဒုစ္စရိတံ ပဟာယ ဝစီသုစရိတံ ဘာဝေတိ, မနောဒုစ္စရိတံ ပဟာယ မနောသုစရိတံ ဘာဝေတိ, သုဒ္ဓံ အတ္တာနံ ပရိဟရတိ. ဣဒံ ဝုစ္စတိ, ဘိက္ခဝေ, အတ္တာနုဝါဒဘယံ.
</Paragraph>

<Paragraph number="785" book="a4">
ကတမဉ္စ, ဘိက္ခဝေ, ပရာနုဝါဒဘယံ? ဣဓ, ဘိက္ခဝေ, ဧကစ္စော ဣတိ ပဋိသဉ္စိက္ခတိ—  ‘အဟဉ္စေဝ ခေါ ပန ကာယေန ဒုစ္စရိတံ စရေယျံ, ဝါစာယ ဒုစ္စရိတံ စရေယျံ, မနသာ ဒုစ္စရိတံ စရေယျံ, ကိဉ္စ တံ ယံ မံ ပရေ သီလတော န ဥပဝဒေယျုန်’တိ. သော ပရာနုဝါဒဘယဿ ဘီတော ကာယဒုစ္စရိတံ ပဟာယ ကာယသုစရိတံ ဘာဝေတိ, ဝစီဒုစ္စရိတံ ပဟာယ ဝစီသုစရိတံ ဘာဝေတိ, မနောဒုစ္စရိတံ ပဟာယ မနောသုစရိတံ ဘာဝေတိ, သုဒ္ဓံ အတ္တာနံ ပရိဟရတိ. ဣဒံ ဝုစ္စတိ, ဘိက္ခဝေ, ပရာနုဝါဒဘယံ.
</Paragraph>

<Paragraph number="786" book="a4">
ကတမဉ္စ, ဘိက္ခဝေ, ဒဏ္ဍဘယံ? ဣဓ, ဘိက္ခဝေ, ဧကစ္စော ပဿတိ စောရံ အာဂုစာရိံ, ရာဇာနော ဂဟေတွာ ဝိဝိဓာ ကမ္မကာရဏာ ကာရေန္တေ, ကသာဟိပိ တာဠေန္တေ, ဝေတ္တေဟိပိ တာဠေန္တေ, အဒ္ဓဒဏ္ဍကေဟိပိ တာဠေန္တေ, ဟတ္ထမ္ပိ ဆိန္ဒန္တေ, ပါဒမ္ပိ ဆိန္ဒန္တေ, ဟတ္ထပါဒမ္ပိ ဆိန္ဒန္တေ, ကဏ္ဏမ္ပိ ဆိန္ဒန္တေ, နာသမ္ပိ ဆိန္ဒန္တေ, ကဏ္ဏနာသမ္ပိ ဆိန္ဒန္တေ, ဗိလင်္ဂထာလိကမ္ပိ ကရောန္တေ, သင်္ခမုဏ္ဍိကမ္ပိ ကရောန္တေ, ရာဟုမုခမ္ပိ ကရောန္တေ, ဇောတိမာလိကမ္ပိ ကရောန္တေ, ဟတ္ထပဇ္ဇောတိကမ္ပိ ကရောန္တေ, ဧရကဝတ္တိကမ္ပိ ကရောန္တေ, စီရကဝါသိကမ္ပိ ကရောန္တေ, ဧဏေယျကမ္ပိ ကရောန္တေ, ဗလိသမံသိကမ္ပိ ကရောန္တေ, ကဟာပဏကမ္ပိ ကရောန္တေ, ခါရာပတစ္ဆိကမ္ပိ ကရောန္တေ, ပလိဃပရိဝတ္တိကမ္ပိ ကရောန္တေ, ပလာလပီဌကမ္ပိ ကရောန္တေ, တတ္တေနပိ တေလေန ဩသိဉ္စန္တေ, သုနခေဟိပိ ခါဒါပေန္တေ, ဇီဝန္တမ္ပိ သူလေ ဥတ္တာသေန္တေ, အသိနာပိ သီသံ ဆိန္ဒန္တေ.
</Paragraph>

<Paragraph number="787" book="a4">
တဿ ဧဝံ ဟောတိ—  ‘ယထာရူပါနံ ခေါ ပါပကာနံ ကမ္မာနံ ဟေတု စောရံ အာဂုစာရိံ ရာဇာနော ဂဟေတွာ ဝိဝိဓာ ကမ္မကာရဏာ ကာရေန္တိ, ကသာဟိပိ တာဠေန္တိ …ပေ…  အသိနာပိ သီသံ ဆိန္ဒန္တိ, အဟဉ္စေဝ ခေါ ပန ဧဝရူပံ ပါပကမ္မံ ကရေယျံ, မမ္ပိ ရာဇာနော ဂဟေတွာ ဧဝရူပါ ဝိဝိဓာ ကမ္မကာရဏာ ကာရေယျုံ, ကသာဟိပိ တာဠေယျုံ, ဝေတ္တေဟိပိ တာဠေယျုံ, အဒ္ဓဒဏ္ဍကေဟိပိ တာဠေယျုံ, ဟတ္ထမ္ပိ ဆိန္ဒေယျုံ, ပါဒမ္ပိ ဆိန္ဒေယျုံ, ဟတ္ထပါဒမ္ပိ ဆိန္ဒေယျုံ, ကဏ္ဏမ္ပိ ဆိန္ဒေယျုံ, နာသမ္ပိ ဆိန္ဒေယျုံ, ကဏ္ဏနာသမ္ပိ ဆိန္ဒေယျုံ, ဗိလင်္ဂထာလိကမ္ပိ ကရေယျုံ, သင်္ခမုဏ္ဍိကမ္ပိ ကရေယျုံ; ရာဟုမုခမ္ပိ ကရေယျုံ, ဇောတိမာလိကမ္ပိ ကရေယျုံ, ဟတ္ထပဇ္ဇောတိကမ္ပိ ကရေယျုံ, ဧရကဝတ္တိကမ္ပိ ကရေယျုံ, စီရကဝါသိကမ္ပိ ကရေယျုံ, ဧဏေယျကမ္ပိ ကရေယျုံ, ဗလိသမံသိကမ္ပိ ကရေယျုံ, ကဟာပဏကမ္ပိ ကရေယျုံ, ခါရာပတစ္ဆိကမ္ပိ ကရေယျုံ, ပလိဃပရိဝတ္တိကမ္ပိ ကရေယျုံ, ပလာလပီဌကမ္ပိ ကရေယျုံ, တတ္တေနပိ တေလေန ဩသိဉ္စေယျုံ, သုနခေဟိပိ ခါဒါပေယျုံ, ဇီဝန္တမ္ပိ သူလေ ဥတ္တာသေယျုံ, အသိနာပိ သီသံ ဆိန္ဒေယျုန်’တိ. သော ဒဏ္ဍဘယဿ ဘီတော န ပရေသံ ပါဘတံ ဝိလုမ္ပန္တော စရတိ. ကာယဒုစ္စရိတံ ပဟာယ …ပေ…  သုဒ္ဓံ အတ္တာနံ ပရိဟရတိ. ဣဒံ ဝုစ္စတိ, ဘိက္ခဝေ, ဒဏ္ဍဘယံ.
</Paragraph>

<Paragraph number="788" book="a4">
ကတမဉ္စ, ဘိက္ခဝေ, ဒုဂ္ဂတိဘယံ? ဣဓ, ဘိက္ခဝေ, ဧကစ္စော ဣတိ ပဋိသဉ္စိက္ခတိ—  ‘ကာယဒုစ္စရိတဿ ခေါ ပါပကော ဝိပါကော အဘိသမ္ပရာယံ, ဝစီဒုစ္စရိတဿ ပါပကော ဝိပါကော အဘိသမ္ပရာယံ, မနောဒုစ္စရိတဿ ပါပကော ဝိပါကော အဘိသမ္ပရာယံ. အဟဉ္စေဝ ခေါ ပန ကာယေန ဒုစ္စရိတံ စရေယျံ, ဝါစာယ ဒုစ္စရိတံ စရေယျံ, မနသာ ဒုစ္စရိတံ စရေယျံ, ကိဉ္စ တံ ယာဟံ န ကာယဿ ဘေဒါ ပရံ မရဏာ အပါယံ ဒုဂ္ဂတိံ ဝိနိပါတံ နိရယံ ဥပပဇ္ဇေယျန်’တိ. သော ဒုဂ္ဂတိဘယဿ ဘီတော ကာယဒုစ္စရိတံ ပဟာယ ကာယသုစရိတံ ဘာဝေတိ, ဝစီဒုစ္စရိတံ ပဟာယ ဝစီသုစရိတံ ဘာဝေတိ, မနောဒုစ္စရိတံ ပဟာယ မနောသုစရိတံ ဘာဝေတိ, သုဒ္ဓံ အတ္တာနံ ပရိဟရတိ. ဣဒံ ဝုစ္စတိ, ဘိက္ခဝေ, ဒုဂ္ဂတိဘယံ. ဣမာနိ ခေါ, ဘိက္ခဝေ, စတ္တာရိ ဘယာနီ”တိ.

</Paragraph>
</Division>

<Paragraph number="789" type="center" book="a4">
ပဌမံ.
</Paragraph>