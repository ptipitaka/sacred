---
title: "1.4.3 သီဟသုတ္တ"
tableOfContents: false
sidebar:
  order: 3
type: "tipitaka"
basket: "su"
book: "a4"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="33" book="a4" e="ch" v="15" p="342">

<Paragraph number="223" book="a4">
“သီဟော, ဘိက္ခဝေ, မိဂရာဇာ သာယနှသမယံ အာသယာ နိက္ခမတိ. အာသယာ နိက္ခမိတွာ ဝိဇမ္ဘတိ. ဝိဇမ္ဘိတွာ သမန္တာ စတုဒ္ဒိသာ အနုဝိလောကေတိ. သမန္တာ စတုဒ္ဒိသာ အနုဝိလောကေတွာ တိက္ခတ္တုံ သီဟနာဒံ နဒတိ. တိက္ခတ္တုံ သီဟနာဒံ နဒိတွာ ဂေါစရာယ ပက္ကမတိ. ယေ ခေါ ပန တေ, ဘိက္ခဝေ, တိရစ္ဆာနဂတာ ပါဏာ သီဟဿ မိဂရညော နဒတော သဒ္ဒံ သုဏန္တိ, တေ ယေဘုယျေန ဘယံ သံဝေဂံ သန္တာသံ အာပဇ္ဇန္တိ. ဗိလံ ဗိလာသယာ ပဝိသန္တိ, ဒကံ ဒကာသယာ ပဝိသန္တိ, ဝနံ ဝနာသယာ ပဝိသန္တိ, အာကာသံ ပက္ခိနော ဘဇန္တိ. ယေပိ တေ, ဘိက္ခဝေ, ရညော နာဂါ ဂါမနိဂမရာဇဓာနီသု ဒဠှေဟိ ဝရတ္တေဟိ ဗန္ဓနေဟိ ဗဒ္ဓါ, တေပိ တာနိ ဗန္ဓနာနိ သဉ္ဆိန္ဒိတွာ သမ္ပဒါလေတွာ ဘီတာ မုတ္တကရီသံ စဇမာနာ ယေန ဝါ တေန ဝါ ပလာယန္တိ. ဧဝံ မဟိဒ္ဓိကော ခေါ, ဘိက္ခဝေ, သီဟော မိဂရာဇာ တိရစ္ဆာနဂတာနံ ပါဏာနံ, ဧဝံ မဟေသက္ခော ဧဝံ မဟာနုဘာဝေါ.
</Paragraph>

<Paragraph number="224" book="a4">
ဧဝမေဝံ ခေါ, ဘိက္ခဝေ, ယဒါ တထာဂတော လောကေ ဥပ္ပဇ္ဇတိ အရဟံ သမ္မာသမ္ဗုဒ္ဓေါ ဝိဇ္ဇာစရဏသမ္ပန္နော သုဂတော လောကဝိဒူ အနုတ္တရော ပုရိသဒမ္မသာရထိ သတ္ထာ ဒေဝမနုဿာနံ ဗုဒ္ဓေါ ဘဂဝါ, သော ဓမ္မံ ဒေသေတိ—  ‘ဣတိ သက္ကာယော, ဣတိ သက္ကာယသမုဒယော, ဣတိ သက္ကာယနိရောဓော, ဣတိ သက္ကာယနိရောဓဂါမိနီ ပဋိပဒါ’တိ. ယေပိ တေ, ဘိက္ခဝေ, ဒေဝါ ဒီဃာယုကာ ဝဏ္ဏဝန္တော သုခဗဟုလာ ဥစ္စေသု ဝိမာနေသု စိရဋ္ဌိတိကာ, တေပိ တထာဂတဿ ဓမ္မဒေသနံ သုတွာ ယေဘုယျေန ဘယံ သံဝေဂံ သန္တာသံ အာပဇ္ဇန္တိ—  ‘အနိစ္စာ ဝတ ကိရ, ဘော, မယံ သမာနာ နိစ္စမှာတိ အမညိမှ; အဒ္ဓုဝါ ဝတ ကိရ, ဘော, မယံ သမာနာ ဓုဝမှာတိ အမညိမှ; အသဿတာ ဝတ ကိရ, ဘော, မယံ သမာနာ သဿတမှာတိ အမညိမှ. မယံ ကိရ, ဘော, အနိစ္စာ အဒ္ဓုဝါ အသဿတာ သက္ကာယပရိယာပန္နာ’တိ. ဧဝံ မဟိဒ္ဓိကော ခေါ, ဘိက္ခဝေ, တထာဂတော သဒေဝကဿ လောကဿ, ဧဝံ မဟေသက္ခော ဧဝံ မဟာနုဘာဝေါတိ.
</Paragraph>

<Paragraph number="225" type="verses" book="a4">
_ယဒါ ဗုဒ္ဓေါ အဘိညာယ,_  
_ဓမ္မစက္ကံ ပဝတ္တယီ;_  
_သဒေဝကဿ လောကဿ,_  
_သတ္ထာ အပ္ပဋိပုဂ္ဂလော._  

</Paragraph>

<Paragraph number="226" type="verses" book="a4">
_သက္ကာယဉ္စ နိရောဓဉ္စ,_  
_သက္ကာယဿ စ သမ္ဘဝံ;_  
_အရိယဉ္စဋ္ဌင်္ဂိကံ မဂ္ဂံ,_  
_ဒုက္ခူပသမဂါမိနံ._  

</Paragraph>

<Paragraph number="227" type="verses" book="a4">
_ယေပိ ဒီဃာယုကာ ဒေဝါ,_  
_ဝဏ္ဏဝန္တော ယသဿိနော;_  
_ဘီတာ သန္တာသမာပါဒုံ,_  
_သီဟဿေဝိတရေမိဂါ._  

</Paragraph>

<Paragraph number="228" type="verses" book="a4">
_အဝီတိဝတ္တာ သက္ကာယံ,_  
_အနိစ္စာ ကိရ ဘော မယံ;_  
_သုတွာ အရဟတော ဝါကျံ,_  
_ဝိပ္ပမုတ္တဿ တာဒိနော”တိ._  


</Paragraph>
</Division>

<Paragraph number="229" type="center" book="a4">
တတိယံ.
</Paragraph>