---
title: "2.3.8 ဒက္ခိဏသုတ္တ"
tableOfContents: false
sidebar:
  order: 8
type: "tipitaka"
basket: "su"
book: "a4"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="78" book="a4" e="ch" v="15" p="392">

<Paragraph number="550" book="a4">
“စတဿော ဣမာ, ဘိက္ခဝေ, ဒက္ခိဏာ ဝိသုဒ္ဓိယော. ကတမာ စတဿော? အတ္ထိ, ဘိက္ခဝေ, ဒက္ခိဏာ ဒါယကတော ဝိသုဇ္ဈတိ, နော ပဋိဂ္ဂါဟကတော; အတ္ထိ, ဘိက္ခဝေ, ဒက္ခိဏာ ပဋိဂ္ဂါဟကတော ဝိသုဇ္ဈတိ, နော ဒါယကတော; အတ္ထိ, ဘိက္ခဝေ, ဒက္ခိဏာ နေဝ ဒါယကတော ဝိသုဇ္ဈတိ, နော ပဋိဂ္ဂါဟကတော; အတ္ထိ, ဘိက္ခဝေ, ဒက္ခိဏာ ဒါယကတော စေဝ ဝိသုဇ္ဈတိ ပဋိဂ္ဂါဟကတော စ.
</Paragraph>

<Paragraph number="551" book="a4">
ကထဉ္စ, ဘိက္ခဝေ, ဒက္ခိဏာ ဒါယကတော ဝိသုဇ္ဈတိ, နော ပဋိဂ္ဂါဟကတော? ဣဓ, ဘိက္ခဝေ, ဒါယကော ဟောတိ သီလဝါ ကလျာဏဓမ္မော; ပဋိဂ္ဂါဟကာ ဟောန္တိ ဒုဿီလာ ပါပဓမ္မာ. ဧဝံ ခေါ, ဘိက္ခဝေ, ဒက္ခိဏာ ဒါယကတော ဝိသုဇ္ဈတိ, နော ပဋိဂ္ဂါဟကတော.
</Paragraph>

<Paragraph number="552" book="a4">
ကထဉ္စ, ဘိက္ခဝေ, ဒက္ခိဏာ ပဋိဂ္ဂါဟကတော ဝိသုဇ္ဈတိ, နော ဒါယကတော? ဣဓ, ဘိက္ခဝေ, ဒါယကော ဟောတိ ဒုဿီလော ပါပဓမ္မော; ပဋိဂ္ဂါဟကာ ဟောန္တိ သီလဝန္တော ကလျာဏဓမ္မာ. ဧဝံ ခေါ, ဘိက္ခဝေ, ဒက္ခိဏာ ပဋိဂ္ဂါဟကတော ဝိသုဇ္ဈတိ, နော ဒါယကတော.
</Paragraph>

<Paragraph number="553" book="a4">
ကထဉ္စ, ဘိက္ခဝေ, ဒက္ခိဏာ နေဝ ဒါယကတော ဝိသုဇ္ဈတိ, နော ပဋိဂ္ဂါဟကတော? ဣဓ, ဘိက္ခဝေ, ဒါယကော ဟောတိ ဒုဿီလော ပါပဓမ္မော; ပဋိဂ္ဂါဟကာပိ ဟောန္တိ ဒုဿီလာ ပါပဓမ္မာ. ဧဝံ ခေါ, ဘိက္ခဝေ, ဒက္ခိဏာ နေဝ ဒါယကတော ဝိသုဇ္ဈတိ, နော ပဋိဂ္ဂါဟကတော.
</Paragraph>

<Paragraph number="554" book="a4">
ကထဉ္စ, ဘိက္ခဝေ, ဒက္ခိဏာ ဒါယကတော စေဝ ဝိသုဇ္ဈတိ ပဋိဂ္ဂါဟကတော စ? ဣဓ, ဘိက္ခဝေ, ဒါယကော ဟောတိ သီလဝါ ကလျာဏဓမ္မော; ပဋိဂ္ဂါဟကာပိ ဟောန္တိ သီလဝန္တော ကလျာဏဓမ္မာ. ဧဝံ ခေါ, ဘိက္ခဝေ, ဒက္ခိဏာ ဒါယကတော စေဝ ဝိသုဇ္ဈတိ ပဋိဂ္ဂါဟကတော စ. ဣမာ ခေါ, ဘိက္ခဝေ, စတဿော ဒက္ခိဏာ ဝိသုဒ္ဓိယော”တိ.

</Paragraph>
</Division>

<Paragraph number="555" type="center" book="a4">
အဋ္ဌမံ.
</Paragraph>