---
title: 4.5.10 ပေမသုတ္တ
tableOfContents: false
sidebar:
  order: 10
type: tipitaka
basket: su
book: a4
review:
  current: review
  updated: '2025-10-23T09:13:25.842924'
  updated_by: ''
  notes: ''
  history:
  - state: review
    date: '2025-10-23T09:13:25.842924'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="200" book="a4" e="ch" v="15" p="534">

<Paragraph number="1287" book="a4">
“စတ္တာရိမာနိ, ဘိက္ခဝေ, ပေမာနိ ဇာယန္တိ. ကတမာနိ စတ္တာရိ? ပေမာ ပေမံ ဇာယတိ, ပေမာ ဒေါသော ဇာယတိ, ဒေါသာ ပေမံ ဇာယတိ, ဒေါသာ ဒေါသော ဇာယတိ.
</Paragraph>

<Paragraph number="1288" book="a4">
ကထဉ္စ, ဘိက္ခဝေ, ပေမာ ပေမံ ဇာယတိ? ဣဓ, ဘိက္ခဝေ, ပုဂ္ဂလော ပုဂ္ဂလဿ ဣဋ္ဌော ဟောတိ ကန္တော မနာပေါ. တံ ပရေ ဣဋ္ဌေန ကန္တေန မနာပေန သမုဒါစရန္တိ. တဿ ဧဝံ ဟောတိ—  ‘ယော ခေါ မျာယံ ပုဂ္ဂလော ဣဋ္ဌော ကန္တော မနာပေါ, တံ ပရေ ဣဋ္ဌေန ကန္တေန မနာပေန သမုဒါစရန္တီ’တိ. သော တေသု ပေမံ ဇနေတိ. ဧဝံ ခေါ, ဘိက္ခဝေ, ပေမာ ပေမံ ဇာယတိ.
</Paragraph>

<Paragraph number="1289" book="a4">
ကထဉ္စ, ဘိက္ခဝေ, ပေမာ ဒေါသော ဇာယတိ? ဣဓ, ဘိက္ခဝေ, ပုဂ္ဂလော ပုဂ္ဂလဿ ဣဋ္ဌော ဟောတိ ကန္တော မနာပေါ. တံ ပရေ အနိဋ္ဌေန အကန္တေန အမနာပေန သမုဒါစရန္တိ. တဿ ဧဝံ ဟောတိ—  ‘ယော ခေါ မျာယံ ပုဂ္ဂလော ဣဋ္ဌော ကန္တော မနာပေါ, တံ ပရေ အနိဋ္ဌေန အကန္တေန အမနာပေန သမုဒါစရန္တီ’တိ. သော တေသု ဒေါသံ ဇနေတိ. ဧဝံ ခေါ, ဘိက္ခဝေ, ပေမာ ဒေါသော ဇာယတိ.
</Paragraph>

<Paragraph number="1290" book="a4">
ကထဉ္စ, ဘိက္ခဝေ, ဒေါသာ ပေမံ ဇာယတိ? ဣဓ, ဘိက္ခဝေ, ပုဂ္ဂလော ပုဂ္ဂလဿ အနိဋ္ဌော ဟောတိ အကန္တော အမနာပေါ. တံ ပရေ အနိဋ္ဌေန အကန္တေန အမနာပေန သမုဒါစရန္တိ. တဿ ဧဝံ ဟောတိ—  ‘ယော ခေါ မျာယံ ပုဂ္ဂလော အနိဋ္ဌော အကန္တော အမနာပေါ, တံ ပရေ အနိဋ္ဌေန အကန္တေန အမနာပေန သမုဒါစရန္တီ’တိ. သော တေသု ပေမံ ဇနေတိ. ဧဝံ ခေါ, ဘိက္ခဝေ, ဒေါသာ ပေမံ ဇာယတိ.
</Paragraph>

<Paragraph number="1291" book="a4">
ကထဉ္စ, ဘိက္ခဝေ, ဒေါသာ ဒေါသော ဇာယတိ? ဣဓ, ဘိက္ခဝေ, ပုဂ္ဂလော ပုဂ္ဂလဿ အနိဋ္ဌော ဟောတိ အကန္တော အမနာပေါ. တံ ပရေ ဣဋ္ဌေန ကန္တေန မနာပေန သမုဒါစရန္တိ. တဿ ဧဝံ ဟောတိ—  ‘ယော ခေါ မျာယံ ပုဂ္ဂလော အနိဋ္ဌော အကန္တော အမနာပေါ, တံ ပရေ ဣဋ္ဌေန ကန္တေန မနာပေန သမုဒါစရန္တီ’တိ. သော တေသု ဒေါသံ ဇနေတိ. ဧဝံ ခေါ, ဘိက္ခဝေ, ဒေါသာ ဒေါသော ဇာယတိ. ဣမာနိ ခေါ, ဘိက္ခဝေ, စတ္တာရိ ပေမာနိ ဇာယန္တိ.
</Paragraph>

<Paragraph number="1292" book="a4">
ယသ္မိံ, ဘိက္ခဝေ, သမယေ ဘိက္ခု ဝိဝိစ္စေဝ ကာမေဟိ …ပေ…  ပဌမံ ဈာနံ ဥပသမ္ပဇ္ဇ ဝိဟရတိ, ယမ္ပိဿ ပေမာ ပေမံ ဇာယတိ တမ္ပိဿ တသ္မိံ သမယေ န ဟောတိ, ယောပိဿ ပေမာ ဒေါသော ဇာယတိ သောပိဿ တသ္မိံ သမယေ န ဟောတိ, ယမ္ပိဿ ဒေါသာ ပေမံ ဇာယတိ တမ္ပိဿ တသ္မိံ သမယေ န ဟောတိ, ယောပိဿ ဒေါသာ ဒေါသော ဇာယတိ သောပိဿ တသ္မိံ သမယေ န ဟောတိ.
</Paragraph>

<Paragraph number="1293" book="a4">
ယသ္မိံ, ဘိက္ခဝေ, သမယေ ဘိက္ခု ဝိတက္ကဝိစာရာနံ ဝူပသမာ …ပေ…  ဒုတိယံ ဈာနံ …ပေ…  တတိယံ ဈာနံ …ပေ…  စတုတ္ထံ ဈာနံ ဥပသမ္ပဇ္ဇ ဝိဟရတိ, ယမ္ပိဿ ပေမာ ပေမံ ဇာယတိ တမ္ပိဿ တသ္မိံ သမယေ န ဟောတိ, ယောပိဿ ပေမာ ဒေါသော ဇာယတိ သောပိဿ တသ္မိံ သမယေ န ဟောတိ, ယမ္ပိဿ ဒေါသာ ပေမံ ဇာယတိ တမ္ပိဿ တသ္မိံ သမယေ န ဟောတိ, ယောပိဿ ဒေါသာ ဒေါသော ဇာယတိ သောပိဿ တသ္မိံ သမယေ န ဟောတိ.
</Paragraph>

<Paragraph number="1294" book="a4">
ယသ္မိံ, ဘိက္ခဝေ, သမယေ ဘိက္ခု အာသဝါနံ ခယာ အနာသဝံ စေတောဝိမုတ္တိံ ပညာဝိမုတ္တိံ ဒိဋ္ဌေဝ ဓမ္မေ သယံ အဘိညာ သစ္ဆိကတွာ ဥပသမ္ပဇ္ဇ ဝိဟရတိ, ယမ္ပိဿ ပေမာ ပေမံ ဇာယတိ တမ္ပိဿ ပဟီနံ ဟောတိ ဥစ္ဆိန္နမူလံ တာလာဝတ္ထုကတံ အနဘာဝံကတံ အာယတိံ အနုပ္ပါဒဓမ္မံ, ယောပိဿ ပေမာ ဒေါသော ဇာယတိ သောပိဿ ပဟီနော ဟောတိ ဥစ္ဆိန္နမူလော တာလာဝတ္ထုကတော အနဘာဝံကတော အာယတိံ အနုပ္ပါဒဓမ္မော, ယမ္ပိဿ ဒေါသာ ပေမံ ဇာယတိ တမ္ပိဿ ပဟီနံ ဟောတိ ဥစ္ဆိန္နမူလံ တာလာဝတ္ထုကတံ အနဘာဝံကတံ အာယတိံ အနုပ္ပါဒဓမ္မံ, ယောပိဿ ဒေါသာ ဒေါသော ဇာယတိ သောပိဿ ပဟီနော ဟောတိ ဥစ္ဆိန္နမူလော တာလာဝတ္ထုကတော အနဘာဝံကတော အာယတိံ အနုပ္ပါဒဓမ္မော. အယံ ဝုစ္စတိ, ဘိက္ခဝေ, ဘိက္ခု နေဝ ဥဿေနေတိ န ပဋိသေနေတိ န ဓူပါယတိ န ပဇ္ဇလတိ န သမ္ပဇ္ဈာယတိ.
</Paragraph>

<Paragraph number="1295" book="a4">
ကထဉ္စ, ဘိက္ခဝေ, ဘိက္ခု ဥဿေနေတိ? ဣဓ, ဘိက္ခဝေ, ဘိက္ခု ရူပံ အတ္တတော သမနုပဿတိ, ရူပဝန္တံ ဝါ အတ္တာနံ, အတ္တနိ ဝါ ရူပံ, ရူပသ္မိံ ဝါ အတ္တာနံ; ဝေဒနံ အတ္တတော သမနုပဿတိ, ဝေဒနာဝန္တံ ဝါ အတ္တာနံ, အတ္တနိ ဝါ ဝေဒနံ, ဝေဒနာယ ဝါ အတ္တာနံ; သညံ အတ္တတော သမနုပဿတိ, သညာဝန္တံ ဝါ အတ္တာနံ, အတ္တနိ ဝါ သညံ, သညာယ ဝါ အတ္တာနံ; သင်္ခါရေ အတ္တတော သမနုပဿတိ, သင်္ခါရဝန္တံ ဝါ အတ္တာနံ, အတ္တနိ ဝါ သင်္ခါရေ, သင်္ခါရေသု ဝါ အတ္တာနံ; ဝိညာဏံ အတ္တတော သမနုပဿတိ, ဝိညာဏဝန္တံ ဝါ အတ္တာနံ, အတ္တနိ ဝါ ဝိညာဏံ, ဝိညာဏသ္မိံ ဝါ အတ္တာနံ. ဧဝံ ခေါ, ဘိက္ခဝေ, ဘိက္ခု ဥဿေနေတိ.
</Paragraph>

<Paragraph number="1296" book="a4">
ကထဉ္စ, ဘိက္ခဝေ, ဘိက္ခု န ဥဿေနေတိ? ဣဓ, ဘိက္ခဝေ, ဘိက္ခု န ရူပံ အတ္တတော သမနုပဿတိ, န ရူပဝန္တံ ဝါ အတ္တာနံ, န အတ္တနိ ဝါ ရူပံ, န ရူပသ္မိံ ဝါ အတ္တာနံ; န ဝေဒနံ အတ္တတော သမနုပဿတိ, န ဝေဒနာဝန္တံ ဝါ အတ္တာနံ, န အတ္တနိ ဝါ ဝေဒနံ, န ဝေဒနာယ ဝါ အတ္တာနံ; န သညံ အတ္တတော သမနုပဿတိ, န သညာဝန္တံ ဝါ အတ္တာနံ, န အတ္တနိ ဝါ သညံ, န သညာယ ဝါ အတ္တာနံ; န သင်္ခါရေ အတ္တတော သမနုပဿတိ, န သင်္ခါရဝန္တံ ဝါ အတ္တာနံ, န အတ္တနိ ဝါ သင်္ခါရေ, န သင်္ခါရေသု ဝါ အတ္တာနံ; န ဝိညာဏံ အတ္တတော သမနုပဿတိ, န ဝိညာဏဝန္တံ ဝါ အတ္တာနံ, န အတ္တနိ ဝါ ဝိညာဏံ, န ဝိညာဏသ္မိံ ဝါ အတ္တာနံ. ဧဝံ ခေါ, ဘိက္ခဝေ, ဘိက္ခု န ဥဿေနေတိ.
</Paragraph>

<Paragraph number="1297" book="a4">
ကထဉ္စ, ဘိက္ခဝေ, ဘိက္ခု ပဋိသေနေတိ? ဣဓ, ဘိက္ခဝေ, ဘိက္ခု အက္ကောသန္တံ ပစ္စက္ကောသတိ, ရောသန္တံ ပဋိရောသတိ, ဘဏ္ဍန္တံ ပဋိဘဏ္ဍတိ. ဧဝံ ခေါ, ဘိက္ခဝေ, ဘိက္ခု ပဋိသေနေတိ.
</Paragraph>

<Paragraph number="1298" book="a4">
ကထဉ္စ, ဘိက္ခဝေ, ဘိက္ခု န ပဋိသေနေတိ? ဣဓ, ဘိက္ခဝေ, ဘိက္ခု အက္ကောသန္တံ န ပစ္စက္ကောသတိ, ရောသန္တံ န ပဋိရောသတိ, ဘဏ္ဍန္တံ န ပဋိဘဏ္ဍတိ. ဧဝံ ခေါ, ဘိက္ခဝေ, ဘိက္ခု န ပဋိသေနေတိ.
</Paragraph>

<Paragraph number="1299" book="a4">
ကထဉ္စ, ဘိက္ခဝေ, ဘိက္ခု ဓူပါယတိ? အသ္မီတိ, ဘိက္ခဝေ, သတိ ဣတ္ထသ္မီတိ ဟောတိ, ဧဝံသ္မီတိ ဟောတိ, အညထာသ္မီတိ ဟောတိ, အသသ္မီတိ ဟောတိ, သတသ္မီတိ ဟောတိ, သန္တိ ဟောတိ, ဣတ္ထံ သန္တိ ဟောတိ, ဧဝံ သန္တိ ဟောတိ, အညထာ သန္တိ ဟောတိ, အပိဟံ သန္တိ ဟောတိ, အပိဟံ ဣတ္ထံ သန္တိ ဟောတိ, အပိဟံ ဧဝံ သန္တိ ဟောတိ, အပိဟံ အညထာ သန္တိ ဟောတိ, ဘဝိဿန္တိ ဟောတိ, ဣတ္ထံ ဘဝိဿန္တိ ဟောတိ, ဧဝံ ဘဝိဿန္တိ ဟောတိ, အညထာ ဘဝိဿန္တိ ဟောတိ. ဧဝံ ခေါ, ဘိက္ခဝေ, ဘိက္ခု ဓူပါယတိ.
</Paragraph>

<Paragraph number="1300" book="a4">
ကထဉ္စ, ဘိက္ခဝေ, ဘိက္ခု န ဓူပါယတိ? အသ္မီတိ, ဘိက္ခဝေ, အသတိ ဣတ္ထသ္မီတိ န ဟောတိ, ဧဝံသ္မီတိ န ဟောတိ, အညထာသ္မီတိ န ဟောတိ, အသသ္မီတိ န ဟောတိ, သတသ္မီတိ န ဟောတိ, သန္တိ န ဟောတိ, ဣတ္ထံ သန္တိ န ဟောတိ, ဧဝံ သန္တိ န ဟောတိ, အညထာ သန္တိ န ဟောတိ, အပိဟံ သန္တိ န ဟောတိ, အပိဟံ ဣတ္ထံ သန္တိ န ဟောတိ, အပိဟံ ဧဝံ သန္တိ န ဟောတိ, အပိဟံ အညထာ သန္တိ န ဟောတိ, ဘဝိဿန္တိ န ဟောတိ, ဣတ္ထံ ဘဝိဿန္တိ န ဟောတိ, ဧဝံ ဘဝိဿန္တိ န ဟောတိ, အညထာ ဘဝိဿန္တိ န ဟောတိ. ဧဝံ ခေါ, ဘိက္ခဝေ, ဘိက္ခု န ဓူပါယတိ.
</Paragraph>

<Paragraph number="1301" book="a4">
ကထဉ္စ, ဘိက္ခဝေ, ဘိက္ခု ပဇ္ဇလတိ? ဣမိနာ အသ္မီတိ, ဘိက္ခဝေ, သတိ ဣမိနာ ဣတ္ထသ္မီတိ ဟောတိ, ဣမိနာ ဧဝံသ္မီတိ ဟောတိ, ဣမိနာ အညထာသ္မီတိ ဟောတိ, ဣမိနာ အသသ္မီတိ ဟောတိ, ဣမိနာ သတသ္မီတိ ဟောတိ, ဣမိနာ သန္တိ ဟောတိ, ဣမိနာ ဣတ္ထံ သန္တိ ဟောတိ, ဣမိနာ ဧဝံ သန္တိ ဟောတိ, ဣမိနာ အညထာ သန္တိ ဟောတိ, ဣမိနာ အပိဟံ သန္တိ ဟောတိ, ဣမိနာ အပိဟံ ဣတ္ထံ သန္တိ ဟောတိ, ဣမိနာ အပိဟံ ဧဝံ သန္တိ ဟောတိ, ဣမိနာ အပိဟံ အညထာ သန္တိ ဟောတိ, ဣမိနာ ဘဝိဿန္တိ ဟောတိ, ဣမိနာ ဣတ္ထံ ဘဝိဿန္တိ ဟောတိ, ဣမိနာ ဧဝံ ဘဝိဿန္တိ ဟောတိ, ဣမိနာ အညထာ ဘဝိဿန္တိ ဟောတိ. ဧဝံ ခေါ, ဘိက္ခဝေ, ဘိက္ခု ပဇ္ဇလတိ.
</Paragraph>

<Paragraph number="1302" book="a4">
ကထဉ္စ, ဘိက္ခဝေ, ဘိက္ခု န ပဇ္ဇလတိ? ဣမိနာ အသ္မီတိ, ဘိက္ခဝေ, အသတိ ဣမိနာ ဣတ္ထသ္မီတိ န ဟောတိ, ဣမိနာ ဧဝံသ္မီတိ န ဟောတိ, ဣမိနာ အညထာသ္မီတိ န ဟောတိ, ဣမိနာ အသသ္မီတိ န ဟောတိ, ဣမိနာ သတသ္မီတိ န ဟောတိ, ဣမိနာ သန္တိ န ဟောတိ, ဣမိနာ ဣတ္ထံ သန္တိ န ဟောတိ, ဣမိနာ ဧဝံ သန္တိ န ဟောတိ, ဣမိနာ အညထာ သန္တိ န ဟောတိ, ဣမိနာ အပိဟံ သန္တိ န ဟောတိ, ဣမိနာ အပိဟံ ဣတ္ထံ သန္တိ န ဟောတိ, ဣမိနာ အပိဟံ ဧဝံ သန္တိ န ဟောတိ, ဣမိနာ အပိဟံ အညထာ သန္တိ န ဟောတိ, ဣမိနာ ဘဝိဿန္တိ န ဟောတိ, ဣမိနာ ဣတ္ထံ ဘဝိဿန္တိ န ဟောတိ, ဣမိနာ ဧဝံ ဘဝိဿန္တိ န ဟောတိ, ဣမိနာ အညထာ ဘဝိဿန္တိ န ဟောတိ. ဧဝံ ခေါ, ဘိက္ခဝေ, ဘိက္ခု န ပဇ္ဇလတိ.
</Paragraph>

<Paragraph number="1303" book="a4">
ကထဉ္စ, ဘိက္ခဝေ, ဘိက္ခု သမ္ပဇ္ဈာယတိ? ဣဓ, ဘိက္ခဝေ, ဘိက္ခုနော အသ္မိမာနော ပဟီနော န ဟောတိ ဥစ္ဆိန္နမူလော တာလာဝတ္ထုကတော အနဘာဝံကတော အာယတိံ အနုပ္ပါဒဓမ္မော. ဧဝံ ခေါ, ဘိက္ခဝေ, ဘိက္ခု သမ္ပဇ္ဈာယတိ.
</Paragraph>

<Paragraph number="1304" book="a4">
ကထဉ္စ, ဘိက္ခဝေ, ဘိက္ခု န သမ္ပဇ္ဈာယတိ? ဣဓ, ဘိက္ခဝေ, ဘိက္ခုနော အသ္မိမာနော ပဟီနော ဟောတိ ဥစ္ဆိန္နမူလော တာလာဝတ္ထုကတော အနဘာဝံကတော အာယတိံ အနုပ္ပါဒဓမ္မော. ဧဝံ ခေါ, ဘိက္ခဝေ, ဘိက္ခု န သမ္ပဇ္ဈာယတီ”တိ.

</Paragraph>
</Division>

<Paragraph number="1305" type="center" book="a4">
ဒသမံ.



</Paragraph>

<Paragraph number="1306" type="center" book="a4">
မဟာဝဂ္ဂေါ ပဉ္စမော.



</Paragraph>

<Paragraph number="1307" type="center" book="a4">
တဿုဒ္ဒါနံ


</Paragraph>

<Paragraph number="1308" type="verses" book="a4">
_သောတာနုဂတံ ဌာနံ,_  
_ဘဒ္ဒိယ သာမုဂိယ ဝပ္ပ သာဠှာ စ;_  
_မလ္လိက အတ္တန္တာပေါ,_  
_တဏှာ ပေမေန စ ဒသာ တေတိ._  


</Paragraph>

<Paragraph number="1309" type="center" book="a4">
စတုတ္ထော မဟာပဏ္ဏာသကော သမတ္တော.
</Paragraph>