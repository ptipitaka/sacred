---
title: 4.4.5 ဗြာဟ္မဏသစ္စသုတ္တ
tableOfContents: false
sidebar:
  order: 5
type: tipitaka
basket: su
book: a4
review:
  current: review
  updated: '2025-10-20T16:14:54.043860'
  updated_by: ''
  notes: ''
  history:
  - state: review
    date: '2025-10-20T16:14:54.043860'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<DynamicBreadcrumb />


<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<Division number="185" book="a4" e="ch" v="15" p="496">

<Paragraph number="1129" book="a4">
ဧကံ သမယံ ဘဂဝါ ရာဇဂဟေ ဝိဟရတိ ဂိဇ္ဈကူဋေ ပဗ္ဗတေ. တေန ခေါ ပန သမယေန သမ္ဗဟုလာ အဘိညာတာ အဘိညာတာ ပရိဗ္ဗာဇကာ သိပ္ပိနိကာတီရေ ပရိဗ္ဗာဇကာရာမေ ပဋိဝသန္တိ, သေယျထိဒံ အန္နဘာရော ဝရဓရော သကုလုဒါယီ စ ပရိဗ္ဗာဇကော အညေ စ အဘိညာတာ အဘိညာတာ ပရိဗ္ဗာဇကာ. အထ ခေါ ဘဂဝါ သာယနှသမယံ ပဋိသလ္လာနာ ဝုဋ္ဌိတော ယေန သိပ္ပိနိကာတီရေ ပရိဗ္ဗာဇကာရာမော တေနုပသင်္ကမိ.
</Paragraph>

<Paragraph number="1130" book="a4">
တေန ခေါ ပန သမယေန တေသံ အညတိတ္ထိယာနံ ပရိဗ္ဗာဇကာနံ သန္နိသိန္နာနံ သန္နိပတိတာနံ အယမန္တရာ ကထာ ဥဒပါဒိ—  “ဣတိပိ ဗြာဟ္မဏသစ္စာနိ, ဣတိပိ ဗြာဟ္မဏသစ္စာနီ”တိ. အထ ခေါ ဘဂဝါ ယေန တေ ပရိဗ္ဗာဇကာ တေနုပသင်္ကမိ; ဥပသင်္ကမိတွာ ပညတ္တေ အာသနေ နိသီဒိ. နိသဇ္ဇ ခေါ ဘဂဝါ တေ ပရိဗ္ဗာဇကေ ဧတဒဝေါစ—
</Paragraph>

<Paragraph number="1131" book="a4">
“ကာယ နုတ္ထ, ပရိဗ္ဗာဇကာ, ဧတရဟိ ကထာယ သန္နိသိန္နာ, ကာ စ ပန ဝေါ အန္တရာကထာ ဝိပ္ပကတာ”တိ? “ဣဓ, ဘော ဂေါတမ, အမှာကံ သန္နိသိန္နာနံ သန္နိပတိတာနံ အယမန္တရာကထာ ဥဒပါဒိ—  ‘ဣတိပိ ဗြာဟ္မဏသစ္စာနိ, ဣတိပိ ဗြာဟ္မဏသစ္စာနီ’”တိ.
</Paragraph>

<Paragraph number="1132" book="a4">
“စတ္တာရိမာနိ, ပရိဗ္ဗာဇကာ, ဗြာဟ္မဏသစ္စာနိ မယာ သယံ အဘိညာ သစ္ဆိကတွာ ပဝေဒိတာနိ. ကတမာနိ စတ္တာရိ? ဣဓ, ပရိဗ္ဗာဇကာ, ဗြာဟ္မဏော ဧဝမာဟ—  ‘သဗ္ဗေ ပါဏာ အဝဇ္ဈာ’တိ. ဣတိ ဝဒံ ဗြာဟ္မဏော သစ္စံ အာဟ, နော မုသာ. သော တေန န သမဏောတိ မညတိ, န ဗြာဟ္မဏောတိ မညတိ, န သေယျောဟမသ္မီတိ မညတိ, န သဒိသောဟမသ္မီတိ မညတိ, န ဟီနောဟမသ္မီတိ မညတိ. အပိ စ ယဒေဝ တတ္ထ သစ္စံ တဒဘိညာယ ပါဏာနံယေဝ အနုဒ္ဒယာယ အနုကမ္ပာယ ပဋိပန္နော ဟောတိ.
</Paragraph>

<Paragraph number="1133" book="a4">
ပုန စပရံ, ပရိဗ္ဗာဇကာ, ဗြာဟ္မဏော ဧဝမာဟ—  ‘သဗ္ဗေ ကာမာ အနိစ္စာ ဒုက္ခာ ဝိပရိဏာမဓမ္မာ’တိ. ဣတိ ဝဒံ ဗြာဟ္မဏော သစ္စမာဟ, နော မုသာ. သော တေန န သမဏောတိ မညတိ, န ဗြာဟ္မဏောတိ မညတိ, န သေယျောဟမသ္မီတိ မညတိ, န သဒိသောဟမသ္မီတိ မညတိ, န ဟီနောဟမသ္မီတိ မညတိ. အပိ စ ယဒေဝ တတ္ထ သစ္စံ တဒဘိညာယ ကာမာနံယေဝ နိဗ္ဗိဒါယ ဝိရာဂါယ နိရောဓာယ ပဋိပန္နော ဟောတိ.
</Paragraph>

<Paragraph number="1134" book="a4">
ပုန စပရံ, ပရိဗ္ဗာဇကာ, ဗြာဟ္မဏော ဧဝမာဟ—  ‘သဗ္ဗေ ဘဝါ အနိစ္စာ …ပေ…  တဒဘိညာယ ဘဝါနံယေဝ နိဗ္ဗိဒါယ ဝိရာဂါယ နိရောဓာယ ပဋိပန္နော ဟောတိ.
</Paragraph>

<Paragraph number="1135" book="a4">
ပုန စပရံ, ပရိဗ္ဗာဇကာ, ဗြာဟ္မဏော ဧဝမာဟ—  ‘နာဟံ ကွစနိ ကဿစိ ကိဉ္စနတသ္မိံ န စ မမ ကွစနိ ကတ္ထစိ ကိဉ္စနတတ္ထီ’တိ. ဣတိ ဝဒံ ဗြာဟ္မဏော သစ္စံ အာဟ, နော မုသာ. သော တေန န သမဏောတိ မညတိ, န ဗြာဟ္မဏောတိ မညတိ, န သေယျောဟမသ္မီတိ မညတိ, န သဒိသောဟမသ္မီတိ မညတိ, န ဟီနောဟမသ္မီတိ မညတိ. အပိ စ ယဒေဝ တတ္ထ သစ္စံ တဒဘိညာယ အာကိဉ္စညံယေဝ ပဋိပဒံ ပဋိပန္နော ဟောတိ. ဣမာနိ ခေါ, ပရိဗ္ဗာဇကာ, စတ္တာရိ ဗြာဟ္မဏသစ္စာနိ မယာ သယံ အဘိညာ သစ္ဆိကတွာ ပဝေဒိတာနီ”တိ.

</Paragraph>
</Division>

<Paragraph number="1136" type="center" book="a4">
ပဉ္စမံ.
</Paragraph>