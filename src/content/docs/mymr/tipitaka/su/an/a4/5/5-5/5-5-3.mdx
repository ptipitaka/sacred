---
title: 5.5.3 သိက္ခာနိသံသသုတ္တ
tableOfContents: false
sidebar:
  order: 3
type: tipitaka
basket: su
book: a4
review:
  current: review
  updated: '2025-10-23T09:13:26.094756'
  updated_by: ''
  notes: ''
  history:
  - state: review
    date: '2025-10-23T09:13:26.094756'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="245" book="a4" e="ch" v="15" p="565">

<Paragraph number="1493" book="a4">
“သိက္ခာနိသံသမိဒံ, ဘိက္ခဝေ, ဗြဟ္မစရိယံ ဝုဿတိ ပညုတ္တရံ ဝိမုတ္တိသာရံ သတာဓိပတေယျံ. ကထဉ္စ, ဘိက္ခဝေ, သိက္ခာနိသံသံ ဟောတိ? ဣဓ, ဘိက္ခဝေ, မယာ သာဝကာနံ အာဘိသမာစာရိကာ သိက္ခာ ပညတ္တာ အပ္ပသန္နာနံ ပသာဒါယ ပသန္နာနံ ဘိယျောဘာဝါယ. ယထာ ယထာ, ဘိက္ခဝေ, မယာ သာဝကာနံ အာဘိသမာစာရိကာ သိက္ခာ ပညတ္တာ အပ္ပသန္နာနံ ပသာဒါယ ပသန္နာနံ ဘိယျောဘာဝါယ တထာ တထာ သော တဿာ သိက္ခာယ အခဏ္ဍကာရီ ဟောတိ အစ္ဆိဒ္ဒကာရီ အသဗလကာရီ အကမ္မာသကာရီ, သမာဒါယ သိက္ခတိ သိက္ခာပဒေသု.
</Paragraph>

<Paragraph number="1494" book="a4">
ပုန စပရံ, ဘိက္ခဝေ, မယာ သာဝကာနံ အာဒိဗြဟ္မစရိယိကာ သိက္ခာ ပညတ္တာ သဗ္ဗသော သမ္မာ ဒုက္ခက္ခယာယ. ယထာ ယထာ, ဘိက္ခဝေ, မယာ သာဝကာနံ အာဒိဗြဟ္မစရိယိကာ သိက္ခာ ပညတ္တာ သဗ္ဗသော သမ္မာ ဒုက္ခက္ခယာယ တထာ တထာ သော တဿာ သိက္ခာယ အခဏ္ဍကာရီ ဟောတိ အစ္ဆိဒ္ဒကာရီ အသဗလကာရီ အကမ္မာသကာရီ, သမာဒါယ သိက္ခတိ သိက္ခာပဒေသု. ဧဝံ ခေါ, ဘိက္ခဝေ, သိက္ခာနိသံသံ ဟောတိ.
</Paragraph>

<Paragraph number="1495" book="a4">
ကထဉ္စ, ဘိက္ခဝေ, ပညုတ္တရံ ဟောတိ? ဣဓ, ဘိက္ခဝေ, မယာ သာဝကာနံ ဓမ္မာ ဒေသိတာ သဗ္ဗသော သမ္မာ ဒုက္ခက္ခယာယ. ယထာ ယထာ, ဘိက္ခဝေ, မယာ သာဝကာနံ ဓမ္မာ ဒေသိတာ သဗ္ဗသော သမ္မာ ဒုက္ခက္ခယာယ တထာ တထာဿ တေ ဓမ္မာ ပညာယ သမဝေက္ခိတာ ဟောန္တိ. ဧဝံ ခေါ, ဘိက္ခဝေ, ပညုတ္တရံ ဟောတိ.
</Paragraph>

<Paragraph number="1496" book="a4">
ကထဉ္စ, ဘိက္ခဝေ, ဝိမုတ္တိသာရံ ဟောတိ? ဣဓ, ဘိက္ခဝေ, မယာ သာဝကာနံ ဓမ္မာ ဒေသိတာ သဗ္ဗသော သမ္မာ ဒုက္ခက္ခယာယ. ယထာ ယထာ, ဘိက္ခဝေ, မယာ သာဝကာနံ ဓမ္မာ ဒေသိတာ သဗ္ဗသော သမ္မာ ဒုက္ခက္ခယာယ တထာ တထာဿ တေ ဓမ္မာ ဝိမုတ္တိယာ ဖုသိတာ ဟောန္တိ. ဧဝံ ခေါ, ဘိက္ခဝေ, ဝိမုတ္တိသာရံ ဟောတိ.
</Paragraph>

<Paragraph number="1497" book="a4">
ကထဉ္စ, ဘိက္ခဝေ, သတာဓိပတေယျံ ဟောတိ? ‘ဣတိ အပရိပူရံ ဝါ အာဘိသမာစာရိကံ သိက္ခံ ပရိပူရေဿာမိ, ပရိပူရံ ဝါ အာဘိသမာစာရိကံ သိက္ခံ တတ္ထ တတ္ထ ပညာယ အနုဂ္ဂဟေဿာမီ’တိ—  အဇ္ဈတ္တံယေဝ သတိ သူပဋ္ဌိတာ ဟောတိ. ‘ဣတိ အပရိပူရံ ဝါ အာဒိဗြဟ္မစရိယိကံ သိက္ခံ ပရိပူရေဿာမိ, ပရိပူရံ ဝါ အာဒိဗြဟ္မစရိယိကံ သိက္ခံ တတ္ထ တတ္ထ ပညာယ အနုဂ္ဂဟေဿာမီ’တိ—  အဇ္ဈတ္တံယေဝ သတိ သူပဋ္ဌိတာ ဟောတိ. ‘ဣတိ အသမဝေက္ခိတံ ဝါ ဓမ္မံ ပညာယ သမဝေက္ခိဿာမိ, သမဝေက္ခိတံ ဝါ ဓမ္မံ တတ္ထ တတ္ထ ပညာယ အနုဂ္ဂဟေဿာမီ’တိ—  အဇ္ဈတ္တံယေဝ သတိ သူပဋ္ဌိတာ ဟောတိ. ‘ဣတိ အဖုသိတံ ဝါ ဓမ္မံ ဝိမုတ္တိယာ ဖုသိဿာမိ, ဖုသိတံ ဝါ ဓမ္မံ တတ္ထ တတ္ထ ပညာယ အနုဂ္ဂဟေဿာမီ’တိ—  အဇ္ဈတ္တံယေဝ သတိ သူပဋ္ဌိတာ ဟောတိ. ဧဝံ ခေါ, ဘိက္ခဝေ, သတာဓိပတေယျံ ဟောတိ. ‘သိက္ခာနိသံသမိဒံ, ဘိက္ခဝေ, ဗြဟ္မစရိယံ ဝုဿတိ ပညုတ္တရံ ဝိမုတ္တိသာရံ သတာဓိပတေယျန်’တိ, ဣတိ ယံ တံ ဝုတ္တံ ဣဒမေတံ ပဋိစ္စ ဝုတ္တန်”တိ.

</Paragraph>
</Division>

<Paragraph number="1498" type="center" book="a4">
တတိယံ.
</Paragraph>