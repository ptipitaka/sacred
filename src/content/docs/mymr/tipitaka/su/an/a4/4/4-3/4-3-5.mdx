---
title: "4.3.5 ဥပဝါဏသုတ္တ"
tableOfContents: false
sidebar:
  order: 6
type: "tipitaka"
basket: "su"
book: "a4"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="175" book="a4">

<Paragraph number="1052" book="a4">
အထ ခေါ အာယသ္မာ ဥပဝါဏော ယေနာယသ္မာ သာရိပုတ္တော တေနုပသင်္ကမိ; ဥပသင်္ကမိတွာ အာယသ္မတာ သာရိပုတ္တေန သဒ္ဓိံ သမ္မောဒိ. သမ္မောဒနီယံ ကထံ သာရဏီယံ ဝီတိသာရေတွာ ဧကမန္တံ နိသီဒိ. ဧကမန္တံ နိသိန္နော ခေါ အာယသ္မာ ဥပဝါဏော အာယသ္မန္တံ သာရိပုတ္တံ ဧတဒဝေါစ—
</Paragraph>

<Paragraph number="1053" book="a4">
“ကိံ နု ခေါ, အာဝုသော သာရိပုတ္တ, ဝိဇ္ဇာယန္တကရော ဟောတီ”တိ?
</Paragraph>

<Paragraph number="1054" book="a4">
“နော ဟိဒံ, အာဝုသော”.
</Paragraph>

<Paragraph number="1055" book="a4">
“ကိံ ပနာဝုသော သာရိပုတ္တ, စရဏေနန္တကရော ဟောတီ”တိ?
</Paragraph>

<Paragraph number="1056" book="a4">
“နော ဟိဒံ, အာဝုသော”.
</Paragraph>

<Paragraph number="1057" book="a4">
“ကိံ ပနာဝုသော သာရိပုတ္တ, ဝိဇ္ဇာစရဏေနန္တကရော ဟောတီ”တိ?
</Paragraph>

<Paragraph number="1058" book="a4">
“နော ဟိဒံ, အာဝုသော”.
</Paragraph>

<Paragraph number="1059" book="a4">
“ကိံ ပနာဝုသော သာရိပုတ္တ, အညတြ ဝိဇ္ဇာစရဏေနန္တကရော ဟောတီ”တိ?
</Paragraph>

<Paragraph number="1060" book="a4">
“နော ဟိဒံ, အာဝုသော”.
</Paragraph>

<Paragraph number="1061" book="a4">
“‘ကိံ နု ခေါ, အာဝုသော သာရိပုတ္တ, ဝိဇ္ဇာယန္တကရော ဟောတီ’တိ, ဣတိ ပုဋ္ဌော သမာနော—  ‘နော ဟိဒံ, အာဝုသော’တိ ဝဒေသိ. ‘ကိံ ပနာဝုသော သာရိပုတ္တ, စရဏေနန္တကရော ဟောတီ’တိ, ဣတိ ပုဋ္ဌော သမာနော—  ‘နော ဟိဒံ, အာဝုသော’တိ ဝဒေသိ. ‘ကိံ ပနာဝုသော သာရိပုတ္တ, ဝိဇ္ဇာစရဏေနန္တကရော ဟောတီ’တိ, ဣတိ ပုဋ္ဌော သမာနော—  ‘နော ဟိဒံ, အာဝုသော’တိ ဝဒေသိ. ‘ကိံ ပနာဝုသော သာရိပုတ္တ, အညတြ ဝိဇ္ဇာစရဏေနန္တကရော ဟောတီ’တိ, ဣတိ ပုဋ္ဌော သမာနော—  ‘နော ဟိဒံ, အာဝုသော’တိ ဝဒေသိ. ယထာ ကထံ ပနာဝုသော, အန္တကရော ဟောတီ”တိ?
</Paragraph>

<Paragraph number="1062" book="a4">
“ဝိဇ္ဇာယ စေ, အာဝုသော, အန္တကရော အဘဝိဿ, သော်ပါဒါနောဝ သမာနော အန္တကရော အဘဝိဿ. စရဏေန စေ, အာဝုသော, အန္တကရော အဘဝိဿ, သော်ပါဒါနောဝ သမာနော အန္တကရော အဘဝိဿ. ဝိဇ္ဇာစရဏေန စေ, အာဝုသော, အန္တကရော အဘဝိဿ, သော်ပါဒါနောဝ သမာနော အန္တကရော အဘဝိဿ. အညတြ ဝိဇ္ဇာစရဏေန စေ, အာဝုသော, အန္တကရော အဘဝိဿ, ပုထုဇ္ဇနော အန္တကရော အဘဝိဿ. ပုထုဇ္ဇနော ဟိ, အာဝုသော, အညတြ ဝိဇ္ဇာစရဏေန. စရဏဝိပန္နော ခေါ, အာဝုသော, ယထာဘူတံ န ဇာနာတိ န ပဿတိ. စရဏသမ္ပန္နော ယထာဘူတံ ဇာနာတိ ပဿတိ. ယထာဘူတံ ဇာနံ ပဿံ အန္တကရော ဟောတီ”တိ.

</Paragraph>
</Division>

<Paragraph number="1063" type="center" book="a4">
ပဉ္စမံ.
</Paragraph>