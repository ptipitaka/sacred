---
title: "3.2.5 ဌာနသုတ္တ"
tableOfContents: false
sidebar:
  order: 5
type: "tipitaka"
basket: "su"
book: "a4"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Paragraph type="center" book="a4">
* ဌာနသုတ္တ
</Paragraph>

<Division number="115" book="a4" e="ch" v="15" p="433">

<Paragraph number="762" book="a4">
“စတ္တာရိမာနိ, ဘိက္ခဝေ, ဌာနာနိ. ကတမာနိ စတ္တာရိ? အတ္ထိ, ဘိက္ခဝေ, ဌာနံ အမနာပံ ကာတုံ; တဉ္စ ကယိရမာနံ အနတ္ထာယ သံဝတ္တတိ. အတ္ထိ, ဘိက္ခဝေ, ဌာနံ အမနာပံ ကာတုံ; တဉ္စ ကယိရမာနံ အတ္ထာယ သံဝတ္တတိ. အတ္ထိ, ဘိက္ခဝေ, ဌာနံ မနာပံ ကာတုံ; တဉ္စ ကယိရမာနံ အနတ္ထာယ သံဝတ္တတိ. အတ္ထိ, ဘိက္ခဝေ, ဌာနံ မနာပံ ကာတုံ; တဉ္စ ကယိရမာနံ အတ္ထာယ သံဝတ္တတိ.
</Paragraph>

<Paragraph number="763" book="a4">
တတြ, ဘိက္ခဝေ, ယမိဒံ ဌာနံ အမနာပံ ကာတုံ; တဉ္စ ကယိရမာနံ အနတ္ထာယ သံဝတ္တတိ—  ဣဒံ, ဘိက္ခဝေ, ဌာနံ ဥဘယေနေဝ န ကတ္တဗ္ဗံ မညတိ. ယမ္ပိဒံ ဌာနံ အမနာပံ ကာတုံ; ဣမိနာပိ နံ န ကတ္တဗ္ဗံ မညတိ. ယမ္ပိဒံ ဌာနံ ကယိရမာနံ အနတ္ထာယ သံဝတ္တတိ; ဣမိနာပိ နံ န ကတ္တဗ္ဗံ မညတိ. ဣဒံ, ဘိက္ခဝေ, ဌာနံ ဥဘယေနေဝ န ကတ္တဗ္ဗံ မညတိ.
</Paragraph>

<Paragraph number="764" book="a4">
တတြ, ဘိက္ခဝေ, ယမိဒံ ဌာနံ အမနာပံ ကာတုံ; တဉ္စ ကယိရမာနံ အတ္ထာယ သံဝတ္တတိ—  ဣမသ္မိံ, ဘိက္ခဝေ, ဌာနေ ဗာလော စ ပဏ္ဍိတော စ ဝေဒိတဗ္ဗော ပုရိသထာမေ ပုရိသဝီရိယေ ပုရိသပရက္ကမေ. န, ဘိက္ခဝေ, ဗာလော ဣတိ ပဋိသဉ္စိက္ခတိ—  ‘ကိဉ္စာပိ ခေါ ဣဒံ ဌာနံ အမနာပံ ကာတုံ; အထ စရဟိဒံ ဌာနံ ကယိရမာနံ အတ္ထာယ သံဝတ္တတီ’တိ. သော တံ ဌာနံ န ကရောတိ. တဿ တံ ဌာနံ အကယိရမာနံ အနတ္ထာယ သံဝတ္တတိ. ပဏ္ဍိတော စ ခေါ, ဘိက္ခဝေ, ဣတိ ပဋိသဉ္စိက္ခတိ—  ‘ကိဉ္စာပိ ခေါ ဣဒံ ဌာနံ အမနာပံ ကာတုံ; အထ စရဟိဒံ ဌာနံ ကယိရမာနံ အတ္ထာယ သံဝတ္တတီ’တိ. သော တံ ဌာနံ ကရောတိ. တဿ တံ ဌာနံ ကယိရမာနံ အတ္ထာယ သံဝတ္တတိ.
</Paragraph>

<Paragraph number="765" book="a4">
တတြ, ဘိက္ခဝေ, ယမိဒံ ဌာနံ မနာပံ ကာတုံ; တဉ္စ ကယိရမာနံ အနတ္ထာယ သံဝတ္တတိ—  ဣမသ္မိမ္ပိ, ဘိက္ခဝေ, ဌာနေ ဗာလော စ ပဏ္ဍိတော စ ဝေဒိတဗ္ဗော ပုရိသထာမေ ပုရိသဝီရိယေ ပုရိသပရက္ကမေ. န, ဘိက္ခဝေ, ဗာလော ဣတိ ပဋိသဉ္စိက္ခတိ—  ‘ကိဉ္စာပိ ခေါ ဣဒံ ဌာနံ မနာပံ ကာတုံ; အထ စရဟိဒံ ဌာနံ ကယိရမာနံ အနတ္ထာယ သံဝတ္တတီ’တိ. သော တံ ဌာနံ ကရောတိ. တဿ တံ ဌာနံ ကယိရမာနံ အနတ္ထာယ သံဝတ္တတိ. ပဏ္ဍိတော စ ခေါ, ဘိက္ခဝေ, ဣတိ ပဋိသဉ္စိက္ခတိ—  ‘ကိဉ္စာပိ ခေါ ဣဒံ ဌာနံ မနာပံ ကာတုံ; အထ စရဟိဒံ ဌာနံ ကယိရမာနံ အနတ္ထာယ သံဝတ္တတီ’တိ. သော တံ ဌာနံ န ကရောတိ. တဿ တံ ဌာနံ အကယိရမာနံ အတ္ထာယ သံဝတ္တတိ.
</Paragraph>

<Paragraph number="766" book="a4">
တတြ, ဘိက္ခဝေ, ယမိဒံ ဌာနံ မနာပံ ကာတုံ, တဉ္စ ကယိရမာနံ အတ္ထာယ သံဝတ္တတိ—  ဣဒံ, ဘိက္ခဝေ, ဌာနံ ဥဘယေနေဝ ကတ္တဗ္ဗံ မညတိ. ယမ္ပိဒံ ဌာနံ မနာပံ ကာတုံ, ဣမိနာပိ နံ ကတ္တဗ္ဗံ မညတိ; ယမ္ပိဒံ ဌာနံ ကယိရမာနံ အတ္ထာယ သံဝတ္တတိ, ဣမိနာပိ နံ ကတ္တဗ္ဗံ မညတိ. ဣဒံ, ဘိက္ခဝေ, ဌာနံ ဥဘယေနေဝ ကတ္တဗ္ဗံ မညတိ. ဣမာနိ ခေါ, ဘိက္ခဝေ, စတ္တာရိ ဌာနာနီ”တိ.

</Paragraph>
</Division>

<Paragraph number="767" type="center" book="a4">
ပဉ္စမံ.
</Paragraph>