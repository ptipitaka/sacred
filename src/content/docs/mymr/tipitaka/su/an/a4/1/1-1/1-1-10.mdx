---
title: "1.1.10 ယောဂသုတ္တ"
tableOfContents: false
sidebar:
  order: 10
type: "tipitaka"
basket: "su"
book: "a4"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="10" book="a4" e="ch" v="15" p="316">

<Paragraph number="59" book="a4">
“စတ္တာရောမေ, ဘိက္ခဝေ, ယောဂါ. ကတမေ စတ္တာရော? ကာမယောဂေါ, ဘဝယောဂေါ, ဒိဋ္ဌိယောဂေါ, အဝိဇ္ဇာယောဂေါ. ကတမော စ, ဘိက္ခဝေ, ကာမယောဂေါ? ဣဓ, ဘိက္ခဝေ, ဧကစ္စော ကာမာနံ သမုဒယဉ္စ အတ္ထင်္ဂမဉ္စ အဿာဒဉ္စ အာဒီနဝဉ္စ နိဿရဏဉ္စ ယထာဘူတံ နပ္ပဇာနာတိ. တဿ ကာမာနံ သမုဒယဉ္စ အတ္ထင်္ဂမဉ္စ အဿာဒဉ္စ အာဒီနဝဉ္စ နိဿရဏဉ္စ ယထာဘူတံ အပ္ပဇာနတော ယော ကာမေသု ကာမရာဂေါ ကာမနန္ဒီ ကာမသ္နေဟော ကာမမုစ္ဆာ ကာမပိပါသာ ကာမပရိဠာဟော ကာမဇ္ဈောသာနံ ကာမတဏှာ သာနုသေတိ. အယံ ဝုစ္စတိ, ဘိက္ခဝေ, ကာမယောဂေါ. ဣတိ ကာမယောဂေါ.
</Paragraph>

<Paragraph number="60" book="a4">
ဘဝယောဂေါ စ ကထံ ဟောတိ? ဣဓ, ဘိက္ခဝေ, ဧကစ္စော ဘဝါနံ သမုဒယဉ္စ အတ္ထင်္ဂမဉ္စ အဿာဒဉ္စ အာဒီနဝဉ္စ နိဿရဏဉ္စ ယထာဘူတံ နပ္ပဇာနာတိ. တဿ ဘဝါနံ သမုဒယဉ္စ အတ္ထင်္ဂမဉ္စ အဿာဒဉ္စ အာဒီနဝဉ္စ နိဿရဏဉ္စ ယထာဘူတံ အပ္ပဇာနတော ယော ဘဝေသု ဘဝရာဂေါ ဘဝနန္ဒီ ဘဝသ္နေဟော ဘဝမုစ္ဆာ ဘဝပိပါသာ ဘဝပရိဠာဟော ဘဝဇ္ဈောသာနံ ဘဝတဏှာ သာနုသေတိ. အယံ ဝုစ္စတိ, ဘိက္ခဝေ, ဘဝယောဂေါ. ဣတိ ကာမယောဂေါ ဘဝယောဂေါ.
</Paragraph>

<Paragraph number="61" book="a4">
ဒိဋ္ဌိယောဂေါ စ ကထံ ဟောတိ? ဣဓ, ဘိက္ခဝေ, ဧကစ္စော ဒိဋ္ဌီနံ သမုဒယဉ္စ အတ္ထင်္ဂမဉ္စ အဿာဒဉ္စ အာဒီနဝဉ္စ နိဿရဏဉ္စ ယထာဘူတံ နပ္ပဇာနာတိ. တဿ ဒိဋ္ဌီနံ သမုဒယဉ္စ အတ္ထင်္ဂမဉ္စ အဿာဒဉ္စ အာဒီနဝဉ္စ နိဿရဏဉ္စ ယထာဘူတံ အပ္ပဇာနတော ယော ဒိဋ္ဌီသု ဒိဋ္ဌိရာဂေါ ဒိဋ္ဌိနန္ဒီ ဒိဋ္ဌိသ္နေဟော ဒိဋ္ဌိမုစ္ဆာ ဒိဋ္ဌိပိပါသာ ဒိဋ္ဌိပရိဠာဟော ဒိဋ္ဌိဇ္ဈောသာနံ ဒိဋ္ဌိတဏှာ သာနုသေတိ. အယံ ဝုစ္စတိ, ဘိက္ခဝေ, ဒိဋ္ဌိယောဂေါ. ဣတိ ကာမယောဂေါ ဘဝယောဂေါ ဒိဋ္ဌိယောဂေါ.
</Paragraph>

<Paragraph number="62" book="a4">
အဝိဇ္ဇာယောဂေါ စ ကထံ ဟောတိ? ဣဓ, ဘိက္ခဝေ, ဧကစ္စော ဆန္နံ ဖဿာယတနာနံ သမုဒယဉ္စ အတ္ထင်္ဂမဉ္စ အဿာဒဉ္စ အာဒီနဝဉ္စ နိဿရဏဉ္စ ယထာဘူတံ နပ္ပဇာနာတိ. တဿ ဆန္နံ ဖဿာယတနာနံ သမုဒယဉ္စ အတ္ထင်္ဂမဉ္စ အဿာဒဉ္စ အာဒီနဝဉ္စ နိဿရဏဉ္စ ယထာဘူတံ အပ္ပဇာနတော ယာ ဆသု ဖဿာယတနေသု အဝိဇ္ဇာ အညာဏံ သာနုသေတိ. အယံ ဝုစ္စတိ, ဘိက္ခဝေ, အဝိဇ္ဇာယောဂေါ. ဣတိ ကာမယောဂေါ ဘဝယောဂေါ ဒိဋ္ဌိယောဂေါ အဝိဇ္ဇာယောဂေါ, သံယုတ္တော ပါပကေဟိ အကုသလေဟိ ဓမ္မေဟိ သံကိလေသိကေဟိ ပေါနောဘဝိကေဟိ သဒရေဟိ ဒုက္ခဝိပါကေဟိ အာယတိံ ဇာတိဇရာမရဏိကေဟိ. တသ္မာ အယောဂက္ခေမီတိ ဝုစ္စတိ. ဣမေ ခေါ, ဘိက္ခဝေ, စတ္တာရော ယောဂါ.
</Paragraph>

<Paragraph number="63" book="a4">
စတ္တာရောမေ, ဘိက္ခဝေ, ဝိသံယောဂါ. ကတမေ စတ္တာရော? ကာမယောဂဝိသံယောဂေါ, ဘဝယောဂဝိသံယောဂေါ, ဒိဋ္ဌိယောဂဝိသံယောဂေါ, အဝိဇ္ဇာယောဂဝိသံယောဂေါ. ကတမော စ, ဘိက္ခဝေ, ကာမယောဂဝိသံယောဂေါ? ဣဓ, ဘိက္ခဝေ, ဧကစ္စော ကာမာနံ သမုဒယဉ္စ အတ္ထင်္ဂမဉ္စ အဿာဒဉ္စ အာဒီနဝဉ္စ နိဿရဏဉ္စ ယထာဘူတံ ပဇာနာတိ. တဿ ကာမာနံ သမုဒယဉ္စ အတ္ထင်္ဂမဉ္စ အဿာဒဉ္စ အာဒီနဝဉ္စ နိဿရဏဉ္စ ယထာဘူတံ ပဇာနတော ယော ကာမေသု ကာမရာဂေါ ကာမနန္ဒီ ကာမသ္နေဟော ကာမမုစ္ဆာ ကာမပိပါသာ ကာမပရိဠာဟော ကာမဇ္ဈောသာနံ ကာမတဏှာ သာ နာနုသေတိ. အယံ ဝုစ္စတိ, ဘိက္ခဝေ, ကာမယောဂဝိသံယောဂေါ. ဣတိ ကာမယောဂဝိသံယောဂေါ.
</Paragraph>

<Paragraph number="64" book="a4">
ဘဝယောဂဝိသံယောဂေါ စ ကထံ ဟောတိ? ဣဓ, ဘိက္ခဝေ, ဧကစ္စော ဘဝါနံ သမုဒယဉ္စ အတ္ထင်္ဂမဉ္စ အဿာဒဉ္စ အာဒီနဝဉ္စ နိဿရဏဉ္စ ယထာဘူတံ ပဇာနာတိ. တဿ ဘဝါနံ သမုဒယဉ္စ အတ္ထင်္ဂမဉ္စ အဿာဒဉ္စ အာဒီနဝဉ္စ နိဿရဏဉ္စ ယထာဘူတံ ပဇာနတော ယော ဘဝေသု ဘဝရာဂေါ ဘဝနန္ဒီ ဘဝသ္နေဟော ဘဝမုစ္ဆာ ဘဝပိပါသာ ဘဝပရိဠာဟော ဘဝဇ္ဈောသာနံ ဘဝတဏှာ သာ နာနုသေတိ. အယံ ဝုစ္စတိ, ဘိက္ခဝေ, ဘဝယောဂဝိသံယောဂေါ. ဣတိ ကာမယောဂဝိသံယောဂေါ ဘဝယောဂဝိသံယောဂေါ.
</Paragraph>

<Paragraph number="65" book="a4">
ဒိဋ္ဌိယောဂဝိသံယောဂေါ စ ကထံ ဟောတိ? ဣဓ, ဘိက္ခဝေ, ဧကစ္စော ဒိဋ္ဌီနံ သမုဒယဉ္စ အတ္ထင်္ဂမဉ္စ အဿာဒဉ္စ အာဒီနဝဉ္စ နိဿရဏဉ္စ ယထာဘူတံ ပဇာနာတိ. တဿ ဒိဋ္ဌီနံ သမုဒယဉ္စ အတ္ထင်္ဂမဉ္စ အဿာဒဉ္စ အာဒီနဝဉ္စ နိဿရဏဉ္စ ယထာဘူတံ ပဇာနတော ယော ဒိဋ္ဌီသု ဒိဋ္ဌိရာဂေါ ဒိဋ္ဌိနန္ဒီ ဒိဋ္ဌိသ္နေဟော ဒိဋ္ဌိမုစ္ဆာ ဒိဋ္ဌိပိပါသာ ဒိဋ္ဌိပရိဠာဟော ဒိဋ္ဌိဇ္ဈောသာနံ ဒိဋ္ဌိတဏှာ သာ နာနုသေတိ. အယံ ဝုစ္စတိ, ဘိက္ခဝေ, ဒိဋ္ဌိယောဂဝိသံယောဂေါ. ဣတိ ကာမယောဂဝိသံယောဂေါ ဘဝယောဂဝိသံယောဂေါ ဒိဋ္ဌိယောဂဝိသံယောဂေါ.
</Paragraph>

<Paragraph number="66" book="a4">
အဝိဇ္ဇာယောဂဝိသံယောဂေါ စ ကထံ ဟောတိ? ဣဓ, ဘိက္ခဝေ, ဧကစ္စော ဆန္နံ ဖဿာယတနာနံ သမုဒယဉ္စ အတ္ထင်္ဂမဉ္စ အဿာဒဉ္စ အာဒီနဝဉ္စ နိဿရဏဉ္စ ယထာဘူတံ ပဇာနာတိ. တဿ ဆန္နံ ဖဿာယတနာနံ သမုဒယဉ္စ အတ္ထင်္ဂမဉ္စ အဿာဒဉ္စ အာဒီနဝဉ္စ နိဿရဏဉ္စ ယထာဘူတံ ပဇာနတော ယာ ဆသု ဖဿာယတနေသု အဝိဇ္ဇာ အညာဏံ သာ နာနုသေတိ. အယံ ဝုစ္စတိ, ဘိက္ခဝေ, အဝိဇ္ဇာယောဂဝိသံယောဂေါ. ဣတိ ကာမယောဂဝိသံယောဂေါ ဘဝယောဂဝိသံယောဂေါ ဒိဋ္ဌိယောဂဝိသံယောဂေါ အဝိဇ္ဇာယောဂဝိသံယောဂေါ, ဝိသံယုတ္တော ပါပကေဟိ အကုသလေဟိ ဓမ္မေဟိ သံကိလေသိကေဟိ ပေါနောဘဝိကေဟိ သဒရေဟိ ဒုက္ခဝိပါကေဟိ အာယတိံ ဇာတိဇရာမရဏိကေဟိ. တသ္မာ ယောဂက္ခေမီတိ ဝုစ္စတိ. ဣမေ ခေါ, ဘိက္ခဝေ, စတ္တာရော ဝိသံယောဂါတိ.
</Paragraph>

<Paragraph number="67" type="verses" book="a4">
_ကာမယောဂေန သံယုတ္တာ,_  
_ဘဝယောဂေန စူဘယံ;_  
_ဒိဋ္ဌိယောဂေန သံယုတ္တာ,_  
_အဝိဇ္ဇာယ ပုရက္ခတာ._  

</Paragraph>

<Paragraph number="68" type="verses" book="a4">
_သတ္တာ ဂစ္ဆန္တိ သံသာရံ,_  
_ဇာတိမရဏဂါမိနော;_  
_ယေ စ ကာမေ ပရိညာယ,_  
_ဘဝယောဂဉ္စ သဗ္ဗသော._  

</Paragraph>

<Paragraph number="69" type="verses" book="a4">
_ဒိဋ္ဌိယောဂံ သမူဟစ္စ,_  
_အဝိဇ္ဇဉ္စ ဝိရာဇယံ;_  
_သဗ္ဗယောဂဝိသံယုတ္တာ,_  
_တေ ဝေ ယောဂါတိဂါ မုနီ”တိ._  


</Paragraph>
</Division>

<Paragraph number="70" type="center" book="a4">
ဒသမံ.



</Paragraph>

<Paragraph number="71" type="center" book="a4">
ဘဏ္ဍဂါမဝဂ္ဂေါ ပဌမော.



</Paragraph>

<Paragraph number="72" type="center" book="a4">
တဿုဒ္ဒါနံ


</Paragraph>

<Paragraph number="73" type="verses" book="a4">
_အနုဗုဒ္ဓံ ပပတိတံ ဒွေ,_  
_ခတာ အနုသောတပဉ္စမံ;_  
_အပ္ပဿုတော စ သောဘနံ,_  
_ဝေသာရဇ္ဇံ တဏှာယောဂေန တေ ဒသာတိ._
</Paragraph>