---
title: "3.1.10 အာသီဝိသသုတ္တ"
tableOfContents: false
sidebar:
  order: 2
type: "tipitaka"
basket: "su"
book: "a4"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="110" book="a4">

<Paragraph number="724" book="a4">
“စတ္တာရောမေ, ဘိက္ခဝေ, အာသီဝိသာ. ကတမေ စတ္တာရော? အာဂတဝိသော န ဃောရဝိသော, ဃောရဝိသော န အာဂတဝိသော, အာဂတဝိသော စ ဃောရဝိသော စ, နေဝါဂတဝိသော န ဃောရဝိသော—  ဣမေ ခေါ, ဘိက္ခဝေ, စတ္တာရော အာသီဝိသာ. ဧဝမေဝံ ခေါ, ဘိက္ခဝေ, စတ္တာရော အာသီဝိသူပမာ ပုဂ္ဂလာ သန္တော သံဝိဇ္ဇမာနာ လောကသ္မိံ. ကတမေ စတ္တာရော? အာဂတဝိသော န ဃောရဝိသော, ဃောရဝိသော န အာဂတဝိသော, အာဂတဝိသော စ ဃောရဝိသော စ, နေဝါဂတဝိသော န ဃောရဝိသော.
</Paragraph>

<Paragraph number="725" book="a4">
ကထဉ္စ, ဘိက္ခဝေ, ပုဂ္ဂလော အာဂတဝိသော ဟောတိ, န ဃောရဝိသော? ဣဓ, ဘိက္ခဝေ, ဧကစ္စော ပုဂ္ဂလော အဘိဏှံ ကုဇ္ဈတိ. သော စ ခွဿ ကောဓော န ဒီဃရတ္တံ အနုသေတိ. ဧဝံ ခေါ, ဘိက္ခဝေ, ပုဂ္ဂလော အာဂတဝိသော ဟောတိ, န ဃောရဝိသော. သေယျထာပိ သော, ဘိက္ခဝေ, အာသီဝိသော အာဂတဝိသော, န ဃောရဝိသော; တထူပမာဟံ, ဘိက္ခဝေ, ဣမံ ပုဂ္ဂလံ ဝဒါမိ.
</Paragraph>

<Paragraph number="726" book="a4">
ကထဉ္စ, ဘိက္ခဝေ, ပုဂ္ဂလော ဃောရဝိသော ဟောတိ, န အာဂတဝိသော? ဣဓ, ဘိက္ခဝေ, ဧကစ္စော ပုဂ္ဂလော န ဟေဝ ခေါ အဘိဏှံ ကုဇ္ဈတိ. သော စ ခွဿ ကောဓော ဒီဃရတ္တံ အနုသေတိ. ဧဝံ ခေါ, ဘိက္ခဝေ, ပုဂ္ဂလော ဃောရဝိသော ဟောတိ, န အာဂတဝိသော. သေယျထာပိ သော, ဘိက္ခဝေ, အာသီဝိသော ဃောရဝိသော, န အာဂတဝိသော; တထူပမာဟံ, ဘိက္ခဝေ, ဣမံ ပုဂ္ဂလံ ဝဒါမိ.
</Paragraph>

<Paragraph number="727" book="a4">
ကထဉ္စ, ဘိက္ခဝေ, ပုဂ္ဂလော အာဂတဝိသော စ ဟောတိ ဃောရဝိသော စ? ဣဓ, ဘိက္ခဝေ, ဧကစ္စော ပုဂ္ဂလော အဘိဏှံ ကုဇ္ဈတိ. သော စ ခွဿ ကောဓော ဒီဃရတ္တံ အနုသေတိ. ဧဝံ ခေါ, ဘိက္ခဝေ, ပုဂ္ဂလော အာဂတဝိသော စ ဟောတိ ဃောရဝိသော စ. သေယျထာပိ သော, ဘိက္ခဝေ, အာသီဝိသော အာဂတဝိသော စ ဃောရဝိသော စ; တထူပမာဟံ, ဘိက္ခဝေ, ဣမံ ပုဂ္ဂလံ ဝဒါမိ.
</Paragraph>

<Paragraph number="728" book="a4">
ကထဉ္စ, ဘိက္ခဝေ, ပုဂ္ဂလော နေဝါဂတဝိသော ဟောတိ န ဃောရဝိသော? ဣဓ, ဘိက္ခဝေ, ဧကစ္စော ပုဂ္ဂလော န ဟေဝ ခေါ အဘိဏှံ ကုဇ္ဈတိ. သော စ ခွဿ ကောဓော န ဒီဃရတ္တံ အနုသေတိ. ဧဝံ ခေါ, ဘိက္ခဝေ, ပုဂ္ဂလော နေဝါဂတဝိသော ဟောတိ, န ဃောရဝိသော. သေယျထာပိ သော, ဘိက္ခဝေ, အာသီဝိသော နေဝါဂတဝိသော န ဃောရဝိသော; တထူပမာဟံ, ဘိက္ခဝေ, ဣမံ ပုဂ္ဂလံ ဝဒါမိ. ဣမေ ခေါ, ဘိက္ခဝေ, စတ္တာရော အာသီဝိသူပမာ ပုဂ္ဂလာ သန္တော သံဝိဇ္ဇမာနာ လောကသ္မိန်”တိ.

</Paragraph>
</Division>

<Paragraph number="729" type="center" book="a4">
ဒသမံ.



</Paragraph>

<Paragraph number="730" type="center" book="a4">
ဝလာဟကဝဂ္ဂေါ ပဌမော.



</Paragraph>

<Paragraph number="731" type="center" book="a4">
တဿုဒ္ဒါနံ


</Paragraph>

<Paragraph number="732" type="verses" book="a4">
_ဒွေ ဝလာဟာ ကုမ္ဘ ဥဒက,_  
_ရဟဒါ ဒွေ ဟောန္တိ အမ္ဗာနိ;_  
_မူသိကာ ဗလီဗဒ္ဒါ ရုက္ခာ,_  
_အာသီဝိသေန တေ ဒသာတိ._
</Paragraph>