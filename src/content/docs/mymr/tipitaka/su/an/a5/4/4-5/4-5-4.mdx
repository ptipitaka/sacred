---
title: 4.5.4 ကာရဏပါလီသုတ္တ
tableOfContents: false
sidebar:
  order: 4
type: tipitaka
basket: su
book: a5
review:
  current: review
  updated: '2025-10-23T09:13:26.965722'
  updated_by: ''
  notes: ''
  history:
  - state: review
    date: '2025-10-23T09:13:26.965722'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="194" book="a5" e="ch" v="16" p="206">

<Paragraph number="1135" book="a5">
ဧကံ သမယံ ဘဂဝါ ဝေသာလိယံ ဝိဟရတိ မဟာဝနေ ကူဋာဂါရသာလာယံ. တေန ခေါ ပန သမယေန ကာရဏပါလီ ဗြာဟ္မဏော လိစ္ဆဝီနံ ကမ္မန္တံ ကာရေတိ. အဒ္ဒသာ ခေါ ကာရဏပါလီ ဗြာဟ္မဏော ပိင်္ဂိယာနိံ ဗြာဟ္မဏံ ဒူရတောဝ အာဂစ္ဆန္တံ; ဒိသွာ ပိင်္ဂိယာနိံ ဗြာဟ္မဏံ ဧတဒဝေါစ—
</Paragraph>

<Paragraph number="1136" book="a5">
“ဟန္ဒ ကုတော နု ဘဝံ ပိင်္ဂိယာနီ အာဂစ္ဆတိ ဒိဝါ ဒိဝဿာ”တိ? “ဣတောဟံ, ဘော, အာဂစ္ဆာမိ သမဏဿ ဂေါတမဿ သန္တိကာ”တိ. “တံ ကိံ မညတိ ဘဝံ ပိင်္ဂိယာနီ သမဏဿ ဂေါတမဿ ပညာဝေယျတ္တိယံ? ပဏ္ဍိတော မညေ”တိ? “ကော စာဟံ, ဘော, ကော စ သမဏဿ ဂေါတမဿ ပညာဝေယျတ္တိယံ ဇာနိဿာမိ. သောပိ နူနဿ တာဒိသောဝ ယော သမဏဿ ဂေါတမဿ ပညာဝေယျတ္တိယံ ဇာနေယျာ”တိ. “ဥဠာရာယ ခလု ဘဝံ ပိင်္ဂိယာနီ သမဏံ ဂေါတမံ ပသံသာယ ပသံသတီ”တိ. “ကော စာဟံ, ဘော, ကော စ သမဏံ ဂေါတမံ ပသံသိဿာမိ. ပသတ္ထပ္ပသတ္ထောဝ သော ဘဝံ ဂေါတမော သေဋ္ဌော ဒေဝမနုဿာနန်”တိ. “ကိံ ပန ဘဝံ ပိင်္ဂိယာနီ အတ္ထဝသံ သမ္ပဿမာနော သမဏေ ဂေါတမေ ဧဝံ အဘိပ္ပသန္နော”တိ?
</Paragraph>

<Paragraph number="1137" book="a5">
“သေယျထာပိ, ဘော, ပုရိသော အဂ္ဂရသပရိတိတ္တော န အညေသံ ဟီနာနံ ရသာနံ ပိဟေတိ; ဧဝမေဝံ ခေါ, ဘော, ယတော ယတော တဿ ဘောတော ဂေါတမဿ ဓမ္မံ သုဏာတိ—  ယဒိ သုတ္တသော, ယဒိ ဂေယျသော, ယဒိ ဝေယျာကရဏသော, ယဒိ အဗ္ဘုတဓမ္မသော—  တတော တတော န အညေသံ ပုထုသမဏဗြာဟ္မဏပ္ပဝါဒါနံ ပိဟေတိ.
</Paragraph>

<Paragraph number="1138" book="a5">
သေယျထာပိ, ဘော, ပုရိသော ဇိဃစ္ဆာဒုဗ္ဗလျပရေတော မဓုပိဏ္ဍိကံ အဓိဂစ္ဆေယျ. သော ယတော ယတော သာယေထ, လဘတေဝ သာဒုရသံ အသေစနကံ; ဧဝမေဝံ ခေါ, ဘော, ယတော ယတော တဿ ဘောတော ဂေါတမဿ ဓမ္မံ သုဏာတိ—  ယဒိ သုတ္တသော, ယဒိ ဂေယျသော, ယဒိ ဝေယျာကရဏသော, ယဒိ အဗ္ဘုတဓမ္မသော—  တတော တတော လဘတေဝ အတ္တမနတံ, လဘတိ စေတသော ပသာဒံ.
</Paragraph>

<Paragraph number="1139" book="a5">
သေယျထာပိ, ဘော, ပုရိသော စန္ဒနဃဋိကံ အဓိဂစ္ဆေယျ—  ဟရိစန္ဒနဿ ဝါ လောဟိတစန္ဒနဿ ဝါ. သော ယတော ယတော ဃာယေထ—  ယဒိ မူလတော, ယဒိ မဇ္ဈတော, ယဒိ အဂ္ဂတော—  အဓိဂစ္ဆတေဝ သုရဘိဂန္ဓံ အသေစနကံ; ဧဝမေဝံ ခေါ, ဘော, ယတော ယတော တဿ ဘောတော ဂေါတမဿ ဓမ္မံ သုဏာတိ—  ယဒိ သုတ္တသော, ယဒိ ဂေယျသော, ယဒိ ဝေယျာကရဏသော, ယဒိ အဗ္ဘုတဓမ္မသော—  တတော တတော အဓိဂစ္ဆတိ ပါမောဇ္ဇံ အဓိဂစ္ဆတိ သောမနဿံ.
</Paragraph>

<Paragraph number="1140" book="a5">
သေယျထာပိ, ဘော, ပုရိသော အာဗာဓိကော ဒုက္ခိတော ဗာဠှဂိလာနော. တဿ ကုသလော ဘိသက္ကော ဌာနသော အာဗာဓံ နီဟရေယျ; ဧဝမေဝံ ခေါ, ဘော, ယတော ယတော တဿ ဘောတော ဂေါတမဿ ဓမ္မံ သုဏာတိ—  ယဒိ သုတ္တသော, ယဒိ ဂေယျသော, ယဒိ ဝေယျာကရဏသော, ယဒိ အဗ္ဘုတဓမ္မသော—  တတော တတော သောကပရိဒေဝဒုက္ခဒေါမနဿုပါယာသာ အဗ္ဘတ္ထံ ဂစ္ဆန္တိ.
</Paragraph>

<Paragraph number="1141" book="a5">
သေယျထာပိ, ဘော, ပေါက္ခရဏီ အစ္ဆောဒကာ သာတောဒကာ သီတောဒကာ သေတကာ သုပတိတ္ထာ ရမဏီယာ. အထ ပုရိသော အာဂစ္ဆေယျ ဃမ္မာဘိတတ္တော ဃမ္မပရေတော ကိလန္တော တသိတော ပိပါသိတော. သော တံ ပေါက္ခရဏိံ ဩဂါဟေတွာ နှာတွာ စ ပိဝိတွာ စ သဗ္ဗဒရထကိလမထပရိဠာဟံ ပဋိပ္ပဿမ္ဘေယျ. ဧဝမေဝံ ခေါ, ဘော, ယတော ယတော တဿ ဘောတော ဂေါတမဿ ဓမ္မံ သုဏာတိ—  ယဒိ သုတ္တသော, ယဒိ ဂေယျသော, ယဒိ ဝေယျာကရဏသော, ယဒိ အဗ္ဘုတဓမ္မသော—  တတော တတော သဗ္ဗဒရထကိလမထပရိဠာဟာ ပဋိပ္ပဿမ္ဘန္တီ”တိ.
</Paragraph>

<Paragraph number="1142" book="a5">
ဧဝံ ဝုတ္တေ, ကာရဏပါလီ ဗြာဟ္မဏော ဥဋ္ဌာယာသနာ ဧကံသံ ဥတ္တရာသင်္ဂံ ကရိတွာ ဒက္ခိဏံ ဇာဏုမဏ္ဍလံ ပထဝိယံ နိဟန္တွာ ယေန ဘဂဝါ တေနဉ္ဇလိံ ပဏာမေတွာ တိက္ခတ္တုံ ဥဒါနံ ဥဒါနေသိ—
</Paragraph>

<Paragraph number="1143" book="a5">
“နမော တဿ ဘဂဝတော အရဟတော သမ္မာသမ္ဗုဒ္ဓဿ.
</Paragraph>

<Paragraph number="1144" book="a5">
နမော တဿ ဘဂဝတော အရဟတော သမ္မာသမ္ဗုဒ္ဓဿ.
</Paragraph>

<Paragraph number="1145" book="a5">
နမော တဿ ဘဂဝတော အရဟတော သမ္မာသမ္ဗုဒ္ဓဿာတိ.
</Paragraph>

<Paragraph number="1146" book="a5">
အဘိက္ကန္တံ, ဘော ပိင်္ဂိယာနိ, အဘိက္ကန္တံ, ဘော ပိင်္ဂိယာနိ. သေယျထာပိ, ဘော ပိင်္ဂိယာနိ, နိက္ကုဇ္ဇိတံ ဝါ ဥက္ကုဇ္ဇေယျ ပဋိစ္ဆန္နံ ဝါ ဝိဝရေယျ, မူဠှဿ ဝါ မဂ္ဂံ အာစိက္ခေယျ အန္ဓကာရေ ဝါ တေလပဇ္ဇောတံ ဓာရေယျ—  ‘စက္ခုမန္တော ရူပါနိ ဒက္ခန္တီ’တိ; ဧဝမေဝံ ဘောတာ ပိင်္ဂိယာနိနာ အနေကပရိယာယေန ဓမ္မော ပကာသိတော. ဧသာဟံ, ဘော ပိင်္ဂိယာနိ, တံ ဘဝန္တံ ဂေါတမံ သရဏံ ဂစ္ဆာမိ ဓမ္မဉ္စ ဘိက္ခုသံဃဉ္စ. ဥပါသကံ မံ ဘဝံ ပိင်္ဂိယာနီ ဓာရေတု, အဇ္ဇတဂ္ဂေ ပါဏုပေတံ သရဏံ ဂတန်”တိ.

</Paragraph>
</Division>

<Paragraph number="1147" type="center" book="a5">
စတုတ္ထံ.
</Paragraph>