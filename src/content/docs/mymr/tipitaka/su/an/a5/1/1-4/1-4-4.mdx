---
title: 1.4.4 သီဟသေနာပတိသုတ္တ
tableOfContents: false
sidebar:
  order: 4
type: tipitaka
basket: su
book: a5
review:
  current: review
  updated: '2025-10-23T09:13:26.349265'
  updated_by: ''
  notes: ''
  history:
  - state: review
    date: '2025-10-23T09:13:26.349265'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="34" book="a5" e="ch" v="16" p="32">

<Paragraph number="172" book="a5">
ဧကံ သမယံ ဘဂဝါ ဝေသာလိယံ ဝိဟရတိ မဟာဝနေ ကူဋာဂါရသာလာယံ. အထ ခေါ သီဟော သေနာပတိ ယေန ဘဂဝါ တေနုပသင်္ကမိ; ဥပသင်္ကမိတွာ ဘဂဝန္တံ အဘိဝါဒေတွာ ဧကမန္တံ နိသီဒိ. ဧကမန္တံ နိသိန္နော ခေါ သီဟော သေနာပတိ ဘဂဝန္တံ ဧတဒဝေါစ—  “သက္ကာ နု ခေါ, ဘန္တေ, ဘဂဝါ သန္ဒိဋ္ဌိကံ ဒါနဖလံ ပညာပေတုန်”တိ?
</Paragraph>

<Paragraph number="173" book="a5">
“သက္ကာ, သီဟာ”တိ ဘဂဝါ အဝေါစ—  “ဒါယကော, သီဟ, ဒါနပတိ ဗဟုနော ဇနဿ ပိယော ဟောတိ မနာပေါ. ယမ္ပိ, သီဟ, ဒါယကော ဒါနပတိ ဗဟုနော ဇနဿ ပိယော ဟောတိ မနာပေါ, ဣဒမ္ပိ သန္ဒိဋ္ဌိကံ ဒါနဖလံ.
</Paragraph>

<Paragraph number="174" book="a5">
ပုန စပရံ, သီဟ, ဒါယကံ ဒါနပတိံ သန္တော သပ္ပုရိသာ ဘဇန္တိ. ယမ္ပိ, သီဟ, ဒါယကံ ဒါနပတိံ သန္တော သပ္ပုရိသာ ဘဇန္တိ, ဣဒမ္ပိ သန္ဒိဋ္ဌိကံ ဒါနဖလံ.
</Paragraph>

<Paragraph number="175" book="a5">
ပုန စပရံ, သီဟ, ဒါယကဿ ဒါနပတိနော ကလျာဏော ကိတ္တိသဒ္ဒေါ အဗ္ဘုဂ္ဂစ္ဆတိ. ယမ္ပိ, သီဟ, ဒါယကဿ ဒါနပတိနော ကလျာဏော ကိတ္တိသဒ္ဒေါ အဗ္ဘုဂ္ဂစ္ဆတိ, ဣဒမ္ပိ သန္ဒိဋ္ဌိကံ ဒါနဖလံ.
</Paragraph>

<Paragraph number="176" book="a5">
ပုန စပရံ, သီဟ, ဒါယကော ဒါနပတိ ယံ ယဒေဝ ပရိသံ ဥပသင်္ကမတိ—  ယဒိ ခတ္တိယပရိသံ ယဒိ ဗြာဟ္မဏပရိသံ ယဒိ ဂဟပတိပရိသံ ယဒိ သမဏပရိသံ—  ဝိသာရဒေါ ဥပသင်္ကမတိ အမင်္ကုဘူတော. ယမ္ပိ, သီဟ, ဒါယကော ဒါနပတိ ယံ ယဒေဝ ပရိသံ ဥပသင်္ကမတိ—  ယဒိ ခတ္တိယပရိသံ ယဒိ ဗြာဟ္မဏပရိသံ ယဒိ ဂဟပတိပရိသံ ယဒိ သမဏပရိသံ—  ဝိသာရဒေါ ဥပသင်္ကမတိ အမင်္ကုဘူတော, ဣဒမ္ပိ သန္ဒိဋ္ဌိကံ ဒါနဖလံ.
</Paragraph>

<Paragraph number="177" book="a5">
ပုန စပရံ, သီဟ, ဒါယကော ဒါနပတိ ကာယဿ ဘေဒါ ပရံ မရဏာ သုဂတိံ သဂ္ဂံ လောကံ ဥပပဇ္ဇတိ. ယမ္ပိ, သီဟ, ဒါယကော ဒါနပတိ ကာယဿ ဘေဒါ ပရံ မရဏာ သုဂတိံ သဂ္ဂံ လောကံ ဥပပဇ္ဇတိ, ဣဒံ သမ္ပရာယိကံ ဒါနဖလန်”တိ.
</Paragraph>

<Paragraph number="178" book="a5">
ဧဝံ ဝုတ္တေ, သီဟော သေနာပတိ ဘဂဝန္တံ ဧတဒဝေါစ—  “ယာနိမာနိ, ဘန္တေ, ဘဂဝတာ စတ္တာရိ သန္ဒိဋ္ဌိကာနိ ဒါနဖလာနိ အက္ခာတာနိ, နာဟံ ဧတ္ထ ဘဂဝတော သဒ္ဓါယ ဂစ္ဆာမိ; အဟံ ပေတာနိ ဇာနာမိ. အဟံ, ဘန္တေ, ဒါယကော ဒါနပတိ ဗဟုနော ဇနဿ ပိယော မနာပေါ. အဟံ, ဘန္တေ, ဒါယကော ဒါနပတိ; မံ သန္တော သပ္ပုရိသာ ဘဇန္တိ. အဟံ, ဘန္တေ, ဒါယကော ဒါနပတိ; မယှံ ကလျာဏော ကိတ္တိသဒ္ဒေါ အဗ္ဘုဂ္ဂတော—  ‘သီဟော သေနာပတိ ဒါယကော ကာရကော သံဃုပဋ္ဌာကော’တိ. အဟံ, ဘန္တေ, ဒါယကော ဒါနပတိ ယံ ယဒေဝ ပရိသံ ဥပသင်္ကမာမိ—  ယဒိ ခတ္တိယပရိသံ ယဒိ ဗြာဟ္မဏပရိသံ ယဒိ ဂဟပတိပရိသံ ယဒိ သမဏပရိသံ—  ဝိသာရဒေါ ဥပသင်္ကမာမိ အမင်္ကုဘူတော. ယာနိမာနိ, ဘန္တေ, ဘဂဝတာ စတ္တာရိ သန္ဒိဋ္ဌိကာနိ ဒါနဖလာနိ အက္ခာတာနိ, နာဟံ ဧတ္ထ ဘဂဝတော သဒ္ဓါယ ဂစ္ဆာမိ; အဟံ ပေတာနိ ဇာနာမိ. ယဉ္စ ခေါ မံ, ဘန္တေ, ဘဂဝါ ဧဝမာဟ—  ‘ဒါယကော, သီဟ, ဒါနပတိ ကာယဿ ဘေဒါ ပရံ မရဏာ သုဂတိံ သဂ္ဂံ လောကံ ဥပပဇ္ဇတီ’တိ, ဧတာဟံ န ဇာနာမိ; ဧတ္ထ စ ပနာဟံ ဘဂဝတော သဒ္ဓါယ ဂစ္ဆာမီ”တိ. “ဧဝမေတံ, သီဟ, ဧဝမေတံ, သီဟ. ဒါယကော ဒါနပတိ ကာယဿ ဘေဒါ ပရံ မရဏာ သုဂတိံ သဂ္ဂံ လောကံ ဥပပဇ္ဇတီတိ.
</Paragraph>

<Paragraph number="179" type="verses" book="a5">
_ဒဒံ ပိယော ဟောတိ ဘဇန္တိ နံ ဗဟူ,_  
_ကိတ္တိဉ္စ ပပ္ပေါတိ ယသော စ ဝဍ္ဎတိ;_  
_အမင်္ကုဘူတော ပရိသံ ဝိဂါဟတိ,_  
_ဝိသာရဒေါ ဟောတိ နရော အမစ္ဆရီ._  

</Paragraph>

<Paragraph number="180" type="verses" book="a5">
_တသ္မာ ဟိ ဒါနာနိ ဒဒန္တိ ပဏ္ဍိတာ,_  
_ဝိနေယျ မစ္ဆေရမလံ သုခေသိနော;_  
_တေ ဒီဃရတ္တံ တိဒိဝေ ပတိဋ္ဌိတာ,_  
_ဒေဝါနံ သဟဗျဂတာ ရမန္တိ တေ._  

</Paragraph>

<Paragraph number="181" type="verses" book="a5">
_ကတာဝကာသာ ကတကုသလာ ဣတော စုတာ,_  
_သယံပဘာ အနုဝိစရန္တိ နန္ဒနံ;_  
_တေ တတ္ထ နန္ဒန္တိ ရမန္တိ မောဒရေ,_  
_သမပ္ပိတာ ကာမဂုဏေဟိ ပဉ္စဟိ;_  
_ကတွာန ဝါကျံ အသိတဿ တာဒိနော,_  
_ရမန္တိ သဂ္ဂေ သုဂတဿ သာဝကာ”တိ._  


</Paragraph>
</Division>

<Paragraph number="182" type="center" book="a5">
စတုတ္ထံ.
</Paragraph>