---
title: 4.5.2 ဒေါဏဗြာဟ္မဏသုတ္တ
tableOfContents: false
sidebar:
  order: 2
type: tipitaka
basket: su
book: a5
review:
  current: review
  updated: '2025-10-27T21:48:26.231490'
  updated_by: ''
  notes: ''
  history:
  - state: review
    date: '2025-10-27T21:48:26.231490'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="192" book="a5" e="ch" v="16" p="196">

<Paragraph number="1104" book="a5">
အထ ခေါ ဒေါဏော ဗြာဟ္မဏော ယေန ဘဂဝါ တေနုပသင်္ကမိ; ဥပသင်္ကမိတွာ ဘဂဝတာ သဒ္ဓိံ သမ္မောဒိ. သမ္မောဒနီယံ ကထံ သာရဏီယံ ဝီတိသာရေတွာ ဧကမန္တံ နိသီဒိ. ဧကမန္တံ နိသိန္နော ခေါ ဒေါဏော ဗြာဟ္မဏော ဘဂဝန္တံ ဧတဒဝေါစ—
</Paragraph>

<Paragraph number="1105" book="a5">
“သုတံ မေတံ, ဘော ဂေါတမ—  ‘န သမဏော ဂေါတမော ဗြာဟ္မဏေ ဇိဏ္ဏေ ဝုဍ္ဎေ မဟလ္လကေ အဒ္ဓဂတေ ဝယောအနုပ္ပတ္တေ အဘိဝါဒေတိ ဝါ ပစ္စုဋ္ဌေတိ ဝါ အာသနေန ဝါ နိမန္တေတီ’တိ. တယိဒံ, ဘော ဂေါတမ, တထေဝ. န ဟိ ဘဝံ ဂေါတမော ဗြာဟ္မဏေ ဇိဏ္ဏေ ဝုဍ္ဎေ မဟလ္လကေ အဒ္ဓဂတေ ဝယောအနုပ္ပတ္တေ အဘိဝါဒေတိ ဝါ ပစ္စုဋ္ဌေတိ ဝါ အာသနေန ဝါ နိမန္တေတိ. တယိဒံ, ဘော ဂေါတမ, န သမ္ပန္နမေဝါ”တိ. “တွမ္ပိ နော, ဒေါဏ, ဗြာဟ္မဏော ပဋိဇာနာသီ”တိ? “ယဉှိ တံ, ဘော ဂေါတမ, သမ္မာ ဝဒမာနော ဝဒေယျ—  ‘ဗြာဟ္မဏော ဥဘတော သုဇာတော—  မာတိတော စ ပိတိတော စ, သံသုဒ္ဓဂဟဏိကော, ယာဝ သတ္တမာ ပိတာမဟယုဂါ အက္ခိတ္တော အနုပက္ကုဋ္ဌော ဇာတိဝါဒေန, အဇ္ဈာယကော မန္တဓရော, တိဏ္ဏံ ဝေဒါနံ ပါရဂူ သနိဃဏ္ဍုကေဋုဘာနံ သာက္ခရပ္ပဘေဒါနံ ဣတိဟာသပဉ္စမာနံ, ပဒကော ဝေယျာကရဏော လောကာယတမဟာပုရိသလက္ခဏေသု အနဝယော’တိ, မမေဝ တံ, ဘော ဂေါတမ, သမ္မာ ဝဒမာနော ဝဒေယျ. အဟဉှိ, ဘော ဂေါတမ, ဗြာဟ္မဏော ဥဘတော သုဇာတော—  မာတိတော စ ပိတိတော စ, သံသုဒ္ဓဂဟဏိကော, ယာဝ သတ္တမာ ပိတာမဟယုဂါ အက္ခိတ္တော အနုပက္ကုဋ္ဌော ဇာတိဝါဒေန, အဇ္ဈာယကော မန္တဓရော, တိဏ္ဏံ ဝေဒါနံ ပါရဂူ သနိဃဏ္ဍုကေဋုဘာနံ သာက္ခရပ္ပဘေဒါနံ ဣတိဟာသပဉ္စမာနံ, ပဒကော ဝေယျာကရဏော လောကာယတမဟာပုရိသလက္ခဏေသု အနဝယော”တိ.
</Paragraph>

<Paragraph number="1106" book="a5">
“ယေ ခေါ တေ, ဒေါဏ, ဗြာဟ္မဏာနံ ပုဗ္ဗကာ ဣသယော မန္တာနံ ကတ္တာရော မန္တာနံ ပဝတ္တာရော, ယေသမိဒံ ဧတရဟိ ဗြာဟ္မဏာ ပေါရာဏံ မန္တပဒံ ဂီတံ ပဝုတ္တံ သမိဟိတံ တဒနုဂါယန္တိ တဒနုဘာသန္တိ ဘာသိတမနုဘာသန္တိ သဇ္ဈာယိတမနုသဇ္ဈာယန္တိ ဝါစိတမနုဝါစေန္တိ, သေယျထိဒံ—  အဋ္ဌကော, ဝါမကော, ဝါမဒေဝေါ, ဝေဿာမိတ္တော, ယမဒဂ္ဂိ, အင်္ဂီရသော, ဘာရဒွါဇော, ဝါသေဋ္ဌော, ကဿပေါ, ဘဂု; တျာဿုမေ ပဉ္စ ဗြာဟ္မဏေ ပညာပေန္တိ—  ဗြဟ္မသမံ, ဒေဝသမံ, မရိယာဒံ, သမ္ဘိန္နမရိယာဒံ, ဗြာဟ္မဏစဏ္ဍာလံယေဝ ပဉ္စမံ. တေသံ တွံ ဒေါဏ, ကတမော”တိ?
</Paragraph>

<Paragraph number="1107" book="a5">
“န ခေါ မယံ, ဘော ဂေါတမ, ပဉ္စ ဗြာဟ္မဏေ ဇာနာမ, အထ ခေါ မယံ ဗြာဟ္မဏာတွေဝ ဇာနာမ. သာဓု မေ ဘဝံ ဂေါတမော တထာ ဓမ္မံ ဒေသေတု ယထာ အဟံ ဣမေ ပဉ္စ ဗြာဟ္မဏေ ဇာနေယျန်”တိ. “တေန ဟိ, ဗြာဟ္မဏ, သုဏောဟိ, သာဓုကံ မနသိ ကရောဟိ; ဘာသိဿာမီ”တိ. “ဧဝံ, ဘော”တိ ခေါ ဒေါဏော ဗြာဟ္မဏော ဘဂဝတော ပစ္စဿောသိ. ဘဂဝါ ဧတဒဝေါစ—
</Paragraph>

<Paragraph number="1108" book="a5">
“ကထဉ္စ, ဒေါဏ, ဗြာဟ္မဏော ဗြဟ္မသမော ဟောတိ? ဣဓ, ဒေါဏ, ဗြာဟ္မဏော ဥဘတော သုဇာတော ဟောတိ—  မာတိတော စ ပိတိတော စ, သံသုဒ္ဓဂဟဏိကော, ယာဝ သတ္တမာ ပိတာမဟယုဂါ အက္ခိတ္တော အနုပက္ကုဋ္ဌော ဇာတိဝါဒေန. သော အဋ္ဌစတ္တာလီသဝဿာနိ ကောမာရဗြဟ္မစရိယံ စရတိ မန္တေ အဓီယမာနော. အဋ္ဌစတ္တာလီသဝဿာနိ ကောမာရဗြဟ္မစရိယံ စရိတွာ မန္တေ အဓီယိတွာ အာစရိယဿ အာစရိယဓနံ ပရိယေသတိ ဓမ္မေနေဝ, နော အဓမ္မေန.
</Paragraph>

<Paragraph number="1109" book="a5">
တတ္ထ စ, ဒေါဏ, ကော ဓမ္မော? နေဝ ကသိယာ န ဝဏိဇ္ဇာယ န ဂေါရက္ခေန န ဣဿတ္ထေန န ရာဇပေါရိသေန န သိပ္ပညတရေန, ကေဝလံ ဘိက္ခာစရိယာယ ကပါလံ အနတိမညမာနော. သော အာစရိယဿ အာစရိယဓနံ နိယျာဒေတွာ ကေသမဿုံ ဩဟာရေတွာ ကာသာယာနိ ဝတ္ထာနိ အစ္ဆာဒေတွာ အဂါရသ္မာ အနဂါရိယံ ပဗ္ဗဇတိ. သော ဧဝံ ပဗ္ဗဇိတော သမာနော မေတ္တာသဟဂတေန စေတသာ ဧကံ ဒိသံ ဖရိတွာ ဝိဟရတိ, တထာ ဒုတိယံ တထာ တတိယံ တထာ စတုတ္ထံ, ဣတိ ဥဒ္ဓမဓော တိရိယံ သဗ္ဗဓိ သဗ္ဗတ္တတာယ သဗ္ဗာဝန္တံ လောကံ မေတ္တာသဟဂတေန စေတသာ ဝိပုလေန မဟဂ္ဂတေန အပ္ပမာဏေန အဝေရေန အဗျာပဇ္ဇေန ဖရိတွာ ဝိဟရတိ. ကရုဏာ …ပေ…  မုဒိတာ…  ဥပေက္ခာသဟဂတေန စေတသာ ဧကံ ဒိသံ ဖရိတွာ ဝိဟရတိ, တထာ ဒုတိယံ တထာ တတိယံ တထာ စတုတ္ထံ, ဣတိ ဥဒ္ဓမဓော တိရိယံ သဗ္ဗဓိ သဗ္ဗတ္တတာယ သဗ္ဗာဝန္တံ လောကံ ဥပေက္ခာသဟဂတေန စေတသာ ဝိပုလေန မဟဂ္ဂတေန အပ္ပမာဏေန အဝေရေန အဗျာပဇ္ဇေန ဖရိတွာ ဝိဟရတိ. သော ဣမေ စတ္တာရော ဗြဟ္မဝိဟာရေ ဘာဝေတွာ ကာယဿ ဘေဒါ ပရံ မရဏာ သုဂတိံ ဗြဟ္မလောကံ ဥပပဇ္ဇတိ. ဧဝံ ခေါ, ဒေါဏ, ဗြာဟ္မဏော ဗြဟ္မသမော ဟောတိ. (1)
</Paragraph>

<Paragraph number="1110" book="a5">
ကထဉ္စ, ဒေါဏ, ဗြာဟ္မဏော ဒေဝသမော ဟောတိ? ဣဓ, ဒေါဏ, ဗြာဟ္မဏော ဥဘတော သုဇာတော ဟောတိ—  မာတိတော စ ပိတိတော စ, သံသုဒ္ဓဂဟဏိကော, ယာဝ သတ္တမာ ပိတာမဟယုဂါ အက္ခိတ္တော အနုပက္ကုဋ္ဌော ဇာတိဝါဒေန. သော အဋ္ဌစတ္တာလီသဝဿာနိ ကောမာရဗြဟ္မစရိယံ စရတိ မန္တေ အဓီယမာနော. အဋ္ဌစတ္တာလီသဝဿာနိ ကောမာရဗြဟ္မစရိယံ စရိတွာ မန္တေ အဓီယိတွာ အာစရိယဿ အာစရိယဓနံ ပရိယေသတိ ဓမ္မေနေဝ, နော အဓမ္မေန. တတ္ထ စ, ဒေါဏ, ကော ဓမ္မော? နေဝ ကသိယာ န ဝဏိဇ္ဇာယ န ဂေါရက္ခေန န ဣဿတ္ထေန န ရာဇပေါရိသေန န သိပ္ပညတရေန, ကေဝလံ ဘိက္ခာစရိယာယ ကပါလံ အနတိမညမာနော. သော အာစရိယဿ အာစရိယဓနံ နိယျာဒေတွာ ဒါရံ ပရိယေသတိ ဓမ္မေနေဝ, နော အဓမ္မေန.
</Paragraph>

<Paragraph number="1111" book="a5">
တတ္ထ စ, ဒေါဏ, ကော ဓမ္မော? နေဝ ကယေန န ဝိက္ကယေန, ဗြာဟ္မဏိံယေဝ ဥဒကူပဿဋ္ဌံ. သော ဗြာဟ္မဏိံယေဝ ဂစ္ဆတိ, န ခတ္တိယိံ န ဝေဿိံ န သုဒ္ဒိံ န စဏ္ဍာလိံ န နေသာဒိံ န ဝေနိံ န ရထကာရိံ န ပုက္ကုသိံ ဂစ္ဆတိ, န ဂဗ္ဘိနိံ ဂစ္ဆတိ, န ပါယမာနံ ဂစ္ဆတိ, န အနုတုနိံ ဂစ္ဆတိ. ကသ္မာ စ, ဒေါဏ, ဗြာဟ္မဏော န ဂဗ္ဘိနိံ ဂစ္ဆတိ? သစေ, ဒေါဏ, ဗြာဟ္မဏော ဂဗ္ဘိနိံ ဂစ္ဆတိ, အတိမီဠှဇော နာမ သော ဟောတိ မာဏဝကော ဝါ မာဏဝိကာ ဝါ. တသ္မာ, ဒေါဏ, ဗြာဟ္မဏော န ဂဗ္ဘိနိံ ဂစ္ဆတိ. ကသ္မာ စ, ဒေါဏ, ဗြာဟ္မဏော န ပါယမာနံ ဂစ္ဆတိ? သစေ, ဒေါဏ, ဗြာဟ္မဏော ပါယမာနံ ဂစ္ဆတိ, အသုစိပဋိပီဠိတော နာမ သော ဟောတိ မာဏဝကော ဝါ မာဏဝိကာ ဝါ. တသ္မာ, ဒေါဏ, ဗြာဟ္မဏော န ပါယမာနံ ဂစ္ဆတိ. တဿ သာ ဟောတိ ဗြာဟ္မဏီ နေဝ ကာမတ္ထာ န ဒဝတ္ထာ န ရတတ္ထာ, ပဇတ္ထာဝ ဗြာဟ္မဏဿ ဗြာဟ္မဏီ ဟောတိ. သော မေထုနံ ဥပ္ပါဒေတွာ ကေသမဿုံ ဩဟာရေတွာ ကာသာယာနိ ဝတ္ထာနိ အစ္ဆာဒေတွာ အဂါရသ္မာ အနဂါရိယံ ပဗ္ဗဇတိ. သော ဧဝံ ပဗ္ဗဇိတော သမာနော ဝိဝိစ္စေဝ ကာမေဟိ …ပေ…  စတုတ္ထံ ဈာနံ ဥပသမ္ပဇ္ဇ ဝိဟရတိ. သော ဣမေ စတ္တာရော ဈာနေ ဘာဝေတွာ ကာယဿ ဘေဒါ ပရံ မရဏာ သုဂတိံ သဂ္ဂံ လောကံ ဥပပဇ္ဇတိ. ဧဝံ ခေါ, ဒေါဏ, ဗြာဟ္မဏော ဒေဝသမော ဟောတိ. (2)
</Paragraph>

<Paragraph number="1112" book="a5">
ကထဉ္စ, ဒေါဏ, ဗြာဟ္မဏော မရိယာဒေါ ဟောတိ? ဣဓ, ဒေါဏ, ဗြာဟ္မဏော ဥဘတော သုဇာတော ဟောတိ—  မာတိတော စ ပိတိတော စ, သံသုဒ္ဓဂဟဏိကော, ယာဝ သတ္တမာ ပိတာမဟယုဂါ အက္ခိတ္တော အနုပက္ကုဋ္ဌော ဇာတိဝါဒေန. သော အဋ္ဌစတ္တာလီသဝဿာနိ ကောမာရဗြဟ္မစရိယံ စရတိ မန္တေ အဓီယမာနော. အဋ္ဌစတ္တာလီသဝဿာနိ ကောမာရဗြဟ္မစရိယံ စရိတွာ မန္တေ အဓီယိတွာ အာစရိယဿ အာစရိယဓနံ ပရိယေသတိ ဓမ္မေနေဝ, နော အဓမ္မေန. တတ္ထ စ, ဒေါဏ, ကော ဓမ္မော? နေဝ ကသိယာ န ဝဏိဇ္ဇာယ န ဂေါရက္ခေန န ဣဿတ္ထေန န ရာဇပေါရိသေန န သိပ္ပညတရေန, ကေဝလံ ဘိက္ခာစရိယာယ ကပါလံ အနတိမညမာနော. သော အာစရိယဿ အာစရိယဓနံ နိယျာဒေတွာ ဒါရံ ပရိယေသတိ ဓမ္မေနေဝ, နော အဓမ္မေန.
</Paragraph>

<Paragraph number="1113" book="a5">
တတ္ထ စ, ဒေါဏ, ကော ဓမ္မော? နေဝ ကယေန န ဝိက္ကယေန, ဗြာဟ္မဏိံယေဝ ဥဒကူပဿဋ္ဌံ. သော ဗြာဟ္မဏိံယေဝ ဂစ္ဆတိ, န ခတ္တိယိံ န ဝေဿိံ န သုဒ္ဒိံ န စဏ္ဍာလိံ န နေသာဒိံ န ဝေနိံ န ရထကာရိံ န ပုက္ကုသိံ ဂစ္ဆတိ, န ဂဗ္ဘိနိံ ဂစ္ဆတိ, န ပါယမာနံ ဂစ္ဆတိ, န အနုတုနိံ ဂစ္ဆတိ. ကသ္မာ စ, ဒေါဏ, ဗြာဟ္မဏော န ဂဗ္ဘိနိံ ဂစ္ဆတိ? သစေ, ဒေါဏ, ဗြာဟ္မဏော ဂဗ္ဘိနိံ ဂစ္ဆတိ, အတိမီဠှဇော နာမ သော ဟောတိ မာဏဝကော ဝါ မာဏဝိကာ ဝါ. တသ္မာ, ဒေါဏ, ဗြာဟ္မဏော န ဂဗ္ဘိနိံ ဂစ္ဆတိ. ကသ္မာ စ, ဒေါဏ, ဗြာဟ္မဏော န ပါယမာနံ ဂစ္ဆတိ? သစေ, ဒေါဏ, ဗြာဟ္မဏော ပါယမာနံ ဂစ္ဆတိ, အသုစိပဋိပီဠိတော နာမ သော ဟောတိ မာဏဝကော ဝါ မာဏဝိကာ ဝါ. တသ္မာ, ဒေါဏ, ဗြာဟ္မဏော န ပါယမာနံ ဂစ္ဆတိ. တဿ သာ ဟောတိ ဗြာဟ္မဏီ နေဝ ကာမတ္ထာ န ဒဝတ္ထာ န ရတတ္ထာ, ပဇတ္ထာဝ ဗြာဟ္မဏဿ ဗြာဟ္မဏီ ဟောတိ. သော မေထုနံ ဥပ္ပါဒေတွာ တမေဝ ပုတ္တဿာဒံ နိကာမယမာနော ကုဋုမ္ဗံ အဇ္ဈာဝသတိ, န အဂါရသ္မာ အနဂါရိယံ ပဗ္ဗဇတိ. ယာဝ ပေါရာဏာနံ ဗြာဟ္မဏာနံ မရိယာဒေါ တတ္ထ တိဋ္ဌတိ, တံ န ဝီတိက္ကမတိ. ‘ယာဝ ပေါရာဏာနံ ဗြာဟ္မဏာနံ မရိယာဒေါ တတ္ထ ဗြာဟ္မဏော ဌိတော တံ န ဝီတိက္ကမတီ’တိ, ခေါ, ဒေါဏ, တသ္မာ ဗြာဟ္မဏော မရိယာဒေါတိ ဝုစ္စတိ. ဧဝံ ခေါ, ဒေါဏ, ဗြာဟ္မဏော မရိယာဒေါ ဟောတိ. (3)
</Paragraph>

<Paragraph number="1114" book="a5">
ကထဉ္စ, ဒေါဏ, ဗြာဟ္မဏော သမ္ဘိန္နမရိယာဒေါ ဟောတိ? ဣဓ, ဒေါဏ, ဗြာဟ္မဏော ဥဘတော သုဇာတော ဟောတိ—  မာတိတော စ ပိတိတော စ, သံသုဒ္ဓဂဟဏိကော, ယာဝ သတ္တမာ ပိတာမဟယုဂါ အက္ခိတ္တော အနုပက္ကုဋ္ဌော ဇာတိဝါဒေန. သော အဋ္ဌစတ္တာလီသဝဿာနိ ကောမာရဗြဟ္မစရိယံ စရတိ မန္တေ အဓီယမာနော. အဋ္ဌစတ္တာလီသဝဿာနိ ကောမာရဗြဟ္မစရိယံ စရိတွာ မန္တေ အဓီယိတွာ အာစရိယဿ အာစရိယဓနံ ပရိယေသတိ ဓမ္မေနေဝ, နော အဓမ္မေန.
</Paragraph>

<Paragraph number="1115" book="a5">
တတ္ထ စ, ဒေါဏ, ကော ဓမ္မော? နေဝ ကသိယာ န ဝဏိဇ္ဇာယ န ဂေါရက္ခေန န ဣဿတ္ထေန န ရာဇပေါရိသေန န သိပ္ပညတရေန, ကေဝလံ ဘိက္ခာစရိယာယ ကပါလံ အနတိမညမာနော. သော အာစရိယဿ အာစရိယဓနံ နိယျာဒေတွာ ဒါရံ ပရိယေသတိ ဓမ္မေနပိ အဓမ္မေနပိ ကယေနပိ ဝိက္ကယေနပိ ဗြာဟ္မဏိမ္ပိ ဥဒကူပဿဋ္ဌံ. သော ဗြာဟ္မဏိမ္ပိ ဂစ္ဆတိ ခတ္တိယိမ္ပိ ဂစ္ဆတိ ဝေဿိမ္ပိ ဂစ္ဆတိ သုဒ္ဒိမ္ပိ ဂစ္ဆတိ စဏ္ဍာလိမ္ပိ ဂစ္ဆတိ နေသာဒိမ္ပိ ဂစ္ဆတိ ဝေနိမ္ပိ ဂစ္ဆတိ ရထကာရိမ္ပိ ဂစ္ဆတိ ပုက္ကုသိမ္ပိ ဂစ္ဆတိ ဂဗ္ဘိနိမ္ပိ ဂစ္ဆတိ ပါယမာနမ္ပိ ဂစ္ဆတိ ဥတုနိမ္ပိ ဂစ္ဆတိ အနုတုနိမ္ပိ ဂစ္ဆတိ. တဿ သာ ဟောတိ ဗြာဟ္မဏီ ကာမတ္ထာပိ ဒဝတ္ထာပိ ရတတ္ထာပိ ပဇတ္ထာပိ ဗြာဟ္မဏဿ ဗြာဟ္မဏီ ဟောတိ. ယာဝ ပေါရာဏာနံ ဗြာဟ္မဏာနံ မရိယာဒေါ တတ္ထ န တိဋ္ဌတိ, တံ ဝီတိက္ကမတိ. ‘ယာဝ ပေါရာဏာနံ ဗြာဟ္မဏာနံ မရိယာဒေါ တတ္ထ ဗြာဟ္မဏော န ဌိတော တံ ဝီတိက္ကမတီ’တိ ခေါ, ဒေါဏ, တသ္မာ ဗြာဟ္မဏော သမ္ဘိန္နမရိယာဒေါတိ ဝုစ္စတိ. ဧဝံ ခေါ, ဒေါဏ, ဗြာဟ္မဏော သမ္ဘိန္နမရိယာဒေါ ဟောတိ. (4)
</Paragraph>

<Paragraph number="1116" book="a5">
ကထဉ္စ, ဒေါဏ, ဗြာဟ္မဏော ဗြာဟ္မဏစဏ္ဍာလော ဟောတိ? ဣဓ, ဒေါဏ, ဗြာဟ္မဏော ဥဘတော သုဇာတော ဟောတိ—  မာတိတော စ ပိတိတော စ, သံသုဒ္ဓဂဟဏိကော, ယာဝ သတ္တမာ ပိတာမဟယုဂါ အက္ခိတ္တော အနုပက္ကုဋ္ဌော ဇာတိဝါဒေန. သော အဋ္ဌစတ္တာလီသဝဿာနိ ကောမာရဗြဟ္မစရိယံ စရတိ မန္တေ အဓီယမာနော. အဋ္ဌစတ္တာလီသဝဿာနိ ကောမာရဗြဟ္မစရိယံ စရိတွာ မန္တေ အဓီယိတွာ အာစရိယဿ အာစရိယဓနံ ပရိယေသတိ ဓမ္မေနပိ အဓမ္မေနပိ ကသိယာပိ ဝဏိဇ္ဇာယပိ ဂေါရက္ခေနပိ ဣဿတ္ထေနပိ ရာဇပေါရိသေနပိ သိပ္ပညတရေနပိ, ကေဝလမ္ပိ ဘိက္ခာစရိယာယ, ကပါလံ အနတိမညမာနော.
</Paragraph>

<Paragraph number="1117" book="a5">
သော အာစရိယဿ အာစရိယဓနံ နိယျာဒေတွာ ဒါရံ ပရိယေသတိ ဓမ္မေနပိ အဓမ္မေနပိ ကယေနပိ ဝိက္ကယေနပိ ဗြာဟ္မဏိမ္ပိ ဥဒကူပဿဋ္ဌံ. သော ဗြာဟ္မဏိမ္ပိ ဂစ္ဆတိ ခတ္တိယိမ္ပိ ဂစ္ဆတိ ဝေဿိမ္ပိ ဂစ္ဆတိ သုဒ္ဒိမ္ပိ ဂစ္ဆတိ စဏ္ဍာလိမ္ပိ ဂစ္ဆတိ နေသာဒိမ္ပိ ဂစ္ဆတိ ဝေနိမ္ပိ ဂစ္ဆတိ ရထကာရိမ္ပိ ဂစ္ဆတိ ပုက္ကုသိမ္ပိ ဂစ္ဆတိ ဂဗ္ဘိနိမ္ပိ ဂစ္ဆတိ ပါယမာနမ္ပိ ဂစ္ဆတိ ဥတုနိမ္ပိ ဂစ္ဆတိ အနုတုနိမ္ပိ ဂစ္ဆတိ. တဿ သာ ဟောတိ ဗြာဟ္မဏီ ကာမတ္ထာပိ ဒဝတ္ထာပိ ရတတ္ထာပိ ပဇတ္ထာပိ ဗြာဟ္မဏဿ ဗြာဟ္မဏီ ဟောတိ. သော သဗ္ဗကမ္မေဟိ ဇီဝိကံ ကပ္ပေတိ. တမေနံ ဗြာဟ္မဏာ ဧဝမာဟံသု—  ‘ကသ္မာ ဘဝံ ဗြာဟ္မဏော ပဋိဇာနမာနော သဗ္ဗကမ္မေဟိ ဇီဝိကံ ကပ္ပေတီ’တိ? သော ဧဝမာဟ—  ‘သေယျထာပိ, ဘော, အဂ္ဂိ သုစိမ္ပိ ဍဟတိ အသုစိမ္ပိ ဍဟတိ, န စ တေန အဂ္ဂိ ဥပလိပ္ပတိ; ဧဝမေဝံ ခေါ, ဘော, သဗ္ဗကမ္မေဟိ စေပိ ဗြာဟ္မဏော ဇီဝိကံ ကပ္ပေတိ, န စ တေန ဗြာဟ္မဏော ဥပလိပ္ပတိ. သဗ္ဗကမ္မေဟိ ဇီဝိကံ ကပ္ပေတီ’တိ ခေါ, ဒေါဏ, တသ္မာ ဗြာဟ္မဏော ဗြာဟ္မဏစဏ္ဍာလောတိ ဝုစ္စတိ. ဧဝံ ခေါ, ဒေါဏ, ဗြာဟ္မဏော ဗြာဟ္မဏစဏ္ဍာလော ဟောတိ.
</Paragraph>

<Paragraph number="1118" book="a5">
ယေ ခေါ တေ, ဒေါဏ, ဗြာဟ္မဏာနံ ပုဗ္ဗကာ ဣသယော မန္တာနံ ကတ္တာရော မန္တာနံ ပဝတ္တာရော ယေသမိဒံ ဧတရဟိ ဗြာဟ္မဏာ ပေါရာဏံ မန္တပဒံ ဂီတံ ပဝုတ္တံ သမီဟိတံ တဒနုဂါယန္တိ တဒနုဘာသန္တိ ဘာသိတမနုဘာသန္တိ သဇ္ဈာယိတမနုသဇ္ဈာယန္တိ ဝါစိတမနုဝါစေန္တိ, သေယျထိဒံ—  အဋ္ဌကော, ဝါမကော, ဝါမဒေဝေါ, ဝေဿာမိတ္တော, ယမဒဂ္ဂိ, အင်္ဂီရသော, ဘာရဒွါဇော, ဝါသေဋ္ဌော, ကဿပေါ, ဘဂု; တျဿုမေ ပဉ္စ ဗြာဟ္မဏေ ပညာပေန္တိ—  ဗြဟ္မသမံ, ဒေဝသမံ, မရိယာဒံ, သမ္ဘိန္နမရိယာဒံ, ဗြာဟ္မဏစဏ္ဍာလံယေဝ ပဉ္စမံ. တေသံ တွံ, ဒေါဏ, ကတမောတိ?
</Paragraph>

<Paragraph number="1119" book="a5">
ဧဝံ သန္တေ မယံ, ဘော ဂေါတမ, ဗြာဟ္မဏစဏ္ဍာလမ္ပိ န ပူရေမ. အဘိက္ကန္တံ, ဘော ဂေါတမ …ပေ…  ဥပါသကံ မံ ဘဝံ ဂေါတမော ဓာရေတု အဇ္ဇတဂ္ဂေ ပါဏုပေတံ သရဏံ ဂတန်”တိ.

</Paragraph>
</Division>

<Paragraph number="1120" type="center" book="a5">
ဒုတိယံ.
</Paragraph>