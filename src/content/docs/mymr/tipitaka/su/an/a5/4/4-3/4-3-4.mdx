---
title: 4.3.4 ဝေရသုတ္တ
tableOfContents: false
sidebar:
  order: 4
type: tipitaka
basket: su
book: a5
review:
  current: review
  updated: '2025-10-20T16:27:06.146764'
  updated_by: ''
  notes: ''
  history:
  - state: review
    date: '2025-10-20T16:27:06.146764'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<DynamicBreadcrumb />


<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<Division number="174" book="a5" e="ch" v="16" p="180">

<Paragraph number="1007" book="a5">
အထ ခေါ အနာထပိဏ္ဍိကော ဂဟပတိ ယေန ဘဂဝါ တေနုပသင်္ကမိ; ဥပသင်္ကမိတွာ ဘဂဝန္တံ အဘိဝါဒေတွာ ဧကမန္တံ နိသီဒိ. ဧကမန္တံ နိသိန္နံ ခေါ အနာထပိဏ္ဍိကံ ဂဟပတိံ ဘဂဝါ ဧတဒဝေါစ—
</Paragraph>

<Paragraph number="1008" book="a5">
“ပဉ္စ, ဂဟပတိ, ဘယာနိ ဝေရာနိ အပ္ပဟာယ ‘ဒုဿီလော’ ဣတိ ဝုစ္စတိ, နိရယဉ္စ ဥပပဇ္ဇတိ. ကတမာနိ ပဉ္စ? ပါဏာတိပါတံ, အဒိန္နာဒါနံ, ကာမေသုမိစ္ဆာစာရံ, မုသာဝါဒံ, သုရာမေရယမဇ္ဇပမာဒဋ္ဌာနံ—  ဣမာနိ ခေါ, ဂဟပတိ, ပဉ္စ ဘယာနိ ဝေရာနိ အပ္ပဟာယ ‘ဒုဿီလော’ ဣတိ ဝုစ္စတိ, နိရယဉ္စ ဥပပဇ္ဇတိ.
</Paragraph>

<Paragraph number="1009" book="a5">
ပဉ္စ, ဂဟပတိ, ဘယာနိ ဝေရာနိ ပဟာယ ‘သီလဝါ’ ဣတိ ဝုစ္စတိ, သုဂတိဉ္စ ဥပပဇ္ဇတိ. ကတမာနိ ပဉ္စ? ပါဏာတိပါတံ, အဒိန္နာဒါနံ, ကာမေသုမိစ္ဆာစာရံ, မုသာဝါဒံ, သုရာမေရယမဇ္ဇပမာဒဋ္ဌာနံ—  ဣမာနိ ခေါ, ဂဟပတိ, ပဉ္စ ဘယာနိ ဝေရာနိ ပဟာယ ‘သီလဝါ’ ဣတိ ဝုစ္စတိ, သုဂတိဉ္စ ဥပပဇ္ဇတိ.
</Paragraph>

<Paragraph number="1010" book="a5">
ယံ, ဂဟပတိ, ပါဏာတိပါတီ ပါဏာတိပါတပစ္စယာ ဒိဋ္ဌဓမ္မိကမ္ပိ ဘယံ ဝေရံ ပသဝတိ, သမ္ပရာယိကမ္ပိ ဘယံ ဝေရံ ပသဝတိ, စေတသိကမ္ပိ ဒုက္ခံ ဒေါမနဿံ ပဋိသံဝေဒေတိ, ပါဏာတိပါတာ ပဋိဝိရတော နေဝ ဒိဋ္ဌဓမ္မိကံ ဘယံ ဝေရံ ပသဝတိ, န သမ္ပရာယိကံ ဘယံ ဝေရံ ပသဝတိ, န စေတသိကံ ဒုက္ခံ ဒေါမနဿံ ပဋိသံဝေဒေတိ. ပါဏာတိပါတာ ပဋိဝိရတဿ ဧဝံ တံ ဘယံ ဝေရံ ဝူပသန္တံ ဟောတိ.
</Paragraph>

<Paragraph number="1011" book="a5">
ယံ, ဂဟပတိ, အဒိန္နာဒါယီ …ပေ… .
</Paragraph>

<Paragraph number="1012" book="a5">
ယံ, ဂဟပတိ, ကာမေသုမိစ္ဆာစာရီ …ပေ… .
</Paragraph>

<Paragraph number="1013" book="a5">
ယံ, ဂဟပတိ, မုသာဝါဒီ …ပေ… .
</Paragraph>

<Paragraph number="1014" book="a5">
ယံ, ဂဟပတိ, သုရာမေရယမဇ္ဇပမာဒဋ္ဌာယီ သုရာမေရယမဇ္ဇပမာဒဋ္ဌာနပစ္စယာ ဒိဋ္ဌဓမ္မိကမ္ပိ ဘယံ ဝေရံ ပသဝတိ, သမ္ပရာယိကမ္ပိ ဘယံ ဝေရံ ပသဝတိ, စေတသိကမ္ပိ ဒုက္ခံ ဒေါမနဿံ ပဋိသံဝေဒေတိ, သုရာမေရယမဇ္ဇပမာဒဋ္ဌာနာ ပဋိဝိရတော နေဝ ဒိဋ္ဌဓမ္မိကံ ဘယံ ဝေရံ ပသဝတိ, န သမ္ပရာယိကံ ဘယံ ဝေရံ ပသဝတိ, န စေတသိကံ ဒုက္ခံ ဒေါမနဿံ ပဋိသံဝေဒေတိ. သုရာမေရယမဇ္ဇပမာဒဋ္ဌာနာ ပဋိဝိရတဿ ဧဝံ တံ ဘယံ ဝေရံ ဝူပသန္တံ ဟောတီတိ.
</Paragraph>

<Paragraph number="1015" type="verses" book="a5">
_ယော ပါဏမတိပါတေတိ,_  
_မုသာဝါဒဉ္စ ဘာသတိ;_  
_လောကေ အဒိန္နံ အာဒိယတိ,_  
_ပရဒါရဉ္စ ဂစ္ဆတိ;_  
_သုရာမေရယပါနဉ္စ,_  
_ယော နရော အနုယုဉ္ဇတိ._  

</Paragraph>

<Paragraph number="1016" type="verses" book="a5">
_အပ္ပဟာယ ပဉ္စ ဝေရာနိ,_  
_ဒုဿီလော ဣတိ ဝုစ္စတိ;_  
_ကာယဿ ဘေဒါ ဒုပ္ပညော,_  
_နိရယံ သောပပဇ္ဇတိ._  

</Paragraph>

<Paragraph number="1017" type="verses" book="a5">
_ယော ပါဏံ နာတိပါတေတိ,_  
_မုသာဝါဒံ န ဘာသတိ;_  
_လောကေ အဒိန္နံ နာဒိယတိ,_  
_ပရဒါရံ န ဂစ္ဆတိ;_  
_သုရာမေရယပါနဉ္စ,_  
_ယော နရော နာနုယုဉ္ဇတိ._  

</Paragraph>

<Paragraph number="1018" type="verses" book="a5">
_ပဟာယ ပဉ္စ ဝေရာနိ,_  
_သီလဝါ ဣတိ ဝုစ္စတိ;_  
_ကာယဿ ဘေဒါ သပ္ပညော,_  
_သုဂတိံ သောပပဇ္ဇတီ”တိ._  


</Paragraph>
</Division>

<Paragraph number="1019" type="center" book="a5">
စတုတ္ထံ.
</Paragraph>