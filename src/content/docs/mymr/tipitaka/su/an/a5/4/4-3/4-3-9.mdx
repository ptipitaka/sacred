---
title: "4.3.9 ဂိဟိသုတ္တ"
tableOfContents: false
sidebar:
  order: 10
type: "tipitaka"
basket: "su"
book: "a5"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="179" book="a5">

<Paragraph number="1036" book="a5">
အထ ခေါ အနာထပိဏ္ဍိကော ဂဟပတိ ပဉ္စမတ္တေဟိ ဥပါသကသတေဟိ ပရိဝုတော ယေန ဘဂဝါ တေနုပသင်္ကမိ; ဥပသင်္ကမိတွာ ဘဂဝန္တံ အဘိဝါဒေတွာ ဧကမန္တံ နိသီဒိ. အထ ခေါ ဘဂဝါ အာယသ္မန္တံ သာရိပုတ္တံ အာမန္တေသိ—  “ယံ ကဉ္စိ, သာရိပုတ္တ, ဇာနေယျာထ ဂိဟိံ ဩဒါတဝသနံ ပဉ္စသု သိက္ခာပဒေသု သံဝုတကမ္မန္တံ စတုန္နံ အာဘိစေတသိကာနံ ဒိဋ္ဌဓမ္မသုခဝိဟာရာနံ နိကာမလာဘိံ အကိစ္ဆလာဘိံ အကသိရလာဘိံ, သော အာကင်္ခမာနော အတ္တနာဝ အတ္တာနံ ဗျာကရေယျ—  ‘ခီဏနိရယောမှိ ခီဏတိရစ္ဆာနယောနိ ခီဏပေတ္တိဝိသယော ခီဏာပါယဒုဂ္ဂတိဝိနိပါတော, သောတာပန္နောဟမသ္မိ အဝိနိပါတဓမ္မော နိယတော သမ္ဗောဓိပရာယဏော’တိ.
</Paragraph>

<Paragraph number="1037" book="a5">
ကတမေသု ပဉ္စသု သိက္ခာပဒေသု သံဝုတကမ္မန္တော ဟောတိ? ဣဓ, သာရိပုတ္တ, အရိယသာဝကော ပါဏာတိပါတာ ပဋိဝိရတော ဟောတိ, အဒိန္နာဒါနာ ပဋိဝိရတော ဟောတိ, ကာမေသုမိစ္ဆာစာရာ ပဋိဝိရတော ဟောတိ, မုသာဝါဒါ ပဋိဝိရတော ဟောတိ, သုရာမေရယမဇ္ဇပမာဒဋ္ဌာနာ ပဋိဝိရတော ဟောတိ. ဣမေသု ပဉ္စသု သိက္ခာပဒေသု သံဝုတကမ္မန္တော ဟောတိ.
</Paragraph>

<Paragraph number="1038" book="a5">
ကတမေသံ စတုန္နံ အာဘိစေတသိကာနံ ဒိဋ္ဌဓမ္မသုခဝိဟာရာနံ နိကာမလာဘီ ဟောတိ အကိစ္ဆလာဘီ အကသိရလာဘီ? ဣဓ, သာရိပုတ္တ, အရိယသာဝကော ဗုဒ္ဓေ အဝေစ္စပ္ပသာဒေန သမန္နာဂတော ဟောတိ—  ‘ဣတိပိ သော ဘဂဝါ အရဟံ သမ္မာသမ္ဗုဒ္ဓေါ ဝိဇ္ဇာစရဏသမ္ပန္နော သုဂတော လောကဝိဒူ အနုတ္တရော ပုရိသဒမ္မသာရထိ, သတ္ထာ ဒေဝမနုဿာနံ ဗုဒ္ဓေါ ဘဂဝါ’တိ. အယမဿ ပဌမော အာဘိစေတသိကော ဒိဋ္ဌဓမ္မသုခဝိဟာရော အဓိဂတော ဟောတိ အဝိသုဒ္ဓဿ စိတ္တဿ ဝိသုဒ္ဓိယာ အပရိယောဒါတဿ စိတ္တဿ ပရိယောဒပနာယ.
</Paragraph>

<Paragraph number="1039" book="a5">
ပုန စပရံ, သာရိပုတ္တ, အရိယသာဝကော ဓမ္မေ အဝေစ္စပ္ပသာဒေန သမန္နာဂတော ဟောတိ—  ‘သွာက္ခာတော ဘဂဝတာ ဓမ္မော သန္ဒိဋ္ဌိကော အကာလိကော ဧဟိပဿိကော ဩပနေယျိကော ပစ္စတ္တံ ဝေဒိတဗ္ဗော ဝိညူဟီ’တိ. အယမဿ ဒုတိယော အာဘိစေတသိကော ဒိဋ္ဌဓမ္မသုခဝိဟာရော အဓိဂတော ဟောတိ အဝိသုဒ္ဓဿ စိတ္တဿ ဝိသုဒ္ဓိယာ အပရိယောဒါတဿ စိတ္တဿ ပရိယောဒပနာယ.
</Paragraph>

<Paragraph number="1040" book="a5">
ပုန စပရံ, သာရိပုတ္တ, အရိယသာဝကော သံဃေ အဝေစ္စပ္ပသာဒေန သမန္နာဂတော ဟောတိ—  ‘သုပ္ပဋိပန္နော ဘဂဝတော သာဝကသံဃော ဥဇုပ္ပဋိပန္နော ဘဂဝတော သာဝကသံဃော ဉာယပ္ပဋိပန္နော ဘဂဝတော သာဝကသံဃော သာမီစိပ္ပဋိပန္နော ဘဂဝတော သာဝကသံဃော, ယဒိဒံ စတ္တာရိ ပုရိသယုဂါနိ အဋ္ဌ ပုရိသပုဂ္ဂလာ ဧသ ဘဂဝတော သာဝကသံဃော အာဟုနေယျော ပါဟုနေယျော ဒက္ခိဏေယျော အဉ္ဇလိကရဏီယော အနုတ္တရံ ပုညက္ခေတ္တံ လောကဿာ’တိ. အယမဿ တတိယော အာဘိစေတသိကော ဒိဋ္ဌဓမ္မသုခဝိဟာရော အဓိဂတော ဟောတိ အဝိသုဒ္ဓဿ စိတ္တဿ ဝိသုဒ္ဓိယာ အပရိယောဒါတဿ စိတ္တဿ ပရိယောဒပနာယ.
</Paragraph>

<Paragraph number="1041" book="a5">
ပုန စပရံ, သာရိပုတ္တ, အရိယသာဝကော အရိယကန္တေဟိ သီလေဟိ သမန္နာဂတော ဟောတိ အခဏ္ဍေဟိ အစ္ဆိဒ္ဒေဟိ အသဗလေဟိ အကမ္မာသေဟိ ဘုဇိဿေဟိ ဝိညုပ္ပသတ္ထေဟိ အပရာမဋ္ဌေဟိ သမာဓိသံဝတ္တနိကေဟိ. အယမဿ စတုတ္ထော အာဘိစေတသိကော ဒိဋ္ဌဓမ္မသုခဝိဟာရော အဓိဂတော ဟောတိ အဝိသုဒ္ဓဿ စိတ္တဿ ဝိသုဒ္ဓိယာ အပရိယောဒါတဿ စိတ္တဿ ပရိယောဒပနာယ. ဣမေသံ စတုန္နံ အာဘိစေတသိကာနံ ဒိဋ္ဌဓမ္မသုခဝိဟာရာနံ နိကာမလာဘီ ဟောတိ အကိစ္ဆလာဘီ အကသိရလာဘီ.
</Paragraph>

<Paragraph number="1042" book="a5">
ယံ ကဉ္စိ, သာရိပုတ္တ, ဇာနေယျာထ ဂိဟိံ ဩဒါတဝသနံ—  ဣမေသု ပဉ္စသု သိက္ခာပဒေသု သံဝုတကမ္မန္တံ, ဣမေသဉ္စ စတုန္နံ အာဘိစေတသိကာနံ ဒိဋ္ဌဓမ္မသုခဝိဟာရာနံ နိကာမလာဘိံ အကိစ္ဆလာဘိံ အကသိရလာဘိံ, သော အာကင်္ခမာနော အတ္တနာဝ အတ္တာနံ ဗျာကရေယျ—  ‘ခီဏနိရယောမှိ ခီဏတိရစ္ဆာနယောနိ ခီဏပေတ္တိဝိသယော ခီဏာပါယဒုဂ္ဂတိဝိနိပါတော, သောတာပန္နောဟမသ္မိ အဝိနိပါတဓမ္မော နိယတော သမ္ဗောဓိပရာယဏော’တိ.
</Paragraph>

<Paragraph number="1043" type="verses" book="a5">
_နိရယေသု ဘယံ ဒိသွာ,_  
_ပါပါနိ ပရိဝဇ္ဇယေ;_  
_အရိယဓမ္မံ သမာဒါယ,_  
_ပဏ္ဍိတော ပရိဝဇ္ဇယေ._  

</Paragraph>

<Paragraph number="1044" type="verses" book="a5">
_န ဟိံသေ ပါဏဘူတာနိ,_  
_ဝိဇ္ဇမာနေ ပရက္ကမေ;_  
_မုသာ စ န ဘဏေ ဇာနံ,_  
_အဒိန္နံ န ပရာမသေ._  

</Paragraph>

<Paragraph number="1045" type="verses" book="a5">
_သေဟိ ဒါရေဟိ သန္တုဋ္ဌော,_  
_ပရဒါရဉ္စ အာရမေ;_  
_မေရယံ ဝါရုဏိံ ဇန္တု,_  
_န ပိဝေ စိတ္တမောဟနိံ._  

</Paragraph>

<Paragraph number="1046" type="verses" book="a5">
_အနုဿရေယျ သမ္ဗုဒ္ဓံ,_  
_ဓမ္မဉ္စာနုဝိတက္ကယေ;_  
_အဗျာပဇ္ဇံ ဟိတံ စိတ္တံ,_  
_ဒေဝလောကာယ ဘာဝယေ._  

</Paragraph>

<Paragraph number="1047" type="verses" book="a5">
ဥပဋ္ဌိတေ ဒေယျဓမ္မေ,_  
_ပုညတ္ထဿ ဇိဂီသတော;_  
_သန္တေသု ပဌမံ ဒိန္နာ,_  
_ဝိပုလာ ဟောတိ ဒက္ခိဏာ._  

</Paragraph>

<Paragraph number="1048" type="verses" book="a5">
_သန္တော ဟဝေ ပဝက္ခာမိ,_  
_သာရိပုတ္တ သုဏောဟိ မေ;_  
ဣတိ ကဏှာသု သေတာသု,_  
_ရောဟိဏီသု ဟရီသု ဝါ._  

</Paragraph>

<Paragraph number="1049" type="verses" book="a5">
_ကမ္မာသာသု သရူပါသု,_  
_ဂေါသု ပါရေဝတာသု ဝါ;_  
_ယာသု ကာသုစိ ဧတာသု,_  
_ဒန္တော ဇာယတိ ပုင်္ဂဝေါ._  

</Paragraph>

<Paragraph number="1050" type="verses" book="a5">
_ဓောရယှော ဗလသမ္ပန္နော,_  
_ကလျာဏဇဝနိက္ကမော;_  
_တမေဝ ဘာရေ ယုဉ္ဇန္တိ,_  
_နာဿ ဝဏ္ဏံ ပရိက္ခရေ._  

</Paragraph>

<Paragraph number="1051" type="verses" book="a5">
_ဧဝမေဝံ မနုဿေသု,_  
_ယသ္မိံ ကိသ္မိဉ္စိ ဇာတိယေ;_  
_ခတ္တိယေ ဗြာဟ္မဏေ ဝေဿေ,_  
_သုဒ္ဒေ စဏ္ဍာလပုက္ကုသေ._  

</Paragraph>

<Paragraph number="1052" type="verses" book="a5">
_ယာသု ကာသုစိ ဧတာသု,_  
_ဒန္တော ဇာယတိ သုဗ္ဗတော;_  
_ဓမ္မဋ္ဌော သီလသမ္ပန္နော,_  
_သစ္စဝါဒီ ဟိရီမနော._  

</Paragraph>

<Paragraph number="1053" type="verses" book="a5">
_ပဟီနဇာတိမရဏော,_  
_ဗြဟ္မစရိယဿ ကေဝလီ;_  
_ပန္နဘာရော ဝိသံယုတ္တော,_  
_ကတကိစ္စော အနာသဝေါ._  

</Paragraph>

<Paragraph number="1054" type="verses" book="a5">
_ပါရဂူ သဗ္ဗဓမ္မာနံ,_  
_အနုပါဒါယ နိဗ္ဗုတော;_  
_တသ္မိဉ္စ ဝိရဇေ ခေတ္တေ,_  
_ဝိပုလာ ဟောတိ ဒက္ခိဏာ._  

</Paragraph>

<Paragraph number="1055" type="verses" book="a5">
_ဗာလာ စ အဝိဇာနန္တာ,_  
_ဒုမ္မေဓာ အဿုတာဝိနော;_  
_ဗဟိဒ္ဓါ ဒဒန္တိ ဒါနာနိ,_  
_န ဟိ သန္တေ ဥပါသရေ._  

</Paragraph>

<Paragraph number="1056" type="verses" book="a5">
_ယေ စ သန္တေ ဥပါသန္တိ,_  
_သပ္ပညေ ဓီရသမ္မတေ;_  
_သဒ္ဓါ စ နေသံ သုဂတေ,_  
_မူလဇာတာ ပတိဋ္ဌိတာ._  

</Paragraph>

<Paragraph number="1057" type="verses" book="a5">
_ဒေဝလောကဉ္စ တေ ယန္တိ,_  
_ကုလေ ဝါ ဣဓ ဇာယရေ;_  
_အနုပုဗ္ဗေန နိဗ္ဗာနံ,_  
_အဓိဂစ္ဆန္တိ ပဏ္ဍိတာ”တိ._  


</Paragraph>
</Division>

<Paragraph number="1058" type="center" book="a5">
နဝမံ.
</Paragraph>