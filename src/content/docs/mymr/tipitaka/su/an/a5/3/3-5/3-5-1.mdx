---
title: "3.5.1 အဝဇာနာတိသုတ္တ"
tableOfContents: false
sidebar:
  order: 1
type: "tipitaka"
basket: "su"
book: "a5"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="141" book="a5" e="ch" v="16" p="145">

<Paragraph number="816" book="a5">
“ပဉ္စိမေ, ဘိက္ခဝေ, ပုဂ္ဂလာ သန္တော သံဝိဇ္ဇမာနာ လောကသ္မိံ. ကတမေ ပဉ္စ? ဒတွာ အဝဇာနာတိ, သံဝါသေန အဝဇာနာတိ, အာဓေယျမုခေါ ဟောတိ, လောလော ဟောတိ, မန္ဒော မောမူဟော ဟောတိ.
</Paragraph>

<Paragraph number="817" book="a5">
ကထဉ္စ, ဘိက္ခဝေ, ပုဂ္ဂလော ဒတွာ အဝဇာနာတိ? ဣဓ, ဘိက္ခဝေ, ပုဂ္ဂလော ပုဂ္ဂလဿ ဒေတိ စီဝရပိဏ္ဍပါတသေနာသနဂိလာနပ္ပစ္စယဘေသဇ္ဇပရိက္ခာရံ. တဿ ဧဝံ ဟောတိ—  ‘အဟံ ဒေမိ; အယံ ပဋိဂ္ဂဏှာတီ’တိ. တမေနံ ဒတွာ အဝဇာနာတိ. ဧဝံ ခေါ, ဘိက္ခဝေ, ပုဂ္ဂလော ဒတွာ အဝဇာနာတိ.
</Paragraph>

<Paragraph number="818" book="a5">
ကထဉ္စ, ဘိက္ခဝေ, ပုဂ္ဂလော သံဝါသေန အဝဇာနာတိ? ဣဓ, ဘိက္ခဝေ, ပုဂ္ဂလော ပုဂ္ဂလေန သဒ္ဓိံ သံဝသတိ ဒွေ ဝါ တီဏိ ဝါ ဝဿာနိ. တမေနံ သံဝါသေန အဝဇာနာတိ. ဧဝံ ခေါ, ဘိက္ခဝေ, ပုဂ္ဂလော သံဝါသေန အဝဇာနာတိ.
</Paragraph>

<Paragraph number="819" book="a5">
ကထဉ္စ, ဘိက္ခဝေ, ပုဂ္ဂလော အာဓေယျမုခေါ ဟောတိ? ဣဓ, ဘိက္ခဝေ, ဧကစ္စော ပုဂ္ဂလော ပရဿ ဝဏ္ဏေ ဝါ အဝဏ္ဏေ ဝါ ဘာသိယမာနေ တံ ခိပ္ပညေဝ အဓိမုစ္စိတာ ဟောတိ. ဧဝံ ခေါ, ဘိက္ခဝေ, ပုဂ္ဂလော အာဓေယျမုခေါ ဟောတိ.
</Paragraph>

<Paragraph number="820" book="a5">
ကထဉ္စ, ဘိက္ခဝေ, ပုဂ္ဂလော လောလော ဟောတိ? ဣဓ, ဘိက္ခဝေ, ဧကစ္စော ပုဂ္ဂလော ဣတ္တရသဒ္ဓေါ ဟောတိ ဣတ္တရဘတ္တီ ဣတ္တရပေမော ဣတ္တရပ္ပသာဒေါ. ဧဝံ ခေါ, ဘိက္ခဝေ, ပုဂ္ဂလော လောလော ဟောတိ.
</Paragraph>

<Paragraph number="821" book="a5">
ကထဉ္စ, ဘိက္ခဝေ, ပုဂ္ဂလော မန္ဒော မောမူဟော ဟောတိ? ဣဓ, ဘိက္ခဝေ, ဧကစ္စော ပုဂ္ဂလော ကုသလာကုသလေ ဓမ္မေ န ဇာနာတိ, သာဝဇ္ဇာနဝဇ္ဇေ ဓမ္မေ န ဇာနာတိ, ဟီနပ္ပဏီတေ ဓမ္မေ န ဇာနာတိ, ကဏှသုက္ကသပ္ပဋိဘာဂေ ဓမ္မေ န ဇာနာတိ. ဧဝံ ခေါ, ဘိက္ခဝေ, ပုဂ္ဂလော မန္ဒော မောမူဟော ဟောတိ. ဣမေ ခေါ, ဘိက္ခဝေ, ပဉ္စ ပုဂ္ဂလာ သန္တော သံဝိဇ္ဇမာနာ လောကသ္မိန်”တိ.

</Paragraph>
</Division>

<Paragraph number="822" type="center" book="a5">
ပဌမံ.
</Paragraph>