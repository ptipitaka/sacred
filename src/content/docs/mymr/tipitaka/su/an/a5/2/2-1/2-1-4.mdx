---
title: "2.1.4 သမယသုတ္တ"
tableOfContents: false
sidebar:
  order: 5
type: "tipitaka"
basket: "su"
book: "a5"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="54" book="a5">

<Paragraph number="330" book="a5">
“ပဉ္စိမေ, ဘိက္ခဝေ, အသမယာ ပဓာနာယ. ကတမေ ပဉ္စ? ဣဓ, ဘိက္ခဝေ, ဘိက္ခု ဇိဏ္ဏော ဟောတိ ဇရာယာဘိဘူတော. အယံ, ဘိက္ခဝေ, ပဌမော အသမယော ပဓာနာယ.
</Paragraph>

<Paragraph number="331" book="a5">
ပုန စပရံ, ဘိက္ခဝေ, ဘိက္ခု ဗျာဓိတော ဟောတိ ဗျာဓိနာဘိဘူတော. အယံ, ဘိက္ခဝေ, ဒုတိယော အသမယော ပဓာနာယ.
</Paragraph>

<Paragraph number="332" book="a5">
ပုန စပရံ, ဘိက္ခဝေ, ဒုဗ္ဘိက္ခံ ဟောတိ ဒုဿဿံ ဒုလ္လဘပိဏ္ဍံ, န သုကရံ ဥဉ္ဆေန ပဂ္ဂဟေန ယာပေတုံ. အယံ, ဘိက္ခဝေ, တတိယော အသမယော ပဓာနာယ.
</Paragraph>

<Paragraph number="333" book="a5">
ပုန စပရံ, ဘိက္ခဝေ, ဘယံ ဟောတိ အဋဝိသင်္ကောပေါ, စက္ကသမာရူဠှာ ဇာနပဒါ ပရိယာယန္တိ. အယံ, ဘိက္ခဝေ, စတုတ္ထော အသမယော ပဓာနာယ.
</Paragraph>

<Paragraph number="334" book="a5">
ပုန စပရံ, ဘိက္ခဝေ, သံဃော ဘိန္နော ဟောတိ. သံဃေ ခေါ ပန, ဘိက္ခဝေ, ဘိန္နေ အညမညံ အက္ကောသာ စ ဟောန္တိ, အညမညံ ပရိဘာသာ စ ဟောန္တိ, အညမညံ ပရိက္ခေပါ စ ဟောန္တိ, အညမညံ ပရိစ္စဇာ စ ဟောန္တိ. တတ္ထ အပ္ပသန္နာ စေဝ နပ္ပသီဒန္တိ, ပသန္နာနဉ္စ ဧကစ္စာနံ အညထတ္တံ ဟောတိ. အယံ, ဘိက္ခဝေ, ပဉ္စမော အသမယော ပဓာနာယ. ဣမေ ခေါ, ဘိက္ခဝေ, ပဉ္စ အသမယာ ပဓာနာယာတိ.
</Paragraph>

<Paragraph number="335" book="a5">
ပဉ္စိမေ, ဘိက္ခဝေ, သမယာ ပဓာနာယ. ကတမေ ပဉ္စ? ဣဓ, ဘိက္ခဝေ, ဘိက္ခု ဒဟရော ဟောတိ ယုဝါ သုသု ကာဠကေသော ဘဒြေန ယောဗ္ဗနေန သမန္နာဂတော ပဌမေန ဝယသာ. အယံ, ဘိက္ခဝေ, ပဌမော သမယော ပဓာနာယ.
</Paragraph>

<Paragraph number="336" book="a5">
ပုန စပရံ, ဘိက္ခဝေ, ဘိက္ခု အပ္ပါဗာဓော ဟောတိ အပ္ပါတင်္ကော, သမဝေပါကိနိယာ ဂဟဏိယာ သမန္နာဂတော နာတိသီတာယ နာစ္စုဏှာယ မဇ္ဈိမာယ ပဓာနက္ခမာယ. အယံ, ဘိက္ခဝေ, ဒုတိယော သမယော ပဓာနာယ.
</Paragraph>

<Paragraph number="337" book="a5">
ပုန စပရံ, ဘိက္ခဝေ, သုဘိက္ခံ ဟောတိ သုသဿံ သုလဘပိဏ္ဍံ, သုကရံ ဥဉ္ဆေန ပဂ္ဂဟေန ယာပေတုံ. အယံ, ဘိက္ခဝေ, တတိယော သမယော ပဓာနာယ.
</Paragraph>

<Paragraph number="338" book="a5">
ပုန စပရံ, ဘိက္ခဝေ, မနုဿာ သမဂ္ဂါ သမ္မောဒမာနာ အဝိဝဒမာနာ ခီရောဒကီဘူတာ အညမညံ ပိယစက္ခူဟိ သမ္ပဿန္တာ ဝိဟရန္တိ. အယံ, ဘိက္ခဝေ, စတုတ္ထော သမယော ပဓာနာယ.
</Paragraph>

<Paragraph number="339" book="a5">
ပုန စပရံ, ဘိက္ခဝေ, သံဃော သမဂ္ဂေါ သမ္မောဒမာနော အဝိဝဒမာနော ဧကုဒ္ဒေသော ဖာသု ဝိဟရတိ. သံဃေ ခေါ ပန, ဘိက္ခဝေ, သမဂ္ဂေ န စေဝ အညမညံ အက္ကောသာ ဟောန္တိ, န စ အညမညံ ပရိဘာသာ ဟောန္တိ, န စ အညမညံ ပရိက္ခေပါ ဟောန္တိ, န စ အညမညံ ပရိစ္စဇာ ဟောန္တိ. တတ္ထ အပ္ပသန္နာ စေဝ ပသီဒန္တိ, ပသန္နာနဉ္စ ဘိယျောဘာဝေါ ဟောတိ. အယံ, ဘိက္ခဝေ, ပဉ္စမော သမယော ပဓာနာယ. ဣမေ ခေါ, ဘိက္ခဝေ, ပဉ္စ သမယာ ပဓာနာယာ”တိ.

</Paragraph>
</Division>

<Paragraph number="340" type="center" book="a5">
စတုတ္ထံ.
</Paragraph>