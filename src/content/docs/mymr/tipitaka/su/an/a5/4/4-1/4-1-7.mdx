---
title: "4.1.7 ဒုက္ကထာသုတ္တ"
tableOfContents: false
sidebar:
  order: 7
type: "tipitaka"
basket: "su"
book: "a5"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="157" book="a5" e="ch" v="16" p="159">

<Paragraph number="908" book="a5">
“ပဉ္စန္နံ, ဘိက္ခဝေ, ပုဂ္ဂလာနံ ကထာ ဒုက္ကထာ ပုဂ္ဂလေ ပုဂ္ဂလံ ဥပနိဓာယ. ကတမေသံ ပဉ္စန္နံ? အဿဒ္ဓဿ, ဘိက္ခဝေ, သဒ္ဓါကထာ ဒုက္ကထာ; ဒုဿီလဿ သီလကထာ ဒုက္ကထာ; အပ္ပဿုတဿ ဗာဟုသစ္စကထာ ဒုက္ကထာ; မစ္ဆရိဿ စာဂကထာ ဒုက္ကထာ; ဒုပ္ပညဿ ပညာကထာ ဒုက္ကထာ.
</Paragraph>

<Paragraph number="909" book="a5">
ကသ္မာ စ, ဘိက္ခဝေ, အဿဒ္ဓဿ သဒ္ဓါကထာ ဒုက္ကထာ? အဿဒ္ဓေါ, ဘိက္ခဝေ, သဒ္ဓါကထာယ ကစ္ဆမာနာယ အဘိသဇ္ဇတိ ကုပ္ပတိ ဗျာပဇ္ဇတိ ပတိတ္ထီယတိ ကောပဉ္စ ဒေါသဉ္စ အပ္ပစ္စယဉ္စ ပါတုကရောတိ. တံ ကိဿ ဟေတု? တဉှိ သော, ဘိက္ခဝေ, သဒ္ဓါသမ္ပဒံ အတ္တနိ န သမနုပဿတိ, န စ လဘတိ တတောနိဒါနံ ပီတိပါမောဇ္ဇံ. တသ္မာ အဿဒ္ဓဿ သဒ္ဓါကထာ ဒုက္ကထာ.
</Paragraph>

<Paragraph number="910" book="a5">
ကသ္မာ စ, ဘိက္ခဝေ, ဒုဿီလဿ သီလကထာ ဒုက္ကထာ? ဒုဿီလော, ဘိက္ခဝေ, သီလကထာယ ကစ္ဆမာနာယ အဘိသဇ္ဇတိ ကုပ္ပတိ ဗျာပဇ္ဇတိ ပတိတ္ထီယတိ ကောပဉ္စ ဒေါသဉ္စ အပ္ပစ္စယဉ္စ ပါတုကရောတိ. တံ ကိဿ ဟေတု? တဉှိ သော, ဘိက္ခဝေ, သီလသမ္ပဒံ အတ္တနိ န သမနုပဿတိ န စ လဘတိ တတောနိဒါနံ ပီတိပါမောဇ္ဇံ. တသ္မာ ဒုဿီလဿ သီလကထာ ဒုက္ကထာ.
</Paragraph>

<Paragraph number="911" book="a5">
ကသ္မာ စ, ဘိက္ခဝေ, အပ္ပဿုတဿ ဗာဟုသစ္စကထာ ဒုက္ကထာ? အပ္ပဿုတော, ဘိက္ခဝေ, ဗာဟုသစ္စကထာယ ကစ္ဆမာနာယ အဘိသဇ္ဇတိ ကုပ္ပတိ ဗျာပဇ္ဇတိ ပတိတ္ထီယတိ ကောပဉ္စ ဒေါသဉ္စ အပ္ပစ္စယဉ္စ ပါတုကရောတိ. တံ ကိဿ ဟေတု? တဉှိ သော, ဘိက္ခဝေ, သုတသမ္ပဒံ အတ္တနိ န သမနုပဿတိ, န စ လဘတိ တတောနိဒါနံ ပီတိပါမောဇ္ဇံ. တသ္မာ အပ္ပဿုတဿ ဗာဟုသစ္စကထာ ဒုက္ကထာ.
</Paragraph>

<Paragraph number="912" book="a5">
ကသ္မာ စ, ဘိက္ခဝေ, မစ္ဆရိဿ စာဂကထာ ဒုက္ကထာ? မစ္ဆရီ, ဘိက္ခဝေ, စာဂကထာယ ကစ္ဆမာနာယ အဘိသဇ္ဇတိ ကုပ္ပတိ ဗျာပဇ္ဇတိ ပတိတ္ထီယတိ ကောပဉ္စ ဒေါသဉ္စ အပ္ပစ္စယဉ္စ ပါတုကရောတိ. တံ ကိဿ ဟေတု? တဉှိ သော, ဘိက္ခဝေ, စာဂသမ္ပဒံ အတ္တနိ န သမနုပဿတိ န စ လဘတိ တတောနိဒါနံ ပီတိပါမောဇ္ဇံ. တသ္မာ မစ္ဆရိဿ စာဂကထာ ဒုက္ကထာ.
</Paragraph>

<Paragraph number="913" book="a5">
ကသ္မာ စ, ဘိက္ခဝေ, ဒုပ္ပညဿ ပညာကထာ ဒုက္ကထာ? ဒုပ္ပညော, ဘိက္ခဝေ, ပညာကထာယ ကစ္ဆမာနာယ အဘိသဇ္ဇတိ ကုပ္ပတိ ဗျာပဇ္ဇတိ ပတိတ္ထီယတိ ကောပဉ္စ ဒေါသဉ္စ အပ္ပစ္စယဉ္စ ပါတုကရောတိ. တံ ကိဿ ဟေတု? တဉှိ သော, ဘိက္ခဝေ, ပညာသမ္ပဒံ အတ္တနိ န သမနုပဿတိ, န စ လဘတိ တတောနိဒါနံ ပီတိပါမောဇ္ဇံ. တသ္မာ ဒုပ္ပညဿ ပညာကထာ ဒုက္ကထာ. ဣမေသံ ခေါ, ဘိက္ခဝေ, ပဉ္စန္နံ ပုဂ္ဂလာနံ ကထာ ဒုက္ကထာ ပုဂ္ဂလေ ပုဂ္ဂလံ ဥပနိဓာယ.
</Paragraph>

<Paragraph number="914" book="a5">
ပဉ္စန္နံ, ဘိက္ခဝေ, ပုဂ္ဂလာနံ ကထာ သုကထာ ပုဂ္ဂလေ ပုဂ္ဂလံ ဥပနိဓာယ. ကတမေသံ ပဉ္စန္နံ? သဒ္ဓဿ, ဘိက္ခဝေ, သဒ္ဓါကထာ သုကထာ; သီလဝတော သီလကထာ သုကထာ; ဗဟုဿုတဿ ဗာဟုသစ္စကထာ သုကထာ; စာဂဝတော စာဂကထာ သုကထာ; ပညဝတော ပညာကထာ သုကထာ.
</Paragraph>

<Paragraph number="915" book="a5">
ကသ္မာ စ, ဘိက္ခဝေ, သဒ္ဓဿ သဒ္ဓါကထာ သုကထာ? သဒ္ဓေါ, ဘိက္ခဝေ, သဒ္ဓါကထာယ ကစ္ဆမာနာယ နာဘိသဇ္ဇတိ န ကုပ္ပတိ န ဗျာပဇ္ဇတိ န ပတိတ္ထီယတိ န ကောပဉ္စ ဒေါသဉ္စ အပ္ပစ္စယဉ္စ ပါတုကရောတိ. တံ ကိဿ ဟေတု? တဉှိ သော, ဘိက္ခဝေ, သဒ္ဓါသမ္ပဒံ အတ္တနိ သမနုပဿတိ လဘတိ စ တတောနိဒါနံ ပီတိပါမောဇ္ဇံ. တသ္မာ သဒ္ဓဿ သဒ္ဓါကထာ သုကထာ.
</Paragraph>

<Paragraph number="916" book="a5">
ကသ္မာ စ, ဘိက္ခဝေ, သီလဝတော သီလကထာ သုကထာ? သီလဝါ, ဘိက္ခဝေ, သီလကထာယ ကစ္ဆမာနာယ နာဘိသဇ္ဇတိ န ကုပ္ပတိ န ဗျာပဇ္ဇတိ န ပတိတ္ထီယတိ န ကောပဉ္စ ဒေါသဉ္စ အပ္ပစ္စယဉ္စ ပါတုကရောတိ. တံ ကိဿ ဟေတု? တဉှိ သော, ဘိက္ခဝေ, သီလသမ္ပဒံ အတ္တနိ သမနုပဿတိ, လဘတိ စ တတောနိဒါနံ ပီတိပါမောဇ္ဇံ. တသ္မာ သီလဝတော သီလကထာ သုကထာ.
</Paragraph>

<Paragraph number="917" book="a5">
ကသ္မာ စ, ဘိက္ခဝေ, ဗဟုဿုတဿ ဗာဟုသစ္စကထာ သုကထာ? ဗဟုဿုတော, ဘိက္ခဝေ, ဗာဟုသစ္စကထာယ ကစ္ဆမာနာယ နာဘိသဇ္ဇတိ န ကုပ္ပတိ န ဗျာပဇ္ဇတိ န ပတိတ္ထီယတိ န ကောပဉ္စ ဒေါသဉ္စ အပ္ပစ္စယဉ္စ ပါတုကရောတိ. တံ ကိဿ ဟေတု? တဉှိ သော, ဘိက္ခဝေ, သုတသမ္ပဒံ အတ္တနိ သမနုပဿတိ, လဘတိ စ တတောနိဒါနံ ပီတိပါမောဇ္ဇံ. တသ္မာ ဗဟုဿုတဿ ဗာဟုသစ္စကထာ သုကထာ.
</Paragraph>

<Paragraph number="918" book="a5">
ကသ္မာ စ, ဘိက္ခဝေ, စာဂဝတော စာဂကထာ သုကထာ? စာဂဝါ, ဘိက္ခဝေ, စာဂကထာယ ကစ္ဆမာနာယ နာဘိသဇ္ဇတိ န ကုပ္ပတိ န ဗျာပဇ္ဇတိ န ပတိတ္ထီယတိ န ကောပဉ္စ ဒေါသဉ္စ အပ္ပစ္စယဉ္စ ပါတုကရောတိ. တံ ကိဿ ဟေတု? တဉှိ သော, ဘိက္ခဝေ, စာဂသမ္ပဒံ အတ္တနိ သမနုပဿတိ, လဘတိ စ တတောနိဒါနံ ပီတိပါမောဇ္ဇံ. တသ္မာ စာဂဝတော စာဂကထာ သုကထာ.
</Paragraph>

<Paragraph number="919" book="a5">
ကသ္မာ စ, ဘိက္ခဝေ, ပညဝတော ပညာကထာ သုကထာ? ပညဝါ, ဘိက္ခဝေ, ပညာကထာယ ကစ္ဆမာနာယ နာဘိသဇ္ဇတိ န ကုပ္ပတိ န ဗျာပဇ္ဇတိ န ပတိတ္ထီယတိ န ကောပဉ္စ ဒေါသဉ္စ အပ္ပစ္စယဉ္စ ပါတုကရောတိ. တံ ကိဿ ဟေတု? တဉှိ သော, ဘိက္ခဝေ, ပညာသမ္ပဒံ အတ္တနိ သမနုပဿတိ လဘတိ စ တတောနိဒါနံ ပီတိပါမောဇ္ဇံ. တသ္မာ ပညဝတော ပညာကထာ သုကထာ. ဣမေသံ ခေါ, ဘိက္ခဝေ, ပဉ္စန္နံ ပုဂ္ဂလာနံ ကထာ သုကထာ ပုဂ္ဂလေ ပုဂ္ဂလံ ဥပနိဓာယာ”တိ.

</Paragraph>
</Division>

<Paragraph number="920" type="center" book="a5">
သတ္တမံ.
</Paragraph>