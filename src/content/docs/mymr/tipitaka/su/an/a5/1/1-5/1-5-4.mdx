---
title: "1.5.4 မနာပဒါယီသုတ္တ"
tableOfContents: false
sidebar:
  order: 5
type: "tipitaka"
basket: "su"
book: "a5"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="44" book="a5">

<Paragraph number="247" book="a5">
ဧကံ သမယံ ဘဂဝါ ဝေသာလိယံ ဝိဟရတိ မဟာဝနေ ကူဋာဂါရသာလာယံ. အထ ခေါ ဘဂဝါ ပုဗ္ဗဏှသမယံ နိဝါသေတွာ ပတ္တစီဝရမာဒါယ ယေန ဥဂ္ဂဿ ဂဟပတိနော ဝေသာလိကဿ နိဝေသနံ တေနုပသင်္ကမိ; ဥပသင်္ကမိတွာ ပညတ္တေ အာသနေ နိသီဒိ. အထ ခေါ ဥဂ္ဂေါ ဂဟပတိ ဝေသာလိကော ယေန ဘဂဝါ တေနုပသင်္ကမိ; ဥပသင်္ကမိတွာ ဘဂဝန္တံ အဘိဝါဒေတွာ ဧကမန္တံ နိသီဒိ. ဧကမန္တံ နိသိန္နော ခေါ ဥဂ္ဂေါ ဂဟပတိ ဝေသာလိကော ဘဂဝန္တံ ဧတဒဝေါစ—
</Paragraph>

<Paragraph number="248" book="a5">
“သမ္မုခါ မေတံ, ဘန္တေ, ဘဂဝတော သုတံ သမ္မုခါ ပဋိဂ္ဂဟိတံ—  ‘မနာပဒါယီ လဘတေ မနာပန်’တိ. မနာပံ မေ, ဘန္တေ, သာလပုပ္ဖကံ ခါဒနီယံ; တံ မေ ဘဂဝါ ပဋိဂ္ဂဏှာတု အနုကမ္ပံ ဥပါဒါယာ”တိ. ပဋိဂ္ဂဟေသိ ဘဂဝါ အနုကမ္ပံ ဥပါဒါယ.
</Paragraph>

<Paragraph number="249" book="a5">
“သမ္မုခါ မေတံ, ဘန္တေ, ဘဂဝတော သုတံ သမ္မုခါ ပဋိဂ္ဂဟိတံ—  ‘မနာပဒါယီ လဘတေ မနာပန်’တိ. မနာပံ မေ, ဘန္တေ, သမ္ပန္နကောလကံ သူကရမံသံ; တံ မေ ဘဂဝါ ပဋိဂ္ဂဏှာတု အနုကမ္ပံ ဥပါဒါယာ”တိ. ပဋိဂ္ဂဟေသိ ဘဂဝါ အနုကမ္ပံ ဥပါဒါယ.
</Paragraph>

<Paragraph number="250" book="a5">
“သမ္မုခါ မေတံ, ဘန္တေ, ဘဂဝတော သုတံ သမ္မုခါ ပဋိဂ္ဂဟိတံ—  ‘မနာပဒါယီ လဘတေ မနာပန်’တိ. မနာပံ မေ, ဘန္တေ, နိဗ္ဗတ္တတေလကံ နာလိယသာကံ; တံ မေ ဘဂဝါ ပဋိဂ္ဂဏှာတု အနုကမ္ပံ ဥပါဒါယာ”တိ. ပဋိဂ္ဂဟေသိ ဘဂဝါ အနုကမ္ပံ ဥပါဒါယ.
</Paragraph>

<Paragraph number="251" book="a5">
“သမ္မုခါ မေတံ, ဘန္တေ, ဘဂဝတော သုတံ သမ္မုခါ ပဋိဂ္ဂဟိတံ—  ‘မနာပဒါယီ လဘတေ မနာပန်’တိ. မနာပေါ မေ, ဘန္တေ, သာလီနံ ဩဒနော ဝိစိတကာဠကော အနေကသူပေါ အနေကဗျဉ္ဇနော; တံ မေ ဘဂဝါ ပဋိဂ္ဂဏှာတု အနုကမ္ပံ ဥပါဒါယာ”တိ. ပဋိဂ္ဂဟေသိ ဘဂဝါ အနုကမ္ပံ ဥပါဒါယ.
</Paragraph>

<Paragraph number="252" book="a5">
“သမ္မုခါ မေတံ, ဘန္တေ, ဘဂဝတော သုတံ သမ္မုခါ ပဋိဂ္ဂဟိတံ—  ‘မနာပဒါယီ လဘတေ မနာပန်’တိ. မနာပါနိ မေ, ဘန္တေ, ကာသိကာနိ ဝတ္ထာနိ; တာနိ မေ ဘဂဝါ ပဋိဂ္ဂဏှာတု အနုကမ္ပံ ဥပါဒါယာ”တိ. ပဋိဂ္ဂဟေသိ ဘဂဝါ အနုကမ္ပံ ဥပါဒါယ.
</Paragraph>

<Paragraph number="253" book="a5">
“သမ္မုခါ မေတံ, ဘန္တေ, ဘဂဝတော သုတံ သမ္မုခါ ပဋိဂ္ဂဟိတံ—  ‘မနာပဒါယီ လဘတေ မနာပန်’တိ. မနာပေါ မေ, ဘန္တေ, ပလ္လင်္ကော ဂေါနကတ္ထတော ပဋလိကတ္ထတော ကဒလိမိဂပဝရပစ္စတ္ထရဏော သော်တ္တရစ္ဆဒေါ ဥဘတောလောဟိတကူပဓာနော. အပိ စ, ဘန္တေ, မယမ္ပေတံ ဇာနာမ—  ‘နေတံ ဘဂဝတော ကပ္ပတီ’တိ. ဣဒံ မေ, ဘန္တေ, စန္ဒနဖလကံ အဂ္ဃတိ အဓိကသတသဟဿံ; တံ မေ ဘဂဝါ ပဋိဂ္ဂဏှာတု အနုကမ္ပံ ဥပါဒါယာ”တိ. ပဋိဂ္ဂဟေသိ ဘဂဝါ အနုကမ္ပံ ဥပါဒါယ. အထ ခေါ ဘဂဝါ ဥဂ္ဂံ ဂဟပတိံ ဝေသာလိကံ ဣမိနာ အနုမောဒနီယေန အနုမောဒိ—
</Paragraph>

<Paragraph number="254" type="verses" book="a5">
_“မနာပဒါယီ လဘတေ မနာပံ,_  
_ယော ဥဇ္ဇုဘူတေသု ဒဒါတိ ဆန္ဒသာ;_  
_အစ္ဆာဒနံ သယနမန္နပါနံ,_  
_နာနာပ္ပကာရာနိ စ ပစ္စယာနိ._  

</Paragraph>

<Paragraph number="255" type="verses" book="a5">
_စတ္တဉ္စ မုတ္တဉ္စ အနုဂ္ဂဟီတံ,_  
_ခေတ္တူပမေ အရဟန္တေ ဝိဒိတွာ;_  
_သော ဒုစ္စဇံ သပ္ပုရိသော စဇိတွာ,_  
_မနာပဒါယီ လဘတေ မနာပန်”တိ._  

</Paragraph>

<Paragraph number="256" book="a5">
အထ ခေါ ဘဂဝါ ဥဂ္ဂံ ဂဟပတိံ ဝေသာလိကံ ဣမိနာ အနုမောဒနီယေန အနုမောဒိတွာ ဥဋ္ဌာယာသနာ ပက္ကာမိ.
</Paragraph>

<Paragraph number="257" book="a5">
အထ ခေါ ဥဂ္ဂေါ ဂဟပတိ ဝေသာလိကော အပရေန သမယေန ကာလမကာသိ. ကာလင်္ကတော စ ဥဂ္ဂေါ ဂဟပတိ ဝေသာလိကော အညတရံ မနောမယံ ကာယံ ဥပပဇ္ဇိ. တေန ခေါ ပန သမယေန ဘဂဝါ သာဝတ္ထိယံ ဝိဟရတိ ဇေတဝနေ အနာထပိဏ္ဍိကဿ အာရာမေ. အထ ခေါ ဥဂ္ဂေါ ဒေဝပုတ္တော အဘိက္ကန္တာယ ရတ္တိယာ အဘိက္ကန္တဝဏ္ဏော ကေဝလကပ္ပံ ဇေတဝနံ ဩဘာသေတွာ ယေန ဘဂဝါ တေနုပသင်္ကမိ; ဥပသင်္ကမိတွာ ဘဂဝန္တံ အဘိဝါဒေတွာ ဧကမန္တံ အဋ္ဌာသိ. ဧကမန္တံ ဌိတံ ခေါ ဥဂ္ဂံ ဒေဝပုတ္တံ ဘဂဝါ ဧတဒဝေါစ—  “ကစ္စိ တေ, ဥဂ္ဂ, ယထာဓိပ္ပါယော”တိ? “တဂ္ဃ မေ, ဘဂဝါ, ယထာဓိပ္ပါယော”တိ. အထ ခေါ ဘဂဝါ ဥဂ္ဂံ ဒေဝပုတ္တံ ဂါထာဟိ အဇ္ဈဘာသိ—
</Paragraph>

<Paragraph number="258" type="verses" book="a5">
_“မနာပဒါယီ လဘတေ မနာပံ,_  
_အဂ္ဂဿ ဒါတာ လဘတေ ပုနဂ္ဂံ;_  
_ဝရဿ ဒါတာ ဝရလာဘိ ဟောတိ,_  
_သေဋ္ဌံ ဒဒေါ သေဋ္ဌမုပေတိ ဌာနံ._  

</Paragraph>

<Paragraph number="259" type="verses" book="a5">
_ယော အဂ္ဂဒါယီ ဝရဒါယီ,_  
_သေဋ္ဌဒါယီ စ ယော နရော;_  
_ဒီဃာယု ယသဝါ ဟောတိ,_  
_ယတ္ထ ယတ္ထူပပဇ္ဇတီ”တိ._  


</Paragraph>
</Division>

<Paragraph number="260" type="center" book="a5">
စတုတ္ထံ.
</Paragraph>