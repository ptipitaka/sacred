---
title: 4.5.7 ဝဿသုတ္တ
tableOfContents: false
sidebar:
  order: 7
type: tipitaka
basket: su
book: a5
review:
  current: review
  updated: '2025-10-27T21:48:26.249135'
  updated_by: ''
  notes: ''
  history:
  - state: review
    date: '2025-10-27T21:48:26.249135'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="197" book="a5" e="ch" v="16" p="212">

<Paragraph number="1166" book="a5">
“ပဉ္စိမေ, ဘိက္ခဝေ, ဝဿဿ အန္တရာယာ, ယံ နေမိတ္တာ န ဇာနန္တိ, ယတ္ထ နေမိတ္တာနံ စက္ခု န ကမတိ. ကတမေ ပဉ္စ? ဥပရိ, ဘိက္ခဝေ, အာကာသေ တေဇောဓာတု ပကုပ္ပတိ. တေန ဥပ္ပန္နာ မေဃာ ပဋိဝိဂစ္ဆန္တိ. အယံ, ဘိက္ခဝေ, ပဌမော ဝဿဿ အန္တရာယော, ယံ နေမိတ္တာ န ဇာနန္တိ, ယတ္ထ နေမိတ္တာနံ စက္ခု န ကမတိ.
</Paragraph>

<Paragraph number="1167" book="a5">
ပုန စပရံ, ဘိက္ခဝေ, ဥပရိ အာကာသေ ဝါယောဓာတု ပကုပ္ပတိ. တေန ဥပ္ပန္နာ မေဃာ ပဋိဝိဂစ္ဆန္တိ. အယံ, ဘိက္ခဝေ, ဒုတိယော ဝဿဿ အန္တရာယော, ယံ နေမိတ္တာ န ဇာနန္တိ, ယတ္ထ နေမိတ္တာနံ စက္ခု န ကမတိ.
</Paragraph>

<Paragraph number="1168" book="a5">
ပုန စပရံ, ဘိက္ခဝေ, ရာဟု အသုရိန္ဒော ပါဏိနာ ဥဒကံ သမ္ပဋိစ္ဆိတွာ မဟာသမုဒ္ဒေ ဆဍ္ဍေတိ. အယံ, ဘိက္ခဝေ, တတိယော ဝဿဿ အန္တရာယော, ယံ နေမိတ္တာ န ဇာနန္တိ, ယတ္ထ နေမိတ္တာနံ စက္ခု န ကမတိ.
</Paragraph>

<Paragraph number="1169" book="a5">
ပုန စပရံ, ဘိက္ခဝေ, ဝဿဝလာဟကာ ဒေဝါ ပမတ္တာ ဟောန္တိ. အယံ, ဘိက္ခဝေ, စတုတ္ထော ဝဿဿ အန္တရာယော, ယံ နေမိတ္တာ န ဇာနန္တိ, ယတ္ထ နေမိတ္တာနံ စက္ခု န ကမတိ.
</Paragraph>

<Paragraph number="1170" book="a5">
ပုန စပရံ, ဘိက္ခဝေ, မနုဿာ အဓမ္မိကာ ဟောန္တိ. အယံ, ဘိက္ခဝေ, ပဉ္စမော ဝဿဿ အန္တရာယော, ယံ နေမိတ္တာ န ဇာနန္တိ, ယတ္ထ နေမိတ္တာနံ စက္ခု န ကမတိ. ဣမေ ခေါ, ဘိက္ခဝေ, ပဉ္စ ဝဿဿ အန္တရာယာ, ယံ နေမိတ္တာ န ဇာနန္တိ, ယတ္ထ နေမိတ္တာနံ စက္ခု န ကမတီ”တိ.

</Paragraph>
</Division>

<Paragraph number="1171" type="center" book="a5">
သတ္တမံ.
</Paragraph>