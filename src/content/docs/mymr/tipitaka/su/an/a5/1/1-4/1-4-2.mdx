---
title: "1.4.2 စုန္ဒီသုတ္တ"
tableOfContents: false
sidebar:
  order: 3
type: "tipitaka"
basket: "su"
book: "a5"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="32" book="a5">

<Paragraph number="147" book="a5">
ဧကံ သမယံ ဘဂဝါ ရာဇဂဟေ ဝိဟရတိ ဝေဠုဝနေ ကလန္ဒကနိဝါပေ. အထ ခေါ စုန္ဒီ ရာဇကုမာရီ ပဉ္စဟိ ရထသတေဟိ ပဉ္စဟိ စ ကုမာရိသတေဟိ ပရိဝုတာ ယေန ဘဂဝါ တေနုပသင်္ကမိ; ဥပသင်္ကမိတွာ ဘဂဝန္တံ အဘိဝါဒေတွာ ဧကမန္တံ နိသီဒိ. ဧကမန္တံ နိသိန္နာ ခေါ စုန္ဒီ ရာဇကုမာရီ ဘဂဝန္တံ ဧတဒဝေါစ—
</Paragraph>

<Paragraph number="148" book="a5">
“အမှာကံ, ဘန္တေ, ဘာတာ စုန္ဒော နာမ ရာဇကုမာရော, သော ဧဝမာဟ—  ‘ယဒေဝ သော ဟောတိ ဣတ္ထီ ဝါ ပုရိသော ဝါ ဗုဒ္ဓံ သရဏံ ဂတော, ဓမ္မံ သရဏံ ဂတော, သံဃံ သရဏံ ဂတော, ပါဏာတိပါတာ ပဋိဝိရတော, အဒိန္နာဒါနာ ပဋိဝိရတော, ကာမေသုမိစ္ဆာစာရာ ပဋိဝိရတော, မုသာဝါဒါ ပဋိဝိရတော, သုရာမေရယမဇ္ဇပမာဒဋ္ဌာနာ ပဋိဝိရတော, သော ကာယဿ ဘေဒါ ပရံ မရဏာ သုဂတိံယေဝ ဥပပဇ္ဇတိ, နော ဒုဂ္ဂတိန်’တိ. သာဟံ, ဘန္တေ, ဘဂဝန္တံ ပုစ္ဆာမိ—  ‘ကထံရူပေ ခေါ, ဘန္တေ, သတ္ထရိ ပသန္နော ကာယဿ ဘေဒါ ပရံ မရဏာ သုဂတိံယေဝ ဥပပဇ္ဇတိ, နော ဒုဂ္ဂတိံ? ကထံရူပေ ဓမ္မေ ပသန္နော ကာယဿ ဘေဒါ ပရံ မရဏာ သုဂတိံယေဝ ဥပပဇ္ဇတိ, နော ဒုဂ္ဂတိံ? ကထံရူပေ သံဃေ ပသန္နော ကာယဿ ဘေဒါ ပရံ မရဏာ သုဂတိံယေဝ ဥပပဇ္ဇတိ, နော ဒုဂ္ဂတိံ? ကထံရူပေသု သီလေသု ပရိပူရကာရီ ကာယဿ ဘေဒါ ပရံ မရဏာ သုဂတိံယေဝ ဥပပဇ္ဇတိ, နော ဒုဂ္ဂတိန်’”တိ?
</Paragraph>

<Paragraph number="149" book="a5">
“ယာဝတာ, စုန္ဒိ, သတ္တာ အပဒါ ဝါ ဒွိပဒါ ဝါ စတုပ္ပဒါ ဝါ ဗဟုပ္ပဒါ ဝါ ရူပိနော ဝါ အရူပိနော ဝါ သညိနော ဝါ အသညိနော ဝါ နေဝသညိနာသညိနော ဝါ, တထာဂတော တေသံ အဂ္ဂမက္ခာယတိ အရဟံ သမ္မာသမ္ဗုဒ္ဓေါ. ယေ ခေါ, စုန္ဒိ, ဗုဒ္ဓေ ပသန္နာ, အဂ္ဂေ တေ ပသန္နာ. အဂ္ဂေ ခေါ ပန ပသန္နာနံ အဂ္ဂေါ ဝိပါကော ဟောတိ.
</Paragraph>

<Paragraph number="150" book="a5">
ယာဝတာ, စုန္ဒိ, ဓမ္မာ သင်္ခတာ, အရိယော အဋ္ဌင်္ဂိကော မဂ္ဂေါ တေသံ အဂ္ဂမက္ခာယတိ. ယေ, စုန္ဒိ, အရိယေ အဋ္ဌင်္ဂိကေ မဂ္ဂေ ပသန္နာ, အဂ္ဂေ တေ ပသန္နာ, အဂ္ဂေ ခေါ ပန ပသန္နာနံ အဂ္ဂေါ ဝိပါကော ဟောတိ.
</Paragraph>

<Paragraph number="151" book="a5">
ယာဝတာ, စုန္ဒိ, ဓမ္မာ သင်္ခတာ ဝါ အသင်္ခတာ ဝါ, ဝိရာဂေါ တေသံ အဂ္ဂမက္ခာယတိ, ယဒိဒံ—  မဒနိမ္မဒနော ပိပါသဝိနယော အာလယသမုဂ္ဃါတော ဝဋ္ဋုပစ္ဆေဒေါ တဏှာက္ခယော ဝိရာဂေါ နိရောဓော နိဗ္ဗာနံ. ယေ ခေါ, စုန္ဒိ, ဝိရာဂေ ဓမ္မေ ပသန္နာ, အဂ္ဂေ တေ ပသန္နာ. အဂ္ဂေ ခေါ ပန ပသန္နာနံ အဂ္ဂေါ ဝိပါကော ဟောတိ.
</Paragraph>

<Paragraph number="152" book="a5">
ယာဝတာ, စုန္ဒိ, သံဃာ ဝါ ဂဏာ ဝါ, တထာဂတသာဝကသံဃော တေသံ အဂ္ဂမက္ခာယတိ, ယဒိဒံ—  စတ္တာရိ ပုရိသယုဂါနိ အဋ္ဌ ပုရိသပုဂ္ဂလာ, ဧသ ဘဂဝတော သာဝကသံဃော အာဟုနေယျော ပါဟုနေယျော ဒက္ခိဏေယျော အဉ္ဇလိကရဏီယော အနုတ္တရံ ပုညက္ခေတ္တံ လောကဿ. ယေ ခေါ, စုန္ဒိ, သံဃေ ပသန္နာ, အဂ္ဂေ တေ ပသန္နာ. အဂ္ဂေ ခေါ ပန ပသန္နာနံ အဂ္ဂေါ ဝိပါကော ဟောတိ.
</Paragraph>

<Paragraph number="153" book="a5">
ယာဝတာ, စုန္ဒိ, သီလာနိ, အရိယကန္တာနိ သီလာနိ တေသံ အဂ္ဂမက္ခာယတိ, ယဒိဒံ—  အခဏ္ဍာနိ အစ္ဆိဒ္ဒါနိ အသဗလာနိ အကမ္မာသာနိ ဘုဇိဿာနိ ဝိညုပ္ပသတ္ထာနိ အပရာမဋ္ဌာနိ သမာဓိသံဝတ္တနိကာနိ. ယေ ခေါ, စုန္ဒိ, အရိယကန္တေသု သီလေသု ပရိပူရကာရိနော, အဂ္ဂေ တေ ပရိပူရကာရိနော. အဂ္ဂေ ခေါ ပန ပရိပူရကာရီနံ အဂ္ဂေါ ဝိပါကော ဟောတီတိ.
</Paragraph>

<Paragraph number="154" type="verses" book="a5">
_အဂ္ဂတော ဝေ ပသန္နာနံ,_  
_အဂ္ဂံ ဓမ္မံ ဝိဇာနတံ;_  
_အဂ္ဂေ ဗုဒ္ဓေ ပသန္နာနံ,_  
_ဒက္ခိဏေယျေ အနုတ္တရေ._  

</Paragraph>

<Paragraph number="155" type="verses" book="a5">
_အဂ္ဂေ ဓမ္မေ ပသန္နာနံ,_  
_ဝိရာဂူပသမေ သုခေ;_  
_အဂ္ဂေ သံဃေ ပသန္နာနံ,_  
_ပုညက္ခေတ္တေ အနုတ္တရေ._  

</Paragraph>

<Paragraph number="156" type="verses" book="a5">
_အဂ္ဂသ္မိံ ဒါနံ ဒဒတံ,_  
_အဂ္ဂံ ပုညံ ပဝဍ္ဎတိ;_  
_အဂ္ဂံ အာယု စ ဝဏ္ဏော စ,_  
_ယသော ကိတ္တိ သုခံ ဗလံ._  

</Paragraph>

<Paragraph number="157" type="verses" book="a5">
_အဂ္ဂဿ ဒါတာ မေဓာဝီ,_  
_အဂ္ဂဓမ္မသမာဟိတော;_  
_ဒေဝဘူတော မနုဿော ဝါ,_  
_အဂ္ဂပ္ပတ္တော ပမောဒတီ”တိ._  


</Paragraph>
</Division>

<Paragraph number="158" type="center" book="a5">
ဒုတိယံ.
</Paragraph>