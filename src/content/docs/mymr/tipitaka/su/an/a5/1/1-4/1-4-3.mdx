---
title: 1.4.3 ဥဂ္ဂဟသုတ္တ
tableOfContents: false
sidebar:
  order: 3
type: tipitaka
basket: su
book: a5
review:
  current: review
  updated: '2025-10-23T09:13:26.345264'
  updated_by: ''
  notes: ''
  history:
  - state: review
    date: '2025-10-23T09:13:26.345264'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="33" book="a5" e="ch" v="16" p="30">

<Paragraph number="159" book="a5">
ဧကံ သမယံ ဘဂဝါ ဘဒ္ဒိယေ ဝိဟရတိ ဇာတိယာ ဝနေ. အထ ခေါ ဥဂ္ဂဟော မေဏ္ဍကနတ္တာ ယေန ဘဂဝါ တေနုပသင်္ကမိ; ဥပသင်္ကမိတွာ ဘဂဝန္တံ အဘိဝါဒေတွာ ဧကမန္တံ နိသီဒိ. ဧကမန္တံ နိသိန္နော ခေါ ဥဂ္ဂဟော မေဏ္ဍကနတ္တာ ဘဂဝန္တံ ဧတဒဝေါစ—
</Paragraph>

<Paragraph number="160" book="a5">
“အဓိဝါသေတု မေ, ဘန္တေ, ဘဂဝါ သွာတနာယ အတ္တစတုတ္ထော ဘတ္တန်”တိ. အဓိဝါသေသိ ဘဂဝါ တုဏှီဘာဝေန. အထ ခေါ ဥဂ္ဂဟော မေဏ္ဍကနတ္တာ ဘဂဝတော အဓိဝါသနံ ဝိဒိတွာ ဥဋ္ဌာယာသနာ ဘဂဝန္တံ အဘိဝါဒေတွာ ပဒက္ခိဏံ ကတွာ ပက္ကာမိ.
</Paragraph>

<Paragraph number="161" book="a5">
အထ ခေါ ဘဂဝါ တဿာ ရတ္တိယာ အစ္စယေန ပုဗ္ဗဏှသမယံ နိဝါသေတွာ ပတ္တစီဝရမာဒါယ ယေန ဥဂ္ဂဟဿ မေဏ္ဍကနတ္တုနော နိဝေသနံ တေနုပသင်္ကမိ; ဥပသင်္ကမိတွာ ပညတ္တေ အာသနေ နိသီဒိ. အထ ခေါ ဥဂ္ဂဟော မေဏ္ဍကနတ္တာ ဘဂဝန္တံ ပဏီတေန ခါဒနီယေန ဘောဇနီယေန သဟတ္ထာ သန္တပ္ပေသိ သမ္ပဝါရေသိ. အထ ခေါ ဥဂ္ဂဟော မေဏ္ဍကနတ္တာ ဘဂဝန္တံ ဘုတ္တာဝိံ ဩနီတပတ္တပါဏိံ ဧကမန္တံ နိသီဒိ. ဧကမန္တံ နိသိန္နော ခေါ ဥဂ္ဂဟော မေဏ္ဍကနတ္တာ ဘဂဝန္တံ ဧတဒဝေါစ—  “ဣမာ မေ, ဘန္တေ, ကုမာရိယော ပတိကုလာနိ ဂမိဿန္တိ. ဩဝဒတု တာသံ, ဘန္တေ, ဘဂဝါ; အနုသာသတု တာသံ, ဘန္တေ, ဘဂဝါ, ယံ တာသံ အဿ ဒီဃရတ္တံ ဟိတာယ သုခါယာ”တိ.
</Paragraph>

<Paragraph number="162" book="a5">
အထ ခေါ ဘဂဝါ တာ ကုမာရိယော ဧတဒဝေါစ—  “တသ္မာတိဟ, ကုမာရိယော, ဧဝံ သိက္ခိတဗ္ဗံ—  ‘ယဿ ဝေါ မာတာပိတရော ဘတ္တုနော ဒဿန္တိ အတ္ထကာမာ ဟိတေသိနော အနုကမ္ပကာ အနုကမ္ပံ ဥပါဒါယ, တဿ ဘဝိဿာမ ပုဗ္ဗုဋ္ဌာယိနိယော ပစ္ဆာနိပါတိနိယော ကိံကာရပဋိဿာဝိနိယော မနာပစာရိနိယော ပိယဝါဒိနိယော’တိ. ဧဝဉှိ ဝေါ, ကုမာရိယော, သိက္ခိတဗ္ဗံ.
</Paragraph>

<Paragraph number="163" book="a5">
တသ္မာတိဟ, ကုမာရိယော, ဧဝံ သိက္ခိတဗ္ဗံ—  ‘ယေ တေ ဘတ္တု ဂရုနော ဘဝိဿန္တိ မာတာတိ ဝါ ပိတာတိ ဝါ သမဏဗြာဟ္မဏာတိ ဝါ, တေ သက္ကရိဿာမ ဂရုံ ကရိဿာမ မာနေဿာမ ပူဇေဿာမ အဗ္ဘာဂတေ စ အာသနောဒကေန ပဋိပူဇေဿာမာ’တိ. ဧဝဉှိ ဝေါ, ကုမာရိယော, သိက္ခိတဗ္ဗံ.
</Paragraph>

<Paragraph number="164" book="a5">
တသ္မာတိဟ, ကုမာရိယော, ဧဝံ သိက္ခိတဗ္ဗံ—  ‘ယေ တေ ဘတ္တု အဗ္ဘန္တရာ ကမ္မန္တာ ဥဏ္ဏာတိ ဝါ ကပ္ပါသာတိ ဝါ, တတ္ထ ဒက္ခာ ဘဝိဿာမ အနလသာ, တတြုပါယာယ ဝီမံသာယ သမန္နာဂတာ, အလံ ကာတုံ အလံ သံဝိဓာတုန်’တိ. ဧဝဉှိ ဝေါ, ကုမာရိယော, သိက္ခိတဗ္ဗံ.
</Paragraph>

<Paragraph number="165" book="a5">
တသ္မာတိဟ, ကုမာရိယော, ဧဝံ သိက္ခိတဗ္ဗံ—  ‘ယော သော ဘတ္တု အဗ္ဘန္တရော အန္တောဇနော ဒါသာတိ ဝါ ပေဿာတိ ဝါ ကမ္မကရာတိ ဝါ, တေသံ ကတဉ္စ ကတတော ဇာနိဿာမ အကတဉ္စ အကတတော ဇာနိဿာမ, ဂိလာနကာနဉ္စ ဗလာဗလံ ဇာနိဿာမ, ခါဒနီယံ ဘောဇနီယဉ္စဿ ပစ္စံသေန သံဝိဘဇိဿာမာ’တိ. ဧဝဉှိ ဝေါ, ကုမာရိယော, သိက္ခိတဗ္ဗံ.
</Paragraph>

<Paragraph number="166" book="a5">
တသ္မာတိဟ, ကုမာရိယော, ဧဝံ သိက္ခိတဗ္ဗံ—  ‘ယံ ဘတ္တာ အာဟရိဿတိ ဓနံ ဝါ ဓညံ ဝါ ရဇတံ ဝါ ဇာတရူပံ ဝါ, တံ အာရက္ခေန ဂုတ္တိယာ သမ္ပာဒေဿာမ, တတ္ထ စ ဘဝိဿာမ အဓုတ္တီ အထေနီ အသောဏ္ဍီ အဝိနာသိကာယော’တိ. ဧဝဉှိ ဝေါ, ကုမာရိယော, သိက္ခိတဗ္ဗံ. ဣမေဟိ ခေါ, ကုမာရိယော, ပဉ္စဟိ ဓမ္မေဟိ သမန္နာဂတော မာတုဂါမော ကာယဿ ဘေဒါ ပရံ မရဏာ မနာပကာယိကာနံ ဒေဝါနံ သဟဗျတံ ဥပပဇ္ဇတီတိ.
</Paragraph>

<Paragraph number="167" type="verses" book="a5">
_ယော နံ ဘရတိ သဗ္ဗဒါ,_  
_နိစ္စံ အာတာပိ ဥဿုကော;_  
_သဗ္ဗကာမဟရံ ပေါသံ,_  
_ဘတ္တာရံ နာတိမညတိ._  

</Paragraph>

<Paragraph number="168" type="verses" book="a5">
_န စာပိ သောတ္ထိ ဘတ္တာရံ,_  
ဣဿာစာရေန ရောသယေ;_  
_ဘတ္တု စ ဂရုနော သဗ္ဗေ,_  
_ပဋိပူဇေတိ ပဏ္ဍိတာ._  

</Paragraph>

<Paragraph number="169" type="verses" book="a5">
ဥဋ္ဌာဟိကာ အနလသာ,_  
_သင်္ဂဟိတပရိဇ္ဇနာ;_  
_ဘတ္တု မနာပံ စရတိ,_  
_သမ္ဘတံ အနုရက္ခတိ._  

</Paragraph>

<Paragraph number="170" type="verses" book="a5">
_ယာ ဧဝံ ဝတ္တတီ နာရီ,_  
_ဘတ္တုဆန္ဒဝသာနုဂါ;_  
_မနာပါ နာမ တေ ဒေဝါ,_  
_ယတ္ထ သာ ဥပပဇ္ဇတီ”တိ._  


</Paragraph>
</Division>

<Paragraph number="171" type="center" book="a5">
တတိယံ.
</Paragraph>