---
title: 2.1.8 လိစ္ဆဝိကုမာရကသုတ္တ
tableOfContents: false
sidebar:
  order: 8
type: tipitaka
basket: su
book: a5
review:
  current: review
  updated: '2025-10-27T21:48:25.078791'
  updated_by: ''
  notes: ''
  history:
  - state: review
    date: '2025-10-27T21:48:25.078791'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="58" book="a5" e="ch" v="16" p="66">

<Paragraph number="376" book="a5">
ဧကံ သမယံ ဘဂဝါ ဝေသာလိယံ ဝိဟရတိ မဟာဝနေ ကူဋာဂါရသာလာယံ. အထ ခေါ ဘဂဝါ ပုဗ္ဗဏှသမယံ နိဝါသေတွာ ပတ္တစီဝရမာဒါယ ဝေသာလိံ ပိဏ္ဍာယ ပါဝိသိ. ဝေသာလိယံ ပိဏ္ဍာယ စရိတွာ ပစ္ဆာဘတ္တံ ပိဏ္ဍပါတပဋိက္ကန္တော မဟာဝနံ အဇ္ဈောဂါဟေတွာ အညတရသ္မိံ ရုက္ခမူလေ ဒိဝါဝိဟာရံ နိသီဒိ.
</Paragraph>

<Paragraph number="377" book="a5">
တေန ခေါ ပန သမယေန သမ္ဗဟုလာ လိစ္ဆဝိကုမာရကာ သဇ္ဇာနိ ဓနူနိ အာဒါယ ကုက္ကုရသင်္ဃပရိဝုတာ မဟာဝနေ အနုစင်္ကမမာနာ အနုဝိစရမာနာ အဒ္ဒသု ဘဂဝန္တံ အညတရသ္မိံ ရုက္ခမူလေ နိသိန္နံ; ဒိသွာန သဇ္ဇာနိ ဓနူနိ နိက္ခိပိတွာ ကုက္ကုရသင်္ဃံ ဧကမန္တံ ဥယျောဇေတွာ ယေန ဘဂဝါ တေနုပသင်္ကမိံသု; ဥပသင်္ကမိတွာ ဘဂဝန္တံ အဘိဝါဒေတွာ တုဏှီဘူတာ တုဏှီဘူတာ ပဉ္ဇလိကာ ဘဂဝန္တံ ပယိရုပါသန္တိ.
</Paragraph>

<Paragraph number="378" book="a5">
တေန ခေါ ပန သမယေန မဟာနာမော လိစ္ဆဝိ မဟာဝနေ ဇင်္ဃာဝိဟာရံ အနုစင်္ကမမာနော အဒ္ဒသ တေ လိစ္ဆဝိကုမာရကေ တုဏှီဘူတေ တုဏှီဘူတေ ပဉ္ဇလိကေ ဘဂဝန္တံ ပယိရုပါသန္တေ; ဒိသွာ ယေန ဘဂဝါ တေနုပသင်္ကမိ; ဥပသင်္ကမိတွာ ဘဂဝန္တံ အဘိဝါဒေတွာ ဧကမန္တံ နိသီဒိ. ဧကမန္တံ နိသိန္နော ခေါ မဟာနာမော လိစ္ဆဝိ ဥဒါနံ ဥဒါနေသိ—  “ဘဝိဿန္တိ ဝဇ္ဇီ, ဘဝိဿန္တိ ဝဇ္ဇီ”တိ.
</Paragraph>

<Paragraph number="379" book="a5">
“ကိံ ပန တွံ, မဟာနာမ, ဧဝံ ဝဒေသိ—  ‘ဘဝိဿန္တိ ဝဇ္ဇီ, ဘဝိဿန္တိ ဝဇ္ဇီ’”တိ? “ဣမေ, ဘန္တေ, လိစ္ဆဝိကုမာရကာ စဏ္ဍာ ဖရုသာ အပါနုဘာ. ယာနိပိ တာနိ ကုလေသု ပဟေဏကာနိ ပဟီယန္တိ, ဥစ္ဆူတိ ဝါ ဗဒရာတိ ဝါ ပူဝါတိ ဝါ မောဒကာတိ ဝါ သင်္ကုလိကာတိ ဝါ, တာနိ ဝိလုမ္ပိတွာ ဝိလုမ္ပိတွာ ခါဒန္တိ; ကုလိတ္ထီနမ္ပိ ကုလကုမာရီနမ္ပိ ပစ္ဆာလိယံ ခိပန္တိ. တေ ဒါနိမေ တုဏှီဘူတာ တုဏှီဘူတာ ပဉ္ဇလိကာ ဘဂဝန္တံ ပယိရုပါသန္တီ”တိ.
</Paragraph>

<Paragraph number="380" book="a5">
“ယဿ ကဿစိ, မဟာနာမ, ကုလပုတ္တဿ ပဉ္စ ဓမ္မာ သံဝိဇ္ဇန္တိ—  ယဒိ ဝါ ရညော ခတ္တိယဿ မုဒ္ဓါဝသိတ္တဿ, ယဒိ ဝါ ရဋ္ဌိကဿ ပေတ္တနိကဿ, ယဒိ ဝါ သေနာယ သေနာပတိကဿ, ယဒိ ဝါ ဂါမဂါမဏိကဿ, ယဒိ ဝါ ပူဂဂါမဏိကဿ, ယေ ဝါ ပန ကုလေသု ပစ္စေကာဓိပစ္စံ ကာရေန္တိ, ဝုဒ္ဓိယေဝ ပါဋိကင်္ခါ, နော ပရိဟာနိ.
</Paragraph>

<Paragraph number="381" book="a5">
ကတမေ ပဉ္စ? ဣဓ, မဟာနာမ, ကုလပုတ္တော ဥဋ္ဌာနဝီရိယာဓိဂတေဟိ ဘောဂေဟိ ဗာဟာဗလပရိစိတေဟိ သေဒါဝက္ခိတ္တေဟိ ဓမ္မိကေဟိ ဓမ္မလဒ္ဓေဟိ မာတာပိတရော သက္ကရောတိ ဂရုံ ကရောတိ မာနေတိ ပူဇေတိ. တမေနံ မာတာပိတရော သက္ကတာ ဂရုကတာ မာနိတာ ပူဇိတာ ကလျာဏေန မနသာ အနုကမ္ပန္တိ—  ‘စိရံ ဇီဝ, ဒီဃမာယုံ ပါလေဟီ’တိ. မာတာပိတာနုကမ္ပိတဿ, မဟာနာမ, ကုလပုတ္တဿ ဝုဒ္ဓိယေဝ ပါဋိကင်္ခါ, နော ပရိဟာနိ.
</Paragraph>

<Paragraph number="382" book="a5">
ပုန စပရံ, မဟာနာမ, ကုလပုတ္တော ဥဋ္ဌာနဝီရိယာဓိဂတေဟိ ဘောဂေဟိ ဗာဟာဗလပရိစိတေဟိ သေဒါဝက္ခိတ္တေဟိ ဓမ္မိကေဟိ ဓမ္မလဒ္ဓေဟိ ပုတ္တဒါရဒါသကမ္မကရပေါရိသေ သက္ကရောတိ ဂရုံ ကရောတိ မာနေတိ ပူဇေတိ. တမေနံ ပုတ္တဒါရဒါသကမ္မကရပေါရိသာ သက္ကတာ ဂရုကတာ မာနိတာ ပူဇိတာ ကလျာဏေန မနသာ အနုကမ္ပန္တိ—  ‘စိရံ ဇီဝ, ဒီဃမာယုံ ပါလေဟီ’တိ. ပုတ္တဒါရဒါသကမ္မကရပေါရိသာနုကမ္ပိတဿ, မဟာနာမ, ကုလပုတ္တဿ ဝုဒ္ဓိယေဝ ပါဋိကင်္ခါ, နော ပရိဟာနိ.
</Paragraph>

<Paragraph number="383" book="a5">
ပုန စပရံ, မဟာနာမ, ကုလပုတ္တော ဥဋ္ဌာနဝီရိယာဓိဂတေဟိ ဘောဂေဟိ ဗာဟာဗလပရိစိတေဟိ သေဒါဝက္ခိတ္တေဟိ ဓမ္မိကေဟိ ဓမ္မလဒ္ဓေဟိ ခေတ္တကမ္မန္တသာမန္တသဗျောဟာရေ သက္ကရောတိ ဂရုံ ကရောတိ မာနေတိ ပူဇေတိ. တမေနံ ခေတ္တကမ္မန္တသာမန္တသဗျောဟာရာ သက္ကတာ ဂရုကတာ မာနိတာ ပူဇိတာ ကလျာဏေန မနသာ အနုကမ္ပန္တိ—  ‘စိရံ ဇီဝ, ဒီဃမာယုံ ပါလေဟီ’တိ. ခေတ္တကမ္မန္တသာမန္တသဗျောဟာရာနုကမ္ပိတဿ, မဟာနာမ, ကုလပုတ္တဿ ဝုဒ္ဓိယေဝ ပါဋိကင်္ခါ, နော ပရိဟာနိ.
</Paragraph>

<Paragraph number="384" book="a5">
ပုန စပရံ, မဟာနာမ, ကုလပုတ္တော ဥဋ္ဌာနဝီရိယာဓိဂတေဟိ ဘောဂေဟိ ဗာဟာဗလပရိစိတေဟိ သေဒါဝက္ခိတ္တေဟိ ဓမ္မိကေဟိ ဓမ္မလဒ္ဓေဟိ ယာဝတာ ဗလိပဋိဂ္ဂါဟိကာ ဒေဝတာ သက္ကရောတိ ဂရုံ ကရောတိ မာနေတိ ပူဇေတိ. တမေနံ ဗလိပဋိဂ္ဂါဟိကာ ဒေဝတာ သက္ကတာ ဂရုကတာ မာနိတာ ပူဇိတာ ကလျာဏေန မနသာ အနုကမ္ပန္တိ—  ‘စိရံ ဇီဝ, ဒီဃမာယုံ ပါလေဟီ’တိ. ဒေဝတာနုကမ္ပိတဿ, မဟာနာမ, ကုလပုတ္တဿ ဝုဒ္ဓိယေဝ ပါဋိကင်္ခါ, နော ပရိဟာနိ.
</Paragraph>

<Paragraph number="385" book="a5">
ပုန စပရံ, မဟာနာမ, ကုလပုတ္တော ဥဋ္ဌာနဝီရိယာဓိဂတေဟိ ဘောဂေဟိ ဗာဟာဗလပရိစိတေဟိ သေဒါဝက္ခိတ္တေဟိ ဓမ္မိကေဟိ ဓမ္မလဒ္ဓေဟိ သမဏဗြာဟ္မဏေ သက္ကရောတိ ဂရုံ ကရောတိ မာနေတိ ပူဇေတိ. တမေနံ သမဏဗြာဟ္မဏာ သက္ကတာ ဂရုကတာ မာနိတာ ပူဇိတာ ကလျာဏေန မနသာ အနုကမ္ပန္တိ—  ‘စိရံ ဇီဝ, ဒီဃမာယုံ ပါလေဟီ’တိ. သမဏဗြာဟ္မဏာနုကမ္ပိတဿ, မဟာနာမ, ကုလပုတ္တဿ ဝုဒ္ဓိယေဝ ပါဋိကင်္ခါ, နော ပရိဟာနိ.
</Paragraph>

<Paragraph number="386" book="a5">
ယဿ ကဿစိ, မဟာနာမ, ကုလပုတ္တဿ ဣမေ ပဉ္စ ဓမ္မာ သံဝိဇ္ဇန္တိ—  ယဒိ ဝါ ရညော ခတ္တိယဿ မုဒ္ဓါဘိသိတ္တဿ, ယဒိ ဝါ ရဋ္ဌိကဿ ပေတ္တနိကဿ, ယဒိ ဝါ သေနာယ သေနာပတိကဿ, ယဒိ ဝါ ဂါမဂါမဏိကဿ, ယဒိ ဝါ ပူဂဂါမဏိကဿ, ယေ ဝါ ပန ကုလေသု ပစ္စေကာဓိပစ္စံ ကာရေန္တိ, ဝုဒ္ဓိယေဝ ပါဋိကင်္ခါ, နော ပရိဟာနီတိ.
</Paragraph>

<Paragraph number="387" type="verses" book="a5">
_မာတာပိတုကိစ္စကရော,_  
_ပုတ္တဒါရဟိတော သဒါ;_  
_အန္တောဇနဿ အတ္ထာယ,_  
_ယေ စဿ အနုဇီဝိနော._  

</Paragraph>

<Paragraph number="388" type="verses" book="a5">
ဥဘိန္နဉ္စေဝ အတ္ထာယ,_  
_ဝဒညူ ဟောတိ သီလဝါ;_  
_ဉာတီနံ ပုဗ္ဗပေတာနံ,_  
_ဒိဋ္ဌေ ဓမ္မေ စ ဇီဝတံ._  

</Paragraph>

<Paragraph number="389" type="verses" book="a5">
_သမဏာနံ ဗြာဟ္မဏာနံ,_  
_ဒေဝတာနဉ္စ ပဏ္ဍိတော;_  
_ဝိတ္တိသဉ္ဇနနော ဟောတိ,_  
_ဓမ္မေန ဃရမာဝသံ._  

</Paragraph>

<Paragraph number="390" type="verses" book="a5">
_သော ကရိတွာန ကလျာဏံ,_  
_ပုဇ္ဇော ဟောတိ ပသံသိယော;_  
ဣဓေဝ နံ ပသံသန္တိ,_  
_ပေစ္စ သဂ္ဂေ ပမောဒတီ”တိ._  


</Paragraph>
</Division>

<Paragraph number="391" type="center" book="a5">
အဋ္ဌမံ.
</Paragraph>