---
title: 2.4.10 ဒုတိယသေခသုတ္တ
tableOfContents: false
sidebar:
  order: 10
type: tipitaka
basket: su
book: a5
review:
  current: review
  updated: '2025-10-23T09:13:26.534473'
  updated_by: ''
  notes: ''
  history:
  - state: review
    date: '2025-10-23T09:13:26.534473'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="90" book="a5" e="ch" v="16" p="102">

<Paragraph number="559" book="a5">
“ပဉ္စိမေ, ဘိက္ခဝေ, ဓမ္မာ သေခဿ ဘိက္ခုနော ပရိဟာနာယ သံဝတ္တန္တိ. ကတမေ ပဉ္စ? ဣဓ, ဘိက္ခဝေ, သေခေါ ဘိက္ခု ဗဟုကိစ္စော ဟောတိ ဗဟုကရဏီယော ဝိယတ္တော ကိံကရဏီယေသု; ရိဉ္စတိ ပဋိသလ္လာနံ, နာနုယုဉ္ဇတိ အဇ္ဈတ္တံ စေတောသမထံ. အယံ, ဘိက္ခဝေ, ပဌမော ဓမ္မော သေခဿ ဘိက္ခုနော ပရိဟာနာယ သံဝတ္တတိ.
</Paragraph>

<Paragraph number="560" book="a5">
ပုန စပရံ, ဘိက္ခဝေ, သေခေါ ဘိက္ခု အပ္ပမတ္တကေန ကမ္မေန ဒိဝသံ အတိနာမေတိ; ရိဉ္စတိ ပဋိသလ္လာနံ, နာနုယုဉ္ဇတိ အဇ္ဈတ္တံ စေတောသမထံ. အယံ, ဘိက္ခဝေ, ဒုတိယော ဓမ္မော သေခဿ ဘိက္ခုနော ပရိဟာနာယ သံဝတ္တတိ.
</Paragraph>

<Paragraph number="561" book="a5">
ပုန စပရံ, ဘိက္ခဝေ, သေခေါ ဘိက္ခု သံသဋ္ဌော ဝိဟရတိ ဂဟဋ္ဌပဗ္ဗဇိတေဟိ အနနုလောမိကေန ဂိဟိသံသဂ္ဂေန; ရိဉ္စတိ ပဋိသလ္လာနံ, နာနုယုဉ္ဇတိ အဇ္ဈတ္တံ စေတောသမထံ. အယံ, ဘိက္ခဝေ, တတိယော ဓမ္မော သေခဿ ဘိက္ခုနော ပရိဟာနာယ သံဝတ္တတိ.
</Paragraph>

<Paragraph number="562" book="a5">
ပုန စပရံ, ဘိက္ခဝေ, သေခေါ ဘိက္ခု အကာလေန ဂါမံ ပဝိသတိ, အတိဒိဝါ ပဋိက္ကမတိ; ရိဉ္စတိ ပဋိသလ္လာနံ, နာနုယုဉ္ဇတိ အဇ္ဈတ္တံ စေတောသမထံ. အယံ, ဘိက္ခဝေ, စတုတ္ထော ဓမ္မော သေခဿ ဘိက္ခုနော ပရိဟာနာယ သံဝတ္တတိ.
</Paragraph>

<Paragraph number="563" book="a5">
ပုန စပရံ, ဘိက္ခဝေ, သေခေါ ဘိက္ခု ယာယံ ကထာ အာဘိသလ္လေခိကာ စေတောဝိဝရဏသပ္ပါယာ, သေယျထိဒံ—  အပ္ပိစ္ဆကထာ သန္တုဋ္ဌိကထာ ပဝိဝေကကထာ အသံသဂ္ဂကထာ ဝီရိယာရမ္ဘကထာ သီလကထာ သမာဓိကထာ ပညာကထာ ဝိမုတ္တိကထာ ဝိမုတ္တိဉာဏဒဿနကထာ, ဧဝရူပိယာ ကထာယ န နိကာမလာဘီ ဟောတိ န အကိစ္ဆလာဘီ န အကသိရလာဘီ; ရိဉ္စတိ ပဋိသလ္လာနံ, နာနုယုဉ္ဇတိ အဇ္ဈတ္တံ စေတောသမထံ. အယံ, ဘိက္ခဝေ, ပဉ္စမော ဓမ္မော သေခဿ ဘိက္ခုနော ပရိဟာနာယ သံဝတ္တတိ. ဣမေ ခေါ, ဘိက္ခဝေ, ပဉ္စ ဓမ္မာ သေခဿ ဘိက္ခုနော ပရိဟာနာယ သံဝတ္တန္တိ.
</Paragraph>

<Paragraph number="564" book="a5">
ပဉ္စိမေ, ဘိက္ခဝေ, ဓမ္မာ သေခဿ ဘိက္ခုနော အပရိဟာနာယ သံဝတ္တန္တိ. ကတမေ ပဉ္စ? ဣဓ, ဘိက္ခဝေ, သေခေါ ဘိက္ခု န ဗဟုကိစ္စော ဟောတိ န ဗဟုကရဏီယော ဝိယတ္တော ကိံကရဏီယေသု; န ရိဉ္စတိ ပဋိသလ္လာနံ, အနုယုဉ္ဇတိ အဇ္ဈတ္တံ စေတောသမထံ. အယံ, ဘိက္ခဝေ, ပဌမော ဓမ္မော သေခဿ ဘိက္ခုနော အပရိဟာနာယ သံဝတ္တတိ.
</Paragraph>

<Paragraph number="565" book="a5">
ပုန စပရံ, ဘိက္ခဝေ, သေခေါ ဘိက္ခု န အပ္ပမတ္တကေန ကမ္မေန ဒိဝသံ အတိနာမေတိ; န ရိဉ္စတိ ပဋိသလ္လာနံ, အနုယုဉ္ဇတိ အဇ္ဈတ္တံ စေတောသမထံ. အယံ, ဘိက္ခဝေ, ဒုတိယော ဓမ္မော သေခဿ ဘိက္ခုနော အပရိဟာနာယ သံဝတ္တတိ.
</Paragraph>

<Paragraph number="566" book="a5">
ပုန စပရံ, ဘိက္ခဝေ, သေခေါ ဘိက္ခု အသံသဋ္ဌော ဝိဟရတိ ဂဟဋ္ဌပဗ္ဗဇိတေဟိ အနနုလောမိကေန ဂိဟိသံသဂ္ဂေန; န ရိဉ္စတိ ပဋိသလ္လာနံ, အနုယုဉ္ဇတိ အဇ္ဈတ္တံ စေတောသမထံ. အယံ, ဘိက္ခဝေ, တတိယော ဓမ္မော သေခဿ ဘိက္ခုနော အပရိဟာနာယ သံဝတ္တတိ.
</Paragraph>

<Paragraph number="567" book="a5">
ပုန စပရံ, ဘိက္ခဝေ, သေခေါ ဘိက္ခု န အတိကာလေန ဂါမံ ပဝိသတိ, နာတိဒိဝါ ပဋိက္ကမတိ; န ရိဉ္စတိ ပဋိသလ္လာနံ, အနုယုဉ္ဇတိ အဇ္ဈတ္တံ စေတောသမထံ. အယံ, ဘိက္ခဝေ, စတုတ္ထော ဓမ္မော သေခဿ ဘိက္ခုနော အပရိဟာနာယ သံဝတ္တတိ.
</Paragraph>

<Paragraph number="568" book="a5">
ပုန စပရံ, ဘိက္ခဝေ, သေခေါ ဘိက္ခု ယာယံ ကထာ အာဘိသလ္လေခိကာ စေတောဝိဝရဏသပ္ပါယာ, သေယျထိဒံ—  အပ္ပိစ္ဆကထာ သန္တုဋ္ဌိကထာ ပဝိဝေကကထာ အသံသဂ္ဂကထာ ဝီရိယာရမ္ဘကထာ သီလကထာ သမာဓိကထာ ပညာကထာ ဝိမုတ္တိကထာ ဝိမုတ္တိဉာဏဒဿနကထာ, ဧဝရူပိယာ ကထာယ နိကာမလာဘီ ဟောတိ အကိစ္ဆလာဘီ အကသိရလာဘီ; န ရိဉ္စတိ ပဋိသလ္လာနံ, အနုယုဉ္ဇတိ အဇ္ဈတ္တံ စေတောသမထံ. အယံ, ဘိက္ခဝေ, ပဉ္စမော ဓမ္မော သေခဿ ဘိက္ခုနော အပရိဟာနာယ သံဝတ္တတိ. ဣမေ ခေါ, ဘိက္ခဝေ, ပဉ္စ ဓမ္မာ သေခဿ ဘိက္ခုနော အပရိဟာနာယ သံဝတ္တန္တီ”တိ.

</Paragraph>
</Division>

<Paragraph number="569" type="center" book="a5">
ဒသမံ.



</Paragraph>

<Paragraph number="570" type="center" book="a5">
ထေရဝဂ္ဂေါ စတုတ္ထော.



</Paragraph>

<Paragraph number="571" type="center" book="a5">
တဿုဒ္ဒါနံ


</Paragraph>

<Paragraph number="572" type="verses" book="a5">
_ရဇနီယော ဝီတရာဂေါ,_  
_ကုဟကာဿဒ္ဓအက္ခမာ;_  
_ပဋိသမ္ဘိဒါ စ သီလေန,_  
_ထေရော သေခါ ပရေ ဒုဝေတိ._
</Paragraph>