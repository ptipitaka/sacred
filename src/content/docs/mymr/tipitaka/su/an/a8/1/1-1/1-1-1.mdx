---
title: "1.1.1 မေတ္တာသုတ္တ"
tableOfContents: false
sidebar:
  order: 1
type: "tipitaka"
basket: "su"
book: "a8"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="1" book="a8" e="ch" v="17" p="1">

<Paragraph number="2" book="a8">
ဧဝံ မေ သုတံ—  ဧကံ သမယံ ဘဂဝါ သာဝတ္ထိယံ ဝိဟရတိ ဇေတဝနေ အနာထပိဏ္ဍိကဿ အာရာမေ. တတြ ခေါ ဘဂဝါ ဘိက္ခူ အာမန္တေသိ—  “ဘိက္ခဝေါ”တိ. “ဘဒန္တေ”တိ တေ ဘိက္ခူ ဘဂဝတော ပစ္စဿောသုံ. ဘဂဝါ ဧတဒဝေါစ—
</Paragraph>

<Paragraph number="3" book="a8">
“မေတ္တာယ, ဘိက္ခဝေ, စေတောဝိမုတ္တိယာ အာသေဝိတာယ ဘာဝိတာယ ဗဟုလီကတာယ ယာနီကတာယ ဝတ္ထုကတာယ အနုဋ္ဌိတာယ ပရိစိတာယ သုသမာရဒ္ဓါယ အဋ္ဌာနိသံသာ ပါဋိကင်္ခါ. ကတမေ အဋ္ဌ? သုခံ သုပတိ, သုခံ ပဋိဗုဇ္ဈတိ, န ပါပကံ သုပိနံ ပဿတိ, မနုဿာနံ ပိယော ဟောတိ, အမနုဿာနံ ပိယော ဟောတိ, ဒေဝတာ ရက္ခန္တိ, နာဿ အဂ္ဂိ ဝါ ဝိသံ ဝါ သတ္ထံ ဝါ ကမတိ, ဥတ္တရိံ အပ္ပဋိဝိဇ္ဈန္တော ဗြဟ္မလောကူပဂေါ ဟောတိ. မေတ္တာယ, ဘိက္ခဝေ, စေတောဝိမုတ္တိယာ အာသေဝိတာယ ဘာဝိတာယ ဗဟုလီကတာယ ယာနီကတာယ ဝတ္ထုကတာယ အနုဋ္ဌိတာယ ပရိစိတာယ သုသမာရဒ္ဓါယ ဣမေ အဋ္ဌာနိသံသာ ပါဋိကင်္ခါတိ.
</Paragraph>

<Paragraph number="4" type="verses" book="a8">
_ယော စ မေတ္တံ ဘာဝယတိ,_  
_အပ္ပမာဏံ ပဋိဿတော;_  
_တနူ သံယောဇနာ ဟောန္တိ,_  
_ပဿတော ဥပဓိက္ခယံ._  

</Paragraph>

<Paragraph number="5" type="verses" book="a8">
_ဧကမ္ပိ စေ ပါဏမဒုဋ္ဌစိတ္တော,_  
_မေတ္တာယတိ ကုသလီ တေန ဟောတိ;_  
_သဗ္ဗေ စ ပါဏေ မနသာနုကမ္ပီ,_  
_ပဟူတမရိယော ပကရောတိ ပုညံ._  

</Paragraph>

<Paragraph number="6" type="verses" book="a8">
_ယေ သတ္တသဏ္ဍံ ပထဝိံ ဝိဇေတွာ,_  
_ရာဇိသယော ယဇမာနာ အနုပရိယဂါ;_  
_အဿမေဓံ ပုရိသမေဓံ,_  
_သမ္မာပါသံ ဝါဇပေယျံ နိရဂ္ဂဠံ._  

</Paragraph>

<Paragraph number="7" type="verses" book="a8">
_မေတ္တဿ စိတ္တဿ သုဘာဝိတဿ,_  
_ကလမ္ပိ တေ နာနုဘဝန္တိ သောဠသိံ;_  
_စန္ဒပ္ပဘာ တာရဂဏာဝ သဗ္ဗေ,_  
_ယထာ န အဂ္ဃန္တိ ကလမ္ပိ သောဠသိံ._  

</Paragraph>

<Paragraph number="8" type="verses" book="a8">
_ယော န ဟန္တိ န ဃာတေတိ,_  
_န ဇိနာတိ န ဇာပယေ;_  
_မေတ္တံသော သဗ္ဗဘူတာနံ,_  
_ဝေရံ တဿ န ကေနစီ”တိ._  


</Paragraph>
</Division>

<Paragraph number="9" type="center" book="a8">
ပဌမံ.
</Paragraph>