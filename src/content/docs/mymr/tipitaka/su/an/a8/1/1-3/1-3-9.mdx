---
title: "1.3.9 အက္ခဏသုတ္တ"
tableOfContents: false
sidebar:
  order: 9
type: "tipitaka"
basket: "su"
book: "a8"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="29" book="a8" e="ch" v="17" p="60">

<Paragraph number="272" book="a8">
“‘ခဏကိစ္စော လောကော, ခဏကိစ္စော လောကော’တိ, ဘိက္ခဝေ, အဿုတဝါ ပုထုဇ္ဇနော ဘာသတိ, နော စ ခေါ သော ဇာနာတိ ခဏံ ဝါ အက္ခဏံ ဝါ. အဋ္ဌိမေ, ဘိက္ခဝေ, အက္ခဏာ အသမယာ ဗြဟ္မစရိယဝါသာယ. ကတမေ အဋ္ဌ? ဣဓ, ဘိက္ခဝေ, တထာဂတော စ လောကေ ဥပ္ပန္နော ဟောတိ အရဟံ သမ္မာသမ္ဗုဒ္ဓေါ ဝိဇ္ဇာစရဏသမ္ပန္နော သုဂတော လောကဝိဒူ အနုတ္တရော ပုရိသဒမ္မသာရထိ သတ္ထာ ဒေဝမနုဿာနံ ဗုဒ္ဓေါ ဘဂဝါ, ဓမ္မော စ ဒေသိယတိ ဩပသမိကော ပရိနိဗ္ဗာနိကော သမ္ဗောဓဂါမီ သုဂတပ္ပဝေဒိတော; အယဉ္စ ပုဂ္ဂလော နိရယံ ဥပပန္နော ဟောတိ. အယံ, ဘိက္ခဝေ, ပဌမော အက္ခဏော အသမယော ဗြဟ္မစရိယဝါသာယ. (1)
</Paragraph>

<Paragraph number="273" book="a8">
ပုန စပရံ, ဘိက္ခဝေ, တထာဂတော စ လောကေ ဥပ္ပန္နော ဟောတိ …ပေ…  သတ္ထာ ဒေဝမနုဿာနံ ဗုဒ္ဓေါ ဘဂဝါ, ဓမ္မော စ ဒေသိယတိ ဩပသမိကော ပရိနိဗ္ဗာနိကော သမ္ဗောဓဂါမီ သုဂတပ္ပဝေဒိတော; အယဉ္စ ပုဂ္ဂလော တိရစ္ဆာနယောနိံ ဥပပန္နော ဟောတိ …ပေ… . (2)
</Paragraph>

<Paragraph number="274" book="a8">
ပုန စပရံ, ဘိက္ခဝေ …ပေ…  အယဉ္စ ပုဂ္ဂလော ပေတ္တိဝိသယံ ဥပပန္နော ဟောတိ …ပေ… . (3)
</Paragraph>

<Paragraph number="275" book="a8">
ပုန စပရံ, ဘိက္ခဝေ …ပေ…  အယဉ္စ ပုဂ္ဂလော အညတရံ ဒီဃာယုကံ ဒေဝနိကာယံ ဥပပန္နော ဟောတိ …ပေ… . (4)
</Paragraph>

<Paragraph number="276" book="a8">
ပုန စပရံ, ဘိက္ခဝေ …ပေ…  အယဉ္စ ပုဂ္ဂလော ပစ္စန္တိမေသု ဇနပဒေသု ပစ္စာဇာတော ဟောတိ, သော စ ဟောတိ အဝိညာတာရေသု မိလက္ခေသု, ယတ္ထ နတ္ထိ ဂတိ ဘိက္ခူနံ ဘိက္ခုနီနံ ဥပါသကာနံ ဥပါသိကာနံ …ပေ… . (5)
</Paragraph>

<Paragraph number="277" book="a8">
ပုန စပရံ, ဘိက္ခဝေ …ပေ…  အယဉ္စ ပုဂ္ဂလော မဇ္ဈိမေသု ဇနပဒေသု ပစ္စာဇာတော ဟောတိ, သော စ ဟောတိ မိစ္ဆာဒိဋ္ဌိကော ဝိပရီတဒဿနော—  ‘နတ္ထိ ဒိန္နံ, နတ္ထိ ယိဋ္ဌံ, နတ္ထိ ဟုတံ, နတ္ထိ သုကတဒုက္ကဋာနံ ကမ္မာနံ ဖလံ ဝိပါကော, နတ္ထိ အယံ လောကော, နတ္ထိ ပရော လောကော, နတ္ထိ မာတာ, နတ္ထိ ပိတာ, နတ္ထိ သတ္တာ ဩပပါတိကာ, နတ္ထိ လောကေ သမဏဗြာဟ္မဏာ သမ္မဂ္ဂတာ သမ္မာ ပဋိပန္နာ ယေ ဣမဉ္စ လောကံ ပရဉ္စ လောကံ သယံ အဘိညာ သစ္ဆိကတွာ ပဝေဒေန္တီ’တိ …ပေ… . (6)
</Paragraph>

<Paragraph number="278" book="a8">
ပုန စပရံ, ဘိက္ခဝေ …ပေ…  အယဉ္စ ပုဂ္ဂလော မဇ္ဈိမေသု ဇနပဒေသု ပစ္စာဇာတော ဟောတိ, သော စ ဟောတိ ဒုပ္ပညော ဇဠော ဧဠမူဂေါ အပ္ပဋိဗလော သုဘာသိတဒုဗ္ဘာသိတဿ အတ္ထမညာတုံ. အယံ, ဘိက္ခဝေ, သတ္တမော အက္ခဏော အသမယော ဗြဟ္မစရိယဝါသာယ. (7)
</Paragraph>

<Paragraph number="279" book="a8">
ပုန စပရံ, ဘိက္ခဝေ, တထာဂတော စ လောကေ အနုပ္ပန္နော ဟောတိ အရဟံ သမ္မာသမ္ဗုဒ္ဓေါ …ပေ…  သတ္ထာ ဒေဝမနုဿာနံ ဗုဒ္ဓေါ ဘဂဝါ. ဓမ္မော စ န ဒေသိယတိ ဩပသမိကော ပရိနိဗ္ဗာနိကော သမ္ဗောဓဂါမီ သုဂတပ္ပဝေဒိတော. အယဉ္စ ပုဂ္ဂလော မဇ္ဈိမေသု ဇနပဒေသု ပစ္စာဇာတော ဟောတိ, သော စ ဟောတိ ပညဝါ အဇဠော အနေဠမူဂေါ ပဋိဗလော သုဘာသိတဒုဗ္ဘာသိတဿ အတ္ထမညာတုံ. အယံ, ဘိက္ခဝေ, အဋ္ဌမော အက္ခဏော အသမယော ဗြဟ္မစရိယဝါသာယ. (8)
</Paragraph>

<Paragraph number="280" book="a8">
ဣမေ ခေါ, ဘိက္ခဝေ, အဋ္ဌ အက္ခဏာ အသမယာ ဗြဟ္မစရိယဝါသာယ.
</Paragraph>

<Paragraph number="281" book="a8">
ဧကောဝ ခေါ, ဘိက္ခဝေ, ခဏော စ သမယော စ ဗြဟ္မစရိယဝါသာယ. ကတမော ဧကော? ဣဓ, ဘိက္ခဝေ, တထာဂတော စ လောကေ ဥပ္ပန္နော ဟောတိ အရဟံ သမ္မာသမ္ဗုဒ္ဓေါ ဝိဇ္ဇာစရဏသမ္ပန္နော သုဂတော လောကဝိဒူ အနုတ္တရော ပုရိသဒမ္မသာရထိ သတ္ထာ ဒေဝမနုဿာနံ ဗုဒ္ဓေါ ဘဂဝါ. ဓမ္မော စ ဒေသိယတိ ဩပသမိကော ပရိနိဗ္ဗာနိကော သမ္ဗောဓဂါမီ သုဂတပ္ပဝေဒိတော. အယဉ္စ ပုဂ္ဂလော မဇ္ဈိမေသု ဇနပဒေသု ပစ္စာဇာတော ဟောတိ, သော စ ဟောတိ ပညဝါ အဇဠော အနေဠမူဂေါ ပဋိဗလော သုဘာသိတဒုဗ္ဘာသိတဿ အတ္ထမညာတုံ. အယံ, ဘိက္ခဝေ, ဧကောဝ ခဏော စ သမယော စ ဗြဟ္မစရိယဝါသာယာတိ.
</Paragraph>

<Paragraph number="282" type="verses" book="a8">
_မနုဿလာဘံ လဒ္ဓါန,_  
_သဒ္ဓမ္မေ သုပ္ပဝေဒိတေ;_  
_ယေ ခဏံ နာဓိဂစ္ဆန္တိ,_  
_အတိနာမေန္တိ တေ ခဏံ._  

</Paragraph>

<Paragraph number="283" type="verses" book="a8">
_ဗဟူ ဟိ အက္ခဏာ ဝုတ္တာ,_  
_မဂ္ဂဿ အန္တရာယိကာ;_  
_ကဒါစိ ကရဟစိ လောကေ,_  
ဥပ္ပဇ္ဇန္တိ တထာဂတာ._  

</Paragraph>

<Paragraph number="284" type="verses" book="a8">
_တယိဒံ သမ္မုခီဘူတံ,_  
_ယံ လောကသ္မိံ သုဒုလ္လဘံ;_  
_မနုဿပဋိလာဘော စ,_  
_သဒ္ဓမ္မဿ စ ဒေသနာ;_  
_အလံ ဝါယမိတုံ တတ္ထ,_  
_အတ္တကာမေန ဇန္တုနာ._  

</Paragraph>

<Paragraph number="285" type="verses" book="a8">
_ကထံ ဝိဇညာ သဒ္ဓမ္မံ,_  
_ခဏော ဝေ မာ ဥပစ္စဂါ;_  
_ခဏာတီတာ ဟိ သောစန္တိ,_  
_နိရယမှိ သမပ္ပိတာ._  

</Paragraph>

<Paragraph number="286" type="verses" book="a8">
ဣဓ စေ နံ ဝိရာဓေတိ,_  
_သဒ္ဓမ္မဿ နိယာမတံ;_  
_ဝါဏိဇောဝ အတီတတ္ထော,_  
_စိရတ္တံ အနုတပိဿတိ._  

</Paragraph>

<Paragraph number="287" type="verses" book="a8">
_အဝိဇ္ဇာနိဝုတော ပေါသော,_  
_သဒ္ဓမ္မံ အပရာဓိကော;_  
_ဇာတိမရဏသံသာရံ,_  
_စိရံ ပစ္စနုဘောဿတိ._  

</Paragraph>

<Paragraph number="288" type="verses" book="a8">
_ယေ စ လဒ္ဓါ မနုဿတ္တံ,_  
_သဒ္ဓမ္မေ သုပ္ပဝေဒိတေ;_  
_အကံသု သတ္ထု ဝစနံ,_  
_ကရိဿန္တိ ကရောန္တိ ဝါ._  

</Paragraph>

<Paragraph number="289" type="verses" book="a8">
_ခဏံ ပစ္စဝိဒုံ လောကေ,_  
_ဗြဟ္မစရိယံ အနုတ္တရံ;_  
_ယေ မဂ္ဂံ ပဋိပဇ္ဇိံသု,_  
_တထာဂတပ္ပဝေဒိတံ._  

</Paragraph>

<Paragraph number="290" type="verses" book="a8">
_ယေ သံဝရာ စက္ခုမတာ,_  
_ဒေသိတာဒိစ္စဗန္ဓုနာ;_  
_တေသု ဂုတ္တော သဒါ သတော,_  
_ဝိဟရေ အနဝဿုတော._  

</Paragraph>

<Paragraph number="291" type="verses" book="a8">
_သဗ္ဗေ အနုသယေ ဆေတွာ,_  
_မာရဓေယျပရာနုဂေ;_  
_တေ ဝေ ပါရင်္ဂတာ လောကေ,_  
_ယေ ပတ္တာ အာသဝက္ခယန်”တိ._  


</Paragraph>
</Division>

<Paragraph number="292" type="center" book="a8">
နဝမံ.
</Paragraph>