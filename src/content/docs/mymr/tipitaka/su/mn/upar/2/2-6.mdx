---
title: "2.6 ဣသိဂိလိသုတ္တ"
tableOfContents: false
sidebar:
  order: 7
type: "tipitaka"
basket: "su"
book: "upar"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="133" book="upar">

<Paragraph number="368" book="upar">
ဧဝံ မေ သုတံ—  ဧကံ သမယံ ဘဂဝါ ရာဇဂဟေ ဝိဟရတိ ဣသိဂိလိသ္မိံ ပဗ္ဗတေ. တတြ ခေါ ဘဂဝါ ဘိက္ခူ အာမန္တေသိ—  “ဘိက္ခဝေါ”တိ. “ဘဒန္တေ”တိ တေ ဘိက္ခူ ဘဂဝတော ပစ္စဿောသုံ. ဘဂဝါ ဧတဒဝေါစ—
</Paragraph>

<Paragraph number="369" book="upar">
“ပဿထ နော တုမှေ, ဘိက္ခဝေ, ဧတံ ဝေဘာရံ ပဗ္ဗတန်”တိ? “ဧဝံ, ဘန္တေ”. “ဧတဿပိ ခေါ, ဘိက္ခဝေ, ဝေဘာရဿ ပဗ္ဗတဿ အညာဝ သမညာ အဟောသိ အညာ ပညတ္တိ.
</Paragraph>

<Paragraph number="370" book="upar">
ပဿထ နော တုမှေ, ဘိက္ခဝေ, ဧတံ ပဏ္ဍဝံ ပဗ္ဗတန်”တိ? “ဧဝံ, ဘန္တေ”. “ဧတဿပိ ခေါ, ဘိက္ခဝေ, ပဏ္ဍဝဿ ပဗ္ဗတဿ အညာဝ သမညာ အဟောသိ အညာ ပညတ္တိ.
</Paragraph>

<Paragraph number="371" book="upar">
ပဿထ နော တုမှေ, ဘိက္ခဝေ, ဧတံ ဝေပုလ္လံ ပဗ္ဗတန်”တိ? “ဧဝံ, ဘန္တေ”. “ဧတဿပိ ခေါ, ဘိက္ခဝေ, ဝေပုလ္လဿ ပဗ္ဗတဿ အညာဝ သမညာ အဟောသိ အညာ ပညတ္တိ.
</Paragraph>

<Paragraph number="372" book="upar">
ပဿထ နော တုမှေ, ဘိက္ခဝေ, ဧတံ ဂိဇ္ဈကူဋံ ပဗ္ဗတန်”တိ? “ဧဝံ, ဘန္တေ”. “ဧတဿပိ ခေါ, ဘိက္ခဝေ, ဂိဇ္ဈကူဋဿ ပဗ္ဗတဿ အညာဝ သမညာ အဟောသိ အညာ ပညတ္တိ.
</Paragraph>

<Paragraph number="373" book="upar">
ပဿထ နော တုမှေ, ဘိက္ခဝေ, ဣမံ ဣသိဂိလိံ ပဗ္ဗတန်”တိ? “ဧဝံ, ဘန္တေ”. “ဣမဿ ခေါ ပန, ဘိက္ခဝေ, ဣသိဂိလိဿ ပဗ္ဗတဿ ဧသာဝ သမညာ အဟောသိ ဧသာ ပညတ္တိ.
</Paragraph>

<Paragraph number="374" book="upar">
ဘူတပုဗ္ဗံ, ဘိက္ခဝေ, ပဉ္စ ပစ္စေကဗုဒ္ဓသတာနိ ဣမသ္မိံ ဣသိဂိလိသ္မိံ ပဗ္ဗတေ စိရနိဝါသိနော အဟေသုံ. တေ ဣမံ ပဗ္ဗတံ ပဝိသန္တာ ဒိဿန္တိ, ပဝိဋ္ဌာ န ဒိဿန္တိ. တမေနံ မနုဿာ ဒိသွာ ဧဝမာဟံသု—  ‘အယံ ပဗ္ဗတော ဣမေ ဣသီ ဂိလတီ’တိ; ‘ဣသိဂိလိ ဣသိဂိလိ’ တွေဝ သမညာ ဥဒပါဒိ. အာစိက္ခိဿာမိ, ဘိက္ခဝေ, ပစ္စေကဗုဒ္ဓါနံ နာမာနိ; ကိတ္တယိဿာမိ, ဘိက္ခဝေ, ပစ္စေကဗုဒ္ဓါနံ နာမာနိ; ဒေသေဿာမိ, ဘိက္ခဝေ, ပစ္စေကဗုဒ္ဓါနံ နာမာနိ. တံ သုဏာထ, သာဓုကံ မနသိ ကရောထ, ဘာသိဿာမီ”တိ. “ဧဝံ, ဘန္တေ”တိ ခေါ တေ ဘိက္ခူ ဘဂဝတော ပစ္စဿောသုံ. ဘဂဝါ ဧတဒဝေါစ—
</Paragraph>

</Division>
<Division number="134" book="upar">

<Paragraph number="375" book="upar">
“အရိဋ္ဌော နာမ, ဘိက္ခဝေ, ပစ္စေကသမ္ဗုဒ္ဓေါ ဣမသ္မိံ ဣသိဂိလိသ္မိံ ပဗ္ဗတေ စိရနိဝါသီ အဟောသိ; ဥပရိဋ္ဌော နာမ, ဘိက္ခဝေ, ပစ္စေကသမ္ဗုဒ္ဓေါ ဣမသ္မိံ ဣသိဂိလိသ္မိံ ပဗ္ဗတေ စိရနိဝါသီ အဟောသိ; တဂရသိခီ နာမ, ဘိက္ခဝေ, ပစ္စေကသမ္ဗုဒ္ဓေါ ဣမသ္မိံ ဣသိဂိလိသ္မိံ ပဗ္ဗတေ စိရနိဝါသီ အဟောသိ; ယသဿီ နာမ, ဘိက္ခဝေ, ပစ္စေကသမ္ဗုဒ္ဓေါ ဣမသ္မိံ ဣသိဂိလိသ္မိံ ပဗ္ဗတေ စိရနိဝါသီ အဟောသိ; သုဒဿနော နာမ, ဘိက္ခဝေ, ပစ္စေကသမ္ဗုဒ္ဓေါ ဣမသ္မိံ ဣသိဂိလိသ္မိံ ပဗ္ဗတေ စိရနိဝါသီ အဟောသိ; ပိယဒဿီ နာမ, ဘိက္ခဝေ, ပစ္စေကသမ္ဗုဒ္ဓေါ ဣမသ္မိံ ဣသိဂိလိသ္မိံ ပဗ္ဗတေ စိရနိဝါသီ အဟောသိ; ဂန္ဓာရော နာမ, ဘိက္ခဝေ, ပစ္စေကသမ္ဗုဒ္ဓေါ ဣမသ္မိံ ဣသိဂိလိသ္မိံ ပဗ္ဗတေ စိရနိဝါသီ အဟောသိ; ပိဏ္ဍောလော နာမ, ဘိက္ခဝေ, ပစ္စေကသမ္ဗုဒ္ဓေါ ဣမသ္မိံ ဣသိဂိလိသ္မိံ ပဗ္ဗတေ စိရနိဝါသီ အဟောသိ; ဥပါသဘော နာမ, ဘိက္ခဝေ, ပစ္စေကသမ္ဗုဒ္ဓေါ ဣမသ္မိံ ဣသိဂိလိသ္မိံ ပဗ္ဗတေ စိရနိဝါသီ အဟောသိ; နီတော နာမ, ဘိက္ခဝေ, ပစ္စေကသမ္ဗုဒ္ဓေါ ဣမသ္မိံ ဣသိဂိလိသ္မိံ ပဗ္ဗတေ စိရနိဝါသီ အဟောသိ; တထော နာမ, ဘိက္ခဝေ, ပစ္စေကသမ္ဗုဒ္ဓေါ ဣမသ္မိံ ဣသိဂိလိသ္မိံ ပဗ္ဗတေ စိရနိဝါသီ အဟောသိ, သုတဝါ နာမ , ဘိက္ခဝေ, ပစ္စေကသမ္ဗုဒ္ဓေါ ဣမသ္မိံ ဣသိဂိလိသ္မိံ ပဗ္ဗတေ စိရနိဝါသီ အဟောသိ; ဘာဝိတတ္တော နာမ, ဘိက္ခဝေ, ပစ္စေကသမ္ဗုဒ္ဓေါ ဣမသ္မိံ ဣသိဂိလိသ္မိံ ပဗ္ဗတေ စိရနိဝါသီ အဟောသိ.
</Paragraph>

</Division>
<Division number="135" book="upar">

<Paragraph number="376" type="verses" book="upar">
_ယေ သတ္တသာရာ အနီဃာ နိရာသာ,_  
_ပစ္စေကမေဝဇ္ဈဂမံသု ဗောဓိံ;_  
_တေသံ ဝိသလ္လာန နရုတ္တမာနံ,_  
_နာမာနိ မေ ကိတ္တယတော သုဏာထ._  

</Paragraph>

<Paragraph number="377" type="verses" book="upar">
_အရိဋ္ဌော ဥပရိဋ္ဌော တဂရသိခီ ယသဿီ,_  
_သုဒဿနော ပိယဒဿီ စ သုသမ္ဗုဒ္ဓေါ;_  
_ဂန္ဓာရော ပိဏ္ဍောလော ဥပါသဘော စ,_  
_နီတော တထော သုတဝါ ဘာဝိတတ္တော._  

</Paragraph>

<Paragraph number="378" type="verses" book="upar">
_သုမ္ဘော သုဘော မတုလော အဋ္ဌမော စ,_  
_အထဿုမေဃော အနီဃော သုဒါဌော;_  
_ပစ္စေကဗုဒ္ဓါ ဘဝနေတ္တိခီဏာ,_  
_ဟိင်္ဂူ စ ဟိင်္ဂေါ စ မဟာနုဘာဝါ._  

</Paragraph>

<Paragraph number="379" type="verses" book="upar">
_ဒွေ ဇာလိနော မုနိနော အဋ္ဌကော စ,_  
_အထ ကောသလ္လော ဗုဒ္ဓေါ အထော သုဗာဟု;_  
ဥပနေမိသော နေမိသော သန္တစိတ္တော,_  
_သစ္စော တထော ဝိရဇော ပဏ္ဍိတော စ._  

</Paragraph>

<Paragraph number="380" type="verses" book="upar">
_ကာဠူပကာဠာ ဝိဇိတော ဇိတော စ,_  
_အင်္ဂေါ စ ပင်္ဂေါ စ ဂုတ္တိဇိတော စ;_  
_ပဿိ ဇဟိ ဥပဓိဒုက္ခမူလံ,_  
_အပရာဇိတော မာရဗလံ အဇေသိ._  

</Paragraph>

<Paragraph number="381" type="verses" book="upar">
_သတ္ထာ ပဝတ္တာ သရဘင်္ဂေါ လောမဟံသော,_  
ဥစ္စင်္ဂမာယော အသိတော အနာသဝေါ;_  
_မနောမယော မာနစ္ဆိဒေါ စ ဗန္ဓုမာ,_  
_တဒါဓိမုတ္တော ဝိမလော စ ကေတုမာ._  

</Paragraph>

<Paragraph number="382" type="verses" book="upar">
_ကေတုမ္ဘရာဂေါ စ မာတင်္ဂေါ အရိယော,_  
_အထစ္စုတော အစ္စုတဂါမဗျာမကော;_  
_သုမင်္ဂလော ဒဗ္ဗိလော သုပတိဋ္ဌိတော,_  
_အသယှော ခေမာဘိရတော စ သောရတော._  

</Paragraph>

<Paragraph number="383" type="verses" book="upar">
_ဒုရန္နယော သံဃော အထောပိ ဥဇ္ဇယော,_  
_အပရော မုနိ သယှော အနောမနိက္ကမော;_  
_အာနန္ဒော နန္ဒော ဥပနန္ဒော ဒွါဒသ,_  
_ဘာရဒွါဇော အန္တိမဒေဟဓာရီ._  

</Paragraph>

<Paragraph number="384" type="verses" book="upar">
_ဗောဓိ မဟာနာမော အထောပိ ဥတ္တရော,_  
_ကေသီ သိခီ သုန္ဒရော ဒွါရဘာဇော;_  
_တိဿူပတိဿာ ဘဝဗန္ဓနစ္ဆိဒါ,_  
ဥပသိခိ တဏှစ္ဆိဒေါ စ သိခရိ._  

</Paragraph>

<Paragraph number="385" book="upar">
_ဗုဒ္ဓေါ အဟု မင်္ဂလော ဝီတရာဂေါ,_  
ဥသဘစ္ဆိဒါ ဇာလိနိံ ဒုက္ခမူလံ;_  
_သန္တံ ပဒံ အဇ္ဈဂမောပနီတော,_  
ဥပေါသထော သုန္ဒရော သစ္စနာမော._  

</Paragraph>

<Paragraph number="386" type="verses" book="upar">
_ဇေတော ဇယန္တော ပဒုမော ဥပ္ပလော စ,_  
_ပဒုမုတ္တရော ရက္ခိတော ပဗ္ဗတော စ;_  
_မာနတ္ထဒ္ဓေါ သောဘိတော ဝီတရာဂေါ,_  
_ကဏှော စ ဗုဒ္ဓေါ သုဝိမုတ္တစိတ္တော._  

</Paragraph>

<Paragraph number="387" type="verses" book="upar">
_ဧတေ စ အညေ စ မဟာနုဘာဝါ,_  
_ပစ္စေကဗုဒ္ဓါ ဘဝနေတ္တိခီဏာ;_  
_တေ သဗ္ဗသင်္ဂါတိဂတေ မဟေသီ,_  
_ပရိနိဗ္ဗုတေ ဝန္ဒထ အပ္ပမေယျေ”တိ._  


</Paragraph>
</Division>

<Paragraph number="388" type="center" book="upar">
ဣသိဂိလိသုတ္တံ နိဋ္ဌိတံ ဆဋ္ဌံ.
</Paragraph>