---
title: "4.1 ဘဒ္ဒေကရတ္တသုတ္တ"
tableOfContents: false
sidebar:
  order: 1
type: "tipitaka"
basket: "su"
book: "mn"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="272" book="mn" e="ch" v="24">

<Paragraph number="764" book="mn">
ဧဝံ မေ သုတံ—  ဧကံ သမယံ ဘဂဝါ သာဝတ္ထိယံ ဝိဟရတိ ဇေတဝနေ အနာထပိဏ္ဍိကဿ အာရာမေ. တတြ ခေါ ဘဂဝါ ဘိက္ခူ အာမန္တေသိ—  “ဘိက္ခဝေါ”တိ. “ဘဒန္တေ”တိ တေ ဘိက္ခူ ဘဂဝတော ပစ္စဿောသုံ. ဘဂဝါ ဧတဒဝေါစ—  “ဘဒ္ဒေကရတ္တဿ ဝေါ, ဘိက္ခဝေ, ဥဒ္ဒေသဉ္စ ဝိဘင်္ဂဉ္စ ဒေသေဿာမိ. တံ သုဏာထ, သာဓုကံ မနသိ ကရောထ, ဘာသိဿာမီ”တိ. “ဧဝံ, ဘန္တေ”တိ ခေါ တေ ဘိက္ခူ ဘဂဝတော ပစ္စဿောသုံ. ဘဂဝါ ဧတဒဝေါစ—
</Paragraph>

<Paragraph number="765" type="verses" book="mn">
_“အတီတံ နာနွာဂမေယျ,_  
_နပ္ပဋိကင်္ခေ အနာဂတံ;_  
_ယဒတီတံ ပဟီနံ တံ,_  
_အပ္ပတ္တဉ္စ အနာဂတံ._  

</Paragraph>

<Paragraph number="766" type="verses" book="mn">
_ပစ္စုပ္ပန္နဉ္စ ယော ဓမ္မံ,_  
_တတ္ထ တတ္ထ ဝိပဿတိ;_  
_အသံဟီရံ အသံကုပ္ပံ,_  
_တံ ဝိဒွါ မနုဗြူဟယေ._  

</Paragraph>

<Paragraph number="767" type="verses" book="mn">
_အဇ္ဇေဝ ကိစ္စမာတပ္ပံ,_  
_ကော ဇညာ မရဏံ သုဝေ;_  
_န ဟိ နော သင်္ဂရံ တေန,_  
_မဟာသေနေန မစ္စုနာ._  

</Paragraph>

<Paragraph number="768" type="verses" book="mn">
_ဧဝံဝိဟာရိံ အာတာပိံ,_  
_အဟောရတ္တမတန္ဒိတံ;_  
_တံ ဝေ ဘဒ္ဒေကရတ္တောတိ,_  
_သန္တော အာစိက္ခတေ မုနိ._  

</Paragraph>

</Division>
<Division number="273" book="mn" e="ch" v="24">

<Paragraph number="769" book="mn">
ကထဉ္စ, ဘိက္ခဝေ, အတီတံ အနွာဂမေတိ? ‘ဧဝံရူပေါ အဟောသိံ အတီတမဒ္ဓါနန်’တိ တတ္ထ နန္ဒိံ သမနွာနေတိ, ‘ဧဝံဝေဒနော အဟောသိံ အတီတမဒ္ဓါနန်’တိ တတ္ထ နန္ဒိံ သမနွာနေတိ, ‘ဧဝံသညော အဟောသိံ အတီတမဒ္ဓါနန်’တိ တတ္ထ နန္ဒိံ သမနွာနေတိ, ‘ဧဝံသင်္ခါရော အဟောသိံ အတီတမဒ္ဓါနန်’တိ တတ္ထ နန္ဒိံ သမနွာနေတိ, ‘ဧဝံဝိညာဏော အဟောသိံ အတီတမဒ္ဓါနန်’တိ တတ္ထ နန္ဒိံ သမနွာနေတိ—  ဧဝံ ခေါ, ဘိက္ခဝေ, အတီတံ အနွာဂမေတိ.
</Paragraph>

<Paragraph number="770" book="mn">
ကထဉ္စ, ဘိက္ခဝေ, အတီတံ နာနွာဂမေတိ? ‘ဧဝံရူပေါ အဟောသိံ အတီတမဒ္ဓါနန်’တိ တတ္ထ နန္ဒိံ န သမနွာနေတိ, ‘ဧဝံဝေဒနော အဟောသိံ အတီတမဒ္ဓါနန်’တိ တတ္ထ နန္ဒိံ န သမနွာနေတိ, ‘ဧဝံသညော အဟောသိံ အတီတမဒ္ဓါနန်’တိ တတ္ထ နန္ဒိံ န သမနွာနေတိ, ‘ဧဝံသင်္ခါရော အဟောသိံ အတီတမဒ္ဓါနန်’တိ တတ္ထ နန္ဒိံ န သမနွာနေတိ, ‘ဧဝံဝိညာဏော အဟောသိံ အတီတမဒ္ဓါနန်’တိ တတ္ထ နန္ဒိံ န သမနွာနေတိ—  ဧဝံ ခေါ, ဘိက္ခဝေ, အတီတံ နာနွာဂမေတိ.
</Paragraph>

</Division>
<Division number="274" book="mn" e="ch" v="24">

<Paragraph number="771" book="mn">
ကထဉ္စ, ဘိက္ခဝေ, အနာဂတံ ပဋိကင်္ခတိ? ‘ဧဝံရူပေါ သိယံ အနာဂတမဒ္ဓါနန်’တိ တတ္ထ နန္ဒိံ သမနွာနေတိ, ဧဝံဝေဒနော သိယံ …ပေ…  ဧဝံသညော သိယံ…  ဧဝံသင်္ခါရော သိယံ…  ဧဝံဝိညာဏော သိယံ အနာဂတမဒ္ဓါနန္တိ တတ္ထ နန္ဒိံ သမနွာနေတိ—  ဧဝံ ခေါ, ဘိက္ခဝေ, အနာဂတံ ပဋိကင်္ခတိ.
</Paragraph>

<Paragraph number="772" book="mn">
ကထဉ္စ, ဘိက္ခဝေ, အနာဂတံ နပ္ပဋိကင်္ခတိ? ‘ဧဝံရူပေါ သိယံ အနာဂတမဒ္ဓါနန်’တိ တတ္ထ နန္ဒိံ န သမနွာနေတိ, ဧဝံဝေဒနော သိယံ…  ဧဝံသညော သိယံ…  ဧဝံသင်္ခါရော သိယံ…  ‘ဧဝံဝိညာဏော သိယံ အနာဂတမဒ္ဓါနန်’တိ တတ္ထ နန္ဒိံ န သမနွာနေတိ—  ဧဝံ ခေါ, ဘိက္ခဝေ, အနာဂတံ နပ္ပဋိကင်္ခတိ.
</Paragraph>

</Division>
<Division number="275" book="mn" e="ch" v="24">

<Paragraph number="773" book="mn">
ကထဉ္စ, ဘိက္ခဝေ, ပစ္စုပ္ပန္နေသု ဓမ္မေသု သံဟီရတိ? ဣဓ, ဘိက္ခဝေ, အဿုတဝါ ပုထုဇ္ဇနော အရိယာနံ အဒဿာဝီ အရိယဓမ္မဿ အကောဝိဒေါ အရိယဓမ္မေ အဝိနီတော သပ္ပုရိသာနံ အဒဿာဝီ သပ္ပုရိသဓမ္မဿ အကောဝိဒေါ သပ္ပုရိသဓမ္မေ အဝိနီတော ရူပံ အတ္တတော သမနုပဿတိ, ရူပဝန္တံ ဝါ အတ္တာနံ, အတ္တနိ ဝါ ရူပံ, ရူပသ္မိံ ဝါ အတ္တာနံ; ဝေဒနံ …ပေ…  သညံ…  သင်္ခါရေ…  ဝိညာဏံ အတ္တတော သမနုပဿတိ, ဝိညာဏဝန္တံ ဝါ အတ္တာနံ အတ္တနိ ဝါ ဝိညာဏံ, ဝိညာဏသ္မိံ ဝါ အတ္တာနံ—  ဧဝံ ခေါ, ဘိက္ခဝေ, ပစ္စုပ္ပန္နေသု ဓမ္မေသု သံဟီရတိ.
</Paragraph>

<Paragraph number="774" book="mn">
ကထဉ္စ, ဘိက္ခဝေ, ပစ္စုပ္ပန္နေသု ဓမ္မေသု န သံဟီရတိ? ဣဓ, ဘိက္ခဝေ, သုတဝါ အရိယသာဝကော အရိယာနံ ဒဿာဝီ အရိယဓမ္မဿ ကောဝိဒေါ အရိယဓမ္မေ သုဝိနီတော သပ္ပုရိသာနံ ဒဿာဝီ သပ္ပုရိသဓမ္မဿ ကောဝိဒေါ သပ္ပုရိသဓမ္မေ သုဝိနီတော န ရူပံ အတ္တတော သမနုပဿတိ, န ရူပဝန္တံ ဝါ အတ္တာနံ, န အတ္တနိ ဝါ ရူပံ, န ရူပသ္မိံ ဝါ အတ္တာနံ; န ဝေဒနံ…  န သညံ…  န သင်္ခါရေ…  န ဝိညာဏံ အတ္တတော သမနုပဿတိ, န ဝိညာဏဝန္တံ ဝါ အတ္တာနံ, န အတ္တနိ ဝါ ဝိညာဏံ, န ဝိညာဏသ္မိံ ဝါ အတ္တာနံ—  ဧဝံ ခေါ, ဘိက္ခဝေ, ပစ္စုပ္ပန္နေသု ဓမ္မေသု န သံဟီရတိ.
</Paragraph>

<Paragraph number="775" type="verses" book="mn">
_အတီတံ နာနွာဂမေယျ,_  
_နပ္ပဋိကင်္ခေ အနာဂတံ;_  
_ယဒတီတံ ပဟီနံ တံ,_  
_အပ္ပတ္တဉ္စ အနာဂတံ._  

</Paragraph>

<Paragraph number="776" type="verses" book="mn">
_ပစ္စုပ္ပန္နဉ္စ ယော ဓမ္မံ,_  
_တတ္ထ တတ္ထ ဝိပဿတိ;_  
_အသံဟီရံ အသံကုပ္ပံ,_  
_တံ ဝိဒွါ မနုဗြူဟယေ._  

</Paragraph>

<Paragraph number="777" type="verses" book="mn">
_အဇ္ဇေဝ ကိစ္စမာတပ္ပံ,_  
_ကော ဇညာ မရဏံ သုဝေ;_  
_န ဟိ နော သင်္ဂရံ တေန,_  
_မဟာသေနေန မစ္စုနာ._  

</Paragraph>

<Paragraph number="778" type="verses" book="mn">
_ဧဝံဝိဟာရိံ အာတာပိံ,_  
_အဟောရတ္တမတန္ဒိတံ;_  
_တံ ဝေ ဘဒ္ဒေကရတ္တောတိ,_  
_သန္တော အာစိက္ခတေ မုနီတိ._  

</Paragraph>

<Paragraph number="779" book="mn">
‘ဘဒ္ဒေကရတ္တဿ ဝေါ, ဘိက္ခဝေ, ဥဒ္ဒေသဉ္စ ဝိဘင်္ဂဉ္စ ဒေသေဿာမီ’တိ—  ဣတိ ယံ တံ ဝုတ္တံ ဣဒမေတံ ပဋိစ္စ ဝုတ္တန်”တိ.
</Paragraph>

<Paragraph number="780" book="mn">
ဣဒမဝေါစ ဘဂဝါ. အတ္တမနာ တေ ဘိက္ခူ ဘဂဝတော ဘာသိတံ အဘိနန္ဒုန္တိ.

</Paragraph>
</Division>

<Paragraph number="781" type="center" book="mn">
ဘဒ္ဒေကရတ္တသုတ္တံ နိဋ္ဌိတံ ပဌမံ.
</Paragraph>