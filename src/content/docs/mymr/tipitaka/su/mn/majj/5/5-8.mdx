---
title: 5.8 ဝါသေဋ္ဌသုတ္တ
tableOfContents: false
sidebar:
  order: 8
type: tipitaka
basket: su
book: mn
review:
  current: review
  updated: '2025-10-23T09:13:50.295424'
  updated_by: ''
  notes: ''
  history:
  - state: review
    date: '2025-10-23T09:13:50.295424'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="454" book="mn" e="ch" v="24">

<Paragraph number="1398" book="mn">
ဧဝံ မေ သုတံ—  ဧကံ သမယံ ဘဂဝါ ဣစ္ဆာနင်္ဂလေ ဝိဟရတိ ဣစ္ဆာနင်္ဂလဝနသဏ္ဍေ. တေန ခေါ ပန သမယေန သမ္ဗဟုလာ အဘိညာတာ အဘိညာတာ ဗြာဟ္မဏမဟာသာလာ ဣစ္ဆာနင်္ဂလေ ပဋိဝသန္တိ, သေယျထိဒံ—  စင်္ကီ ဗြာဟ္မဏော, တာရုက္ခော ဗြာဟ္မဏော, ပေါက္ခရသာတိ ဗြာဟ္မဏော, ဇာဏုဿောဏိ ဗြာဟ္မဏော, တောဒေယျော ဗြာဟ္မဏော, အညေ စ အဘိညာတာ အဘိညာတာ ဗြာဟ္မဏမဟာသာလာ. အထ ခေါ ဝါသေဋ္ဌဘာရဒွါဇာနံ မာဏဝါနံ ဇင်္ဃာဝိဟာရံ အနုစင်္ကမန္တာနံ အနုဝိစရန္တာနံ အယမန္တရာကထာ ဥဒပါဒိ—  “ကထံ, ဘော, ဗြာဟ္မဏော ဟောတီ”တိ?
</Paragraph>

<Paragraph number="1399" book="mn">
ဘာရဒွါဇော မာဏဝေါ ဧဝမာဟ—  “ယတော ခေါ, ဘော, ဥဘတော သုဇာတော မာတိတော စ ပိတိတော စ သံသုဒ္ဓဂဟဏိကော ယာဝ သတ္တမာ ပိတာမဟယုဂါ အက္ခိတ္တော အနုပက္ကုဋ္ဌော ဇာတိဝါဒေန—  ဧတ္တာဝတာ ခေါ, ဘော, ဗြာဟ္မဏော ဟောတီ”တိ.
</Paragraph>

<Paragraph number="1400" book="mn">
ဝါသေဋ္ဌော မာဏဝေါ ဧဝမာဟ—  “ယတော ခေါ, ဘော, သီလဝါ စ ဟောတိ ဝတ္တသမ္ပန္နော စ—  ဧတ္တာဝတာ ခေါ, ဘော, ဗြာဟ္မဏော ဟောတီ”တိ. နေဝ ခေါ အသက္ခိ ဘာရဒွါဇော မာဏဝေါ ဝါသေဋ္ဌံ မာဏဝံ သညာပေတုံ, န ပန အသက္ခိ ဝါသေဋ္ဌော မာဏဝေါ ဘာရဒွါဇံ မာဏဝံ သညာပေတုံ.
</Paragraph>

<Paragraph number="1401" book="mn">
အထ ခေါ ဝါသေဋ္ဌော မာဏဝေါ ဘာရဒွါဇံ မာဏဝံ အာမန္တေသိ—  “အယံ ခေါ, ဘော ဘာရဒွါဇ, သမဏော ဂေါတမော သကျပုတ္တော သကျကုလာ ပဗ္ဗဇိတော ဣစ္ဆာနင်္ဂလေ ဝိဟရတိ ဣစ္ဆာနင်္ဂလဝနသဏ္ဍေ. တံ ခေါ ပန ဘဝန္တံ ဂေါတမံ ဧဝံ ကလျာဏော ကိတ္တိသဒ္ဒေါ အဗ္ဘုဂ္ဂတော—  ‘ဣတိပိ သော ဘဂဝါ အရဟံ သမ္မာသမ္ဗုဒ္ဓေါ ဝိဇ္ဇာစရဏသမ္ပန္နော သုဂတော လောကဝိဒူ အနုတ္တရော ပုရိသဒမ္မသာရထိ သတ္ထာ ဒေဝမနုဿာနံ ဗုဒ္ဓေါ ဘဂဝါ’တိ. အာယာမ, ဘော ဘာရဒွါဇ, ယေန သမဏော ဂေါတမော တေနုပသင်္ကမိဿာမ; ဥပသင်္ကမိတွာ သမဏံ ဂေါတမံ ဧတမတ္ထံ ပုစ္ဆိဿာမ. ယထာ နော သမဏော ဂေါတမော ဗျာကရိဿတိ တထာ နံ ဓာရေဿာမာ”တိ. “ဧဝံ, ဘော”တိ ခေါ ဘာရဒွါဇော မာဏဝေါ ဝါသေဋ္ဌဿ မာဏဝဿ ပစ္စဿောသိ.
</Paragraph>

</Division>
<Division number="455" book="mn" e="ch" v="24">

<Paragraph number="1402" book="mn">
အထ ခေါ ဝါသေဋ္ဌဘာရဒွါဇာ မာဏဝါ ယေန ဘဂဝါ တေနုပသင်္ကမိံသု; ဥပသင်္ကမိတွာ ဘဂဝတာ သဒ္ဓိံ သမ္မောဒိံသု. သမ္မောဒနီယံ ကထံ သာရဏီယံ ဝီတိသာရေတွာ ဧကမန္တံ နိသီဒိံသု. ဧကမန္တံ နိသိန္နော ခေါ ဝါသေဋ္ဌော မာဏဝေါ ဘဂဝန္တံ ဂါထာဟိ အဇ္ဈဘာသိ—
</Paragraph>

<Paragraph number="1403" type="verses" book="mn">
_“အနုညာတပဋိညာတာ,_  
_တေဝိဇ္ဇာ မယမသ္မုဘော;_  
_အဟံ ပေါက္ခရသာတိဿ,_  
_တာရုက္ခဿာယံ မာဏဝေါ._  

</Paragraph>

<Paragraph number="1404" type="verses" book="mn">
_တေဝိဇ္ဇာနံ ယဒက္ခာတံ,_  
_တတြ ကေဝလိနောသ္မသေ;_  
_ပဒကသ္မာ ဝေယျာကရဏာ,_  
_ဇပ္ပေ အာစရိယသာဒိသာ;_  
_တေသံ နော ဇာတိဝါဒသ္မိံ,_  
_ဝိဝါဒေါ အတ္ထိ ဂေါတမ._  

</Paragraph>

<Paragraph number="1405" type="verses" book="mn">
_ဇာတိယာ ဗြာဟ္မဏော ဟောတိ,_  
_ဘာရဒွါဇော ဣတိ ဘာသတိ;_  
_အဟဉ္စ ကမ္မုနာ ဗြူမိ,_  
_ဧဝံ ဇာနာဟိ စက္ခုမ._  

</Paragraph>

<Paragraph number="1406" type="verses" book="mn">
_တေ န သက္ကောမ ဉာပေတုံ,_  
_အညမညံ မယံ ဥဘော;_  
_ဘဝန္တံ ပုဋ္ဌုမာဂမာ,_  
_သမ္ဗုဒ္ဓံ ဣတိ ဝိဿုတံ._  

</Paragraph>

<Paragraph number="1407" type="verses" book="mn">
_စန္ဒံ ယထာ ခယာတီတံ,_  
_ပေစ္စ ပဉ္ဇလိကာ ဇနာ;_  
_ဝန္ဒမာနာ နမဿန္တိ,_  
_လောကသ္မိံ ဂေါတမံ._  

</Paragraph>

<Paragraph number="1408" type="verses" book="mn">
_စက္ခုံ လောကေ သမုပ္ပန္နံ,_  
_မယံ ပုစ္ဆာမ ဂေါတမံ;_  
_ဇာတိယာ ဗြာဟ္မဏော ဟောတိ,_  
ဥဒါဟု ဘဝတိ ကမ္မုနာ;_  
_အဇာနတံ နော ပဗြူဟိ,_  
_ယထာ ဇာနေမု ဗြာဟ္မဏန်”တိ._  

</Paragraph>

</Division>
<Division number="456" book="mn" e="ch" v="24">

<Paragraph number="1409" type="verses" book="mn">
_“တေသံ ဝေါ အဟံ ဗျက္ခိဿံ, __(ဝါသေဋ္ဌာတိ ဘဂဝါ)___  
_အနုပုဗ္ဗံ ယထာတထံ;_  
_ဇာတိဝိဘင်္ဂံ ပါဏာနံ,_  
_အညမညာဟိ ဇာတိယော._  

</Paragraph>

<Paragraph number="1410" type="verses" book="mn">
_တိဏရုက္ခေပိ ဇာနာထ,_  
_န စာပိ ပဋိဇာနရေ;_  
_လိင်္ဂံ ဇာတိမယံ တေသံ,_  
_အညမညာ ဟိ ဇာတိယော._  

</Paragraph>

<Paragraph number="1411" type="verses" book="mn">
_တတော ကီဋေ ပဋင်္ဂေ စ,_  
_ယာဝ ကုန္ထကိပိလ္လိကေ;_  
_လိင်္ဂံ ဇာတိမယံ တေသံ,_  
_အညမညာ ဟိ ဇာတိယော._  

</Paragraph>

<Paragraph number="1412" type="verses" book="mn">
_စတုပ္ပဒေပိ ဇာနာထ,_  
_ခုဒ္ဒကေ စ မဟလ္လကေ;_  
_လိင်္ဂံ ဇာတိမယံ တေသံ,_  
_အညမညာ ဟိ ဇာတိယော._  

</Paragraph>

<Paragraph number="1413" type="verses" book="mn">
_ပါဒုဒရေပိ ဇာနာထ,_  
ဥရဂေ ဒီဃပိဋ္ဌိကေ;_  
_လိင်္ဂံ ဇာတိမယံ တေသံ,_  
_အညမညာ ဟိ ဇာတိယော._  

</Paragraph>

<Paragraph number="1414" type="verses" book="mn">
_တတော မစ္ဆေပိ ဇာနာထ,_  
ဥဒကေ ဝါရိဂေါစရေ;_  
_လိင်္ဂံ ဇာတိမယံ တေသံ,_  
_အညမညာ ဟိ ဇာတိယော._  

</Paragraph>

<Paragraph number="1415" type="verses" book="mn">
_တတော ပက္ခီပိ ဇာနာထ,_  
_ပတ္တယာနေ ဝိဟင်္ဂမေ;_  
_လိင်္ဂံ ဇာတိမယံ တေသံ,_  
_အညမညာ ဟိ ဇာတိယော._  

</Paragraph>

<Paragraph number="1416" type="verses" book="mn">
_ယထာ ဧတာသု ဇာတီသု,_  
_လိင်္ဂံ ဇာတိမယံ ပုထု;_  
_ဧဝံ နတ္ထိ မနုဿေသု,_  
_လိင်္ဂံ ဇာတိမယံ ပုထု._  

</Paragraph>

<Paragraph number="1417" type="verses" book="mn">
_န ကေသေဟိ န သီသေဟိ,_  
_န ကဏ္ဏေဟိ န အက္ခီဟိ;_  
_န မုခေန န နာသာယ,_  
_န ဩဋ္ဌေဟိ ဘမူဟိ ဝါ._  

</Paragraph>

<Paragraph number="1418" type="verses" book="mn">
_န ဂီဝါယ န အံသေဟိ,_  
_န ဥဒရေန န ပိဋ္ဌိယာ;_  
_န သောဏိယာ န ဥရသာ,_  
_န သမ္ဗာဓေ န မေထုနေ._  

</Paragraph>

<Paragraph number="1419" type="verses" book="mn">
_န ဟတ္ထေဟိ န ပါဒေဟိ,_  
_နင်္ဂုလီဟိ နခေဟိ ဝါ;_  
_န ဇင်္ဃာဟိ န ဦရူဟိ,_  
_န ဝဏ္ဏေန သရေန ဝါ;_  
_လိင်္ဂံ ဇာတိမယံ နေဝ,_  
_ယထာ အညာသု ဇာတိသု._  

</Paragraph>

</Division>
<Division number="457" book="mn" e="ch" v="24">

<Paragraph number="1420" type="verses" book="mn">
_ပစ္စတ္တဉ္စ သရီရေသု,_  
_မနုဿေသွေတံ န ဝိဇ္ဇတိ;_  
_ဝေါကာရဉ္စ မနုဿေသု,_  
_သမညာယ ပဝုစ္စတိ._  

</Paragraph>

<Paragraph number="1421" type="verses" book="mn">
_ယော ဟိ ကောစိ မနုဿေသု,_  
_ဂေါရက္ခံ ဥပဇီဝတိ;_  
_ဧဝံ ဝါသေဋ္ဌ ဇာနာဟိ,_  
_ကဿကော သော န ဗြာဟ္မဏော._  

</Paragraph>

<Paragraph number="1422" type="verses" book="mn">
_ယော ဟိ ကောစိ မနုဿေသု,_  
_ပုထုသိပ္ပေန ဇီဝတိ;_  
_ဧဝံ ဝါသေဋ္ဌ ဇာနာဟိ,_  
_သိပ္ပိကော သော န ဗြာဟ္မဏော._  

</Paragraph>

<Paragraph number="1423" type="verses" book="mn">
_ယော ဟိ ကောစိ မနုဿေသု,_  
_ဝေါဟာရံ ဥပဇီဝတိ;_  
_ဧဝံ ဝါသေဋ္ဌ ဇာနာဟိ,_  
_ဝါဏိဇော သော န ဗြာဟ္မဏော._  

</Paragraph>

<Paragraph number="1424" type="verses" book="mn">
_ယော ဟိ ကောစိ မနုဿေသု,_  
_ပရပေဿေန ဇီဝတိ;_  
_ဧဝံ ဝါသေဋ္ဌ ဇာနာဟိ,_  
_ပေဿကော သော န ဗြာဟ္မဏော._  

</Paragraph>

<Paragraph number="1425" type="verses" book="mn">
_ယော ဟိ ကောစိ မနုဿေသု,_  
_အဒိန္နံ ဥပဇီဝတိ;_  
_ဧဝံ ဝါသေဋ္ဌ ဇာနာဟိ,_  
_စောရော ဧသော န ဗြာဟ္မဏော._  

</Paragraph>

<Paragraph number="1426" type="verses" book="mn">
_ယော ဟိ ကောစိ မနုဿေသု,_  
ဣဿတ္ထံ ဥပဇီဝတိ;_  
_ဧဝံ ဝါသေဋ္ဌ ဇာနာဟိ,_  
_ယောဓာဇီဝေါ န ဗြာဟ္မဏော._  

</Paragraph>

<Paragraph number="1427" type="verses" book="mn">
_ယော ဟိ ကောစိ မနုဿေသု,_  
_ပေါရောဟိစ္စေန ဇီဝတိ;_  
_ဧဝံ ဝါသေဋ္ဌ ဇာနာဟိ,_  
_ယာဇကော သော န ဗြာဟ္မဏော._  

</Paragraph>

<Paragraph number="1428" type="verses" book="mn">
_ယော ဟိ ကောစိ မနုဿေသု,_  
_ဂါမံ ရဋ္ဌဉ္စ ဘုဉ္ဇတိ;_  
_ဧဝံ ဝါသေဋ္ဌ ဇာနာဟိ,_  
_ရာဇာ ဧသော န ဗြာဟ္မဏော._  

</Paragraph>

<Paragraph number="1429" type="verses" book="mn">
_န စာဟံ ဗြာဟ္မဏံ ဗြူမိ,_  
_ယောနိဇံ မတ္တိသမ္ဘဝံ;_  
_ဘောဝါဒိ နာမ သော ဟောတိ,_  
_သစေ ဟောတိ သကိဉ္စနော;_  
_အကိဉ္စနံ အနာဒါနံ,_  
_တမဟံ ဗြူမိ ဗြာဟ္မဏံ._  

</Paragraph>

</Division>
<Division number="458" book="mn" e="ch" v="24">

<Paragraph number="1430" type="verses" book="mn">
_သဗ္ဗသံယောဇနံ ဆေတွာ,_  
_ယော ဝေ န ပရိတဿတိ;_  
_သင်္ဂါတိဂံ ဝိသံယုတ္တံ,_  
_တမဟံ ဗြူမိ ဗြာဟ္မဏံ._  

</Paragraph>

<Paragraph number="1431" type="verses" book="mn">
_ဆေတွာ နဒ္ဓိံ ဝရတ္တဉ္စ,_  
_သန္ဒာနံ သဟနုက္ကမံ;_  
ဥက္ခိတ္တပလိဃံ ဗုဒ္ဓံ,_  
_တမဟံ ဗြူမိ ဗြာဟ္မဏံ._  

</Paragraph>

<Paragraph number="1432" type="verses" book="mn">
_အက္ကောသံ ဝဓဗန္ဓဉ္စ,_  
_အဒုဋ္ဌော ယော တိတိက္ခတိ;_  
_ခန္တီဗလံ ဗလာနီကံ,_  
_တမဟံ ဗြူမိ ဗြာဟ္မဏံ._  

</Paragraph>

<Paragraph number="1433" type="verses" book="mn">
_အက္ကောဓနံ ဝတဝန္တံ,_  
_သီလဝန္တံ အနုဿဒံ;_  
_ဒန္တံ အန္တိမသာရီရံ,_  
_တမဟံ ဗြူမိ ဗြာဟ္မဏံ._  

</Paragraph>

<Paragraph number="1434" type="verses" book="mn">
_ဝါရိပေါက္ခရပတ္တေဝ,_  
_အာရဂ္ဂေရိဝ သာသပေါ;_  
_ယော န လိမ္ပတိ ကာမေသု,_  
_တမဟံ ဗြူမိ ဗြာဟ္မဏံ._  

</Paragraph>

<Paragraph number="1435" type="verses" book="mn">
_ယော ဒုက္ခဿ ပဇာနာတိ,_  
ဣဓေဝ ခယမတ္တနော;_  
_ပန္နဘာရံ ဝိသံယုတ္တံ,_  
_တမဟံ ဗြူမိ ဗြာဟ္မဏံ._  

</Paragraph>

<Paragraph number="1436" type="verses" book="mn">
_ဂမ္ဘီရပညံ မေဓာဝိံ,_  
_မဂ္ဂါမဂ္ဂဿ ကောဝိဒံ;_  
ဥတ္တမတ္ထမနုပ္ပတ္တံ,_  
_တမဟံ ဗြူမိ ဗြာဟ္မဏံ._  

</Paragraph>

<Paragraph number="1437" type="verses" book="mn">
_အသံသဋ္ဌံ ဂဟဋ္ဌေဟိ,_  
_အနာဂါရေဟိ စူဘယံ;_  
_အနောကသာရိမပ္ပိစ္ဆံ,_  
_တမဟံ ဗြူမိ ဗြာဟ္မဏံ._  

</Paragraph>

<Paragraph number="1438" type="verses" book="mn">
_နိဓာယ ဒဏ္ဍံ ဘူတေသု,_  
_တသေသု ထာဝရေသု စ;_  
_ယော န ဟန္တိ န ဃာတေတိ,_  
_တမဟံ ဗြူမိ ဗြာဟ္မဏံ._  

</Paragraph>

<Paragraph number="1439" type="verses" book="mn">
_အဝိရုဒ္ဓံ ဝိရုဒ္ဓေသု,_  
_အတ္တဒဏ္ဍေသု နိဗ္ဗုတံ;_  
_သာဒါနေသု အနာဒါနံ,_  
_တမဟံ ဗြူမိ ဗြာဟ္မဏံ._  

</Paragraph>

<Paragraph number="1440" type="verses" book="mn">
_ယဿ ရာဂေါ စ ဒေါသော စ,_  
_မာနော မက္ခော စ ဩဟိတော;_  
_သာသပေါရိဝ အာရဂ္ဂါ,_  
_တမဟံ ဗြူမိ ဗြာဟ္မဏံ._  

</Paragraph>

</Division>
<Division number="459" book="mn" e="ch" v="24">

<Paragraph number="1441" type="verses" book="mn">
_အကက္ကသံ ဝိညာပနိံ,_  
_ဂိရံ သစ္စံ ဥဒီရယေ;_  
_ယာယ နာဘိသဇ္ဇေ ကိဉ္စိ,_  
_တမဟံ ဗြူမိ ဗြာဟ္မဏံ._  

</Paragraph>

<Paragraph number="1442" type="verses" book="mn">
_ယော စ ဒီဃံ ဝ ရဿံ ဝါ,_  
_အဏုံ ထူလံ သုဘာသုဘံ;_  
_လောကေ အဒိန္နံ နာဒေတိ,_  
_တမဟံ ဗြူမိ ဗြာဟ္မဏံ._  

</Paragraph>

<Paragraph number="1443" type="verses" book="mn">
_အာသာ ယဿ န ဝိဇ္ဇန္တိ,_  
_အသ္မိံ လောကေ ပရမှိ စ;_  
_နိရာသာသံ ဝိသံယုတ္တံ,_  
_တမဟံ ဗြူမိ ဗြာဟ္မဏံ._  

</Paragraph>

<Paragraph number="1444" type="verses" book="mn">
_ယဿာလယာ န ဝိဇ္ဇန္တိ,_  
_အညာယ အကထံကထိံ;_  
_အမတောဂဓံ အနုပ္ပတ္တံ,_  
_တမဟံ ဗြူမိ ဗြာဟ္မဏံ._  

</Paragraph>

<Paragraph number="1445" type="verses" book="mn">
_ယောဓပုညဉ္စ ပါပဉ္စ,_  
ဥဘော သင်္ဂံ ဥပစ္စဂါ;_  
_အသောကံ ဝိရဇံ သုဒ္ဓံ,_  
_တမဟံ ဗြူမိ ဗြာဟ္မဏံ._  

</Paragraph>

<Paragraph number="1446" type="verses" book="mn">
_စန္ဒံ ဝ ဝိမလံ သုဒ္ဓံ,_  
_ဝိပ္ပသန္နံ အနာဝိလံ;_  
_နန္ဒီဘဝပရိက္ခီဏံ,_  
_တမဟံ ဗြူမိ ဗြာဟ္မဏံ._  

</Paragraph>

<Paragraph number="1447" type="verses" book="mn">
_ယော ဣမံ ပလိပထံ ဒုဂ္ဂံ,_  
_သံသာရံ မောဟမစ္စဂါ;_  
_တိဏ္ဏော ပါရင်္ဂတော ဈာယီ,_  
_အနေဇော အကထံကထီ;_  
_အနုပါဒါယ နိဗ္ဗုတော,_  
_တမဟံ ဗြူမိ ဗြာဟ္မဏံ._  

</Paragraph>

<Paragraph number="1448" type="verses" book="mn">
_ယောဓကာမေ ပဟန္တွာန,_  
_အနာဂါရော ပရိဗ္ဗဇေ;_  
_ကာမဘဝပရိက္ခီဏံ,_  
_တမဟံ ဗြူမိ ဗြာဟ္မဏံ._  

</Paragraph>

<Paragraph number="1449" type="verses" book="mn">
_ယောဓတဏှံ ပဟန္တွာန,_  
_အနာဂါရော ပရိဗ္ဗဇေ;_  
_တဏှာဘဝပရိက္ခီဏံ,_  
_တမဟံ ဗြူမိ ဗြာဟ္မဏံ._  

</Paragraph>

<Paragraph number="1450" type="verses" book="mn">
_ဟိတွာ မာနုသကံ ယောဂံ,_  
_ဒိဗ္ဗံ ယောဂံ ဥပစ္စဂါ;_  
_သဗ္ဗယောဂဝိသံယုတ္တံ,_  
_တမဟံ ဗြူမိ ဗြာဟ္မဏံ._  

</Paragraph>

<Paragraph number="1451" type="verses" book="mn">
_ဟိတွာ ရတိဉ္စ အရတိံ,_  
_သီတီဘူတံ နိရူပဓိံ;_  
_သဗ္ဗလောကာဘိဘုံ ဝီရံ,_  
_တမဟံ ဗြူမိ ဗြာဟ္မဏံ._  

</Paragraph>

<Paragraph number="1452" type="verses" book="mn">
_စုတိံ ယော ဝေဒိ သတ္တာနံ,_  
ဥပပတ္တိဉ္စ သဗ္ဗသော;_  
_အသတ္တံ သုဂတံ ဗုဒ္ဓံ,_  
_တမဟံ ဗြူမိ ဗြာဟ္မဏံ._  

</Paragraph>

<Paragraph number="1453" type="verses" book="mn">
_ယဿ ဂတိံ န ဇာနန္တိ,_  
_ဒေဝါ ဂန္ဓဗ္ဗမာနုသာ;_  
_ခီဏာသဝံ အရဟန္တံ,_  
_တမဟံ ဗြူမိ ဗြာဟ္မဏံ._  

</Paragraph>

<Paragraph number="1454" type="verses" book="mn">
_ယဿ ပုရေ စ ပစ္ဆာ စ,_  
_မဇ္ဈေ စ နတ္ထိ ကိဉ္စနံ;_  
_အကိဉ္စနံ အနာဒါနံ,_  
_တမဟံ ဗြူမိ ဗြာဟ္မဏံ._  

</Paragraph>

<Paragraph number="1455" type="verses" book="mn">
ဥသဘံ ပဝရံ ဝီရံ,_  
_မဟေသိံ ဝိဇိတာဝိနံ;_  
_အနေဇံ နှာတကံ ဗုဒ္ဓံ,_  
_တမဟံ ဗြူမိ ဗြာဟ္မဏံ._  

</Paragraph>

<Paragraph number="1456" type="verses" book="mn">
_ပုဗ္ဗေနိဝါသံ ယော ဝေဒိ,_  
_သဂ္ဂါပါယဉ္စ ပဿတိ;_  
_အထော ဇာတိက္ခယံ ပတ္တော,_  
_တမဟံ ဗြူမိ ဗြာဟ္မဏံ._  

</Paragraph>

</Division>
<Division number="460" book="mn" e="ch" v="24">

<Paragraph number="1457" type="verses" book="mn">
_သမညာ ဟေသာ လောကသ္မိံ,_  
_နာမဂေါတ္တံ ပကပ္ပိတံ;_  
_သမ္မုစ္စာ သမုဒါဂတံ,_  
_တတ္ထ တတ္ထ ပကပ္ပိတံ._  

</Paragraph>

<Paragraph number="1458" type="verses" book="mn">
_ဒီဃရတ္တာနုသယိတံ,_  
_ဒိဋ္ဌိဂတမဇာနတံ;_  
_အဇာနန္တာ နော ပဗြုန္တိ,_  
_ဇာတိယာ ဟောတိ ဗြာဟ္မဏော._  

</Paragraph>

<Paragraph number="1459" type="verses" book="mn">
_န ဇစ္စာ ဗြာဟ္မဏော ဟောတိ,_  
_န ဇစ္စာ ဟောတိ အဗြာဟ္မဏော;_  
_ကမ္မုနာ ဗြာဟ္မဏော ဟောတိ,_  
_ကမ္မုနာ ဟောတိ အဗြာဟ္မဏော._  

</Paragraph>

<Paragraph number="1460" type="verses" book="mn">
_ကဿကော ကမ္မုနာ ဟောတိ,_  
_သိပ္ပိကော ဟောတိ ကမ္မုနာ;_  
_ဝါဏိဇော ကမ္မုနာ ဟောတိ,_  
_ပေဿကော ဟောတိ ကမ္မုနာ._  

</Paragraph>

<Paragraph number="1461" type="verses" book="mn">
_စောရောပိ ကမ္မုနာ ဟောတိ,_  
_ယောဓာဇီဝေါပိ ကမ္မုနာ;_  
_ယာဇကော ကမ္မုနာ ဟောတိ,_  
_ရာဇာပိ ဟောတိ ကမ္မုနာ._  

</Paragraph>

<Paragraph number="1462" type="verses" book="mn">
_ဧဝမေတံ ယထာဘူတံ,_  
_ကမ္မံ ပဿန္တိ ပဏ္ဍိတာ;_  
_ပဋိစ္စသမုပ္ပါဒဒဿာ,_  
_ကမ္မဝိပါကကောဝိဒါ._  

</Paragraph>

<Paragraph number="1463" type="verses" book="mn">
_ကမ္မုနာ ဝတ္တတိ လောကော,_  
_ကမ္မုနာ ဝတ္တတိ ပဇာ;_  
_ကမ္မနိဗန္ဓနာ သတ္တာ,_  
_ရထဿာဏီဝ ယာယတော._  

</Paragraph>

<Paragraph number="1464" type="verses" book="mn">
_တပေန ဗြဟ္မစရိယေန,_  
_သံယမေန ဒမေန စ;_  
_ဧတေန ဗြာဟ္မဏော ဟောတိ,_  
_ဧတံ ဗြာဟ္မဏမုတ္တမံ._  

</Paragraph>

<Paragraph number="1465" type="verses" book="mn">
_တီဟိ ဝိဇ္ဇာဟိ သမ္ပန္နော,_  
_သန္တော ခီဏပုနဗ္ဘဝေါ;_  
_ဧဝံ ဝါသေဋ္ဌ ဇာနာဟိ,_  
_ဗြဟ္မာ သက္ကော ဝိဇာနတန်”တိ._  

</Paragraph>

</Division>
<Division number="461" book="mn" e="ch" v="24">

<Paragraph number="1466" book="mn">
ဧဝံ ဝုတ္တေ, ဝါသေဋ္ဌဘာရဒွါဇာ မာဏဝါ ဘဂဝန္တံ ဧတဒဝေါစုံ—  “အဘိက္ကန္တံ, ဘော ဂေါတမ, အဘိက္ကန္တံ, ဘော ဂေါတမ. သေယျထာပိ, ဘော ဂေါတမ, နိက္ကုဇ္ဇိတံ ဝါ ဥက္ကုဇ္ဇေယျ, ပဋိစ္ဆန္နံ ဝါ ဝိဝရေယျ, မူဠှဿ ဝါ မဂ္ဂံ အာစိက္ခေယျ, အန္ဓကာရေ ဝါ တေလပဇ္ဇောတံ ဓာရေယျ ‘စက္ခုမန္တော ရူပါနိ ဒက္ခန္တီ’တိ; ဧဝမေဝံ ဘောတာ ဂေါတမေန အနေကပရိယာယေန ဓမ္မော ပကာသိတော. ဧတေ မယံ ဘဝန္တံ ဂေါတမံ သရဏံ ဂစ္ဆာမ ဓမ္မဉ္စ ဘိက္ခုသံဃဉ္စ. ဥပါသကေ နော ဘဝံ ဂေါတမော ဓာရေတု အဇ္ဇတဂ္ဂေ ပါဏုပေတံ သရဏံ ဂတေ”တိ.

</Paragraph>
</Division>

<Paragraph number="1467" type="center" book="mn">
ဝါသေဋ္ဌသုတ္တံ နိဋ္ဌိတံ အဋ္ဌမံ.
</Paragraph>