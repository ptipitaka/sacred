---
title: "5.10 မာရတဇ္ဇနီယသုတ္တ"
tableOfContents: false
sidebar:
  order: 2
type: "tipitaka"
basket: "su"
book: "mula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="506" book="mula">

<Paragraph number="1733" book="mula">
ဧဝံ မေ သုတံ—  ဧကံ သမယံ အာယသ္မာ မဟာမောဂ္ဂလ္လာနော ဘဂ္ဂေသု ဝိဟရတိ သုသုမာရဂိရေ ဘေသကဠာဝနေ မိဂဒါယေ. တေန ခေါ ပန သမယေန အာယသ္မာ မဟာမောဂ္ဂလ္လာနော အဗ္ဘောကာသေ စင်္ကမတိ. တေန ခေါ ပန သမယေန မာရော ပါပိမာ အာယသ္မတော မဟာမောဂ္ဂလ္လာနဿ ကုစ္ဆိဂတော ဟောတိ ကောဋ္ဌမနုပဝိဋ္ဌော. အထ ခေါ အာယသ္မတော မဟာမောဂ္ဂလ္လာနဿ ဧတဒဟောသိ—  “ကိံ နု ခေါ မေ ကုစ္ဆိ ဂရုဂရော ဝိယ? မာသာစိတံ မညေ”တိ. အထ ခေါ အာယသ္မာ မဟာမောဂ္ဂလ္လာနော စင်္ကမာ ဩရောဟိတွာ ဝိဟာရံ ပဝိသိတွာ ပညတ္တေ အာသနေ နိသီဒိ. နိသဇ္ဇ ခေါ အာယသ္မာ မဟာမောဂ္ဂလ္လာနော ပစ္စတ္တံ ယောနိသော မနသာကာသိ.
</Paragraph>

<Paragraph number="1734" book="mula">
အဒ္ဒသာ ခေါ အာယသ္မာ မဟာမောဂ္ဂလ္လာနော မာရံ ပါပိမန္တံ ကုစ္ဆိဂတံ ကောဋ္ဌမနုပဝိဋ္ဌံ. ဒိသွာန မာရံ ပါပိမန္တံ ဧတဒဝေါစ—  “နိက္ခမ, ပါပိမ; နိက္ခမ, ပါပိမ. မာ တထာဂတံ ဝိဟေသေသိ, မာ တထာဂတသာဝကံ. မာ တေ အဟောသိ ဒီဃရတ္တံ အဟိတာယ ဒုက္ခာယာ”တိ.
</Paragraph>

<Paragraph number="1735" book="mula">
အထ ခေါ မာရဿ ပါပိမတော ဧတဒဟောသိ—  “အဇာနမေဝ ခေါ မံ အယံ သမဏော အပဿံ ဧဝမာဟ—  ‘နိက္ခမ, ပါပိမ; နိက္ခမ, ပါပိမ. မာ တထာဂတံ ဝိဟေသေသိ, မာ တထာဂတသာဝကံ. မာ တေ အဟောသိ ဒီဃရတ္တံ အဟိတာယ ဒုက္ခာယာ’တိ. ယောပိဿ သော သတ္ထာ သောပိ မံ နေဝ ခိပ္ပံ ဇာနေယျ, ကုတော ပန မံ အယံ သာဝကော ဇာနိဿတီ”တိ?
</Paragraph>

<Paragraph number="1736" book="mula">
အထ ခေါ အာယသ္မာ မဟာမောဂ္ဂလ္လာနော မာရံ ပါပိမန္တံ ဧတဒဝေါစ—  “ဧဝမ္ပိ ခေါ တာဟံ, ပါပိမ, ဇာနာမိ, မာ တွံ မညိတ္ထော—  ‘န မံ ဇာနာတီ’တိ. မာရော တွမသိ, ပါပိမ; တုယှဉှိ, ပါပိမ, ဧဝံ ဟောတိ—  ‘အဇာနမေဝ ခေါ မံ အယံ သမဏော အပဿံ ဧဝမာဟ—  နိက္ခမ, ပါပိမ; နိက္ခမ, ပါပိမ. မာ တထာဂတံ ဝိဟေသေသိ, မာ တထာဂတသာဝကံ. မာ တေ အဟောသိ ဒီဃရတ္တံ အဟိတာယ ဒုက္ခာယာတိ. ယောပိဿ သော သတ္ထာ သောပိ မံ နေဝ ခိပ္ပံ ဇာနေယျ, ကုတော ပန မံ အယံ သာဝကော ဇာနိဿတီ’”တိ?
</Paragraph>

<Paragraph number="1737" book="mula">
အထ ခေါ မာရဿ ပါပိမတော ဧတဒဟောသိ—  “ဇာနမေဝ ခေါ မံ အယံ သမဏော ပဿံ ဧဝမာဟ—  ‘နိက္ခမ, ပါပိမ; နိက္ခမ, ပါပိမ. မာ တထာဂတံ ဝိဟေသေသိ, မာ တထာဂတသာဝကံ. မာ တေ အဟောသိ ဒီဃရတ္တံ အဟိတာယ ဒုက္ခာယာ’”တိ. အထ ခေါ မာရော ပါပိမာ အာယသ္မတော မဟာမောဂ္ဂလ္လာနဿ မုခတော ဥဂ္ဂန္တွာ ပစ္စဂ္ဂဠေ အဋ္ဌာသိ.
</Paragraph>

</Division>
<Division number="507" book="mula">

<Paragraph number="1738" book="mula">
အဒ္ဒသာ ခေါ အာယသ္မာ မဟာမောဂ္ဂလ္လာနော မာရံ ပါပိမန္တံ ပစ္စဂ္ဂဠေ ဌိတံ; ဒိသွာန မာရံ ပါပိမန္တံ ဧတဒဝေါစ—  “ဧတ္ထာပိ ခေါ တာဟံ, ပါပိမ, ပဿာမိ; မာ တွံ မညိတ္ထော ‘န မံ ပဿတီ’တိ. ဧသော တွံ, ပါပိမ, ပစ္စဂ္ဂဠေ ဌိတော. ဘူတပုဗ္ဗာဟံ, ပါပိမ, ဒူသီ နာမ မာရော အဟောသိံ, တဿ မေ ကာဠီ နာမ ဘဂိနီ. တဿာ တွံ ပုတ္တော. သော မေ တွံ ဘာဂိနေယျော အဟောသိ. တေန ခေါ ပန, ပါပိမ, သမယေန ကကုသန္ဓော ဘဂဝါ အရဟံ သမ္မာသမ္ဗုဒ္ဓေါ လောကေ ဥပ္ပန္နော ဟောတိ. ကကုသန္ဓဿ ခေါ ပန, ပါပိမ, ဘဂဝတော အရဟတော သမ္မာသမ္ဗုဒ္ဓဿ ဝိဓုရသဉ္ဇီဝံ နာမ သာဝကယုဂံ အဟောသိ အဂ္ဂံ ဘဒ္ဒယုဂံ. ယာဝတာ ခေါ ပန, ပါပိမ, ကကုသန္ဓဿ ဘဂဝတော အရဟတော သမ္မာသမ္ဗုဒ္ဓဿ သာဝကာ. တေသု န စ ကောစိ အာယသ္မတာ ဝိဓုရေန သမသမော ဟောတိ ယဒိဒံ ဓမ္မဒေသနာယ. ဣမိနာ ခေါ ဧဝံ, ပါပိမ, ပရိယာယေန အာယသ္မတော ဝိဓုရဿ ဝိဓုရောတေဝ သမညာ ဥဒပါဒိ.
</Paragraph>

<Paragraph number="1739" book="mula">
အာယသ္မာ ပန, ပါပိမ, သဉ္ဇီဝေါ အရညဂတောပိ ရုက္ခမူလဂတောပိ သုညာဂါရဂတောပိ အပ္ပကသိရေနေဝ သညာဝေဒယိတနိရောဓံ သမာပဇ္ဇတိ. ဘူတပုဗ္ဗံ, ပါပိမ, အာယသ္မာ သဉ္ဇီဝေါ အညတရသ္မိံ ရုက္ခမူလေ သညာဝေဒယိတနိရောဓံ သမာပန္နော နိသိန္နော ဟောတိ. အဒ္ဒသံသု ခေါ, ပါပိမ, ဂေါပါလကာ ပသုပါလကာ ကဿကာ ပထာဝိနော အာယသ္မန္တံ သဉ္ဇီဝံ အညတရသ္မိံ ရုက္ခမူလေ သညာဝေဒယိတနိရောဓံ သမာပန္နံ နိသိန္နံ; ဒိသွာန တေသံ ဧတဒဟောသိ—  ‘အစ္ဆရိယံ ဝတ ဘော, အဗ္ဘုတံ ဝတ, ဘော. အယံ သမဏော နိသိန္နကောဝ ကာလင်္ကတော. ဟန္ဒ နံ ဒဟာမာ’တိ. အထ ခေါ တေ, ပါပိမ, ဂေါပါလကာ ပသုပါလကာ ကဿကာ ပထာဝိနော တိဏဉ္စ ကဋ္ဌဉ္စ ဂေါမယဉ္စ သင်္ကဍ္ဎိတွာ အာယသ္မတော သဉ္ဇီဝဿ ကာယေ ဥပစိနိတွာ အဂ္ဂိံ ဒတွာ ပက္ကမိံသု. အထ ခေါ, ပါပိမ, အာယသ္မာ သဉ္ဇီဝေါ တဿာ ရတ္တိယာ အစ္စယေန တာယ သမာပတ္တိယာ ဝုဋ္ဌဟိတွာ စီဝရာနိ ပပ္ဖေါဋေတွာ ပုဗ္ဗဏှသမယံ နိဝါသေတွာ ပတ္တစီဝရမာဒါယ ဂါမံ ပိဏ္ဍာယ ပါဝိသိ. အဒ္ဒသံသု ခေါ တေ, ပါပိမ, ဂေါပါလကာ ပသုပါလကာ ကဿကာ ပထာဝိနော အာယသ္မန္တံ သဉ္ဇီဝံ ပိဏ္ဍာယ စရန္တံ; ဒိသွာန နေသံ ဧတဒဟောသိ—  ‘အစ္ဆရိယံ ဝတ ဘော, အဗ္ဘုတံ ဝတ, ဘော. အယံ သမဏော နိသိန္နကောဝ ကာလင်္ကတော, သွာယံ ပဋိသဉ္ဇီဝိတော’တိ. ဣမိနာ ခေါ ဧဝံ, ပါပိမ, ပရိယာယေန အာယသ္မတော သဉ္ဇီဝဿ သဉ္ဇီဝေါတေဝ သမညာ ဥဒပါဒိ.
</Paragraph>

</Division>
<Division number="508" book="mula">

<Paragraph number="1740" book="mula">
အထ ခေါ, ပါပိမ, ဒူသိဿ မာရဿ ဧတဒဟောသိ—  ‘ဣမေသံ ခေါ အဟံ ဘိက္ခူနံ သီလဝန္တာနံ ကလျာဏဓမ္မာနံ နေဝ ဇာနာမိ အာဂတိံ ဝါ ဂတိံ ဝါ. ယန္နူနာဟံ ဗြာဟ္မဏဂဟပတိကေ အနွာဝိသေယျံ—  ဧထ, တုမှေ ဘိက္ခူ သီလဝန္တေ ကလျာဏဓမ္မေ အက္ကောသထ ပရိဘာသထ ရောသေထ ဝိဟေသေထ. အပ္ပေဝ နာမ တုမှေဟိ အက္ကောသိယမာနာနံ ပရိဘာသိယမာနာနံ ရောသိယမာနာနံ ဝိဟေသိယမာနာနံ သိယာ စိတ္တဿ အညထတ္တံ, ယထာ တံ ဒူသီ မာရော လဘေထ ဩတာရန်’တိ. အထ ခေါ တေ, ပါပိမ, ဒူသီ မာရော ဗြာဟ္မဏဂဟပတိကေ အနွာဝိသိ—  ‘ဧထ, တုမှေ ဘိက္ခူ သီလဝန္တေ ကလျာဏဓမ္မေ အက္ကောသထ ပရိဘာသထ ရောသေထ ဝိဟေသေထ. အပ္ပေဝ နာမ တုမှေဟိ အက္ကောသိယမာနာနံ ပရိဘာသိယမာနာနံ ရောသိယမာနာနံ ဝိဟေသိယမာနာနံ သိယာ စိတ္တဿ အညထတ္တံ, ယထာ တံ ဒူသီ မာရော လဘေထ ဩတာရန်’တိ.
</Paragraph>

<Paragraph number="1741" book="mula">
အထ ခေါ တေ, ပါပိမ, ဗြာဟ္မဏဂဟပတိကာ အနွာဝိသိဋ္ဌာ ဒူသိနာ မာရေန ဘိက္ခူ သီလဝန္တေ ကလျာဏဓမ္မေ အက္ကောသန္တိ ပရိဘာသန္တိ ရောသေန္တိ ဝိဟေသေန္တိ—  ‘ဣမေ ပန မုဏ္ဍကာ သမဏကာ ဣဗ္ဘာ ကိဏှာ ဗန္ဓုပါဒါပစ္စာ “ဈာယိနောသ္မာ ဈာယိနောသ္မာ”တိ ပတ္တက္ခန္ဓာ အဓောမုခါ မဓုရကဇာတာ ဈာယန္တိ ပဇ္ဈာယန္တိ နိဇ္ဈာယန္တိ အပဇ္ဈာယန္တိ. သေယျထာပိ နာမ ဥလူကော ရုက္ခသာခါယံ မူသိကံ မဂ္ဂယမာနော ဈာယတိ ပဇ္ဈာယတိ နိဇ္ဈာယတိ အပဇ္ဈာယတိ; ဧဝမေဝိမေ မုဏ္ဍကာ သမဏကာ ဣဗ္ဘာ ကိဏှာ ဗန္ဓုပါဒါပစ္စာ “ဈာယိနောသ္မာ ဈာယိနောသ္မာ”တိ ပတ္တက္ခန္ဓာ အဓောမုခါ မဓုရကဇာတာ ဈာယန္တိ ပဇ္ဈာယန္တိ နိဇ္ဈာယန္တိ အပဇ္ဈာယန္တိ. သေယျထာပိ နာမ ကောတ္ထု နဒီတီရေ မစ္ဆေ မဂ္ဂယမာနော ဈာယတိ ပဇ္ဈာယတိ နိဇ္ဈာယတိ အပဇ္ဈာယတိ; ဧဝမေဝိမေ မုဏ္ဍကာ သမဏကာ ဣဗ္ဘာ ကိဏှာ ဗန္ဓုပါဒါပစ္စာ “ဈာယိနောသ္မာ ဈာယိနောသ္မာ”တိ ပတ္တက္ခန္ဓာ အဓောမုခါ မဓုရကဇာတာ ဈာယန္တိ ပဇ္ဈာယန္တိ နိဇ္ဈာယန္တိ အပဇ္ဈာယန္တိ. သေယျထာပိ နာမ ဗိဠာရော သန္ဓိသမလသင်္ကဋီရေ မူသိကံ မဂ္ဂယမာနော ဈာယတိ ပဇ္ဈာယတိ နိဇ္ဈာယတိ အပဇ္ဈာယတိ; ဧဝမေဝိမေ မုဏ္ဍကာ သမဏကာ ဣဗ္ဘာ ကိဏှာ ဗန္ဓုပါဒါပစ္စာ “ဈာယိနောသ္မာ ဈာယိနောသ္မာ”တိ ပတ္တက္ခန္ဓာ အဓောမုခါ မဓုရကဇာတာ ဈာယန္တိ ပဇ္ဈာယန္တိ နိဇ္ဈာယန္တိ အပဇ္ဈာယန္တိ. သေယျထာပိ နာမ ဂဒြဘော ဝဟစ္ဆိန္နော သန္ဓိသမလသင်္ကဋီရေ ဈာယတိ ပဇ္ဈာယတိ နိဇ္ဈာယတိ အပဇ္ဈာယတိ; ဧဝမေဝိမေ မုဏ္ဍကာ သမဏကာ ဣဗ္ဘာ ကိဏှာ ဗန္ဓုပါဒါပစ္စာ “ဈာယိနောသ္မာ ဈာယိနောသ္မာ”တိ ပတ္တက္ခန္ဓာ အဓောမုခါ မဓုရကဇာတာ ဈာယန္တိ ပဇ္ဈာယန္တိ နိဇ္ဈာယန္တိ အပဇ္ဈာယန္တီ’တိ.
</Paragraph>

<Paragraph number="1742" book="mula">
ယေ ခေါ ပန, ပါပိမ, တေန သမယေန မနုဿာ ကာလံ ကရောန္တိ ယေဘုယျေန ကာယဿ ဘေဒါ ပရံ မရဏာ အပါယံ ဒုဂ္ဂတိံ ဝိနိပါတံ နိရယံ ဥပပဇ္ဇန္တိ.
</Paragraph>

</Division>
<Division number="509" book="mula">

<Paragraph number="1743" book="mula">
အထ ခေါ, ပါပိမ, ကကုသန္ဓော ဘဂဝါ အရဟံ သမ္မာသမ္ဗုဒ္ဓေါ ဘိက္ခူ အာမန္တေသိ—  ‘အနွာဝိဋ္ဌာ ခေါ, ဘိက္ခဝေ, ဗြာဟ္မဏဂဟပတိကာ ဒူသိနာ မာရေန—  ဧထ, တုမှေ ဘိက္ခူ သီလဝန္တေ ကလျာဏဓမ္မေ အက္ကောသထ ပရိဘာသထ ရောသေထ ဝိဟေသေထ, အပ္ပေဝ နာမ တုမှေဟိ အက္ကောသိယမာနာနံ ပရိဘာသိယမာနာနံ ရောသိယမာနာနံ ဝိဟေသိယမာနာနံ သိယာ စိတ္တဿ အညထတ္တံ, ယထာ တံ ဒူသီ မာရော လဘေထ ဩတာရန်’တိ. ဧထ, တုမှေ, ဘိက္ခဝေ, မေတ္တာသဟဂတေန စေတသာ ဧကံ ဒိသံ ဖရိတွာ ဝိဟရထ, တထာ ဒုတိယံ, တထာ တတိယံ, တထာ စတုတ္ထံ. ဣတိ ဥဒ္ဓမဓော တိရိယံ သဗ္ဗဓိ သဗ္ဗတ္တတာယ သဗ္ဗာဝန္တံ လောကံ မေတ္တာသဟဂတေန စေတသာ ဝိပုလေန မဟဂ္ဂတေန အပ္ပမာဏေန အဝေရေန အဗျာဗဇ္ဈေန ဖရိတွာ ဝိဟရထ. ကရုဏာသဟဂတေန စေတသာ …ပေ…  မုဒိတာသဟဂတေန စေတသာ …ပေ…  ဥပေက္ခာသဟဂတေန စေတသာ ဧကံ ဒိသံ ဖရိတွာ ဝိဟရထ, တထာ ဒုတိယံ, တထာ တတိယံ, တထာ စတုတ္ထံ. ဣတိ ဥဒ္ဓမဓော တိရိယံ သဗ္ဗဓိ သဗ္ဗတ္တတာယ သဗ္ဗာဝန္တံ လောကံ ဥပေက္ခာသဟဂတေန စေတသာ ဝိပုလေန မဟဂ္ဂတေန အပ္ပမာဏေန အဝေရေန အဗျာဗဇ္ဈေန ဖရိတွာ ဝိဟရထာ’တိ.
</Paragraph>

<Paragraph number="1744" book="mula">
အထ ခေါ တေ, ပါပိမ, ဘိက္ခူ ကကုသန္ဓေန ဘဂဝတာ အရဟတာ သမ္မာသမ္ဗုဒ္ဓေန ဧဝံ ဩဝဒိယမာနာ ဧဝံ အနုသာသိယမာနာ အရညဂတာပိ ရုက္ခမူလဂတာပိ သုညာဂါရဂတာပိ မေတ္တာသဟဂတေန စေတသာ ဧကံ ဒိသံ ဖရိတွာ ဝိဟရိံသု, တထာ ဒုတိယံ, တထာ တတိယံ, တထာ စတုတ္ထံ. ဣတိ ဥဒ္ဓမဓော တိရိယံ သဗ္ဗဓိ သဗ္ဗတ္တတာယ သဗ္ဗာဝန္တံ လောကံ မေတ္တာသဟဂတေန စေတသာ ဝိပုလေန မဟဂ္ဂတေန အပ္ပမာဏေန အဝေရေန အဗျာဗဇ္ဈေန ဖရိတွာ ဝိဟရိံသု. ကရုဏာသဟဂတေန စေတသာ …ပေ…  မုဒိတာသဟဂတေန စေတသာ …ပေ…  ဥပေက္ခာသဟဂတေန စေတသာ ဧကံ ဒိသံ ဖရိတွာ ဝိဟရိံသု, တထာ ဒုတိယံ, တထာ တတိယံ, တထာ စတုတ္ထံ. ဣတိ ဥဒ္ဓမဓော တိရိယံ သဗ္ဗဓိ သဗ္ဗတ္တတာယ သဗ္ဗာဝန္တံ လောကံ ဥပေက္ခာသဟဂတေန စေတသာ ဝိပုလေန မဟဂ္ဂတေန အပ္ပမာဏေန အဝေရေန အဗျာဗဇ္ဈေန ဖရိတွာ ဝိဟရိံသု.
</Paragraph>

</Division>
<Division number="510" book="mula">

<Paragraph number="1745" book="mula">
အထ ခေါ, ပါပိမ, ဒူသိဿ မာရဿ ဧတဒဟောသိ—  ‘ဧဝမ္ပိ ခေါ အဟံ ကရောန္တော ဣမေသံ ဘိက္ခူနံ သီလဝန္တာနံ ကလျာဏဓမ္မာနံ နေဝ ဇာနာမိ အာဂတိံ ဝါ ဂတိံ ဝါ, ယန္နူနာဟံ ဗြာဟ္မဏဂဟပတိကေ အနွာဝိသေယျံ—  “ဧထ, တုမှေ ဘိက္ခူ သီလဝန္တေ ကလျာဏဓမ္မေ သက္ကရောထ ဂရုံ ကရောထ မာနေထ ပူဇေထ, အပ္ပေဝ နာမ တုမှေဟိ သက္ကရိယမာနာနံ ဂရုကရိယမာနာနံ မာနိယမာနာနံ ပူဇိယမာနာနံ သိယာ စိတ္တဿ အညထတ္တံ, ယထာ တံ ဒူသီ မာရော လဘေထ ဩတာရန်”’တိ.
</Paragraph>

<Paragraph number="1746" book="mula">
အထ ခေါ တေ, ပါပိမ, ဒူသီ မာရော ဗြာဟ္မဏဂဟပတိကေ အနွာဝိသိ—  ‘ဧထ, တုမှေ ဘိက္ခူ သီလဝန္တေ ကလျာဏဓမ္မေ သက္ကရောထ ဂရုံ ကရောထ မာနေထ ပူဇေထ, အပ္ပေဝ နာမ တုမှေဟိ သက္ကရိယမာနာနံ ဂရုကရိယမာနာနံ မာနိယမာနာနံ ပူဇိယမာနာနံ သိယာ စိတ္တဿ အညထတ္တံ, ယထာ တံ ဒူသီ မာရော လဘေထ ဩတာရန်’တိ. အထ ခေါ တေ, ပါပိမ, ဗြာဟ္မဏဂဟပတိကာ အနွာဝိဋ္ဌာ ဒူသိနာ မာရေန ဘိက္ခူ သီလဝန္တေ ကလျာဏဓမ္မေ သက္ကရောန္တိ ဂရုံ ကရောန္တိ မာနေန္တိ ပူဇေန္တိ.
</Paragraph>

<Paragraph number="1747" book="mula">
ယေ ခေါ ပန, ပါပိမ, တေန သမယေန မနုဿာ ကာလံ ကရောန္တိ ယေဘုယျေန ကာယဿ ဘေဒါ ပရံ မရဏာ သုဂတိံ သဂ္ဂံ လောကံ ဥပပဇ္ဇန္တိ.
</Paragraph>

</Division>
<Division number="511" book="mula">

<Paragraph number="1748" book="mula">
အထ ခေါ, ပါပိမ, ကကုသန္ဓော ဘဂဝါ အရဟံ သမ္မာသမ္ဗုဒ္ဓေါ ဘိက္ခူ အာမန္တေသိ—  ‘အနွာဝိဋ္ဌာ ခေါ, ဘိက္ခဝေ, ဗြာဟ္မဏဂဟပတိကာ ဒူသိနာ မာရေန—  “ဧထ, တုမှေ ဘိက္ခူ သီလဝန္တေ ကလျာဏဓမ္မေ သက္ကရောထ ဂရုံ ကရောထ မာနေထ ပူဇေထ, အပ္ပေဝ နာမ တုမှေဟိ သက္ကရိယမာနာနံ ဂရုကရိယမာနာနံ မာနိယမာနာနံ ပူဇိယမာနာနံ သိယာ စိတ္တဿ အညထတ္တံ, ယထာ တံ ဒူသီ မာရော လဘေထ ဩတာရန်”တိ. ဧထ, တုမှေ, ဘိက္ခဝေ, အသုဘာနုပဿိနော ကာယေ ဝိဟရထ, အာဟာရေ ပဋိကူလသညိနော, သဗ္ဗလောကေ အနဘိရတိသညိနော, သဗ္ဗသင်္ခါရေသု အနိစ္စာနုပဿိနော’တိ.
</Paragraph>

<Paragraph number="1749" book="mula">
အထ ခေါ တေ, ပါပိမ, ဘိက္ခူ ကကုသန္ဓေန ဘဂဝတာ အရဟတာ သမ္မာသမ္ဗုဒ္ဓေန ဧဝံ ဩဝဒိယမာနာ ဧဝံ အနုသာသိယမာနာ အရညဂတာပိ ရုက္ခမူလဂတာပိ သုညာဂါရဂတာပိ အသုဘာနုပဿိနော ကာယေ ဝိဟရိံသု, အာဟာရေ ပဋိကူလသညိနော, သဗ္ဗလောကေ အနဘိရတိသညိနော, သဗ္ဗသင်္ခါရေသု အနိစ္စာနုပဿိနော.
</Paragraph>

</Division>
<Division number="512" book="mula">

<Paragraph number="1750" book="mula">
အထ ခေါ, ပါပိမ, ကကုသန္ဓော ဘဂဝါ အရဟံ သမ္မာသမ္ဗုဒ္ဓေါ ပုဗ္ဗဏှသမယံ နိဝါသေတွာ ပတ္တစီဝရမာဒါယ အာယသ္မတာ ဝိဓုရေန ပစ္ဆာသမဏေန ဂါမံ ပိဏ္ဍာယ ပါဝိသိ. အထ ခေါ, ပါပိမ, ဒူသီ မာရော အညတရံ ကုမာရကံ အနွာဝိသိတွာ သက္ခရံ ဂဟေတွာ အာယသ္မတော ဝိဓုရဿ သီသေ ပဟာရမဒါသိ; သီသံ ဝေါဘိန္ဒိ. အထ ခေါ, ပါပိမ, အာယသ္မာ ဝိဓုရော ဘိန္နေန သီသေန လောဟိတေန ဂဠန္တေန ကကုသန္ဓံယေဝ ဘဂဝန္တံ အရဟန္တံ သမ္မာသမ္ဗုဒ္ဓံ ပိဋ္ဌိတော ပိဋ္ဌိတော အနုဗန္ဓိ. အထ ခေါ, ပါပိမ, ကကုသန္ဓော ဘဂဝါ အရဟံ သမ္မာသမ္ဗုဒ္ဓေါ နာဂါပလောကိတံ အပလောကေသိ—  ‘န ဝါယံ ဒူသီ မာရော မတ္တမညာသီ’တိ. သဟာပလောကနာယ စ ပန, ပါပိမ, ဒူသီ မာရော တမှာ စ ဌာနာ စဝိ မဟာနိရယဉ္စ ဥပပဇ္ဇိ.
</Paragraph>

<Paragraph number="1751" book="mula">
တဿ ခေါ ပန, ပါပိမ, မဟာနိရယဿ တယော နာမဓေယျာ ဟောန္တိ—  ဆဖဿာယတနိကော ဣတိပိ, သင်္ကုသမာဟတော ဣတိပိ, ပစ္စတ္တဝေဒနိယော ဣတိပိ. အထ ခေါ မံ, ပါပိမ, နိရယပါလာ ဥပသင်္ကမိတွာ ဧတဒဝေါစုံ—  ‘ယဒါ ခေါ တေ, မာရိသ, သင်္ကုနာ သင်္ကု ဟဒယေ သမာဂစ္ဆေယျ. အထ နံ တွံ ဇာနေယျာသိ—  “ဝဿသဟဿံ မေ နိရယေ ပစ္စမာနဿာ”’တိ.
</Paragraph>

<Paragraph number="1752" book="mula">
သော ခေါ အဟံ, ပါပိမ, ဗဟူနိ ဝဿာနိ ဗဟူနိ ဝဿသတာနိ ဗဟူနိ ဝဿသဟဿာနိ တသ္မိံ မဟာနိရယေ အပစ္စိံ. ဒသဝဿသဟဿာနိ တဿေဝ မဟာနိရယဿ ဥဿဒေ အပစ္စိံ ဝုဋ္ဌာနိမံ နာမ ဝေဒနံ ဝေဒိယမာနော. တဿ မယှံ, ပါပိမ, ဧဝရူပေါ ကာယော ဟောတိ, သေယျထာပိ မနုဿဿ. ဧဝရူပံ သီသံ ဟောတိ, သေယျထာပိ မစ္ဆဿ.
</Paragraph>

</Division>
<Division number="513" book="mula">

<Paragraph number="1753" type="verses" book="mula">
_ကီဒိသော နိရယော အာသိ,_  
_ယတ္ထ ဒူသီ အပစ္စထ;_  
_ဝိဓုရံ သာဝကမာသဇ္ဇ,_  
_ကကုသန္ဓဉ္စ ဗြာဟ္မဏံ._  

</Paragraph>

<Paragraph number="1754" type="verses" book="mula">
_သတံ အာသိ အယောသင်္ကူ,_  
_သဗ္ဗေ ပစ္စတ္တဝေဒနာ;_  
_ဤဒိသော နိရယော အာသိ,_  
_ယတ္ထ ဒူသီ အပစ္စထ;_  
_ဝိဓုရံ သာဝကမာသဇ္ဇ,_  
_ကကုသန္ဓဉ္စ ဗြာဟ္မဏံ._  

</Paragraph>

<Paragraph number="1755" type="verses" book="mula">
_ယော ဧတမဘိဇာနာတိ,_  
_ဘိက္ခု ဗုဒ္ဓဿ သာဝကော;_  
_တာဒိသံ ဘိက္ခုမာသဇ္ဇ,_  
_ကဏှ ဒုက္ခံ နိဂစ္ဆသိ._  

</Paragraph>

<Paragraph number="1756" type="verses" book="mula">
_မဇ္ဈေ သရဿ တိဋ္ဌန္တိ,_  
_ဝိမာနာ ကပ္ပဋ္ဌာယိနော;_  
_ဝေဠုရိယဝဏ္ဏာ ရုစိရာ,_  
_အစ္စိမန္တော ပဘဿရာ;_  
_အစ္ဆရာ တတ္ထ နစ္စန္တိ,_  
_ပုထု နာနတ္တဝဏ္ဏိယော._  

</Paragraph>

<Paragraph number="1757" type="verses" book="mula">
_ယော ဧတမဘိဇာနာတိ,_  
_ဘိက္ခု ဗုဒ္ဓဿ သာဝကော;_  
_တာဒိသံ ဘိက္ခုမာသဇ္ဇ,_  
_ကဏှ ဒုက္ခံ နိဂစ္ဆသိ._  

</Paragraph>

<Paragraph number="1758" type="verses" book="mula">
_ယော ဝေ ဗုဒ္ဓေန စောဒိတော,_  
_ဘိက္ခု သံဃဿ ပေက္ခတော;_  
_မိဂါရမာတုပါသာဒံ,_  
_ပါဒင်္ဂုဋ္ဌေန ကမ္ပယိ._  

</Paragraph>

<Paragraph number="1759" type="verses" book="mula">
_ယော ဧတမဘိဇာနာတိ,_  
_ဘိက္ခု ဗုဒ္ဓဿ သာဝကော;_  
_တာဒိသံ ဘိက္ခုမာသဇ္ဇ,_  
_ကဏှ ဒုက္ခံ နိဂစ္ဆသိ._  

</Paragraph>

<Paragraph number="1760" type="verses" book="mula">
_ယော ဝေဇယန္တံ ပါသာဒံ,_  
_ပါဒင်္ဂုဋ္ဌေန ကမ္ပယိ;_  
ဣဒ္ဓိဗလေနုပတ္ထဒ္ဓေါ,_  
_သံဝေဇေသိ စ ဒေဝတာ._  

</Paragraph>

<Paragraph number="1761" type="verses" book="mula">
_ယော ဧတမဘိဇာနာတိ,_  
_ဘိက္ခု ဗုဒ္ဓဿ သာဝကော;_  
_တာဒိသံ ဘိက္ခုမာသဇ္ဇ,_  
_ကဏှ ဒုက္ခံ နိဂစ္ဆသိ._  

</Paragraph>

<Paragraph number="1762" type="verses" book="mula">
_ယော ဝေဇယန္တပါသာဒေ,_  
_သက္ကံ သော ပရိပုစ္ဆတိ;_  
_အပိ ဝါသဝ ဇာနာသိ,_  
_တဏှာက္ခယဝိမုတ္တိယော;_  
_တဿ သက္ကော ဝိယာကာသိ,_  
_ပဉှံ ပုဋ္ဌော ယထာတထံ._  

</Paragraph>

<Paragraph number="1763" type="verses" book="mula">
_ယော ဧတမဘိဇာနာတိ,_  
_ဘိက္ခု ဗုဒ္ဓဿ သာဝကော;_  
_တာဒိသံ ဘိက္ခုမာသဇ္ဇ,_  
_ကဏှ ဒုက္ခံ နိဂစ္ဆသိ._  

</Paragraph>

<Paragraph number="1764" type="verses" book="mula">
_ယော ဗြဟ္မံ ပရိပုစ္ဆတိ,_  
_သုဓမ္မာယာဘိတော သဘံ;_  
_အဇ္ဇာပိ တျာဝုသော ဒိဋ္ဌိ,_  
_ယာ တေ ဒိဋ္ဌိ ပုရေ အဟု;_  
_ပဿသိ ဝီတိဝတ္တန္တံ,_  
_ဗြဟ္မလောကေ ပဘဿရံ._  

</Paragraph>

<Paragraph number="1765" type="verses" book="mula">
_တဿ ဗြဟ္မာ ဝိယာကာသိ,_  
_အနုပုဗ္ဗံ ယထာတထံ;_  
_န မေ မာရိသ သာ ဒိဋ္ဌိ,_  
_ယာ မေ ဒိဋ္ဌိ ပုရေ အဟု._  

</Paragraph>

<Paragraph number="1766" type="verses" book="mula">
_ပဿာမိ ဝီတိဝတ္တန္တံ,_  
_ဗြဟ္မလောကေ ပဘဿရံ;_  
_သောဟံ အဇ္ဇ ကထံ ဝဇ္ဇံ,_  
_အဟံ နိစ္စောမှိ သဿတော._  

</Paragraph>

<Paragraph number="1767" type="verses" book="mula">
_ယော ဧတမဘိဇာနာတိ,_  
_ဘိက္ခု ဗုဒ္ဓဿ သာဝကော;_  
_တာဒိသံ ဘိက္ခုမာသဇ္ဇ,_  
_ကဏှ ဒုက္ခံ နိဂစ္ဆသိ._  

</Paragraph>

<Paragraph number="1768" type="verses" book="mula">
_ယော မဟာမေရုနော ကူဋံ,_  
_ဝိမောက္ခေန အဖဿယိ;_  
_ဝနံ ပုဗ္ဗဝိဒေဟာနံ,_  
_ယေ စ ဘူမိသယာ နရာ._  

</Paragraph>

<Paragraph number="1769" type="verses" book="mula">
_ယော ဧတမဘိဇာနာတိ,_  
_ဘိက္ခု ဗုဒ္ဓဿ သာဝကော;_  
_တာဒိသံ ဘိက္ခုမာသဇ္ဇ,_  
_ကဏှ ဒုက္ခံ နိဂစ္ဆသိ._  

</Paragraph>

<Paragraph number="1770" type="verses" book="mula">
_န ဝေ အဂ္ဂိ စေတယတိ,_  
_‘အဟံ ဗာလံ ဍဟာမီ’တိ;_  
_ဗာလော စ ဇလိတံ အဂ္ဂိံ,_  
_အာသဇ္ဇ နံ သ ဍယှတိ._  

</Paragraph>

<Paragraph number="1771" type="verses" book="mula">
_ဧဝမေဝ တုဝံ မာရ,_  
_အာသဇ္ဇ နံ တထာဂတံ;_  
_သယံ ဍဟိဿသိ အတ္တာနံ,_  
_ဗာလော အဂ္ဂိံဝ သမ္ဖုသံ._  

</Paragraph>

<Paragraph number="1772" type="verses" book="mula">
_အပုညံ ပသဝီ မာရော,_  
_အာသဇ္ဇ နံ တထာဂတံ;_  
_ကိံ နု မညသိ ပါပိမ,_  
_န မေ ပါပံ ဝိပစ္စတိ._  

</Paragraph>

<Paragraph number="1773" type="verses" book="mula">
_ကရောတော စီယတိ ပါပံ,_  
_စိရရတ္တာယ အန္တက;_  
_မာရ နိဗ္ဗိန္ဒ ဗုဒ္ဓမှာ,_  
_အာသံ မာကာသိ ဘိက္ခုသု._  

</Paragraph>

<Paragraph number="1774" type="verses" book="mula">
ဣတိ မာရံ အတဇ္ဇေသိ,_  
_ဘိက္ခု ဘေသကဠာဝနေ;_  
_တတော သော ဒုမ္မနော ယက္ခော,_  
_တတ္ထေဝန္တရဓာယထာ”တိ._  


</Paragraph>
</Division>

<Paragraph number="1775" type="center" book="mula">
မာရတဇ္ဇနီယသုတ္တံ နိဋ္ဌိတံ ဒသမံ.



</Paragraph>

<Paragraph number="1776" type="center" book="mula">
စူဠယမကဝဂ္ဂေါ နိဋ္ဌိတော ပဉ္စမော.



</Paragraph>

<Paragraph number="1777" type="center" book="mula">
တဿုဒ္ဒါနံ


</Paragraph>

<Paragraph number="1778" type="verses" book="mula">
_သာလေယျ ဝေရဉ္ဇဒုဝေ စ တုဋ္ဌိ,_  
_စူဠမဟာဓမ္မသမာဒါနဉ္စ;_  
_ဝီမံသကာ ကောသမ္ဗိ စ ဗြာဟ္မဏော,_  
_ဒူသီ စ မာရော ဒသမော စ ဝဂ္ဂေါ._  


</Paragraph>

<Paragraph number="1779" type="center" book="mula">
ဣဒံ ဝဂ္ဂါနမုဒ္ဒါနံ


</Paragraph>

<Paragraph number="1780" type="verses" book="mula">
_မူလပရိယာယော စေဝ,_  
_သီဟနာဒေါ စ ဥတ္တမော;_  
_ကကစော စေဝ ဂေါသိင်္ဂေါ,_  
_သာလေယျော စ ဣမေ ပဉ္စ._  


</Paragraph>

<Paragraph number="1781" type="center" book="mula">
မူလပဏ္ဏာသကံ သမတ္တံ.
</Paragraph>