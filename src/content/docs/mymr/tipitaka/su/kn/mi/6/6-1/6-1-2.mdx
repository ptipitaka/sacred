---
title: "6.1.2 ဂေါတမိဝတ္ထဒါနပဉှ"
tableOfContents: false
sidebar:
  order: 2
type: "tipitaka"
basket: "su"
book: "mi"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="172" book="mi">

<Paragraph number="1072" book="mi">
“ဘန္တေ နာဂသေန, ဘာသိတမ္ပေတံ ဘဂဝတာ မာတုစ္ဆာယ မဟာပဇာပတိယာ ဂေါတမိယာ ဝဿိကသာဋိကာယ ဒီယမာနာယ ‘သံဃေ, ဂေါတမိ, ဒေဟိ, သံဃေ တေ ဒိန္နေ အဟဉ္စေဝ ပူဇိတော ဘဝိဿာမိ သံဃော စာ’တိ. ကိံ နု ခေါ, ဘန္တေ နာဂသေန, တထာဂတော သံဃရတနတော န ဘာရိကော န ဂရုကော န ဒက္ခိဏေယျော, ယံ တထာဂတော သကာယ မာတုစ္ဆာယ သယံ ပိဉ္ဇိတံ သယံ လုဉ္စိတံ သယံ ပေါထိတံ သယံ ကန္တိတံ သယံ ဝါယိတံ ဝဿိကသာဋိကံ အတ္တနော ဒီယမာနံ သံဃဿ ဒါပေသိ. ယဒိ, ဘန္တေ နာဂသေန, တထာဂတော သံဃရတနတော ဥတ္တရော ဘဝေယျ အဓိကော ဝါ ဝိသိဋ္ဌော ဝါ, ‘မယိ ဒိန္နေ မဟပ္ဖလံ ဘဝိဿတီ’တိ န တထာဂတော မာတုစ္ဆာယ သယံ ပိဉ္ဇိတံ သယံ လုဉ္စိတံ သယံ ပေါထိတံ ဝဿိကသာဋိကံ သံဃေ ဒါပေယျ, ယသ္မာ စ ခေါ, ဘန္တေ နာဂသေန တထာဂတော အတ္တာနံ န ပတ္ထယတိ န ဥပနိဿယတိ, တသ္မာ တထာဂတော မာတုစ္ဆာယ တံ ဝဿိကသာဋိကံ သံဃဿ ဒါပေသီ”တိ.
</Paragraph>

<Paragraph number="1073" book="mi">
“ဘာသိတမ္ပေတံ, မဟာရာဇ, ဘဂဝတာ မာတုစ္ဆာယ မဟာပဇာပတိယာ ဂေါတမိယာ ဝဿိကသာဋိကာယ ဒီယမာနာယ ‘သံဃေ, ဂေါတမိ, ဒေဟိ, သံဃေ တေ ဒိန္နေ အဟဉ္စေဝ ပူဇိတော ဘဝိဿာမိ သံဃော စာ’တိ. တံ ပန န အတ္တနော ပတိမာနနဿ အဝိပါကတာယ န အဒက္ခိဏေယျတာယ, အပိ စ ခေါ, မဟာရာဇ, ဟိတတ္ထာယ အနုကမ္ပာယ အနာဂတမဒ္ဓါနံ သံဃော မမစ္စယေန စိတ္တီကတော ဘဝိဿတီတိ ဝိဇ္ဇမာနေယေဝ ဂုဏေ ပရိကိတ္တယန္တော ဧဝမာဟ—  ‘သံဃေ, ဂေါတမိ, ဒေဟိ, သံဃေ တေ ဒိန္နေ အဟဉ္စေဝ ပူဇိတော ဘဝိဿာမိ သံဃော စာ’တိ.
</Paragraph>

<Paragraph number="1074" book="mi">
ယထာ, မဟာရာဇ, ပိတာ ဓရမာနောယေဝ အမစ္စဘဋဗလဒေါဝါရိကအနီကဋ္ဌပါရိသဇ္ဇဇနမဇ္ဈေ ရညော သန္တိကေ ပုတ္တဿ ဝိဇ္ဇမာနံယေဝ ဂုဏံ ပကိတ္တေတိ ‘ဣဓ ဌပိတော အနာဂတမဒ္ဓါနံ ဇနမဇ္ဈေ ပူဇိတော ဘဝိဿတီ’တိ. ဧဝမေဝ ခေါ, မဟာရာဇ, တထာဂတော ဟိတတ္ထာယ အနုကမ္ပာယ အနာဂတမဒ္ဓါနံ သံဃော မမစ္စယေန စိတ္တီကတော ဘဝိဿတီတိ ဝိဇ္ဇမာနေယေဝ ဂုဏေ ပကိတ္တယန္တော ဧဝမာဟ—  ‘သံဃေ, ဂေါတမိ, ဒေဟိ, သံဃေ တေ ဒိန္နေ အဟဉ္စေဝ ပူဇိတော ဘဝိဿာမိ သံဃော စာ’တိ.
</Paragraph>

<Paragraph number="1075" book="mi">
န ခေါ, မဟာရာဇ, တာဝတကေန ဝဿိကသာဋိကာနုပ္ပဒါနမတ္တကေန သံဃော တထာဂတတော အဓိကော နာမ ဟောတိ ဝိသိဋ္ဌော ဝါ. ယထာ, မဟာရာဇ, မာတာပိတရော ပုတ္တာနံ ဥစ္ဆာဒေန္တိ ပရိမဒ္ဒန္တိ နဟာပေန္တိ သမ္ဗာဟေန္တိ, အပိ နု ခေါ, မဟာရာဇ, တာဝတကေန ဥစ္ဆာဒနပရိမဒ္ဒနနဟာပနသမ္ဗာဟနမတ္တကေန ‘ပုတ္တော မာတာပိတူဟိ အဓိကော နာမ ဟောတိ ဝိသိဋ္ဌော ဝါ’”တိ? “န ဟိ, ဘန္တေ, အကာမကရဏီယာ, ဘန္တေ, ပုတ္တာ မာတာပိတူနံ, တသ္မာ မာတာပိတရော ပုတ္တာနံ ဥစ္ဆာဒနပရိမဒ္ဒနနဟာပနသမ္ဗာဟနံ ကရောန္တီ”တိ. “ဧဝမေဝ ခေါ, မဟာရာဇ, န တာဝတကေန ဝဿိကသာဋိကာနုပ္ပဒါနမတ္တကေန သံဃော တထာဂတတော အဓိကော နာမ ဟောတိ ဝိသိဋ္ဌော ဝါတိ. အပိ စ တထာဂတော အကာမကရဏီယံ ကရောန္တော မာတုစ္ဆာယ တံ ဝဿိကသာဋိကံ သံဃဿ ဒါပေသိ.
</Paragraph>

<Paragraph number="1076" book="mi">
ယထာ ဝါ ပန, မဟာရာဇ, ကောစိဒေဝ ပုရိသော ရညော ဥပါယနံ အာဟရေယျ, တံ ရာဇာ ဥပါယနံ အညတရဿ ဘဋဿ ဝါ ဗလဿ ဝါ သေနာပတိဿ ဝါ ပုရောဟိတဿ ဝါ ဒဒေယျ. အပိ နု ခေါ သော, မဟာရာဇ, ပုရိသော တာဝတကေန ဥပါယနပဋိလာဘမတ္တကေန ရညာ အဓိကော နာမ ဟောတိ ဝိသိဋ္ဌော ဝါ”တိ? “န ဟိ, ဘန္တေ, ရာဇဘတ္တိကော, ဘန္တေ, သော ပုရိသော ရာဇူပဇီဝီ, တဋ္ဌာနေ ဌပေန္တော ရာဇာ ဥပါယနံ ဒေတီ”တိ. “ဧဝမေဝ ခေါ, မဟာရာဇ, န တာဝတကေန ဝဿိကသာဋိကာနုပ္ပဒါနမတ္တကေန သံဃော တထာဂတတော အဓိကော နာမ ဟောတိ ဝိသိဋ္ဌော ဝါ, အထ ခေါ တထာဂတဘတ္တိကော တထာဂတူပဇီဝီ. တဋ္ဌာနေ ဌပေန္တော တထာဂတော သံဃဿ ဝဿိကသာဋိကံ ဒါပေသိ.
</Paragraph>

<Paragraph number="1077" book="mi">
အပိ စ, မဟာရာဇ, တထာဂတဿ ဧဝံ အဟောသိ ‘သဘာဝပဋိပူဇနီယော သံဃော, မမ သန္တကေန သံဃံ ပဋိပူဇေဿာမီ’တိ သံဃဿ ဝဿိကသာဋိကံ ဒါပေသိ, န, မဟာရာဇ, တထာဂတော အတ္တနော ယေဝ ပဋိပူဇနံ ဝဏ္ဏေတိ, အထ ခေါ ယေ လောကေ ပဋိပူဇနာရဟာ, တေသမ္ပိ တထာဂတော ပဋိပူဇနံ ဝဏ္ဏေတိ.
</Paragraph>

<Paragraph number="1078" book="mi">
ဘာသိတမ္ပေတံ, မဟာရာဇ, ဘဂဝတာ ဒေဝါတိဒေဝေန မဇ္ဈိမနိကာယဝရလဉ္ဆကေ ဓမ္မဒါယာဒဓမ္မပရိယာယေ အပ္ပိစ္ဆပ္ပဋိပတ္တိံ ပကိတ္တယမာနေန ‘အသုယေဝ မေ ပုရိမော ဘိက္ခု ပုဇ္ဇတရော စ ပါသံသတရော စာ’တိ. နတ္ထိ, မဟာရာဇ, ဘဝေသု ကောစိ သတ္တော တထာဂတတော ဒက္ခိဏေယျော ဝါ ဥတ္တရော ဝါ အဓိကော ဝါ ဝိသိဋ္ဌော ဝါ, တထာဂတောဝ ဥတ္တရော အဓိကော ဝိသိဋ္ဌော.
</Paragraph>

<Paragraph number="1079" book="mi">
ဘာသိတမ္ပေတံ, မဟာရာဇ, သံယုတ္တနိကာယဝရေ မာဏဝဂါမိကေန ဒေဝပုတ္တေန ဘဂဝတော ပုရတော ဌတွာ ဒေဝမနုဿမဇ္ဈေ—
</Paragraph>

<Paragraph number="1080" type="verses" book="mi">
_‘ဝိပုလော ရာဇဂဟီယာနံ,_  
_ဂိရိ သေဋ္ဌော ပဝုစ္စတိ;_  
_သေတော ဟိမဝတံ သေဋ္ဌော,_  
_အာဒိစ္စော အဃဂါမိနံ._  

</Paragraph>

<Paragraph number="1081" type="verses" book="mi">
_သမုဒ္ဒေါ ဥဒဓိနံ သေဋ္ဌော,_  
_နက္ခတ္တာနဉ္စ စန္ဒိမာ;_  
_သဒေဝကဿ လောကဿ,_  
_ဗုဒ္ဓေါ အဂ္ဂေါ ပဝုစ္စတီ’တိ._  

</Paragraph>

<Paragraph number="1082" book="mi">
တာ ခေါ ပနေတာ, မဟာရာဇ, မာဏဝဂါမိကေန ဒေဝပုတ္တေန ဂါထာ သုဂီတာ န ဒုဂ္ဂီတာ, သုဘာသိတာ န ဒုဗ္ဘာသိတာ, အနုမတာ စ ဘဂဝတာ, နနု, မဟာရာဇ, ထေရေနပိ သာရိပုတ္တေန ဓမ္မသေနာပတိနာ ဘဏိတံ—
</Paragraph>

<Paragraph number="1083" type="verses" book="mi">
_‘ဧကော မနောပသာဒေါ,_  
_သရဏဂမနမဉ္ဇလိပဏာမော ဝါ;_  
ဥဿဟတေ တာရယိတုံ,_  
_မာရဗလနိသူဒနေ ဗုဒ္ဓေ’တိ._  

</Paragraph>

<Paragraph number="1084" book="mi">
ဘဂဝတာ စ ဘဏိတံ ဒေဝါတိဒေဝေန ‘ဧကပုဂ္ဂလော, ဘိက္ခဝေ, လောကေ ဥပ္ပဇ္ဇမာနော ဥပ္ပဇ္ဇတိ ဗဟုဇနဟိတာယ ဗဟုဇနသုခါယ လောကာနုကမ္ပာယ အတ္ထာယ ဟိတာယ သုခါယ ဒေဝမနုဿာနံ. ကတမော ဧကပုဂ္ဂလော? တထာဂတော အရဟံ သမ္မာသမ္ဗုဒ္ဓေါ …ပေ…  ဒေဝမနုဿာနန်’”တိ. “သာဓု, ဘန္တေ နာဂသေန, ဧဝမေတံ တထာ သမ္ပဋိစ္ဆာမီ”တိ.

</Paragraph>
</Division>

<Paragraph number="1085" type="center" book="mi">
ဂေါတမိဝတ္ထဒါနပဉှော ဒုတိယော.
</Paragraph>