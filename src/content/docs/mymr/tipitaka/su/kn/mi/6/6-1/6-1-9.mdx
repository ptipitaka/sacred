---
title: "6.1.9 ဥဒကသတ္တဇီဝပဉှ"
tableOfContents: false
sidebar:
  order: 9
type: "tipitaka"
basket: "su"
book: "mi"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="179" book="mi" e="ch" v="28">

<Paragraph number="1148" book="mi">
“ဘန္တေ နာဂသေန, ဣမံ ဥဒကံ အဂ္ဂိမှိ တပ္ပမာနံ စိစ္စိဋာယတိ စိဋိစိဋာယတိ သဒ္ဒါယတိ ဗဟုဝိဓံ, ကိံ နု ခေါ, ဘန္တေ နာဂသေန, ဥဒကံ ဇီဝတိ, ကိံ ကီဠမာနံ သဒ္ဒါယတိ, ဥဒါဟု အညေန ပဋိပီဠိတံ သဒ္ဒါယတီ”တိ? “န ဟိ, မဟာရာဇ, ဥဒကံ ဇီဝတိ, နတ္ထိ ဥဒကေ ဇီဝေါ ဝါ သတ္တော ဝါ, အပိ စ, မဟာရာဇ, အဂ္ဂိသန္တာပဝေဂဿ မဟန္တတာယ ဥဒကံ စိစ္စိဋာယတိ စိဋိစိဋာယတိ သဒ္ဒါယတိ ဗဟုဝိဓန်”တိ.
</Paragraph>

<Paragraph number="1149" book="mi">
“ဘန္တေ နာဂသေန, ဣဓေကစ္စေ တိတ္ထိယာ ဥဒကံ ဇီဝတီတိ သီတောဒကံ ပဋိက္ခိပိတွာ ဥဒကံ တာပေတွာ ဝေကတိကဝေကတိကံ ပရိဘုဉ္ဇန္တိ, တေ တုမှေ ဂရဟန္တိ ပရိဘဝန္တိ ‘ဧကိန္ဒြိယံ သမဏာ သကျပုတ္တိယာ ဇီဝံ ဝိဟေဌေန္တီ’တိ, တံ တေသံ ဂရဟံ ပရိဘဝံ ဝိနောဒေဟိ အပနေဟိ နိစ္ဆာရေဟီ”တိ. “န ဟိ, မဟာရာဇ, ဥဒကံ ဇီဝတိ, နတ္ထိ, မဟာရာဇ, ဥဒကေ ဇီဝေါ ဝါ သတ္တော ဝါ, အပိ စ, မဟာရာဇ, အဂ္ဂိသန္တာပဝေဂဿ မဟန္တတာယ ဥဒကံ စိစ္စိဋာယတိ စိဋိစိဋာယတိ သဒ္ဒါယတိ ဗဟုဝိဓံ.
</Paragraph>

<Paragraph number="1150" book="mi">
ယထာ, မဟာရာဇ, ဥဒကံ သောဗ္ဘသရသရိတဒဟတဠာကကန္ဒရပဒရော်ဒပါနနိန္နပေါက္ခရဏိဂတံ ဝါတာတပဝေဂဿ မဟန္တတာယ ပရိယာဒိယတိ ပရိက္ခယံ ဂစ္ဆတိ, အပိ နု တတ္ထ ဥဒကံ စိစ္စိဋာယတိ စိဋိစိဋာယတိ သဒ္ဒါယတိ ဗဟုဝိဓန်”တိ? “န ဟိ, ဘန္တေ”တိ. “ယဒိ, မဟာရာဇ, ဥဒကံ ဇီဝေယျ, တတ္ထာပိ ဥဒကံ သဒ္ဒါယေယျ, ဣမိနာပိ, မဟာရာဇ, ကာရဏေန ဇာနာဟိ ‘နတ္ထိ ဥဒကေ ဇီဝေါ ဝါ သတ္တော ဝါ, အဂ္ဂိသန္တာပဝေဂဿ မဟန္တတာယ ဥဒကံ စိစ္စိဋာယတိ စိဋိစိဋာယတိ သဒ္ဒါယတိ ဗဟုဝိဓန်’တိ.
</Paragraph>

<Paragraph number="1151" book="mi">
အပရမ္ပိ, မဟာရာဇ, ဥတ္တရိံ ကာရဏံ သုဏောဟိ ‘နတ္ထိ ဥဒကေ ဇီဝေါ ဝါ သတ္တော ဝါ, အဂ္ဂိသန္တာပဝေဂဿ မဟန္တတာယ ဥဒကံ သဒ္ဒါယတီ’တိ. ယဒါ ပန, မဟာရာဇ, ဥဒကံ တဏ္ဍုလေဟိ သမ္မိဿိတံ ဘာဇနဂတံ ဟောတိ ပိဟိတံ ဥဒ္ဓနေ အဌပိတံ, အပိ နု တတ္ထ ဥဒကံ သဒ္ဒါယတီ”တိ? “န ဟိ, ဘန္တေ, အစလံ ဟောတိ သန္တသန္တန်”တိ. “တံယေဝ ပန, မဟာရာဇ, ဥဒကံ ဘာဇနဂတံ အဂ္ဂိံ ဥဇ္ဇာလေတွာ ဥဒ္ဓနေ ဌပိတံ ဟောတိ, အပိ နု တတ္ထ ဥဒကံ အစလံ ဟောတိ သန္တသန္တန်”တိ? “န ဟိ, ဘန္တေ, စလတိ ခုဗ္ဘတိ လုဠတိ အာဝိလတိ ဦမိဇာတံ ဟောတိ, ဥဒ္ဓမဓော ဒိသာဝိဒိသံ ဂစ္ဆတိ, ဥတ္တရတိ ပတရတိ ဖေဏမာလီ ဟောတီ”တိ. “ကိဿ ပန တံ, မဟာရာဇ, ပါကတိကံ ဥဒကံ န စလတိ သန္တသန္တံ ဟောတိ, ကိဿ ပန အဂ္ဂိဂတံ စလတိ ခုဗ္ဘတိ လုဠတိ အာဝိလတိ ဦမိဇာတံ ဟောတိ, ဥဒ္ဓမဓော ဒိသာဝိဒိသံ ဂစ္ဆတိ, ဥတ္တရတိ ပတရတိ ဖေဏမာလီ ဟောတီ”တိ? “ပါကတိကံ, ဘန္တေ, ဥဒကံ န စလတိ, အဂ္ဂိကတံ ပန ဥဒကံ အဂ္ဂိသန္တာပဝေဂဿ မဟန္တတာယ စိစ္စိဋာယတိ စိဋိစိဋာယတိ သဒ္ဒါယတိ ဗဟုဝိဓန်”တိ. “ဣမိနာပိ, မဟာရာဇ, ကာရဏေန ဇာနာဟိ ‘နတ္ထိ ဥဒကေ ဇီဝေါ ဝါ သတ္တော ဝါ, အဂ္ဂိသန္တာပဝေဂဿ မဟန္တတာယ ဥဒကံ သဒ္ဒါယတီ’တိ.
</Paragraph>

<Paragraph number="1152" book="mi">
အပရမ္ပိ, မဟာရာဇ, ဥတ္တရိံ ကာရဏံ သုဏောဟိ, နတ္ထိ ဥဒကေ ဇီဝေါ ဝါ သတ္တော ဝါ, အဂ္ဂိသန္တာပဝေဂဿ မဟန္တတာယ ဥဒကံ သဒ္ဒါယတိ. ဟောတိ တံ, မဟာရာဇ, ဥဒကံ ဃရေ ဃရေ ဥဒကဝါရကဂတံ ပိဟိတန်”တိ? “အာမ, ဘန္တေ”တိ. “အပိ နု တံ, မဟာရာဇ, ဥဒကံ စလတိ ခုဗ္ဘတိ လုဠတိ အာဝိလတိ ဦမိဇာတံ ဟောတိ, ဥဒ္ဓမဓော ဒိသာဝိဒိသံ ဂစ္ဆတိ, ဥတ္တရတိ ပတရတိ ဖေဏမာလီ ဟောတီ”တိ. “န ဟိ, ဘန္တေ, အစလံ တံ ဟောတိ ပါကတိကံ ဥဒကဝါရကဂတံ ဥဒကန်”တိ.
</Paragraph>

<Paragraph number="1153" book="mi">
“သုတပုဗ္ဗံ ပန တယာ, မဟာရာဇ, ‘မဟာသမုဒ္ဒေ ဥဒကံ စလတိ ခုဗ္ဘတိ လုဠတိ အာဝိလတိ ဦမိဇာတံ ဟောတိ, ဥဒ္ဓမဓော ဒိသာဝိဒိသံ ဂစ္ဆတိ, ဥတ္တရတိ ပတရတိ ဖေဏမာလီ ဟောတိ, ဥဿက္ကိတွာ ဩဿက္ကိတွာ ဝေလာယ ပဟရတိ သဒ္ဒါယတိ ဗဟုဝိဓန်’”တိ? “အာမ, ဘန္တေ, သုတပုဗ္ဗံ ဧတံ မယာ ဒိဋ္ဌပုဗ္ဗဉ္စ ‘မဟာသမုဒ္ဒေ ဥဒကံ ဟတ္ထသတမ္ပိ ဒွေပိ ဟတ္ထသတာနိ ဂဂနေ ဥဿက္ကတီ’”တိ. “ကိဿ, မဟာရာဇ, ဥဒကဝါရကဂတံ ဥဒကံ န စလတိ န သဒ္ဒါယတိ, ကိဿ ပန မဟာသမုဒ္ဒေ ဥဒကံ စလတိ သဒ္ဒါယတီ”တိ? “ဝါတဝေဂဿ မဟန္တတာယ, ဘန္တေ, မဟာသမုဒ္ဒေ ဥဒကံ စလတိ သဒ္ဒါယတိ, ဥဒကဝါရကဂတံ ဥဒကံ အဃဋ္ဋိတံ ကေဟိစိ န စလတိ န သဒ္ဒါယတီ”တိ. “ယထာ, မဟာရာဇ, ဝါတဝေဂဿ မဟန္တတာယ မဟာသမုဒ္ဒေ ဥဒကံ စလတိ သဒ္ဒါယတိ; ဧဝမေဝ အဂ္ဂိသန္တာပဝေဂဿ မဟန္တတာယ ဥဒကံ သဒ္ဒါယတီတိ.
</Paragraph>

<Paragraph number="1154" book="mi">
နနု, မဟာရာဇ, ဘေရိပေါက္ခရံ သုက္ခံ သုက္ခေန ဂေါစမ္မေန ဩနန္ဓန္တီ”တိ? “အာမ, ဘန္တေ”. “အပိ နု, မဟာရာဇ, ဘေရိယာ ဇီဝေါ ဝါ သတ္တော ဝါ အတ္ထီ”တိ. “န ဟိ, ဘန္တေ”တိ. “ကိဿ ပန, မဟာရာဇ, ဘေရီ သဒ္ဒါယတီ”တိ? “ဣတ္ထိယာ ဝါ, ဘန္တေ, ပုရိသဿ ဝါ တဇ္ဇေန ဝါယာမေနာ”တိ. “ယထာ, မဟာရာဇ, ဣတ္ထိယာ ဝါ ပုရိသဿ ဝါ တဇ္ဇေန ဝါယာမေန ဘေရီ သဒ္ဒါယတိ; ဧဝမေဝ အဂ္ဂိသန္တာပဝေဂဿ မဟန္တတာယ ဥဒကံ သဒ္ဒါယတိ. ဣမိနာပိ, မဟာရာဇ, ကာရဏေန ဇာနာဟိ ‘နတ္ထိ ဥဒကေ ဇီဝေါ ဝါ သတ္တော ဝါ, အဂ္ဂိသန္တာပဝေဂဿ မဟန္တတာယ ဥဒကံ သဒ္ဒါယတီ’တိ.
</Paragraph>

<Paragraph number="1155" book="mi">
မယှမ္ပိ တာဝ, မဟာရာဇ, တဝ ပုစ္ဆိတဗ္ဗံ အတ္ထိ, ဧဝမေသော ပဉှော သုဝိနိစ္ဆိတော ဟောတိ, ကိံ နု ခေါ, မဟာရာဇ, သဗ္ဗေဟိပိ ဘာဇနေဟိ ဥဒကံ တပ္ပမာနံ သဒ္ဒါယတိ, ဥဒါဟု ဧကစ္စေဟိယေဝ ဘာဇနေဟိ တပ္ပမာနံ သဒ္ဒါယတီ”တိ? “န ဟိ, ဘန္တေ, သဗ္ဗေဟိပိ ဘာဇနေဟိ ဥဒကံ တပ္ပမာနံ သဒ္ဒါယတိ, ဧကစ္စေဟိယေဝ ဘာဇနေဟိ ဥဒကံ တပ္ပမာနံ သဒ္ဒါယတီ”တိ. “တေန ဟိ, မဟာရာဇ, ဇဟိတောသိ သကသမယံ, ပစ္စာဂတောသိ မမ ဝိသယံ, နတ္ထိ ဥဒကေ ဇီဝေါ ဝါ သတ္တော ဝါ. ယဒိ, မဟာရာဇ, သဗ္ဗေဟိပိ ဘာဇနေဟိ ဥဒကံ တပ္ပမာနံ သဒ္ဒါယေယျ, ယုတ္တမိဒံ ‘ဥဒကံ ဇီဝတီ’တိ ဝတ္တုံ. န ဟိ, မဟာရာဇ, ဥဒကံ ဒွယံ ဟောတိ, ယံ သဒ္ဒါယတိ, တံ ဇီဝတိ, ယံ န သဒ္ဒါယတိ, တံ န ဇီဝတီတိ. ယဒိ, မဟာရာဇ, ဥဒကံ ဇီဝေယျ, မဟန္တာနံ ဟတ္ထိနာဂါနံ ဥဿန္နကာယာနံ ပဘိန္နာနံ သောဏ္ဍာယ ဥဿိဉ္စိတွာ မုခေ ပက္ခိပိတွာ ကုစ္ဆိံ ပဝေသယန္တာနံ, တမ္ပိ ဥဒကံ တေသံ ဒန္တန္တရေ စိပ္ပိယမာနံ သဒ္ဒါယေယျ. ဟတ္ထသတိကာပိ မဟာနာဝါ ဂရုကာ ဘာရိကာ အနေကသတသဟဿဘာရပရိပူရာ မဟာသမုဒ္ဒေ ဝိစရန္တိ, တာဟိပိ စိပ္ပိယမာနံ ဥဒကံ သဒ္ဒါယေယျ. မဟတိမဟန္တာပိ မစ္ဆာ အနေကသတယောဇနိကကာယာ တိမီ တိမိင်္ဂလာ တိမိရပိင်္ဂလာ အဗ္ဘန္တရေ နိမုဂ္ဂါ မဟာသမုဒ္ဒေ နိဝါသဋ္ဌာနတာယ ပဋိဝသန္တာ မဟာဥဒကဓာရာ အာစမန္တိ ဓမန္တိ စ, တေသမ္ပိ တံ ဒန္တန္တရေပိ ဥဒရန္တရေပိ စိပ္ပိယမာနံ ဥဒကံ သဒ္ဒါယေယျ. ယသ္မာ စ ခေါ, မဟာရာဇ, ဧဝရူပေဟိ ဧဝရူပေဟိ မဟန္တေဟိ ပဋိပီဠနေဟိ ပဋိပီဠိတံ ဥဒကံ န သဒ္ဒါယတိ တသ္မာပိ နတ္ထိ ဥဒကေ ဇီဝေါ ဝါ သတ္တော ဝါတိ, ဧဝမေတံ, မဟာရာဇ, ဓာရေဟီ”တိ.
</Paragraph>

<Paragraph number="1156" book="mi">
“သာဓု, ဘန္တေ နာဂသေန, ဒေါသာဂတော ပဉှော အနုစ္ဆဝိကာယ ဝိဘတ္တိယာ ဝိဘတ္တော, ယထာ နာမ, ဘန္တေ နာဂသေန, မဟဂ္ဃံ မဏိရတနံ ဆေကံ အာစရိယံ ကုသလံ သိက္ခိတံ မဏိကာရံ ပါပုဏိတွာ ကိတ္တိံ လဘေယျ ထောမနံ ပသံသံ, မုတ္တာရတနံ ဝါ မုတ္တိကံ ဒုဿရတနံ ဝါ ဒုဿိကံ, လောဟိတစန္ဒနံ ဝါ ဂန္ဓိကံ ပါပုဏိတွာ ကိတ္တိံ လဘေယျ ထောမနံ ပသံသံ. ဧဝမေဝ ခေါ, ဘန္တေ နာဂသေန, ဒေါသာဂတော ပဉှော အနုစ္ဆဝိကာယ ဝိဘတ္တိယာ ဝိဘတ္တော, ဧဝမေတံ တထာ သမ္ပဋိစ္ဆာမီ”တိ.

</Paragraph>
</Division>

<Paragraph number="1157" type="center" book="mi">
ဥဒကသတ္တဇီဝပဉှော နဝမော.



</Paragraph>

<Paragraph number="1158" type="center" book="mi">
ဗုဒ္ဓဝဂ္ဂေါ ပဌမော.



</Paragraph>

<Paragraph number="1159" type="center" book="mi">
ဣမသ္မိံ ဝဂ္ဂေ နဝ ပဉှာ.
</Paragraph>