---
title: "7.4.7 မိဂင်္ဂပဉှ"
tableOfContents: false
sidebar:
  order: 8
type: "tipitaka"
basket: "su"
book: "mi"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="261" book="mi">

<Paragraph number="1859" book="mi">
“ဘန္တေ နာဂသေန, ‘မိဂဿ တီဏိ အင်္ဂါနိ ဂဟေတဗ္ဗာနီ’တိ ယံ ဝဒေသိ, ကတမာနိ တာနိ တီဏိ အင်္ဂါနိ ဂဟေတဗ္ဗာနီ”တိ? “ယထာ, မဟာရာဇ, မိဂေါ ဒိဝါ အရညေ စရတိ, ရတ္တိံ အဗ္ဘောကာသေ; ဧဝမေဝ ခေါ, မဟာရာဇ, ယောဂိနာ ယောဂါဝစရေန ဒိဝါ အရညေ ဝိဟရိတဗ္ဗံ, ရတ္တိံ အဗ္ဘောကာသေ. ဣဒံ, မဟာရာဇ, မိဂဿ ပဌမံ အင်္ဂံ ဂဟေတဗ္ဗံ.
</Paragraph>

<Paragraph number="1860" book="mi">
ဘာသိတမ္ပေတံ, မဟာရာဇ, ဘဂဝတာ ဒေဝါတိဒေဝေန လောမဟံသနပရိယာယေ—
</Paragraph>

<Paragraph number="1861" book="mi">
‘သော ခေါ အဟံ, သာရိပုတ္တ, ယာ တာ ရတ္တိယော သီတာ ဟေမန္တိကာ အန္တရဋ္ဌကာ ဟိမပါတသမယာ, တထာရူပါသု ရတ္တီသု ရတ္တိံ အဗ္ဘောကာသေ ဝိဟရာမိ, ဒိဝါ ဝနသဏ္ဍေ. ဂိမှာနံ ပစ္ဆိမေ မာသေ ဒိဝါ အဗ္ဘောကာသေ ဝိဟရာမိ, ရတ္တိံ ဝနသဏ္ဍေ’တိ.
</Paragraph>

<Paragraph number="1862" book="mi">
ပုန စပရံ, မဟာရာဇ, မိဂေါ သတ္တိမှိ ဝါ သရေ ဝါ ဩပတန္တေ ဝဉ္စေတိ ပလာယတိ, န ကာယမုပနေတိ; ဧဝမေဝ ခေါ, မဟာရာဇ, ယောဂိနာ ယောဂါဝစရေန ကိလေသေသု ဩပတန္တေသု ဝဉ္စယိတဗ္ဗံ ပလာယိတဗ္ဗံ, န စိတ္တမုပနေတဗ္ဗံ. ဣဒံ, မဟာရာဇ, မိဂဿ ဒုတိယံ အင်္ဂံ ဂဟေတဗ္ဗံ.
</Paragraph>

<Paragraph number="1863" book="mi">
ပုန စပရံ, မဟာရာဇ, မိဂေါ မနုဿေ ဒိသွာ ယေန ဝါ တေန ဝါ ပလာယတိ ‘မာ မံ တေ အဒ္ဒသံသူ’တိ; ဧဝမေဝ ခေါ, မဟာရာဇ, ယောဂိနာ ယောဂါဝစရေန ဘဏ္ဍနကလဟဝိဂ္ဂဟဝိဝါဒသီလေ ဒုဿီလေ ကုသီတေ သင်္ဂဏိကာရာမေ ဒိသွာ ယေန ဝါ တေန ဝါ ပလာယိတဗ္ဗံ ‘မာ မံ တေ အဒ္ဒသံသု, အဟဉ္စ တေ မာ အဒ္ဒသန်’တိ. ဣဒံ, မဟာရာဇ, မိဂဿ တတိယံ အင်္ဂံ ဂဟေတဗ္ဗံ. ဘာသိတမ္ပေတံ, မဟာရာဇ, ထေရေန သာရိပုတ္တေန ဓမ္မသေနာပတိနာ—
</Paragraph>

<Paragraph number="1864" type="verses" book="mi">
_‘မာ မေ ကဒါစိ ပါပိစ္ဆော,_  
_ကုသီတော ဟီနဝီရိယော;_  
_အပ္ပဿုတော အနာစာရော,_  
_သမ္မတော အဟု ကတ္ထစီ’”တိ._  


</Paragraph>
</Division>

<Paragraph number="1865" type="center" book="mi">
မိဂင်္ဂပဉှော သတ္တမော.
</Paragraph>