---
title: "7.3.10 စက္ကဝတ္တိင်္ဂပဉှ"
tableOfContents: false
sidebar:
  order: 10
type: "tipitaka"
basket: "su"
book: "mi"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="254" book="mi" e="ch" v="28">

<Paragraph number="1825" book="mi">
“ဘန္တေ နာဂသေန, ‘စက္ကဝတ္တိဿ စတ္တာရိ အင်္ဂါနိ ဂဟေတဗ္ဗာနီ’တိ ယံ ဝဒေသိ, ကတမာနိ တာနိ စတ္တာရိ အင်္ဂါနိ ဂဟေတဗ္ဗာနီ”တိ? “ယထာ, မဟာရာဇ, စက္ကဝတ္တီ စတူဟိ သင်္ဂဟဝတ္ထူဟိ ဇနံ သင်္ဂဏှာတိ; ဧဝမေဝ ခေါ, မဟာရာဇ, ယောဂိနာ ယောဂါဝစရေန စတဿန္နံ ပရိသာနံ မာနသံ သင်္ဂဟေတဗ္ဗံ အနုဂ္ဂဟေတဗ္ဗံ သမ္ပဟံသေတဗ္ဗံ. ဣဒံ, မဟာရာဇ, စက္ကဝတ္တိဿ ပဌမံ အင်္ဂံ ဂဟေတဗ္ဗံ.
</Paragraph>

<Paragraph number="1826" book="mi">
ပုန စပရံ, မဟာရာဇ, စက္ကဝတ္တိဿ ဝိဇိတေ စောရာ န ဥဋ္ဌဟန္တိ; ဧဝမေဝ ခေါ, မဟာရာဇ, ယောဂိနာ ယောဂါဝစရေန ကာမရာဂဗျာပါဒဝိဟိံသာဝိတက္ကာ န ဥပ္ပါဒေတဗ္ဗာ. ဣဒံ, မဟာရာဇ, စက္ကဝတ္တိဿ ဒုတိယံ အင်္ဂံ ဂဟေတဗ္ဗံ. ဘာသိတမ္ပေတံ, မဟာရာဇ, ဘဂဝတာ ဒေဝါတိဒေဝေန—
</Paragraph>

<Paragraph number="1827" type="verses" book="mi">
_‘ဝိတက္ကူပသမေ စ ယော ရတော,_  
_အသုဘံ ဘာဝယတေ သဒါ သတော;_  
_ဧသ ခေါ ဗျန္တိ ကာဟိတိ,_  
_ဧသ ဆေစ္ဆတိ မာရဗန္ဓနန်’တိ._  

</Paragraph>

<Paragraph number="1828" book="mi">
ပုန စပရံ, မဟာရာဇ, စက္ကဝတ္တီ ဒိဝသေ ဒိဝသေ သမုဒ္ဒပရိယန္တံ မဟာပထဝိံ အနုယာယတိ ကလျာဏပါပကာနိ ဝိစိနမာနော; ဧဝမေဝ ခေါ, မဟာရာဇ, ယောဂိနာ ယောဂါဝစရေန ကာယကမ္မံ ဝစီကမ္မံ မနောကမ္မံ ဒိဝသေ ဒိဝသေ ပစ္စဝေက္ခိတဗ္ဗံ ‘ကိံ နု ခေါ မေ ဣမေဟိ တီဟိ ဌာနေဟိ အနုပဝဇ္ဇဿ ဒိဝသော ဝီတိဝတ္တတီ’တိ. ဣဒံ, မဟာရာဇ, စက္ကဝတ္တိဿ တတိယံ အင်္ဂံ ဂဟေတဗ္ဗံ. ဘာသိတမ္ပေတံ, မဟာရာဇ, ဘဂဝတာ ဒေဝါတိဒေဝေန အင်္ဂုတ္တရနိကာယဝရေ—
</Paragraph>

<Paragraph number="1829" book="mi">
‘ကထမ္ဘူတဿ မေ ရတ္တိန္ဒိဝါ ဝီတိဝတ္တန္တီတိ ပဗ္ဗဇိတေန အဘိဏှံ ပစ္စဝေက္ခိတဗ္ဗန်’တိ.
</Paragraph>

<Paragraph number="1830" book="mi">
ပုန စပရံ, မဟာရာဇ, စက္ကဝတ္တိဿ အဗ္ဘန္တရဗာဟိရာရက္ခာ သုသံဝိဟိတာ ဟောတိ; ဧဝမေဝ ခေါ, မဟာရာဇ, ယောဂိနာ ယောဂါဝစရေန အဗ္ဘန္တရာနံ ဗာဟိရာနံ ကိလေသာနံ အာရက္ခာယ သတိဒေါဝါရိကော ဌပေတဗ္ဗော. ဣဒံ, မဟာရာဇ, စက္ကဝတ္တိဿ စတုတ္ထံ အင်္ဂံ ဂဟေတဗ္ဗံ. ဘာသိတမ္ပေတံ, မဟာရာဇ, ဘဂဝတာ ဒေဝါတိဒေဝေန—
</Paragraph>

<Paragraph number="1831" book="mi">
‘သတိဒေါဝါရိကော, ဘိက္ခဝေ, အရိယသာဝကော အကုသလံ ပဇဟတိ ကုသလံ ဘာဝေတိ, သာဝဇ္ဇံ ပဇဟတိ, အနဝဇ္ဇံ ဘာဝေတိ, သုဒ္ဓမတ္တာနံ ပရိဟရတီ’”တိ.

</Paragraph>
</Division>

<Paragraph number="1832" type="center" book="mi">
စက္ကဝတ္တိင်္ဂပဉှော ဒသမော.



</Paragraph>

<Paragraph number="1833" type="center" book="mi">
ပထဝီဝဂ္ဂေါ တတိယော.



</Paragraph>

<Paragraph number="1834" type="center" book="mi">
တဿုဒ္ဒါနံ


</Paragraph>

<Paragraph number="1835" type="verses" book="mi">
_ပထဝီ အာပေါ စ တေဇော စ,_  
_ဝါယော စ ပဗ္ဗတေန စ;_  
_အာကာသော စန္ဒသူရိယော စ,_  
_သက္ကော စ စက္ကဝတ္တိနာတိ._
</Paragraph>