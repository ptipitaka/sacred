---
title: 3.4.5 ဝါယာမကရဏပဉှ
tableOfContents: false
sidebar:
  order: 5
type: tipitaka
basket: su
book: mi
review:
  current: review
  updated: '2025-10-23T09:13:42.744360'
  updated_by: ''
  notes: ''
  history:
  - state: review
    date: '2025-10-23T09:13:42.744360'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="67" book="mi" e="ch" v="28">

<Paragraph number="331" book="mi">
ရာဇာ အာဟ—  “ဘန္တေ နာဂသေန, တုမှေ ဘဏထ—  ‘ကိန္တိ ဣမံ ဒုက္ခံ နိရုဇ္ဈေယျ, အညဉ္စ ဒုက္ခံ နုပ္ပဇ္ဇေယျာတိ. ဧတဒတ္ထာ, မဟာရာဇ, အမှာကံ ပဗ္ဗဇ္ဇာ’တိ. ကိံ ပဋိကစ္စေဝ ဝါယမိတေန, နနု သမ္ပတ္တေ ကာလေ ဝါယမိတဗ္ဗန်”တိ? ထေရော အာဟ—  “သမ္ပတ္တေ ကာလေ, မဟာရာဇ, ဝါယာမော အကိစ္စကရော ဘဝတိ, ပဋိကစ္စေဝ ဝါယာမော ကိစ္စကရော ဘဝတီ”တိ.
</Paragraph>

<Paragraph number="332" book="mi">
“ဩပမ္မံ ကရောဟီ”တိ. “တံ ကိံ မညသိ, မဟာရာဇ, ယဒါ တွံ ပိပါသိတော ဘဝေယျာသိ, တဒါ တွံ ဥဒပါနံ ခဏာပေယျာသိ, တဠာကံ ခဏာပေယျာသိ ‘ပါနီယံ ပိဝိဿာမီ’”တိ? “န ဟိ, ဘန္တေ”တိ. “ဧဝမေဝ ခေါ, မဟာရာဇ, သမ္ပတ္တေ ကာလေ ဝါယာမော အကိစ္စကရော ဘဝတိ, ပဋိကစ္စေဝ ဝါယာမော ကိစ္စကရော ဘဝတီ”တိ.
</Paragraph>

<Paragraph number="333" book="mi">
“ဘိယျော ဩပမ္မံ ကရောဟီ”တိ. “တံ ကိံ မညသိ, မဟာရာဇ, ယဒါ တွံ ဗုဘုက္ခိတော ဘဝေယျာသိ, တဒါ တွံ ခေတ္တံ ကသာပေယျာသိ, သာလိံ ရောပါပေယျာသိ, ဓညံ အတိဟရာပေယျာသိ ‘ဘတ္တံ ဘုဉ္ဇိဿာမီ’”တိ? “န ဟိ, ဘန္တေ”တိ. “ဧဝမေဝ ခေါ, မဟာရာဇ, သမ္ပတ္တေ ကာလေ ဝါယာမော အကိစ္စကရော ဘဝတိ, ပဋိကစ္စေဝ ဝါယာမော ကိစ္စကရော ဘဝတီ”တိ.
</Paragraph>

<Paragraph number="334" book="mi">
“ဘိယျော ဩပမ္မံ ကရောဟီ”တိ. “တံ ကိံ မညသိ, မဟာရာဇ, ယဒါ တေ သင်္ဂါမော ပစ္စုပဋ္ဌိတော ဘဝေယျ, တဒါ တွံ ပရိခံ ခဏာပေယျာသိ, ပါကာရံ ကာရာပေယျာသိ, ဂေါပုရံ ကာရာပေယျာသိ, အဋ္ဋာလကံ ကာရာပေယျာသိ, ဓညံ အတိဟရာပေယျာသိ, တဒါ တွံ ဟတ္ထိသ္မိံ သိက္ခေယျာသိ, အဿသ္မိံ သိက္ခေယျာသိ, ရထသ္မိံ သိက္ခေယျာသိ, ဓနုသ္မိံ သိက္ခေယျာသိ, ထရုသ္မိံ သိက္ခေယျာသီ”တိ? “န ဟိ, ဘန္တေ”တိ. “ဧဝမေဝ ခေါ, မဟာရာဇ, သမ္ပတ္တေ ကာလေ ဝါယာမော အကိစ္စကရော ဘဝတိ, ပဋိကစ္စေဝ ဝါယာမော ကိစ္စကရော ဘဝတိ. ဘာသိတမ္ပေတံ, မဟာရာဇ ဘဂဝတာ—
</Paragraph>

<Paragraph number="335" type="verses" book="mi">
_‘ပဋိကစ္စေဝ တံ ကယိရာ,_  
_ယံ ဇညာ ဟိတမတ္တနော;_  
_န သာကဋိကစိန္တာယ,_  
_မန္တာ ဓီရော ပရက္ကမေ._  

</Paragraph>

<Paragraph number="336" type="verses" book="mi">
_ယထာ သာကဋိကော မဋ္ဌံ,_  
_သမံ ဟိတွာ မဟာပထံ;_  
_ဝိသမံ မဂ္ဂမာရုယှ,_  
_အက္ခစ္ဆိန္နောဝ ဈာယတိ._  

</Paragraph>

<Paragraph number="337" type="verses" book="mi">
_ဧဝံ ဓမ္မာ အပက္ကမ္မ,_  
_အဓမ္မမနုဝတ္တိယ;_  
_မန္ဒော မစ္စု မုခံ ပတ္တော,_  
_အက္ခစ္ဆိန္နောဝ ဈာယတီ’”တိ._  

</Paragraph>

<Paragraph number="338" book="mi">
“ကလ္လောသိ, ဘန္တေ နာဂသေနာ”တိ.

</Paragraph>
</Division>

<Paragraph number="339" type="center" book="mi">
ဝါယာမကရဏပဉှော ပဉ္စမော.
</Paragraph>