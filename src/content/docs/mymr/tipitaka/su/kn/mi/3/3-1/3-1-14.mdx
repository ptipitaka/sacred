---
title: 3.1.14 သမာဓိပဉှ
tableOfContents: false
sidebar:
  order: 14
type: tipitaka
basket: su
book: mi
review:
  current: review
  updated: '2025-10-23T09:13:42.494425'
  updated_by: ''
  notes: ''
  history:
  - state: review
    date: '2025-10-23T09:13:42.494425'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="37" book="mi" e="ch" v="28">

<Paragraph number="163" book="mi">
ရာဇာ အာဟ—  “ဘန္တေ နာဂသေန, ကိံလက္ခဏော သမာဓီ”တိ? “ပမုခလက္ခဏော, မဟာရာဇ, သမာဓိ, ယေ ကေစိ ကုသလာ ဓမ္မာ, သဗ္ဗေ တေ သမာဓိပမုခါ ဟောန္တိ သမာဓိနိန္နာ သမာဓိပေါဏာ သမာဓိပဗ္ဘာရာ”တိ.
</Paragraph>

<Paragraph number="164" book="mi">
“ဩပမ္မံ ကရောဟီ”တိ. “ယထာ, မဟာရာဇ, ကူဋာဂါရဿ ယာ ကာစိ ဂေါပါနသိယော, သဗ္ဗာ တာ ကူဋင်္ဂမာ ဟောန္တိ ကူဋနိန္နာ ကူဋသမောသရဏာ, ကူဋံ တာသံ အဂ္ဂမက္ခာယတိ; ဧဝမေဝ ခေါ, မဟာရာဇ, ယေ ကေစိ ကုသလာ ဓမ္မာ, သဗ္ဗေ တေ သမာဓိပမုခါ ဟောန္တိ သမာဓိနိန္နာ သမာဓိပေါဏာ သမာဓိပဗ္ဘာရာ”တိ.
</Paragraph>

<Paragraph number="165" book="mi">
“ဘိယျော ဩပမ္မံ ကရောဟီ”တိ. “ယထာ, မဟာရာဇ, ကောစိ ရာဇာ စတုရင်္ဂိနိယာ သေနာယ သဒ္ဓိံ သင်္ဂါမံ ဩတရေယျ, သဗ္ဗာဝ သေနာ ဟတ္ထီ စ အဿာ စ ရထာ စ ပတ္တီ စ တပ္ပမုခါ ဘဝေယျုံ တန္နိန္နာ တပ္ပေါဏာ တပ္ပဗ္ဘာရာ တံယေဝ အနုပရိယာယေယျုံ; ဧဝမေဝ ခေါ, မဟာရာဇ, ယေ ကေစိ ကုသလာ ဓမ္မာ, သဗ္ဗေ တေ သမာဓိပမုခါ ဟောန္တိ သမာဓိနိန္နာ သမာဓိပေါဏာ သမာဓိပဗ္ဘာရာ. ဧဝံ ခေါ, မဟာရာဇ, ပမုခလက္ခဏော သမာဓိ. ဘာသိတမ္ပေတံ, မဟာရာဇ, ဘဂဝတာ—  ‘သမာဓိံ, ဘိက္ခဝေ, ဘာဝေထ, သမာဟိတော, ဘိက္ခဝေ, ဘိက္ခု ယထာဘူတံ ပဇာနာတီ’”တိ.
</Paragraph>

<Paragraph number="166" book="mi">
“ကလ္လောသိ, ဘန္တေ နာဂသေနာ”တိ.

</Paragraph>
</Division>

<Paragraph number="167" type="center" book="mi">
သမာဓိပဉှော စုဒ္ဒသမော.
</Paragraph>