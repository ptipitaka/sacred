---
title: 5.3.11 အဟိံသာနိဂ္ဂဟပဉှ
tableOfContents: false
sidebar:
  order: 11
type: tipitaka
basket: su
book: mi
review:
  current: review
  updated: '2025-10-23T09:13:43.118457'
  updated_by: ''
  notes: ''
  history:
  - state: review
    date: '2025-10-23T09:13:43.118457'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="148" book="mi" e="ch" v="28">

<Paragraph number="843" book="mi">
“ဘန္တေ နာဂသေန, ဘာသိတမ္ပေတံ ဘဂဝတာ—  ‘အဟိံသာယ စရ လောကေ, ပိယော ဟောဟိသိ မံမိဝါ’တိ. ပုန စ ဘဏိတံ—  ‘နိဂ္ဂဏှေ နိဂ္ဂဟာရဟံ, ပဂ္ဂဏှေ ပဂ္ဂဟာရဟန်’တိ. နိဂ္ဂဟော နာမ, ဘန္တေ နာဂသေန, ဟတ္ထစ္ဆေဒေါ ပါဒစ္ဆေဒေါ ဝဓော ဗန္ဓနံ ကာရဏာ မာရဏံ သန္တတိဝိကောပနံ, န ဧတံ ဝစနံ ဘဂဝတော ယုတ္တံ, န စ ဘဂဝါ အရဟတိ ဧတံ ဝစနံ ဝတ္တုံ. ယဒိ, ဘန္တေ နာဂသေန, ဘဂဝတာ ဘဏိတံ—  ‘အဟိံသာယ စရ လောကေ, ပိယော ဟောဟိသိ မံမိဝါ’တိ, တေန ဟိ ‘နိဂ္ဂဏှေ နိဂ္ဂဟာရဟံ, ပဂ္ဂဏှေ ပဂ္ဂဟာရဟန်’တိ ယံ ဝစနံ, တံ မိစ္ဆာ. ယဒိ တထာဂတေန ဘဏိတံ—  ‘နိဂ္ဂဏှေ နိဂ္ဂဟာရဟံ, ပဂ္ဂဏှေ ပဂ္ဂဟာရဟန်’တိ, တေန ဟိ ‘အဟိံသာယ စရ လောကေ, ပိယော ဟောဟိသိ မံမိဝါ’တိ တမ္ပိ ဝစနံ မိစ္ဆာ. အယမ္ပိ ဥဘတော ကောဋိကော ပဉှော တဝါနုပ္ပတ္တော, သော တယာ နိဗ္ဗာဟိတဗ္ဗော”တိ.
</Paragraph>

<Paragraph number="844" book="mi">
“ဘာသိတမ္ပေတံ, မဟာရာဇ, ဘဂဝတာ—  ‘အဟိံသာယ စရ လောကေ, ပိယော ဟောဟိသိ မံမိဝါ’တိ, ဘဏိတဉ္စ—  ‘နိဂ္ဂဏှေ နိဂ္ဂဟာရဟံ, ပဂ္ဂဏှေ ပဂ္ဂဟာရဟန်’တိ. ‘အဟိံသာယ စရ လောကေ, ပိယော ဟောဟိသိ မံမိဝါ’တိ သဗ္ဗေသံ, မဟာရာဇ, တထာဂတာနံ အနုမတံ ဧတံ, ဧသာ အနုသိဋ္ဌိ, ဧသာ ဓမ္မဒေသနာ, ဓမ္မော ဟိ, မဟာရာဇ, အဟိံသာလက္ခဏော, သဘာဝဝစနံ ဧတံ. ယံ ပန, မဟာရာဇ, တထာဂတော အာဟ—  ‘နိဂ္ဂဏှေ နိဂ္ဂဟာရဟံ, ပဂ္ဂဏှေ ပဂ္ဂဟာရဟန်’တိ, ဘာသာ ဧသာ, ဥဒ္ဓတံ, မဟာရာဇ, စိတ္တံ နိဂ္ဂဟေတဗ္ဗံ, လီနံ စိတ္တံ ပဂ္ဂဟေတဗ္ဗံ. အကုသလံ စိတ္တံ နိဂ္ဂဟေတဗ္ဗံ, ကုသလံ စိတ္တံ ပဂ္ဂဟေတဗ္ဗံ. အယောနိသော မနသိကာရော နိဂ္ဂဟေတဗ္ဗော, ယောနိသော မနသိကာရော ပဂ္ဂဟေတဗ္ဗော. မိစ္ဆာပဋိပန္နော နိဂ္ဂဟေတဗ္ဗော, သမ္မာပဋိပန္နော ပဂ္ဂဟေတဗ္ဗော. အနရိယော နိဂ္ဂဟေတဗ္ဗော အရိယော ပဂ္ဂဟေတဗ္ဗော. စောရော နိဂ္ဂဟေတဗ္ဗော, အစောရော ပဂ္ဂဟေတဗ္ဗော”တိ.
</Paragraph>

<Paragraph number="845" book="mi">
“ဟောတု, ဘန္တေ နာဂသေန, ဣဒါနိ တွံ ပစ္စာဂတောသိ မမ ဝိသယံ, ယမဟံ ပုစ္ဆာမိ, သော မေ အတ္ထော ဥပဂတော. စောရော ပန, ဘန္တေ နာဂသေန, နိဂ္ဂဏှန္တေန ကထံ နိဂ္ဂဟေတဗ္ဗော”တိ? “စောရော, မဟာရာဇ, နိဂ္ဂဏှန္တေန ဧဝံ နိဂ္ဂဟေတဗ္ဗော, ပရိဘာသနီယော ပရိဘာသိတဗ္ဗော, ဒဏ္ဍနီယော ဒဏ္ဍေတဗ္ဗော, ပဗ္ဗာဇနီယော ပဗ္ဗာဇေတဗ္ဗော, ဗန္ဓနီယော ဗန္ဓိတဗ္ဗော, ဃာတနီယော ဃာတေတဗ္ဗော”တိ. “ယံ ပန, ဘန္တေ နာဂသေန, စောရာနံ ဃာတနံ, တံ တထာဂတာနံ အနုမတန်”တိ? “န ဟိ, မဟာရာဇာ”တိ. “ကိဿ ပန စောရော အနုသာသနီယော အနုမတော တထာဂတာနန်”တိ? “ယော သော, မဟာရာဇ, ဃာတီယတိ, န သော တထာဂတာနံ အနုမတိယာ ဃာတီယတိ, သယံကတေန သော ဃာတီယတိ, အပိ စ ဓမ္မာနုသိဋ္ဌိယာ အနုသာသီယတိ, သက္ကာ ပန, မဟာရာဇ, တယာ ပုရိသံ အကာရကံ အနပရာဓံ ဝီထိယံ စရန္တံ ဂဟေတွာ ဃာတယိတုန်”တိ? “န သက္ကာ, ဘန္တေ”တိ. “ကေန ကာရဏေန, မဟာရာဇာ”တိ? “အကာရကတ္တာ, ဘန္တေ”တိ. “ဧဝမေဝ ခေါ, မဟာရာဇ, န စောရော တထာဂတာနံ အနုမတိယာ ဟညတိ, သယံကတေန သော ဟညတိ, ကိံ ပနေတ္ထ အနုသာသကော ကိဉ္စိ ဒေါသံ အာပဇ္ဇတီ”တိ? “န ဟိ, ဘန္တေ”တိ. “တေန ဟိ, မဟာရာဇ, တထာဂတာနံ အနုသိဋ္ဌိ သမ္မာနုသိဋ္ဌိ ဟောတီ”တိ. “သာဓု, ဘန္တေ နာဂသေန, ဧဝမေတံ တထာ သမ္ပဋိစ္ဆာမီ”တိ.

</Paragraph>
</Division>

<Paragraph number="846" type="center" book="mi">
အဟိံသာနိဂ္ဂဟပဉှော ဧကာဒသမော.
</Paragraph>