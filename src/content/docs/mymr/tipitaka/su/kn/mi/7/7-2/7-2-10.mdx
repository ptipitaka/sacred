---
title: "7.2.10 သမုဒ္ဒင်္ဂပဉှ"
tableOfContents: false
sidebar:
  order: 2
type: "tipitaka"
basket: "su"
book: "mi"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="244" book="mi">

<Paragraph number="1744" book="mi">
“ဘန္တေ နာဂသေန, ‘သမုဒ္ဒဿ ပဉ္စ အင်္ဂါနိ ဂဟေတဗ္ဗာနီ’တိ ယံ ဝဒေသိ, ကတမာနိ တာနိ ပဉ္စ အင်္ဂါနိ ဂဟေတဗ္ဗာနီ”တိ? “ယထာ, မဟာရာဇ, မဟာသမုဒ္ဒေါ မတေန ကုဏပေန သဒ္ဓိံ န သံဝသတိ; ဧဝမေဝ ခေါ, မဟာရာဇ, ယောဂိနာ ယောဂါဝစရေန ရာဂဒေါသမောဟမာနဒိဋ္ဌိမက္ခပဠာသဲဿာမစ္ဆရိယမာယာသာဌေယျကုဋိလဝိသမဒုစ္စရိတကိလေသမလေဟိ သဒ္ဓိံ န သံဝသိတဗ္ဗံ. ဣဒံ, မဟာရာဇ, သမုဒ္ဒဿ ပဌမံ အင်္ဂံ ဂဟေတဗ္ဗံ.
</Paragraph>

<Paragraph number="1745" book="mi">
ပုန စပရံ, မဟာရာဇ, မဟာသမုဒ္ဒေါ မုတ္တာမဏိဝေဠုရိယသင်္ခသိလာပဝါဠဖလိကမဏိဝိဝိဓရတနနိစယံ ဓာရေန္တော ပိဒဟတိ, န ဗဟိ ဝိကိရတိ; ဧဝမေဝ ခေါ, မဟာရာဇ, ယောဂိနာ ယောဂါဝစရေန မဂ္ဂဖလဈာနဝိမောက္ခသမာဓိသမာပတ္တိဝိပဿနာဘိညာဝိဝိဓဂုဏရတနာနိ အဓိဂန္တွာ ပိဒဟိတဗ္ဗာနိ, န ဗဟိ နီဟရိတဗ္ဗာနိ. ဣဒံ, မဟာရာဇ, သမုဒ္ဒဿ ဒုတိယံ အင်္ဂံ ဂဟေတဗ္ဗံ.
</Paragraph>

<Paragraph number="1746" book="mi">
ပုန စပရံ, မဟာရာဇ, မဟာသမုဒ္ဒေါ မဟန္တေဟိ မဟာဘူတေဟိ သဒ္ဓိံ သံဝသတိ; ဧဝမေဝ ခေါ, မဟာရာဇ, ယောဂိနာ ယောဂါဝစရေန အပ္ပိစ္ဆံ သန္တုဋ္ဌံ ဓုတဝါဒံ သလ္လေခဝုတ္တိံ အာစာရသမ္ပန္နံ လဇ္ဇိံ ပေသလံ ဂရုံ ဘာဝနီယံ ဝတ္တာရံ ဝစနက္ခမံ စောဒကံ ပါပဂရဟိံ ဩဝါဒကံ အနုသာသကံ ဝိညာပကံ သန္ဒဿကံ သမာဒပကံ သမုတ္တေဇကံ သမ္ပဟံသကံ ကလျာဏမိတ္တံ သဗြဟ္မစာရိံ နိဿာယ ဝသိတဗ္ဗံ. ဣဒံ, မဟာရာဇ, မဟာသမုဒ္ဒဿ တတိယံ အင်္ဂံ ဂဟေတဗ္ဗံ.
</Paragraph>

<Paragraph number="1747" book="mi">
ပုန စပရံ, မဟာရာဇ, မဟာသမုဒ္ဒေါ နဝသလိလသမ္ပုဏ္ဏာဟိ ဂင်္ဂါယမုနာအစိရဝတီသရဘူမဟီအာဒီဟိ နဒီသတသဟဿေဟိ အန္တလိက္ခေ သလိလဓာရာဟိ စ ပူရိတောပိ သကံ ဝေလံ နာတိဝတ္တတိ; ဧဝမေဝ ခေါ, မဟာရာဇ, ယောဂိနာ ယောဂါဝစရေန လာဘသက္ကာရသိလောကဝန္ဒနမာနနပူဇနကာရဏာ ဇီဝိတဟေတုပိ သဉ္စိစ္စ သိက္ခာပဒဝီတိက္ကမော န ကရဏီယော. ဣဒံ, မဟာရာဇ, မဟာသမုဒ္ဒဿ စတုတ္ထံ အင်္ဂံ ဂဟေတဗ္ဗံ. ဘာသိတမ္ပေတံ, မဟာရာဇ, ဘဂဝတာ ဒေဝါတိဒေဝေန—
</Paragraph>

<Paragraph number="1748" book="mi">
‘သေယျထာပိ, မဟာရာဇ, မဟာသမုဒ္ဒေါ ဌိတဓမ္မော ဝေလံ နာတိက္ကမတိ; ဧဝမေဝ ခေါ, မဟာရာဇ, ယံ မယာ သာဝကာနံ သိက္ခာပဒံ ပညတ္တံ, တံ မမ သာဝကာ ဇီဝိတဟေတုပိ နာတိက္ကမန္တီ’တိ.
</Paragraph>

<Paragraph number="1749" book="mi">
ပုန စပရံ, မဟာရာဇ, မဟာသမုဒ္ဒေါ သဗ္ဗသဝန္တီဟိ ဂင်္ဂါယမုနာအစိရဝတီသရဘူမဟီဟိ အန္တလိက္ခေ ဥဒကဓာရာဟိပိ န ပရိပူရတိ; ဧဝမေဝ ခေါ, မဟာရာဇ, ယောဂိနာ ယောဂါဝစရေန ဥဒ္ဒေသပရိပုစ္ဆာသဝနဓာရဏဝိနိစ္ဆယအဘိဓမ္မဝိနယဂါဠှသုတ္တန္တဝိဂ္ဂဟပဒနိက္ခေပပဒသန္ဓိ ပဒဝိဘတ္တိနဝင်္ဂဇိနသာသနဝရံ သုဏန္တေနာပိ န တပ္ပိတဗ္ဗံ. ဣဒံ, မဟာရာဇ, မဟာသမုဒ္ဒဿ ပဉ္စမံ အင်္ဂံ ဂဟေတဗ္ဗံ. ဘာသိတမ္ပေတံ, မဟာရာဇ, ဘဂဝတာ ဒေဝါတိဒေဝေန သုတသောမဇာတကေ—
</Paragraph>

<Paragraph number="1750" type="verses" book="mi">
_‘အဂ္ဂိ ယထာ တိဏကဋ္ဌံ ဒဟန္တော,_  
_န တပ္ပတိ သာဂရော ဝါ နဒီဟိ;_  
_ဧဝမ္ပိ စေ ပဏ္ဍိတာ ရာဇသေဋ္ဌ,_  
_သုတွာ န တပ္ပန္တိ သုဘာသိတေနာ’”တိ._  


</Paragraph>
</Division>

<Paragraph number="1751" type="center" book="mi">
သမုဒ္ဒင်္ဂပဉှော ဒသမော.



</Paragraph>

<Paragraph number="1752" type="center" book="mi">
သမုဒ္ဒဝဂ္ဂေါ ဒုတိယော.



</Paragraph>

<Paragraph number="1753" type="center" book="mi">
တဿုဒ္ဒါနံ


</Paragraph>

<Paragraph number="1754" type="verses" book="mi">
_လာဗုလတာ စ ပဒုမံ,_  
_ဗီဇံ သာလကလျာဏိကာ;_  
_နာဝါ စ နာဝါလဂ္ဂနံ,_  
_ကူပေါ နိယာမကော တထာ;_  
_ကမ္မကာရော သမုဒ္ဒေါ စ,_  
_ဝဂ္ဂေါ တေန ပဝုစ္စတီတိ._
</Paragraph>