---
title: 6.1.6 အရဟန္တဝေဒနာဝေဒိယနပဉှ
tableOfContents: false
sidebar:
  order: 6
type: tipitaka
basket: su
book: mi
review:
  current: review
  updated: '2025-10-27T21:48:46.006256'
  updated_by: ''
  notes: ''
  history:
  - state: review
    date: '2025-10-27T21:48:46.006256'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="176" book="mi" e="ch" v="28">

<Paragraph number="1120" book="mi">
“ဘန္တေ နာဂသေန, တုမှေ ဘဏထ—  ‘အရဟာ ဧကံ ဝေဒနံ ဝေဒယတိ ကာယိကံ, န စေတသိကန်’တိ. ကိံ နု ခေါ, ဘန္တေ နာဂသေန, အရဟတော စိတ္တံ ယံ ကာယံ နိဿာယ ပဝတ္တတိ, တတ္ထ အရဟာ အနိဿရော အဿာမီ အဝသဝတ္တီ”တိ? “အာမ, မဟာရာဇာ”တိ. “န ခေါ, ဘန္တေ နာဂသေန, ယုတ္တမေတံ, ယံ သော သကစိတ္တဿ ပဝတ္တမာနေ ကာယေ အနိဿရော ဟောတိ အဿာမီ အဝသဝတ္တီ; သကုဏောပိ တာဝ, ဘန္တေ, ယသ္မိံ ကုလာဝကေ ပဋိဝသတိ, တတ္ထ သော ဣဿရော ဟောတိ သာမီ ဝသဝတ္တီ”တိ.
</Paragraph>

<Paragraph number="1121" book="mi">
“ဒသယိမေ, မဟာရာဇ, ကာယာနုဂတာ ဓမ္မာ ဘဝေ ဘဝေ ကာယံ အနုဓာဝန္တိ အနုပရိဝတ္တန္တိ. ကတမေ ဒသ? သီတံ ဥဏှံ ဇိဃစ္ဆာ ပိပါသာ ဥစ္စာရော ပဿာဝေါ မိဒ္ဓံ ဇရာ ဗျာဓိ မရဏံ. ဣမေ ခေါ, မဟာရာဇ, ဒသ ကာယာနုဂတာ ဓမ္မာ ဘဝေ ဘဝေ ကာယံ အနုဓာဝန္တိ အနုပရိဝတ္တန္တိ, တတ္ထ အရဟာ အနိဿရော အဿာမီ အဝသဝတ္တီ”တိ.
</Paragraph>

<Paragraph number="1122" book="mi">
“ဘန္တေ နာဂသေန, ကေန ကာရဏေန အရဟတော ကာယေ အာဏာ နပ္ပဝတ္တတိ ဣဿရိယံ ဝါ, တတ္ထ မေ ကာရဏံ ဗြူဟီ”တိ? “ယထာ, မဟာရာဇ, ယေ ကေစိ ပထဝိနိဿိတာ သတ္တာ, သဗ္ဗေ တေ ပထဝိံ နိဿာယ စရန္တိ ဝိဟရန္တိ ဝုတ္တိံ ကပ္ပေန္တိ, အပိ နု ခေါ, မဟာရာဇ, တေသံ ပထဝိယာ အာဏာ ပဝတ္တတိ ဣဿရိယံ ဝါ”တိ? “န ဟိ, ဘန္တေ”တိ. “ဧဝမေဝ ခေါ, မဟာရာဇ, အရဟတော စိတ္တံ ကာယံ နိဿာယ ပဝတ္တတိ, န စ အရဟတော ကာယေ အာဏာ ပဝတ္တတိ ဣဿရိယံ ဝါ”တိ.
</Paragraph>

<Paragraph number="1123" book="mi">
“ဘန္တေ နာဂသေန, ကေန ကာရဏေန ပုထုဇ္ဇနော ကာယိကမ္ပိ စေတသိကမ္ပိ ဝေဒနံ ဝေဒယတီ”တိ? “အဘာဝိတတ္တာ, မဟာရာဇ, စိတ္တဿ ပုထုဇ္ဇနော ကာယိကမ္ပိ စေတသိကမ္ပိ ဝေဒနံ ဝေဒယတိ. ယထာ, မဟာရာဇ, ဂေါဏော ဆာတော ပရိတသိတော အဗလဒုဗ္ဗလပရိတ္တကတိဏေသု ဝါ လတာယ ဝါ ဥပနိဗဒ္ဓေါ အဿ, ယဒါ သော ဂေါဏော ပရိကုပိတော ဟောတိ, တဒါ သဟ ဥပနိဗန္ဓနေန ပက္ကမတိ. ဧဝမေဝ ခေါ, မဟာရာဇ, အဘာဝိတစိတ္တဿ ဝေဒနာ ဥပ္ပဇ္ဇိတွာ စိတ္တံ ပရိကောပေတိ, စိတ္တံ ပရိကုပိတံ ကာယံ အာဘုဇတိ နိဗ္ဘုဇတိ သမ္ပရိဝတ္တကံ ကရောတိ. အထ ခေါ သော အဘာဝိတစိတ္တော တသတိ ရဝတိ ဘေရဝရာဝမဘိရဝတိ, ဣဒမေတ္ထ, မဟာရာဇ, ကာရဏံ, ယေန ကာရဏေန ပုထုဇ္ဇနော ကာယိကမ္ပိ စေတသိကမ္ပိ ဝေဒနံ ဝေဒယတီ”တိ.
</Paragraph>

<Paragraph number="1124" book="mi">
“ကိံ ပန တံ ကာရဏံ, ယေန ကာရဏေန အရဟာ ဧကံ ဝေဒနံ ဝေဒယတိ ကာယိကံ, န စေတသိကန်”တိ? “အရဟတော, မဟာရာဇ, စိတ္တံ ဘာဝိတံ ဟောတိ သုဘာဝိတံ ဒန္တံ သုဒန္တံ အဿဝံ ဝစနကရံ, သော ဒုက္ခာယ ဝေဒနာယ ဖုဋ္ဌော သမာနော ‘အနိစ္စန်’တိ ဒဠှံ ဂဏှာတိ, သမာဓိထမ္ဘေ စိတ္တံ ဥပနိဗန္ဓတိ, တဿ တံ စိတ္တံ သမာဓိထမ္ဘေ ဥပနိဗန္ဓနံ န ဝေဓတိ န စလတိ, ဌိတံ ဟောတိ အဝိက္ခိတ္တံ, တဿ ဝေဒနာဝိကာရဝိပ္ဖါရေန ကာယော အာဘုဇတိ နိဗ္ဘုဇတိ သမ္ပရိဝတ္တတိ, ဣဒမေတ္ထ, မဟာရာဇ, ကာရဏံ, ယေန ကာရဏေန အရဟာ ဧကံ ဝေဒနံ ဝေဒယတိ ကာယိကံ, န စေတသိကန်”တိ.
</Paragraph>

<Paragraph number="1125" book="mi">
“ဘန္တေ နာဂသေန, တံ နာမ လောကေ အစ္ဆရိယံ ယံ ကာယေ စလမာနေ စိတ္တံ န စလတိ, တတ္ထ မေ ကာရဏံ ဗြူဟီ”တိ. “ယထာ, မဟာရာဇ, မဟတိမဟာရုက္ခေ ခန္ဓသာခါပလာသသမ္ပန္နေ အနိလဗလသမာဟတေ သာခါ စလတိ, အပိ နု တဿ ခန္ဓောပိ စလတီ”တိ? “န ဟိ, ဘန္တေ”တိ. “ဧဝမေဝ ခေါ, မဟာရာဇ, အရဟာ ဒုက္ခာယ ဝေဒနာယ ဖုဋ္ဌော သမာနော ‘အနိစ္စန်’တိ ဒဠှံ ဂဏှာတိ, သမာဓိထမ္ဘေ စိတ္တံ ဥပနိဗန္ဓတိ, တဿ တံ စိတ္တံ သမာဓိထမ္ဘေ ဥပနိဗန္ဓနံ န ဝေဓတိ န စလတိ, ဌိတံ ဟောတိ အဝိက္ခိတ္တံ, တဿ ဝေဒနာဝိကာရဝိပ္ဖါရေန ကာယော အာဘုဇတိ နိဗ္ဘုဇတိ သမ္ပရိဝတ္တတိ, စိတ္တံ ပန တဿ န ဝေဓတိ န စလတိ ခန္ဓော ဝိယ မဟာရုက္ခဿာ”တိ. “အစ္ဆရိယံ, ဘန္တေ နာဂသေန, အဗ္ဘုတံ, ဘန္တေ နာဂသေန, န မေ ဧဝရူပေါ သဗ္ဗကာလိကော ဓမ္မပဒီပေါ ဒိဋ္ဌပုဗ္ဗော”တိ.

</Paragraph>
</Division>

<Paragraph number="1126" type="center" book="mi">
အရဟန္တဝေဒနာဝေဒိယနပဉှော ဆဋ္ဌော.
</Paragraph>