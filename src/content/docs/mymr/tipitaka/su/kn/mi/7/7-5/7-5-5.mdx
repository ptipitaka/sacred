---
title: "7.5.5 ဥလူကင်္ဂပဉှ"
tableOfContents: false
sidebar:
  order: 5
type: "tipitaka"
basket: "su"
book: "mi"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="269" book="mi" e="ch" v="28">

<Paragraph number="1908" book="mi">
“ဘန္တေ နာဂသေန, ‘ဥလူကဿ ဒွေ အင်္ဂါနိ ဂဟေတဗ္ဗာနီ’တိ ယံ ဝဒေသိ, ကတမာနိ တာနိ ဒွေ အင်္ဂါနိ ဂဟေတဗ္ဗာနီ”တိ? “ယထာ, မဟာရာဇ, ဥလူကော ကာကေဟိ ပဋိဝိရုဒ္ဓေါ, ရတ္တိံ ကာကသင်္ဃံ ဂန္တွာ ဗဟူပိ ကာကေ ဟနတိ; ဧဝမေဝ ခေါ, မဟာရာဇ, ယောဂိနာ ယောဂါဝစရေန အညာဏေန ပဋိဝိရုဒ္ဓေါ ကာတဗ္ဗော, ဧကေန ရဟော နိသီဒိတွာ အညာဏံ သမ္ပမဒ္ဒိတဗ္ဗံ, မူလတော ဆိန္ဒိတဗ္ဗံ. ဣဒံ, မဟာရာဇ, ဥလူကဿ ပဌမံ အင်္ဂံ ဂဟေတဗ္ဗံ.
</Paragraph>

<Paragraph number="1909" book="mi">
ပုန စပရံ, မဟာရာဇ, ဥလူကော သုပ္ပဋိသလ္လီနော ဟောတိ; ဧဝမေဝ ခေါ, မဟာရာဇ, ယောဂိနာ ယောဂါဝစရေန ပဋိသလ္လာနာရာမေန ဘဝိတဗ္ဗံ ပဋိသလ္လာနရတေန. ဣဒံ, မဟာရာဇ, ဥလူကဿ ဒုတိယံ အင်္ဂံ ဂဟေတဗ္ဗံ. ဘာသိတမ္ပေတံ, မဟာရာဇ, ဘဂဝတာ ဒေဝါတိဒေဝေန သံယုတ္တနိကာယဝရေ—
</Paragraph>

<Paragraph number="1910" book="mi">
‘ဣဓ, ဘိက္ခဝေ, ဘိက္ခု ပဋိသလ္လာနာရာမော ပဋိသလ္လာနရတော “ဣဒံ ဒုက္ခန်”တိ ယထာဘူတံ ပဇာနာတိ, “အယံ ဒုက္ခသမုဒယော”တိ ယထာဘူတံ ပဇာနာတိ, “အယံ ဒုက္ခနိရောဓော”တိ ယထာဘူတံ ပဇာနာတိ, “အယံ ဒုက္ခနိရောဓဂါမိနီ ပဋိပဒါ”တိ ယထာဘူတံ ပဇာနာတီ’”တိ.

</Paragraph>
</Division>

<Paragraph number="1911" type="center" book="mi">
ဥလူကင်္ဂပဉှော ပဉ္စမော.
</Paragraph>