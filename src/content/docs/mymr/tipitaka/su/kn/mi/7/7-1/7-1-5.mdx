---
title: "7.1.5 ဒီပိကင်္ဂပဉှ"
tableOfContents: false
sidebar:
  order: 6
type: "tipitaka"
basket: "su"
book: "mi"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="229" book="mi">

<Paragraph number="1676" book="mi">
“ဘန္တေ နာဂသေန, ‘ဒီပိကဿ ဒွေ အင်္ဂါနိ ဂဟေတဗ္ဗာနီ’တိ ယံ ဝဒေသိ, ကတမာနိ တာနိ ဒွေ အင်္ဂါနိ ဂဟေတဗ္ဗာနီ”တိ? “ယထာ, မဟာရာဇ, ဒီပိကော အရညေ တိဏဂဟနံ ဝါ ဝနဂဟနံ ဝါ ပဗ္ဗတဂဟနံ ဝါ နိဿာယ နိလီယိတွာ မိဂေ ဂဏှာတိ; ဧဝမေဝ ခေါ, မဟာရာဇ, ယောဂိနာ ယောဂါဝစရေန ဝိဝေကံ သေဝိတဗ္ဗံ အရညံ ရုက္ခမူလံ ပဗ္ဗတံ ကန္ဒရံ ဂိရိဂုဟံ သုသာနံ ဝနပတ္ထံ အဗ္ဘောကာသံ ပလာလပုဉ္ဇံ အပ္ပသဒ္ဒံ အပ္ပနိဂ္ဃေါသံ ဝိဇနဝါတံ မနုဿရာဟသေယျကံ ပဋိသလ္လာနသာရုပ္ပံ; ဝိဝေကံ သေဝမာနော ဟိ, မဟာရာဇ, ယောဂီ ယောဂါဝစရော နစိရဿေဝ ဆဠဘိညာသု စ ဝသိဘာဝံ ပါပုဏာတိ. ဣဒံ, မဟာရာဇ, ဒီပိကဿ ပဌမံ အင်္ဂံ ဂဟေတဗ္ဗံ. ဘာသိတမ္ပေတံ, မဟာရာဇ, ထေရေဟိ ဓမ္မသင်္ဂါဟကေဟိ—
</Paragraph>

<Paragraph number="1677" type="verses" book="mi">
_‘ယထာပိ ဒီပိကော နာမ,_  
_နိလီယိတွာ ဂဏှတေ မိဂေ;_  
_တထေဝါယံ ဗုဒ္ဓပုတ္တော,_  
_ယုတ္တယောဂေါ ဝိပဿကော;_  
_အရညံ ပဝိသိတွာန,_  
_ဂဏှာတိ ဖလမုတ္တမန်’တိ._  

</Paragraph>

<Paragraph number="1678" book="mi">
ပုန စပရံ, မဟာရာဇ, ဒီပိကော ယံ ကိဉ္စိ ပသုံ ဝဓိတွာ ဝါမေန ပဿေန ပတိတံ န ဘက္ခေတိ; ဧဝမေဝ ခေါ, မဟာရာဇ, ယောဂိနာ ယောဂါဝစရေန ဝေဠုဒါနေန ဝါ ပတ္တဒါနေန ဝါ ပုပ္ဖဒါနေန ဝါ ဖလဒါနေန ဝါ သိနာနဒါနေန ဝါ မတ္တိကာဒါနေန ဝါ စုဏ္ဏဒါနေန ဝါ ဒန္တကဋ္ဌဒါနေန ဝါ မုခေါဒကဒါနေန ဝါ စာတုကမျတာယ ဝါ မုဂ္ဂသုပျတာယ ဝါ ပါရိဘဋျတာယ ဝါ ဇင်္ဃပေသနီယေန ဝါ ဝေဇ္ဇကမ္မေန ဝါ ဒူတကမ္မေန ဝါ ပဟိဏဂမနေန ဝါ ပိဏ္ဍပဋိပိဏ္ဍေန ဝါ ဒါနာနုပ္ပဒါနေန ဝါ ဝတ္ထုဝိဇ္ဇာယ ဝါ နက္ခတ္တဝိဇ္ဇာယ ဝါ အင်္ဂဝိဇ္ဇာယ ဝါ အညတရညတရေန ဝါ ဗုဒ္ဓပ္ပဋိကုဋ္ဌေန မိစ္ဆာဇီဝေန နိပ္ဖါဒိတံ ဘောဇနံ န ဘုဉ္ဇိတဗ္ဗံ ဝါမေန ပဿေန ပတိတံ ပသုံ ဝိယ ဒီပိကော. ဣဒံ, မဟာရာဇ, ဒီပိကဿ ဒုတိယံ အင်္ဂံ ဂဟေတဗ္ဗံ. ဘာသိတမ္ပေတံ, မဟာရာဇ, ထေရေန သာရိပုတ္တေန ဓမ္မသေနာပတိနာ—
</Paragraph>

<Paragraph number="1679" type="verses" book="mi">
_‘ဝစီဝိညတ္တိဝိပ္ဖါရာ,_  
ဥပ္ပန္နံ မဓုပါယသံ;_  
_သစေ ဘုတ္တော ဘဝေယျာဟံ,_  
_သာဇီဝေါ ဂရဟိတော မမ._  

</Paragraph>

<Paragraph number="1680" type="verses" book="mi">
_ယဒိပိ မေ အန္တဂုဏံ,_  
_နိက္ခမိတွာ ဗဟီ စရေ;_  
_နေဝ ဘိန္ဒေယျမာဇီဝံ,_  
_စဇမာနောပိ ဇီဝိတန်’”တိ._  


</Paragraph>
</Division>

<Paragraph number="1681" type="center" book="mi">
ဒီပိကင်္ဂပဉှော ပဉ္စမော.
</Paragraph>