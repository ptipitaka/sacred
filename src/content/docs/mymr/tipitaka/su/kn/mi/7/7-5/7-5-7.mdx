---
title: "7.5.7 ဝဂ္ဂုလိင်္ဂပဉှ"
tableOfContents: false
sidebar:
  order: 7
type: "tipitaka"
basket: "su"
book: "mi"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="271" book="mi" e="ch" v="28">

<Paragraph number="1915" book="mi">
“ဘန္တေ နာဂသေန, ‘ဝဂ္ဂုလိဿ ဒွေ အင်္ဂါနိ ဂဟေတဗ္ဗာနီ’တိ ယံ ဝဒေသိ, ကတမာနိ တာနိ ဒွေ အင်္ဂါနိ ဂဟေတဗ္ဗာနီ”တိ? “ယထာ, မဟာရာဇ, ဝဂ္ဂုလိ ဂေဟံ ပဝိသိတွာ ဝိစရိတွာ နိက္ခမတိ, န တတ္ထ ပလိဗုဒ္ဓတိ; ဧဝမေဝ ခေါ, မဟာရာဇ, ယောဂိနာ ယောဂါဝစရေန ဂါမံ ပိဏ္ဍာယ ပဝိသိတွာ သပဒါနံ ဝိစရိတွာ ပဋိလဒ္ဓလာဘေန ခိပ္ပမေဝ နိက္ခမိတဗ္ဗံ, န တတ္ထ ပလိဗုဒ္ဓေန ဘဝိတဗ္ဗံ. ဣဒံ, မဟာရာဇ, ဝဂ္ဂုလိဿ ပဌမံ အင်္ဂံ ဂဟေတဗ္ဗံ.
</Paragraph>

<Paragraph number="1916" book="mi">
ပုန စပရံ, မဟာရာဇ, ဝဂ္ဂုလိ ပရဂေဟေ ဝသမာနော န တေသံ ပရိဟာနိံ ကရောတိ; ဧဝမေဝ ခေါ, မဟာရာဇ, ယောဂိနာ ယောဂါဝစရေန ကုလာနိ ဥပသင်္ကမိတွာ အတိယာစနာယ ဝါ ဝိညတ္တိဗဟုလတာယ ဝါ ကာယဒေါသဗဟုလတာယ ဝါ အတိဘာဏိတာယ ဝါ သမာနသုခဒုက္ခတာယ ဝါ န တေသံ ကောစိ ဝိပ္ပဋိသာရော ကရဏီယော, နပိ တေသံ မူလကမ္မံ ပရိဟာပေတဗ္ဗံ, သဗ္ဗထာ ဝဍ္ဎိယေဝ ဣစ္ဆိတဗ္ဗာ. ဣဒံ, မဟာရာဇ, ဝဂ္ဂုလိဿ ဒုတိယံ အင်္ဂံ ဂဟေတဗ္ဗံ. ဘာသိတမ္ပေတံ, မဟာရာဇ, ဘဂဝတာ ဒေဝါတိဒေဝေန ဒီဃနိကာယဝရေ လက္ခဏသုတ္တန္တေ—
</Paragraph>

<Paragraph number="1917" type="verses" book="mi">
_‘သုဒ္ဓါယ သီလေန သုတေန ဗုဒ္ဓိယာ,_  
_စာဂေန ဓမ္မေန ဗဟူဟိ သာဓုဟိ;_  
_ဓနေန ဓညေန စ ခေတ္တဝတ္ထုနာ,_  
_ပုတ္တေဟိ ဒါရေဟိ စတုပ္ပဒေဟိ စ._  

</Paragraph>

<Paragraph number="1918" type="verses" book="mi">
_ဉာတီဟိ မိတ္တေဟိ စ ဗန္ဓဝေဟိ,_  
_ဗလေန ဝဏ္ဏေန သုခေန စူဘယံ;_  
_ကထံ န ဟာယေယျုံ ပရေတိ ဣစ္ဆတိ,_  
_အတ္ထသမိဒ္ဓိဉ္စ ပနာဘိကင်္ခတီ’”တိ._  


</Paragraph>
</Division>

<Paragraph number="1919" type="center" book="mi">
ဝဂ္ဂုလိင်္ဂပဉှော သတ္တမော.
</Paragraph>