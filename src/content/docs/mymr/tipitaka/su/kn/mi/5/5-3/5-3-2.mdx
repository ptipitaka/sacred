---
title: "5.3.2 သဗ္ဗသတ္တဟိတဖရဏပဉှ"
tableOfContents: false
sidebar:
  order: 5
type: "tipitaka"
basket: "su"
book: "mi"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="139" book="mi">

<Paragraph number="759" book="mi">
“ဘန္တေ နာဂသေန, တုမှေ ဘဏထ—  ‘တထာဂတော သဗ္ဗသတ္တာနံ အဟိတမပနေတွာ ဟိတမုပဒဟတီ’တိ. ပုန စ ဘဏထ အဂ္ဂိက္ခန္ဓူပမေ ဓမ္မပရိယာယေ ဘညမာနေ ‘သဋ္ဌိမတ္တာနံ ဘိက္ခူနံ ဥဏှံ လောဟိတံ မုခတော ဥဂ္ဂတန်’တိ. အဂ္ဂိက္ခန္ဓူပမံ, ဘန္တေ, ဓမ္မပရိယာယံ ဒေသေန္တေန တထာဂတေန သဋ္ဌိမတ္တာနံ ဘိက္ခူနံ ဟိတမပနေတွာ အဟိတမုပဒဟိတံ. ယဒိ, ဘန္တေ နာဂသေန, တထာဂတော သဗ္ဗသတ္တာနံ အဟိတမပနေတွာ ဟိတမုပဒဟတိ, တေန ဟိ အဂ္ဂိက္ခန္ဓူပမေ ဓမ္မပရိယာယေ ဘညမာနေ သဋ္ဌိမတ္တာနံ ဘိက္ခူနံ ဥဏှံ လောဟိတံ မုခတော ဥဂ္ဂတန္တိ ယံ ဝစနံ, တံ မိစ္ဆာ. ယဒိ အဂ္ဂိက္ခန္ဓူပမေ ဓမ္မပရိယာယေ ဘညမာနေ သဋ္ဌိမတ္တာနံ ဘိက္ခူနံ ဥဏှံ လောဟိတံ မုခတော ဥဂ္ဂတံ, တေန ဟိ တထာဂတော သဗ္ဗသတ္တာနံ အဟိတမပနေတွာ ဟိတမုပဒဟတီတိ တမ္ပိ ဝစနံ မိစ္ဆာ. အယမ္ပိ ဥဘတော ကောဋိကော ပဉှော တဝါနုပ္ပတ္တော, သော တယာ နိဗ္ဗာဟိတဗ္ဗော”တိ.
</Paragraph>

<Paragraph number="760" book="mi">
“တထာဂတော, မဟာရာဇ, သဗ္ဗသတ္တာနံ အဟိတမပနေတွာ ဟိတမုပဒဟတိ, အဂ္ဂိက္ခန္ဓူပမေ ဓမ္မပရိယာယေ ဘညမာနေ သဋ္ဌိမတ္တာနံ ဘိက္ခူနံ ဥဏှံ လောဟိတံ မုခတော ဥဂ္ဂတံ, တဉ္စ ပန န တထာဂတဿ ကတေန, တေသံယေဝ အတ္တနော ကတေနာ”တိ.
</Paragraph>

<Paragraph number="761" book="mi">
“ယဒိ, ဘန္တေ နာဂသေန, တထာဂတော အဂ္ဂိက္ခန္ဓူပမံ ဓမ္မပရိယာယံ န ဘာသေယျ, အပိ နု တေသံ ဥဏှံ လောဟိတံ မုခတော ဥဂ္ဂစ္ဆေယျာ”တိ. “န ဟိ, မဟာရာဇ, မိစ္ဆာပဋိပန္နာနံ တေသံ ဘဂဝတော ဓမ္မပရိယာယံ သုတွာ ပရိဠာဟော ကာယေ ဥပ္ပဇ္ဇိ, တေန တေသံ ပရိဠာဟေန ဥဏှံ လောဟိတံ မုခတော ဥဂ္ဂတန်”တိ. “တေန ဟိ, ဘန္တေ နာဂသေန, တထာဂတဿေဝ ကတေန တေသံ ဥဏှံ လောဟိတံ မုခတော ဥဂ္ဂတံ, တထာဂတောယေဝ တတ္ထ အဓိကာရော တေသံ နာသနာယ, ယထာ နာမ, ဘန္တေ နာဂသေန, အဟိ ဝမ္မိကံ ပဝိသေယျ, အထညတရော ပံသုကာမော ပုရိသော ဝမ္မိကံ ဘိန္ဒိတွာ ပံသုံ ဟရေယျ, တဿ ပံသုဟရဏေန ဝမ္မိကဿ သုသိရံ ပိဒဟေယျ, အထ တတ္ထေဝ သော အဿာသံ အလဘမာနော မရေယျ, နနု သော, ဘန္တေ, အဟိ တဿ ပုရိသဿ ကတေန မရဏပ္ပတ္တော”တိ. “အာမ, မဟာရာဇာ”တိ. “ဧဝမေဝ ခေါ, ဘန္တေ နာဂသေန, တထာဂတောယေဝ တတ္ထ အဓိကာရော တေသံ နာသနာယာ”တိ.
</Paragraph>

<Paragraph number="762" book="mi">
“တထာဂတော, မဟာရာဇ, ဓမ္မံ ဒေသယမာနော အနုနယပ္ပဋိဃံ န ကရောတိ, အနုနယပ္ပဋိဃဝိပ္ပမုတ္တော ဓမ္မံ ဒေသေတိ, ဧဝံ ဓမ္မေ ဒေသီယမာနေ ယေ တတ္ထ သမ္မာပဋိပန္နာ, တေ ဗုဇ္ဈန္တိ. ယေ ပန မိစ္ဆာပဋိပန္နာ, တေ ပတန္တိ. ယထာ, မဟာရာဇ, ပုရိသဿ အမ္ဗံ ဝါ ဇမ္ဗုံ ဝါ မဓုကံ ဝါ စာလယမာနဿ ယာနိ တတ္ထ ဖလာနိ သာရာနိ ဒဠှဗန္ဓနာနိ, တာနိ တတ္ထေဝ အစ္စုတာနိ တိဋ္ဌန္တိ, ယာနိ တတ္ထ ဖလာနိ ပူတိဝဏ္ဋမူလာနိ ဒုဗ္ဗလဗန္ဓနာနိ, တာနိ ပတန္တိ; ဧဝမေဝ ခေါ, မဟာရာဇ, တထာဂတော ဓမ္မံ ဒေသယမာနော အနုနယပ္ပဋိဃံ န ကရောတိ, အနုနယပ္ပဋိဃဝိပ္ပမုတ္တော ဓမ္မံ ဒေသေတိ, ဧဝံ ဓမ္မေ ဒေသီယမာနေ ယေ တတ္ထ သမ္မာပဋိပန္နာ, တေ ဗုဇ္ဈန္တိ. ယေ ပန မိစ္ဆာပဋိပန္နာ, တေ ပတန္တိ.
</Paragraph>

<Paragraph number="763" book="mi">
ယထာ ဝါ ပန, မဟာရာဇ, ကဿကော ဓညံ ရောပေတုကာမော ခေတ္တံ ကသတိ, တဿ ကသန္တဿ အနေကသတသဟဿာနိ တိဏာနိ မရန္တိ; ဧဝမေဝ ခေါ, မဟာရာဇ, တထာဂတော ပရိပက္ကမာနသေ သတ္တေ ဗောဓေန္တော အနုနယပ္ပဋိဃဝိပ္ပမုတ္တော ဓမ္မံ ဒေသေတိ, ဧဝံ ဓမ္မေ ဒေသီယမာနေ ယေ တတ္ထ သမ္မာပဋိပန္နာ, တေ ဗုဇ္ဈန္တိ. ယေ ပန မိစ္ဆာပဋိပန္နာ, တေ တိဏာနိ ဝိယ မရန္တိ.
</Paragraph>

<Paragraph number="764" book="mi">
ယထာ ဝါ ပန, မဟာရာဇ, မနုဿာ ရသဟေတု ယန္တေန ဥစ္ဆုံ ပီဠယန္တိ, တေသံ ဥစ္ဆုံ ပီဠယမာနာနံ ယေ တတ္ထ ယန္တမုခဂတာ ကိမယော, တေ ပီဠိယန္တိ; ဧဝမေဝ ခေါ, မဟာရာဇ, တထာဂတော ပရိပက္ကမာနသေ သတ္တေ ဗောဓေန္တော ဓမ္မယန္တမဘိပီဠယတိ, ယေ တတ္ထ မိစ္ဆာပဋိပန္နာ, တေ ကိမီ ဝိယ မရန္တီ”တိ.
</Paragraph>

<Paragraph number="765" book="mi">
“နနု, ဘန္တေ နာဂသေန, တေ ဘိက္ခူ တာယ ဓမ္မဒေသနာယ ပတိတာ”တိ? “အပိ နု ခေါ, မဟာရာဇ, တစ္ဆကော ရုက္ခံ တစ္ဆန္တော ဥဇုကံ ပရိသုဒ္ဓံ ကရောတီ”တိ? “န ဟိ, ဘန္တေ, ဝဇ္ဇနီယံ အပနေတွာ တစ္ဆကော ရုက္ခံ ဥဇုကံ ပရိသုဒ္ဓံ ကရောတီ”တိ. “ဧဝမေဝ ခေါ, မဟာရာဇ, တထာဂတော ပရိသံ ရက္ခန္တော န သက္ကောတိ ဗောဓနေယျေ သတ္တေ ဗောဓေတုံ, မိစ္ဆာပဋိပန္နေ ပန သတ္တေ အပနေတွာ ဗောဓနေယျေ သတ္တေ ဗောဓေတိ, အတ္တကတေန ပန တေ, မဟာရာဇ, မိစ္ဆာပဋိပန္နာ ပတန္တိ.
</Paragraph>

<Paragraph number="766" book="mi">
ယထာ, မဟာရာဇ, ကဒလီ ဝေဠု အဿတရီ အတ္တဇေန ဟညတိ; ဧဝမေဝ ခေါ, မဟာရာဇ, ယေ တေ မိစ္ဆာပဋိပန္နာ, တေ အတ္တကတေန ဟညန္တိ ပတန္တိ.
</Paragraph>

<Paragraph number="767" book="mi">
ယထာ, မဟာရာဇ, စောရာ အတ္တကတေန စက္ခုပ္ပါဋနံ သူလာရောပနံ သီသစ္ဆေဒနံ ပါပုဏန္တိ; ဧဝမေဝ ခေါ, မဟာရာဇ, ယေ တေ မိစ္ဆာပဋိပန္နာ, တေ အတ္တကတေန ဟညန္တိ ပတန္တိ. ယေသံ, မဟာရာဇ, သဋ္ဌိမတ္တာနံ ဘိက္ခူနံ ဥဏှံ လောဟိတံ မုခတော ဥဂ္ဂတံ, တေသံ တံ နေဝ ဘဂဝတော ကတေန, န ပရေသံ ကတေန, အထ ခေါ အတ္တနောယေဝ ကတေန.
</Paragraph>

<Paragraph number="768" book="mi">
ယထာ, မဟာရာဇ, ပုရိသော သဗ္ဗဇနဿ အမတံ ဒဒေယျ, တေ တံ အမတံ အသိတွာ အရောဂါ ဒီဃာယုကာ သဗ္ဗီတိတော ပရိမုစ္စေယျုံ, အထညတရော ပုရိသော ဒုရုပစာရေန တံ အသိတွာ မရဏံ ပါပုဏေယျ, အပိ နု ခေါ သော, မဟာရာဇ, အမတဒါယကော ပုရိသော တတောနိဒါနံ ကိဉ္စိ အပုညံ အာပဇ္ဇေယျာ”တိ? “န ဟိ, ဘန္တေ”တိ. “ဧဝမေဝ ခေါ, မဟာရာဇ, တထာဂတော ဒသသဟဿိယာ လောကဓာတုယာ ဒေဝမနုဿာနံ အမတံ ဓမ္မဒါနံ ဒေတိ, ယေ တေ သတ္တာ ဘဗ္ဗာ, တေ ဓမ္မာမတေန ဗုဇ္ဈန္တိ. ယေ ပန တေ သတ္တာ အဘဗ္ဗာ, တေ ဓမ္မာမတေန ဟညန္တိ ပတန္တိ. ဘောဇနံ, မဟာရာဇ, သဗ္ဗသတ္တာနံ ဇီဝိတံ ရက္ခတိ, တမေကစ္စေ ဘုဉ္ဇိတွာ ဝိသူစိကာယ မရန္တိ, အပိ နု ခေါ သော, မဟာရာဇ, ဘောဇနဒါယကော ပုရိသော တတောနိဒါနံ ကိဉ္စိ အပုညံ အာပဇ္ဇေယျာ”တိ? “န ဟိ, ဘန္တေ”တိ. “ဧဝမေဝ ခေါ, မဟာရာဇ, တထာဂတော ဒသသဟဿိယာ လောကဓာတုယာ ဒေဝမနုဿာနံ အမတံ ဓမ္မဒါနံ ဒေတိ, ယေ တေ သတ္တာ ဘဗ္ဗာ, တေ ဓမ္မာမတေန ဗုဇ္ဈန္တိ. ယေ ပန တေ သတ္တာ အဘဗ္ဗာ, တေ ဓမ္မာမတေန ဟညန္တိ ပတန္တီ”တိ. “သာဓု, ဘန္တေ နာဂသေန, ဧဝမေတံ တထာ သမ္ပဋိစ္ဆာမီ”တိ.

</Paragraph>
</Division>

<Paragraph number="769" type="center" book="mi">
သဗ္ဗသတ္တဟိတဖရဏပဉှော ဒုတိယော.
</Paragraph>