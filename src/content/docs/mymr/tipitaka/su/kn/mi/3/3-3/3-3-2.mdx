---
title: "3.3.2 ပုရိမကောဋိပဉှ"
tableOfContents: false
sidebar:
  order: 2
type: "tipitaka"
basket: "su"
book: "mi"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="50" book="mi" e="ch" v="28">

<Paragraph number="231" book="mi">
ရာဇာ အာဟ—  “ဘန္တေ နာဂသေန, ယံ ပနေတံ ဗြူသိ ‘ပုရိမာ ကောဋိ န ပညာယတီ’တိ, တဿ ဩပမ္မံ ကရောဟီ”တိ. “ယထာ, မဟာရာဇ, ပုရိသော ပရိတ္တံ ဗီဇံ ပထဝိယံ နိက္ခိပေယျ, တတော အင်္ကုရော ဥဋ္ဌဟိတွာ အနုပုဗ္ဗေန ဝုဍ္ဎိံ ဝိရူဠှိံ ဝေပုလ္လံ အာပဇ္ဇိတွာ ဖလံ ဒဒေယျ. တတော ဗီဇံ ဂဟေတွာ ပုန ရောပေယျ, တတောပိ အင်္ကုရော ဥဋ္ဌဟိတွာ အနုပုဗ္ဗေန ဝုဍ္ဎိံ ဝိရူဠှိံ ဝေပုလ္လံ အာပဇ္ဇိတွာ ဖလံ ဒဒေယျ. ဧဝမေတိဿာ သန္တတိယာ အတ္ထိ အန္တော”တိ? “နတ္ထိ, ဘန္တေ”တိ. “ဧဝမေဝ ခေါ, မဟာရာဇ, အဒ္ဓါနဿာပိ ပုရိမာ ကောဋိ န ပညာယတီ”တိ.
</Paragraph>

<Paragraph number="232" book="mi">
“ဘိယျော ဩပမ္မံ ကရောဟီ”တိ. “ယထာ, မဟာရာဇ, ကုက္ကုဋိယာ အဏ္ဍံ ဘဝေယျ, အဏ္ဍတော ကုက္ကုဋီ ကုက္ကုဋိယာ အဏ္ဍန္တိ. ဧဝမေတိဿာ သန္တတိယာ အတ္ထိ အန္တော”တိ? “နတ္ထိ, ဘန္တေ”တိ. “ဧဝမေဝ ခေါ, မဟာရာဇ, အဒ္ဓါနဿာပိ ပုရိမာ ကောဋိ န ပညာယတီ”တိ.
</Paragraph>

<Paragraph number="233" book="mi">
“ဘိယျော ဩပမ္မံ ကရောဟီ”တိ. ထေရော ပထဝိယာ စက္ကံ လိခိတွာ မိလိန္ဒံ ရာဇာနံ ဧတဒဝေါစ—  “အတ္ထိ, မဟာရာဇ, ဣမဿ စက္ကဿ အန္တော”တိ? “နတ္ထိ, ဘန္တေ”တိ. “ဧဝမေဝ ခေါ, မဟာရာဇ, ဣမာနိ စက္ကာနိ ဝုတ္တာနိ ဘဂဝတာ ‘စက္ခုဉ္စ ပဋိစ္စ ရူပေ စ ဥပ္ပဇ္ဇတိ စက္ခုဝိညာဏံ, တိဏ္ဏံ သင်္ဂတိ ဖဿော, ဖဿပစ္စယာ ဝေဒနာ, ဝေဒနာပစ္စယာ တဏှာ, တဏှာပစ္စယာ ဥပါဒါနံ, ဥပါဒါနပစ္စယာ ကမ္မံ, ကမ္မတော ပုန စက္ခုံ ဇာယတီ’တိ. ဧဝမေတိဿာ သန္တတိယာ အတ္ထိ အန္တော”တိ? “နတ္ထိ, ဘန္တေ”တိ.
</Paragraph>

<Paragraph number="234" book="mi">
“‘သောတဉ္စ ပဋိစ္စ သဒ္ဒေ စ …ပေ…  မနဉ္စ ပဋိစ္စ ဓမ္မေ စ ဥပ္ပဇ္ဇတိ မနောဝိညာဏံ, တိဏ္ဏံ သင်္ဂတိ ဖဿော, ဖဿပစ္စယာ ဝေဒနာ, ဝေဒနာပစ္စယာ တဏှာ, တဏှာပစ္စယာ ဥပါဒါနံ, ဥပါဒါနပစ္စယာ ကမ္မံ, ကမ္မတော ပုန မနော ဇာယတီ’တိ. ဧဝမေတိဿာ သန္တတိယာ အတ္ထိ အန္တော”တိ? “နတ္ထိ, ဘန္တေ”တိ. “ဧဝမေဝ ခေါ, မဟာရာဇ, အဒ္ဓါနဿာပိ ပုရိမာ ကောဋိ န ပညာယတီ”တိ.
</Paragraph>

<Paragraph number="235" book="mi">
“ကလ္လောသိ, ဘန္တေ နာဂသေနာ”တိ.

</Paragraph>
</Division>

<Paragraph number="236" type="center" book="mi">
ပုရိမကောဋိပဉှော ဒုတိယော.
</Paragraph>