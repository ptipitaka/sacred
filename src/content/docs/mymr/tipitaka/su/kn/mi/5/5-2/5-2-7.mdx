---
title: "5.2.7 ဘိက္ခုသံဃပရိဟရဏပဉှ"
tableOfContents: false
sidebar:
  order: 7
type: "tipitaka"
basket: "su"
book: "mi"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="136" book="mi" e="ch" v="28">

<Paragraph number="735" book="mi">
“ဘန္တေ နာဂသေန, ဘာသိတမ္ပေတံ ဘဂဝတာ—  ‘တထာဂတဿ ခေါ, အာနန္ဒ, န ဧဝံ ဟောတိ “အဟံ ဘိက္ခုသံဃံ ပရိဟရိဿာမီ”တိ ဝါ, “မမုဒ္ဒေသိကော ဘိက္ခုသံဃော”တိ ဝါ’တိ. ပုန စ မေတ္တေယျဿ ဘဂဝတော သဘာဝဂုဏံ ပရိဒီပယမာနေန ဘဂဝတာ ဧဝံ ဘဏိတံ—  ‘သော အနေကသဟဿံ ဘိက္ခုသံဃံ ပရိဟရိဿတိ, သေယျထာပိ အဟံ ဧတရဟိ အနေကသတံ ဘိက္ခုသံဃံ ပရိဟရာမီ’တိ. ယဒိ, ဘန္တေ နာဂသေန, ဘဂဝတာ ဘဏိတံ—  ‘တထာဂတဿ ခေါ, အာနန္ဒ, န ဧဝံ ဟောတိ “အဟံ ဘိက္ခုသံဃံ ပရိဟရိဿာမီ”တိ ဝါ, “မမုဒ္ဒေသိကော ဘိက္ခုသံဃော”တိ ဝါ’တိ, တေန ဟိ အနေကသတံ ဘိက္ခုသံဃံ ပရိဟရာမီတိ ယံ ဝစနံ, တံ မိစ္ဆာ. ယဒိ တထာဂတေန ဘဏိတံ—  ‘သော အနေကသဟဿံ ဘိက္ခုသံဃံ ပရိဟရိဿတိ, သေယျထာပိ အဟံ ဧတရဟိ အနေကသတံ ဘိက္ခုသံဃံ ပရိဟရာမီ’တိ, တေန ဟိ ‘တထာဂတဿ ခေါ, အာနန္ဒ, န ဧဝံ ဟောတိ “အဟံ ဘိက္ခုသံဃံ ပရိဟရိဿာမီ”တိ ဝါ, “မမုဒ္ဒေသိကော ဘိက္ခုသံဃော”တိ ဝါ’တိ တမ္ပိ ဝစနံ မိစ္ဆာ, အယမ္ပိ ဥဘတော ကောဋိကော ပဉှော တဝါနုပ္ပတ္တော, သော တယာ နိဗ္ဗာဟိတဗ္ဗော”တိ.
</Paragraph>

<Paragraph number="736" book="mi">
“ဘာသိတမ္ပေတံ, မဟာရာဇ, ဘဂဝတာ ‘တထာဂတဿ ခေါ, အာနန္ဒ, န ဧဝံ ဟောတိ “အဟံ ဘိက္ခုသံဃံ ပရိဟရိဿာမီ”တိ ဝါ, “မမုဒ္ဒေသိကော ဘိက္ခုသံဃော”တိ ဝါ’တိ. ပုန စ မေတ္တေယျဿာပိ ဘဂဝတော သဘာဝဂုဏံ ပရိဒီပယမာနေန ဘဂဝတာ ဘဏိတံ—  ‘သော အနေကသဟဿံ ဘိက္ခုသံဃံ ပရိဟရိဿတိ, သေယျထာပိ အဟံ ဧတရဟိ အနေကသတံ ဘိက္ခုသံဃံ ပရိဟရာမီ’တိ. ဧတသ္မိဉ္စ, မဟာရာဇ, ပဉှေ ဧကော အတ္ထော သာဝသေသော, ဧကော အတ္ထော နိရဝသေသော. န, မဟာရာဇ, တထာဂတော ပရိသာယ အနုဂါမိကော, ပရိသာ ပန တထာဂတဿ အနုဂါမိကာ. သမ္မုတိ, မဟာရာဇ, ဧသာ ‘အဟန်’တိ ‘မမာ’တိ, န ပရမတ္ထော ဧသော, ဝိဂတံ, မဟာရာဇ, တထာဂတဿ ပေမံ, ဝိဂတော သိနေဟော, ‘မယှန်’တိပိ တထာဂတဿ ဂဟဏံ နတ္ထိ, ဥပါဒါယ ပန အဝဿယော ဟောတိ.
</Paragraph>

<Paragraph number="737" book="mi">
ယထာ, မဟာရာဇ, ပထဝီ ဘူမဋ္ဌာနံ သတ္တာနံ ပတိဋ္ဌာ ဟောတိ ဥပဿယံ, ပထဝိဋ္ဌာ စေတေ သတ္တာ, န စ မဟာပထဝိယာ ‘မယှေတေ’တိ အပေက္ခာ ဟောတိ; ဧဝမေဝ ခေါ, မဟာရာဇ, တထာဂတော သဗ္ဗသတ္တာနံ ပတိဋ္ဌာ ဟောတိ ဥပဿယံ, တထာဂတဋ္ဌာ စေတေ သတ္တာ, န စ တထာဂတဿ ‘မယှေတေ’တိ အပေက္ခာ ဟောတိ. ယထာ ဝါ ပန, မဟာရာဇ, မဟတိမဟာမေဃော အဘိဝဿန္တော တိဏရုက္ခပသုမနုဿာနံ ဝုဍ္ဎိံ ဒေတိ သန္တတိံ အနုပါလေတိ. ဝုဋ္ဌူပဇီဝိနော စေတေ သတ္တာ သဗ္ဗေ, န စ မဟာမေဃဿ ‘မယှေတေ’တိ အပေက္ခာ ဟောတိ. ဧဝမေဝ ခေါ, မဟာရာဇ, တထာဂတော သဗ္ဗသတ္တာနံ ကုသလဓမ္မေ ဇနေတိ အနုပါလေတိ, သတ္ထူပဇီဝိနော စေတေ သတ္တာ သဗ္ဗေ, န စ တထာဂတဿ ‘မယှေတေ’တိ အပေက္ခာ ဟောတိ. တံ ကိဿ ဟေတု? အတ္တာနုဒိဋ္ဌိယာ ပဟီနတ္တာ”တိ.
</Paragraph>

<Paragraph number="738" book="mi">
“သာဓု, ဘန္တေ နာဂသေန, သုနိဗ္ဗေဌိတော ပဉှော ဗဟုဝိဓေဟိ ကာရဏေဟိ, ဂမ္ဘီရော ဥတ္တာနီကတော, ဂဏ္ဌိ ဘိန္နော, ဂဟနံ အဂဟနံ ကတံ, အန္ဓကာရော အာလောကော ကတော, ဘဂ္ဂါ ပရဝါဒါ, ဇိနပုတ္တာနံ စက္ခုံ ဥပ္ပါဒိတန်”တိ.

</Paragraph>
</Division>

<Paragraph number="739" type="center" book="mi">
ဘိက္ခုသံဃပရိဟရဏပဉှော သတ္တမော.
</Paragraph>