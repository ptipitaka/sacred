---
title: "5.5.11 အာစရိယာနာစရိယပဉှ"
tableOfContents: false
sidebar:
  order: 3
type: "tipitaka"
basket: "su"
book: "mi"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="170" book="mi">

<Paragraph number="1043" book="mi">
“ဘန္တေ နာဂသေန, ဘာသိတမ္ပေတံ ဘဂဝတာ—
</Paragraph>

<Paragraph number="1044" type="verses" book="mi">
_‘န မေ အာစရိယော အတ္ထိ,_  
_သဒိသော မေ န ဝိဇ္ဇတိ;_  
_သဒေဝကသ္မိံ လောကသ္မိံ,_  
_နတ္ထိ မေ ပဋိပုဂ္ဂလော’တိ._  

</Paragraph>

<Paragraph number="1045" book="mi">
ပုန စ ဘဏိတံ—  ‘ဣတိ ခေါ, ဘိက္ခဝေ, အာဠာရော ကာလာမော အာစရိယော မေ သမာနော အန္တေဝါသိံ မံ သမာနံ အတ္တနာ သမသမံ ဌပေသိ, ဥဠာရာယ စ မံ ပူဇာယ ပူဇေသီ’တိ. ယဒိ, ဘန္တေ နာဂသေန, တထာဂတေန ဘဏိတံ—  ‘န မေ အာစရိယော အတ္ထိ, သဒိသော မေ န ဝိဇ္ဇတိ. သဒေဝကသ္မိံ လောကသ္မိံ, နတ္ထိ မေ ပဋိပုဂ္ဂလော’တိ, တေန ဟိ ‘ဣတိ ခေါ, ဘိက္ခဝေ, အာဠာရော ကာလာမော အာစရိယော မေ သမာနော အန္တေဝါသိံ မံ သမာနံ အတ္တနာ သမသမံ ဌပေသီ’တိ ယံ ဝစနံ, တံ မိစ္ဆာ. ယဒိ တထာဂတေန ဘဏိတံ—  ‘ဣတိ ခေါ, ဘိက္ခဝေ, အာဠာရော ကာလာမော အာစရိယော မေ သမာနော အန္တေဝါသိံ မံ သမာနံ အတ္တနာ သမသမံ ဌပေသီ’တိ, တေန ဟိ ‘န မေ အာစရိယော အတ္ထိ, သဒိသော မေ န ဝိဇ္ဇတိ. သဒေဝကသ္မိံ လောကသ္မိံ, နတ္ထိ မေ ပဋိပုဂ္ဂလော’တိ တမ္ပိ ဝစနံ မိစ္ဆာ. အယမ္ပိ ဥဘတော ကောဋိကော ပဉှော တဝါနုပ္ပတ္တော, သော တယာ နိဗ္ဗာဟိတဗ္ဗော”တိ.
</Paragraph>

<Paragraph number="1046" book="mi">
“ဘာသိတမ္ပေတံ, မဟာရာဇ, တထာဂတေန
</Paragraph>

<Paragraph number="1047" type="verses" book="mi">
_‘န မေ အာစရိယော အတ္ထိ,_  
_သဒိသော မေ န ဝိဇ္ဇတိ;_  
_သဒေဝကသ္မိံ လောကသ္မိံ,_  
_နတ္ထိ မေ ပဋိပုဂ္ဂလော’တိ._  

</Paragraph>

<Paragraph number="1048" book="mi">
ဘဏိတဉ္စ—  ‘ဣတိ ခေါ, ဘိက္ခဝေ, အာဠာရော ကာလာမော အာစရိယော မေ သမာနော အန္တေဝါသိံ မံ သမာနံ အတ္တနာ သမသမံ ဌပေသိ, ဥဠာရာယ စ မံ ပူဇာယ ပူဇေသီ’တိ.
</Paragraph>

<Paragraph number="1049" book="mi">
တဉ္စ ပန ဝစနံ ပုဗ္ဗေဝ သမ္ဗောဓာ အနဘိသမ္ဗုဒ္ဓဿ ဗောဓိသတ္တဿေဝ သတော အာစရိယဘာဝံ သန္ဓာယ ဘာသိတံ.
</Paragraph>

<Paragraph number="1050" book="mi">
ပဉ္စိမေ, မဟာရာဇ, ပုဗ္ဗေဝ သမ္ဗောဓာ အနဘိသမ္ဗုဒ္ဓဿ ဗောဓိသတ္တဿ သတော အာစရိယာ, ယေဟိ အနုသိဋ္ဌော ဗောဓိသတ္တော တတ္ထ တတ္ထ ဒိဝသံ ဝီတိနာမေသိ. ကတမေ ပဉ္စ? ယေ တေ, မဟာရာဇ, အဋ္ဌ ဗြာဟ္မဏာ ဇာတမတ္တေ ဗောဓိသတ္တေ လက္ခဏာနိ ပရိဂ္ဂဏှိံသု, သေယျထိဒံ—  ရာမော ဓဇော လက္ခဏော မန္တီ ယညော သုယာမော သုဘောဇော သုဒတ္တောတိ. တေ တဿ သောတ္ထိံ ပဝေဒယိတွာ ရက္ခာကမ္မံ အကံသု, တေ စ ပဌမံ အာစရိယာ.
</Paragraph>

<Paragraph number="1051" book="mi">
ပုန စပရံ, မဟာရာဇ, ဗောဓိသတ္တဿ ပိတာ သုဒ္ဓေါဒနော ရာဇာ ယံ တေန သမယေန အဘိဇာတံ ဥဒိစ္စဇာတိမန္တံ ပဒကံ ဝေယျာကရဏံ ဆဠင်္ဂဝန္တံ သဗ္ဗမိတ္တံ နာမ ဗြာဟ္မဏံ ဥပနေတွာ သောဝဏ္ဏေန ဘိင်္ဂါရေန ဥဒကံ ဩဏောဇေတွာ ‘ဣမံ ကုမာရံ သိက္ခာပေဟီ’တိ အဒါသိ, အယံ ဒုတိယော အာစရိယော.
</Paragraph>

<Paragraph number="1052" book="mi">
ပုန စပရံ, မဟာရာဇ, ယာ သာ ဒေဝတာ ဗောဓိသတ္တံ သံဝေဇေသိ, ယဿာ ဝစနံ သုတွာ ဗောဓိသတ္တော သံဝိဂ္ဂေါ ဥဗ္ဗိဂ္ဂေါ တသ္မိံယေဝ ခဏေ နေက္ခမ္မံ နိက္ခမိတွာ ပဗ္ဗဇိ, အယံ တတိယော အာစရိယော.
</Paragraph>

<Paragraph number="1053" book="mi">
ပုန စပရံ, မဟာရာဇ, အာဠာရော ကာလာမော အာကိဉ္စညာယတနဿ ပရိကမ္မံ အာစိက္ခိ, အယံ စတုတ္ထော အာစရိယော.
</Paragraph>

<Paragraph number="1054" book="mi">
ပုန စပရံ, မဟာရာဇ, ဥဒကော ရာမပုတ္တော နေဝသညာနာသညာယတနဿ ပရိကမ္မံ အာစိက္ခိ, အယံ ပဉ္စမော အာစရိယော.
</Paragraph>

<Paragraph number="1055" book="mi">
ဣမေ ခေါ, မဟာရာဇ, ပုဗ္ဗေဝ သမ္ဗောဓာ အနဘိသမ္ဗုဒ္ဓဿ ဗောဓိသတ္တဿ သတော ပဉ္စ အာစရိယာ. တေ စ ပန အာစရိယာ လောကိယေ ဓမ္မေ. ဣမသ္မိဉ္စ ပန, မဟာရာဇ, လောကုတ္တရေ ဓမ္မေ သဗ္ဗညုတဉာဏပ္ပဋိဝေဓာယ နတ္ထိ တထာဂတဿ အနုတ္တရော အနုသာသကော, သယမ္ဘူ, မဟာရာဇ, တထာဂတော အနာစရိယကော, တသ္မာ ကာရဏာ တထာဂတေန ဘဏိတံ—
</Paragraph>

<Paragraph number="1056" type="verses" book="mi">
_‘န မေ အာစရိယော အတ္ထိ,_  
_သဒိသော မေ န ဝိဇ္ဇတိ;_  
_သဒေဝကသ္မိံ လောကသ္မိံ,_  
_နတ္ထိ မေ ပဋိပုဂ္ဂလော’”တိ._  

</Paragraph>

<Paragraph number="1057" book="mi">
“သာဓု, ဘန္တေ နာဂသေန, ဧဝမေတံ တထာ သမ္ပဋိစ္ဆာမီ”တိ.

</Paragraph>
</Division>

<Paragraph number="1058" type="center" book="mi">
အာစရိယာနာစရိယပဉှော ဧကာဒသမော.



</Paragraph>

<Paragraph number="1059" type="center" book="mi">
သန္ထဝဝဂ္ဂေါ ပဉ္စမော.



</Paragraph>

<Paragraph number="1060" type="center" book="mi">
ဣမသ္မိံ ဝဂ္ဂေ ဧကာဒသ ပဉှာ.



</Paragraph>

<Paragraph number="1061" type="center" book="mi">
မေဏ္ဍကပဉှော နိဋ္ဌိတော.
</Paragraph>