---
title: 5.2.4 မစ္စုပါသမုတ္တိပဉှ
tableOfContents: false
sidebar:
  order: 4
type: tipitaka
basket: su
book: mi
review:
  current: review
  updated: '2025-10-27T21:48:45.817323'
  updated_by: ''
  notes: ''
  history:
  - state: review
    date: '2025-10-27T21:48:45.817323'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="133" book="mi" e="ch" v="28">

<Paragraph number="704" book="mi">
“ဘန္တေ နာဂသေန, ဘာသိတမ္ပေတံ ဘဂဝတာ—
</Paragraph>

<Paragraph number="705" type="verses" book="mi">
_‘န အန္တလိက္ခေ န သမုဒ္ဒမဇ္ဈေ,_  
_န ပဗ္ဗတာနံ ဝိဝရံ ပဝိဿ;_  
_န ဝိဇ္ဇတီ သော ဇဂတိပ္ပဒေသော,_  
_ယတ္ထဋ္ဌိတော မုစ္စေယျ မစ္စုပါသာ’တိ._  

</Paragraph>

<Paragraph number="706" book="mi">
ပုန ဘဂဝတာ ပရိတ္တာ စ ဥဒ္ဒိဋ္ဌာ. သေယျထိဒံ—  ရတနသုတ္တံ မေတ္တသုတ္တံ ခန္ဓပရိတ္တံ မောရပရိတ္တံ ဓဇဂ္ဂပရိတ္တံ အာဋာနာဋိယပရိတ္တံ အင်္ဂုလိမာလပရိတ္တံ. ယဒိ, ဘန္တေ နာဂသေန, အာကာသဂတောပိ သမုဒ္ဒမဇ္ဈဂတောပိ ပါသာဒကုဋိလေဏဂုဟာပဗ္ဘာရဒရိဗိလဂိရိဝိဝရပဗ္ဗတန္တရဂတောပိ န မုစ္စတိ မစ္စုပါသာ, တေန ဟိ ပရိတ္တကမ္မံ မိစ္ဆာ. ယဒိ ပရိတ္တကရဏေန မစ္စုပါသာ ပရိမုတ္တိ ဘဝတိ, တေန ဟိ ‘န အန္တလိက္ခေ …ပေ…  မစ္စုပါသာ’တိ တမ္ပိ ဝစနံ မိစ္ဆာ. အယမ္ပိ ဥဘတော ကောဋိကော ပဉှော ဂဏ္ဌိတောပိ ဂဏ္ဌိတရော တဝါနုပ္ပတ္တော, သော တယာ နိဗ္ဗာဟိတဗ္ဗော”တိ.
</Paragraph>

<Paragraph number="707" book="mi">
“ဘာသိတမ္ပေတံ, မဟာရာဇ, ဘဂဝတာ ‘န အန္တလိက္ခေ …ပေ…  မစ္စုပါသာ’တိ, ပရိတ္တာ စ ဘဂဝတာ ဥဒ္ဒိဋ္ဌာ, တဉ္စ ပန သာဝသေသာယုကဿ ဝယသမ္ပန္နဿ အပေတကမ္မာဝရဏဿ, နတ္ထိ, မဟာရာဇ, ခီဏာယုကဿ ဌိတိယာ ကိရိယာ ဝါ ဥပက္ကမော ဝါ.
</Paragraph>

<Paragraph number="708" book="mi">
ယထာ, မဟာရာဇ, မတဿ ရုက္ခဿ သုက္ခဿ ကောဠာပဿ နိသ္နေဟဿ ဥပရုဒ္ဓဇီဝိတဿ ဂတာယုသင်္ခါရဿ ကုမ္ဘသဟဿေနပိ ဥဒကေ အာကိရန္တေ အလ္လတ္တံ ဝါ ပလ္လဝိတဟရိတဘာဝေါ ဝါ န ဘဝေယျ; ဧဝမေဝ ခေါ, မဟာရာဇ, ဘေသဇ္ဇပရိတ္တကမ္မေန နတ္ထိ ခီဏာယုကဿ ဌိတိယာ ကိရိယာ ဝါ ဥပက္ကမော ဝါ, ယာနိ တာနိ, မဟာရာဇ, မဟိယာ ဩသဓာနိ ဘေသဇ္ဇာနိ, တာနိပိ ခီဏာယုကဿ အကိစ္စကရာနိ ဘဝန္တိ. သာဝသေသာယုကံ, မဟာရာဇ, ဝယသမ္ပန္နံ အပေတကမ္မာဝရဏံ ပရိတ္တံ ရက္ခတိ ဂေါပေတိ, တဿတ္ထာယ ဘဂဝတာ ပရိတ္တာ ဥဒ္ဒိဋ္ဌာ.
</Paragraph>

<Paragraph number="709" book="mi">
ယထာ, မဟာရာဇ, ကဿကော ပရိပက္ကေ ဓညေ မတေ သဿနာဠေ ဥဒကပ္ပဝေသနံ ဝါရေယျ, ယံ ပန သဿံ တရုဏံ မေဃသန္နိဘံ ဝယသမ္ပန္နံ, တံ ဥဒကဝဍ္ဎိယာ ဝဍ္ဎတိ. ဧဝမေဝ ခေါ, မဟာရာဇ, ခီဏာယုကဿ ဘေသဇ္ဇပရိတ္တကိရိယာ ဌပိတာ ပဋိက္ခိတ္တာ, ယေ ပန တေ မနုဿာ သာဝသေသာယုကာ ဝယသမ္ပန္နာ, တေသံ အတ္ထာယ ပရိတ္တဘေသဇ္ဇာနိ ဘဏိတာနိ, တေ ပရိတ္တဘေသဇ္ဇေဟိ ဝဍ္ဎန္တီ”တိ.
</Paragraph>

<Paragraph number="710" book="mi">
“ယဒိ, ဘန္တေ နာဂသေန, ခီဏာယုကော မရတိ, သာဝသေသာယုကော ဇီဝတိ, တေန ဟိ ပရိတ္တဘေသဇ္ဇာနိ နိရတ္ထကာနိ ဟောန္တီ”တိ? “ဒိဋ္ဌပုဗ္ဗော ပန တယာ, မဟာရာဇ, ကောစိ ရောဂေါ ဘေသဇ္ဇေဟိ ပဋိနိဝတ္တိတော”တိ? “အာမ, ဘန္တေ, အနေကသတာနိ ဒိဋ္ဌာနီ”တိ. “တေန ဟိ, မဟာရာဇ, ‘ပရိတ္တဘေသဇ္ဇကိရိယာ နိရတ္ထကာ’တိ ယံ ဝစနံ, တံ မိစ္ဆာ ဘဝတီ”တိ.
</Paragraph>

<Paragraph number="711" book="mi">
“ဒိဿန္တိ, ဘန္တေ နာဂသေန, ဝေဇ္ဇာနံ ဥပက္ကမာ ဘေသဇ္ဇပါနာနုလေပါ, တေန တေသံ ဥပက္ကမေန ရောဂေါ ပဋိနိဝတ္တတီ”တိ. “ပရိတ္တာနမ္ပိ, မဟာရာဇ, ပဝတ္တီယမာနာနံ သဒ္ဒေါ သုယျတိ, ဇိဝှါ သုက္ခတိ, ဟဒယံ ဗျာဝဋ္ဋတိ, ကဏ္ဌော အာတုရတိ. တေန တေသံ ပဝတ္တေန သဗ္ဗေ ဗျာဓယော ဝူပသမန္တိ, သဗ္ဗာ ဤတိယော အပဂစ္ဆန္တီတိ.
</Paragraph>

<Paragraph number="712" book="mi">
ဒိဋ္ဌပုဗ္ဗော ပန တယာ, မဟာရာဇ, ကောစိ အဟိနာ ဒဋ္ဌော မန္တပဒေန ဝိသံ ပါတီယမာနော ဝိသံ စိက္ခဿန္တော ဥဒ္ဓမဓော အာစမယမာနော”တိ? “အာမ, ဘန္တေ, အဇ္ဇေတရဟိပိ တံ လောကေ ဝတ္တတီ”တိ. “တေန ဟိ, မဟာရာဇ, ‘ပရိတ္တဘေသဇ္ဇကိရိယာ နိရတ္ထကာ’တိ ယံ ဝစနံ, တံ မိစ္ဆာ ဘဝတိ. ကတပရိတ္တဉှိ, မဟာရာဇ, ပုရိသံ ဍံသိတုကာမော အဟိ န ဍံသတိ, ဝိဝဋံ မုခံ ပိဒဟတိ, စောရာနံ ဥက္ခိတ္တလဂုဠမ္ပိ န သမ္ဘဝတိ, တေ လဂုဠံ မုဉ္စိတွာ ပေမံ ကရောန္တိ, ကုပိတောပိ ဟတ္ထိနာဂေါ သမာဂန္တွာ ဥပရမတိ, ပဇ္ဇလိတမဟာအဂ္ဂိက္ခန္ဓောပိ ဥပဂန္တွာ နိဗ္ဗာယတိ, ဝိသံ ဟလာဟလမ္ပိ ခါယိတံ အဂဒံ သမ္ပဇ္ဇတိ, အာဟာရတ္ထံ ဝါ ဖရတိ, ဝဓကာ ဟန္တုကာမာ ဥပဂန္တွာ ဒါသဘူတာ သမ္ပဇ္ဇန္တိ, အက္ကန္တောပိ ပါသော န သံဝရတိ.
</Paragraph>

<Paragraph number="713" book="mi">
သုတပုဗ္ဗံ ပန တယာ, မဟာရာဇ, ‘မောရဿ ကတပရိတ္တဿ သတ္တဝဿသတာနိ လုဒ္ဒကော နာသက္ခိ ပါသံ ဥပနေတုံ, အကတပရိတ္တဿ တံ ယေဝ ဒိဝသံ ပါသံ ဥပနေသီ’”တိ? “အာမ, ဘန္တေ, သုယျတိ, အဗ္ဘုဂ္ဂတော သော သဒ္ဒေါ သဒေဝကေ လောကေ”တိ. “တေန ဟိ, မဟာရာဇ ‘ပရိတ္တဘေသဇ္ဇကိရိယာ နိရတ္ထကာ’တိ ယံ ဝစနံ, တံ မိစ္ဆာ ဘဝတိ.
</Paragraph>

<Paragraph number="714" book="mi">
သုတပုဗ္ဗံ ပန တယာ, မဟာရာဇ, ‘ဒါနဝေါ ဘရိယံ ပရိရက္ခန္တော သမုဂ္ဂေ ပက္ခိပိတွာ ဂိလိတွာ ကုစ္ဆိနာ ပရိဟရတိ, အထေကော ဝိဇ္ဇာဓရော တဿ ဒါနဝဿ မုခေန ပဝိသိတွာ တာယ သဒ္ဓိံ အဘိရမတိ, ယဒါ သော ဒါနဝေါ အညာသိ, အထ သမုဂ္ဂံ ဝမိတွာ ဝိဝရိ, သဟ သမုဂ္ဂေ ဝိဝဋေ ဝိဇ္ဇာဓရော ယထာကာမံ ပက္ကာမီ’”တိ? “အာမ, ဘန္တေ, သုယျတိ, အဗ္ဘုဂ္ဂတော သောပိ သဒ္ဒေါ သဒေဝကေ လောကေ”တိ. “နနု သော, မဟာရာဇ, ဝိဇ္ဇာဓရော ပရိတ္တဗလေန ဂဟဏာ မုတ္တော”တိ. “အာမ, ဘန္တေ”တိ. “တေန ဟိ, မဟာရာဇ, အတ္ထိ ပရိတ္တဗလံ.
</Paragraph>

<Paragraph number="715" book="mi">
သုတပုဗ္ဗံ ပန တယာ, မဟာရာဇ, ‘အပရောပိ ဝိဇ္ဇာဓရော ဗာရာဏသိရညော အန္တေပုရေ မဟေသိယာ သဒ္ဓိံ သမ္ပဒုဋ္ဌော ဂဟဏပ္ပတ္တော သမာနော ခဏေန အဒဿနံ ဂတော မန္တဗလေနာ’”တိ. “အာမ, ဘန္တေ, သုယျတီ”တိ. “နနု သော, မဟာရာဇ, ဝိဇ္ဇာဓရော ပရိတ္တဗလေန ဂဟဏာ မုတ္တော”တိ? “အာမ, ဘန္တေ”တိ. “တေန ဟိ, မဟာရာဇ, အတ္ထိ ပရိတ္တဗလန်”တိ.
</Paragraph>

<Paragraph number="716" book="mi">
“ဘန္တေ နာဂသေန, ကိံ သဗ္ဗေယေဝ ပရိတ္တံ ရက္ခတီ”တိ? “ဧကစ္စေ, မဟာရာဇ, ရက္ခတိ, ဧကစ္စေ န ရက္ခတီ”တိ. “တေန ဟိ, ဘန္တေ နာဂသေန, ပရိတ္တံ န သဗ္ဗတ္ထိကန်”တိ? “အပိ နု ခေါ, မဟာရာဇ, ဘောဇနံ သဗ္ဗေသံ ဇီဝိတံ ရက္ခတီ”တိ? “ဧကစ္စေ, ဘန္တေ, ရက္ခတိ, ဧကစ္စေ န ရက္ခတီ”တိ. “ကိံ ကာရဏာ”တိ. “ယတော, ဘန္တေ, ဧကစ္စေ တံယေဝ ဘောဇနံ အတိဘုဉ္ဇိတွာ ဝိသူစိကာယ မရန္တီ”တိ. “တေန ဟိ, မဟာရာဇ, ဘောဇနံ န သဗ္ဗေသံ ဇီဝိတံ ရက္ခတီ”တိ? “ဒွီဟိ, ဘန္တေ နာဂသေန, ကာရဏေဟိ ဘောဇနံ ဇီဝိတံ ဟရတိ အတိဘုတ္တေန ဝါ ဥသ္မာဒုဗ္ဗလတာယ ဝါ, အာယုဒဒံ, ဘန္တေ နာဂသေန, ဘောဇနံ ဒုရုပစာရေန ဇီဝိတံ ဟရတီ”တိ. “ဧဝမေဝ ခေါ, မဟာရာဇ, ပရိတ္တံ ဧကစ္စေ ရက္ခတိ, ဧကစ္စေ န ရက္ခတိ.
</Paragraph>

<Paragraph number="717" book="mi">
တီဟိ, မဟာရာဇ, ကာရဏေဟိ ပရိတ္တံ န ရက္ခတိ ကမ္မာဝရဏေန, ကိလေသာဝရဏေန, အသဒ္ဒဟနတာယ. သတ္တာနုရက္ခဏံ, မဟာရာဇ, ပရိတ္တံ အတ္တနာ ကတေန အာရက္ခံ ဇဟတိ, ယထာ, မဟာရာဇ, မာတာ ပုတ္တံ ကုစ္ဆိဂတံ ပေါသေတိ, ဟိတေန ဥပစာရေန ဇနေတိ, ဇနယိတွာ အသုစိမလသိင်္ဃာဏိကမပနေတွာ ဥတ္တမဝရသုဂန္ဓံ ဥပလိမ္ပတိ, သော အပရေန သမယေန ပရေသံ ပုတ္တေ အက္ကောသန္တေ ဝါ ပဟရန္တေ ဝါ ပဟာရံ ဒေတိ. တေ တဿ ကုဇ္ဈိတွာ ပရိသာယ အာကဍ္ဎိတွာ တံ ဂဟေတွာ သာမိနော ဥပနေန္တိ, ယဒိ ပန တဿာ ပုတ္တော အပရဒ္ဓေါ ဟောတိ ဝေလာတိဝတ္တော. အထ နံ သာမိနော မနုဿာ အာကဍ္ဎယမာနာ ဒဏ္ဍမုဂ္ဂရဇာဏုမုဋ္ဌီဟိ တာဠေန္တိ ပေါထေန္တိ, အပိ နု ခေါ, မဟာရာဇ, တဿ မာတာ လဘတိ အာကဍ္ဎနပရိကဍ္ဎနံ ဂါဟံ သာမိနော ဥပနယနံ ကာတုန်”တိ? “န ဟိ, ဘန္တေ”တိ. “ကေန ကာရဏေန, မဟာရာဇာ”တိ. “အတ္တနော, ဘန္တေ, အပရာဓေနာ”တိ. “ဧဝမေဝ ခေါ, မဟာရာဇ, သတ္တာနံ အာရက္ခံ ပရိတ္တံ အတ္တနော အပရာဓေန ဝဉ္ဈံ ကရောတီ”တိ. “သာဓု, ဘန္တေ နာဂသေန, သုဝိနိစ္ဆိတော ပဉှော, ဂဟနံ အဂဟနံ ကတံ, အန္ဓကာရော အာလောကော ကတော, ဝိနိဝေဌိတံ ဒိဋ္ဌိဇာလံ, တွံ ဂဏိဝရပဝရမာသဇ္ဇာ”တိ.

</Paragraph>
</Division>

<Paragraph number="718" type="center" book="mi">
မစ္စုပါသမုတ္တိပဉှော စတုတ္ထော.
</Paragraph>