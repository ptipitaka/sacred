---
title: 6.1.3 ဂိဟိပဗ္ဗဇိတသမ္မာပဋိပတ္တိပဉှ
tableOfContents: false
sidebar:
  order: 3
type: tipitaka
basket: su
book: mi
review:
  current: review
  updated: '2025-10-23T09:13:43.316397'
  updated_by: ''
  notes: ''
  history:
  - state: review
    date: '2025-10-23T09:13:43.316397'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="173" book="mi" e="ch" v="28">

<Paragraph number="1086" book="mi">
“ဘန္တေ နာဂသေန, ဘာသိတမ္ပေတံ ဘဂဝတာ—  ‘ဂိဟိနော ဝါဟံ, ဘိက္ခဝေ, ပဗ္ဗဇိတဿ ဝါ သမ္မာပဋိပတ္တိံ ဝဏ္ဏေမိ, ဂိဟီ ဝါ, ဘိက္ခဝေ, ပဗ္ဗဇိတော ဝါ သမ္မာပဋိပန္နော သမ္မာပဋိပတ္တာဓိကရဏဟေတု အာရာဓကော ဟောတိ ဉာယံ ဓမ္မံ ကုသလန်’တိ. ယဒိ, ဘန္တေ နာဂသေန, ဂိဟီ ဩဒါတဝသနော ကာမဘောဂီ ပုတ္တဒါရသမ္ဗာဓသယနံ အဇ္ဈာဝသန္တော ကာသိကစန္ဒနံ ပစ္စနုဘောန္တော မာလာဂန္ဓဝိလေပနံ ဓာရေန္တော ဇာတရူပရဇတံ သာဒိယန္တော မဏိကုဏ္ဍလဝိစိတ္တမောဠိဗဒ္ဓေါ သမ္မာပဋိပန္နော အာရာဓကော ဟောတိ ဉာယံ ဓမ္မံ ကုသလံ, ပဗ္ဗဇိတောပိ ဘဏ္ဍုကာသာဝဝတ္ထဝသနော ပရပိဏ္ဍမဇ္ဈုပဂတော စတူသု သီလက္ခန္ဓေသု သမ္မာပရိပူရကာရီ ဒိယဍ္ဎေသု သိက္ခာပဒသတေသု သမာဒါယ ဝတ္တန္တော တေရသသု ဓုတဂုဏေသု အနဝသေသံ ဝတ္တန္တော သမ္မာပဋိပန္နော အာရာဓကော ဟောတိ ဉာယံ ဓမ္မံ ကုသလံ. တတ္ထ, ဘန္တေ, ကော ဝိသေသော ဂိဟိနော ဝါ ပဗ္ဗဇိတဿ ဝါ? အဖလံ ဟောတိ တပေါကမ္မံ, နိရတ္ထကာ ပဗ္ဗဇ္ဇာ. ဝဉ္ဈာ သိက္ခာပဒဂေါပနာ, မောဃံ ဓုတဂုဏသမာဒါနံ, ကိံ တတ္ထ ဒုက္ခမနုစိဏ္ဏေန, နနု နာမ သုခေနေဝ သုခံ အဓိဂန္တဗ္ဗန်”တိ.
</Paragraph>

<Paragraph number="1087" book="mi">
“ဘာသိတမ္ပေတံ, မဟာရာဇ, ဘဂဝတာ—  ‘ဂိဟိနော ဝါဟံ, ဘိက္ခဝေ, ပဗ္ဗဇိတဿ ဝါ သမ္မာပဋိပတ္တိံ ဝဏ္ဏေမိ, ဂိဟီ ဝါ, ဘိက္ခဝေ, ပဗ္ဗဇိတော ဝါ သမ္မာပဋိပန္နော သမ္မာပဋိပတ္တာဓိကရဏဟေတု အာရာဓကော ဟောတိ ဉာယံ ဓမ္မံ ကုသလန်’တိ. ဧဝမေတံ, မဟာရာဇ, သမ္မာပဋိပန္နောဝ သေဋ္ဌော, ပဗ္ဗဇိတောပိ, မဟာရာဇ, ‘ပဗ္ဗဇိတောမှီ’တိ န သမ္မာ ပဋိပဇ္ဇေယျ, အထ ခေါ သော အာရကာဝ သာမညာ, အာရကာဝ ဗြဟ္မညာ, ပဂေဝ ဂိဟီ ဩဒါတဝသနော. ဂိဟီပိ, မဟာရာဇ, သမ္မာပဋိပန္နော အာရာဓကော ဟောတိ ဉာယံ ဓမ္မံ ကုသလံ, ပဗ္ဗဇိတောပိ, မဟာရာဇ, သမ္မာပဋိပန္နော အာရာဓကော ဟောတိ ဉာယံ ဓမ္မံ ကုသလံ.
</Paragraph>

<Paragraph number="1088" book="mi">
အပိ စ ခေါ, မဟာရာဇ, ပဗ္ဗဇိတောဝ သာမညဿ ဣဿရော အဓိပတိ; ပဗ္ဗဇ္ဇာ, မဟာရာဇ, ဗဟုဂုဏာ အနေကဂုဏာ အပ္ပမာဏဂုဏာ, န သက္ကာ ပဗ္ဗဇ္ဇာယ ဂုဏံ ပရိမာဏံ ကာတုံ.
</Paragraph>

<Paragraph number="1089" book="mi">
ယထာ, မဟာရာဇ, ကာမဒဒဿ မဏိရတနဿ န သက္ကာ ဓနေန အဂ္ဃေါ ပရိမာဏံ ကာတုံ ‘ဧတ္တကံ မဏိရတနဿ မူလန်’တိ; ဧဝမေဝ ခေါ, မဟာရာဇ, ပဗ္ဗဇ္ဇာ ဗဟုဂုဏာ အနေကဂုဏာ အပ္ပမာဏဂုဏာ, န သက္ကာ ပဗ္ဗဇ္ဇာယ ဂုဏံ ပရိမာဏံ ကာတုံ.
</Paragraph>

<Paragraph number="1090" book="mi">
ယထာ ဝါ ပန, မဟာရာဇ, မဟာသမုဒ္ဒေ ဦမိယော န သက္ကာ ပရိမာဏံ ကာတုံ ‘ဧတ္တကာ မဟာသမုဒ္ဒေ ဦမိယော’တိ; ဧဝမေဝ ခေါ, မဟာရာဇ, ပဗ္ဗဇ္ဇာ ဗဟုဂုဏာ အနေကဂုဏာ အပ္ပမာဏဂုဏာ, န သက္ကာ ပဗ္ဗဇ္ဇာယ ဂုဏံ ပရိမာဏံ ကာတုံ.
</Paragraph>

<Paragraph number="1091" book="mi">
ပဗ္ဗဇိတဿ, မဟာရာဇ, ယံ ကိဉ္စိ ကရဏီယံ, သဗ္ဗံ တံ ခိပ္ပမေဝ သမိဇ္ဈတိ နော စိရရတ္တာယ. ကိံ ကာရဏာ? ပဗ္ဗဇိတော, မဟာရာဇ, အပ္ပိစ္ဆော ဟောတိ သန္တုဋ္ဌော ပဝိဝိတ္တော အသံသဋ္ဌော အာရဒ္ဓဝီရိယော နိရာလယော အနိကေတော ပရိပုဏ္ဏသီလော သလ္လေခိတာစာရော ဓုတပ္ပဋိပတ္တိကုသလော ဟောတိ, တံ ကာရဏာ ပဗ္ဗဇိတဿ ယံ ကိဉ္စိ ကရဏီယံ, သဗ္ဗံ တံ ခိပ္ပမေဝ သမိဇ္ဈတိ နော စိရရတ္တာယ. ယထာ, မဟာရာဇ, နိဂ္ဂဏ္ဌိသမသုဓောတော်ဇုဝိမလနာရာစော သုသဇ္ဇိတော သမ္မာ ဝဟတိ; ဧဝမေဝ ခေါ, မဟာရာဇ, ပဗ္ဗဇိတဿ ယံ ကိဉ္စိ ကရဏီယံ, သဗ္ဗံ တံ ခိပ္ပမေဝ သမိဇ္ဈတိ နော စိရရတ္တာယာ”တိ. “သာဓု, ဘန္တေ နာဂသေန, ဧဝမေတံ တထာ သမ္ပဋိစ္ဆာမီ”တိ.

</Paragraph>
</Division>

<Paragraph number="1092" type="center" book="mi">
ဂိဟိပဗ္ဗဇိတသမ္မာပဋိပတ္တိပဉှော တတိယော.
</Paragraph>