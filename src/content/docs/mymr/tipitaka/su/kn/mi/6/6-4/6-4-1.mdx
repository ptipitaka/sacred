---
title: 6.4.1 အနုမာနပဉှ
tableOfContents: false
sidebar:
  order: 1
type: tipitaka
basket: su
book: mi
review:
  current: review
  updated: '2025-10-27T21:48:46.112962'
  updated_by: ''
  notes: ''
  history:
  - state: review
    date: '2025-10-27T21:48:46.112962'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="202" book="mi" e="ch" v="28">

<Paragraph number="1382" book="mi">
အထ ခေါ မိလိန္ဒော ရာဇာ ယေနာယသ္မာ နာဂသေနော တေနုပသင်္ကမိ, ဥပသင်္ကမိတွာ အာယသ္မန္တံ နာဂသေနံ အဘိဝါဒေတွာ ဧကမန္တံ နိသီဒိ, ဧကမန္တံ နိသိန္နော ခေါ မိလိန္ဒော ရာဇာ ဉာတုကာမော သောတုကာမော ဓာရေတုကာမော ဉာဏာလောကံ ဒဋ္ဌုကာမော အညာဏံ ဘိန္ဒိတုကာမော ဉာဏာလောကံ ဥပ္ပါဒေတုကာမော အဝိဇ္ဇန္ဓကာရံ နာသေတုကာမော အဓိမတ္တံ ဓိတိဉ္စ ဥဿာဟဉ္စ သတိဉ္စ သမ္ပဇညဉ္စ ဥပဋ္ဌပေတွာ အာယသ္မန္တံ နာဂသေနံ ဧတဒဝေါစ—  “ဘန္တေ နာဂသေန, ကိံ ပန ဗုဒ္ဓေါ တယာ ဒိဋ္ဌော”တိ. “န ဟိ, မဟာရာဇာ”တိ. “ကိံ ပန တေ အာစရိယေဟိ ဗုဒ္ဓေါ ဒိဋ္ဌော”တိ? “န ဟိ, မဟာရာဇာ”တိ. “ဘန္တေ နာဂသေန, န ကိရ တယာ ဗုဒ္ဓေါ ဒိဋ္ဌော, နာပိ ကိရ တေ အာစရိယေဟိ ဗုဒ္ဓေါ ဒိဋ္ဌော. တေန ဟိ, ဘန္တေ နာဂသေန, နတ္ထိ ဗုဒ္ဓေါ, န ဟေတ္ထ ဗုဒ္ဓေါ ပညာယတီ”တိ.
</Paragraph>

<Paragraph number="1383" book="mi">
“အတ္ထိ ပန တေ, မဟာရာဇ, ပုဗ္ဗကာ ခတ္တိယာ, ယေ တေ တဝ ခတ္တိယဝံသဿ ပုဗ္ဗင်္ဂမာ”တိ? “အာမ, ဘန္တေ. ကော သံသယော, အတ္ထိ ပုဗ္ဗကာ ခတ္တိယာ, ယေ မမ ခတ္တိယဝံသဿ ပုဗ္ဗင်္ဂမာ”တိ. “ဒိဋ္ဌပုဗ္ဗာ တယာ, မဟာရာဇ, ပုဗ္ဗကာ ခတ္တိယာ”တိ? “န ဟိ, ဘန္တေ”တိ. “ယေ ပန တံ, မဟာရာဇ, အနုသာသန္တိ ပုရောဟိတာ သေနာပတိနော အက္ခဒဿာ မဟာမတ္တာ, တေဟိ ပုဗ္ဗကာ ခတ္တိယာ ဒိဋ္ဌပုဗ္ဗာ”တိ? “န ဟိ, ဘန္တေ”တိ. “ယဒိ ပန တေ, မဟာရာဇ, ပုဗ္ဗကာ ခတ္တိယာ န ဒိဋ္ဌာ, နာပိ ကိရ တေ အနုသာသကေဟိ ပုဗ္ဗကာ ခတ္တိယာ ဒိဋ္ဌာ, တေန ဟိ နတ္ထိ ပုဗ္ဗကာ ခတ္တိယာ, န ဟေတ္ထ ပုဗ္ဗကာ ခတ္တိယာ ပညာယန္တီ”တိ.
</Paragraph>

<Paragraph number="1384" book="mi">
“ဒိဿန္တိ, ဘန္တေ နာဂသေန, ပုဗ္ဗကာနံ ခတ္တိယာနံ အနုဘူတာနိ ပရိဘောဂဘဏ္ဍာနိ. သေယျထိဒံ—  သေတစ္ဆတ္တံ ဥဏှီသံ ပါဒုကာ ဝါလဗီဇနီ ခဂ္ဂရတနံ မဟာရဟာနိ စ သယနာနိ. ယေဟိ မယံ ဇာနေယျာမ သဒ္ဒဟေယျာမ ‘အတ္ထိ ပုဗ္ဗကာ ခတ္တိယာ’”တိ. “ဧဝမေဝ ခေါ, မဟာရာဇ, မယမ္ပေတံ ဘဂဝန္တံ ဇာနေယျာမ သဒ္ဒဟေယျာမ. အတ္ထိ တံ ကာရဏံ, ယေန မယံ ကာရဏေန ဇာနေယျာမ သဒ္ဒဟေယျာမ ‘အတ္ထိ သော ဘဂဝါ’တိ. ကတမံ တံ ကာရဏံ? အတ္ထိ ခေါ, မဟာရာဇ, တေန ဘဂဝတာ ဇာနတာ ပဿတာ အရဟတာ သမ္မာသမ္ဗုဒ္ဓေန အနုဘူတာနိ ပရိဘောဂဘဏ္ဍာနိ. သေယျထိဒံ—  စတ္တာရော သတိပဋ္ဌာနာ စတ္တာရော သမ္မပ္ပဓာနာ စတ္တာရော ဣဒ္ဓိပါဒါ ပဉ္စိန္ဒြိယာနိ ပဉ္စ ဗလာနိ သတ္တ ဗောဇ္ဈင်္ဂါ အရိယော အဋ္ဌင်္ဂိကော မဂ္ဂေါ, ယေဟိ သဒေဝကော လောကော ဇာနာတိ သဒ္ဒဟတိ ‘အတ္ထိ သော ဘဂဝါ’တိ. ဣမိနာ, မဟာရာဇ, ကာရဏေန ဣမိနာ ဟေတုနာ ဣမိနာ နယေန ဣမိနာ အနုမာနေန ဉာတဗ္ဗော ‘အတ္ထိ သော ဘဂဝါ’တိ.
</Paragraph>

<Paragraph number="1385" type="verses" book="mi">
_‘ဗဟူ ဇနေ တာရယိတွာ,_  
_နိဗ္ဗုတော ဥပဓိက္ခယေ;_  
_အနုမာနေန ဉာတဗ္ဗံ,_  
_အတ္ထိ သော ဒွိပဒုတ္တမော’”တိ._  

</Paragraph>

<Paragraph number="1386" book="mi">
“ဘန္တေ နာဂသေန, ဩပမ္မံ ကရောဟီ”တိ. “ယထာ, မဟာရာဇ, နဂရဝဍ္ဎကီ နဂရံ မာပေတုကာမော ပဌမံ တာဝ သမံ အနုန္နတမနောနတံ အသက္ခရပါသာဏံ နိရုပဒ္ဒဝမနဝဇ္ဇံ ရမဏီယံ ဘူမိဘာဂံ အနုဝိလောကေတွာ ယံ တတ္ထ ဝိသမံ, တံ သမံ ကာရာပေတွာ ခါဏုကဏ္ဋကံ ဝိသောဓာပေတွာ တတ္ထ နဂရံ မာပေယျ သောဘနံ ဝိဘတ္တံ ဘာဂသော မိတံ ဥက္ကိဏ္ဏပရိခါပါကာရံ ဒဠှဂေါပုရဋ္ဋာလကောဋ္ဋကံ ပုထုစစ္စရစတုက္ကသန္ဓိသိင်္ဃာဋကံ သုစိသမတလရာဇမဂ္ဂံ သုဝိဘတ္တအန္တရာပဏံ အာရာမုယျာနတဠာကပေါက္ခရဏိဥဒပါနသမ္ပန္နံ ဗဟုဝိဓဒေဝဋ္ဌာနပ္ပဋိမဏ္ဍိတံ သဗ္ဗဒေါသဝိရဟိတံ, သော တသ္မိံ နဂရေ သဗ္ဗထာ ဝေပုလ္လတ္တံ ပတ္တေ အညံ ဒေသံ ဥပဂစ္ဆေယျ, အထ တံ နဂရံ အပရေန သမယေန ဣဒ္ဓံ ဘဝေယျ ဖီတံ သုဘိက္ခံ ခေမံ သမိဒ္ဓံ သိဝံ အနီတိကံ နိရုပဒ္ဒဝံ နာနာဇနသမာကုလံ, ပုထူ ခတ္တိယာ ဗြာဟ္မဏာ ဝေဿာ သုဒ္ဒါ ဟတ္ထာရောဟာ အဿာရောဟာ ရထိကာ ပတ္တိကာ ဓနုဂ္ဂဟာ ထရုဂ္ဂဟာ စေလကာ စလကာ ပိဏ္ဍဒါယကာ ဥဂ္ဂါ ရာဇပုတ္တာ ပက္ခန္ဒိနော မဟာနာဂါ သူရာ ဝမ္မိနော ယောဓိနော ဒါသိကပုတ္တာ ဘဋိပုတ္တာ မလ္လကာ ဂဏကာ အာဠာရိကာ သူဒါ ကပ္ပကာ နဟာပကာ စုန္ဒာ မာလာကာရာ သုဝဏ္ဏကာရာ သဇ္ဈုကာရာ သီသကာရာ တိပုကာရာ လောဟကာရာ ဝဋ္ဋကာရာ အယောကာရာ မဏိကာရာ ပေသကာရာ ကုမ္ဘကာရာ ဝေဏုကာရာ လောဏကာရာ စမ္မကာရာ ရထကာရာ ဒန္တကာရာ ရဇ္ဇုကာရာ ကောစ္ဆကာရာ သုတ္တကာရာ ဝိလီဝကာရာ ဓနုကာရာ ဇိယကာရာ ဥသုကာရာ စိတ္တကာရာ ရင်္ဂကာရာ ရဇကာ တန္တဝါယာ တုန္နဝါယာ ဟေရညိကာ ဒုဿိကာ ဂန္ဓိကာ တိဏဟာရကာ ကဋ္ဌဟာရကာ ဘတကာ ပဏ္ဏိကာ ဖလိကာ မူလိကာ ဩဒနိကာ ပူဝိကာ မစ္ဆိကာ မံသိကာ မဇ္ဇိကာ နဋကာ နစ္စကာ လင်္ဃကာ ဣန္ဒဇာလိကာ ဝေတာလိကာ မလ္လာ ဆဝဍာဟကာ ပုပ္ဖဆဍ္ဍကာ ဝေနာ နေသာဒါ ဂဏိကာ လာသိကာ ကုမ္ဘဒါသိယော သက္ကယဝနစီနဝိလာတာ ဥဇ္ဇေနကာ ဘာရုကစ္ဆကာ ကာသိကောသလာ ပရန္တကာ မာဂဓကာ သာကေတကာ သောရေယျကာ ပါဝေယျကာ ကောဋုမ္ဗရမာထုရကာ အလသန္ဒကသ္မီရဂန္ဓာရာ တံ နဂရံ ဝါသာယ ဥပဂတာ နာနာဝိသယိနော ဇနာ နဝံ သုဝိဘတ္တံ အဒေါသမနဝဇ္ဇံ ရမဏီယံ တံ နဂရံ ပဿိတွာ အနုမာနေန ဇာနန္တိ ‘ဆေကော ဝတ ဘော သော နဂရဝဍ္ဎကီ, ယော ဣမဿ နဂရဿ မာပေတာ’တိ. ဧဝမေဝ ခေါ, မဟာရာဇ, သော ဘဂဝါ အသမော အသမသမော အပ္ပဋိသမော အသဒိသော အတုလော အသင်္ချေယျော အပ္ပမေယျော အပရိမေယျော အမိတဂုဏော ဂုဏပါရမိပ္ပတ္တော အနန္တဓိတိ အနန္တတေဇော အနန္တဝီရိယော အနန္တဗလော ဗုဒ္ဓဗလပါရမိံ ဂတော သသေနမာရံ ပရာဇေတွာ ဒိဋ္ဌိဇာလံ ပဒါလေတွာ အဝိဇ္ဇံ ခေပေတွာ ဝိဇ္ဇံ ဥပ္ပါဒေတွာ ဓမ္မုက္ကံ ဓာရယိတွာ သဗ္ဗညုတံ ပါပုဏိတွာ ဝိဇိတသင်္ဂါမော ဓမ္မနဂရံ မာပေသိ.
</Paragraph>

<Paragraph number="1387" book="mi">
ဘဂဝတော ခေါ, မဟာရာဇ, ဓမ္မနဂရံ သီလပါကာရံ ဟိရိပရိခံ ဉာဏဒွါရကောဋ္ဌကံ ဝီရိယအဋ္ဋာလကံ သဒ္ဓါဧသိကံ သတိဒေါဝါရိကံ ပညာပါသာဒံ သုတ္တန္တစစ္စရံ အဘိဓမ္မသိင်္ဃာဋကံ ဝိနယဝိနိစ္ဆယံ သတိပဋ္ဌာနဝီထိကံ, တဿ ခေါ ပန, မဟာရာဇ, သတိပဋ္ဌာနဝီထိယံ ဧဝရူပါ အာပဏာ ပသာရိတာ ဟောန္တိ. သေယျထိဒံ—  ပုပ္ဖါပဏံ ဂန္ဓာပဏံ ဖလာပဏံ အဂဒါပဏံ ဩသဓာပဏံ အမတာပဏံ ရတနာပဏံ သဗ္ဗာပဏန်”တိ.
</Paragraph>

</Division>
<Division number="203" book="mi" e="ch" v="28">

<Paragraph number="1388" book="mi">
“ဘန္တေ နာဂသေန, ကတမံ ဗုဒ္ဓဿ ဘဂဝတော ပုပ္ဖါပဏန်”တိ? “အတ္ထိ ခေါ ပန, မဟာရာဇ, တေန ဘဂဝတာ ဇာနတာ ပဿတာ အရဟတာ သမ္မာသမ္ဗုဒ္ဓေန အာရမ္မဏဝိဘတ္တိယော အက္ခာတာ. သေယျထိဒံ—  အနိစ္စသညာ ဒုက္ခသညာ အနတ္တသညာ အသုဘသညာ အာဒီနဝသညာ ပဟာနသညာ ဝိရာဂသညာ နိရောဓသညာ သဗ္ဗလောကေ အနဘိရတိသညာ သဗ္ဗသင်္ခါရေသု အနိစ္စသညာ အာနာပါနဿတိ ဥဒ္ဓုမာတကသညာ ဝိနီလကသညာ ဝိပုဗ္ဗကသညာ ဝိစ္ဆိဒ္ဒကသညာ ဝိက္ခာယိတကသညာ ဝိက္ခိတ္တကသညာ ဟတဝိက္ခိတ္တကသညာ လောဟိတကသညာ ပုဠဝကသညာ အဋ္ဌိကသညာ မေတ္တာသညာ ကရုဏာသညာ မုဒိတာသညာ ဥပေက္ခာသညာ မရဏာနုဿတိ ကာယဂတာသတိ, ဣမေ ခေါ, မဟာရာဇ, ဗုဒ္ဓေန ဘဂဝတာ အာရမ္မဏဝိဘတ္တိယော အက္ခာတာ. တတ္ထ ယော ကောစိ ဇရာမရဏာ မုစ္စိတုကာမော, သော တေသု အညတရံ အာရမ္မဏံ ဂဏှာတိ, တေန အာရမ္မဏေန ရာဂါ ဝိမုစ္စတိ, ဒေါသာ ဝိမုစ္စတိ, မောဟာ ဝိမုစ္စတိ, မာနတော ဝိမုစ္စတိ, ဒိဋ္ဌိတော ဝိမုစ္စတိ, သံသာရံ တရတိ, တဏှာသောတံ နိဝါရေတိ, တိဝိဓံ မလံ ဝိသောဓေတိ, သဗ္ဗကိလေသေ ဥပဟန္တွာ အမလံ ဝိရဇံ သုဒ္ဓံ ပဏ္ဍရံ အဇာတိံ အဇရံ အမရံ သုခံ သီတိဘူတံ အဘယံ နဂရုတ္တမံ နိဗ္ဗာနနဂရံ ပဝိသိတွာ အရဟတ္တေ စိတ္တံ ဝိမောစေတိ, ဣဒံ ဝုစ္စတိ, မဟာရာဇ, ‘ဘဂဝတော ပုပ္ဖါပဏန်’တိ.
</Paragraph>

<Paragraph number="1389" type="verses" book="mi">
_‘ကမ္မမူလံ ဂဟေတွာန,_  
_အာပဏံ ဥပဂစ္ဆထ;_  
_အာရမ္မဏံ ကိဏိတွာန,_  
_တတော မုစ္စထ မုတ္တိယာ’”တိ._  

</Paragraph>

</Division>
<Division number="204" book="mi" e="ch" v="28">

<Paragraph number="1390" book="mi">
“ဘန္တေ နာဂသေန, ကတမံ ဗုဒ္ဓဿ ဘဂဝတော ဂန္ဓာပဏန်”တိ? “အတ္ထိ ခေါ ပန, မဟာရာဇ, တေန ဘဂဝတာ သီလဝိဘတ္တိယော အက္ခာတာ, ယေန သီလဂန္ဓေန အနုလိတ္တာ ဘဂဝတော ပုတ္တာ သဒေဝကံ လောကံ သီလဂန္ဓေန ဓူပေန္တိ သမ္ပဓူပေန္တိ, ဒိသမ္ပိ အနုဒိသမ္ပိ အနုဝါတမ္ပိ ပဋိဝါတမ္ပိ ဝါယန္တိ အတိဝါယန္တိ, ဖရိတွာ တိဋ္ဌန္တိ. ကတမာ တာ သီလဝိဘတ္တိယော? သရဏသီလံ ပဉ္စင်္ဂသီလံ အဋ္ဌင်္ဂသီလံ ဒသင်္ဂသီလံ ပဉ္စုဒ္ဒေသပရိယာပန္နံ ပါတိမောက္ခသံဝရသီလံ. ဣဒံ ဝုစ္စတိ, မဟာရာဇ, ‘ဘဂဝတော ဂန္ဓာပဏန်’တိ. ဘာသိတမ္ပေတံ, မဟာရာဇ, ဘဂဝတာ ဒေဝါတိဒေဝေန—
</Paragraph>

<Paragraph number="1391" type="verses" book="mi">
_‘န ပုပ္ဖဂန္ဓော ပဋိဝါတမေတိ,_  
_န စန္ဒနံ တဂ္ဂရမလ္လိကာ ဝါ;_  
_သတဉ္စ ဂန္ဓော ပဋိဝါတမေတိ,_  
_သဗ္ဗာ ဒိသာ သပ္ပုရိသော ပဝါယတိ._  

</Paragraph>

<Paragraph number="1392" type="verses" book="mi">
_စန္ဒနံ တဂရံ ဝါပိ,_  
ဥပ္ပလံ အထ ဝဿိကီ;_  
_ဧတေသံ ဂန္ဓဇာတာနံ,_  
_သီလဂန္ဓော အနုတ္တရော._  

</Paragraph>

<Paragraph number="1393" type="verses" book="mi">
_အပ္ပမတ္တော အယံ ဂန္ဓော,_  
_ယွာယံ တဂရစန္ဒနံ;_  
_ယော စ သီလဝတံ ဂန္ဓော,_  
_ဝါတိ ဒေဝေသု ဥတ္တမော’”တိ._  

</Paragraph>

</Division>
<Division number="205" book="mi" e="ch" v="28">

<Paragraph number="1394" book="mi">
“ဘန္တေ နာဂသေန, ကတမံ ဗုဒ္ဓဿ ဘဂဝတော ဖလာပဏန်”တိ? “ဖလာနိ ခေါ, မဟာရာဇ, ဘဂဝတာ အက္ခာတာနိ. သေယျထိဒံ—  သောတာပတ္တိဖလံ သကဒါဂါမိဖလံ အနာဂါမိဖလံ အရဟတ္တဖလံ သုညတဖလသမာပတ္တိ အနိမိတ္တဖလသမာပတ္တိ အပ္ပဏိဟိတဖလသမာပတ္တိ. တတ္ထ ယော ကောစိ ယံ ဖလံ ဣစ္ဆတိ, သော ကမ္မမူလံ ဒတွာ ပတ္ထိတံ ဖလံ ကိဏာတိ. ယဒိ သောတာပတ္တိဖလံ, ယဒိ သကဒါဂါမိဖလံ, ယဒိ အနာဂါမိဖလံ, ယဒိ အရဟတ္တဖလံ, ယဒိ သုညတဖလသမာပတ္တိံ, ယဒိ အနိမိတ္တဖလသမာပတ္တိံ, ယဒိ အပ္ပဏိဟိတဖလသမာပတ္တိံ. ယထာ, မဟာရာဇ, ကဿစိ ပုရိသဿ ဓုဝဖလော အမ္ဗော ဘဝေယျ, သော န တာဝ တတော ဖလာနိ ပါတေတိ, ယာဝ ကယိကာ န အာဂစ္ဆန္တိ, အနုပ္ပတ္တေ ပန ကယိကေ မူလံ ဂဟေတွာ ဧဝံ အာစိက္ခတိ ‘အမ္ဘော ပုရိသ, ဧသော ခေါ ဓုဝဖလော အမ္ဗော, တတော ယံ ဣစ္ဆသိ, ဧတ္တကံ ဖလံ ဂဏှာဟိ သလာဋုကံ ဝါ ဒေါဝိလံ ဝါ ကေသိကံ ဝါ အာမံ ဝါ ပက္ကံ ဝါ’တိ, သော တေန အတ္တနာ ဒိန္နမူလေန ယဒိ သလာဋုကံ ဣစ္ဆတိ, သလာဋုကံ ဂဏှာတိ, ယဒိ ဒေါဝိလံ ဣစ္ဆတိ, ဒေါဝိလံ ဂဏှာတိ, ယဒိ ကေသိကံ ဣစ္ဆတိ, ကေသိကံ ဂဏှာတိ, ယဒိ အာမကံ ဣစ္ဆတိ, အာမကံ ဂဏှာတိ, ယဒိ ပက္ကံ ဣစ္ဆတိ, ပက္ကံ ဂဏှာတိ. ဧဝမေဝ ခေါ, မဟာရာဇ, ယော ယံ ဖလံ ဣစ္ဆတိ, သော ကမ္မမူလံ ဒတွာ ပတ္ထိတံ ဖလံ ဂဏှာတိ, ယဒိ သောတာပတ္တိဖလံ …ပေ…  ယဒိ အပ္ပဏိဟိတဖလသမာပတ္တိံ, ဣဒံ ဝုစ္စတိ, မဟာရာဇ, ‘ဘဂဝတော ဖလာပဏန်’တိ.
</Paragraph>

<Paragraph number="1395" type="verses" book="mi">
_‘ကမ္မမူလံ ဇနာ ဒတွာ,_  
_ဂဏှန္တိ အမတပ္ဖလံ;_  
_တေန တေ သုခိတာ ဟောန္တိ,_  
_ယေ ကီတာ အမတပ္ဖလန်’”တိ._  

</Paragraph>

</Division>
<Division number="206" book="mi" e="ch" v="28">

<Paragraph number="1396" book="mi">
“ဘန္တေ နာဂသေန, ကတမံ ဗုဒ္ဓဿ ဘဂဝတော အဂဒါပဏန်”တိ? “အဂဒါနိ ခေါ, မဟာရာဇ, ဘဂဝတာ အက္ခာတာနိ, ယေဟိ အဂဒေဟိ သော ဘဂဝါ သဒေဝကံ လောကံ ကိလေသဝိသတော ပရိမောစေတိ. ကတမာနိ ပန တာနိ အဂဒါနိ? ယာနိမာနိ, မဟာရာဇ, ဘဂဝတာ စတ္တာရိ အရိယသစ္စာနိ အက္ခာတာနိ. သေယျထိဒံ—  ဒုက္ခံ အရိယသစ္စံ ဒုက္ခသမုဒယံ အရိယသစ္စံ ဒုက္ခနိရောဓံ အရိယသစ္စံ ဒုက္ခနိရောဓဂါမိနီ ပဋိပဒါ အရိယသစ္စံ, တတ္ထ ယေ ကေစိ အညာပေက္ခာ စတုသစ္စံ ဓမ္မံ သုဏန္တိ, တေ ဇာတိယာ ပရိမုစ္စန္တိ, ဇရာယ ပရိမုစ္စန္တိ, မရဏာ ပရိမုစ္စန္တိ, သောကပရိဒေဝဒုက္ခဒေါမနဿုပါယာသေဟိ ပရိမုစ္စန္တိ, ဣဒံ ဝုစ္စတိ, မဟာရာဇ, ‘ဘဂဝတော အဂဒါပဏန်’တိ.
</Paragraph>

<Paragraph number="1397" type="verses" book="mi">
_‘ယေ ကေစိ အဂဒါ လောကေ,_  
_ဝိသာနံ ပဋိဗာဟကာ;_  
_ဓမ္မာဂဒသမံ နတ္ထိ,_  
_ဧတံ ပိဝထ ဘိက္ခဝေါ’”တိ._  

</Paragraph>

</Division>
<Division number="207" book="mi" e="ch" v="28">

<Paragraph number="1398" book="mi">
“ဘန္တေ နာဂသေန, ကတမံ ဗုဒ္ဓဿ ဘဂဝတော ဩသဓာပဏန်”တိ? “ဩသဓာနိ ခေါ, မဟာရာဇ, ဘဂဝတာ အက္ခာတာနိ, ယေဟိ ဩသဓေဟိ သော ဘဂဝါ ဒေဝမနုဿေ တိကိစ္ဆတိ. သေယျထိဒံ—  စတ္တာရော သတိပဋ္ဌာနာ စတ္တာရော သမ္မပ္ပဓာနာ စတ္တာရော ဣဒ္ဓိပါဒါ ပဉ္စိန္ဒြိယာနိ ပဉ္စ ဗလာနိ သတ္တ ဗောဇ္ဈင်္ဂါ အရိယော အဋ္ဌင်္ဂိကော မဂ္ဂေါ, ဧတေဟိ ဩသဓေဟိ ဘဂဝါ မိစ္ဆာဒိဋ္ဌိံ ဝိရေစေတိ, မိစ္ဆာသင်္ကပ္ပံ ဝိရေစေတိ, မိစ္ဆာဝါစံ ဝိရေစေတိ, မိစ္ဆာကမ္မန္တံ ဝိရေစေတိ, မိစ္ဆာအာဇီဝံ ဝိရေစေတိ, မိစ္ဆာဝါယာမံ ဝိရေစေတိ, မိစ္ဆာသတိံ ဝိရေစေတိ, မိစ္ဆာသမာဓိံ ဝိရေစေတိ, လောဘဝမနံ ကာရေတိ, ဒေါသဝမနံ ကာရေတိ, မောဟဝမနံ ကာရေတိ, မာနဝမနံ ကာရေတိ, ဒိဋ္ဌိဝမနံ ကာရေတိ, ဝိစိကိစ္ဆာဝမနံ ကာရေတိ, ဥဒ္ဓစ္စဝမနံ ကာရေတိ, ထိနမိဒ္ဓဝမနံ ကာရေတိ, အဟိရိကာနောတ္တပ္ပဝမနံ ကာရေတိ, သဗ္ဗကိလေသဝမနံ ကာရေတိ, ဣဒံ ဝုစ္စတိ, မဟာရာဇ, ‘ဘဂဝတော ဩသဓာပဏန်’တိ.
</Paragraph>

<Paragraph number="1399" type="verses" book="mi">
_‘ယေ ကေစိ ဩသဓာ လောကေ,_  
_ဝိဇ္ဇန္တိ ဝိဝိဓာ ဗဟူ;_  
_ဓမ္မောသဓသမံ နတ္ထိ,_  
_ဧတံ ပိဝထ ဘိက္ခဝေါ._  

</Paragraph>

<Paragraph number="1400" type="verses" book="mi">
_ဓမ္မောသဓံ ပိဝိတွာန,_  
_အဇရာမရဏာ သိယုံ;_  
_ဘာဝယိတွာ စ ပဿိတွာ,_  
_နိဗ္ဗုတာ ဥပဓိက္ခယေ’”တိ._  

</Paragraph>

</Division>
<Division number="208" book="mi" e="ch" v="28">

<Paragraph number="1401" book="mi">
“ဘန္တေ နာဂသေန, ကတမံ ဗုဒ္ဓဿ ဘဂဝတော အမတာပဏန်”တိ? “အမတံ ခေါ, မဟာရာဇ, ဘဂဝတာ အက္ခာတံ, ယေန အမတေန သော ဘဂဝါ သဒေဝကံ လောကံ အဘိသိဉ္စိ, ယေန အမတေန အဘိသိတ္တာ ဒေဝမနုဿာ ဇာတိဇရာဗျာဓိမရဏသောကပရိဒေဝဒုက္ခဒေါမနဿုပါယာသေဟိ ပရိမုစ္စိံသု. ကတမံ တံ အမတံ? ယဒိဒံ ကာယဂတာသတိ. ဘာသိတမ္ပေတံ, မဟာရာဇ, ဘဂဝတာ ဒေဝါတိဒေဝေန ‘အမတံ တေ, ဘိက္ခဝေ, ပရိဘုဉ္ဇန္တိ, ယေ ကာယဂတာသတိံ ပရိဘုဉ္ဇန္တီ’တိ. ဣဒံ ဝုစ္စတိ, မဟာရာဇ, ‘ဘဂဝတော အမတာပဏန်’တိ.
</Paragraph>

<Paragraph number="1402" type="verses" book="mi">
_‘ဗျာဓိတံ ဇနတံ ဒိသွာ,_  
_အမတာပဏံ ပသာရယိ;_  
_ကမ္မေန တံ ကိဏိတွာန,_  
_အမတံ အာဒေထ ဘိက္ခဝေါ’”တိ._  

</Paragraph>

</Division>
<Division number="209" book="mi" e="ch" v="28">

<Paragraph number="1403" book="mi">
“ဘန္တေ နာဂသေန, ကတမံ ဗုဒ္ဓဿ ဘဂဝတော ရတနာပဏန်”တိ? “ရတနာနိ ခေါ, မဟာရာဇ, ဘဂဝတာ အက္ခာတာနိ, ယေဟိ ရတနေဟိ ဝိဘူသိတာ ဘဂဝတော ပုတ္တာ သဒေဝကံ လောကံ ဝိရောစန္တိ ဩဘာသေန္တိ ပဘာသေန္တိ ဇလန္တိ ပဇ္ဇလန္တိ ဥဒ္ဓံ အဓော တိရိယံ အာလောကံ ဒဿေန္တိ. ကတမာနိ တာနိ ရတနာနိ? သီလရတနံ သမာဓိရတနံ ပညာရတနံ ဝိမုတ္တိရတနံ ဝိမုတ္တိဉာဏဒဿနရတနံ ပဋိသမ္ဘိဒါရတနံ ဗောဇ္ဈင်္ဂရတနံ.
</Paragraph>

<Paragraph number="1404" book="mi">
ကတမံ, မဟာရာဇ, ဘဂဝတော သီလရတနံ? ပါတိမောက္ခသံဝရသီလံ ဣန္ဒြိယသံဝရသီလံ အာဇီဝပါရိသုဒ္ဓိသီလံ ပစ္စယသန္နိဿိတသီလံ စူဠသီလံ မဇ္ဈိမသီလံ မဟာသီလံ မဂ္ဂသီလံ ဖလသီလံ. သီလရတနေန ခေါ, မဟာရာဇ, ဝိဘူသိတဿ ပုဂ္ဂလဿ သဒေဝကော လောကော သမာရကော သဗြဟ္မကော သဿမဏဗြာဟ္မဏီ ပဇာ ပိဟယတိ ပတ္ထေတိ, သီလရတနပိဠန္ဓော ခေါ, မဟာရာဇ, ဘိက္ခု ဒိသမ္ပိ အနုဒိသမ္ပိ ဥဒ္ဓမ္ပိ အဓောပိ တိရိယမ္ပိ ဝိရောစတိ အတိဝိရောစတိ, ဟေဋ္ဌတော အဝီစိံ ဥပရိတော ဘဝဂ္ဂံ ဥပါဒါယ ဧတ္ထန္တရေ သဗ္ဗရတနာနိ အတိက္ကမိတွာ အဘိဘဝိတွာ အဇ္ဈောတ္ထရိတွာ တိဋ္ဌတိ, ဧဝရူပါနိ ခေါ, မဟာရာဇ, သီလရတနာနိ ဘဂဝတော ရတနာပဏေ ပသာရိတာနိ, ဣဒံ ဝုစ္စတိ, မဟာရာဇ, ‘ဘဂဝတော သီလရတနန်’တိ.
</Paragraph>

<Paragraph number="1405" type="verses" book="mi">
_‘ဧဝရူပါနိ သီလာနိ,_  
_သန္တိ ဗုဒ္ဓဿ အာပဏေ;_  
_ကမ္မေန တံ ကိဏိတွာန,_  
_ရတနံ ဝေါ ပိဠန္ဓထာ’တိ._  

</Paragraph>

<Paragraph number="1406" book="mi">
ကတမံ, မဟာရာဇ, ဘဂဝတော သမာဓိရတနံ? သဝိတက္ကသဝိစာရော သမာဓိ, အဝိတက္ကဝိစာရမတ္တော သမာဓိ, အဝိတက္ကအဝိစာရော သမာဓိ, သုညတော သမာဓိ, အနိမိတ္တော သမာဓိ, အပ္ပဏိဟိတော သမာဓိ. သမာဓိရတနံ ခေါ, မဟာရာဇ, ပိဠန္ဓဿ ဘိက္ခုနော ယေ တေ ကာမဝိတက္ကဗျာပါဒဝိတက္ကဝိဟိံသာဝိတက္ကမာနုဒ္ဓစ္စဒိဋ္ဌိဝိစိကိစ္ဆာကိလေသဝတ္ထူနိ ဝိဝိဓာနိ စ ကုဝိတက္ကာနိ, တေ သဗ္ဗေ သမာဓိံ အာသဇ္ဇ ဝိကိရန္တိ ဝိဓမန္တိ ဝိဒ္ဓံသန္တိ န သဏ္ဌန္တိ န ဥပလိမ္ပန္တိ. ယထာ, မဟာရာဇ, ဝါရိ ပေါက္ခရပတ္တေ ဝိကိရတိ ဝိဓမတိ ဝိဒ္ဓံသတိ န သဏ္ဌာတိ န ဥပလိမ္ပတိ. တံ ကိဿ ဟေတု? ပရိသုဒ္ဓတ္တာ ပဒုမဿ. ဧဝမေဝ ခေါ, မဟာရာဇ, သမာဓိရတနံ ပိဠန္ဓဿ ဘိက္ခုနော ယေ တေ ကာမဝိတက္ကဗျာပါဒဝိတက္ကဝိဟိံသာဝိတက္ကမာနုဒ္ဓစ္စဒိဋ္ဌိဝိစိကိစ္ဆာကိလေသဝတ္ထူနိ ဝိဝိဓာနိ စ ကုဝိတက္ကာနိ, တေ သဗ္ဗေ သမာဓိံ အာသဇ္ဇ ဝိကိရန္တိ ဝိဓမန္တိ ဝိဒ္ဓံသန္တိ န သဏ္ဌန္တိ န ဥပလိမ္ပန္တိ. တံ ကိဿ ဟေတု? ပရိသုဒ္ဓတ္တာ သမာဓိဿ. ဣဒံ ဝုစ္စတိ, မဟာရာဇ, ‘ဘဂဝတော သမာဓိရတနန်’တိ, ဧဝရူပါနိ ခေါ, မဟာရာဇ, သမာဓိရတနာနိ ဘဂဝတော ရတနာပဏေ ပသာရိတာနိ.
</Paragraph>

<Paragraph number="1407" type="verses" book="mi">
_‘သမာဓိရတနမာလဿ,_  
_ကုဝိတက္ကာ န ဇာယရေ;_  
_န စ ဝိက္ခိပတေ စိတ္တံ,_  
_ဧတံ တုမှေ ပိဠန္ဓထာ’တိ._  

</Paragraph>

<Paragraph number="1408" book="mi">
ကတမံ, မဟာရာဇ, ဘဂဝတော ပညာရတနံ? ယာယ, မဟာရာဇ, ပညာယ အရိယသာဝကော ‘ဣဒံ ကုသလန်’တိ ယထာဘူတံ ပဇာနာတိ, ‘ဣဒံ အကုသလန်’တိ ယထာဘူတံ ပဇာနာတိ, ‘ဣဒံ သာဝဇ္ဇံ, ဣဒံ အနဝဇ္ဇံ, ဣဒံ သေဝိတဗ္ဗံ, ဣဒံ န သေဝိတဗ္ဗံ, ဣဒံ ဟီနံ, ဣဒံ ပဏီတံ, ဣဒံ ကဏှံ, ဣဒံ သုက္ကံ, ဣဒံ ကဏှသုက္ကသပ္ပဋိဘာဂန်’တိ ယထာဘူတံ ပဇာနာတိ, ‘ဣဒံ ဒုက္ခန်’တိ ယထာဘူတံ ပဇာနာတိ, ‘အယံ ဒုက္ခသမုဒယော’တိ ယထာဘူတံ ပဇာနာတိ, ‘အယံ ဒုက္ခနိရောဓော’တိ ယထာဘူတံ ပဇာနာတိ, ‘အယံ ဒုက္ခနိရောဓဂါမိနီ ပဋိပဒါ’တိ ယထာဘူတံ ပဇာနာတိ. ဣဒံ ဝုစ္စတိ, မဟာရာဇ, ‘ဘဂဝတော ပညာရတနန်’တိ.
</Paragraph>

<Paragraph number="1409" type="verses" book="mi">
_‘ပညာရတနမာလဿ,_  
_န စိရံ ဝတ္တတေ ဘဝေါ;_  
_ခိပ္ပံ ဖဿေတိ အမတံ,_  
_န စ သော ရောစတေ ဘဝေ’တိ._  

</Paragraph>

<Paragraph number="1410" book="mi">
ကတမံ, မဟာရာဇ, ဘဂဝတော ဝိမုတ္တိရတနံ? ဝိမုတ္တိရတနံ ခေါ, မဟာရာဇ, အရဟတ္တံ ဝုစ္စတိ, အရဟတ္တံ ပတ္တော ခေါ, မဟာရာဇ, ဘိက္ခု ‘ဝိမုတ္တိရတနံ ပိဠန္ဓော’တိ ဝုစ္စတိ. ယထာ, မဟာရာဇ, ပုရိသော မုတ္တာကလာပမဏိကလာပပဝါဠကလာပါဘရဏပ္ပဋိမဏ္ဍိတော အဂလုတဂရတာလီသကလောဟိတစန္ဒနာနုလိတ္တဂတ္တော နာဂပုန္နာဂသာလသလဠစမ္ပကယူထိကာတိမုတ္တကပါဋလုပ္ပလဝဿိကမလ္လိကာဝိစိတ္တော သေသဇနေ အတိက္ကမိတွာ ဝိရောစတိ အတိဝိရောစတိ ဩဘာသတိ ပဘာသတိ သမ္ပဘာသတိ ဇလတိ ပဇ္ဇလတိ အဘိဘဝတိ အဇ္ဈောတ္ထရတိ မာလာဂန္ဓရတနာဘရဏေဟိ; ဧဝမေဝ ခေါ, မဟာရာဇ, အရဟတ္တံ ပတ္တော ခီဏာသဝေါ ဝိမုတ္တိရတနပိဠန္ဓော ဥပါဒါယုပါဒါယ ဝိမုတ္တာနံ ဘိက္ခူနံ အတိက္ကမိတွာ သမတိက္ကမိတွာ ဝိရောစတိ အတိဝိရောစတိ ဩဘာသတိ ပဘာသတိ သမ္ပဘာသတိ ဇလတိ ပဇ္ဇလတိ အဘိဘဝတိ အဇ္ဈောတ္ထရတိ ဝိမုတ္တိယာ. တံ ကိဿ ဟေတု? အဂ္ဂံ, မဟာရာဇ, ဧတံ ပိဠန္ဓနံ သဗ္ဗပိဠန္ဓနာနံ, ယဒိဒံ ဝိမုတ္တိပိဠန္ဓနံ. ဣဒံ ဝုစ္စတိ, မဟာရာဇ, ‘ဘဂဝတော ဝိမုတ္တိရတနန်’တိ.
</Paragraph>

<Paragraph number="1411" type="verses" book="mi">
_‘မဏိမာလာဓရံ ဂေဟ,_  
_ဇနော သာမိံ ဥဒိက္ခတိ;_  
_ဝိမုတ္တိရတနမာလန္တု,_  
ဥဒိက္ခန္တိ သဒေဝကာ’တိ._  

</Paragraph>

<Paragraph number="1412" book="mi">
ကတမံ, မဟာရာဇ, ဘဂဝတော ဝိမုတ္တိဉာဏဒဿနရတနံ? ပစ္စဝေက္ခဏဉာဏံ, မဟာရာဇ, ဘဂဝတော ဝိမုတ္တိဉာဏဒဿနရတနန္တိ ဝုစ္စတိ, ယေန ဉာဏေန အရိယသာဝကော မဂ္ဂဖလနိဗ္ဗာနာနိ ပဟီနကိလေသာဝသိဋ္ဌကိလေသေ စ ပစ္စဝေက္ခတိ.
</Paragraph>

<Paragraph number="1413" type="verses" book="mi">
_‘ယေန ဉာဏေန ဗုဇ္ဈန္တိ,_  
_အရိယာ ကတကိစ္စတံ;_  
_တံ ဉာဏရတနံ လဒ္ဓုံ,_  
_ဝါယမေထ ဇိနောရသာ’တိ._  

</Paragraph>

<Paragraph number="1414" book="mi">
ကတမံ, မဟာရာဇ, ဘဂဝတော ပဋိသမ္ဘိဒါရတနံ? စတဿော ခေါ, မဟာရာဇ, ပဋိသမ္ဘိဒါယော အတ္ထပဋိသမ္ဘိဒါ ဓမ္မပဋိသမ္ဘိဒါ နိရုတ္တိပဋိသမ္ဘိဒါ ပဋိဘာနပဋိသမ္ဘိဒါတိ. ဣမေဟိ ခေါ, မဟာရာဇ, စတူဟိ ပဋိသမ္ဘိဒါရတနေဟိ သမလင်္ကတော ဘိက္ခု ယံ ယံ ပရိသံ ဥပသင်္ကမတိ, ယဒိ ခတ္တိယပရိသံ, ယဒိ ဗြာဟ္မဏပရိသံ, ယဒိ ဂဟပတိပရိသံ, ယဒိ သမဏပရိသံ, ဝိသာရဒေါ ဥပသင်္ကမတိ အမင်္ကုဘူတော အဘီရု အစ္ဆမ္ဘီ အနုတြာသီ ဝိဂတလောမဟံသော ပရိသံ ဥပသင်္ကမတိ.
</Paragraph>

<Paragraph number="1415" book="mi">
ယထာ, မဟာရာဇ, ယောဓော သင်္ဂါမသူရော သန္နဒ္ဓပဉ္စာဝုဓော အစ္ဆမ္ဘိတော သင်္ဂါမံ ဩတရတိ, ‘သစေ အမိတ္တာ ဒူရေ ဘဝိဿန္တိ ဥသုနာ ပါတယိဿာမိ, တတော ဩရတော ဘဝိဿန္တိ သတ္တိယာ ပဟရိဿာမိ, တတော ဩရတော ဘဝိဿန္တိ ကဏယေန ပဟရိဿာမိ, ဥပဂတံ သန္တံ မဏ္ဍလဂ္ဂေန ဒွိဓာ ဆိန္ဒိဿာမိ, ကာယူပဂတံ ဆုရိကာယ ဝိနိဝိဇ္ဈိဿာမီ’တိ; ဧဝမေဝ ခေါ, မဟာရာဇ, စတုပဋိသမ္ဘိဒါရတနမဏ္ဍိတော ဘိက္ခု အစ္ဆမ္ဘိတော ပရိသံ ဥပသင်္ကမတိ.
</Paragraph>

<Paragraph number="1416" book="mi">
‘ယော ကောစိ မံ အတ္ထပဋိသမ္ဘိဒေ ပဉှံ ပုစ္ဆိဿတိ, တဿ အတ္ထေန အတ္ထံ ကထယိဿာမိ, ကာရဏေန ကာရဏံ ကထယိဿာမိ, ဟေတုနာ ဟေတုံ ကထယိဿာမိ, နယေန နယံ ကထယိဿာမိ, နိဿံသယံ ကရိဿာမိ, ဝိမတိံ ဝိဝေစေဿာမိ, တောသယိဿာမိ ပဉှဝေယျာကရဏေန.
</Paragraph>

<Paragraph number="1417" book="mi">
ယော ကောစိ မံ ဓမ္မပဋိသမ္ဘိဒေ ပဉှံ ပုစ္ဆိဿတိ, တဿ ဓမ္မေန ဓမ္မံ ကထယိဿာမိ, အမတေန အမတံ ကထယိဿာမိ, အသင်္ခတေန အသင်္ခတံ ကထယိဿာမိ, နိဗ္ဗာနေန နိဗ္ဗာနံ ကထယိဿာမိ, သုညတေန သုညတံ ကထယိဿာမိ, အနိမိတ္တေန အနိမိတ္တံ ကထယိဿာမိ, အပ္ပဏိဟိတေန အပ္ပဏိဟိတံ ကထယိဿာမိ, အနေဇေန အနေဇံ ကထယိဿာမိ, နိဿံသယံ ကရိဿာမိ, ဝိမတိံ ဝိဝေစေဿာမိ, တောသယိဿာမိ ပဉှဝေယျာကရဏေန.
</Paragraph>

<Paragraph number="1418" book="mi">
ယော ကောစိ မံ နိရုတ္တိပဋိသမ္ဘိဒေ ပဉှံ ပုစ္ဆိဿတိ, တဿ နိရုတ္တိယာ နိရုတ္တိံ ကထယိဿာမိ, ပဒေန ပဒံ ကထယိဿာမိ, အနုပဒေန အနုပဒံ ကထယိဿာမိ, အက္ခရေန အက္ခရံ ကထယိဿာမိ, သန္ဓိယာ သန္ဓိံ ကထယိဿာမိ, ဗျဉ္ဇနေန ဗျဉ္ဇနံ ကထယိဿာမိ, အနုဗျဉ္ဇနေန အနုဗျဉ္ဇနံ ကထယိဿာမိ, ဝဏ္ဏေန ဝဏ္ဏံ ကထယိဿာမိ, သရေန သရံ ကထယိဿာမိ, ပညတ္တိယာ ပညတ္တိံ ကထယိဿာမိ, ဝေါဟာရေန ဝေါဟာရံ ကထယိဿာမိ, နိဿံသယံ ကရိဿာမိ, ဝိမတိံ ဝိဝေစေဿာမိ, တောသယိဿာမိ ပဉှဝေယျာကရဏေန.
</Paragraph>

<Paragraph number="1419" book="mi">
ယော ကောစိ မံ ပဋိဘာနပဋိသမ္ဘိဒေ ပဉှံ ပုစ္ဆိဿတိ, တဿ ပဋိဘာနေန ပဋိဘာနံ ကထယိဿာမိ, ဩပမ္မေန ဩပမ္မံ ကထယိဿာမိ, လက္ခဏေန လက္ခဏံ ကထယိဿာမိ, ရသေန ရသံ ကထယိဿာမိ, နိဿံသယံ ကရိဿာမိ, ဝိမတိံ ဝိဝေစေဿာမိ, တောသယိဿာမိ ပဉှဝေယျာကရဏေနာ’တိ. ဣဒံ ဝုစ္စတိ, မဟာရာဇ, ‘ဘဂဝတော ပဋိသမ္ဘိဒါရတနန်’တိ.
</Paragraph>

<Paragraph number="1420" type="verses" book="mi">
_‘ပဋိသမ္ဘိဒါ ကိဏိတွာန,_  
_ဉာဏေန ဖဿယေယျ ယော;_  
_အစ္ဆမ္ဘိတော အနုဗ္ဗိဂ္ဂေါ,_  
_အတိရောစတိ သဒေဝကေ’တိ._  

</Paragraph>

<Paragraph number="1421" book="mi">
ကတမံ, မဟာရာဇ, ဘဂဝတော ဗောဇ္ဈင်္ဂရတနံ? သတ္တိမေ, မဟာရာဇ, ဗောဇ္ဈင်္ဂါ, သတိသမ္ဗောဇ္ဈင်္ဂေါ ဓမ္မဝိစယသမ္ဗောဇ္ဈင်္ဂေါ ဝီရိယသမ္ဗောဇ္ဈင်္ဂေါ ပီတိသမ္ဗောဇ္ဈင်္ဂေါ ပဿဒ္ဓိသမ္ဗောဇ္ဈင်္ဂေါ သမာဓိသမ္ဗောဇ္ဈင်္ဂေါ ဥပေက္ခာသမ္ဗောဇ္ဈင်္ဂေါ. ဣမေဟိ ခေါ, မဟာရာဇ, သတ္တဟိ ဗောဇ္ဈင်္ဂရတနေဟိ ပဋိမဏ္ဍိတော ဘိက္ခု သဗ္ဗံ တမံ အဘိဘုယျ သဒေဝကံ လောကံ ဩဘာသေတိ ပဘာသေတိ အာလောကံ ဇနေတိ. ဣဒံ ဝုစ္စတိ, မဟာရာဇ, ‘ဘဂဝတော ဗောဇ္ဈင်္ဂရတနန်’တိ.
</Paragraph>

<Paragraph number="1422" type="verses" book="mi">
_‘ဗောဇ္ဈင်္ဂရတနမာလဿ,_  
ဥဋ္ဌဟန္တိ သဒေဝကာ;_  
_ကမ္မေန တံ ကိဏိတွာန,_  
_ရတနံ ဝေါ ပိဠန္ဓထာ’”တိ._  

</Paragraph>

</Division>
<Division number="210" book="mi" e="ch" v="28">

<Paragraph number="1423" book="mi">
“ဘန္တေ နာဂသေန, ကတမံ ဗုဒ္ဓဿ ဘဂဝတော သဗ္ဗာပဏန်”တိ? “သဗ္ဗာပဏံ ခေါ, မဟာရာဇ, ဘဂဝတော နဝင်္ဂံ ဗုဒ္ဓဝစနံ သာရီရိကာနိ ပါရိဘောဂိကာနိ စေတိယာနိ သံဃရတနဉ္စ. သဗ္ဗာပဏေ, မဟာရာဇ, ဘဂဝတာ ဇာတိသမ္ပတ္တိ ပသာရိတာ, ဘောဂသမ္ပတ္တိ ပသာရိတာ, အာယုသမ္ပတ္တိ ပသာရိတာ, အာရောဂျသမ္ပတ္တိ ပသာရိတာ, ဝဏ္ဏသမ္ပတ္တိ ပသာရိတာ, ပညာသမ္ပတ္တိ ပသာရိတာ, မာနုသိကသမ္ပတ္တိ ပသာရိတာ, ဒိဗ္ဗသမ္ပတ္တိ ပသာရိတာ, နိဗ္ဗာနသမ္ပတ္တိ ပသာရိတာ. တတ္ထ ယေ တံ တံ သမ္ပတ္တိံ ဣစ္ဆန္တိ, တေ ကမ္မမူလံ ဒတွာ ပတ္ထိတပတ္ထိတံ သမ္ပတ္တိံ ကိဏန္တိ, ကေစိ သီလသမာဒါနေန ကိဏန္တိ, ကေစိ ဥပေါသထကမ္မေန ကိဏန္တိ, အပ္ပမတ္တကေနပိ ကမ္မမူလေန ဥပါဒါယုပါဒါယ သမ္ပတ္တိယော ပဋိလဘန္တိ. ယထာ, မဟာရာဇ, အာပဏိကဿ အာပဏေ တိလမုဂ္ဂမာသေ ပရိတ္တကေနပိ တဏ္ဍုလမုဂ္ဂမာသေန အပ္ပကေနပိ မူလေန ဥပါဒါယုပါဒါယ ဂဏှန္တိ; ဧဝမေဝ ခေါ, မဟာရာဇ, ဘဂဝတော သဗ္ဗာပဏေ အပ္ပမတ္တကေနပိ ကမ္မမူလေန ဥပါဒါယုပါဒါယ သမ္ပတ္တိယော ပဋိလဘန္တိ. ဣဒံ ဝုစ္စတိ, မဟာရာဇ, ‘ဘဂဝတော သဗ္ဗာပဏန်’တိ.
</Paragraph>

<Paragraph number="1424" type="verses" book="mi">
_‘အာယု အရောဂတာ ဝဏ္ဏံ,_  
_သဂ္ဂံ ဥစ္စာကုလီနတာ;_  
_အသင်္ခတဉ္စ အမတံ,_  
_အတ္ထိ သဗ္ဗာပဏေ ဇိနေ._  

</Paragraph>

<Paragraph number="1425" type="verses" book="mi">
_အပ္ပေန ဗဟုကေနာပိ,_  
_ကမ္မမူလေန ဂယှတိ;_  
_ကိဏိတွာ သဒ္ဓါမူလေန,_  
_သမိဒ္ဓါ ဟောထ ဘိက္ခဝေါ’တိ._  

</Paragraph>

<Paragraph number="1426" book="mi">
ဘဂဝတော ခေါ, မဟာရာဇ, ဓမ္မနဂရေ ဧဝရူပါ ဇနာ ပဋိဝသန္တိ, သုတ္တန္တိကာ ဝေနယိကာ အာဘိဓမ္မိကာ ဓမ္မကထိကာ ဇာတကဘာဏကာ ဒီဃဘာဏကာ မဇ္ဈိမဘာဏကာ သံယုတ္တဘာဏကာ အင်္ဂုတ္တရဘာဏကာ ခုဒ္ဒကဘာဏကာ သီလသမ္ပန္နာ သမာဓိသမ္ပန္နာ ပညာသမ္ပန္နာ ဗောဇ္ဈင်္ဂဘာဝနာရတာ ဝိပဿကာ သဒတ္ထမနုယုတ္တာ အာရညိကာ ရုက္ခမူလိကာ အဗ္ဘောကာသိကာ ပလာလပုဉ္ဇိကာ သောသာနိကာ နေသဇ္ဇိကာ ပဋိပန္နကာ ဖလဋ္ဌာ သေက္ခာ ဖလသမင်္ဂိနော သောတာပန္နာ သကဒါဂါမိနော အနာဂါမိနော အရဟန္တော တေဝိဇ္ဇာ ဆဠဘိညာ ဣဒ္ဓိမန္တော ပညာယ ပါရမိင်္ဂတာ သတိပဋ္ဌာနသမ္မပ္ပဓာနဲဒ္ဓိပါဒဲန္ဒြိယဗလဗောဇ္ဈင်္ဂမဂ္ဂဝရဈာနဝိမောက္ခရူပါရူပသန္တသုခသမာပတ္တိကုသလာ, တေဟိ အရဟန္တေဟိ အာကုလံ သမာကုလံ အာကိဏ္ဏံ သမာကိဏ္ဏံ နဠဝနသရဝနမိဝ ဓမ္မနဂရံ အဟောသိ. ဘဝတီဟ—
</Paragraph>

<Paragraph number="1427" type="verses" book="mi">
_‘ဝီတရာဂါ ဝီတဒေါသာ,_  
_ဝီတမောဟာ အနာသဝါ;_  
_ဝီတတဏှာ အနာဒါနာ,_  
_ဓမ္မနဂရေ ဝသန္တိ တေ._  

</Paragraph>

<Paragraph number="1428" type="verses" book="mi">
_အာရညိကာ ဓုတဓရာ,_  
_ဈာယိနော လူခစီဝရာ;_  
_ဝိဝေကာဘိရတာ ဓီရာ,_  
_ဓမ္မနဂရေ ဝသန္တိ တေ._  

</Paragraph>

<Paragraph number="1429" type="verses" book="mi">
_နေသဇ္ဇိကာ သန္ထတိကာ,_  
_အထောပိ ဌာနစင်္ကမာ;_  
_ပံသုကူလဓရာ သဗ္ဗေ,_  
_ဓမ္မနဂရေ ဝသန္တိ တေ._  

</Paragraph>

<Paragraph number="1430" type="verses" book="mi">
_တိစီဝရဓရာ သန္တာ,_  
_စမ္မခဏ္ဍစတုတ္ထကာ;_  
_ရတာ ဧကာသနေ ဝိညူ,_  
_ဓမ္မနဂရေ ဝသန္တိ တေ._  

</Paragraph>

<Paragraph number="1431" type="verses" book="mi">
_အပ္ပိစ္ဆာ နိပကာ ဓီရာ,_  
_အပ္ပါဟာရာ အလောလုပါ;_  
_လာဘာလာဘေန သန္တုဋ္ဌာ,_  
_ဓမ္မနဂရေ ဝသန္တိ တေ._  

</Paragraph>

<Paragraph number="1432" type="verses" book="mi">
_ဈာယီ ဈာနရတာ ဓီရာ,_  
_သန္တစိတ္တာ သမာဟိတာ;_  
_အာကိဉ္စညံ ပတ္ထယာနာ,_  
_ဓမ္မနဂရေ ဝသန္တိ တေ._  

</Paragraph>

<Paragraph number="1433" type="verses" book="mi">
_ပဋိပန္နာ ဖလဋ္ဌာ စ,_  
_သေက္ခာ ဖလသမင်္ဂိနော;_  
_အာသီသကာ ဥတ္တမတ္ထံ,_  
_ဓမ္မနဂရေ ဝသန္တိ တေ._  

</Paragraph>

<Paragraph number="1434" type="verses" book="mi">
_သောတာပန္နာ စ ဝိမလာ,_  
_သကဒါဂါမိနော စ ယေ;_  
_အနာဂါမီ စ အရဟန္တော,_  
_ဓမ္မနဂရေ ဝသန္တိ တေ._  

</Paragraph>

<Paragraph number="1435" type="verses" book="mi">
_သတိပဋ္ဌာနကုသလာ,_  
_ဗောဇ္ဈင်္ဂဘာဝနာရတာ;_  
_ဝိပဿကာ ဓမ္မဓရာ,_  
_ဓမ္မနဂရေ ဝသန္တိ တေ._  

</Paragraph>

<Paragraph number="1436" type="verses" book="mi">
ဣဒ္ဓိပါဒေသု ကုသလာ,_  
_သမာဓိဘာဝနာရတာ;_  
_သမ္မပ္ပဓာနာနုယုတ္တာ,_  
_ဓမ္မနဂရေ ဝသန္တိ တေ._  

</Paragraph>

<Paragraph number="1437" type="verses" book="mi">
_အဘိညာပါရမိပ္ပတ္တာ,_  
_ပေတ္တိကေ ဂေါစရေ ရတာ;_  
_အန္တလိက္ခမှိ စရဏာ,_  
_ဓမ္မနဂရေ ဝသန္တိ တေ._  

</Paragraph>

<Paragraph number="1438" type="verses" book="mi">
_ဩက္ခိတ္တစက္ခူ မိတဘာဏီ,_  
_ဂုတ္တဒွါရာ သုသံဝုတာ;_  
_သုဒန္တာ ဥတ္တမေ ဒမ္မေ,_  
_ဓမ္မနဂရေ ဝသန္တိ တေ._  

</Paragraph>

<Paragraph number="1439" type="verses" book="mi">
_တေဝိဇ္ဇာ ဆဠဘိညာ စ,_  
ဣဒ္ဓိယာ ပါရမိံ ဂတာ;_  
_ပညာယ ပါရမိပ္ပတ္တာ,_  
_ဓမ္မနဂရေ ဝသန္တိ တေ’တိ._  

</Paragraph>

<Paragraph number="1440" book="mi">
ယေ ခေါ တေ, မဟာရာဇ, ဘိက္ခူ အပရိမိတဉာဏဝရဓရာ အသင်္ဂါ အတုလဂုဏာ အတုလယသာ အတုလဗလာ အတုလတေဇာ ဓမ္မစက္ကာနုပ္ပဝတ္တကာ ပညာပါရမိံ ဂတာ, ဧဝရူပါ ခေါ, မဟာရာဇ, ဘိက္ခူ ဘဂဝတော ဓမ္မနဂရေ <Emphasis>‘ဓမ္မသေနာပတိနော’</Emphasis>တိ ဝုစ္စန္တိ.
</Paragraph>

<Paragraph number="1441" book="mi">
ယေ ပန တေ, မဟာရာဇ, ဘိက္ခူ ဣဒ္ဓိမန္တော အဓိဂတပ္ပဋိသမ္ဘိဒါပတ္တဝေသာရဇ္ဇာ ဂဂနစရာ ဒုရာသဒါ ဒုပ္ပသဟာ အနာလမ္ဗစရာ သသာဂရမဟိဓရပထဝိကမ္ပကာ စန္ဒသူရိယပရိမဇ္ဇကာ ဝိကုဗ္ဗနာဓိဋ္ဌာနာဘိနီဟာရကုသလာ ဣဒ္ဓိယာ ပါရမိံ ဂတာ, ဧဝရူပါ ခေါ, မဟာရာဇ, ဘိက္ခူ ဘဂဝတော ဓမ္မနဂရေ <Emphasis>‘ပုရောဟိတာ’</Emphasis>တိ ဝုစ္စန္တိ.
</Paragraph>

<Paragraph number="1442" book="mi">
ယေ ပန တေ, မဟာရာဇ, ဘိက္ခူ ဓုတင်္ဂမနုဂတာ အပ္ပိစ္ဆာ သန္တုဋ္ဌာ ဝိညတ္တိမနေသနဇိဂုစ္ဆကာ ပိဏ္ဍာယ သပဒါနစာရိနော ဘမရာဝ ဂန္ဓမနုဃာယိတွာ ပဝိသန္တိ ဝိဝိတ္တကာနနံ, ကာယေ စ ဇီဝိတေ စ နိရပေက္ခာ အရဟတ္တမနုပ္ပတ္တာ ဓုတင်္ဂဂုဏေ အဂ္ဂနိက္ခိတ္တာ, ဧဝရူပါ ခေါ, မဟာရာဇ, ဘိက္ခူ ဘဂဝတော ဓမ္မနဂရေ <Emphasis>‘အက္ခဒဿာ’</Emphasis>တိ ဝုစ္စန္တိ.
</Paragraph>

<Paragraph number="1443" book="mi">
ယေ ပန တေ, မဟာရာဇ, ဘိက္ခူ ပရိသုဒ္ဓါ ဝိမလာ နိက္ကိလေသာ စုတူပပါတကုသလာ ဒိဗ္ဗစက္ခုမှိ ပါရမိံ ဂတာ, ဧဝရူပါ ခေါ, မဟာရာဇ, ဘိက္ခူ ဘဂဝတော ဓမ္မနဂရေ <Emphasis>‘နဂရဇောတကာ’</Emphasis>တိ ဝုစ္စန္တိ.
</Paragraph>

<Paragraph number="1444" book="mi">
ယေ ပန တေ, မဟာရာဇ, ဘိက္ခူ ဗဟုဿုတာ အာဂတာဂမာ ဓမ္မဓရာ ဝိနယဓရာ မာတိကာဓရာ သိထိလဓနိတဒီဃရဿဂရုကလဟုကက္ခရပရိစ္ဆေဒကုသလာ နဝင်္ဂသာသနဓရာ, ဧဝရူပါ ခေါ, မဟာရာဇ, ဘိက္ခူ ဘဂဝတော ဓမ္မနဂရေ <Emphasis>‘ဓမ္မရက္ခာ’</Emphasis>တိ ဝုစ္စန္တိ.
</Paragraph>

<Paragraph number="1445" book="mi">
ယေ ပန တေ, မဟာရာဇ, ဘိက္ခူ ဝိနယညူ ဝိနယကောဝိဒါ ဌာနာဋ္ဌာနကုသလာ အာပတ္တာနာပတ္တိဂရုကလဟုကသတေကိစ္ဆအတေကိစ္ဆဝုဋ္ဌာနဒေသနာနိဂ္ဂဟပဋိကမ္မဩသာရဏနိဿာရဏပဋိသာရဏကုသလာ ဝိနယေ ပါရမိံ ဂတာ, ဧဝရူပါ ခေါ, မဟာရာဇ, ဘိက္ခူ ဘဂဝတော ဓမ္မနဂရေ <Emphasis>‘ရူပရက္ခာ’</Emphasis>တိ ဝုစ္စန္တိ.
</Paragraph>

<Paragraph number="1446" book="mi">
ယေ ပန တေ, မဟာရာဇ, ဘိက္ခူ ဝိမုတ္တိဝရကုသုမမာလဗဒ္ဓါ ဝရပဝရမဟဂ္ဃသေဋ္ဌဘာဝမနုပ္ပတ္တာ ဗဟုဇနကန္တမဘိပတ္ထိတာ, ဧဝရူပါ ခေါ, မဟာရာဇ, ဘိက္ခူ ဘဂဝတော ဓမ္မနဂရေ <Emphasis>‘ပုပ္ဖါပဏိကာ’</Emphasis>တိ ဝုစ္စန္တိ.
</Paragraph>

<Paragraph number="1447" book="mi">
ယေ ပန တေ, မဟာရာဇ, ဘိက္ခူ စတုသစ္စာဘိသမယပ္ပဋိဝိဒ္ဓါ ဒိဋ္ဌသစ္စာ ဝိညာတသာသနာ စတူသု သာမညဖလေသု တိဏ္ဏဝိစိကိစ္ဆာ ပဋိလဒ္ဓဖလသုခါ အညေသမ္ပိ ပဋိပန္နာနံ တေ ဖလေ သံဝိဘဇန္တိ, ဧဝရူပါ ခေါ, မဟာရာဇ, ဘိက္ခူ ဘဂဝတော ဓမ္မနဂရေ <Emphasis>‘ဖလာပဏိကာ’</Emphasis>တိ ဝုစ္စန္တိ.
</Paragraph>

<Paragraph number="1448" book="mi">
ယေ ပန တေ, မဟာရာဇ, ဘိက္ခူ သီလသံဝရဂန္ဓမနုလိတ္တာ အနေကဝိဓဗဟုဂုဏဓရာ ကိလေသမလဒုဂ္ဂန္ဓဝိဓမကာ, ဧဝရူပါ ခေါ, မဟာရာဇ, ဘိက္ခူ ဘဂဝတော ဓမ္မနဂရေ <Emphasis>‘ဂန္ဓာပဏိကာ’</Emphasis>တိ ဝုစ္စန္တိ.
</Paragraph>

<Paragraph number="1449" book="mi">
ယေ ပန တေ, မဟာရာဇ, ဘိက္ခူ ဓမ္မကာမာ ပိယသမုဒါဟာရာ အဘိဓမ္မေ အဘိဝိနယေ ဥဠာရပါမောဇ္ဇာ အရညဂတာပိ ရုက္ခမူလဂတာပိ သုညာဂါရဂတာပိ ဓမ္မဝရရသံ ပိဝန္တိ, ကာယေန ဝါစာယ မနသာ ဓမ္မဝရရသမောဂါဠှာ အဓိမတ္တပဋိဘာနာ ဓမ္မေသု ဓမ္မေသနပ္ပဋိပန္နာ ဣတော ဝါ တတော ဝါ ယတ္ထ ယတ္ထ အပ္ပိစ္ဆကထာ သန္တုဋ္ဌိကထာ ပဝိဝေကကထာ အသံသဂ္ဂကထာ ဝီရိယာရမ္ဘကထာ သီလကထာ သမာဓိကထာ ပညာကထာ ဝိမုတ္တိကထာ ဝိမုတ္တိဉာဏဒဿနကထာ, တတ္ထ တတ္ထ ဂန္တွာ တံ တံ ကထာရသံ ပိဝန္တိ, ဧဝရူပါ ခေါ, မဟာရာဇ, ဘိက္ခူ ဘဂဝတော ဓမ္မနဂရေ <Emphasis>‘သောဏ္ဍာ ပိပါသာ’</Emphasis>တိ ဝုစ္စန္တိ.
</Paragraph>

<Paragraph number="1450" book="mi">
ယေ ပန တေ, မဟာရာဇ, ဘိက္ခူ ပုဗ္ဗရတ္တာပရရတ္တံ ဇာဂရိယာနုယောဂမနုယုတ္တာ နိသဇ္ဇဋ္ဌာနစင်္ကမေဟိ ရတ္တိန္ဒိဝံ ဝီတိနာမေန္တိ, ဘာဝနာနုယောဂမနုယုတ္တာ ကိလေသပဋိဗာဟနာယ သဒတ္ထပ္ပသုတာ, ဧဝရူပါ ခေါ, မဟာရာဇ, ဘိက္ခူ ဘဂဝတော ဓမ္မနဂရေ <Emphasis>‘နဂရဂုတ္တိကာ’</Emphasis>တိ ဝုစ္စန္တိ.
</Paragraph>

<Paragraph number="1451" book="mi">
ယေ ပန တေ, မဟာရာဇ, ဘိက္ခူ နဝင်္ဂံ ဗုဒ္ဓဝစနံ အတ္ထတော စ ဗျဉ္ဇနတော စ နယတော စ ကာရဏတော စ ဟေတုတော စ ဥဒါဟရဏတော စ ဝါစေန္တိ အနုဝါစေန္တိ ဘာသန္တိ အနုဘာသန္တိ, ဧဝရူပါ ခေါ, မဟာရာဇ, ဘိက္ခူ ဘဂဝတော ဓမ္မနဂရေ <Emphasis>‘ဓမ္မာပဏိကာ’</Emphasis>တိ ဝုစ္စန္တိ.
</Paragraph>

<Paragraph number="1452" book="mi">
ယေ ပန တေ, မဟာရာဇ, ဘိက္ခူ ဓမ္မရတနဘောဂေန အာဂမပရိယတ္တိသုတဘောဂေန ဘောဂိနော ဓနိနော နိဒ္ဒိဋ္ဌသရဗျဉ္ဇနလက္ခဏပ္ပဋိဝေဓာ ဝိညူ ဖရဏာ, ဧဝရူပါ ခေါ, မဟာရာဇ, ဘိက္ခူ ဘဂဝတော ဓမ္မနဂရေ <Emphasis>‘ဓမ္မသေဋ္ဌိနော’</Emphasis>တိ ဝုစ္စန္တိ.
</Paragraph>

<Paragraph number="1453" book="mi">
ယေ ပန တေ, မဟာရာဇ, ဘိက္ခူ ဥဠာရဒေသနာပဋိဝေဓာ ပရိစိဏ္ဏာရမ္မဏဝိဘတ္တိနိဒ္ဒေသာ သိက္ခာဂုဏပါရမိပ္ပတ္တာ, ဧဝရူပါ ခေါ, မဟာရာဇ, ဘိက္ခူ ဘဂဝတော ဓမ္မနဂရေ <Emphasis>‘ဝိဿုတဓမ္မိကာ’</Emphasis>တိ ဝုစ္စန္တိ.
</Paragraph>

<Paragraph number="1454" book="mi">
ဧဝံ သုဝိဘတ္တံ ခေါ, မဟာရာဇ, ဘဂဝတော ဓမ္မနဂရံ ဧဝံ သုမာပိတံ ဧဝံ သုဝိဟိတံ ဧဝံ သုပရိပူရိတံ ဧဝံ သုဝဝတ္ထာပိတံ ဧဝံ သုရက္ခိတံ ဧဝံ သုဂေါပိတံ ဧဝံ ဒုပ္ပသယှံ ပစ္စတ္ထိကေဟိ ပစ္စာမိတ္တေဟိ, ဣမိနာ, မဟာရာဇ, ကာရဏေန ဣမိနာ ဟေတုနာ ဣမိနာ နယေန ဣမိနာ အနုမာနေန ဉာတဗ္ဗံ အတ္ထိ သော ဘဂဝါတိ.
</Paragraph>

<Paragraph number="1455" type="verses" book="mi">
_‘ယထာပိ နဂရံ ဒိသွာ,_  
_သုဝိဘတ္တံ မနောရမံ;_  
_အနုမာနေန ဇာနန္တိ,_  
_ဝဍ္ဎကိဿ မဟတ္တနံ._  

</Paragraph>

<Paragraph number="1456" type="verses" book="mi">
_တထေဝ လောကနာထဿ,_  
_ဒိသွာ ဓမ္မပုရံ ဝရံ;_  
_အနုမာနေန ဇာနန္တိ,_  
_အတ္ထိ သော ဘဂဝါ ဣတိ._  

</Paragraph>

<Paragraph number="1457" type="verses" book="mi">
_အနုမာနေန ဇာနန္တိ,_  
_ဦမိံ ဒိသွာန သာဂရေ;_  
_ယထာယံ ဒိဿတေ ဦမိ,_  
_မဟန္တော သော ဘဝိဿတိ._  

</Paragraph>

<Paragraph number="1458" type="verses" book="mi">
_တထာ ဗုဒ္ဓံ သောကနုဒံ,_  
_သဗ္ဗတ္ထမပရာဇိတံ;_  
_တဏှက္ခယမနုပ္ပတ္တံ,_  
_ဘဝသံသာရမောစနံ._  

</Paragraph>

<Paragraph number="1459" type="verses" book="mi">
_အနုမာနေန ဉာတဗ္ဗံ,_  
_ဦမိံ ဒိသွာ သဒေဝကေ;_  
_ယထာ ဓမ္မူမိဝိပ္ဖါရော,_  
_အဂ္ဂေါ ဗုဒ္ဓေါ ဘဝိဿတိ._  

</Paragraph>

<Paragraph number="1460" type="verses" book="mi">
_အနုမာနေန ဇာနန္တိ,_  
_ဒိသွာ အစ္စုဂ္ဂတံ ဂိရိံ;_  
_ယထာ အစ္စုဂ္ဂတော ဧသော,_  
_ဟိမဝါ သော ဘဝိဿတိ._  

</Paragraph>

<Paragraph number="1461" type="verses" book="mi">
_တထာ ဒိသွာ ဓမ္မဂိရိံ,_  
_သီတီဘူတံ နိရူပဓိံ;_  
_အစ္စုဂ္ဂတံ ဘဂဝတော,_  
_အစလံ သုပ္ပတိဋ္ဌိတံ._  

</Paragraph>

<Paragraph number="1462" type="verses" book="mi">
_အနုမာနေန ဉာတဗ္ဗံ,_  
_ဒိသွာန ဓမ္မပဗ္ဗတံ;_  
_တထာ ဟိ သော မဟာဝီရော,_  
_အဂ္ဂေါ ဗုဒ္ဓေါ ဘဝိဿတိ._  

</Paragraph>

<Paragraph number="1463" type="verses" book="mi">
_ယထာပိ ဂဇရာဇဿ,_  
_ပဒံ ဒိသွာန မာနုသာ;_  
_အနုမာနေန ဇာနန္တိ,_  
_မဟာ ဧသော ဂဇော ဣတိ._  

</Paragraph>

<Paragraph number="1464" type="verses" book="mi">
_တထေဝ ဗုဒ္ဓနာဂဿ,_  
_ပဒံ ဒိသွာ ဝိဘာဝိနော;_  
_အနုမာနေန ဇာနန္တိ,_  
ဥဠာရော သော ဘဝိဿတိ._  

</Paragraph>

<Paragraph number="1465" type="verses" book="mi">
_အနုမာနေန ဇာနန္တိ,_  
_ဘီတေ ဒိသွာန ကုမ္မိဂေ;_  
_မိဂရာဇဿ သဒ္ဒေန,_  
_ဘီတာမေ ကုမ္မိဂါ ဣတိ._  

</Paragraph>

<Paragraph number="1466" type="verses" book="mi">
_တထေဝ တိတ္ထိယေ ဒိသွာ,_  
_ဝိတ္ထတေ ဘီတမာနသေ;_  
_အနုမာနေန ဉာတဗ္ဗံ,_  
_ဓမ္မရာဇေန ဂဇ္ဇိတံ._  

</Paragraph>

<Paragraph number="1467" type="verses" book="mi">
_နိဗ္ဗုတံ ပထဝိံ ဒိသွာ,_  
_ဟရိတပတ္တံ မဟောဒိကံ;_  
_အနုမာနေန ဇာနန္တိ,_  
_မဟာမေဃေန နိဗ္ဗုတံ._  

</Paragraph>

<Paragraph number="1468" type="verses" book="mi">
_တထေဝိမံ ဇနံ ဒိသွာ,_  
_အာမောဒိတပမောဒိတံ;_  
_အနုမာနေန ဉာတဗ္ဗံ,_  
_ဓမ္မမေဃေန တပ္ပိတံ._  

</Paragraph>

<Paragraph number="1469" type="verses" book="mi">
_လဂ္ဂံ ဒိသွာ ဘုသံ ပင်္ကံ,_  
_ကလလဒ္ဒဂတံ မဟိံ;_  
_အနုမာနေန ဇာနန္တိ,_  
_ဝါရိက္ခန္ဓော မဟာ ဂတော._  

</Paragraph>

<Paragraph number="1470" type="verses" book="mi">
_တထေဝိမံ ဇနံ ဒိသွာ,_  
_ရဇပင်္ကသမောဟိတံ;_  
_ဝဟိတံ ဓမ္မနဒိယာ,_  
_ဝိသဋ္ဌံ ဓမ္မသာဂရေ._  

</Paragraph>

<Paragraph number="1471" type="verses" book="mi">
_ဓမ္မာမတဂတံ ဒိသွာ,_  
_သဒေဝကမိမံ မဟိံ;_  
_အနုမာနေန ဉာတဗ္ဗံ,_  
_ဓမ္မက္ခန္ဓော မဟာ ဂတော._  

</Paragraph>

<Paragraph number="1472" type="verses" book="mi">
_အနုမာနေန ဇာနန္တိ,_  
_ဃာယိတွာ ဂန္ဓမုတ္တမံ;_  
_ယထာယံ ဝါယတေ ဂန္ဓော,_  
_ဟေဿန္တိ ပုပ္ဖိတာ ဒုမာ._  

</Paragraph>

<Paragraph number="1473" type="verses" book="mi">
_တထေဝါယံ သီလဂန္ဓော,_  
_ပဝါယတိ သဒေဝကေ;_  
_အနုမာနေန ဉာတဗ္ဗံ,_  
_အတ္ထိ ဗုဒ္ဓေါ အနုတ္တရော’တိ._  

</Paragraph>

<Paragraph number="1474" book="mi">
ဧဝရူပေန ခေါ, မဟာရာဇ, ကာရဏသတေန ကာရဏသဟဿေန ဟေတုသတေန ဟေတုသဟဿေန နယသတေန နယသဟဿေန ဩပမ္မသတေန ဩပမ္မသဟဿေန သက္ကာ ဗုဒ္ဓဗလံ ဥပဒဿယိတုံ. ယထာ, မဟာရာဇ, ဒက္ခော မာလာကာရော နာနာပုပ္ဖရာသိမှာ အာစရိယာနုသိဋ္ဌိယာ ပစ္စတ္တပုရိသကာရေန ဝိစိတ္တံ မာလာဂုဏရာသိံ ကရေယျ; ဧဝမေဝ ခေါ, မဟာရာဇ, သော ဘဂဝါ ဝိစိတ္တပုပ္ဖရာသိ ဝိယ အနန္တဂုဏော အပ္ပမေယျဂုဏော, အဟမေတရဟိ ဇိနသာသနေ မာလာကာရော ဝိယ ပုပ္ဖဂန္ထကော ပုဗ္ဗကာနံ အာစရိယာနံ မဂ္ဂေနပိ မယှံ ဗုဒ္ဓိဗလေနပိ အသင်္ချေယျေနပိ ကာရဏေန အနုမာနေန ဗုဒ္ဓဗလံ ဒီပယိဿာမိ, တွံ ပနေတ္ထ ဆန္ဒံ ဇနေဟိ သဝနာယာ”တိ.
</Paragraph>

<Paragraph number="1475" book="mi">
“ဒုက္ကရံ, ဘန္တေ နာဂသေန, အညေသံ ဧဝရူပေန ကာရဏေန အနုမာနေန ဗုဒ္ဓဗလံ ဥပဒဿယိတုံ, နိဗ္ဗုတောသ္မိ, ဘန္တေ နာဂသေန, တုမှာကံ ပရမဝိစိတ္တေန ပဉှဝေယျာကရဏေနာ”တိ.

</Paragraph>
</Division>

<Paragraph number="1476" type="center" book="mi">
အနုမာနပဉှော ပဌမော.
</Paragraph>