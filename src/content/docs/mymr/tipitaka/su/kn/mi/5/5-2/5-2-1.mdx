---
title: "5.2.1 ခုဒ္ဒါနုခုဒ္ဒကပဉှ"
tableOfContents: false
sidebar:
  order: 1
type: "tipitaka"
basket: "su"
book: "mi"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="130" book="mi">

<Paragraph number="677" book="mi">
“ဘန္တေ နာဂသေန, ဘာသိတမ္ပေတံ ဘဂဝတာ—  ‘အဘိညာယာဟံ, ဘိက္ခဝေ, ဓမ္မံ ဒေသေမိ နော အနဘိညာယာ’တိ. ပုန စ ဝိနယပညတ္တိယာ ဧဝံ ဘဏိတံ—  ‘အာကင်္ခမာနော, အာနန္ဒ, သံဃော မမစ္စယေန ခုဒ္ဒါနုခုဒ္ဒကာနိ သိက္ခာပဒါနိ သမူဟနတူ’တိ. ကိံ နု ခေါ, ဘန္တေ နာဂသေန, ခုဒ္ဒါနုခုဒ္ဒကာနိ သိက္ခာပဒါနိ ဒုပ္ပညတ္တာနိ, ဥဒါဟု အဝတ္ထုသ္မိံ အဇာနိတွာ ပညတ္တာနိ, ယံ ဘဂဝါ အတ္တနော အစ္စယေန ခုဒ္ဒါနုခုဒ္ဒကာနိ သိက္ခာပဒါနိ သမူဟနာပေတိ? ယဒိ, ဘန္တေ နာဂသေန, ဘဂဝတာ ဘဏိတံ—  ‘အဘိညာယာဟံ, ဘိက္ခဝေ, ဓမ္မံ ဒေသေမိ နော အနဘိညာယာ’တိ, တေန ဟိ ‘အာကင်္ခမာနော, အာနန္ဒ, သံဃော မမစ္စယေန ခုဒ္ဒါနုခုဒ္ဒကာနိ သိက္ခာပဒါနိ သမူဟနတူ’တိ ယံ ဝစနံ, တံ မိစ္ဆာ. ယဒိ တထာဂတေန ဝိနယပညတ္တိယာ ဧဝံ ဘဏိတံ—  ‘အာကင်္ခမာနော, အာနန္ဒ, သံဃော မမစ္စယေန ခုဒ္ဒါနုခုဒ္ဒကာနိ သိက္ခာပဒါနိ သမူဟနတူ’တိ တေန ဟိ ‘အဘိညာယာဟံ, ဘိက္ခဝေ, ဓမ္မံ ဒေသေမိ နော အနဘိညာယာ’တိ တမ္ပိ ဝစနံ မိစ္ဆာ. အယမ္ပိ ဥဘတော ကောဋိကော ပဉှော သုခုမော နိပုဏော ဂမ္ဘီရော သုဂမ္ဘီရော ဒုန္နိဇ္ဈာပယော, သော တဝါနုပ္ပတ္တော, တတ္ထ တေ ဉာဏဗလဝိပ္ဖါရံ ဒဿေဟီ”တိ.
</Paragraph>

<Paragraph number="678" book="mi">
“ဘာသိတမ္ပေတံ, မဟာရာဇ, ဘဂဝတာ ‘အဘိညာယာဟံ, ဘိက္ခဝေ, ဓမ္မံ ဒေသေမိ နော အနဘိညာယာ’တိ, ဝိနယပညတ္တိယာပိ ဧဝံ ဘဏိတံ—  ‘အာကင်္ခမာနော, အာနန္ဒ, သံဃော မမစ္စယေန ခုဒ္ဒါနုခုဒ္ဒကာနိ သိက္ခာပဒါနိ သမူဟနတူ’တိ, တံ ပန, မဟာရာဇ, တထာဂတော ဘိက္ခူ ဝီမံသမာနော အာဟ—  ‘ဥက္ကလေဿန္တိ နု ခေါ မမ သာဝကာ မယာ ဝိဿဇ္ဇာပီယမာနာ မမစ္စယေန ခုဒ္ဒါနုခုဒ္ဒကာနိ သိက္ခာပဒါနိ, ဥဒါဟု အာဒိယိဿန္တီ’တိ.
</Paragraph>

<Paragraph number="679" book="mi">
ယထာ, မဟာရာဇ, စက္ကဝတ္တီ ရာဇာ ပုတ္တေ ဧဝံ ဝဒေယျ ‘အယံ ခေါ, တာတာ, မဟာဇနပဒေါ သဗ္ဗဒိသာသု သာဂရပရိယန္တော, ဒုက္ကရော, တာတာ, တာဝတကေန ဗလေန ဓာရေတုံ, ဧထ တုမှေ, တာတာ, မမစ္စယေန ပစ္စန္တေ ပစ္စန္တေ ဒေသေ ပဇဟထာ’တိ. အပိ နု ခေါ တေ, မဟာရာဇ, ကုမာရာ ပိတုအစ္စယေန ဟတ္ထဂတေ ဇနပဒေ သဗ္ဗေ တေ ပစ္စန္တေ ပစ္စန္တေ ဒေသေ မုဉ္စေယျုန်”တိ? “န ဟိ, ဘန္တေ, ရာဇတော, ဘန္တေ, လုဒ္ဓတရာ ကုမာရာ ရဇ္ဇလောဘေန တဒုတ္တရိံ ဒိဂုဏတိဂုဏံ ဇနပဒံ ပရိဂ္ဂဏှေယျုံ, ကိံ ပန တေ ဟတ္ထဂတံ ဇနပဒံ မုဉ္စေယျုန်”တိ? “ဧဝမေဝ ခေါ, မဟာရာဇ, တထာဂတော ဘိက္ခူ ဝီမံသမာနော ဧဝမာဟ—  ‘အာကင်္ခမာနော, အာနန္ဒ, သံဃော မမစ္စယေန ခုဒ္ဒါနုခုဒ္ဒကာနိ သိက္ခာပဒါနိ သမူဟနတူ’တိ. ဒုက္ခပရိမုတ္တိယာ, မဟာရာဇ, ဗုဒ္ဓပုတ္တာ ဓမ္မလောဘေန အညမ္ပိ ဥတ္တရိံ ဒိယဍ္ဎသိက္ခာပဒသတံ ဂေါပေယျုံ, ကိံ ပန ပကတိပညတ္တံ သိက္ခာပဒံ မုဉ္စေယျုန်”တိ?
</Paragraph>

<Paragraph number="680" book="mi">
“ဘန္တေ နာဂသေန, ယံ ဘဂဝါ အာဟ—  ‘ခုဒ္ဒါနုခုဒ္ဒကာနိ သိက္ခာပဒါနီ’တိ, ဧတ္ထာယံ ဇနော သမ္မူဠှော ဝိမတိဇာတော အဓိကတော သံသယပက္ခန္ဒော. ကတမာနိ တာနိ ခုဒ္ဒကာနိ သိက္ခာပဒါနိ, ကတမာနိ အနုခုဒ္ဒကာနိ သိက္ခာပဒါနီ”တိ? “ဒုက္ကဋံ, မဟာရာဇ, ခုဒ္ဒကံ သိက္ခာပဒံ, ဒုဗ္ဘာသိတံ အနုခုဒ္ဒကံ သိက္ခာပဒံ, ဣမာနိ ဒွေ ခုဒ္ဒါနုခုဒ္ဒကာနိ သိက္ခာပဒါနိ, ပုဗ္ဗကေဟိပိ, မဟာရာဇ, မဟာထေရေဟိ ဧတ္ထ ဝိမတိ ဥပ္ပါဒိတာ, တေဟိပိ ဧကဇ္ဈံ န ကတော ဓမ္မသဏ္ဌိတိပရိယာယေ ဘဂဝတာ ဧသော ပဉှော ဥပဒိဋ္ဌော”တိ. “စိရနိက္ခိတ္တံ, ဘန္တေ နာဂသေန, ဇိနရဟဿံ အဇ္ဇေတရဟိ လောကေ ဝိဝဋံ ပါကဋံ ကတန်”တိ.

</Paragraph>
</Division>

<Paragraph number="681" type="center" book="mi">
ခုဒ္ဒါနုခုဒ္ဒကပဉှော ပဌမော.
</Paragraph>