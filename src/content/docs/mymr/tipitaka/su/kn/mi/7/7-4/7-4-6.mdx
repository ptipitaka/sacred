---
title: "7.4.6 ဇရသိင်္ဂါလင်္ဂပဉှ"
tableOfContents: false
sidebar:
  order: 6
type: "tipitaka"
basket: "su"
book: "mi"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="260" book="mi" e="ch" v="28">

<Paragraph number="1852" book="mi">
“ဘန္တေ နာဂသေန, ‘ဇရသိင်္ဂါလဿ ဒွေ အင်္ဂါနိ ဂဟေတဗ္ဗာနီ’တိ ယံ ဝဒေသိ, ကတမာနိ တာနိ ဒွေ အင်္ဂါနိ ဂဟေတဗ္ဗာနီ”တိ? “ယထာ, မဟာရာဇ, ဇရသိင်္ဂါလော ဘောဇနံ ပဋိလဘိတွာ အဇိဂုစ္ဆမာနော ယာဝဒတ္ထံ အာဟရယတိ; ဧဝမေဝ ခေါ, မဟာရာဇ, ယောဂိနာ ယောဂါဝစရေန ဘောဇနံ ပဋိလဘိတွာ အဇိဂုစ္ဆမာနေန သရီရယာပနမတ္တမေဝ ပရိဘုဉ္ဇိတဗ္ဗံ. ဣဒံ, မဟာရာဇ, ဇရသိင်္ဂါလဿ ပဌမံ အင်္ဂံ ဂဟေတဗ္ဗံ. ဘာသိတမ္ပေတံ, မဟာရာဇ, ထေရေန မဟာကဿပေန—
</Paragraph>

<Paragraph number="1853" type="verses" book="mi">
_‘သေနာသနမှာ ဩရုယှ,_  
_ဂါမံ ပိဏ္ဍာယ ပါဝိသိံ;_  
_ဘုဉ္ဇန္တံ ပုရိသံ ကုဋ္ဌိံ,_  
_သက္ကစ္စ နံ ဥပဋ္ဌဟိံ._  

</Paragraph>

<Paragraph number="1854" type="verses" book="mi">
_သော မေ ပက္ကေန ဟတ္ထေန,_  
_အာလောပံ ဥပနာမယိ;_  
_အာလောပံ ပက္ခိပန္တဿ,_  
_အင်္ဂုလိပေတ္ထ ဆိဇ္ဇထ._  

</Paragraph>

<Paragraph number="1855" type="verses" book="mi">
_ကုဋ္ဋမူလဉ္စ နိဿာယ,_  
_အာလောပံ တံ အဘုဉ္ဇိသံ;_  
_ဘုဉ္ဇမာနေ ဝါ ဘုတ္တေ ဝါ,_  
_ဇေဂုစ္ဆံ မေ န ဝိဇ္ဇတီ’တိ._  

</Paragraph>

<Paragraph number="1856" book="mi">
ပုန စပရံ, မဟာရာဇ, ဇရသိင်္ဂါလော ဘောဇနံ ပဋိလဘိတွာ န ဝိစိနာတိ လူခံ ဝါ ပဏီတံ ဝါတိ; ဧဝမေဝ ခေါ, မဟာရာဇ, ယောဂိနာ ယောဂါဝစရေန ဘောဇနံ ပဋိလဘိတွာ န ဝိစိနိတဗ္ဗံ ‘လူခံ ဝါ ပဏီတံ ဝါ သမ္ပန္နံ ဝါ အသမ္ပန္နံ ဝါ’တိ, ယထာလဒ္ဓေန သန္တုဿိတဗ္ဗံ. ဣဒံ, မဟာရာဇ, ဇရသိင်္ဂါလဿ ဒုတိယံ အင်္ဂံ ဂဟေတဗ္ဗံ. ဘာသိတမ္ပေတံ, မဟာရာဇ, ထေရေန ဥပသေနေန ဝင်္ဂန္တပုတ္တေန—
</Paragraph>

<Paragraph number="1857" type="verses" book="mi">
_‘လူခေနပိ စ သန္တုဿေ,_  
_နာညံ ပတ္ထေ ရသံ ဗဟုံ;_  
_ရသေသု အနုဂိဒ္ဓဿ,_  
_ဈာနေ န ရမတေ မနော;_  
ဣတရီတရေန သန္တုဋ္ဌော,_  
_သာမညံ ပရိပူရတီ’”တိ._  


</Paragraph>
</Division>

<Paragraph number="1858" type="center" book="mi">
ဇရသိင်္ဂါလင်္ဂပဉှော ဆဋ္ဌော.
</Paragraph>