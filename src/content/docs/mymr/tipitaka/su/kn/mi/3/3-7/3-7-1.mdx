---
title: 3.7.1 သတိဥပ္ပဇ္ဇနပဉှ
tableOfContents: false
sidebar:
  order: 1
type: tipitaka
basket: su
book: mi
review:
  current: review
  updated: '2025-10-23T09:13:42.867220'
  updated_by: ''
  notes: ''
  history:
  - state: review
    date: '2025-10-23T09:13:42.867220'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="94" book="mi" e="ch" v="28">

<Paragraph number="435" book="mi">
ရာဇာ အာဟ—  “ဘန္တေ နာဂသေန, ကတိဟာကာရေဟိ သတိ ဥပ္ပဇ္ဇတီ”တိ? “သတ္တရသဟာကာရေဟိ, မဟာရာဇ, သတိ ဥပ္ပဇ္ဇတီ”တိ. “ကတမေဟိ သတ္တရသဟာကာရေဟီ”တိ? “အဘိဇာနတောပိ, မဟာရာဇ, သတိ ဥပ္ပဇ္ဇတိ, ကဋုမိကာယပိ သတိ ဥပ္ပဇ္ဇတိ, ဩဠာရိကဝိညာဏတောပိ သတိ ဥပ္ပဇ္ဇတိ, ဟိတဝိညာဏတောပိ သတိ ဥပ္ပဇ္ဇတိ, အဟိတဝိညာဏတောပိ သတိ ဥပ္ပဇ္ဇတိ, သဘာဂနိမိတ္တတောပိ သတိ ဥပ္ပဇ္ဇတိ, ဝိသဘာဂနိမိတ္တတောပိ သတိ ဥပ္ပဇ္ဇတိ, ကထာဘိညာဏတောပိ သတိ ဥပ္ပဇ္ဇတိ, လက္ခဏတောပိ သတိ ဥပ္ပဇ္ဇတိ, သာရဏတောပိ သတိ ဥပ္ပဇ္ဇတိ, မုဒ္ဒါတောပိ သတိ ဥပ္ပဇ္ဇတိ, ဂဏနာတောပိ သတိ ဥပ္ပဇ္ဇတိ, ဓာရဏတောပိ သတိ ဥပ္ပဇ္ဇတိ, ဘာဝနတောပိ သတိ ဥပ္ပဇ္ဇတိ, ပေါတ္ထကနိဗန္ဓနတောပိ သတိ ဥပ္ပဇ္ဇတိ, ဥပနိက္ခေပတောပိ သတိ ဥပ္ပဇ္ဇတိ, အနုဘူတတောပိ သတိ ဥပ္ပဇ္ဇတီတိ.
</Paragraph>

<Paragraph number="436" book="mi">
ကထံ အဘိဇာနတော သတိ ဥပ္ပဇ္ဇတိ? ယထာ, မဟာရာဇ, အာယသ္မာ စ အာနန္ဒော ခုဇ္ဇုတ္တရာ စ ဥပါသိကာ, ယေ ဝါ ပန အညေပိ ကေစိ ဇာတိဿရာ ဇာတိံ သရန္တိ, ဧဝံ အဘိဇာနတော သတိ ဥပ္ပဇ္ဇတိ.
</Paragraph>

<Paragraph number="437" book="mi">
ကထံ ကဋုမိကာယ သတိ ဥပ္ပဇ္ဇတိ? ယော ပကတိယာ မုဋ္ဌဿတိကော, ပရေ စ တံ သရာပနတ္ထံ နိဗန္ဓန္တိ, ဧဝံ ကဋုမိကာယ သတိ ဥပ္ပဇ္ဇတိ.
</Paragraph>

<Paragraph number="438" book="mi">
ကထံ ဩဠာရိကဝိညာဏတော သတိ ဥပ္ပဇ္ဇတိ? ယဒါ ရဇ္ဇေ ဝါ အဘိသိတ္တော ဟောတိ, သောတာပတ္တိဖလံ ဝါ ပတ္တော ဟောတိ, ဧဝံ ဩဠာရိကဝိညာဏတော သတိ ဥပ္ပဇ္ဇတိ.
</Paragraph>

<Paragraph number="439" book="mi">
ကထံ ဟိတဝိညာဏတော သတိ ဥပ္ပဇ္ဇတိ? ယမှိ သုခါပိတော, ‘အမုကသ္မိံ ဧဝံ သုခါပိတော’တိ သရတိ, ဧဝံ ဟိတဝိညာဏတော သတိ ဥပ္ပဇ္ဇတိ.
</Paragraph>

<Paragraph number="440" book="mi">
ကထံ အဟိတဝိညာဏတော သတိ ဥပ္ပဇ္ဇတိ? ယမှိ ဒုက္ခာပိတော, ‘အမုကသ္မိံ ဧဝံ ဒုက္ခာပိတော’တိ သရတိ, ဧဝံ အဟိတဝိညာဏတော သတိ ဥပ္ပဇ္ဇတိ.
</Paragraph>

<Paragraph number="441" book="mi">
ကထံ သဘာဂနိမိတ္တတော သတိ ဥပ္ပဇ္ဇတိ? သဒိသံ ပုဂ္ဂလံ ဒိသွာ မာတရံ ဝါ ပိတရံ ဝါ ဘာတရံ ဝါ ဘဂိနိံ ဝါ သရတိ, ဩဋ္ဌံ ဝါ ဂေါဏံ ဝါ ဂဒြဘံ ဝါ ဒိသွာ အညံ တာဒိသံ ဩဋ္ဌံ ဝါ ဂေါဏံ ဝါ ဂဒြဘံ ဝါ သရတိ, ဧဝံ သဘာဂနိမိတ္တတော သတိ ဥပ္ပဇ္ဇတိ.
</Paragraph>

<Paragraph number="442" book="mi">
ကထံ ဝိသဘာဂနိမိတ္တတော သတိ ဥပ္ပဇ္ဇတိ? အသုကဿ နာမ ဝဏ္ဏော ဧဒိသော, သဒ္ဒေါ ဧဒိသော, ဂန္ဓော ဧဒိသော, ရသော ဧဒိသော, ဖောဋ္ဌဗ္ဗော ဧဒိသောတိ သရတိ, ဧဝမ္ပိ ဝိသဘာဂနိမိတ္တတောပိ သတိ ဥပ္ပဇ္ဇတိ.
</Paragraph>

<Paragraph number="443" book="mi">
ကထံ ကထာဘိညာဏတော သတိ ဥပ္ပဇ္ဇတိ? ယော ပကတိယာ မုဋ္ဌဿတိကော ဟောတိ, တံ ပရေ သရာပေန္တိ, တေန သော သရတိ, ဧဝံ ကထာဘိညာဏတော သတိ ဥပ္ပဇ္ဇတိ.
</Paragraph>

<Paragraph number="444" book="mi">
ကထံ လက္ခဏတော သတိ ဥပ္ပဇ္ဇတိ? ယော ပကတိယာ ဗလီဗဒ္ဒါနံ အင်္ဂေန ဇာနာတိ, လက္ခဏေန ဇာနာတိ, ဧဝံ လက္ခဏတော သတိ ဥပ္ပဇ္ဇတိ.
</Paragraph>

<Paragraph number="445" book="mi">
ကထံ သာရဏတော သတိ ဥပ္ပဇ္ဇတိ? ယော ပကတိယာ မုဋ္ဌဿတိကော ဟောတိ, ယော တံ ‘သရာဟိ ဘော, သရာဟိ ဘော’တိ ပုနပ္ပုနံ သရာပေတိ, ဧဝံ သာရဏတော သတိ ဥပ္ပဇ္ဇတိ.
</Paragraph>

<Paragraph number="446" book="mi">
ကထံ မုဒ္ဒါတော သတိ ဥပ္ပဇ္ဇတိ? လိပိယာ သိက္ခိတတ္တာ ဇာနာတိ ‘ဣမဿ အက္ခရဿ အနန္တရံ ဣမံ အက္ခရံ ကာတဗ္ဗန်’တိ ဧဝံ မုဒ္ဒါတော သတိ ဥပ္ပဇ္ဇတိ.
</Paragraph>

<Paragraph number="447" book="mi">
ကထံ ဂဏနာတော သတိ ဥပ္ပဇ္ဇတိ? ဂဏနာယ သိက္ခိတတ္တာ ဂဏကာ ဗဟုမ္ပိ ဂဏေန္တိ, ဧဝံ ဂဏနာတော သတိ ဥပ္ပဇ္ဇတိ.
</Paragraph>

<Paragraph number="448" book="mi">
ကထံ ဓာရဏတော သတိ ဥပ္ပဇ္ဇတိ? ဓာရဏာယ သိက္ခိတတ္တာ ဓာရဏကာ ဗဟုမ္ပိ ဓာရေန္တိ, ဧဝံ ဓာရဏတော သတိ ဥပ္ပဇ္ဇတိ.
</Paragraph>

<Paragraph number="449" book="mi">
ကထံ ဘာဝနာတော သတိ ဥပ္ပဇ္ဇတိ? ဣဓ ဘိက္ခု အနေကဝိဟိတံ ပုဗ္ဗေနိဝါသံ အနုဿရတိ, သေယျထိဒံ—  ဧကမ္ပိ ဇာတိံ ဒွေပိ ဇာတိယော …ပေ…  ဣတိ သာကာရံ သော်ဒ္ဒေသံ ပုဗ္ဗေနိဝါသံ အနုဿရတိ, ဧဝံ ဘာဝနာတော သတိ ဥပ္ပဇ္ဇတိ.
</Paragraph>

<Paragraph number="450" book="mi">
ကထံ ပေါတ္ထကနိဗန္ဓနတော သတိ ဥပ္ပဇ္ဇတိ? ရာဇာနော အနုသာသနိယံ အဿရန္တာ ဧတံ ပေါတ္ထကံ အာဟရထာတိ, တေန ပေါတ္ထကေန အနုဿရန္တိ, ဧဝံ ပေါတ္ထကနိဗန္ဓနတော သတိ ဥပ္ပဇ္ဇတိ.
</Paragraph>

<Paragraph number="451" book="mi">
ကထံ ဥပနိက္ခေပတော သတိ ဥပ္ပဇ္ဇတိ? ဥပနိက္ခိတ္တံ ဘဏ္ဍံ ဒိသွာ သရတိ, ဧဝံ ဥပနိက္ခေပတော သတိ ဥပ္ပဇ္ဇတိ.
</Paragraph>

<Paragraph number="452" book="mi">
ကထံ အနုဘူတတော သတိ ဥပ္ပဇ္ဇတိ? ဒိဋ္ဌတ္တာ ရူပံ သရတိ, သုတတ္တာ သဒ္ဒံ သရတိ, ဃာယိတတ္တာ ဂန္ဓံ သရတိ, သာယိတတ္တာ ရသံ သရတိ, ဖုဋ္ဌတ္တာ ဖောဋ္ဌဗ္ဗံ သရတိ, ဝိညာတတ္တာ ဓမ္မံ သရတိ, ဧဝံ အနုဘူတတော သတိ ဥပ္ပဇ္ဇတိ. ဣမေဟိ ခေါ, မဟာရာဇ, သတ္တရသဟာကာရေဟိ သတိ ဥပ္ပဇ္ဇတီ”တိ.
</Paragraph>

<Paragraph number="453" book="mi">
“ကလ္လောသိ, ဘန္တေ နာဂသေနာ”တိ.

</Paragraph>
</Division>

<Paragraph number="454" type="center" book="mi">
သတိဥပ္ပဇ္ဇနပဉှော ပဌမော.
</Paragraph>