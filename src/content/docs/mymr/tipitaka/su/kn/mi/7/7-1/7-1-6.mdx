---
title: "7.1.6 ကုမ္မင်္ဂပဉှ"
tableOfContents: false
sidebar:
  order: 7
type: "tipitaka"
basket: "su"
book: "mi"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="230" book="mi">

<Paragraph number="1682" book="mi">
“ဘန္တေ နာဂသေန, ‘ကုမ္မဿ ပဉ္စ အင်္ဂါနိ ဂဟေတဗ္ဗာနီ’တိ ယံ ဝဒေသိ, ကတမာနိ တာနိ ပဉ္စ အင်္ဂါနိ ဂဟေတဗ္ဗာနီ”တိ? “ယထာ, မဟာရာဇ, ကုမ္မော ဥဒကစရော ဥဒကေယေဝ ဝါသံ ကပ္ပေတိ; ဧဝမေဝ ခေါ, မဟာရာဇ, ယောဂိနာ ယောဂါဝစရေန သဗ္ဗပါဏဘူတပုဂ္ဂလာနံ ဟိတာနုကမ္ပိနာ မေတ္တာသဟဂတေန စေတသာ ဝိပုလေန မဟဂ္ဂတေန အပ္ပမာဏေန အဝေရေန အဗျာပဇ္ဇေန သဗ္ဗာဝန္တံ လောကံ ဖရိတွာ ဝိဟရိတဗ္ဗံ. ဣဒံ, မဟာရာဇ, ကုမ္မဿ ပဌမံ အင်္ဂံ ဂဟေတဗ္ဗံ.
</Paragraph>

<Paragraph number="1683" book="mi">
ပုန စပရံ, မဟာရာဇ, ကုမ္မော ဥဒကေ ဥပ္ပိလဝန္တော သီသံ ဥက္ခိပိတွာ ယဒိ ကောစိ ပဿတိ, တတ္ထေဝ နိမုဇ္ဇတိ ဂါဠှမောဂါဟတိ ‘မာ မံ တေ ပုန ပဿေယျုန်’တိ; ဧဝမေဝ ခေါ, မဟာရာဇ, ယောဂိနာ ယောဂါဝစရေန ကိလေသေသု ဩပတန္တေသု အာရမ္မဏသရေ နိမုဇ္ဇိတဗ္ဗံ ဂါဠှမောဂါဟိတဗ္ဗံ ‘မာ မံ ကိလေသာ ပုန ပဿေယျုန်’တိ. ဣဒံ, မဟာရာဇ, ကုမ္မဿ ဒုတိယံ အင်္ဂံ ဂဟေတဗ္ဗံ.
</Paragraph>

<Paragraph number="1684" book="mi">
ပုန စပရံ, မဟာရာဇ, ကုမ္မော ဥဒကတော နိက္ခမိတွာ ကာယံ ဩတာပေတိ; ဧဝမေဝ ခေါ, မဟာရာဇ, ယောဂိနာ ယောဂါဝစရေန နိသဇ္ဇဋ္ဌာနသယနစင်္ကမတော မာနသံ နီဟရိတွာ သမ္မပ္ပဓာနေ မာနသံ ဩတာပေတဗ္ဗံ. ဣဒံ, မဟာရာဇ, ကုမ္မဿ တတိယံ အင်္ဂံ ဂဟေတဗ္ဗံ.
</Paragraph>

<Paragraph number="1685" book="mi">
ပုန စပရံ, မဟာရာဇ, ကုမ္မော ပထဝိံ ခဏိတွာ ဝိဝိတ္တေ ဝါသံ ကပ္ပေတိ; ဧဝမေဝ ခေါ, မဟာရာဇ, ယောဂိနာ ယောဂါဝစရေန လာဘသက္ကာရသိလောကံ ပဇဟိတွာ သုညံ ဝိဝိတ္တံ ကာနနံ ဝနပတ္ထံ ပဗ္ဗတံ ကန္ဒရံ ဂိရိဂုဟံ အပ္ပသဒ္ဒံ အပ္ပနိဂ္ဃေါသံ ပဝိဝိတ္တမောဂါဟိတွာ ဝိဝိတ္တေ ယေဝ ဝါသံ ဥပဂန္တဗ္ဗံ. ဣဒံ, မဟာရာဇ, ကုမ္မဿ စတုတ္ထံ အင်္ဂံ ဂဟေတဗ္ဗံ. ဘာသိတမ္ပေတံ, မဟာရာဇ, ထေရေန ဥပသေနေန ဝင်္ဂန္တပုတ္တေန—
</Paragraph>

<Paragraph number="1686" type="verses" book="mi">
_‘ဝိဝိတ္တံ အပ္ပနိဂ္ဃေါသံ,_  
_ဝါဠမိဂနိသေဝိတံ;_  
_သေဝေ သေနာသနံ ဘိက္ခု,_  
_ပဋိသလ္လာနကာရဏာ’တိ._  

</Paragraph>

<Paragraph number="1687" book="mi">
ပုန စပရံ, မဟာရာဇ, ကုမ္မော စာရိကံ စရမာနော ယဒိ ကဉ္စိ ပဿတိ ဝါ, သဒ္ဒံ သုဏာတိ ဝါ, သောဏ္ဍိပဉ္စမာနိ အင်္ဂါနိ သကေ ကပါလေ နိဒဟိတွာ အပ္ပေါဿုက္ကော တုဏှီဘူတော တိဋ္ဌတိ ကာယမနုရက္ခန္တော; ဧဝမေဝ ခေါ, မဟာရာဇ, ယောဂိနာ ယောဂါဝစရေန သဗ္ဗတ္ထ ရူပသဒ္ဒဂန္ဓရသဖောဋ္ဌဗ္ဗဓမ္မေသု အာပတန္တေသု ဆသု ဒွါရေသု သံဝရကဝါဋံ အနုဂ္ဃါဋေတွာ မာနသံ သမောဒဟိတွာ သံဝရံ ကတွာ သတေန သမ္ပဇာနေန ဝိဟာတဗ္ဗံ သမဏဓမ္မံ အနုရက္ခမာနေန. ဣဒံ, မဟာရာဇ, ကုမ္မဿ ပဉ္စမံ အင်္ဂံ ဂဟေတဗ္ဗံ. ဘာသိတမ္ပေတံ, မဟာရာဇ, ဘဂဝတာ ဒေဝါတိဒေဝေန သံယုတ္တနိကာယဝရေ ကုမ္မူပမသုတ္တန္တေ—
</Paragraph>

<Paragraph number="1688" type="verses" book="mi">
_‘ကုမ္မောဝ အင်္ဂါနိ သကေ ကပါလေ,_  
_သမောဒဟံ ဘိက္ခု မနောဝိတက္ကေ;_  
_အနိဿိတော အညမဟေဌယာနော,_  
_ပရိနိဗ္ဗုတော နူပဝဒေယျ ကဉ္စီ’”တိ._  


</Paragraph>
</Division>

<Paragraph number="1689" type="center" book="mi">
ကုမ္မင်္ဂပဉှော ဆဋ္ဌော.
</Paragraph>