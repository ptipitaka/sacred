---
title: "5.2.2 အဗျာကရဏီယပဉှ"
tableOfContents: false
sidebar:
  order: 2
type: "tipitaka"
basket: "su"
book: "mi"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="131" book="mi">

<Paragraph number="682" book="mi">
“ဘန္တေ နာဂသေန, ဘာသိတမ္ပေတံ ဘဂဝတာ—  ‘နတ္ထာနန္ဒ, တထာဂတဿ ဓမ္မေသု အာစရိယမုဋ္ဌီ’တိ, ပုန စ ထေရေန မာလုကျပုတ္တေန ပဉှံ ပုဋ္ဌော န ဗျာကာသိ. ဧသော ခေါ, ဘန္တေ နာဂသေန, ပဉှော ဒွယန္တော ဧကန္တနိဿိတော ဘဝိဿတိ အဇာနနေန ဝါ ဂုယှကရဏေန ဝါ. ယဒိ, ဘန္တေ နာဂသေန, ဘဂဝတာ ဘဏိတံ—  ‘နတ္ထာနန္ဒ, တထာဂတဿ ဓမ္မေသု အာစရိယမုဋ္ဌီ’တိ, တေန ဟိ ထေရဿ မာလုကျပုတ္တဿ အဇာနန္တေန န ဗျာကတံ. ယဒိ ဇာနန္တေန န ဗျာကတံ, တေန ဟိ အတ္ထိ တထာဂတဿ ဓမ္မေသု အာစရိယမုဋ္ဌိ. အယမ္ပိ ဥဘတော ကောဋိကော ပဉှော တဝါနုပ္ပတ္တော, သော တယာ နိဗ္ဗာဟိတဗ္ဗော”တိ.
</Paragraph>

<Paragraph number="683" book="mi">
“ဘာသိတမ္ပေတံ, မဟာရာဇ, ဘဂဝတာ ‘နတ္ထာနန္ဒ, တထာဂတဿ ဓမ္မေသု အာစရိယမုဋ္ဌီ’တိ, အဗျာကတော စ ထေရေန မာလုကျပုတ္တေန ပုစ္ဆိတော ပဉှော, တဉ္စ ပန န အဇာနန္တေန န ဂုယှကရဏေန. စတ္တာရိမာနိ, မဟာရာဇ, ပဉှဗျာကရဏာနိ. ကတမာနိ စတ္တာရိ? ဧကံသဗျာကရဏီယော ပဉှော ဝိဘဇ္ဇဗျာကရဏီယော ပဉှော ပဋိပုစ္ဆာဗျာကရဏီယော ပဉှော ဌပနီယော ပဉှောတိ.
</Paragraph>

<Paragraph number="684" book="mi">
ကတမော စ, မဟာရာဇ, ဧကံသဗျာကရဏီယော ပဉှော? ‘ရူပံ အနိစ္စန်’တိ ဧကံသဗျာကရဏီယော ပဉှော, ‘ဝေဒနာ အနိစ္စာ’တိ …ပေ…  ‘သညာ အနိစ္စာ’တိ …ပေ…  ‘သင်္ခါရာ အနိစ္စာ’တိ …ပေ…  ‘ဝိညာဏံ အနိစ္စန်’တိ ဧကံသဗျာကရဏီယော ပဉှော, အယံ ဧကံသဗျာကရဏီယော ပဉှော.
</Paragraph>

<Paragraph number="685" book="mi">
ကတမော ဝိဘဇ္ဇဗျာကရဏီယော ပဉှော? ‘အနိစ္စံ ပန ရူပန်’တိ ဝိဘဇ္ဇဗျာကရဏီယော ပဉှော, ‘အနိစ္စာ ပန ဝေဒနာ’တိ …ပေ…  ‘အနိစ္စာ ပန သညာ’တိ …ပေ…  ‘အနိစ္စာ ပန သင်္ခါရာ’တိ …ပေ…  ‘အနိစ္စံ ပန ဝိညာဏန်’တိ ဝိဘဇ္ဇဗျာကရဏီယော ပဉှော, အယံ ဝိဘဇ္ဇဗျာကရဏီယော ပဉှော.
</Paragraph>

<Paragraph number="686" book="mi">
ကတမော ပဋိပုစ္ဆာဗျာကရဏီယော ပဉှော? ‘ကိံ နု ခေါ စက္ခုနာ သဗ္ဗံ ဝိဇာနာတီ’တိ အယံ ပဋိပုစ္ဆာဗျာကရဏီယော ပဉှော.
</Paragraph>

<Paragraph number="687" book="mi">
ကတမော ဌပနီယော ပဉှော? ‘သဿတော လောကော’တိ ဌပနီယော ပဉှော, ‘အသဿတော လောကော’တိ, ‘အန္တဝါ လောကော’တိ, ‘အနန္တဝါ လောကော’တိ, ‘အန္တဝါ စ အနန္တဝါ စ လောကော’တိ, ‘နေဝန္တဝါ နာနန္တဝါ လောကော’တိ, ‘တံ ဇီဝံ တံ သရီရန်’တိ, ‘အညံ ဇီဝံ အညံ သရီရန်’တိ, ‘ဟောတိ တထာဂတော ပရံ မရဏာ’တိ, ‘န ဟောတိ တထာဂတော ပရံ မရဏာ’တိ, ‘ဟောတိ စ န စ ဟောတိ တထာဂတော ပရံ မရဏာ’တိ, ‘နေဝ ဟောတိ န န ဟောတိ တထာဂတော ပရံ မရဏာ’တိ ဌပနီယော ပဉှော, အယံ ဌပနီယော ပဉှော.
</Paragraph>

<Paragraph number="688" book="mi">
ဘဂဝါ, မဟာရာဇ, ထေရဿ မာလုကျပုတ္တဿ တံ ဌပနီယံ ပဉှံ န ဗျာကာသိ. သော ပန ပဉှော ကိံကာရဏာ ဌပနီယော? န တဿ ဒီပနာယ ဟေတု ဝါ ကာရဏံ ဝါ အတ္ထိ, တသ္မာ သော ပဉှော ဌပနီယော. နတ္ထိ ဗုဒ္ဓါနံ ဘဂဝန္တာနံ အကာရဏမဟေတုကံ ဂိရမုဒီရဏန်”တိ. “သာဓု, ဘန္တေ နာဂသေန, ဧဝမေတံ တထာ သမ္ပဋိစ္ဆာမီ”တိ.

</Paragraph>
</Division>

<Paragraph number="689" type="center" book="mi">
အဗျာကရဏီယပဉှော ဒုတိယော.
</Paragraph>