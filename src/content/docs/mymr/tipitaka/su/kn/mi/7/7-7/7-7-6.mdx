---
title: "7.7.6 ဘောဇနင်္ဂပဉှ"
tableOfContents: false
sidebar:
  order: 6
type: "tipitaka"
basket: "su"
book: "mi"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="290" book="mi">

<Paragraph number="2008" book="mi">
“ဘန္တေ နာဂသေန, ‘ဘောဇနဿ တီဏိ အင်္ဂါနိ ဂဟေတဗ္ဗာနီ’တိ ယံ ဝဒေသိ, ကတမာနိ တာနိ တီဏိ အင်္ဂါနိ ဂဟေတဗ္ဗာနီ”တိ? “ယထာ, မဟာရာဇ, ဘောဇနံ သဗ္ဗသတ္တာနံ ဥပတ္ထမ္ဘော; ဧဝမေဝ ခေါ, မဟာရာဇ, ယောဂိနာ ယောဂါဝစရေန သဗ္ဗသတ္တာနံ မဂ္ဂုပတ္ထမ္ဘေန ဘဝိတဗ္ဗံ. ဣဒံ, မဟာရာဇ, ဘောဇနဿ ပဌမံ အင်္ဂံ ဂဟေတဗ္ဗံ.
</Paragraph>

<Paragraph number="2009" book="mi">
ပုန စပရံ, မဟာရာဇ, ဘောဇနံ သဗ္ဗသတ္တာနံ ဗလံ ဝဍ္ဎေတိ; ဧဝမေဝ ခေါ, မဟာရာဇ, ယောဂိနာ ယောဂါဝစရေန ပုညဝဍ္ဎိယာ ဝဍ္ဎိတဗ္ဗံ. ဣဒံ, မဟာရာဇ, ဘောဇနဿ ဒုတိယံ အင်္ဂံ ဂဟေတဗ္ဗံ.
</Paragraph>

<Paragraph number="2010" book="mi">
ပုန စပရံ, မဟာရာဇ, ဘောဇနံ သဗ္ဗသတ္တာနံ အဘိပတ္ထိတံ; ဧဝမေဝ ခေါ, မဟာရာဇ, ယောဂိနာ ယောဂါဝစရေန သဗ္ဗလောကာဘိပတ္ထိတေန ဘဝိတဗ္ဗံ. ဣဒံ, မဟာရာဇ, ဘောဇနဿ တတိယံ အင်္ဂံ ဂဟေတဗ္ဗံ. ဘာသိတမ္ပေတံ, မဟာရာဇ, ထေရေန မဟာမောဂ္ဂလ္လာနေန—
</Paragraph>

<Paragraph number="2011" type="verses" book="mi">
_‘သံယမေန နိယမေန,_  
_သီလေန ပဋိပတ္တိယာ;_  
_ပတ္ထိတေန ဘဝိတဗ္ဗံ,_  
_သဗ္ဗလောကဿ ယောဂိနာ’”တိ._  


</Paragraph>
</Division>

<Paragraph number="2012" type="center" book="mi">
ဘောဇနင်္ဂပဉှော ဆဋ္ဌော.
</Paragraph>