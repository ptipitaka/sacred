---
title: "7.3.2 အာပင်္ဂပဉှ"
tableOfContents: false
sidebar:
  order: 2
type: "tipitaka"
basket: "su"
book: "mi"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="246" book="mi" e="ch" v="28">

<Paragraph number="1763" book="mi">
“ဘန္တေ နာဂသေန, ‘အာပဿ ပဉ္စ အင်္ဂါနိ ဂဟေတဗ္ဗာနီ’တိ ယံ ဝဒေသိ, ကတမာနိ တာနိ ပဉ္စ အင်္ဂါနိ ဂဟေတဗ္ဗာနီ”တိ? “ယထာ, မဟာရာဇ, အာပေါ သုသဏ္ဌိတမကမ္ပိတမလုဠိတသဘာဝပရိသုဒ္ဓေါ; ဧဝမေဝ ခေါ, မဟာရာဇ, ယောဂိနာ ယောဂါဝစရေန ကုဟနလပနနေမိတ္တကနိပ္ပေသိကတံ အပနေတွာ သုသဏ္ဌိတမကမ္ပိတမလုဠိတသဘာဝပရိသုဒ္ဓါစာရေန ဘဝိတဗ္ဗံ. ဣဒံ, မဟာရာဇ, အာပဿ ပဌမံ အင်္ဂံ ဂဟေတဗ္ဗံ.
</Paragraph>

<Paragraph number="1764" book="mi">
ပုန စပရံ, မဟာရာဇ, အာပေါ သီတလသဘာဝသဏ္ဌိတော; ဧဝမေဝ ခေါ, မဟာရာဇ, ယောဂိနာ ယောဂါဝစရေန သဗ္ဗသတ္တေသု ခန္တိမေတ္တာနုဒ္ဒယသမ္ပန္နေန ဟိတေသိနာ အနုကမ္ပကေန ဘဝိတဗ္ဗံ. ဣဒံ, မဟာရာဇ, အာပဿ ဒုတိယံ အင်္ဂံ ဂဟေတဗ္ဗံ.
</Paragraph>

<Paragraph number="1765" book="mi">
ပုန စပရံ, မဟာရာဇ, အာပေါ အသုစိံ သုစိံ ကရောတိ; ဧဝမေဝ ခေါ, မဟာရာဇ, ယောဂိနာ ယောဂါဝစရေန ဂါမေ ဝါ အရညေ ဝါ ဥပဇ္ဈာယေ ဥပဇ္ဈာယမတ္တေသု အာစရိယေ အာစရိယမတ္တေသု သဗ္ဗတ္ထ အနဓိကရဏေန ဘဝိတဗ္ဗံ အနဝသေသကာရိနာ. ဣဒံ, မဟာရာဇ, အာပဿ တတိယံ အင်္ဂံ ဂဟေတဗ္ဗံ.
</Paragraph>

<Paragraph number="1766" book="mi">
ပုန စပရံ, မဟာရာဇ, အာပေါ ဗဟုဇနပတ္ထိတော; ဧဝမေဝ ခေါ, မဟာရာဇ, ယောဂိနာ ယောဂါဝစရေန အပ္ပိစ္ဆသန္တုဋ္ဌပဝိဝိတ္တပဋိသလ္လာနေန သတတံ သဗ္ဗလောကမဘိပတ္ထိတေန ဘဝိတဗ္ဗံ. ဣဒံ, မဟာရာဇ, အာပဿ စတုတ္ထံ အင်္ဂံ ဂဟေတဗ္ဗံ.
</Paragraph>

<Paragraph number="1767" book="mi">
ပုန စပရံ, မဟာရာဇ, အာပေါ န ကဿစိ အဟိတမုပဒဟတိ; ဧဝမေဝ ခေါ, မဟာရာဇ, ယောဂိနာ ယောဂါဝစရေန ပရဘဏ္ဍနကလဟဝိဂ္ဂဟဝိဝါဒရိတ္တဇ္ဈာနအရတိဇနနံ ကာယဝစီစိတ္တေဟိ ပါပကံ န ကရဏီယံ. ဣဒံ, မဟာရာဇ, အာပဿ ပဉ္စမံ အင်္ဂံ ဂဟေတဗ္ဗံ. ဘာသိတမ္ပေတံ, မဟာရာဇ, ဘဂဝတာ, ဒေဝါတိဒေဝေန ကဏှဇာတကေ—
</Paragraph>

<Paragraph number="1768" type="verses" book="mi">
_‘ဝရဉ္စေ မေ အဒေါ သက္က,_  
_သဗ္ဗဘူတာနမိဿရ;_  
_န မနော ဝါ သရီရံ ဝါ,_  
_မံ-ကတေ သက္က ကဿစိ;_  
_ကဒါစိ ဥပဟညေထ,_  
_ဧတံ သက္က ဝရံ ဝရေ’”တိ._  


</Paragraph>
</Division>

<Paragraph number="1769" type="center" book="mi">
အာပင်္ဂပဉှော ဒုတိယော.
</Paragraph>