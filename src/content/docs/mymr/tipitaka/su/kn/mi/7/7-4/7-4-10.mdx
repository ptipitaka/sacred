---
title: "7.4.10 ဟတ္ထိင်္ဂပဉှ"
tableOfContents: false
sidebar:
  order: 10
type: "tipitaka"
basket: "su"
book: "mi"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="264" book="mi" e="ch" v="28">

<Paragraph number="1877" book="mi">
“ဘန္တေ နာဂသေန, ‘ဟတ္ထိဿ ပဉ္စ အင်္ဂါနိ ဂဟေတဗ္ဗာနီ’တိ ယံ ဝဒေသိ, ကတမာနိ တာနိ ပဉ္စ အင်္ဂါနိ ဂဟေတဗ္ဗာနီ”တိ? “ယထာ, မဟာရာဇ, ဟတ္ထီ နာမ စရန္တော ယေဝ ပထဝိံ ဒါလေတိ; ဧဝမေဝ ခေါ, မဟာရာဇ, ယောဂိနာ ယောဂါဝစရေန ကာယံ သမ္မသမာနေနေဝ သဗ္ဗေ ကိလေသာ ဒါလေတဗ္ဗာ. ဣဒံ, မဟာရာဇ, ဟတ္ထိဿ ပဌမံ အင်္ဂံ ဂဟေတဗ္ဗံ.
</Paragraph>

<Paragraph number="1878" book="mi">
ပုန စပရံ, မဟာရာဇ, ဟတ္ထီ သဗ္ဗကာယေနေဝ အပလောကေတိ, ဥဇုကံယေဝ ပေက္ခတိ, န ဒိသာဝိဒိသာ ဝိလောကေတိ; ဧဝမေဝ ခေါ, မဟာရာဇ, ယောဂိနာ ယောဂါဝစရေန သဗ္ဗကာယေန အပလောကိနာ ဘဝိတဗ္ဗံ, န ဒိသာဝိဒိသာ ဝိလောကေတဗ္ဗာ, န ဥဒ္ဓံ ဥလ္လောကေတဗ္ဗံ, န အဓော ဩလောကေတဗ္ဗံ, ယုဂမတ္တပေက္ခိနာ ဘဝိတဗ္ဗံ. ဣဒံ, မဟာရာဇ, ဟတ္ထိဿ ဒုတိယံ အင်္ဂံ ဂဟေတဗ္ဗံ.
</Paragraph>

<Paragraph number="1879" book="mi">
ပုန စပရံ, မဟာရာဇ, ဟတ္ထီ အနိဗဒ္ဓသယနော ဂေါစရာယမနုဂန္တွာ န တမေဝ ဒေသံ ဝါသတ္ထမုပဂစ္ဆတိ, န ဓုဝပ္ပတိဋ္ဌာလယော; ဧဝမေဝ ခေါ, မဟာရာဇ, ယောဂိနာ ယောဂါဝစရေန အနိဗဒ္ဓသယနေန ဘဝိတဗ္ဗံ, နိရာလယေန ပိဏ္ဍာယ ဂန္တဗ္ဗံ, ယဒိ ပဿတိ ဝိပဿကော မနုညံ ပတိရူပံ ရုစိရဒေသေ ဘဝံ မဏ္ဍပံ ဝါ ရုက္ခမူလံ ဝါ ဂုဟံ ဝါ ပဗ္ဘာရံ ဝါ, တတ္ထေဝ ဝါသမုပဂန္တဗ္ဗံ, ဓုဝပ္ပတိဋ္ဌာလယော န ကာတဗ္ဗော. ဣဒံ, မဟာရာဇ, ဟတ္ထိဿ တတိယံ အင်္ဂံ ဂဟေတဗ္ဗံ.
</Paragraph>

<Paragraph number="1880" book="mi">
ပုန စပရံ, မဟာရာဇ, ဟတ္ထီ ဥဒကံ ဩဂါဟိတွာ သုစိဝိမလသီတလသလိလပရိပုဏ္ဏံ ကုမုဒုပ္ပလပဒုမပုဏ္ဍရီကသဉ္ဆန္နံ မဟတိမဟန္တံ ပဒုမသရံ ဩဂါဟိတွာ ကီဠတိ ဂဇဝရကီဠံ; ဧဝမေဝ ခေါ, မဟာရာဇ, ယောဂိနာ ယောဂါဝစရေန သုစိဝိမလဝိပ္ပသန္နမနာဝိလဓမ္မဝရဝါရိပုဏ္ဏံ ဝိမုတ္တိကုသုမသဉ္ဆန္နံ မဟာသတိပဋ္ဌာနပေါက္ခရဏိံ ဩဂါဟိတွာ ဉာဏေန သင်္ခါရာ ဩဓုနိတဗ္ဗာ ဝိဓုနိတဗ္ဗာ, ယောဂါဝစရကီဠာ ကီဠိတဗ္ဗာ. ဣဒံ, မဟာရာဇ, ဟတ္ထိဿ စတုတ္ထံ အင်္ဂံ ဂဟေတဗ္ဗံ.
</Paragraph>

<Paragraph number="1881" book="mi">
ပုန စပရံ, မဟာရာဇ, ဟတ္ထီ သတော ပါဒံ ဥဒ္ဓရတိ, သတော ပါဒံ နိက္ခိပတိ; ဧဝမေဝ ခေါ, မဟာရာဇ, ယောဂိနာ ယောဂါဝစရေန သတေန သမ္ပဇာနေန ပါဒံ ဥဒ္ဓရိတဗ္ဗံ, သတေန သမ္ပဇာနေန ပါဒံ နိက္ခိပိတဗ္ဗံ, အဘိက္ကမပဋိက္ကမေ သမိဉ္ဇနပသာရဏေ သဗ္ဗတ္ထ သတေန သမ္ပဇာနေန ဘဝိတဗ္ဗံ. ဣဒံ, မဟာရာဇ, ဟတ္ထိဿ ပဉ္စမံ အင်္ဂံ ဂဟေတဗ္ဗံ. ဘာသိတမ္ပေတံ, မဟာရာဇ, ဘဂဝတာ ဒေဝါတိဒေဝေန သံယုတ္တနိကာယဝရေ—
</Paragraph>

<Paragraph number="1882" type="verses" book="mi">
_‘ကာယေန သံဝရော သာဓု,_  
_သာဓု ဝါစာယ သံဝရော;_  
_မနသာ သံဝရော သာဓု,_  
_သာဓု သဗ္ဗတ္ထ သံဝရော;_  
_သဗ္ဗတ္ထ သံဝုတော လဇ္ဇီ,_  
_ရက္ခိတောတိ ပဝုစ္စတီ’”တိ._  


</Paragraph>
</Division>

<Paragraph number="1883" type="center" book="mi">
ဟတ္ထိင်္ဂပဉှော ဒသမော.



</Paragraph>

<Paragraph number="1884" type="center" book="mi">
ဥပစိကာဝဂ္ဂေါ စတုတ္ထော.



</Paragraph>

<Paragraph number="1885" type="center" book="mi">
တဿုဒ္ဒါနံ


</Paragraph>

<Paragraph number="1886" book="mi">
ဥပစိကာ ဗိဠာရော စ,_  
ဥန္ဒူရော ဝိစ္ဆိကေန စ;_  
_နကုလော သိင်္ဂါလော မိဂေါ,_  
_ဂေါရူပေါ ဝရာဟော ဟတ္ထိနာ ဒသာတိ._
</Paragraph>