---
title: "5.5.4 မဂ္ဂုပ္ပါဒနပဉှ"
tableOfContents: false
sidebar:
  order: 6
type: "tipitaka"
basket: "su"
book: "mi"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="163" book="mi">

<Paragraph number="968" book="mi">
“ဘန္တေ နာဂသေန, ဘာသိတမ္ပေတံ ဘဂဝတာ—  ‘တထာဂတော ဘိက္ခဝေ, အရဟံ သမ္မာသမ္ဗုဒ္ဓေါ အနုပ္ပန္နဿ မဂ္ဂဿ ဥပ္ပါဒေတာ’တိ. ပုန စ ဘဏိတံ—  ‘အဒ္ဒသံ ခွါဟံ, ဘိက္ခဝေ, ပုရာဏံ မဂ္ဂံ ပုရာဏံ အဉ္ဇသံ ပုဗ္ဗကေဟိ သမ္မာသမ္ဗုဒ္ဓေဟိ အနုယာတန်’တိ. ယဒိ, ဘန္တေ နာဂသေန, တထာဂတော အနုပ္ပန္နဿ မဂ္ဂဿ ဥပ္ပါဒေတာ, တေန ဟိ ‘အဒ္ဒသံ ခွါဟံ, ဘိက္ခဝေ, ပုရာဏံ မဂ္ဂံ ပုရာဏံ အဉ္ဇသံ ပုဗ္ဗကေဟိ သမ္မာသမ္ဗုဒ္ဓေဟိ အနုယာတန်’တိ ယံ ဝစနံ, တံ မိစ္ဆာ. ယဒိ တထာဂတေန ဘဏိတံ—  ‘အဒ္ဒသံ ခွါဟံ, ဘိက္ခဝေ, ပုရာဏံ မဂ္ဂံ ပုရာဏံ အဉ္ဇသံ ပုဗ္ဗကေဟိ သမ္မာသမ္ဗုဒ္ဓေဟိ အနုယာတန်’တိ, တေန ဟိ ‘တထာဂတော, ဘိက္ခဝေ, အရဟံ သမ္မာသမ္ဗုဒ္ဓေါ အနုပ္ပန္နဿ မဂ္ဂဿ ဥပ္ပါဒေတာ’တိ တမ္ပိ ဝစနံ မိစ္ဆာ. အယမ္ပိ ဥဘတော ကောဋိကော ပဉှော တဝါနုပ္ပတ္တော, သော တယာ နိဗ္ဗာဟိတဗ္ဗော”တိ.
</Paragraph>

<Paragraph number="969" book="mi">
“ဘာသိတမ္ပေတံ, မဟာရာဇ, ဘဂဝတာ—  ‘တထာဂတော, ဘိက္ခဝေ, အရဟံ သမ္မာသမ္ဗုဒ္ဓေါ အနုပ္ပန္နဿ မဂ္ဂဿ ဥပ္ပါဒေတာ’တိ. ဘဏိတဉ္စ—  ‘အဒ္ဒသံ ခွါဟံ, ဘိက္ခဝေ, ပုရာဏံ မဂ္ဂံ ပုရာဏံ အဉ္ဇသံ ပုဗ္ဗကေဟိ သမ္မာသမ္ဗုဒ္ဓေဟိ အနုယာတန်’တိ, တံ ဒွယမ္ပိ သဘာဝဝစနမေဝ, ပုဗ္ဗကာနံ, မဟာရာဇ, တထာဂတာနံ အန္တရဓာနေန အသတိ အနုသာသကေ မဂ္ဂေါ အန္တရဓာယိ, တံ တထာဂတော မဂ္ဂံ လုဂ္ဂံ ပလုဂ္ဂံ ဂူဠှံ ပိဟိတံ ပဋိစ္ဆန္နံ အသဉ္စရဏံ ပညာစက္ခုနာ သမ္ပဿမာနော အဒ္ဒသ ပုဗ္ဗကေဟိ သမ္မာသမ္ဗုဒ္ဓေဟိ အနုယာတံ, တံကာရဏာ အာဟ—  ‘အဒ္ဒသံ ခွါဟံ, ဘိက္ခဝေ, ပုရာဏံ မဂ္ဂံ ပုရာဏံ အဉ္ဇသံ ပုဗ္ဗကေဟိ သမ္မာသမ္ဗုဒ္ဓေဟိ အနုယာတန်’တိ.
</Paragraph>

<Paragraph number="970" book="mi">
ပုဗ္ဗကာနံ, မဟာရာဇ, တထာဂတာနံ အန္တရဓာနေန အသတိ အနုသာသကေ လုဂ္ဂံ ပလုဂ္ဂံ ဂူဠှံ ပိဟိတံ ပဋိစ္ဆန္နံ အသဉ္စရဏံ မဂ္ဂံ ယံ ဒါနိ တထာဂတော သဉ္စရဏံ အကာသိ, တံကာရဏာ အာဟ—  ‘တထာဂတော, ဘိက္ခဝေ, အရဟံ သမ္မာသမ္ဗုဒ္ဓေါ အနုပ္ပန္နဿ မဂ္ဂဿ ဥပ္ပါဒေတာ’တိ.
</Paragraph>

<Paragraph number="971" book="mi">
ဣဓ, မဟာရာဇ, ရညော စက္ကဝတ္တိဿ အန္တရဓာနေန မဏိရတနံ ဂိရိသိခန္တရေ နိလီယတိ, အပရဿ စက္ကဝတ္တိဿ သမ္မာပဋိပတ္တိယာ ဥပဂစ္ဆတိ, အပိ နု ခေါ တံ, မဟာရာဇ, မဏိရတနံ တဿ ပကတန်”တိ? “န ဟိ, ဘန္တေ, ပါကတိကံယေဝ တံ မဏိရတနံ, တေန ပန နိဗ္ဗတ္တိတန်”တိ. “ဧဝမေဝ ခေါ, မဟာရာဇ, ပါကတိကံ ပုဗ္ဗကေဟိ တထာဂတေဟိ အနုစိဏ္ဏံ အဋ္ဌင်္ဂိကံ သိဝံ မဂ္ဂံ အသတိ အနုသာသကေ လုဂ္ဂံ ပလုဂ္ဂံ ဂူဠှံ ပိဟိတံ ပဋိစ္ဆန္နံ အသဉ္စရဏံ ဘဂဝါ ပညာစက္ခုနာ သမ္ပဿမာနော ဥပ္ပါဒေသိ, သဉ္စရဏံ အကာသိ, တံကာရဏာ အာဟ—  ‘တထာဂတော, ဘိက္ခဝေ, အရဟံ သမ္မာသမ္ဗုဒ္ဓေါ အနုပ္ပန္နဿ မဂ္ဂဿ ဥပ္ပါဒေတာ’တိ.
</Paragraph>

<Paragraph number="972" book="mi">
ယထာ ဝါ ပန, မဟာရာဇ, သန္တံယေဝ ပုတ္တံ ယောနိယာ ဇနယိတွာ မာတာ ‘ဇနိကာ’တိ ဝုစ္စတိ; ဧဝမေဝ ခေါ, မဟာရာဇ, တထာဂတော သန္တံယေဝ မဂ္ဂံ လုဂ္ဂံ ပလုဂ္ဂံ ဂူဠှံ ပိဟိတံ ပဋိစ္ဆန္နံ အသဉ္စရဏံ ပညာစက္ခုနာ သမ္ပဿမာနော ဥပ္ပါဒေသိ, သဉ္စရဏံ အကာသိ, တံကာရဏာ အာဟ—  ‘တထာဂတော, ဘိက္ခဝေ, အရဟံ သမ္မာသမ္ဗုဒ္ဓေါ အနုပ္ပန္နဿ မဂ္ဂဿ ဥပ္ပါဒေတာ’တိ.
</Paragraph>

<Paragraph number="973" book="mi">
ယထာ ဝါ ပန, မဟာရာဇ, ကောစိ ပုရိသော ယံ ကိဉ္စိ နဋ္ဌံ ပဿတိ, ‘တေန တံ ဘဏ္ဍံ နိဗ္ဗတ္တိတန်’တိ ဇနော ဝေါဟရတိ; ဧဝမေဝ ခေါ, မဟာရာဇ, တထာဂတော သန္တံယေဝ မဂ္ဂံ လုဂ္ဂံ ပလုဂ္ဂံ ဂူဠှံ ပိဟိတံ ပဋိစ္ဆန္နံ အသဉ္စရဏံ ပညာစက္ခုနာ သမ္ပဿမာနော ဥပ္ပါဒေသိ, သဉ္စရဏံ အကာသိ, တံကာရဏာ အာဟ—  ‘တထာဂတော, ဘိက္ခဝေ, အရဟံ သမ္မာသမ္ဗုဒ္ဓေါ အနုပ္ပန္နဿ မဂ္ဂဿ ဥပ္ပါဒေတာ’တိ.
</Paragraph>

<Paragraph number="974" book="mi">
ယထာ ဝါ ပန, မဟာရာဇ, ကောစိ ပုရိသော ဝနံ သောဓေတွာ ဘူမိံ နီဟရတိ, ‘တဿ သာ ဘူမီ’တိ ဇနော ဝေါဟရတိ, န စေသာ ဘူမိ တေန ပဝတ္တိတာ, တံ ဘူမိံ ကာရဏံ ကတွာ ဘူမိသာမိကော နာမ ဟောတိ; ဧဝမေဝ ခေါ, မဟာရာဇ, တထာဂတော သန္တံယေဝ မဂ္ဂံ လုဂ္ဂံ ပလုဂ္ဂံ ဂူဠှံ ပိဟိတံ ပဋိစ္ဆန္နံ အသဉ္စရဏံ ပညာယ သမ္ပဿမာနော ဥပ္ပါဒေသိ, သဉ္စရဏံ အကာသိ, တံကာရဏာ အာဟ—  ‘တထာဂတော, ဘိက္ခဝေ, အရဟံ သမ္မာသမ္ဗုဒ္ဓေါ အနုပ္ပန္နဿ မဂ္ဂဿ ဥပ္ပါဒေတာ’”တိ. “သာဓု, ဘန္တေ နာဂသေန, ဧဝမေတံ တထာ သမ္ပဋိစ္ဆာမီ”တိ.

</Paragraph>
</Division>

<Paragraph number="975" type="center" book="mi">
မဂ္ဂုပ္ပါဒနပဉှော စတုတ္ထော.
</Paragraph>