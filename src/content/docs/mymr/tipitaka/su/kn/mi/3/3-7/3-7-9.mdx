---
title: "3.7.9 ဥတ္တရကုရုကာဒိဂမနပဉှ"
tableOfContents: false
sidebar:
  order: 9
type: "tipitaka"
basket: "su"
book: "mi"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="102" book="mi" e="ch" v="28">

<Paragraph number="484" book="mi">
ရာဇာ အာဟ—  “ဘန္တေ နာဂသေန, အတ္ထိ ကောစိ, ယော ဣမိနာ သရီရေန ဥတ္တရကုရုံ ဝါ ဂစ္ဆေယျ, ဗြဟ္မလောကံ ဝါ, အညံ ဝါ ပန ဒီပန်”တိ? “အတ္ထိ, မဟာရာဇ, ယော ဣမိနာ စာတုမ္မဟာဘူတိကေန ကာယေန ဥတ္တရကုရုံ ဝါ ဂစ္ဆေယျ, ဗြဟ္မလောကံ ဝါ, အညံ ဝါ ပန ဒီပန်”တိ.
</Paragraph>

<Paragraph number="485" book="mi">
“ကထံ, ဘန္တေ နာဂသေန, ဣမိနာ စာတုမ္မဟာဘူတိကေန ကာယေန ဥတ္တရကုရုံ ဝါ ဂစ္ဆေယျ, ဗြဟ္မလောကံ ဝါ, အညံ ဝါ ပန ဒီပန်”တိ? “အဘိဇာနာသိ နု တွံ, မဟာရာဇ, ဣမိဿာ ပထဝိယာ ဝိဒတ္ထိံ ဝါ ရတနံ ဝါ လင်္ဃိတာ”တိ? “အာမ, ဘန္တေ, အဘိဇာနာမိ ‘အဟံ, ဘန္တေ နာဂသေန, အဋ္ဌပိ ရတနိယော လင်္ဃေမီ’”တိ. “ကထံ တွံ, မဟာရာဇ, အဋ္ဌပိ ရတနိယော လင်္ဃေသီ”တိ? “အဟဉှိ, ဘန္တေ, စိတ္တံ ဥပ္ပါဒေမိ ‘ဧတ္ထ နိပတိဿာမီ’တိ သဟ စိတ္တုပ္ပါဒေန ကာယော မေ လဟုကော ဟောတီ”တိ. “ဧဝမေဝ ခေါ, မဟာရာဇ, ဣဒ္ဓိမာ ဘိက္ခု စေတောဝသိပ္ပတ္တော ကာယံ စိတ္တေ သမာရောပေတွာ စိတ္တဝသေန ဝေဟာသံ ဂစ္ဆတီ”တိ.
</Paragraph>

<Paragraph number="486" book="mi">
“ကလ္လောသိ, ဘန္တေ နာဂသေနာ”တိ.

</Paragraph>
</Division>

<Paragraph number="487" type="center" book="mi">
ဥတ္တရကုရုကာဒိဂမနပဉှော နဝမော.
</Paragraph>