---
title: 7.3.5 ပဗ္ဗတင်္ဂပဉှ
tableOfContents: false
sidebar:
  order: 5
type: tipitaka
basket: su
book: mi
review:
  current: review
  updated: '2025-10-23T09:13:43.719941'
  updated_by: ''
  notes: ''
  history:
  - state: review
    date: '2025-10-23T09:13:43.719941'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="249" book="mi" e="ch" v="28">

<Paragraph number="1784" book="mi">
“ဘန္တေ နာဂသေန, ‘ပဗ္ဗတဿ ပဉ္စ အင်္ဂါနိ ဂဟေတဗ္ဗာနီ’တိ ယံ ဝဒေသိ, ကတမာနိ တာနိ ပဉ္စ အင်္ဂါနိ ဂဟေတဗ္ဗာနီ”တိ? “ယထာ, မဟာရာဇ, ပဗ္ဗတော အစလော အကမ္ပိတော အသမ္ပဝေဓီ; ဧဝမေဝ ခေါ, မဟာရာဇ, ယောဂိနာ ယောဂါဝစရေန သမ္မာနနေ ဝိမာနနေ သက္ကာရေ အသက္ကာရေ ဂရုကာရေ အဂရုကာရေ ယသေ အယသေ နိန္ဒာယ ပသံသာယ သုခေ ဒုက္ခေ ဣဋ္ဌာနိဋ္ဌေသု သဗ္ဗတ္ထ ရူပသဒ္ဒဂန္ဓရသဖောဋ္ဌဗ္ဗဓမ္မေသု ရဇနီယေသု န ရဇ္ဇိတဗ္ဗံ, ဒုဿနီယေသု န ဒုဿိတဗ္ဗံ, မုယှနီယေသု န မုယှိတဗ္ဗံ, န ကမ္ပိတဗ္ဗံ န စလိတဗ္ဗံ, ပဗ္ဗတေန ဝိယ အစလေန ဘဝိတဗ္ဗံ. ဣဒံ, မဟာရာဇ, ပဗ္ဗတဿ ပဌမံ အင်္ဂံ ဂဟေတဗ္ဗံ. ဘာသိတမ္ပေတံ, မဟာရာဇ, ဘဂဝတာ ဒေဝါတိဒေဝေန—
</Paragraph>

<Paragraph number="1785" type="verses" book="mi">
_‘သေလော ယထာ ဧကဃနော,_  
_ဝါတေန န သမီရတိ;_  
_ဧဝံ နိန္ဒာပသံသာသု,_  
_န သမိဉ္ဇန္တိ ပဏ္ဍိတာ’တိ._  

</Paragraph>

<Paragraph number="1786" book="mi">
ပုန စပရံ, မဟာရာဇ, ပဗ္ဗတော ထဒ္ဓေါ န ကေနစိ သံသဋ္ဌော; ဧဝမေဝ ခေါ, မဟာရာဇ, ယောဂိနာ ယောဂါဝစရေန ထဒ္ဓေန အသံသဋ္ဌေန ဘဝိတဗ္ဗံ, န ကေနစိ သံသဂ္ဂေါ ကရဏီယော. ဣဒံ, မဟာရာဇ, ပဗ္ဗတဿ ဒုတိယံ အင်္ဂံ ဂဟေတဗ္ဗံ. ဘာသိတမ္ပေတံ, မဟာရာဇ, ဘဂဝတာ ဒေဝါတိဒေဝေန—
</Paragraph>

<Paragraph number="1787" type="verses" book="mi">
_‘အသံသဋ္ဌံ ဂဟဋ္ဌေဟိ,_  
_အနာဂါရေဟိ စူဘယံ;_  
_အနောကသာရိမပ္ပိစ္ဆံ,_  
_တမဟံ ဗြူမိ ဗြာဟ္မဏန်’တိ._  

</Paragraph>

<Paragraph number="1788" book="mi">
ပုန စပရံ, မဟာရာဇ, ပဗ္ဗတေ ဗီဇံ န ဝိရူဟတိ; ဧဝမေဝ ခေါ, မဟာရာဇ, ယောဂိနာ ယောဂါဝစရေန သကမာနသေ ကိလေသာ န ဝိရူဟာပေတဗ္ဗာ. ဣဒံ, မဟာရာဇ, ပဗ္ဗတဿ တတိယံ အင်္ဂံ ဂဟေတဗ္ဗံ. ဘာသိတမ္ပေတံ, မဟာရာဇ, ထေရေန သုဘူတိနာ—
</Paragraph>

<Paragraph number="1789" type="verses" book="mi">
_‘ရာဂူပသံဟိတံ စိတ္တံ,_  
_ယဒါ ဥပ္ပဇ္ဇတေ မမ;_  
_သယံဝ ပစ္စဝေက္ခာမိ,_  
_ဧကဂ္ဂေါ တံ ဒမေမဟံ._  

</Paragraph>

<Paragraph number="1790" type="verses" book="mi">
_ရဇ္ဇသေ ရဇနီယေ စ,_  
_ဒုဿနီယေ စ ဒုဿသေ;_  
_မုယှသေ မောဟနီယေ စ,_  
_နိက္ခမဿု ဝနာ တုဝံ._  

</Paragraph>

<Paragraph number="1791" type="verses" book="mi">
_ဝိသုဒ္ဓါနံ အယံ ဝါသော,_  
_နိမ္မလာနံ တပဿိနံ;_  
_မာ ခေါ ဝိသုဒ္ဓံ ဒူသေသိ,_  
_နိက္ခမဿု ဝနာ တုဝန်’တိ._  

</Paragraph>

<Paragraph number="1792" book="mi">
ပုန စပရံ, မဟာရာဇ, ပဗ္ဗတော အစ္စုဂ္ဂတော; ဧဝမေဝ ခေါ, မဟာရာဇ, ယောဂိနာ ယောဂါဝစရေန ဉာဏစ္စုဂ္ဂတေန ဘဝိတဗ္ဗံ. ဣဒံ, မဟာရာဇ, ပဗ္ဗတဿ စတုတ္ထံ အင်္ဂံ ဂဟေတဗ္ဗံ. ဘာသိတမ္ပေတံ, မဟာရာဇ, ဘဂဝတာ ဒေဝါတိဒေဝေန—
</Paragraph>

<Paragraph number="1793" type="verses" book="mi">
_‘ပမာဒံ အပ္ပမာဒေန,_  
_ယဒါ နုဒတိ ပဏ္ဍိတော;_  
_ပညာပါသာဒမာရုယှ,_  
_အသောကော သောကိနိံ ပဇံ;_  
_ပဗ္ဗတဋ္ဌောဝ ဘူမဋ္ဌေ,_  
_ဓီရော ဗာလေ အဝေက္ခတီ’တိ._  

</Paragraph>

<Paragraph number="1794" book="mi">
ပုန စပရံ, မဟာရာဇ, ပဗ္ဗတော အနုန္နတော အနောနတော; ဧဝမေဝ ခေါ, မဟာရာဇ, ယောဂိနာ ယောဂါဝစရေန ဥန္နတာဝနတိ န ကရဏီယာ. ဣဒံ, မဟာရာဇ, ပဗ္ဗတဿ ပဉ္စမံ အင်္ဂံ ဂဟေတဗ္ဗံ. ဘာသိတမ္ပေတံ, မဟာရာဇ, ဥပါသိကာယ စူဠသုဘဒ္ဒါယ သကသမဏေ ပရိကိတ္တယမာနာယ—
</Paragraph>

<Paragraph number="1795" type="verses" book="mi">
_‘လာဘေန ဥန္နတော လောကော,_  
_အလာဘေန စ ဩနတော;_  
_လာဘာလာဘေန ဧကဋ္ဌာ,_  
_တာဒိသာ သမဏာ မမာ’”တိ._  


</Paragraph>
</Division>

<Paragraph number="1796" type="center" book="mi">
ပဗ္ဗတင်္ဂပဉှော ပဉ္စမော.
</Paragraph>