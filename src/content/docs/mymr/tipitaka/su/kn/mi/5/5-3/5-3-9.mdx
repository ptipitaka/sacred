---
title: 5.3.9 အဂ္ဂဂ္ဂသမဏပဉှ
tableOfContents: false
sidebar:
  order: 9
type: tipitaka
basket: su
book: mi
review:
  current: review
  updated: '2025-10-27T21:48:45.882337'
  updated_by: ''
  notes: ''
  history:
  - state: review
    date: '2025-10-27T21:48:45.882337'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="146" book="mi" e="ch" v="28">

<Paragraph number="829" book="mi">
“ဘန္တေ နာဂသေန, ဘာသိတမ္ပေတံ ဘဂဝတာ—  ‘အာသဝါနံ ခယာ သမဏော ဟောတီ’တိ. ပုန စ ဘဏိတံ—
</Paragraph>

<Paragraph number="830" type="verses" book="mi">
_‘စတုဗ္ဘိ ဓမ္မေဟိ သမင်္ဂိဘူတံ,_  
_တံ ဝေ နရံ သမဏံ အာဟု လောကေ’တိ._  

</Paragraph>

<Paragraph number="831" book="mi">
တတြိမေ စတ္တာရော ဓမ္မာ ခန္တိ အပ္ပါဟာရတာ ရတိဝိပ္ပဟာနံ အာကိဉ္စညံ. သဗ္ဗာနိ ပနေတာနိ အပရိက္ခီဏာသဝဿ သကိလေသဿေဝ ဟောန္တိ. ယဒိ, ဘန္တေ နာဂသေန, အာသဝါနံ ခယာ သမဏော ဟောတိ, တေန ဟိ ‘စတုဗ္ဘိ ဓမ္မေဟိ သမင်္ဂိဘူတံ, တံ ဝေ နရံ သမဏံ အာဟု လောကေ’တိ ယံ ဝစနံ, တံ မိစ္ဆာ. ယဒိ စတုဗ္ဘိ ဓမ္မေဟိ သမင်္ဂိဘူတော သမဏော ဟောတိ, တေန ဟိ ‘အာသဝါနံ ခယာ သမဏော ဟောတီ’တိ တမ္ပိ ဝစနံ မိစ္ဆာ, အယမ္ပိ ဥဘတော ကောဋိကော ပဉှော တဝါနုပ္ပတ္တော, သော တယာ နိဗ္ဗာဟိတဗ္ဗော”တိ.
</Paragraph>

<Paragraph number="832" book="mi">
“ဘာသိတမ္ပေတံ, မဟာရာဇ, ဘဂဝတာ ‘အာသဝါနံ ခယာ သမဏော ဟောတီ’တိ. ပုန စ ဘဏိတံ—  ‘စတုဗ္ဘိ ဓမ္မေဟိ သမင်္ဂိဘူတံ, တံ ဝေ နရံ သမဏံ အာဟု လောကေ’တိ. တဒိဒံ, မဟာရာဇ, ဝစနံ တေသံ တေသံ ပုဂ္ဂလာနံ ဂုဏဝသေန ဘဏိတံ—  ‘စတုဗ္ဘိ ဓမ္မေဟိ သမင်္ဂိဘူတံ, တံ ဝေ နရံ သမဏံ အာဟု လောကေ’တိ, ဣဒံ ပန နိရဝသေသဝစနံ ‘အာသဝါနံ ခယာ သမဏော ဟောတီ’တိ.
</Paragraph>

<Paragraph number="833" book="mi">
အပိ စ, မဟာရာဇ, ယေ ကေစိ ကိလေသူပသမာယ ပဋိပန္နာ, တေ သဗ္ဗေ ဥပါဒါယုပါဒါယ သမဏော ခီဏာသဝေါ အဂ္ဂမက္ခာယတိ. ယထာ, မဟာရာဇ, ယာနိ ကာနိစိ ဇလဇထလဇပုပ္ဖါနိ, ဝဿိကံ တေသံ အဂ္ဂမက္ခာယတိ, အဝသေသာနိ ယာနိ ကာနိစိ ဝိဝိဓာနိ ပုပ္ဖဇာတာနိ, သဗ္ဗာနိ တာနိ ပုပ္ဖါနိယေဝ, ဥပါဒါယုပါဒါယ ပန ဝဿိကံယေဝ ပုပ္ဖံ ဇနဿ ပတ္ထိတံ ပိဟယိတံ; ဧဝမေဝ ခေါ, မဟာရာဇ, ယေ ကေစိ ကိလေသူပသမာယ ပဋိပန္နာ, တေ သဗ္ဗေ ဥပါဒါယုပါဒါယ သမဏော ခီဏာသဝေါ အဂ္ဂမက္ခာယတိ.
</Paragraph>

<Paragraph number="834" book="mi">
ယထာ ဝါ ပန, မဟာရာဇ, သဗ္ဗဓညာနံ သာလိ အဂ္ဂမက္ခာယတိ, ယာ ကာစိ အဝသေသာ ဝိဝိဓာ ဓညဇာတိယော, တာ သဗ္ဗာ ဥပါဒါယုပါဒါယ ဘောဇနာနိ သရီရယာပနာယ, သာလိယေဝ တေသံ အဂ္ဂမက္ခာယတိ; ဧဝမေဝ ခေါ, မဟာရာဇ, ယေ ကေစိ ကိလေသူပသမာယ ပဋိပန္နာ, တေ သဗ္ဗေ ဥပါဒါယုပါဒါယ သမဏော ခီဏာသဝေါ အဂ္ဂမက္ခာယတီ”တိ. “သာဓု, ဘန္တေ နာဂသေန, ဧဝမေတံ တထာ သမ္ပဋိစ္ဆာမီ”တိ.

</Paragraph>
</Division>

<Paragraph number="835" type="center" book="mi">
အဂ္ဂဂ္ဂသမဏပဉှော နဝမော.
</Paragraph>