---
title: 3.1.3 ဝီမံသနပဉှ
tableOfContents: false
sidebar:
  order: 3
type: tipitaka
basket: su
book: mi
review:
  current: review
  updated: '2025-10-23T09:13:42.523366'
  updated_by: ''
  notes: ''
  history:
  - state: review
    date: '2025-10-23T09:13:42.523366'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="26" book="mi" e="ch" v="28">

<Paragraph number="105" book="mi">
ရာဇာ အာဟ—  “ဘန္တေ နာဂသေန, သလ္လပိဿသိ မယာ သဒ္ဓိန်”တိ? “သစေ တွံ, မဟာရာဇ, ပဏ္ဍိတဝါဒံ သလ္လပိဿသိ သလ္လပိဿာမိ, သစေ ပန ရာဇဝါဒံ သလ္လပိဿသိ န သလ္လပိဿာမီ”တိ. “ကထံ, ဘန္တေ နာဂသေန, ပဏ္ဍိတာ သလ္လပန္တီ”တိ? “ပဏ္ဍိတာနံ ခေါ, မဟာရာဇ, သလ္လာပေ အာဝေဌနမ္ပိ ကယိရတိ, နိဗ္ဗေဌနမ္ပိ ကယိရတိ, နိဂ္ဂဟောပိ ကယိရတိ, ပဋိကမ္မမ္ပိ ကယိရတိ, ဝိဿာသောပိ ကယိရတိ, ပဋိဝိဿာသောပိ ကယိရတိ, န စ တေန ပဏ္ဍိတာ ကုပ္ပန္တိ, ဧဝံ ခေါ, မဟာရာဇ, ပဏ္ဍိတာ သလ္လပန္တီ”တိ. “ကထံ ပန, ဘန္တေ, ရာဇာနော သလ္လပန္တီ”တိ? “ရာဇာနော ခေါ, မဟာရာဇ, သလ္လာပေ ဧကံ ဝတ္ထုံ ပဋိဇာနန္တိ, ယော တံ ဝတ္ထုံ ဝိလောမေတိ, တဿ ဒဏ္ဍံ အာဏာပေန္တိ ‘ဣမဿ ဒဏ္ဍံ ပဏေထာ’တိ, ဧဝံ ခေါ, မဟာရာဇ, ရာဇာနော သလ္လပန္တီ”တိ. “ပဏ္ဍိတဝါဒါဟံ, ဘန္တေ, သလ္လပိဿာမိ, နော ရာဇဝါဒံ, ဝိဿဋ္ဌော ဘဒန္တော သလ္လပတု ယထာ ဘိက္ခုနာ ဝါ သာမဏေရေန ဝါ ဥပါသကေန ဝါ အာရာမိကေန ဝါ သဒ္ဓိံ သလ္လပတိ, ဧဝံ ဝိဿဋ္ဌော ဘဒန္တော သလ္လပတု မာ ဘာယတူ”တိ. “သုဋ္ဌု, မဟာရာဇာ”တိ ထေရော အဗ္ဘာနုမောဒိ.
</Paragraph>

<Paragraph number="106" book="mi">
ရာဇာ အာဟ—  “ဘန္တေ နာဂသေန, ပုစ္ဆိဿာမီ”တိ. “ပုစ္ဆ, မဟာရာဇာ”တိ. “ပုစ္ဆိတောသိ မေ, ဘန္တေ”တိ. “ဝိသဇ္ဇိတံ, မဟာရာဇာ”တိ. “ကိံ ပန, ဘန္တေ, တယာ ဝိသဇ္ဇိတန်”တိ? “ကိံ ပန, မဟာရာဇ, တယာ ပုစ္ဆိတန်”တိ.

</Paragraph>
</Division>

<Paragraph number="107" type="center" book="mi">
ဝီမံသနပဉှော တတိယော.
</Paragraph>