---
title: "7.1.2 ကုက္ကုဋင်္ဂပဉှ"
tableOfContents: false
sidebar:
  order: 2
type: "tipitaka"
basket: "su"
book: "mi"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="226" book="mi" e="ch" v="28">

<Paragraph number="1660" book="mi">
“ဘန္တေ နာဂသေန, ‘ကုက္ကုဋဿ ပဉ္စ အင်္ဂါနိ ဂဟေတဗ္ဗာနီ’တိ ယံ ဝဒေသိ, ကတမာနိ တာနိ ပဉ္စ အင်္ဂါနိ ဂဟေတဗ္ဗာနီ”တိ? “ယထာ, မဟာရာဇ, ကုက္ကုဋော ကာလေန သမယေန ပဋိသလ္လီယတိ; ဧဝမေဝ ခေါ, မဟာရာဇ, ယောဂိနာ ယောဂါဝစရေန ကာလေန သမယေနေဝ စေတိယင်္ဂဏံ သမ္မဇ္ဇိတွာ ပါနီယံ ပရိဘောဇနီယံ ဥပဋ္ဌပေတွာ သရီရံ ပဋိဇဂ္ဂိတွာ နဟာယိတွာ စေတိယံ ဝန္ဒိတွာ ဝုဍ္ဎာနံ ဘိက္ခူနံ ဒဿနာယ ဂန္တွာ ကာလေန သမယေန သုညာဂါရံ ပဝိသိတဗ္ဗံ. ဣဒံ, မဟာရာဇ, ကုက္ကုဋဿ ပဌမံ အင်္ဂံ ဂဟေတဗ္ဗံ.
</Paragraph>

<Paragraph number="1661" book="mi">
ပုန စပရံ, မဟာရာဇ, ကုက္ကုဋော ကာလေန သမယေနေဝ ဝုဋ္ဌာတိ; ဧဝမေဝ ခေါ, မဟာရာဇ, ယောဂိနာ ယောဂါဝစရေန ကာလေန သမယေနေဝ ဝုဋ္ဌဟိတွာ စေတိယင်္ဂဏံ သမ္မဇ္ဇိတွာ ပါနီယံ ပရိဘောဇနီယံ ဥပဋ္ဌပေတွာ သရီရံ ပဋိဇဂ္ဂိတွာ စေတိယံ ဝန္ဒိတွာ ပုနဒေဝ သုညာဂါရံ ပဝိသိတဗ္ဗံ. ဣဒံ, မဟာရာဇ, ကုက္ကုဋဿ ဒုတိယံ အင်္ဂံ ဂဟေတဗ္ဗံ.
</Paragraph>

<Paragraph number="1662" book="mi">
ပုန စပရံ, မဟာရာဇ, ကုက္ကုဋော ပထဝိံ ခဏိတွာ ခဏိတွာ အဇ္ဈောဟာရံ အဇ္ဈောဟရတိ; ဧဝမေဝ ခေါ, မဟာရာဇ, ယောဂိနာ ယောဂါဝစရေန ပစ္စဝေက္ခိတွာ ပစ္စဝေက္ခိတွာ အဇ္ဈောဟာရံ အဇ္ဈောဟရိတဗ္ဗံ ‘နေဝ ဒဝါယ န မဒါယ န မဏ္ဍနာယ န ဝိဘူသနာယ, ယာဝဒေဝ ဣမဿ ကာယဿ ဌိတိယာ ယာပနာယ ဝိဟိံသူပရတိယာ ဗြဟ္မစရိယာနုဂ္ဂဟာယ, ဣတိ ပုရာဏဉ္စ ဝေဒနံ ပဋိဟင်္ခါမိ နဝဉ္စ ဝေဒနံ န ဥပ္ပါဒေဿာမိ, ယာတြာ စ မေ ဘဝိဿတိ အနဝဇ္ဇတာ စ ဖာသုဝိဟာရော စာ’တိ. ဣဒံ, မဟာရာဇ, ကုက္ကုဋဿ တတိယံ အင်္ဂံ ဂဟေတဗ္ဗံ. ဘာသိတမ္ပေတံ, မဟာရာဇ, ဘဂဝတာ ဒေဝါတိဒေဝေန—
</Paragraph>

<Paragraph number="1663" type="verses" book="mi">
_‘ကန္တာရေ ပုတ္တမံသံဝ,_  
_အက္ခဿဗ္ဘဉ္ဇနံ ယထာ;_  
_ဧဝံ အာဟရိ အာဟာရံ,_  
_ယာပနတ္ထမမုစ္ဆိတော’တိ._  

</Paragraph>

<Paragraph number="1664" book="mi">
ပုန စပရံ, မဟာရာဇ, ကုက္ကုဋော သစက္ခုကောပိ ရတ္တိံ အန္ဓော ဟောတိ; ဧဝမေဝ ခေါ, မဟာရာဇ, ယောဂိနာ ယောဂါဝစရေန အနန္ဓေနေဝ အန္ဓေန ဝိယ ဘဝိတဗ္ဗံ, အရညေပိ ဂေါစရဂါမေ ပိဏ္ဍာယ စရန္တေနပိ ရဇနီယေသု ရူပသဒ္ဒဂန္ဓရသဖောဋ္ဌဗ္ဗဓမ္မေသု အန္ဓေန ဗဓိရေန မူဂေန ဝိယ ဘဝိတဗ္ဗံ, န နိမိတ္တံ ဂဟေတဗ္ဗံ, နာနုဗျဉ္ဇနံ ဂဟေတဗ္ဗံ. ဣဒံ, မဟာရာဇ, ကုက္ကုဋဿ စတုတ္ထံ အင်္ဂံ ဂဟေတဗ္ဗံ. ဘာသိတမ္ပေတံ, မဟာရာဇ, ထေရေန မဟာကစ္စာယနေန—
</Paragraph>

<Paragraph number="1665" type="verses" book="mi">
_‘စက္ခုမာဿ ယထာ အန္ဓော,_  
_သောတဝါ ဗဓိရော ယထာ;_  
_ပညဝါဿ ယထာ မူဂေါ,_  
_ဗလဝါ ဒုဗ္ဗလောရိဝ;_  
_အတ္တအတ္ထေ သမုပ္ပန္နေ,_  
_သယေထ မတသာယိကန်’တိ._  

</Paragraph>

<Paragraph number="1666" book="mi">
ပုန စပရံ, မဟာရာဇ, ကုက္ကုဋော လေဍ္ဍုဒဏ္ဍလဂုဠမုဂ္ဂရေဟိ ပရိပါတိယန္တောပိ သကံ ဂေဟံ န ဝိဇဟတိ; ဧဝမေဝ ခေါ, မဟာရာဇ, ယောဂိနာ ယောဂါဝစရေန စီဝရကမ္မံ ကရောန္တေနပိ နဝကမ္မံ ကရောန္တေနပိ ဝတ္တပ္ပဋိဝတ္တံ ကရောန္တေနပိ ဥဒ္ဒိသန္တေနပိ ဥဒ္ဒိသာပေန္တေနပိ ယောနိသော မနသိကာရော န ဝိဇဟိတဗ္ဗော, သကံ ခေါ ပနေတံ, မဟာရာဇ, ယောဂိနော ဂေဟံ, ယဒိဒံ ယောနိသော မနသိကာရော. ဣဒံ, မဟာရာဇ, ကုက္ကုဋဿ ပဉ္စမံ အင်္ဂံ ဂဟေတဗ္ဗံ. ဘာသိတမ္ပေတံ, မဟာရာဇ, ဘဂဝတာ ဒေဝါတိဒေဝေန ‘ကော စ, ဘိက္ခဝေ, ဘိက္ခုနော ဂေါစရော သကော ပေတ္တိကော ဝိသယော? ယဒိဒံ စတ္တာရော သတိပဋ္ဌာနာ’တိ. ဘာသိတမ္ပေတံ, မဟာရာဇ, ထေရေန သာရိပုတ္တေန ဓမ္မသေနာပတိနာပိ—
</Paragraph>

<Paragraph number="1667" type="verses" book="mi">
_‘ယထာ သုဒန္တော မာတင်္ဂေါ,_  
_သကံ သောဏ္ဍံ န မဒ္ဒတိ;_  
_ဘက္ခာဘက္ခံ ဝိဇာနာတိ,_  
_အတ္တနော ဝုတ္တိကပ္ပနံ._  

</Paragraph>

<Paragraph number="1668" type="verses" book="mi">
_တထေဝ ဗုဒ္ဓပုတ္တေန,_  
_အပ္ပမတ္တေန ဝါ ပန;_  
_ဇိနဝစနံ န မဒ္ဒိတဗ္ဗံ,_  
_မနသိကာရဝရုတ္တမန်’”တိ._  


</Paragraph>
</Division>

<Paragraph number="1669" type="center" book="mi">
ကုက္ကုဋင်္ဂပဉှော ဒုတိယော.
</Paragraph>