---
title: "7.7.4 ခေတ္တင်္ဂပဉှ"
tableOfContents: false
sidebar:
  order: 4
type: "tipitaka"
basket: "su"
book: "mi"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="288" book="mi" e="ch" v="28">

<Paragraph number="1999" book="mi">
“ဘန္တေ နာဂသေန, ‘ခေတ္တဿ တီဏိ အင်္ဂါနိ ဂဟေတဗ္ဗာနီ’တိ ယံ ဝဒေသိ, ကတမာနိ တာနိ တီဏိ အင်္ဂါနိ ဂဟေတဗ္ဗာနီ”တိ? “ယထာ, မဟာရာဇ, ခေတ္တံ မာတိကာသမ္ပန္နံ ဟောတိ; ဧဝမေဝ ခေါ, မဟာရာဇ, ယောဂိနာ ယောဂါဝစရေန သုစရိတဝတ္တပ္ပဋိဝတ္တမာတိကာသမ္ပန္နေန ဘဝိတဗ္ဗံ. ဣဒံ, မဟာရာဇ, ခေတ္တဿ ပဌမံ အင်္ဂံ ဂဟေတဗ္ဗံ.
</Paragraph>

<Paragraph number="2000" book="mi">
ပုန စပရံ, မဟာရာဇ, ခေတ္တံ မရိယာဒါသမ္ပန္နံ ဟောတိ, တာယ စ မရိယာဒါယ ဥဒကံ ရက္ခိတွာ ဓညံ ပရိပါစေတိ; ဧဝမေဝ ခေါ, မဟာရာဇ, ယောဂိနာ ယောဂါဝစရေန သီလဟိရိမရိယာဒါသမ္ပန္နေန ဘဝိတဗ္ဗံ, တာယ စ သီလဟိရိမရိယာဒါယ သာမညံ ရက္ခိတွာ စတ္တာရိ သာမညဖလာနိ ဂဟေတဗ္ဗာနိ. ဣဒံ, မဟာရာဇ, ခေတ္တဿ ဒုတိယံ အင်္ဂံ ဂဟေတဗ္ဗံ.
</Paragraph>

<Paragraph number="2001" book="mi">
ပုန စပရံ, မဟာရာဇ, ခေတ္တံ ဥဋ္ဌာနသမ္ပန္နံ ဟောတိ, ကဿကဿ ဟာသဇနကံ အပ္ပမ္ပိ ဗီဇံ ဝုတ္တံ ဗဟု ဟောတိ, ဗဟု ဝုတ္တံ ဗဟုတရံ ဟောတိ; ဧဝမေဝ ခေါ, မဟာရာဇ, ယောဂိနာ ယောဂါဝစရေန ဥဋ္ဌာနသမ္ပန္နေန ဝိပုလဖလဒါယိနာ ဘဝိတဗ္ဗံ, ဒါယကာနံ ဟာသဇနကေန ဘဝိတဗ္ဗံ, ယထာ အပ္ပံ ဒိန္နံ ဗဟု ဟောတိ, ဗဟု ဒိန္နံ ဗဟုတရံ ဟောတိ. ဣဒံ, မဟာရာဇ, ခေတ္တဿ တတိယံ အင်္ဂံ ဂဟေတဗ္ဗံ. ဘာသိတမ္ပေတံ, မဟာရာဇ, ထေရေန ဥပါလိနာ ဝိနယဓရေန—
</Paragraph>

<Paragraph number="2002" type="verses" book="mi">
_‘ခေတ္တူပမေန ဘဝိတဗ္ဗံ,_  
ဥဋ္ဌာနဝိပုလဒါယိနာ;_  
_ဧသ ခေတ္တဝရော နာမ,_  
_ယော ဒဒါတိ ဝိပုလံ ဖလန်’”တိ._  


</Paragraph>
</Division>

<Paragraph number="2003" type="center" book="mi">
ခေတ္တင်္ဂပဉှော စတုတ္ထော.
</Paragraph>