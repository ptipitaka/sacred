---
title: "6.4.2 ဓုတင်္ဂပဉှ"
tableOfContents: false
sidebar:
  order: 2
type: "tipitaka"
basket: "su"
book: "mi"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="211" book="mi">

<Paragraph number="1477" type="verses" book="mi">
_“ပဿတာရညကေ ဘိက္ခူ,_  
_အဇ္ဈောဂါဠှေ ဓုတေ ဂုဏေ;_  
_ပုန ပဿတိ ဂိဟီ ရာဇာ,_  
_အနာဂါမိဖလေ ဌိတေ._  

</Paragraph>

<Paragraph number="1478" book="mi">
ဥဘောပိ တေ ဝိလောကေတွာ,_  
ဥပ္ပဇ္ဇိ သံသယော မဟာ;_  
_ဗုဇ္ဈေယျ စေ ဂိဟီ ဓမ္မေ,_  
_ဓုတင်္ဂံ နိပ္ဖလံ သိယာ._  

</Paragraph>

<Paragraph number="1479" type="verses" book="mi">
_ပရဝါဒိဝါဒမထနံ,_  
_နိပုဏံ ပိဋကတ္တယေ;_  
_ဟန္ဒ ပုစ္ဆေ ကထိသေဋ္ဌံ,_  
_သော မေ ကင်္ခံ ဝိနေဿတီ”တိ._  

</Paragraph>

<Paragraph number="1480" book="mi">
အထ ခေါ မိလိန္ဒော ရာဇာ ယေနာယသ္မာ နာဂသေနော တေနုပသင်္ကမိ, ဥပသင်္ကမိတွာ အာယသ္မန္တံ နာဂသေနံ အဘိဝါဒေတွာ ဧကမန္တံ နိသီဒိ, ဧကမန္တံ နိသိန္နော ခေါ မိလိန္ဒော ရာဇာ အာယသ္မန္တံ နာဂသေနံ ဧတဒဝေါစ—  “ဘန္တေ နာဂသေန, အတ္ထိ ကောစိ ဂိဟီ အဂါရိကော ကာမဘောဂီ ပုတ္တဒါရသမ္ဗာဓသယနံ အဇ္ဈာဝသန္တော ကာသိကစန္ဒနံ ပစ္စနုဘောန္တော မာလာဂန္ဓဝိလေပနံ ဓာရယန္တော ဇာတရူပရဇတံ သာဒိယန္တော မဏိမုတ္တာကဉ္စနဝိစိတ္တမောဠိဗဒ္ဓေါ ယေန သန္တံ ပရမတ္ထံ နိဗ္ဗာနံ သစ္ဆိကတန်”တိ?
</Paragraph>

<Paragraph number="1481" book="mi">
“န, မဟာရာဇ, ဧကညေဝ သတံ န ဒွေ သတာနိ န တီဏိ စတ္တာရိ ပဉ္စ သတာနိ န သဟဿံ န သတသဟဿံ န ကောဋိသတံ န ကောဋိသဟဿံ န ကောဋိသတသဟဿံ, တိဋ္ဌတု, မဟာရာဇ, ဒသန္နံ ဝီသတိယာ သတဿ သဟဿဿ အဘိသမယော, ကတမေန တေ ပရိယာယေန အနုယောဂံ ဒမ္မီ”တိ.
</Paragraph>

<Paragraph number="1482" book="mi">
“တွမေဝေတံ ဗြူဟီ”တိ. “တေန ဟိ တေ, မဟာရာဇ, ကထယိဿာမိ သတေန ဝါ သဟဿေန ဝါ သတသဟဿေန ဝါ ကောဋိယာ ဝါ ကောဋိသတေန ဝါ ကောဋိသဟဿေန ဝါ ကောဋိသတသဟဿေန ဝါ, ယာ ကာစိ နဝင်္ဂေ ဗုဒ္ဓဝစနေ သလ္လေခိတာစာရပ္ပဋိပတ္တိဓုတဝရင်္ဂဂုဏနိဿိတာ ကထာ, တာ သဗ္ဗာ ဣဓ သမောသရိဿန္တိ. ယထာ, မဟာရာဇ, နိန္နုန္နတသမဝိသမထလာထလဒေသဘာဂေ အဘိဝုဋ္ဌံ ဥဒကံ, သဗ္ဗံ တံ တတော ဝိနိဂဠိတွာ မဟောဒဓိံ သာဂရံ သမောသရတိ; ဧဝမေဝ ခေါ, မဟာရာဇ, သမ္ပာဒကေ သတိ ယာ ကာစိ နဝင်္ဂေ ဗုဒ္ဓဝစနေ သလ္လေခိတာစာရပ္ပဋိပတ္တိဓုတင်္ဂဂုဏဓရနိဿိတာ ကထာ, တာ သဗ္ဗာ ဣဓ သမောသရိဿန္တိ.
</Paragraph>

<Paragraph number="1483" book="mi">
မယှမ္ပေတ္ထ, မဟာရာဇ, ပရိဗျတ္တတာယ ဗုဒ္ဓိယာ ကာရဏပရိဒီပနံ သမောသရိဿတိ, တေနေသော အတ္ထော သုဝိဘတ္တော ဝိစိတ္တော ပရိပုဏ္ဏော ပရိသုဒ္ဓေါ သမာနီတော ဘဝိဿတိ. ယထာ, မဟာရာဇ, ကုသလော လေခါစရိယော အနုသိဋ္ဌော လေခံ ဩသာရေန္တော အတ္တနော ဗျတ္တတာယ ဗုဒ္ဓိယာ ကာရဏပရိဒီပနေန လေခံ ပရိပူရေတိ, ဧဝံ သာ လေခါ သမတ္တာ ပရိပုဏ္ဏာ အနူနိကာ ဘဝိဿတိ. ဧဝမေဝ မယှမ္ပေတ္ထ ပရိဗျတ္တတာယ ဗုဒ္ဓိယာ ကာရဏပရိဒီပနံ သမောသရိဿတိ, တေနေသော အတ္ထော သုဝိဘတ္တော ဝိစိတ္တော ပရိပုဏ္ဏော ပရိသုဒ္ဓေါ သမာနီတော ဘဝိဿတိ.
</Paragraph>

</Division>
<Division number="212" book="mi">

<Paragraph number="1484" book="mi">
နဂရေ, မဟာရာဇ, သာဝတ္ထိယာ ပဉ္စကောဋိမတ္တာ အရိယသာဝကာ ဘဂဝတော ဥပါသကော်ပါသိကာယော သတ္တပဏ္ဏာသသဟဿာနိ တီဏိ စ သတသဟဿာနိ အနာဂါမိဖလေ ပတိဋ္ဌိတာ, တေ သဗ္ဗေပိ ဂိဟီယေဝ, န ပဗ္ဗဇိတာ. ပုန တတ္ထေဝ ကဏ္ဍမ္ဗမူလေ ယမကပါဋိဟာရိယေ ဝီသတိ ပါဏကောဋိယော အဘိသမိံသု, ပုန စူဠရာဟုလောဝါဒေ, မဟာမင်္ဂလသုတ္တန္တေ, သမစိတ္တပရိယာယေ, ပရာဘဝသုတ္တန္တေ, ပုရာဘေဒသုတ္တန္တေ, ကလဟဝိဝါဒသုတ္တန္တေ, စူဠဗျူဟသုတ္တန္တေ, မဟာဗျူဟသုတ္တန္တေ, တုဝဋကသုတ္တန္တေ, သာရိပုတ္တသုတ္တန္တေ ဂဏနပထမတီတာနံ ဒေဝတာနံ ဓမ္မာဘိသမယော အဟောသိ.
</Paragraph>

<Paragraph number="1485" book="mi">
နဂရေ ရာဇဂဟေ ပညာသသဟဿာနိ တီဏိ စ သတသဟဿာနိ အရိယသာဝကာ ဘဂဝတော ဥပါသကော်ပါသိကာယော, ပုန တတ္ထေဝ ဓနပါလဟတ္ထိနာဂဒမနေ နဝုတိ ပါဏကောဋိယော, ပါရာယနသမာဂမေ ပါသာဏကစေတိယေ စုဒ္ဒသ ပါဏကောဋိယော, ပုန ဣန္ဒသာလဂုဟာယံ အသီတိ ဒေဝတာကောဋိယော, ပုန ဗာရာဏသိယံ ဣသိပတနေ မိဂဒါယေ ပဌမေ ဓမ္မဒေသနေ အဋ္ဌာရသ ဗြဟ္မကောဋိယော အပရိမာဏာ စ ဒေဝတာယော, ပုန တာဝတိံသဘဝနေ ပဏ္ဍုကမ္ဗလသိလာယံ အဘိဓမ္မဒေသနာယ အသီတိ ဒေဝတာကောဋိယော, ဒေဝေါရောဟဏေ သင်္ကဿနဂရဒွါရေ လောကဝိဝရဏပါဋိဟာရိယေ ပသန္နာနံ နရမရူနံ တိံသ ကောဋိယော အဘိသမိံသု.
</Paragraph>

<Paragraph number="1486" book="mi">
ပုန သက္ကေသု ကပိလဝတ္ထုသ္မိံ နိဂြေါဓာရာမေ ဗုဒ္ဓဝံသဒေသနာယ မဟာသမယသုတ္တန္တဒေသနာယ စ ဂဏနပထမတီတာနံ ဒေဝတာနံ ဓမ္မာဘိသမယော အဟောသိ. ပုန သုမနမာလာကာရသမာဂမေ, ဂရဟဒိန္နသမာဂမေ, အာနန္ဒသေဋ္ဌိသမာဂမေ, ဇမ္ဗုကာဇီဝကသမာဂမေ, မဏ္ဍုကဒေဝပုတ္တသမာဂမေ, မဋ္ဌကုဏ္ဍလိဒေဝပုတ္တသမာဂမေ, သုလသာနဂရသောဘိနိသမာဂမေ, သိရိမာနဂရသောဘိနိသမာဂမေ, ပေသကာရဓီတုသမာဂမေ, စူဠသုဘဒ္ဒါသမာဂမေ, သာကေတဗြာဟ္မဏဿ အာဠာဟနဒဿနသမာဂမေ, သူနာပရန္တကသမာဂမေ, သက္ကပဉှသမာဂမေ, တိရောကုဋ္ဋသမာဂမေ, ရတနသုတ္တသမာဂမေ ပစ္စေကံ စတုရာသီတိယာ ပါဏသဟဿာနံ ဓမ္မာဘိသမယော အဟောသိ, ယာဝတာ, မဟာရာဇ, ဘဂဝါ လောကေ အဋ္ဌာသိ, တာဝ တီသု မဏ္ဍလေသု သောဠသသု မဟာဇနပဒေသု ယတ္ထ ယတ္ထ ဘဂဝါ ဝိဟာသိ, တတ္ထ တတ္ထ ယေဘုယျေန ဒွေ တယော စတ္တာရော ပဉ္စ သတံ သဟဿံ သတသဟဿံ ဒေဝါ စ မနုဿာ စ သန္တံ ပရမတ္ထံ နိဗ္ဗာနံ သစ္ဆိကရိံသု. ယေ တေ, မဟာရာဇ, ဒေဝါ ဂိဟီယေဝ, န တေ ပဗ္ဗဇိတာ, ဧတာနိ စေဝ, မဟာရာဇ, အညာနိ စ အနေကာနိ ဒေဝတာကောဋိသတသဟဿာနိ ဂိဟီ အဂါရိကာ ကာမဘောဂိနော သန္တံ ပရမတ္ထံ နိဗ္ဗာနံ သစ္ဆိကရိံသူ”တိ.
</Paragraph>

</Division>
<Division number="213" book="mi">

<Paragraph number="1487" book="mi">
“ယဒိ, ဘန္တေ နာဂသေန, ဂိဟီ အဂါရိကာ ကာမဘောဂိနော သန္တံ ပရမတ္ထံ နိဗ္ဗာနံ သစ္ဆိကရောန္တိ, အထ ဣမာနိ ဓုတင်္ဂါနိ ကိမတ္ထံ သာဓေန္တိ, တေန ကာရဏေန ဓုတင်္ဂါနိ အကိစ္စကရာနိ ဟောန္တိ. ယဒိ, ဘန္တေ နာဂသေန, ဝိနာ မန္တောသဓေဟိ ဗျာဓယော ဝူပသမန္တိ, ကိံ ဝမနဝိရေစနာဒိနာ သရီရဒုဗ္ဗလကရဏေန? ယဒိ မုဋ္ဌီဟိ ပဋိသတ္တုနိဂ္ဂဟော ဘဝတိ, ကိံ အသိသတ္တိသရဓနုကောဒဏ္ဍလဂုဠမုဂ္ဂရေဟိ? ယဒိ ဂဏ္ဌိကုဋိလသုသိရကဏ္ဋလတာသာခါ အာလမ္ဗိတွာ ရုက္ခမဘိရူဟနံ ဘဝတိ, ကိံ ဒီဃဒဠှနိဿေဏိပရိယေသနေန? ယဒိ ထဏ္ဍိလသေယျာယ ဓာတုသမတာ ဘဝတိ, ကိံ သုခသမ္ဖဿမဟတိမဟာသိရိသယနပရိယေသနေန? ယဒိ ဧကကော သာသင်္ကသပ္ပဋိဘယဝိသမကန္တာရတရဏသမတ္ထော ဘဝတိ, ကိံ သန္နဒ္ဓသဇ္ဇမဟတိမဟာသတ္ထပရိယေသနေန? ယဒိ နဒိသရံ ဗာဟုနာ တရိတုံ သမတ္ထော ဘဝတိ, ကိံ ဓုဝသေတုနာဝါပရိယေသနေန? ယဒိ သကသန္တကေန ဃာသစ္ဆာဒနံ ကာတုံ ပဟောတိ, ကိံ ပရူပသေဝနပိယသမုလ္လာပပစ္ဆာပုရေဓာဝနေန? ယဒိ အခါတတဠာကေ ဥဒကံ လဘတိ, ကိံ ဥဒပါနတဠာကပေါက္ခရဏိခဏနေန? ဧဝမေဝ ခေါ, ဘန္တေ နာဂသေန, ယဒိ ဂိဟီ အဂါရိကာ ကာမဘောဂိနော သန္တံ ပရမတ္ထံ နိဗ္ဗာနံ သစ္ဆိကရောန္တိ, ကိံ ဓုတဂုဏဝရသမာဒိယနေနာ”တိ?
</Paragraph>

</Division>
<Division number="214" book="mi">

<Paragraph number="1488" book="mi">
“အဋ္ဌဝီသတိ ခေါ ပနိမေ, မဟာရာဇ, ဓုတင်္ဂဂုဏာ ယထာဘုစ္စဂုဏာ, ယေဟိ ဂုဏေဟိ ဓုတင်္ဂါနိ သဗ္ဗဗုဒ္ဓါနံ ပိဟယိတာနိ ပတ္ထိတာနိ. ကတမေ အဋ္ဌဝီသတိ? ဣဓ, မဟာရာဇ, ဓုတင်္ဂံ သုဒ္ဓါဇီဝံ သုခဖလံ အနဝဇ္ဇံ န ပရဒုက္ခာပနံ အဘယံ အသမ္ပီဠနံ ဧကန္တဝဍ္ဎိကံ အပရိဟာနိယံ အမာယံ အာရက္ခာ ပတ္ထိတဒဒံ သဗ္ဗသတ္တဒမနံ သံဝရဟိတံ ပတိရူပံ အနိဿိတံ ဝိပ္ပမုတ္တံ ရာဂက္ခယံ ဒေါသက္ခယံ မောဟက္ခယံ မာနပ္ပဟာနံ ကုဝိတက္ကစ္ဆေဒနံ ကင်္ခါဝိတရဏံ ကောသဇ္ဇဝိဒ္ဓံသနံ အရတိပ္ပဟာနံ ခမနံ အတုလံ အပ္ပမာဏံ သဗ္ဗဒုက္ခက္ခယဂမနံ, ဣမေ ခေါ, မဟာရာဇ, အဋ္ဌဝီသတိ ဓုတင်္ဂဂုဏာ ယထာဘုစ္စဂုဏာ ယေဟိ ဂုဏေဟိ ဓုတင်္ဂါနိ သဗ္ဗဗုဒ္ဓါနံ ပိဟယိတာနိ ပတ္ထိတာနိ.
</Paragraph>

<Paragraph number="1489" book="mi">
ယေ ခေါ တေ, မဟာရာဇ, ဓုတဂုဏေ သမ္မာ ဥပသေဝန္တိ, တေ အဋ္ဌာရသဟိ ဂုဏေဟိ သမုပေတာ ဘဝန္တိ. ကတမေဟိ အဋ္ဌာရသဟိ? အာစာရော တေသံ သုဝိသုဒ္ဓေါ ဟောတိ, ပဋိပဒါ သုပူရိတာ ဟောတိ, ကာယိကံ ဝါစသိကံ သုရက္ခိတံ ဟောတိ, မနောသမာစာရော သုဝိသုဒ္ဓေါ ဟောတိ, ဝီရိယံ သုပဂ္ဂဟိတံ ဟောတိ, ဘယံ ဝူပသမ္မတိ, အတ္တာနုဒိဋ္ဌိဗျပဂတာ ဟောတိ, အာဃာတော ဥပရတော ဟောတိ, မေတ္တာ ဥပဋ္ဌိတာ ဟောတိ, အာဟာရော ပရိညာတော ဟောတိ, သဗ္ဗသတ္တာနံ ဂရုကတော ဟောတိ, ဘောဇနေ မတ္တညူ ဟောတိ, ဇာဂရိယမနုယုတ္တော ဟောတိ, အနိကေတော ဟောတိ, ယတ္ထ ဖာသု တတ္ထ ဝိဟာရီ ဟောတိ, ပါပဇေဂုစ္ဆီ ဟောတိ, ဝိဝေကာရာမော ဟောတိ, သတတံ အပ္ပမတ္တော ဟောတိ, ယေ တေ, မဟာရာဇ, ဓုတဂုဏေ သမ္မာ ဥပသေဝန္တိ, တေ ဣမေဟိ အဋ္ဌာရသဟိ ဂုဏေဟိ သမုပေတာ ဘဝန္တိ.
</Paragraph>

</Division>
<Division number="215" book="mi">

<Paragraph number="1490" book="mi">
ဒသ ဣမေ, မဟာရာဇ, ပုဂ္ဂလာ ဓုတဂုဏာရဟာ. ကတမေ ဒသ? သဒ္ဓေါ ဟောတိ ဟိရိမာ ဓိတိမာ အကုဟော အတ္ထဝသီ အလောလော သိက္ခာကာမော ဒဠှသမာဒါနော အနုဇ္ဈာနဗဟုလော မေတ္တာဝိဟာရီ, ဣမေ ခေါ, မဟာရာဇ, ဒသ ပုဂ္ဂလာ ဓုတဂုဏာရဟာ.
</Paragraph>

<Paragraph number="1491" book="mi">
ယေ တေ, မဟာရာဇ, ဂိဟီ အဂါရိကာ ကာမဘောဂိနော သန္တံ ပရမတ္ထံ နိဗ္ဗာနံ သစ္ဆိကရောန္တိ, သဗ္ဗေ တေ ပုရိမာသု ဇာတီသု တေရသသု ဓုတဂုဏေသု ကတူပါသနာ ကတဘူမိကမ္မာ, တေ တတ္ထ စာရဉ္စ ပဋိပတ္တိဉ္စ သောဓယိတွာ အဇ္ဇေတရဟိ ဂိဟီယေဝ သန္တာ သန္တံ ပရမတ္ထံ နိဗ္ဗာနံ သစ္ဆိကရောန္တိ.
</Paragraph>

<Paragraph number="1492" book="mi">
ယထာ, မဟာရာဇ, ကုသလော ဣဿာသော အန္တေဝါသိကေ ပဌမံ တာဝ ဥပါသနသာလာယံ စာပဘေဒစာပါရောပနဂ္ဂဟဏမုဋ္ဌိပ္ပဋိပီဠနအင်္ဂုလိဝိနာမနပါဒဌပနသရဂ္ဂဟဏသန္နဟနအာကဍ္ဎနသန္ဓာရဏလက္ခနိယမနခိပနေ တိဏပုရိသကဆကဏတိဏပလာလမတ္တိကာပုဉ္ဇဖလကလက္ခဝေဓေ အနုသိက္ခာပေတွာ ရညော သန္တိကေ ဥပါသနံ အာရာဓယိတွာ အာဇညရထဂဇတုရင်္ဂဓနဓညဟိရညသုဝဏ္ဏဒါသိဒါသဘရိယဂါမဝရံ လဘတိ; ဧဝမေဝ ခေါ, မဟာရာဇ, ယေ တေ ဂိဟီ အဂါရိကာ ကာမဘောဂိနော သန္တံ ပရမတ္ထံ နိဗ္ဗာနံ သစ္ဆိကရောန္တိ, တေ သဗ္ဗေ ပုရိမာသု ဇာတီသု တေရသသု ဓုတဂုဏေသု ကတူပါသနာ ကတဘူမိကမ္မာ, တေ တတ္ထေဝ စာရဉ္စ ပဋိပတ္တိဉ္စ သောဓယိတွာ အဇ္ဇေတရဟိ ဂိဟီယေဝ သန္တာ သန္တံ ပရမတ္ထံ နိဗ္ဗာနံ သစ္ဆိကရောန္တိ. န, မဟာရာဇ, ဓုတဂုဏေသု ပုဗ္ဗာသေဝနံ ဝိနာ ဧကိဿာယေဝ ဇာတိယာ အရဟတ္တံ သစ္ဆိကိရိယာ ဟောတိ, ဥတ္တမေန ပန ဝီရိယေန ဥတ္တမာယ ပဋိပတ္တိယာ တထာရူပေန အာစရိယေန ကလျာဏမိတ္တေန အရဟတ္တံ သစ္ဆိကိရိယာ ဟောတိ.
</Paragraph>

<Paragraph number="1493" book="mi">
ယထာ ဝါ ပန, မဟာရာဇ, ဘိသက္ကော သလ္လကတ္တော အာစရိယံ ဓနေန ဝါ ဝတ္တပ္ပဋိပတ္တိယာ ဝါ အာရာဓေတွာ သတ္ထဂ္ဂဟဏဆေဒနလေခနဝေဓနသလ္လုဒ္ဓရဏဝဏဓောဝနသောသနဘေသဇ္ဇာနုလိမ္ပနဝမနဝိရေစနာနုဝါသနကိရိယမနုသိက္ခိတွာ ဝိဇ္ဇာသု ကတသိက္ခော ကတူပါသနော ကတဟတ္ထော အာတုရေ ဥပသင်္ကမတိ တိကိစ္ဆာယ; ဧဝမေဝ ခေါ, မဟာရာဇ, ယေ တေ ဂိဟီ အဂါရိကာ ကာမဘောဂိနော သန္တံ ပရမတ္ထံ နိဗ္ဗာနံ သစ္ဆိကရောန္တိ, တေ သဗ္ဗေ ပုရိမာသု ဇာတီသု တေရသသု ဓုတဂုဏေသု ကတူပါသနာ ကတဘူမိကမ္မာ, တေ တတ္ထေဝ စာရဉ္စ ပဋိပတ္တိဉ္စ သောဓယိတွာ အဇ္ဇေတရဟိ ဂိဟီယေဝ သန္တာ သန္တံ ပရမတ္ထံ နိဗ္ဗာနံ သစ္ဆိကရောန္တိ, န, မဟာရာဇ, ဓုတဂုဏေဟိ အဝိသုဒ္ဓါနံ ဓမ္မာဘိသမယော ဟောတိ.
</Paragraph>

<Paragraph number="1494" book="mi">
ယထာ, မဟာရာဇ, ဥဒကဿ အသေစနေန ဗီဇာနံ အဝိရူဟနံ ဟောတိ; ဧဝမေဝ ခေါ, မဟာရာဇ, ဓုတဂုဏေဟိ အဝိသုဒ္ဓါနံ ဓမ္မာဘိသမယော န ဟောတိ.
</Paragraph>

<Paragraph number="1495" book="mi">
ယထာ ဝါ ပန, မဟာရာဇ, အကတကုသလာနံ အကတကလျာဏာနံ သုဂတိဂမနံ န ဟောတိ; ဧဝမေဝ ခေါ, မဟာရာဇ, ဓုတဂုဏေဟိ အဝိသုဒ္ဓါနံ ဓမ္မာဘိသမယော န ဟောတိ.
</Paragraph>

</Division>
<Division number="216" book="mi">

<Paragraph number="1496" book="mi">
ပထဝိသမံ, မဟာရာဇ, ဓုတဂုဏံ ဝိသုဒ္ဓိကာမာနံ ပတိဋ္ဌာနဋ္ဌေန.
</Paragraph>

<Paragraph number="1497" book="mi">
အာပေါသမံ, မဟာရာဇ, ဓုတဂုဏံ ဝိသုဒ္ဓိကာမာနံ သဗ္ဗကိလေသမလဓောဝနဋ္ဌေန.
</Paragraph>

<Paragraph number="1498" book="mi">
တေဇောသမံ, မဟာရာဇ, ဓုတဂုဏံ ဝိသုဒ္ဓိကာမာနံ သဗ္ဗကိလေသဝနဇ္ဈာပနဋ္ဌေန.
</Paragraph>

<Paragraph number="1499" book="mi">
ဝါယောသမံ, မဟာရာဇ, ဓုတဂုဏံ ဝိသုဒ္ဓိကာမာနံ သဗ္ဗကိလေသမလရဇောပဝါဟနဋ္ဌေန.
</Paragraph>

<Paragraph number="1500" book="mi">
အဂဒသမံ, မဟာရာဇ, ဓုတဂုဏံ ဝိသုဒ္ဓိကာမာနံ သဗ္ဗကိလေသဗျာဓိဝူပသမနဋ္ဌေန.
</Paragraph>

<Paragraph number="1501" book="mi">
အမတသမံ, မဟာရာဇ, ဓုတဂုဏံ ဝိသုဒ္ဓိကာမာနံ သဗ္ဗကိလေသဝိသနာသနဋ္ဌေန.
</Paragraph>

<Paragraph number="1502" book="mi">
ခေတ္တသမံ, မဟာရာဇ, ဓုတဂုဏံ ဝိသုဒ္ဓိကာမာနံ သဗ္ဗသာမညဂုဏသဿဝိရူဟနဋ္ဌေန.
</Paragraph>

<Paragraph number="1503" book="mi">
မနောဟရသမံ, မဟာရာဇ, ဓုတဂုဏံ ဝိသုဒ္ဓိကာမာနံ ပတ္ထိတိစ္ဆိတသဗ္ဗသမ္ပတ္တိဝရဒဒဋ္ဌေန.
</Paragraph>

<Paragraph number="1504" book="mi">
နာဝါသမံ, မဟာရာဇ, ဓုတဂုဏံ ဝိသုဒ္ဓိကာမာနံ သံသာရမဟဏ္ဏဝပါရဂမနဋ္ဌေန.
</Paragraph>

<Paragraph number="1505" book="mi">
ဘီရုတ္တာဏသမံ, မဟာရာဇ, ဓုတဂုဏံ ဝိသုဒ္ဓိကာမာနံ ဇရာမရဏဘီတာနံ အဿာသကရဏဋ္ဌေန.
</Paragraph>

<Paragraph number="1506" book="mi">
မာတုသမံ, မဟာရာဇ, ဓုတဂုဏံ ဝိသုဒ္ဓိကာမာနံ ကိလေသဒုက္ခပ္ပဋိပီဠိတာနံ အနုဂ္ဂါဟကဋ္ဌေန.
</Paragraph>

<Paragraph number="1507" book="mi">
ပိတုသမံ, မဟာရာဇ, ဓုတဂုဏံ ဝိသုဒ္ဓိကာမာနံ ကုသလဝဍ္ဎိကာမာနံ သဗ္ဗသာမညဂုဏဇနကဋ္ဌေန.
</Paragraph>

<Paragraph number="1508" book="mi">
မိတ္တသမံ, မဟာရာဇ, ဓုတဂုဏံ ဝိသုဒ္ဓိကာမာနံ သဗ္ဗသာမညဂုဏပရိယေသနအဝိသံဝါဒကဋ္ဌေန.
</Paragraph>

<Paragraph number="1509" book="mi">
ပဒုမသမံ, မဟာရာဇ, ဓုတဂုဏံ ဝိသုဒ္ဓိကာမာနံ သဗ္ဗကိလေသမလေဟိ အနုပလိတ္တဋ္ဌေန.
</Paragraph>

<Paragraph number="1510" book="mi">
စတုဇ္ဇာတိယဝရဂန္ဓသမံ, မဟာရာဇ, ဓုတဂုဏံ ဝိသုဒ္ဓိကာမာနံ ကိလေသဒုဂ္ဂန္ဓပဋိဝိနောဒနဋ္ဌေန.
</Paragraph>

<Paragraph number="1511" book="mi">
ဂိရိရာဇဝရသမံ, မဟာရာဇ, ဓုတဂုဏံ ဝိသုဒ္ဓိကာမာနံ အဋ္ဌလောကဓမ္မဝါတေဟိ အကမ္ပိယဋ္ဌေန.
</Paragraph>

<Paragraph number="1512" book="mi">
အာကာသသမံ, မဟာရာဇ, ဓုတဂုဏံ ဝိသုဒ္ဓိကာမာနံ သဗ္ဗတ္ထ ဂဟဏာပဂတော်ရုဝိသဋဝိတ္ထတမဟန္တဋ္ဌေန.
</Paragraph>

<Paragraph number="1513" book="mi">
နဒီသမံ, မဟာရာဇ, ဓုတဂုဏံ ဝိသုဒ္ဓိကာမာနံ ကိလေသမလပဝါဟနဋ္ဌေန.
</Paragraph>

<Paragraph number="1514" book="mi">
သုဒေသကသမံ, မဟာရာဇ, ဓုတဂုဏံ ဝိသုဒ္ဓိကာမာနံ ဇာတိကန္တာရကိလေသဝနဂဟနနိတ္ထရဏဋ္ဌေန.
</Paragraph>

<Paragraph number="1515" book="mi">
မဟာသတ္ထဝါဟသမံ, မဟာရာဇ, ဓုတဂုဏံ ဝိသုဒ္ဓိကာမာနံ သဗ္ဗဘယသုညခေမအဘယဝရပဝရနိဗ္ဗာနနဂရသမ္ပာပနဋ္ဌေန.
</Paragraph>

<Paragraph number="1516" book="mi">
သုမဇ္ဇိတဝိမလာဒါသသမံ, မဟာရာဇ, ဓုတဂုဏံ ဝိသုဒ္ဓိကာမာနံ သင်္ခါရာနံ သဘာဝဒဿနဋ္ဌေန.
</Paragraph>

<Paragraph number="1517" book="mi">
ဖလကသမံ, မဟာရာဇ, ဓုတဂုဏံ ဝိသုဒ္ဓိကာမာနံ ကိလေသလဂုဠသရသတ္တိပဋိဗာဟနဋ္ဌေန.
</Paragraph>

<Paragraph number="1518" book="mi">
ဆတ္တသမံ, မဟာရာဇ, ဓုတဂုဏံ ဝိသုဒ္ဓိကာမာနံ ကိလေသဝဿတိဝိဓဂ္ဂိသန္တာပါတပပဋိဗာဟနဋ္ဌေန.
</Paragraph>

<Paragraph number="1519" book="mi">
စန္ဒသမံ, မဟာရာဇ, ဓုတဂုဏံ ဝိသုဒ္ဓိကာမာနံ ပိဟယိတပတ္ထိတဋ္ဌေန.
</Paragraph>

<Paragraph number="1520" book="mi">
သူရိယသမံ, မဟာရာဇ, ဓုတဂုဏံ ဝိသုဒ္ဓိကာမာနံ မောဟတမတိမိရနာသနဋ္ဌေန.
</Paragraph>

<Paragraph number="1521" book="mi">
သာဂရသမံ, မဟာရာဇ, ဓုတဂုဏံ ဝိသုဒ္ဓိကာမာနံ အနေကဝိဓသာမညဂုဏဝရရတနုဋ္ဌာနဋ္ဌေန, အပရိမိတအသင်္ချေယျအပ္ပမေယျဋ္ဌေန စ.
</Paragraph>

<Paragraph number="1522" book="mi">
ဧဝံ ခေါ, မဟာရာဇ, ဓုတဂုဏံ ဝိသုဒ္ဓိကာမာနံ ဗဟူပကာရံ သဗ္ဗဒရထပရိဠာဟနုဒံ အရတိနုဒံ ဘယနုဒံ ဘဝနုဒံ ခီလနုဒံ မလနုဒံ သောကနုဒံ ဒုက္ခနုဒံ ရာဂနုဒံ ဒေါသနုဒံ မောဟနုဒံ မာနနုဒံ ဒိဋ္ဌိနုဒံ သဗ္ဗာကုသလဓမ္မနုဒံ ယသာဝဟံ ဟိတာဝဟံ သုခါဝဟံ ဖာသုကရံ ပီတိကရံ ယောဂက္ခေမကရံ အနဝဇ္ဇံ ဣဋ္ဌသုခဝိပါကံ ဂုဏရာသိဂုဏပုဉ္ဇအပရိမိတအသင်္ချေယျအပ္ပမေယျဂုဏံ ဝရံ ပဝရံ အဂ္ဂံ.
</Paragraph>

</Division>
<Division number="217" book="mi">

<Paragraph number="1523" book="mi">
ယထာ, မဟာရာဇ, မနုဿာ ဥပတ္ထမ္ဘဝသေန ဘောဇနံ ဥပသေဝန္တိ, ဟိတဝသေန ဘေသဇ္ဇံ ဥပသေဝန္တိ, ဥပကာရဝသေန မိတ္တံ ဥပသေဝန္တိ, တာရဏဝသေန နာဝံ ဥပသေဝန္တိ, သုဂန္ဓဝသေန မာလာဂန္ဓံ ဥပသေဝန္တိ, အဘယဝသေန ဘီရုတ္တာဏံ ဥပသေဝန္တိ, ပတိဋ္ဌာဝသေန ပထဝိံ ဥပသေဝန္တိ, သိပ္ပဝသေန အာစရိယံ ဥပသေဝန္တိ, ယသဝသေန ရာဇာနံ ဥပသေဝန္တိ, ကာမဒဒဝသေန မဏိရတနံ ဥပသေဝန္တိ; ဧဝမေဝ ခေါ, မဟာရာဇ, သဗ္ဗသာမညဂုဏဒဒဝသေန အရိယာ ဓုတဂုဏံ ဥပသေဝန္တိ.
</Paragraph>

<Paragraph number="1524" book="mi">
ယထာ ဝါ ပန, မဟာရာဇ, ဥဒကံ ဗီဇဝိရူဟနာယ, အဂ္ဂိ ဈာပနာယ, အာဟာရော ဗလာဟရဏာယ, လတာ ဗန္ဓနာယ, သတ္ထံ ဆေဒနာယ, ပါနီယံ ပိပါသာဝိနယနာယ, နိဓိ အဿာသကရဏာယ, နာဝါ တီရသမ္ပာပနာယ, ဘေသဇ္ဇံ ဗျာဓိဝူပသမနာယ, ယာနံ သုခဂမနာယ, ဘီရုတ္တာဏံ ဘယဝိနောဒနာယ, ရာဇာ အာရက္ခတ္ထာယ, ဖလကံ ဒဏ္ဍလေဍ္ဍုလဂုဠသရသတ္တိပဋိဗာဟနာယ, အာစရိယော အနုသာသနာယ, မာတာ ပေါသနာယ, အာဒါသော ဩလောကနာယ, အလင်္ကာရော သောဘနာယ, ဝတ္ထံ ပဋိစ္ဆာဒနာယ, နိဿေဏီ အာရောဟနာယ, တုလာ ဝိသမဝိက္ခေပနာယ, မန္တံ ပရိဇပ္ပနာယ, အာဝုဓံ တဇ္ဇနီယပဋိဗာဟနာယ, ပဒီပေါ အန္ဓကာရဝိဓမနာယ, ဝါတော ပရိဠာဟနိဗ္ဗာပနာယ, သိပ္ပံ ဝုတ္တိနိပ္ဖါဒနာယ, အဂဒံ ဇီဝိတရက္ခဏာယ, အာကရော ရတနုပ္ပါဒနာယ, ရတနံ အလင်္ကရာယ, အာဏာ အနတိက္ကမနာယ, ဣဿရိယံ ဝသဝတ္တနာယ; ဧဝမေဝ ခေါ, မဟာရာဇ, ဓုတဂုဏံ သာမညဗီဇဝိရူဟနာယ, ကိလေသမလဈာပနာယ, ဣဒ္ဓိဗလာဟရဏာယ, သတိသံဝရနိဗန္ဓနာယ, ဝိမတိဝိစိကိစ္ဆာသမုစ္ဆေဒနာယ, တဏှာပိပါသာဝိနယနာယ, အဘိသမယအဿာသကရဏာယ, စတုရောဃနိတ္ထရဏာယ, ကိလေသဗျာဓိဝူပသမာယ, နိဗ္ဗာနသုခပ္ပဋိလာဘာယ, ဇာတိဇရာဗျာဓိမရဏသောကပရိဒေဝဒုက္ခဒေါမနဿုပါယာသဘယဝိနောဒနာယ, သာမညဂုဏပရိရက္ခဏာယ, အရတိကုဝိတက္ကပဋိဗာဟနာယ, သကလသာမညတ္ထာနုသာသနာယ, သဗ္ဗသာမညဂုဏပေါသနာယ, သမထဝိပဿနာမဂ္ဂဖလနိဗ္ဗာနဒဿနာယ, သကလလောကထုတထောမိတမဟတိမဟာသောဘနကရဏာယ, သဗ္ဗာပါယပိဒဟနာယ, သာမညတ္ထသေလသိခရမုဒ္ဓနိ အဘိရူဟနာယ, ဝင်္ကကုဋိလဝိသမစိတ္တဝိက္ခေပနာယ, သေဝိတဗ္ဗာသေဝိတဗ္ဗဓမ္မေ သာဓုသဇ္ဈာယကရဏာယ, သဗ္ဗကိလေသပဋိသတ္တုတဇ္ဇနာယ, အဝိဇ္ဇန္ဓကာရဝိဓမနာယ, တိဝိဓဂ္ဂိသန္တာပပရိဠာဟနိဗ္ဗာပနာယ, သဏှသုခုမသန္တသမာပတ္တိနိပ္ဖါဒနာယ, သကလသာမညဂုဏပရိရက္ခဏာယ, ဗောဇ္ဈင်္ဂဝရရတနုပ္ပါဒနာယ, ယောဂိဇနာလင်္ကရဏာယ, အနဝဇ္ဇနိပုဏသုခုမသန္တိသုခမနတိက္ကမနာယ, သကလသာမညအရိယဓမ္မဝသဝတ္တနာယ. ဣတိ, မဟာရာဇ, ဣမေသံ ဂုဏာနံ အဓိဂမာယ ယဒိဒံ ဧကမေကံ ဓုတဂုဏံ, ဧဝံ, မဟာရာဇ, အတုလိယံ ဓုတဂုဏံ အပ္ပမေယျံ အသမံ အပ္ပဋိသမံ အပ္ပဋိဘာဂံ အပ္ပဋိသေဋ္ဌံ ဥတ္တရံ သေဋ္ဌံ ဝိသိဋ္ဌံ အဓိကံ အာယတံ ပုထုလံ ဝိသဋံ ဝိတ္ထတံ ဂရုကံ ဘာရိယံ မဟန္တံ.
</Paragraph>

</Division>
<Division number="218" book="mi">

<Paragraph number="1525" book="mi">
ယော ခေါ, မဟာရာဇ, ပုဂ္ဂလော ပါပိစ္ဆော ဣစ္ဆာပကတော ကုဟကော လုဒ္ဓေါ ဩဒရိကော လာဘကာမော ယသကာမော ကိတ္တိကာမော အယုတ္တော အပ္ပတ္တော အနနုစ္ဆဝိကော အနရဟော အပ္ပတိရူပေါ ဓုတင်္ဂံ သမာဒိယတိ, သော ဒိဂုဏံ ဒဏ္ဍမာပဇ္ဇတိ, သဗ္ဗဂုဏဃာတမာပဇ္ဇတိ, ဒိဋ္ဌဓမ္မိကံ ဟီဠနံ ခီဠနံ ဂရဟနံ ဥပ္ပဏ္ဍနံ ခိပနံ အသမ္ဘောဂံ နိဿာရဏံ နိစ္ဆုဘနံ ပဝါဟနံ ပဗ္ဗာဇနံ ပဋိလဘတိ, သမ္ပရာယေပိ သတယောဇနိကေ အဝီစိမဟာနိရယေ ဥဏှကဌိတတတ္တသန္တတ္တအစ္စိဇာလာမာလကေ အနေကဝဿကောဋိသတသဟဿာနိ ဥဒ္ဓမဓော တိရိယံ ဖေဏုဒ္ဒေဟကံ သမ္ပရိဝတ္တကံ ပစ္စတိ, တတော မုစ္စိတွာ ကိသဖရုသကာဠင်္ဂပစ္စင်္ဂေါ သူနုဒ္ဓုမာတသုသိရုတ္တမင်္ဂေါ ဆာတော ပိပါသိတော ဝိသမဘီမရူပဝဏ္ဏော ဘဂ္ဂကဏ္ဏသောတော ဥမ္မီလိတနိမီလိတနေတ္တနယနော အရုဂတ္တပက္ကဂတ္တော ပုလဝါကိဏ္ဏသဗ္ဗကာယော ဝါတမုခေ ဇလမာနော ဝိယ အဂ္ဂိက္ခန္ဓော အန္တော ဇလမာနော ပဇ္ဇလမာနော အတာဏော အသရဏော အာရုဏ္ဏရုဏ္ဏကာရုညရဝံ ပရိဒေဝမာနော နိဇ္ဈာမတဏှိကော သမဏမဟာပေတော ဟုတွာ အာဟိဏ္ဍမာနော မဟိယာ အဋ္ဋဿရံ ကရောတိ.
</Paragraph>

<Paragraph number="1526" book="mi">
ယထာ, မဟာရာဇ, ကောစိ အယုတ္တော အပ္ပတ္တော အနနုစ္ဆဝိကော အနရဟော အပ္ပတိရူပေါ ဟီနော ကုဇာတိကော ခတ္တိယာဘိသေကေန အဘိသိဉ္စတိ, သော လဘတိ ဟတ္ထစ္ဆေဒံ ပါဒစ္ဆေဒံ ဟတ္ထပါဒစ္ဆေဒံ ကဏ္ဏစ္ဆေဒံ နာသစ္ဆေဒံ ကဏ္ဏနာသစ္ဆေဒံ ဗိလင်္ဂထာလိကံ သင်္ခမုဏ္ဍိကံ ရာဟုမုခံ ဇောတိမာလိကံ ဟတ္ထပဇ္ဇောတိကံ ဧရကဝတ္တိကံ စီရကဝါသိကံ ဧဏေယျကံ ဗဠိသမံသိကံ ကဟာပဏကံ ခါရာပတစ္ဆိကံ ပလိဃပရိဝတ္တိကံ ပလာလပီဌကံ တတ္တေန တေလေန ဩသိဉ္စနံ သုနခေဟိ ခါဒါပနံ ဇီဝသူလာရောပနံ အသိနာ သီသစ္ဆေဒံ အနေကဝိဟိတမ္ပိ ကမ္မကာရဏံ အနုဘဝတိ. ကိံ ကာရဏာ? အယုတ္တော အပ္ပတ္တော အနနုစ္ဆဝိကော အနရဟော အပ္ပတိရူပေါ ဟီနော ကုဇာတိကော မဟန္တေ ဣဿရိယေ ဌာနေ အတ္တာနံ ဌပေသိ, ဝေလံ ဃာတေသိ. ဧဝမေဝ ခေါ, မဟာရာဇ, ယော ကောစိ ပုဂ္ဂလော ပါပိစ္ဆော …ပေ…  မဟိယာ အဋ္ဋဿရံ ကရောတိ.
</Paragraph>

</Division>
<Division number="219" book="mi">

<Paragraph number="1527" book="mi">
ယော ပန, မဟာရာဇ, ပုဂ္ဂလော ယုတ္တော ပတ္တော အနုစ္ဆဝိကော အရဟော ပတိရူပေါ အပ္ပိစ္ဆော သန္တုဋ္ဌော ပဝိဝိတ္တော အသံသဋ္ဌော အာရဒ္ဓဝီရိယော ပဟိတတ္တော အသဌော အမာယော အနောဒရိကော အလာဘကာမော အယသကာမော အကိတ္တိကာမော သဒ္ဓေါ သဒ္ဓါပဗ္ဗဇိတော ဇရာမရဏာ မုစ္စိတုကာမော ‘သာသနံ ပဂ္ဂဏှိဿာမီ’တိ ဓုတင်္ဂံ သမာဒိယတိ, သော ဒိဂုဏံ ပူဇံ အရဟတိ ဒေဝါနဉ္စ ပိယော ဟောတိ မနာပေါ ပိဟယိတော ပတ္ထိတော, ဇာတိသုမနမလ္လိကာဒီနံ ဝိယ ပုပ္ဖံ နဟာတာနုလိတ္တဿ, ဇိဃစ္ဆိတဿ ဝိယ ပဏီတဘောဇနံ, ပိပါသိတဿ ဝိယ သီတလဝိမလသုရဘိပါနီယံ, ဝိသဂတဿ ဝိယ ဩသဓဝရံ, သီဃဂမနကာမဿ ဝိယ အာဇညရထဝရုတ္တမံ, အတ္ထကာမဿ ဝိယ မနောဟရမဏိရတနံ, အဘိသိဉ္စိတုကာမဿ ဝိယ ပဏ္ဍရဝိမလသေတစ္ဆတ္တံ, ဓမ္မကာမဿ ဝိယ အရဟတ္တဖလာဓိဂမမနုတ္တရံ. တဿ စတ္တာရော သတိပဋ္ဌာနာ ဘာဝနာပါရိပူရိံ ဂစ္ဆန္တိ, စတ္တာရော သမ္မပ္ပဓာနာ စတ္တာရော ဣဒ္ဓိပါဒါ ပဉ္စိန္ဒြိယာနိ ပဉ္စ ဗလာနိ သတ္တ ဗောဇ္ဈင်္ဂါ အရိယော အဋ္ဌင်္ဂိကော မဂ္ဂေါ ဘာဝနာပါရိပူရိံ ဂစ္ဆတိ, သမထဝိပဿနာ အဓိဂစ္ဆတိ, အဓိဂမပ္ပဋိပတ္တိ ပရိဏမတိ, စတ္တာရိ သာမညဖလာနိ စတဿော ပဋိသမ္ဘိဒါ တိဿော ဝိဇ္ဇာ ဆဠဘိညာ ကေဝလော စ သမဏဓမ္မော သဗ္ဗေ တဿာဓေယျာ ဟောန္တိ, ဝိမုတ္တိပဏ္ဍရဝိမလသေတစ္ဆတ္တေန အဘိသိဉ္စတိ.
</Paragraph>

<Paragraph number="1528" book="mi">
ယထာ, မဟာရာဇ, ရညော ခတ္တိယဿ အဘိဇာတကုလကုလီနဿ ခတ္တိယာဘိသေကေန အဘိသိတ္တဿ ပရိစရန္တိ သရဋ္ဌနေဂမဇာနပဒဘဋဗလာ အဋ္ဌတ္တိံသာ စ ရာဇပရိသာ နဋနစ္စကာ မုခမင်္ဂလိကာ သောတ္ထိဝါစကာ သမဏဗြာဟ္မဏသဗ္ဗပါသဏ္ဍဂဏာ အဘိဂစ္ဆန္တိ, ယံ ကိဉ္စိ ပထဝိယာ ပဋ္ဋနရတနာကရနဂရသုင်္ကဋ္ဌာနဝေရဇ္ဇကဆေဇ္ဇဘေဇ္ဇဇနမနုသာသနံ သဗ္ဗတ္ထ သာမိကော ဘဝတိ; ဧဝမေဝ ခေါ, မဟာရာဇ, ယော ကောစိ ပုဂ္ဂလော ယုတ္တော ပတ္တော …ပေ…  ဝိမုတ္တိပဏ္ဍရဝိမလသေတစ္ဆတ္တေန အဘိသိဉ္စတိ.
</Paragraph>

</Division>
<Division number="220" book="mi">

<Paragraph number="1529" book="mi">
တေရသိမာနိ, မဟာရာဇ, ဓုတင်္ဂါနိ, ယေဟိ သုဒ္ဓိကတော နိဗ္ဗာနမဟာသမုဒ္ဒံ ပဝိသိတွာ ဗဟုဝိဓံ ဓမ္မကီဠမဘိကီဠတိ, ရူပါရူပအဋ္ဌသမာပတ္တိယော ဝဠဉ္ဇေတိ, ဣဒ္ဓိဝိဓံ ဒိဗ္ဗသောတဓာတုံ ပရစိတ္တဝိဇာနနံ ပုဗ္ဗေနိဝါသာနုဿတိံ ဒိဗ္ဗစက္ခုံ သဗ္ဗာသဝက္ခယဉ္စ ပါပုဏာတိ. ကတမေ တေရသ? ပံသုကူလိကင်္ဂံ တေစီဝရိကင်္ဂံ ပိဏ္ဍပါတိကင်္ဂံ သပဒါနစာရိကင်္ဂံ ဧကာသနိကင်္ဂံ ပတ္တပိဏ္ဍိကင်္ဂံ ခလုပစ္ဆာဘတ္တိကင်္ဂံ အာရညိကင်္ဂံ ရုက္ခမူလိကင်္ဂံ အဗ္ဘောကာသိကင်္ဂံ သောသာနိကင်္ဂံ ယထာသန္ထတိကင်္ဂံ နေသဇ္ဇိကင်္ဂံ, ဣမေဟိ ခေါ, မဟာရာဇ, တေရသဟိ ဓုတဂုဏေဟိ ပုဗ္ဗေ အာသေဝိတေဟိ နိသေဝိတေဟိ စိဏ္ဏေဟိ ပရိစိဏ္ဏေဟိ စရိတေဟိ ဥပစရိတေဟိ ပရိပူရိတေဟိ ကေဝလံ သာမညံ ပဋိလဘတိ, တဿာဓေယျာ ဟောန္တိ ကေဝလာ သန္တာ သုခါ သမာပတ္တိယော.
</Paragraph>

<Paragraph number="1530" book="mi">
ယထာ, မဟာရာဇ, သဓနော နာဝိကော ပဋ္ဋနေ သုဋ္ဌု ကတသုင်္ကော မဟာသမုဒ္ဒံ ပဝိသိတွာ ဝင်္ဂံ တက္ကောလံ စီနံ သောဝီရံ သုရဋ္ဌံ အလသန္ဒံ ကောလပဋ္ဋနံ သုဝဏ္ဏဘူမိံ ဂစ္ဆတိ အညမ္ပိ ယံ ကိဉ္စိ နာဝါသဉ္စရဏံ; ဧဝမေဝ ခေါ, မဟာရာဇ, ဣမေဟိ တေရသဟိ ဓုတဂုဏေဟိ ပုဗ္ဗေ အာသေဝိတေဟိ နိသေဝိတေဟိ စိဏ္ဏေဟိ ပရိစိဏ္ဏေဟိ စရိတေဟိ ဥပစရိတေဟိ ပရိပူရိတေဟိ ကေဝလံ သာမညံ ပဋိလဘတိ, တဿာဓေယျာ ဟောန္တိ ကေဝလာ သန္တာ သုခါ သမာပတ္တိယော.
</Paragraph>

<Paragraph number="1531" book="mi">
ယထာ, မဟာရာဇ, ကဿကော ပဌမံ ခေတ္တဒေါသံ တိဏကဋ္ဌပါသာဏံ အပနေတွာ ကသိတွာ ဝပိတွာ သမ္မာ ဥဒကံ ပဝေသေတွာ ရက္ခိတွာ ဂေါပေတွာ လဝနမဒ္ဒနေန ဗဟုဓညကော ဟောတိ, တဿာဓေယျာ ဘဝန္တိ ယေ ကေစိ အဓနာ ကပဏာ ဒလိဒ္ဒါ ဒုဂ္ဂတဇနာ; ဧဝမေဝ ခေါ, မဟာရာဇ, ဣမေဟိ တေရသဟိ ဓုတဂုဏေဟိ ပုဗ္ဗေ အာသေဝိတေဟိ …ပေ…  ကေဝလာ သန္တာ သုခါ သမာပတ္တိယော.
</Paragraph>

<Paragraph number="1532" book="mi">
ယထာ ဝါ ပန, မဟာရာဇ, ခတ္တိယော မုဒ္ဓါဝသိတ္တော အဘိဇာတကုလီနော ဆေဇ္ဇဘေဇ္ဇဇနမနုသာသနေ ဣဿရော ဟောတိ ဝသဝတ္တီ သာမိကော ဣစ္ဆာကရဏော, ကေဝလာ စ မဟာပထဝီ တဿာဓေယျာ ဟောတိ; ဧဝမေဝ ခေါ, မဟာရာဇ, ဣမေဟိ တေရသဟိ ဓုတဂုဏေဟိ ပုဗ္ဗေ အာသေဝိတေဟိ နိသေဝိတေဟိ စိဏ္ဏေဟိ ပရိစိဏ္ဏေဟိ စရိတေဟိ ဥပစရိတေဟိ ပရိပူရိတေဟိ ဇိနသာသနဝရေ ဣဿရော ဟောတိ ဝသဝတ္တီ သာမိကော ဣစ္ဆာကရဏော, ကေဝလာ စ သမဏဂုဏာ တဿာဓေယျာ ဟောန္တိ.
</Paragraph>

</Division>
<Division number="221" book="mi">

<Paragraph number="1533" book="mi">
နနု, မဟာရာဇ, ထေရော ဥပသေနော ဝင်္ဂန္တပုတ္တော သလ္လေခဓုတဂုဏေ ပရိပူရကာရိတာယ အနာဒိယိတွာ သာဝတ္ထိယာ သံဃဿ ကတိကံ သပရိသော နရဒမ္မသာရထိံ ပဋိသလ္လာနဂတံ ဥပသင်္ကမိတွာ ဘဂဝတော ပါဒေ သိရသာ ဝန္ဒိတွာ ဧကမန္တံ နိသီဒိ, ဘဂဝါ စ တံ သုဝိနီတံ ပရိသံ ဩလောကေတွာ ဟဋ္ဌတုဋ္ဌော ပမုဒိတော ဥဒဂ္ဂေါ ပရိသာယ သဒ္ဓိံ သလ္လာပံ သလ္လပိတွာ အသမ္ဘိန္နေန ဗြဟ္မဿရေန ဧတဒဝေါစ—  ‘ပါသာဒိကာ ခေါ ပန တျာယံ, ဥပသေန, ပရိသာ, ကထံ တွံ, ဥပသေန, ပရိသံ ဝိနေသီ’တိ. သောပိ သဗ္ဗညုနာ ဒသဗလေန ဒေဝါတိဒေဝေန ပုဋ္ဌော ယထာဘူတသဘာဝဂုဏဝသေန ဘဂဝန္တံ ဧတဒဝေါစ—
</Paragraph>

<Paragraph number="1534" book="mi">
‘ယော ကောစိ မံ, ဘန္တေ, ဥပသင်္ကမိတွာ ပဗ္ဗဇ္ဇံ ဝါ နိဿယံ ဝါ ယာစတိ, တမဟံ ဧဝံ ဝဒါမိ “အဟံ ခေါ, အာဝုသော, အာရညိကော ပိဏ္ဍပါတိကော ပံသုကူလိကော တေစီဝရိကော. သစေ တွမ္ပိ အာရညိကော ဘဝိဿသိ ပိဏ္ဍပါတိကော ပံသုကူလိကော တေစီဝရိကော, ဧဝါဟံ တံ ပဗ္ဗာဇေဿာမိ နိဿယံ ဒဿာမီ”တိ, သစေ သော မေ, ဘန္တေ, ပဋိဿုဏိတွာ နန္ဒတိ ဩရမတိ, ဧဝါဟံ တံ ပဗ္ဗာဇေမိ နိဿယံ ဒေမိ, သစေ န နန္ဒတိ န ဩရမတိ, န တံ ပဗ္ဗာဇေမိ, န နိဿယံ ဒေမိ, ဧဝါဟံ, ဘန္တေ, ပရိသံ ဝိနေမီ’တိ. ဧဝံ ခေါ, မဟာရာဇ, ဓုတဂုဏဝရသမာဒိဏ္ဏော ဇိနသာသနဝရေ ဣဿရော ဟောတိ. ဝသဝတ္တီ သာမိကော ဣစ္ဆာကရဏော, တဿာဓေယျာ ဟောန္တိ ကေဝလာ သန္တာ သုခါ သမာပတ္တိယော.
</Paragraph>

<Paragraph number="1535" book="mi">
ယထာ, မဟာရာဇ, ပဒုမံ အဘိဝုဒ္ဓပရိသုဒ္ဓေါ်ဒိစ္စဇာတိပ္ပဘဝံ သိနိဒ္ဓံ မုဒု လောဘနီယံ သုဂန္ဓံ ပိယံ ပတ္ထိတံ ပသတ္ထံ ဇလကဒ္ဒမမနုပလိတ္တံ အဏုပတ္တကေသရကဏ္ဏိကာဘိမဏ္ဍိတံ ဘမရဂဏသေဝိတံ သီတလသလိလသံဝဒ္ဓံ; ဧဝမေဝ ခေါ, မဟာရာဇ, ဣမေဟိ တေရသဟိ ဓုတဂုဏေဟိ ပုဗ္ဗေ အာသေဝိတေဟိ နိသေဝိတေဟိ စိဏ္ဏေဟိ ပရိစိဏ္ဏေဟိ စရိတေဟိ ဥပစရိတေဟိ ပရိပူရိတေဟိ အရိယသာဝကော တိံသဂုဏဝရေဟိ သမုပေတော ဟောတိ.
</Paragraph>

</Division>
<Division number="222" book="mi">

<Paragraph number="1536" book="mi">
ကတမေဟိ တိံသဂုဏဝရေဟိ? သိနိဒ္ဓမုဒုမဒ္ဒဝမေတ္တစိတ္တော ဟောတိ, ဃာတိတဟတဝိဟတကိလေသော ဟောတိ, ဟတနိဟတမာနဒဗ္ဗော ဟောတိ, အစလဒဠှနိဝိဋ္ဌနိဗ္ဗေမတိကသဒ္ဓေါ ဟောတိ, ပရိပုဏ္ဏပီဏိတပဟဋ္ဌလောဘနီယသန္တသုခသမာပတ္တိလာဘီ ဟောတိ, သီလဝရပဝရအသမသုစိဂန္ဓပရိဘာဝိတော ဟောတိ, ဒေဝမနုဿာနံ ပိယော ဟောတိ မနာပေါ, ခီဏာသဝအရိယဝရပုဂ္ဂလပတ္ထိတော, ဒေဝမနုဿာနံ ဝန္ဒိတပူဇိတော, ဗုဓဝိဗုဓပဏ္ဍိတဇနာနံ ထုတထဝိတထောမိတပသတ္ထော, ဣဓ ဝါ ဟုရံ ဝါ လောကေန အနုပလိတ္တော, အပ္ပထောကဝဇ္ဇေပိ ဘယဒဿာဝီ, ဝိပုလဝရသမ္ပတ္တိကာမာနံ မဂ္ဂဖလဝရတ္ထသာဓနော, အာယာစိတဝိပုလပဏီတပစ္စယဘာဂီ, အနိကေတသယနော, ဈာနဇ္ဈောသိတတပ္ပဝရဝိဟာရီ, ဝိဇဋိတကိလေသဇာလဝတ္ထု, ဘိန္နဘဂ္ဂသင်္ကုဋိတသဉ္ဆိန္နဂတိနီဝရဏော, အကုပ္ပဓမ္မော, အဘိနီတဝါသော, အနဝဇ္ဇဘောဂီ, ဂတိဝိမုတ္တော, ဥတ္တိဏ္ဏသဗ္ဗဝိစိကိစ္ဆော, ဝိမုတ္တိဇ္ဈောသိတတ္ထော, ဒိဋ္ဌဓမ္မော, အစလဒဠှဘီရုတ္တာဏမုပဂတော, သမုစ္ဆိန္နာနုသယော, သဗ္ဗာသဝက္ခယံ ပတ္တော, သန္တသုခသမာပတ္တိဝိဟာရဗဟုလော, သဗ္ဗသမဏဂုဏသမုပေတော, ဣမေဟိ တိံသဂုဏဝရေဟိ သမုပေတော ဟောတိ.
</Paragraph>

</Division>
<Division number="223" book="mi">

<Paragraph number="1537" book="mi">
နနု, မဟာရာဇ, ထေရော သာရိပုတ္တော ဒသသဟဿိလောကဓာတုယာ အဂ္ဂပုရိသော ဌပေတွာ ဒသဗလံ လောကာစရိယံ, သောပိ အပရိမိတမသင်္ချေယျကပ္ပေ သမာစိတကုသလမူလော ဗြာဟ္မဏကုလကုလီနော မနာပိကံ ကာမရတိံ အနေကသတသင်္ခံ ဓနဝရဉ္စ ဩဟာယ ဇိနသာသနေ ပဗ္ဗဇိတွာ ဣမေဟိ တေရသဟိ ဓုတဂုဏေဟိ ကာယဝစီစိတ္တံ ဒမယိတွာ အဇ္ဇေတရဟိ အနန္တဂုဏသမန္နာဂတော ဂေါတမဿ ဘဂဝတော သာသနဝရေ ဓမ္မစက္ကမနုပ္ပဝတ္တကော ဇာတော. ဘာသိတမ္ပေတံ, မဟာရာဇ, ဘဂဝတာ ဒေဝါတိဒေဝေန ဧကင်္ဂုတ္တရနိကာယဝရလဉ္ဆကေ—
</Paragraph>

<Paragraph number="1538" book="mi">
‘နာဟံ, ဘိက္ခဝေ, အညံ ဧကပုဂ္ဂလမ္ပိ သမနုပဿာမိ, ယော ဧဝံ တထာဂတေန အနုတ္တရံ ဓမ္မစက္ကံ ပဝတ္တိတံ သမ္မဒေဝ အနုပ္ပဝတ္တေတိ, ယထယိဒံ, ဘိက္ခဝေ, သာရိပုတ္တော, သာရိပုတ္တော, ဘိက္ခဝေ, တထာဂတေန အနုတ္တရံ ဓမ္မစက္ကံ ပဝတ္တိတံ သမ္မဒေဝ အနုပ္ပဝတ္တေတီ’”တိ.
</Paragraph>

<Paragraph number="1539" book="mi">
“သာဓု, ဘန္တေ နာဂသေန, ယံ ကိဉ္စိ နဝင်္ဂံ ဗုဒ္ဓဝစနံ, ယာ စ လောကုတ္တရာ ကိရိယာ, ယာ စ လောကေ အဓိဂမဝိပုလဝရသမ္ပတ္တိယော, သဗ္ဗံ တံ တေရသသု ဓုတဂုဏေသု သမောဓာနောပဂတန်”တိ.

</Paragraph>
</Division>

<Paragraph number="1540" type="center" book="mi">
ဓုတင်္ဂပဉှော ဒုတိယော.



</Paragraph>

<Paragraph number="1541" type="center" book="mi">
အနုမာနဝဂ္ဂေါ စတုတ္ထော.
</Paragraph>