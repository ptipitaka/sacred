---
title: "3.3.7 စက္ခုဝိညာဏာဒိပဉှ"
tableOfContents: false
sidebar:
  order: 12
type: "tipitaka"
basket: "su"
book: "mi"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="55" book="mi">

<Paragraph number="264" book="mi">
ရာဇာ အာဟ—  “ဘန္တေ နာဂသေန, ယတ္ထ စက္ခုဝိညာဏံ ဥပ္ပဇ္ဇတိ, တတ္ထ မနောဝိညာဏမ္ပိ ဥပ္ပဇ္ဇတီ”တိ? “အာမ, မဟာရာဇ, ယတ္ထ စက္ခုဝိညာဏံ ဥပ္ပဇ္ဇတိ, တတ္ထ မနောဝိညာဏမ္ပိ ဥပ္ပဇ္ဇတီ”တိ.
</Paragraph>

<Paragraph number="265" book="mi">
“ကိံ နု ခေါ, ဘန္တေ နာဂသေန, ပဌမံ စက္ခုဝိညာဏံ ဥပ္ပဇ္ဇတိ, ပစ္ဆာ မနောဝိညာဏံ, ဥဒါဟု မနောဝိညာဏံ ပဌမံ ဥပ္ပဇ္ဇတိ, ပစ္ဆာ စက္ခုဝိညာဏန်”တိ? “ပဌမံ, မဟာရာဇ, စက္ခုဝိညာဏံ ဥပ္ပဇ္ဇတိ, ပစ္ဆာ မနောဝိညာဏန်”တိ.
</Paragraph>

<Paragraph number="266" book="mi">
“ကိံ နု ခေါ, ဘန္တေ နာဂသေန, စက္ခုဝိညာဏံ မနောဝိညာဏံ အာဏာပေတိ ‘ယတ္ထာဟံ ဥပ္ပဇ္ဇာမိ, တွမ္ပိ တတ္ထ ဥပ္ပဇ္ဇာဟီ’တိ, ဥဒါဟု မနောဝိညာဏံ စက္ခုဝိညာဏံ အာဏာပေတိ ‘ယတ္ထ တွံ ဥပ္ပဇ္ဇိဿသိ, အဟမ္ပိ တတ္ထ ဥပ္ပဇ္ဇိဿာမီ’”တိ? “န ဟိ, မဟာရာဇ, အနာလာပေါ တေသံ အညမညေဟီ”တိ.
</Paragraph>

<Paragraph number="267" book="mi">
“ကထံ, ဘန္တေ နာဂသေန, ယတ္ထ စက္ခုဝိညာဏံ ဥပ္ပဇ္ဇတိ, တတ္ထ မနောဝိညာဏမ္ပိ ဥပ္ပဇ္ဇတီ”တိ? “နိန္နတ္တာ စ, မဟာရာဇ, ဒွါရတ္တာ စ စိဏ္ဏတ္တာ စ သမုဒါစရိတတ္တာ စာ”တိ.
</Paragraph>

<Paragraph number="268" book="mi">
“ကထံ, ဘန္တေ နာဂသေန, နိန္နတ္တာ ယတ္ထ စက္ခုဝိညာဏံ ဥပ္ပဇ္ဇတိ, တတ္ထ မနောဝိညာဏမ္ပိ ဥပ္ပဇ္ဇတိ? ဩပမ္မံ ကရောဟီ”တိ. “တံ ကိံ မညသိ, မဟာရာဇ, ဒေဝေ ဝဿန္တေ ကတမေန ဥဒကံ ဂစ္ဆေယျာ”တိ? “ယေန, ဘန္တေ, နိန္နံ, တေန ဂစ္ဆေယျာ”တိ. “အထာပရေန သမယေန ဒေဝေါ ဝဿေယျ, ကတမေန တံ ဥဒကံ ဂစ္ဆေယျာ”တိ. “ယေန, ဘန္တေ, ပုရိမံ ဥဒကံ ဂတံ, တမ္ပိ တေန ဂစ္ဆေယျာ”တိ.
</Paragraph>

<Paragraph number="269" book="mi">
“ကိံ နု ခေါ, မဟာရာဇ, ပုရိမံ ဥဒကံ ပစ္ဆိမံ ဥဒကံ အာဏာပေတိ ‘ယေနာဟံ ဂစ္ဆာမိ, တွမ္ပိ တေန ဂစ္ဆာဟီ’တိ, ပစ္ဆိမံ ဝါ ဥဒကံ ပုရိမံ ဥဒကံ အာဏာပေတိ ‘ယေန တွံ ဂစ္ဆိဿသိ, အဟမ္ပိ တေန ဂစ္ဆိဿာမီ’”တိ. “န ဟိ, ဘန္တေ, အနာလာပေါ တေသံ အညမညေဟိ, နိန္နတ္တာ ဂစ္ဆန္တီ”တိ. “ဧဝမေဝ ခေါ, မဟာရာဇ, နိန္နတ္တာ ယတ္ထ စက္ခုဝိညာဏံ ဥပ္ပဇ္ဇတိ, တတ္ထ မနောဝိညာဏမ္ပိ ဥပ္ပဇ္ဇတိ, န စက္ခုဝိညာဏံ မနောဝိညာဏံ အာဏာပေတိ ‘ယတ္ထာဟံ ဥပ္ပဇ္ဇာမိ, တွမ္ပိ တတ္ထ ဥပ္ပဇ္ဇာဟီ’တိ, နာပိ မနောဝိညာဏံ စက္ခုဝိညာဏံ အာဏာပေတိ ‘ယတ္ထ တွံ ဥပ္ပဇ္ဇိဿသိ, အဟမ္ပိ တတ္ထ ဥပ္ပဇ္ဇိဿာမီ’တိ, အနာလာပေါ တေသံ အညမညေဟိ, နိန္နတ္တာ ဥပ္ပဇ္ဇန္တီ”တိ.
</Paragraph>

<Paragraph number="270" book="mi">
“ကထံ, ဘန္တေ နာဂသေန, ဒွါရတ္တာ ယတ္ထ စက္ခုဝိညာဏံ ဥပ္ပဇ္ဇတိ, တတ္ထ မနောဝိညာဏမ္ပိ ဥပ္ပဇ္ဇတိ? ဩပမ္မံ ကရောဟီ”တိ. “တံ ကိံ မညသိ, မဟာရာဇ, ရညော ပစ္စန္တိမံ နဂရံ အဿ ဒဠှပါကာရတောရဏံ ဧကဒွါရံ, တတော ပုရိသော နိက္ခမိတုကာမော ဘဝေယျ, ကတမေန နိက္ခမေယျာ”တိ? “ဒွါရေန, ဘန္တေ, နိက္ခမေယျာ”တိ. “အထာပရော ပုရိသော နိက္ခမိတုကာမော ဘဝေယျ, ကတမေန သော နိက္ခမေယျာ”တိ? “ယေန, ဘန္တေ, ပုရိမော ပုရိသော နိက္ခန္တော, သောပိ တေန နိက္ခမေယျာ”တိ.
</Paragraph>

<Paragraph number="271" book="mi">
“ကိံ နု ခေါ, မဟာရာဇ, ပုရိမော ပုရိသော ပစ္ဆိမံ ပုရိသံ အာဏာပေတိ ‘ယေနာဟံ ဂစ္ဆာမိ, တွမ္ပိ တေန ဂစ္ဆာဟီ’တိ, ပစ္ဆိမော ဝါ ပုရိသော ပုရိမံ ပုရိသံ အာဏာပေတိ ‘ယေန တွံ ဂစ္ဆိဿသိ, အဟမ္ပိ တေန ဂစ္ဆိဿာမီ’”တိ. “န ဟိ, ဘန္တေ, အနာလာပေါ တေသံ အညမညေဟိ, ဒွါရတ္တာ ဂစ္ဆန္တီ”တိ. “ဧဝမေဝ ခေါ, မဟာရာဇ, ဒွါရတ္တာ ယတ္ထ စက္ခုဝိညာဏံ ဥပ္ပဇ္ဇတိ, တတ္ထ မနောဝိညာဏမ္ပိ ဥပ္ပဇ္ဇတိ, န စက္ခုဝိညာဏံ မနောဝိညာဏံ အာဏာပေတိ ‘ယတ္ထာဟံ ဥပ္ပဇ္ဇာမိ, တွမ္ပိ တတ္ထ ဥပ္ပဇ္ဇာဟီ’တိ, နာပိ မနောဝိညာဏံ စက္ခုဝိညာဏံ အာဏာပေတိ ‘ယတ္ထ တွံ ဥပ္ပဇ္ဇိဿသိ, အဟမ္ပိ တတ္ထ ဥပ္ပဇ္ဇိဿာမီ’တိ, အနာလာပေါ တေသံ အညမညေဟိ, ဒွါရတ္တာ ဥပ္ပဇ္ဇန္တီ”တိ.
</Paragraph>

<Paragraph number="272" book="mi">
“ကထံ, ဘန္တေ နာဂသေန, စိဏ္ဏတ္တာ ယတ္ထ စက္ခုဝိညာဏံ ဥပ္ပဇ္ဇတိ, တတ္ထ မနောဝိညာဏမ္ပိ ဥပ္ပဇ္ဇတိ? ဩပမ္မံ ကရောဟီ”တိ. “တံ ကိံ မညသိ, မဟာရာဇ, ပဌမံ ဧကံ သကဋံ ဂစ္ဆေယျ, အထ ဒုတိယံ သကဋံ ကတမေန ဂစ္ဆေယျာ”တိ? “ယေန, ဘန္တေ, ပုရိမံ သကဋံ ဂတံ, တမ္ပိ တေန ဂစ္ဆေယျာ”တိ.
</Paragraph>

<Paragraph number="273" book="mi">
“ကိံ နု ခေါ, မဟာရာဇ, ပုရိမံ သကဋံ ပစ္ဆိမံ သကဋံ အာဏာပေတိ ‘ယေနာဟံ ဂစ္ဆာမိ, တွမ္ပိ တေန ဂစ္ဆာဟီ’တိ, ပစ္ဆိမံ ဝါ သကဋံ ပုရိမံ သကဋံ အာဏာပေတိ ‘ယေန တွံ ဂစ္ဆိဿသိ, အဟမ္ပိ တေန ဂစ္ဆိဿာမီ’”တိ. “န ဟိ, ဘန္တေ, အနာလာပေါ တေသံ အညမညေဟိ, စိဏ္ဏတ္တာ ဂစ္ဆန္တီ”တိ. “ဧဝမေဝ ခေါ, မဟာရာဇ, စိဏ္ဏတ္တာ ယတ္ထ စက္ခုဝိညာဏံ ဥပ္ပဇ္ဇတိ, တတ္ထ မနောဝိညာဏမ္ပိ ဥပ္ပဇ္ဇတိ, န စက္ခုဝိညာဏံ မနောဝိညာဏံ အာဏာပေတိ ‘ယတ္ထာဟံ ဥပ္ပဇ္ဇာမိ, တွမ္ပိ တတ္ထ ဥပ္ပဇ္ဇာဟီ’တိ, နာပိ မနောဝိညာဏံ စက္ခုဝိညာဏံ အာဏာပေတိ ‘ယတ္ထ တွံ ဥပ္ပဇ္ဇိဿသိ, အဟမ္ပိ တတ္ထ ဥပ္ပဇ္ဇိဿာမီ’တိ, အနာလာပေါ တေသံ အညမညေဟိ, စိဏ္ဏတ္တာ ဥပ္ပဇ္ဇန္တီ”တိ.
</Paragraph>

<Paragraph number="274" book="mi">
“ကထံ, ဘန္တေ နာဂသေန, သမုဒါစရိတတ္တာ ယတ္ထ စက္ခုဝိညာဏံ ဥပ္ပဇ္ဇတိ, တတ္ထ မနောဝိညာဏမ္ပိ ဥပ္ပဇ္ဇတိ? ဩပမ္မံ ကရောဟီ”တိ. “ယထာ, မဟာရာဇ, မုဒ္ဒါဂဏနာသင်္ချာလေခါသိပ္ပဋ္ဌာနေသု အာဒိကမ္မိကဿ ဒန္ဓာယနာ ဘဝတိ, အထာပရေန သမယေန နိသမ္မကိရိယာယ သမုဒါစရိတတ္တာ အဒန္ဓာယနာ ဘဝတိ. ဧဝမေဝ ခေါ, မဟာရာဇ, သမုဒါစရိတတ္တာ ယတ္ထ စက္ခုဝိညာဏံ ဥပ္ပဇ္ဇတိ, တတ္ထ မနောဝိညာဏမ္ပိ ဥပ္ပဇ္ဇတိ, န စက္ခုဝိညာဏံ မနောဝိညာဏံ အာဏာပေတိ ‘ယတ္ထာဟံ ဥပ္ပဇ္ဇာမိ, တွမ္ပိ တတ္ထ ဥပ္ပဇ္ဇာဟီ’တိ, နာပိ မနောဝိညာဏံ စက္ခုဝိညာဏံ အာဏာပေတိ ‘ယတ္ထ တွံ ဥပ္ပဇ္ဇိဿသိ, အဟမ္ပိ တတ္ထ ဥပ္ပဇ္ဇိဿာမီ’တိ, အနာလာပေါ တေသံ အညမညေဟိ, သမုဒါစရိတတ္တာ ဥပ္ပဇ္ဇန္တီ”တိ.
</Paragraph>

<Paragraph number="275" book="mi">
“ဘန္တေ နာဂသေန, ယတ္ထ သောတဝိညာဏံ ဥပ္ပဇ္ဇတိ, တတ္ထ မနောဝိညာဏမ္ပိ ဥပ္ပဇ္ဇတီတိ …ပေ…  ယတ္ထ ဃာနဝိညာဏံ ဥပ္ပဇ္ဇတိ…  ယတ္ထ ဇိဝှါဝိညာဏံ ဥပ္ပဇ္ဇတိ…  ယတ္ထ ကာယဝိညာဏံ ဥပ္ပဇ္ဇတိ, တတ္ထ မနောဝိညာဏမ္ပိ ဥပ္ပဇ္ဇတီ”တိ? “အာမ, မဟာရာဇ, ယတ္ထ ကာယဝိညာဏံ ဥပ္ပဇ္ဇတိ, တတ္ထ မနောဝိညာဏမ္ပိ ဥပ္ပဇ္ဇတီ”တိ.
</Paragraph>

<Paragraph number="276" book="mi">
“ကိံ နု ခေါ, ဘန္တေ နာဂသေန, ပဌမံ ကာယဝိညာဏံ ဥပ္ပဇ္ဇတိ, ပစ္ဆာ မနောဝိညာဏံ, ဥဒါဟု မနောဝိညာဏံ ပဌမံ ဥပ္ပဇ္ဇတိ, ပစ္ဆာ ကာယဝိညာဏန်”တိ? “ကာယဝိညာဏံ, မဟာရာဇ, ပဌမံ ဥပ္ပဇ္ဇတိ, ပစ္ဆာ မနောဝိညာဏန်”တိ.
</Paragraph>

<Paragraph number="277" book="mi">
“ကိံ နု ခေါ, ဘန္တေ နာဂသေန …ပေ…  အနာလာပေါ တေသံ အညမညေဟိ, သမုဒါစရိတတ္တာ ဥပ္ပဇ္ဇန္တီ”တိ.
</Paragraph>

<Paragraph number="278" book="mi">
“ကလ္လောသိ, ဘန္တေ နာဂသေနာ”တိ.

</Paragraph>
</Division>

<Paragraph number="279" type="center" book="mi">
စက္ခုဝိညာဏာဒိပဉှော သတ္တမော.
</Paragraph>