---
title: 7.6.4 ပဝနင်္ဂပဉှ
tableOfContents: false
sidebar:
  order: 4
type: tipitaka
basket: su
book: mi
review:
  current: review
  updated: '2025-10-23T09:13:43.903549'
  updated_by: ''
  notes: ''
  history:
  - state: review
    date: '2025-10-23T09:13:43.903549'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="278" book="mi" e="ch" v="28">

<Paragraph number="1944" book="mi">
“ဘန္တေ နာဂသေန, ‘ပဝနဿ ပဉ္စ အင်္ဂါနိ ဂဟေတဗ္ဗာနီ’တိ ယံ ဝဒေသိ, ကတမာနိ တာနိ ပဉ္စ အင်္ဂါနိ ဂဟေတဗ္ဗာနီ”တိ? “ယထာ, မဟာရာဇ, ပဝနံ နာမ အသုစိဇနံ ပဋိစ္ဆာဒေတိ; ဧဝမေဝ ခေါ, မဟာရာဇ, ယောဂိနာ ယောဂါဝစရေန ပရေသံ အပရဒ္ဓံ ခလိတံ ပဋိစ္ဆာဒေတဗ္ဗံ န ဝိဝရိတဗ္ဗံ. ဣဒံ, မဟာရာဇ, ပဝနဿ ပဌမံ အင်္ဂံ ဂဟေတဗ္ဗံ.
</Paragraph>

<Paragraph number="1945" book="mi">
ပုန စပရံ, မဟာရာဇ, ပဝနံ သုညံ ပစုရဇနေဟိ; ဧဝမေဝ ခေါ, မဟာရာဇ, ယောဂိနာ ယောဂါဝစရေန ရာဂဒေါသမောဟမာနဒိဋ္ဌိဇာလေဟိ သဗ္ဗေဟိ စ ကိလေသေဟိ သုညေန ဘဝိတဗ္ဗံ. ဣဒံ, မဟာရာဇ, ပဝနဿ ဒုတိယံ အင်္ဂံ ဂဟေတဗ္ဗံ.
</Paragraph>

<Paragraph number="1946" book="mi">
ပုန စပရံ, မဟာရာဇ, ပဝနံ ဝိဝိတ္တံ ဇနသမ္ဗာဓရဟိတံ; ဧဝမေဝ ခေါ, မဟာရာဇ, ယောဂိနာ ယောဂါဝစရေန ပါပကေဟိ အကုသလေဟိ ဓမ္မေဟိ အနရိယေဟိ ပဝိဝိတ္တေန ဘဝိတဗ္ဗံ. ဣဒံ, မဟာရာဇ, ပဝနဿ တတိယံ အင်္ဂံ ဂဟေတဗ္ဗံ.
</Paragraph>

<Paragraph number="1947" book="mi">
ပုန စပရံ, မဟာရာဇ, ပဝနံ သန္တံ ပရိသုဒ္ဓံ; ဧဝမေဝ ခေါ, မဟာရာဇ, ယောဂိနာ ယောဂါဝစရေန သန္တေန ပရိသုဒ္ဓေန ဘဝိတဗ္ဗံ, နိဗ္ဗုတေန ပဟီနမာနေန ပဟီနမက္ခေန ဘဝိတဗ္ဗံ. ဣဒံ, မဟာရာဇ, ပဝနဿ စတုတ္ထံ အင်္ဂံ ဂဟေတဗ္ဗံ.
</Paragraph>

<Paragraph number="1948" book="mi">
ပုန စပရံ, မဟာရာဇ, ပဝနံ အရိယဇနသံသေဝိတံ; ဧဝမေဝ ခေါ, မဟာရာဇ, ယောဂိနာ ယောဂါဝစရေန အရိယဇနသံသေဝိတေန ဘဝိတဗ္ဗံ. ဣဒံ, မဟာရာဇ, ပဝနဿ ပဉ္စမံ အင်္ဂံ ဂဟေတဗ္ဗံ. ဘာသိတမ္ပေတံ, မဟာရာဇ, ဘဂဝတာ ဒေဝါတိဒေဝေန သံယုတ္တနိကာယဝရေ—
</Paragraph>

<Paragraph number="1949" type="verses" book="mi">
_‘ပဝိဝိတ္တေဟိ အရိယေဟိ,_  
_ပဟိတတ္တေဟိ ဈာယိဘိ;_  
_နိစ္စံ အာရဒ္ဓဝီရိယေဟိ,_  
_ပဏ္ဍိတေဟိ သဟာဝသေ’”တိ._  


</Paragraph>
</Division>

<Paragraph number="1950" type="center" book="mi">
ပဝနင်္ဂပဉှော စတုတ္ထော.
</Paragraph>