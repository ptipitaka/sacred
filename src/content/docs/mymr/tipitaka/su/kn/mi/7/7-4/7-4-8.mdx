---
title: "7.4.8 ဂေါရူပင်္ဂပဉှ"
tableOfContents: false
sidebar:
  order: 8
type: "tipitaka"
basket: "su"
book: "mi"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="262" book="mi" e="ch" v="28">

<Paragraph number="1866" book="mi">
“ဘန္တေ နာဂသေန, ‘ဂေါရူပဿ စတ္တာရိ အင်္ဂါနိ ဂဟေတဗ္ဗာနီ’တိ ယံ ဝဒေသိ, ကတမာနိ တာနိ စတ္တာရိ အင်္ဂါနိ ဂဟေတဗ္ဗာနီ”တိ? “ယထာ, မဟာရာဇ, ဂေါရူပေါ သကံ ဂေဟံ န ဝိဇဟတိ; ဧဝမေဝ ခေါ, မဟာရာဇ, ယောဂိနာ ယောဂါဝစရေန သကော ကာယော န ဝိဇဟိတဗ္ဗော ‘အနိစ္စုစ္ဆာဒနပရိမဒ္ဒနဘေဒနဝိကိရဏဝိဒ္ဓံသနဓမ္မော အယံ ကာယော’တိ. ဣဒံ, မဟာရာဇ, ဂေါရူပဿ ပဌမံ အင်္ဂံ ဂဟေတဗ္ဗံ.
</Paragraph>

<Paragraph number="1867" book="mi">
ပုန စပရံ, မဟာရာဇ, ဂေါရူပေါ အာဒိန္နဓုရော သုခဒုက္ခေန ဓုရံ ဝဟတိ; ဧဝမေဝ ခေါ, မဟာရာဇ, ယောဂိနာ ယောဂါဝစရေန အာဒိန္နဗြဟ္မစရိယေန သုခဒုက္ခေန ယာဝ ဇီဝိတပရိယာဒါနာ အာပါဏကောဋိကံ ဗြဟ္မစရိယံ စရိတဗ္ဗံ. ဣဒံ, မဟာရာဇ, ဂေါရူပဿ ဒုတိယံ အင်္ဂံ ဂဟေတဗ္ဗံ.
</Paragraph>

<Paragraph number="1868" book="mi">
ပုန စပရံ, မဟာရာဇ, ဂေါရူပေါ ဆန္ဒေန ဃာယမာနော ပါနီယံ ပိဝတိ; ဧဝမေဝ ခေါ, မဟာရာဇ, ယောဂိနာ ယောဂါဝစရေန အာစရိယုပဇ္ဈာယာနံ အနုသိဋ္ဌိ ဆန္ဒေန ပေမေန ပသာဒေန ဃာယမာနေန ပဋိဂ္ဂဟေတဗ္ဗာ. ဣဒံ, မဟာရာဇ, ဂေါရူပဿ တတိယံ အင်္ဂံ ဂဟေတဗ္ဗံ.
</Paragraph>

<Paragraph number="1869" book="mi">
ပုန စပရံ, မဟာရာဇ, ဂေါရူပေါ ယေန ကေနစိ ဝါဟိယမာနော ဝဟတိ; ဧဝမေဝ ခေါ, မဟာရာဇ, ယောဂိနာ ယောဂါဝစရေန ထေရနဝမဇ္ဈိမဘိက္ခူနမ္ပိ ဂိဟိဥပါသကဿာပိ ဩဝါဒါနုသာသနီ သိရသာ သမ္ပဋိစ္ဆိတဗ္ဗာ. ဣဒံ, မဟာရာဇ, ဂေါရူပဿ စတုတ္ထံ အင်္ဂံ ဂဟေတဗ္ဗံ. ဘာသိတမ္ပေတံ, မဟာရာဇ, ထေရေန သာရိပုတ္တေန ဓမ္မသေနာပတိနာ—
</Paragraph>

<Paragraph number="1870" type="verses" book="mi">
_‘တဒဟု ပဗ္ဗဇိတော သန္တော,_  
_ဇာတိယာ သတ္တဝဿိကော;_  
_သောပိ မံ အနုသာသေယျ,_  
_သမ္ပဋိစ္ဆာမိ မတ္ထကေ._  

</Paragraph>

<Paragraph number="1871" type="verses" book="mi">
_တိဗ္ဗံ ဆန္ဒဉ္စ ပေမဉ္စ,_  
_တသ္မိံ ဒိသွာ ဥပဋ္ဌပေ;_  
_ဌပေယျာစရိယဋ္ဌာနေ,_  
_သက္ကစ္စ နံ ပုနပ္ပုနန်’”တိ._  


</Paragraph>
</Division>

<Paragraph number="1872" type="center" book="mi">
ဂေါရူပင်္ဂပဉှော အဋ္ဌမော.
</Paragraph>