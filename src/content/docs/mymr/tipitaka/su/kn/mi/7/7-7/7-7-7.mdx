---
title: "7.7.7 ဣဿာသင်္ဂပဉှ"
tableOfContents: false
sidebar:
  order: 7
type: "tipitaka"
basket: "su"
book: "mi"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="291" book="mi" e="ch" v="28">

<Paragraph number="2013" book="mi">
“ဘန္တေ နာဂသေန, ‘ဣဿာသဿ စတ္တာရိ အင်္ဂါနိ ဂဟေတဗ္ဗာနီ’တိ ယံ ဝဒေသိ, ကတမာနိ တာနိ စတ္တာရိ အင်္ဂါနိ ဂဟေတဗ္ဗာနီ”တိ? “ယထာ, မဟာရာဇ, ဣဿာသော သရေ ပါတယန္တော ဥဘော ပါဒေ ပထဝိယံ ဒဠှံ ပတိဋ္ဌာပေတိ, ဇဏ္ဏုအဝေကလ္လံ ကရောတိ, သရကလာပံ ကဋိသန္ဓိမှိ ဌပေတိ, ကာယံ ဥပတ္ထဒ္ဓံ ကရောတိ, ဒွေ ဟတ္ထေ သန္ဓိဋ္ဌာနံ အာရောပေတိ, မုဋ္ဌိံ ပီဠယတိ, အင်္ဂုလိယော နိရန္တရံ ကရောတိ, ဂီဝံ ပဂ္ဂဏှာတိ, စက္ခူနိ မုခဉ္စ ပိဒဟတိ, နိမိတ္တံ ဥဇုံ ကရောတိ, ဟာသမုပ္ပါဒေတိ ‘ဝိဇ္ဈိဿာမီ’တိ; ဧဝမေဝ ခေါ, မဟာရာဇ, ယောဂိနာ ယောဂါဝစရေန သီလပထဝိယံ ဝီရိယပါဒေ ပတိဋ္ဌာပေတဗ္ဗံ, ခန္တိသောရစ္စံ အဝေကလ္လံ ကာတဗ္ဗံ, သံဝရေ စိတ္တံ ဌပေတဗ္ဗံ, သံယမနိယမေ အတ္တာ ဥပနေတဗ္ဗော, ဣစ္ဆာ မုစ္ဆာ ပီဠယိတဗ္ဗာ, ယောနိသော မနသိကာရေ စိတ္တံ နိရန္တရံ ကာတဗ္ဗံ, ဝီရိယံ ပဂ္ဂဟေတဗ္ဗံ, ဆ ဒွါရာ ပိဒဟိတဗ္ဗာ, သတိ ဥပဋ္ဌပေတဗ္ဗာ, ဟာသမုပ္ပါဒေတဗ္ဗံ ‘သဗ္ဗကိလေသေ ဉာဏနာရာစေန ဝိဇ္ဈိဿာမီ’တိ. ဣဒံ, မဟာရာဇ, ဣဿာသဿ ပဌမံ အင်္ဂံ ဂဟေတဗ္ဗံ.
</Paragraph>

<Paragraph number="2014" book="mi">
ပုန စပရံ, မဟာရာဇ, ဣဿာသော အာဠကံ ပရိဟရတိ ဝင်္ကဇိမှကုဋိလနာရာစဿ ဥဇုကရဏာယ; ဧဝမေဝ ခေါ, မဟာရာဇ, ယောဂိနာ ယောဂါဝစရေန ဣမသ္မိံ ကာယေ သတိပဋ္ဌာနအာဠကံ ပရိဟရိတဗ္ဗံ ဝင်္ကဇိမှကုဋိလစိတ္တဿ ဥဇုကရဏာယ. ဣဒံ, မဟာရာဇ, ဣဿာသဿ ဒုတိယံ အင်္ဂံ ဂဟေတဗ္ဗံ.
</Paragraph>

<Paragraph number="2015" book="mi">
ပုန စပရံ, မဟာရာဇ, ဣဿာသော လက္ခေ ဥပါသေတိ; ဧဝမေဝ ခေါ, မဟာရာဇ, ယောဂိနာ ယောဂါဝစရေန ဣမသ္မိံ ကာယေ ဥပါသိတဗ္ဗံ. ကထံ, မဟာရာဇ ယောဂိနာ ယောဂါဝစရေန ဣမသ္မိံ ကာယေ ဥပါသိတဗ္ဗံ? အနိစ္စတော ဥပါသိတဗ္ဗံ, ဒုက္ခတော ဥပါသိတဗ္ဗံ, အနတ္တတော ဥပါသိတဗ္ဗံ, ရောဂတော …ပေ…  ဂဏ္ဍတော…  သလ္လတော…  အဃတော…  အာဗာဓတော…  ပရတော…  ပလောကတော…  ဤတိတော…  ဥပဒ္ဒဝတော…  ဘယတော…  ဥပသဂ္ဂတော…  စလတော…  ပဘင်္ဂုတော…  အဒ္ဓုဝတော…  အတာဏတော…  အလေဏတော…  အသရဏတော…  ရိတ္တတော…  တုစ္ဆတော…  သုညတော…  အာဒီနဝတော…  ဝိပရိဏာမဓမ္မတော…  အသာရတော…  အဃမူလတော…  ဝဓကတော…  ဝိဘဝတော…  သာသဝတော…  သင်္ခတတော…  မာရာမိသတော…  ဇာတိဓမ္မတော…  ဇရာဓမ္မတော…  ဗျာဓိဓမ္မတော…  မရဏဓမ္မတော…  သောကဓမ္မတော…  ပရိဒေဝဓမ္မတော…  ဥပါယာသဓမ္မတော…  သံကိလေသဓမ္မတော…  ဧဝံ ခေါ, မဟာရာဇ, ယောဂိနာ ယောဂါဝစရေန ဣမသ္မိံ ကာယေ ဥပါသိတဗ္ဗံ. ဣဒံ, မဟာရာဇ, ဣဿာသဿ တတိယံ အင်္ဂံ ဂဟေတဗ္ဗံ.
</Paragraph>

<Paragraph number="2016" book="mi">
ပုန စပရံ, မဟာရာဇ, ဣဿာသော သာယံ ပါတံ ဥပါသတိ; ဧဝမေဝ ခေါ, မဟာရာဇ, ယောဂိနာ ယောဂါဝစရေန သာယံ ပါတံ အာရမ္မဏေ ဥပါသိတဗ္ဗံ. ဣဒံ, မဟာရာဇ, ဣဿာသဿ စတုတ္ထံ အင်္ဂံ ဂဟေတဗ္ဗံ. ဘာသိတမ္ပေတံ, မဟာရာဇ, ထေရေန သာရိပုတ္တေန ဓမ္မသေနာပတိနာ—
</Paragraph>

<Paragraph number="2017" type="verses" book="mi">
_‘ယထာ ဣဿာသကော နာမ,_  
_သာယံ ပါတံ ဥပါသတိ;_  
ဥပါသနံ အရိဉ္စန္တော,_  
_လဘတေ ဘတ္တဝေတနံ._  

</Paragraph>

<Paragraph number="2018" type="verses" book="mi">
_တထေဝ ဗုဒ္ဓပုတ္တောပိ,_  
_ကရောတိ ကာယုပါသနံ;_  
_ကာယုပါသနံ အရိဉ္စန္တော,_  
_အရဟတ္တမဓိဂစ္ဆတီ’”တိ._  


</Paragraph>
</Division>

<Paragraph number="2019" type="center" book="mi">
ဣဿာသင်္ဂပဉှော သတ္တမော.



</Paragraph>

<Paragraph number="2020" type="center" book="mi">
ကုမ္ဘဝဂ္ဂေါ သတ္တမော.



</Paragraph>

<Paragraph number="2021" type="center" book="mi">
တဿုဒ္ဒါနံ


</Paragraph>

<Paragraph number="2022" type="verses" book="mi">
_ကုမ္ဘော စ ကာဠာယသော စ,_  
_ဆတ္တံ ခေတ္တဉ္စ အဂဒေါ;_  
_ဘောဇနေန စ ဣဿာသော,_  
_ဝုတ္တံ ဒါနိ ဝိဒူဟီတိ._  


</Paragraph>

<Paragraph number="2023" type="center" book="mi">
ဩပမ္မကထာပဉှော နိဋ္ဌိတော.
</Paragraph>