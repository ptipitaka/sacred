---
title: 5.4.8 အမရာဒေဝီပဉှ
tableOfContents: false
sidebar:
  order: 8
type: tipitaka
basket: su
book: mi
review:
  current: review
  updated: '2025-10-27T21:48:45.922021'
  updated_by: ''
  notes: ''
  history:
  - state: review
    date: '2025-10-27T21:48:45.922021'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="157" book="mi" e="ch" v="28">

<Paragraph number="919" book="mi">
“ဘန္တေ နာဂသေန, ဘာသိတမ္ပေတံ ဘဂဝတာ—
</Paragraph>

<Paragraph number="920" type="verses" book="mi">
_‘သစေ လဘေထ ခဏံ ဝါ ရဟော ဝါ,_  
_နိမန္တကံ ဝါပိ လဘေထ တာဒိသံ;_  
_သဗ္ဗာဝ ဣတ္ထီ ကယိရုံ နု ပါပံ,_  
_အညံ အလဒ္ဓါ ပီဌသပ္ပိနာ သဒ္ဓိန်’တိ._  

</Paragraph>

<Paragraph number="921" book="mi">
ပုန စ ကထီယတိ ‘မဟောသဓဿ ဘရိယာ အမရာ နာမ ဣတ္ထီ ဂါမကေ ဌပိတာ ပဝုတ္ထပတိကာ ရဟော နိသိန္နာ ဝိဝိတ္တာ ရာဇပ္ပဋိသမံ သာမိကံ ကရိတွာ သဟဿေန နိမန္တီယမာနာ ပါပံ နာကာသီ’တိ. ယဒိ, ဘန္တေ နာဂသေန, ဘဂဝတာ ဘဏိတံ—  ‘သစေ …ပေ…  သဒ္ဓိန်’တိ တေန ဟိ ‘မဟောသဓဿ ဘရိယာ …ပေ…  နာကာသီ’တိ ယံ ဝစနံ, တံ မိစ္ဆာ. ယဒိ မဟောသဓဿ ဘရိယာ …ပေ…  နာကာသိ, တေန ဟိ ‘သစေ …ပေ…  သဒ္ဓိန်’တိ တမ္ပိ ဝစနံ မိစ္ဆာ. အယမ္ပိ ဥဘတော ကောဋိကော ပဉှော တဝါနုပ္ပတ္တော, သော တယာ နိဗ္ဗာဟိတဗ္ဗော”တိ.
</Paragraph>

<Paragraph number="922" book="mi">
“ဘာသိတမ္ပေတံ, မဟာရာဇ, ဘဂဝတာ—  ‘သစေ …ပေ…  သဒ္ဓိန်’တိ. ကထီယတိ စ ‘မဟောသဓဿ ဘရိယာ …ပေ…  နာကာသီ’တိ. ကရေယျ သာ, မဟာရာဇ, ဣတ္ထီ သဟဿံ လဘမာနာ တာဒိသေန ပုရိသေန သဒ္ဓိံ ပါပကမ္မံ, န သာ ကရေယျ သစေ ခဏံ ဝါ ရဟော ဝါ နိမန္တကံ ဝါပိ တာဒိသံ လဘေယျ, ဝိစိနန္တီ သာ, မဟာရာဇ, အမရာ ဣတ္ထီ န အဒ္ဒသ ခဏံ ဝါ ရဟော ဝါ နိမန္တကံ ဝါပိ တာဒိသံ.
</Paragraph>

<Paragraph number="923" book="mi">
ဣဓ လောကေ ဂရဟဘယာ ခဏံ န ပဿိ, ပရလောကေ နိရယဘယာ ခဏံ န ပဿိ, ကဋုကဝိပါကံ ပါပန္တိ ခဏံ န ပဿိ, ပိယံ အမုဉ္စိတုကာမာ ခဏံ န ပဿိ, သာမိကဿ ဂရုကတာယ ခဏံ န ပဿိ, ဓမ္မံ အပစာယန္တီ ခဏံ န ပဿိ, အနရိယံ ဂရဟန္တီ ခဏံ န ပဿိ, ကိရိယံ အဘိန္ဒိတုကာမာ ခဏံ န ပဿိ. ဧဝရူပေဟိ ဗဟူဟိ ကာရဏေဟိ ခဏံ န ပဿိ.
</Paragraph>

<Paragraph number="924" book="mi">
ရဟောပိ သာ လောကေ ဝိစိနိတွာ အပဿန္တီ ပါပံ နာကာသိ. သစေ သာ မနုဿေဟိ ရဟော လဘေယျ, အထ အမနုဿေဟိ ရဟော န လဘေယျ. သစေ အမနုဿေဟိ ရဟော လဘေယျ, အထ ပရစိတ္တဝိဒူဟိ ပဗ္ဗဇိတေဟိ ရဟော န လဘေယျ. သစေ ပရစိတ္တဝိဒူဟိ ပဗ္ဗဇိတေဟိ ရဟော လဘေယျ, အထ ပရစိတ္တဝိဒူနီဟိ ဒေဝတာဟိ ရဟော န လဘေယျ. သစေ ပရစိတ္တဝိဒူနီဟိ ဒေဝတာဟိ ရဟော လဘေယျ, အတ္တနာဝ ပါပေဟိ ရဟော န လဘေယျ. သစေ အတ္တနာဝ ပါပေဟိ ရဟော လဘေယျ, အထ အဓမ္မေန ရဟော န လဘေယျ. ဧဝရူပေဟိ ဗဟုဝိဓေဟိ ကာရဏေဟိ ရဟော အလဘိတွာ ပါပံ နာကာသိ.
</Paragraph>

<Paragraph number="925" book="mi">
နိမန္တကမ္ပိ သာ လောကေ ဝိစိနိတွာ တာဒိသံ အလဘန္တီ ပါပံ နာကာသိ. မဟောသဓော, မဟာရာဇ, ပဏ္ဍိတော အဋ္ဌဝီသတိယာ အင်္ဂေဟိ သမန္နာဂတော. ကတမေဟိ အဋ္ဌဝီသတိယာ အင်္ဂေဟိ သမန္နာဂတော? မဟောသဓော, မဟာရာဇ, သူရော ဟိရိမာ ဩတ္တပ္ပီ သပက္ခော မိတ္တသမ္ပန္နော ခမော သီလဝါ သစ္စဝါဒီ သောစေယျသမ္ပန္နော အက္ကောဓနော အနတိမာနီ အနုသူယကော ဝီရိယဝါ အာယူဟကော သင်္ဂါဟကော သံဝိဘာဂီ သခိလော နိဝါတဝုတ္တိ သဏှော အသဌော အမာယာဝီ အတိဗုဒ္ဓိသမ္ပန္နော ကိတ္တိမာ ဝိဇ္ဇာသမ္ပန္နော ဟိတေသီ ဥပနိဿိတာနံ ပတ္ထိတော သဗ္ဗဇနဿ ဓနဝါ ယသဝါ. မဟောသဓော, မဟာရာဇ, ပဏ္ဍိတော ဣမေဟိ အဋ္ဌဝီသတိယာ အင်္ဂေဟိ သမန္နာဂတော. သာ အညံ တာဒိသံ နိမန္တကံ အလဘိတွာ ပါပံ နာကာသီ”တိ. “သာဓု, ဘန္တေ နာဂသေန, ဧဝမေတံ တထာ သမ္ပဋိစ္ဆာမီ”တိ.

</Paragraph>
</Division>

<Paragraph number="926" type="center" book="mi">
အမရာဒေဝီပဉှော အဋ္ဌမော.
</Paragraph>