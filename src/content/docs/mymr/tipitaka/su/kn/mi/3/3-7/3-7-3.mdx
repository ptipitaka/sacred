---
title: 3.7.3 ဒုက္ခပ္ပဟာနဝါယမပဉှ
tableOfContents: false
sidebar:
  order: 3
type: tipitaka
basket: su
book: mi
review:
  current: review
  updated: '2025-10-27T21:48:45.691572'
  updated_by: ''
  notes: ''
  history:
  - state: review
    date: '2025-10-27T21:48:45.691572'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="96" book="mi" e="ch" v="28">

<Paragraph number="459" book="mi">
ရာဇာ အာဟ—  “ဘန္တေ နာဂသေန, ကိံ တုမှေ အတီတဿ ဒုက္ခဿ ပဟာနာယ ဝါယမထာ”တိ? “န ဟိ, မဟာရာဇာ”တိ. “ကိံ ပန, ဘန္တေ, အနာဂတဿ ဒုက္ခဿ ပဟာနာယ ဝါယမထာ”တိ? “န ဟိ, မဟာရာဇာ”တိ. “ကိံ ပန ပစ္စုပ္ပန္နဿ ဒုက္ခဿ ပဟာနာယ ဝါယမထာ”တိ? “န ဟိ, မဟာရာဇာ”တိ. “ယဒိ တုမှေ န အတီတဿ ဒုက္ခဿ ပဟာနာယ ဝါယမထ, န အနာဂတဿ ဒုက္ခဿ ပဟာနာယ ဝါယမထ, န ပစ္စုပ္ပန္နဿ ဒုက္ခဿ ပဟာနာယ ဝါယမထ, အထ ကိမတ္ထာယ ဝါယမထာ”တိ. ထေရော အာဟ—  “‘ကိန္တိ, မဟာရာဇ, ဣဒဉ္စ ဒုက္ခံ နိရုဇ္ဈေယျ, အညဉ္စ ဒုက္ခံ နုပ္ပဇ္ဇေယျာ’တိ ဧတဒတ္ထာယ ဝါယမာမာ”တိ.
</Paragraph>

<Paragraph number="460" book="mi">
“အတ္ထိ ပန တေ, ဘန္တေ နာဂသေန, အနာဂတံ ဒုက္ခန်”တိ? “နတ္ထိ, မဟာရာဇာ”တိ. “တုမှေ ခေါ, ဘန္တေ နာဂသေန, အတိပဏ္ဍိတာ, ယေ တုမှေ အသန္တာနံ အနာဂတာနံ ဒုက္ခာနံ ပဟာနာယ ဝါယမထာ”တိ? “အတ္ထိ ပန တေ, မဟာရာဇ, ကေစိ ပဋိရာဇာနော ပစ္စတ္ထိကာ ပစ္စာမိတ္တာ ပစ္စုပဋ္ဌိတာ ဟောန္တီ”တိ? “အာမ, ဘန္တေ, အတ္ထီ”တိ. “ကိံ နု ခေါ, မဟာရာဇ, တဒါ တုမှေ ပရိခံ ခဏာပေယျာထ, ပါကာရံ စိနာပေယျာထ ဂေါပုရံ ကာရာပေယျာထ, အဋ္ဋာလကံ ကာရာပေယျာထ, ဓညံ အတိဟရာပေယျာထာ”တိ? “န ဟိ, ဘန္တေ, ပဋိကစ္စေဝ တံ ပဋိယတ္တံ ဟောတီ”တိ. “ကိံ တုမှေ, မဟာရာဇ, တဒါ ဟတ္ထိသ္မိံ သိက္ခေယျာထ, အဿသ္မိံ သိက္ခေယျာထ, ရထသ္မိံ သိက္ခေယျာထ, ဓနုသ္မိံ သိက္ခေယျာထ, ထရုသ္မိံ သိက္ခေယျာထာ”တိ? “န ဟိ, ဘန္တေ, ပဋိကစ္စေဝ တံ သိက္ခိတံ ဟောတီ”တိ. “ကိဿတ္ထာယာ”တိ? “အနာဂတာနံ, ဘန္တေ, ဘယာနံ ပဋိဗာဟနတ္ထာယာ”တိ. “ကိံ နု ခေါ, မဟာရာဇ, အတ္ထိ အနာဂတံ ဘယန်”တိ? “နတ္ထိ, ဘန္တေ”တိ. “တုမှေ စ ခေါ, မဟာရာဇ, အတိပဏ္ဍိတာ, ယေ တုမှေ အသန္တာနံ အနာဂတာနံ ဘယာနံ ပဋိဗာဟနတ္ထာယ ပဋိယာဒေထာ”တိ.
</Paragraph>

<Paragraph number="461" book="mi">
“ဘိယျော ဩပမ္မံ ကရောဟီ”တိ. “တံ ကိံ မညသိ, မဟာရာဇ, ယဒါ တွံ ပိပါသိတော ဘဝေယျာသိ, တဒါ တွံ ဥဒပါနံ ခဏာပေယျာသိ, ပေါက္ခရဏိံ ခဏာပေယျာသိ, တဠာကံ ခဏာပေယျာသိ ‘ပါနီယံ ပိဝိဿာမီ’”တိ? “န ဟိ, ဘန္တေ, ပဋိကစ္စေဝ တံ ပဋိယတ္တံ ဟောတီ”တိ. “ကိဿတ္ထာယာ”တိ? “အနာဂတာနံ, ဘန္တေ, ပိပါသာနံ ပဋိဗာဟနတ္ထာယ ပဋိယတ္တံ ဟောတီ”တိ. “အတ္ထိ ပန, မဟာရာဇ, အနာဂတာ ပိပါသာ”တိ? “နတ္ထိ, ဘန္တေ”တိ. “တုမှေ ခေါ, မဟာရာဇ, အတိပဏ္ဍိတာ, ယေ တုမှေ အသန္တာနံ အနာဂတာနံ ပိပါသာနံ ပဋိဗာဟနတ္ထာယ တံ ပဋိယာဒေထာ”တိ.
</Paragraph>

<Paragraph number="462" book="mi">
“ဘိယျော ဩပမ္မံ ကရောဟီ”တိ. “တံ ကိံ မညသိ, မဟာရာဇ, ယဒါ တွံ ဗုဘုက္ခိတော ဘဝေယျာသိ, တဒါ တွံ ခေတ္တံ ကသာပေယျာသိ, သာလိံ ဝပါပေယျာသိ ‘ဘတ္တံ ဘုဉ္ဇိဿာမီ’”တိ? “န ဟိ, ဘန္တေ, ပဋိကစ္စေဝ တံ ပဋိယတ္တံ ဟောတီ”တိ. “ကိဿတ္ထာယာ”တိ. “အနာဂတာနံ, ဘန္တေ, ဗုဘုက္ခာနံ ပဋိဗာဟနတ္ထာယာ”တိ. “အတ္ထိ ပန, မဟာရာဇ, အနာဂတာ ဗုဘုက္ခာ”တိ? “နတ္ထိ, ဘန္တေ”တိ. “တုမှေ ခေါ, မဟာရာဇ, အတိပဏ္ဍိတာ, ယေ တုမှေ အသန္တာနံ အနာဂတာနံ ဗုဘုက္ခာနံ ပဋိဗာဟနတ္ထာယ ပဋိယာဒေထာ”တိ.
</Paragraph>

<Paragraph number="463" book="mi">
“ကလ္လောသိ, ဘန္တေ နာဂသေနာ”တိ.

</Paragraph>
</Division>

<Paragraph number="464" type="center" book="mi">
ဒုက္ခပ္ပဟာနဝါယမပဉှော တတိယော.
</Paragraph>