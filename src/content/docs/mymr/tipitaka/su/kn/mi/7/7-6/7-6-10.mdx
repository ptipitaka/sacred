---
title: 7.6.10 တစ္ဆကင်္ဂပဉှ
tableOfContents: false
sidebar:
  order: 10
type: tipitaka
basket: su
book: mi
review:
  current: review
  updated: '2025-10-23T09:13:43.883891'
  updated_by: ''
  notes: ''
  history:
  - state: review
    date: '2025-10-23T09:13:43.883891'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="284" book="mi" e="ch" v="28">

<Paragraph number="1978" book="mi">
“ဘန္တေ နာဂသေန, ‘တစ္ဆကဿ ဒွေ အင်္ဂါနိ ဂဟေတဗ္ဗာနီ’တိ ယံ ဝဒေသိ, ကတမာနိ တာနိ ဒွေ အင်္ဂါနိ ဂဟေတဗ္ဗာနီ”တိ? “ယထာ, မဟာရာဇ, တစ္ဆကော ကာဠသုတ္တံ အနုလောမေတွာ ရုက္ခံ တစ္ဆတိ; ဧဝမေဝ ခေါ, မဟာရာဇ, ယောဂိနာ ယောဂါဝစရေန ဇိနသာသနမနုလောမယိတွာ သီလပထဝိယံ ပတိဋ္ဌဟိတွာ သဒ္ဓါဟတ္ထေန ပညာဝါသိံ ဂဟေတွာ ကိလေသာ တစ္ဆေတဗ္ဗာ. ဣဒံ, မဟာရာဇ, တစ္ဆကဿ ပဌမံ အင်္ဂံ ဂဟေတဗ္ဗံ.
</Paragraph>

<Paragraph number="1979" book="mi">
ပုန စပရံ, မဟာရာဇ, တစ္ဆကော ဖေဂ္ဂုံ အပဟရိတွာ သာရမာဒိယတိ; ဧဝမေဝ ခေါ, မဟာရာဇ, ယောဂိနာ ယောဂါဝစရေန သဿတံ ဥစ္ဆေဒံ တံ ဇီဝံ တံ သရီရံ အညံ ဇီဝံ အညံ သရီရံ တဒုတ္တမံ အညဒုတ္တမံ အကတမဘဗ္ဗံ အပုရိသကာရံ အဗြဟ္မစရိယဝါသံ သတ္တဝိနာသံ နဝသတ္တပါတုဘာဝံ သင်္ခါရသဿတဘာဝံ ယော ကရောတိ, သော ပဋိသံဝေဒေတိ, အညော ကရောတိ, အညော ပဋိသံဝေဒေတိ, ကမ္မဖလဒဿနာ စ ကိရိယဖလဒိဋ္ဌိ စ ဣတိ ဧဝရူပါနိ စေဝ အညာနိ စ ဝိဝါဒပထာနိ အပနေတွာ သင်္ခါရာနံ သဘာဝံ ပရမသုညတံ နိရီဟနိဇ္ဇီဝတံ အစ္စန္တံ သုညတံ အာဒိယိတဗ္ဗံ. ဣဒံ, မဟာရာဇ, တစ္ဆကဿ ဒုတိယံ အင်္ဂံ ဂဟေတဗ္ဗံ. ဘာသိတမ္ပေတံ, မဟာရာဇ, ဘဂဝတာ ဒေဝါတိဒေဝေန သုတ္တနိပါတေ—
</Paragraph>

<Paragraph number="1980" type="verses" book="mi">
_‘ကာရဏ္ဍဝံ နိဒ္ဓမထ,_  
_ကသမ္ဗုံ အပကဿထ;_  
_တတော ပလာပေ ဝါဟေထ,_  
_အဿမဏေ သမဏမာနိနေ._  

</Paragraph>

<Paragraph number="1981" type="verses" book="mi">
_နိဒ္ဓမိတွာန ပါပိစ္ဆေ,_  
_ပါပအာစာရဂေါစရေ;_  
_သုဒ္ဓါ သုဒ္ဓေဟိ သံဝါသံ,_  
_ကပ္ပယဝှေါ ပတိဿတာ;_  
_တတော သမဂ္ဂါ နိပကာ,_  
_ဒုက္ခဿန္တံ ကရိဿထာ’”တိ._  


</Paragraph>
</Division>

<Paragraph number="1982" type="center" book="mi">
တစ္ဆကင်္ဂပဉှော ဒသမော.



</Paragraph>

<Paragraph number="1983" type="center" book="mi">
မက္ကဋကဝဂ္ဂေါ ဆဋ္ဌော.



</Paragraph>

<Paragraph number="1984" type="center" book="mi">
တဿုဒ္ဒါနံ


</Paragraph>

<Paragraph number="1985" type="verses" book="mi">
_မက္ကဋော ဒါရကော ကုမ္မော,_  
_ဝနံ ရုက္ခော စ ပဉ္စမော;_  
_မေဃော မဏိ မာဂဝိကော,_  
_ဗာဠိသီ တစ္ဆကေန စာတိ._
</Paragraph>