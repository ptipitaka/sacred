---
title: 5.4.6 မေတ္တာဘာဝနာနိသံသပဉှ
tableOfContents: false
sidebar:
  order: 6
type: tipitaka
basket: su
book: mi
review:
  current: review
  updated: '2025-10-27T21:48:45.913553'
  updated_by: ''
  notes: ''
  history:
  - state: review
    date: '2025-10-27T21:48:45.913553'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="155" book="mi" e="ch" v="28">

<Paragraph number="882" book="mi">
“ဘန္တေ နာဂသေန, ဘာသိတမ္ပေတံ ဘဂဝတာ—  ‘မေတ္တာယ, ဘိက္ခဝေ, စေတောဝိမုတ္တိယာ အာသေဝိတာယ ဘာဝိတာယ ဗဟုလီကတာယ ယာနီကတာယ ဝတ္ထုကတာယ အနုဋ္ဌိတာယ ပရိစိတာယ သုသမာရဒ္ဓါယ ဧကာဒသာနိသံသာ ပါဋိကင်္ခါ. ကတမေ ဧကာဒသ? သုခံ သုပတိ, သုခံ ပဋိဗုဇ္ဈတိ, န ပါပကံ သုပိနံ ပဿတိ, မနုဿာနံ ပိယော ဟောတိ, အမနုဿာနံ ပိယော ဟောတိ, ဒေဝတာ ရက္ခန္တိ, နာဿ အဂ္ဂိ ဝါ ဝိသံ ဝါ သတ္ထံ ဝါ ကမတိ, တုဝဋံ စိတ္တံ သမာဓိယတိ, မုခဝဏ္ဏော ဝိပ္ပသီဒတိ, အသမ္မူဠှော ကာလံ ကရောတိ, ဥတ္တရိံ အပ္ပဋိဝိဇ္ဈန္တော ဗြဟ္မလောကူပဂေါ ဟောတီ’တိ. ပုန စ တုမှေ ဘဏထ—  ‘သာမော ကုမာရော မေတ္တာဝိဟာရီ မိဂသင်္ဃေန ပရိဝုတော ပဝနေ ဝိစရန္တော ပီဠိယက္ခေန ရညာ ဝိဒ္ဓေါ ဝိသပီတေန သလ္လေန တတ္ထေဝ မုစ္ဆိတော ပတိတော’တိ.
</Paragraph>

<Paragraph number="883" book="mi">
ယဒိ, ဘန္တေ နာဂသေန, ဘဂဝတာ ဘဏိတံ—  ‘မေတ္တာယ ဘိက္ခဝေ …ပေ…  ဗြဟ္မလောကူပဂေါ ဟောတီ’တိ, တေန ဟိ ‘သာမော ကုမာရော မေတ္တာဝိဟာရီ မိဂသင်္ဃေန ပရိဝုတော ပဝနေ ဝိစရန္တော ပီဠိယက္ခေန ရညာ ဝိဒ္ဓေါ ဝိသပီတေန သလ္လေန တတ္ထေဝ မုစ္ဆိတော ပတိတော’တိ ယံ ဝစနံ, တံ မိစ္ဆာ. ယဒိ သာမော ကုမာရော မေတ္တာဝိဟာရီ မိဂသင်္ဃေန ပရိဝုတော ပဝနေ ဝိစရန္တော ပီဠိယက္ခေန ရညာ ဝိဒ္ဓေါ ဝိသပီတေန သလ္လေန တတ္ထေဝ မုစ္ဆိတော ပတိတော, တေန ဟိ ‘မေတ္တာယ, ဘိက္ခဝေ …ပေ…  သတ္ထံ ဝါ ကမတီ’တိ တမ္ပိ ဝစနံ မိစ္ဆာ. အယမ္ပိ ဥဘတော ကောဋိကော ပဉှော သုနိပုဏော ပရိသဏှော သုခုမော ဂမ္ဘီရော, အပိ သုနိပုဏာနံ မနုဇာနံ ဂတ္တေ သေဒံ မောစေယျ, သော တဝါနုပ္ပတ္တော, ဝိဇဋေဟိ တံ မဟာဇဋာဇဋိတံ, အနာဂတာနံ ဇိနပုတ္တာနံ စက္ခုံ ဒေဟိ နိဗ္ဗာဟနာယာ”တိ.
</Paragraph>

<Paragraph number="884" book="mi">
“ဘာသိတမ္ပေတံ, မဟာရာဇ, ဘဂဝတာ—  ‘မေတ္တာယ ဘိက္ခဝေ …ပေ…  သတ္ထံ ဝါ ကမတီ’တိ. သာမော စ ကုမာရော မေတ္တာဝိဟာရီ မိဂသင်္ဃေန ပရိဝုတော ပဝနေ ဝိစရန္တော ပီဠိယက္ခေန ရညာ ဝိဒ္ဓေါ ဝိသပီတေန သလ္လေန တတ္ထေဝ မုစ္ဆိတော ပတိတော, တတ္ထ ပန, မဟာရာဇ, ကာရဏံ အတ္ထိ. ကတမံ တတ္ထ ကာရဏံ? နေတေ, မဟာရာဇ, ဂုဏာ ပုဂ္ဂလဿ, မေတ္တာဘာဝနာယေတေ ဂုဏာ, သာမော, မဟာရာဇ, ကုမာရော ဃဋံ ဥက္ခိပန္တော တသ္မိံ ခဏေ မေတ္တာဘာဝနာယ ပမတ္တော အဟောသိ.
</Paragraph>

<Paragraph number="885" book="mi">
ယသ္မိံ, မဟာရာဇ, ခဏေ ပုဂ္ဂလော မေတ္တံ သမာပန္နော ဟောတိ, န တဿ ပုဂ္ဂလဿ တသ္မိံ ခဏေ အဂ္ဂိ ဝါ ဝိသံ ဝါ သတ္ထံ ဝါ ကမတိ. တဿ ယေ ကေစိ အဟိတကာမာ ဥပဂန္တွာ တံ န ပဿန္တိ, န တသ္မိံ ဩကာသံ လဘန္တိ. နေတေ, မဟာရာဇ, ဂုဏာ ပုဂ္ဂလဿ, မေတ္တာဘာဝနာယေတေ ဂုဏာ. ဣဓ, မဟာရာဇ, ပုရိသော သင်္ဂါမသူရော အဘေဇ္ဇကဝစဇာလိကံ သန္နယှိတွာ သင်္ဂါမံ ဩတရေယျ, တဿ သရာ ခိတ္တာ ဥပဂန္တွာ ပတန္တိ ဝိကိရန္တိ, န တသ္မိံ ဩကာသံ လဘန္တိ, နေသော, မဟာရာဇ, ဂုဏော သင်္ဂါမသူရဿ, အဘေဇ္ဇကဝစဇာလိကာယေသော ဂုဏော, ယဿ သရာ ခိတ္တာ ဥပဂန္တွာ ပတန္တိ ဝိကိရန္တိ. ဧဝမေဝ ခေါ, မဟာရာဇ, နေတေ ဂုဏာ ပုဂ္ဂလဿ, မေတ္တာဘာဝနာယေတေ ဂုဏာ.
</Paragraph>

<Paragraph number="886" book="mi">
ယသ္မိံ, မဟာရာဇ, ခဏေ ပုဂ္ဂလော မေတ္တံ သမာပန္နော ဟောတိ, န တဿ ပုဂ္ဂလဿ တသ္မိံ ခဏေ အဂ္ဂိ ဝါ ဝိသံ ဝါ သတ္ထံ ဝါ ကမတိ. တဿ ယေ ကေစိ အဟိတကာမာ ဥပဂန္တွာ တံ န ပဿန္တိ, တသ္မိံ ဩကာသံ န လဘန္တိ, နေတေ, မဟာရာဇ, ဂုဏာ ပုဂ္ဂလဿ, မေတ္တာဘာဝနာယေတေ ဂုဏာ. ဣဓ ပန, မဟာရာဇ, ပုရိသော ဒိဗ္ဗံ အန္တရဓာနံ မူလံ ဟတ္ထေ ကရေယျ, ယာဝ တံ မူလံ တဿ ဟတ္ထဂတံ ဟောတိ, တာဝ န အညော ကောစိ ပကတိမနုဿော တံ ပုရိသံ ပဿတိ. နေသော, မဟာရာဇ, ဂုဏော ပုရိသဿ, မူလဿေသော ဂုဏော အန္တရဓာနဿ, ယံ သော ပကတိမနုဿာနံ စက္ခုပထေ န ဒိဿတိ. ဧဝမေဝ ခေါ, မဟာရာဇ, နေတေ ဂုဏာ ပုဂ္ဂလဿ, မေတ္တာဘာဝနာယေတေ ဂုဏာ.
</Paragraph>

<Paragraph number="887" book="mi">
ယသ္မိံ, မဟာရာဇ, ခဏေ ပုဂ္ဂလော မေတ္တံ သမာပန္နော ဟောတိ, န တဿ ပုဂ္ဂလဿ တသ္မိံ ခဏေ အဂ္ဂိ ဝါ ဝိသံ ဝါ သတ္ထံ ဝါ ကမတိ. တဿ ယေ ကေစိ အဟိတကာမာ ဥပဂန္တွာ တံ န ပဿန္တိ, န တသ္မိံ ဩကာသံ လဘန္တိ. နေတေ, မဟာရာဇ, ဂုဏာ ပုဂ္ဂလဿ, မေတ္တာဘာဝနာယေတေ ဂုဏာ. ယထာ ဝါ ပန, မဟာရာဇ, ပုရိသံ သုကတံ မဟာလေဏမနုပ္ပဝိဋ္ဌံ မဟတိမဟာမေဃော အဘိဝဿန္တော န သက္ကောတိ တေမယိတုံ, နေသော, မဟာရာဇ, ဂုဏော ပုရိသဿ, မဟာလေဏဿေသော ဂုဏော, ယံ မဟာမေဃော အဘိဝဿမာနော န တံ တေမေတိ. ဧဝမေဝ ခေါ, မဟာရာဇ, နေတေ ဂုဏာ ပုဂ္ဂလဿ, မေတ္တာဘာဝနာယေတေ ဂုဏာ.
</Paragraph>

<Paragraph number="888" book="mi">
ယသ္မိံ, မဟာရာဇ, ခဏေ ပုဂ္ဂလော မေတ္တံ သမာပန္နော ဟောတိ, န တဿ ပုဂ္ဂလဿ တသ္မိံ ခဏေ အဂ္ဂိ ဝါ ဝိသံ ဝါ သတ္ထံ ဝါ ကမတိ. တဿ ယေ ကေစိ အဟိတကာမာ ဥပဂန္တွာ တံ န ပဿန္တိ, န တဿ သက္ကောန္တိ အဟိတံ ကာတုံ, နေတေ, မဟာရာဇ, ဂုဏာ ပုဂ္ဂလဿ, မေတ္တာဘာဝနာယေတေ ဂုဏာ”တိ. “အစ္ဆရိယံ, ဘန္တေ နာဂသေန, အဗ္ဘုတံ, ဘန္တေ နာဂသေန, သဗ္ဗပါပနိဝါရဏာ မေတ္တာဘာဝနာ”တိ. “သဗ္ဗကုသလဂုဏာဝဟာ, မဟာရာဇ, မေတ္တာဘာဝနာ ဟိတာနမ္ပိ အဟိတာနမ္ပိ, ယေ တေ သတ္တာ ဝိညာဏဗဒ္ဓါ, သဗ္ဗေသံ မဟာနိသံသာ မေတ္တာဘာဝနာ သံဝိဘဇိတဗ္ဗာ”တိ.

</Paragraph>
</Division>

<Paragraph number="889" type="center" book="mi">
မေတ္တာဘာဝနာနိသံသပဉှော ဆဋ္ဌော.
</Paragraph>