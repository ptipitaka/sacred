---
title: "5.3.12 ဘိက္ခုပဏာမိတပဉှ"
tableOfContents: false
sidebar:
  order: 4
type: "tipitaka"
basket: "su"
book: "mi"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="149" book="mi">

<Paragraph number="847" book="mi">
“ဘန္တေ နာဂသေန, ဘာသိတမ္ပေတံ ဘဂဝတာ—  ‘အက္ကောဓနော ဝိဂတခိလောဟမသ္မီ’တိ, ပုန စ တထာဂတော ထေရေ သာရိပုတ္တမောဂ္ဂလ္လာနေ သပရိသေ ပဏာမေသိ, ကိံ နု ခေါ, ဘန္တေ နာဂသေန, တထာဂတော ကုပိတော ပရိသံ ပဏာမေသိ, ဥဒါဟု တုဋ္ဌော ပဏာမေသိ, ဧတံ တာဝ ဇာနာဟိ ဣမံ နာမာတိ? ယဒိ, ဘန္တေ နာဂသေန, ကုပိတော ပရိသံ ပဏာမေသိ, တေန ဟိ တထာဂတဿ ကောဓော အပ္ပဋိဝတ္တိတော, ယဒိ တုဋ္ဌော ပဏာမေသိ, တေန ဟိ အဝတ္ထုသ္မိံ အဇာနန္တေန ပဏာမိတာ. အယမ္ပိ ဥဘတော ကောဋိကော ပဉှော တဝါနုပ္ပတ္တော, သော တယာ နိဗ္ဗာဟိတဗ္ဗော”တိ.
</Paragraph>

<Paragraph number="848" book="mi">
“ဘာသိတမ္ပေတံ, မဟာရာဇ, ဘဂဝတာ—  ‘အက္ကောဓနော ဝိဂတခိလောဟမသ္မီ’တိ, ပဏာမိတာ စ ထေရာ သာရိပုတ္တမောဂ္ဂလ္လာနာ သပရိသာ, တဉ္စ ပန န ကောပေန. ဣဓ, မဟာရာဇ, ကောစိဒေဝ ပုရိသော မဟာပထဝိယာ မူလေ ဝါ ခါဏုကေ ဝါ ပါသာဏေ ဝါ ကဌလေ ဝါ ဝိသမေ ဝါ ဘူမိဘာဂေ ခလိတွာ ပတတိ, အပိ နု ခေါ, မဟာရာဇ, မဟာပထဝီ ကုပိတာ တံ ပါတေတီ”တိ? “န ဟိ, ဘန္တေ, နတ္ထိ မဟာပထဝိယာ ကောပေါ ဝါ ပသာဒေါ ဝါ, အနုနယပ္ပဋိဃဝိပ္ပမုတ္တာ မဟာပထဝီ, သယမေဝ သော အလသော ခလိတွာ ပတိတော”တိ. “ဧဝမေဝ ခေါ, မဟာရာဇ, နတ္ထိ တထာဂတာနံ ကောပေါ ဝါ ပသာဒေါ ဝါ, အနုနယပ္ပဋိဃဝိပ္ပမုတ္တာ တထာဂတာ အရဟန္တော သမ္မာသမ္ဗုဒ္ဓါ, အထ ခေါ သယံ ကတေနေဝ တေ အတ္တနော အပရာဓေန ပဏာမိတာ.
</Paragraph>

<Paragraph number="849" book="mi">
ဣဓ ပန, မဟာရာဇ, မဟာသမုဒ္ဒေါ န မတေန ကုဏပေန သံဝသတိ, ယံ ဟောတိ မဟာသမုဒ္ဒေ မတံ ကုဏပံ, တံ ခိပ္ပမေဝ နိစ္ဆုဘတိ ထလံ ဥဿာရေတိ. အပိ နု ခေါ, မဟာရာဇ, မဟာသမုဒ္ဒေါ ကုပိတော တံ ကုဏပံ နိစ္ဆုဘတီ”တိ? “န ဟိ, ဘန္တေ, နတ္ထိ မဟာသမုဒ္ဒဿ ကောပေါ ဝါ ပသာဒေါ ဝါ, အနုနယပ္ပဋိဃဝိပ္ပမုတ္တော မဟာသမုဒ္ဒေါ”တိ. “ဧဝမေဝ ခေါ, မဟာရာဇ, နတ္ထိ တထာဂတာနံ ကောပေါ ဝါ ပသာဒေါ ဝါ, အနုနယပ္ပဋိဃဝိပ္ပမုတ္တာ တထာဂတာ အရဟန္တော သမ္မာသမ္ဗုဒ္ဓါ, အထ ခေါ သယံ ကတေနေဝ တေ အတ္တနော အပရာဓေန ပဏာမိတာ.
</Paragraph>

<Paragraph number="850" book="mi">
ယထာ, မဟာရာဇ, ပထဝိယာ ခလိတော ပတီယတိ, ဧဝံ ဇိနသာသနဝရေ ခလိတော ပဏာမီယတိ. ယထာ, မဟာရာဇ, သမုဒ္ဒေ မတံ ကုဏပံ နိစ္ဆုဘီယတိ, ဧဝံ ဇိနသာသနဝရေ ခလိတော ပဏာမီယတိ. ယံ ပန တေ, မဟာရာဇ, တထာဂတော ပဏာမေသိ, တေသံ အတ္ထကာမော ဟိတကာမော သုခကာမော ဝိသုဒ္ဓိကာမော ‘ဧဝံ ဣမေ ဇာတိဇရာဗျာဓိမရဏေဟိ ပရိမုစ္စိဿန္တီ’တိ—  ပဏာမေသီ”တိ. “သာဓု, ဘန္တေ နာဂသေန, ဧဝမေတံ တထာ သမ္ပဋိစ္ဆာမီ”တိ.

</Paragraph>
</Division>

<Paragraph number="851" type="center" book="mi">
ဘိက္ခုပဏာမိတပဉှော ဒွါဒသမော.



</Paragraph>

<Paragraph number="852" type="center" book="mi">
ပဏာမိတဝဂ္ဂေါ တတိယော.



</Paragraph>

<Paragraph number="853" type="center" book="mi">
ဣမသ္မိံ ဝဂ္ဂေ ဒွါဒသ ပဉှာ.
</Paragraph>