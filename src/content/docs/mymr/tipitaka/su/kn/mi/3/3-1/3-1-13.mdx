---
title: "3.1.13 သတိလက္ခဏပဉှ"
tableOfContents: false
sidebar:
  order: 13
type: "tipitaka"
basket: "su"
book: "mi"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="36" book="mi" e="ch" v="28">

<Paragraph number="157" book="mi">
ရာဇာ အာဟ—  “ဘန္တေ နာဂသေန, ကိံလက္ခဏာ သတီ”တိ? “အပိလာပနလက္ခဏာ, မဟာရာဇ, သတိ, ဥပဂ္ဂဏှနလက္ခဏာ စာ”တိ. “ကထံ, ဘန္တေ, အပိလာပနလက္ခဏာ သတီ”တိ? “သတိ, မဟာရာဇ, ဥပ္ပဇ္ဇမာနာ ကုသလာကုသလသာဝဇ္ဇာနဝဇ္ဇဟီနပ္ပဏီတကဏှသုက္ကသပ္ပဋိဘာဂဓမ္မေ အပိလာပေတိ ‘ဣမေ စတ္တာရော သတိပဋ္ဌာနာ, ဣမေ စတ္တာရော သမ္မပ္ပဓာနာ, ဣမေ စတ္တာရော ဣဒ္ဓိပါဒါ, ဣမာနိ ပဉ္စိန္ဒြိယာနိ, ဣမာနိ ပဉ္စ ဗလာနိ, ဣမေ သတ္တ ဗောဇ္ဈင်္ဂါ, အယံ အရိယော အဋ္ဌင်္ဂိကော မဂ္ဂေါ, အယံ သမထော, အယံ ဝိပဿနာ, အယံ ဝိဇ္ဇာ, အယံ ဝိမုတ္တီ’တိ. တတော ယောဂါဝစရော သေဝိတဗ္ဗေ ဓမ္မေ သေဝတိ, အသေဝိတဗ္ဗေ ဓမ္မေ န သေဝတိ. ဘဇိတဗ္ဗေ ဓမ္မေ ဘဇတိ အဘဇိတဗ္ဗေ ဓမ္မေ န ဘဇတိ. ဧဝံ ခေါ, မဟာရာဇ, အပိလာပနလက္ခဏာ သတီ”တိ.
</Paragraph>

<Paragraph number="158" book="mi">
“ဩပမ္မံ ကရောဟီ”တိ. “ယထာ, မဟာရာဇ, ရညော စက္ကဝတ္တိဿ ဘဏ္ဍာဂါရိကော ရာဇာနံ စက္ကဝတ္တိံ သာယံ ပါတံ ယသံ သရာပေတိ ‘ဧတ္တကာ, ဒေဝ, တေ ဟတ္ထီ, ဧတ္တကာ အဿာ, ဧတ္တကာ ရထာ, ဧတ္တကာ ပတ္တီ, ဧတ္တကံ ဟိရညံ, ဧတ္တကံ သုဝဏ္ဏံ, ဧတ္တကံ သာပတေယျံ, တံ ဒေဝေါ သရတူ’တိ ရညော သာပတေယျံ အပိလာပေတိ; ဧဝမေဝ ခေါ, မဟာရာဇ, သတိ ဥပ္ပဇ္ဇမာနာ ကုသလာကုသလသာဝဇ္ဇာနဝဇ္ဇဟီနပ္ပဏီတကဏှသုက္ကသပ္ပဋိဘာဂဓမ္မေ အပိလာပေတိ ‘ဣမေ စတ္တာရော သတိပဋ္ဌာနာ, ဣမေ စတ္တာရော သမ္မပ္ပဓာနာ, ဣမေ စတ္တာရော ဣဒ္ဓိပါဒါ, ဣမာနိ ပဉ္စိန္ဒြိယာနိ, ဣမာနိ ပဉ္စ ဗလာနိ, ဣမေ သတ္တ ဗောဇ္ဈင်္ဂါ, အယံ အရိယော အဋ္ဌင်္ဂိကော မဂ္ဂေါ, အယံ သမထော, အယံ ဝိပဿနာ, အယံ ဝိဇ္ဇာ, အယံ ဝိမုတ္တီ’တိ. တတော ယောဂါဝစရော သေဝိတဗ္ဗေ ဓမ္မေ သေဝတိ, အသေဝိတဗ္ဗေ ဓမ္မေ န သေဝတိ. ဘဇိတဗ္ဗေ ဓမ္မေ ဘဇတိ, အဘဇိတဗ္ဗေ ဓမ္မေ န ဘဇတိ. ဧဝံ ခေါ, မဟာရာဇ, အပိလာပနလက္ခဏာ သတီ”တိ.
</Paragraph>

<Paragraph number="159" book="mi">
“ကထံ, ဘန္တေ, ဥပဂ္ဂဏှနလက္ခဏာ သတီ”တိ? “သတိ, မဟာရာဇ, ဥပ္ပဇ္ဇမာနာ ဟိတာဟိတာနံ ဓမ္မာနံ ဂတိယော သမနွေတိ ‘ဣမေ ဓမ္မာ ဟိတာ, ဣမေ ဓမ္မာ အဟိတာ. ဣမေ ဓမ္မာ ဥပကာရာ, ဣမေ ဓမ္မာ အနုပကာရာ’တိ. တတော ယောဂါဝစရော အဟိတေ ဓမ္မေ အပနုဒေတိ, ဟိတေ ဓမ္မေ ဥပဂ္ဂဏှာတိ. အနုပကာရေ ဓမ္မေ အပနုဒေတိ, ဥပကာရေ ဓမ္မေ ဥပဂ္ဂဏှာတိ. ဧဝံ ခေါ, မဟာရာဇ, ဥပဂ္ဂဏှနလက္ခဏာ သတီ”တိ.
</Paragraph>

<Paragraph number="160" book="mi">
“ဩပမ္မံ ကရောဟီ”တိ. “ယထာ, မဟာရာဇ, ရညော စက္ကဝတ္တိဿ ပရိဏာယကရတနံ ရညော ဟိတာဟိတေ ဇာနာတိ ‘ဣမေ ရညော ဟိတာ, ဣမေ အဟိတာ. ဣမေ ဥပကာရာ, ဣမေ အနုပကာရာ’တိ. တတော အဟိတေ အပနုဒေတိ, ဟိတေ ဥပဂ္ဂဏှာတိ. အနုပကာရေ အပနုဒေတိ, ဥပကာရေ ဥပဂ္ဂဏှာတိ. ဧဝမေဝ ခေါ, မဟာရာဇ, သတိ ဥပ္ပဇ္ဇမာနာ ဟိတာဟိတာနံ ဓမ္မာနံ ဂတိယော သမနွေတိ ‘ဣမေ ဓမ္မာ ဟိတာ, ဣမေ ဓမ္မာ အဟိတာ. ဣမေ ဓမ္မာ ဥပကာရာ, ဣမေ ဓမ္မာ အနုပကာရာ’တိ. တတော ယောဂါဝစရော အဟိတေ ဓမ္မေ အပနုဒေတိ, ဟိတေ ဓမ္မေ ဥပဂ္ဂဏှာတိ. အနုပကာရေ ဓမ္မေ အပနုဒေတိ, ဥပကာရေ ဒမ္မေ ဥပဂ္ဂဏှာတိ. ဧဝံ ခေါ, မဟာရာဇ, ဥပဂ္ဂဏှနလက္ခဏာ သတိ. ဘာသိတမ္ပေတံ, မဟာရာဇ, ဘဂဝတာ—  ‘သတိဉ္စ ခွါဟံ, ဘိက္ခဝေ, သဗ္ဗတ္ထိကံ ဝဒါမီ’”တိ.
</Paragraph>

<Paragraph number="161" book="mi">
“ကလ္လောသိ, ဘန္တေ နာဂသေနာ”တိ.

</Paragraph>
</Division>

<Paragraph number="162" type="center" book="mi">
သတိလက္ခဏပဉှော တေရသမော.
</Paragraph>