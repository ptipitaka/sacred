---
title: "5.5.2 ဥဒရသံယတပဉှ"
tableOfContents: false
sidebar:
  order: 2
type: "tipitaka"
basket: "su"
book: "mi"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="161" book="mi" e="ch" v="28">

<Paragraph number="949" book="mi">
“ဘန္တေ နာဂသေန, ဘာသိတမ္ပေတံ ဘဂဝတာ—
</Paragraph>

<Paragraph number="950" book="mi">
_‘ဥတ္တိဋ္ဌေ နပ္ပမဇ္ဇေယျ,_  
ဥဒရေ သံယတော သိယာ’တိ._  

</Paragraph>

<Paragraph number="951" book="mi">
ပုန စ ဘဂဝတာ ဘဏိတံ—  ‘အဟံ ခေါ ပနုဒါယိ, အပ္ပေကဒါ ဣမိနာ ပတ္တေန သမတိတ္ထိကမ္ပိ ဘုဉ္ဇာမိ, ဘိယျောပိ ဘုဉ္ဇာမီ’တိ. ယဒိ, ဘန္တေ နာဂသေန, ဘဂဝတာ ဘဏိတံ—  ‘ဥတ္တိဋ္ဌေ နပ္ပမဇ္ဇေယျ, ဥဒရေ သံယတော သိယာ’တိ, တေန ဟိ ‘အဟံ ခေါ ပနုဒါယိ, အပ္ပေကဒါ ဣမိနာ ပတ္တေန သမတိတ္ထိကမ္ပိ ဘုဉ္ဇာမိ, ဘိယျောပိ ဘုဉ္ဇာမီ’တိ ယံ ဝစနံ, တံ မိစ္ဆာ. ယဒိ တထာဂတေန ဘဏိတံ—  ‘အဟံ ခေါ ပနုဒါယိ, အပ္ပေကဒါ ဣမိနာ ပတ္တေန သမတိတ္ထိကမ္ပိ ဘုဉ္ဇာမိ, ဘိယျောပိ ဘုဉ္ဇာမီ’တိ, တေန ဟိ ‘ဥတ္တိဋ္ဌေ နပ္ပမဇ္ဇေယျ, ဥဒရေ သံယတော သိယာ’တိ တမ္ပိ ဝစနံ မိစ္ဆာ. အယမ္ပိ ဥဘတော ကောဋိကော ပဉှော တဝါနုပ္ပတ္တော, သော တယာ နိဗ္ဗာဟိတဗ္ဗော”တိ.
</Paragraph>

<Paragraph number="952" book="mi">
“ဘာသိတမ္ပေတံ, မဟာရာဇ, ဘဂဝတာ—  ‘ဥတ္တိဋ္ဌေ နပ္ပမဇ္ဇေယျ, ဥဒရေ သံယတော သိယာ’တိ, ဘဏိတဉ္စ—  ‘အဟံ ခေါ ပနုဒါယိ, အပ္ပေကဒါ ဣမိနာ ပတ္တေန သမတိတ္ထိကမ္ပိ ဘုဉ္ဇာမိ, ဘိယျောပိ ဘုဉ္ဇာမီ’တိ. ယံ, မဟာရာဇ, ဘဂဝတာ ဘဏိတံ—  ‘ဥတ္တိဋ္ဌေ နပ္ပမဇ္ဇေယျ, ဥဒရေ သံယတော သိယာ’တိ, တံ သဘာဝဝစနံ အသေသဝစနံ နိဿေသဝစနံ နိပ္ပရိယာယဝစနံ ဘူတဝစနံ တစ္ဆဝစနံ ယာထာဝဝစနံ အဝိပရီတဝစနံ ဣသိဝစနံ မုနိဝစနံ ဘဂဝန္တဝစနံ အရဟန္တဝစနံ ပစ္စေကဗုဒ္ဓဝစနံ ဇိနဝစနံ သဗ္ဗညုဝစနံ တထာဂတဿ အရဟတော သမ္မာသမ္ဗုဒ္ဓဿ ဝစနံ.
</Paragraph>

<Paragraph number="953" book="mi">
ဥဒရေ အသံယတော, မဟာရာဇ, ပါဏမ္ပိ ဟနတိ, အဒိန္နမ္ပိ အာဒိယတိ, ပရဒါရမ္ပိ ဂစ္ဆတိ, မုသာပိ ဘဏတိ, မဇ္ဇမ္ပိ ပိဝတိ, မာတရမ္ပိ ဇီဝိတာ ဝေါရောပေတိ, ပိတရမ္ပိ ဇီဝိတာ ဝေါရောပေတိ, အရဟန္တမ္ပိ ဇီဝိတာ ဝေါရောပေတိ, သံဃမ္ပိ ဘိန္ဒတိ, ဒုဋ္ဌေန စိတ္တေန တထာဂတဿ လောဟိတမ္ပိ ဥပ္ပါဒေတိ. နနု, မဟာရာဇ, ဒေဝဒတ္တော ဥဒရေ အသံယတော သံဃံ ဘိန္ဒိတွာ ကပ္ပဋ္ဌိယံ ကမ္မံ အာယူဟိ. ဧဝရူပါနိ, မဟာရာဇ, အညာနိပိ ဗဟုဝိဓာနိ ကာရဏာနိ ဒိသွာ ဘဂဝတာ ဘဏိတံ—  ‘ဥတ္တိဋ္ဌေ နပ္ပမဇ္ဇေယျ, ဥဒရေ သံယတော သိယာ’တိ.
</Paragraph>

<Paragraph number="954" book="mi">
ဥဒရေ သံယတော, မဟာရာဇ, စတုသစ္စာဘိသမယံ အဘိသမေတိ, စတ္တာရိ သာမညဖလာနိ သစ္ဆိကရောတိ, စတူသု ပဋိသမ္ဘိဒါသု အဋ္ဌသု သမာပတ္တီသု ဆသု အဘိညာသု ဝသီဘာဝံ ပါပုဏာတိ, ကေဝလဉ္စ သမဏဓမ္မံ ပူရေတိ. နနု, မဟာရာဇ, သုကပေါတကော ဥဒရေ သံယတော ဟုတွာ ယာဝ တာဝတိံသဘဝနံ ကမ္ပေတွာ သက္ကံ ဒေဝါနမိန္ဒံ ဥပဋ္ဌာနမုပနေသိ, ဧဝရူပါနိ, မဟာရာဇ, အညာနိပိ ဗဟုဝိဓာနိ ကာရဏာနိ ဒိသွာ ဘဂဝတာ ဘဏိတံ—  ‘ဥတ္တိဋ္ဌေ နပ္ပမဇ္ဇေယျ, ဥဒရေ သံယတော သိယာ’တိ.
</Paragraph>

<Paragraph number="955" book="mi">
ယံ ပန, မဟာရာဇ, ဘဂဝတာ ဘဏိတံ—  ‘အဟံ ခေါ ပနုဒါယိ အပ္ပေကဒါ ဣမိနာ ပတ္တေန သမတိတ္ထိကမ္ပိ ဘုဉ္ဇာမိ, ဘိယျောပိ ဘုဉ္ဇာမီ’တိ, တံ ကတကိစ္စေန နိဋ္ဌိတကိရိယေန သိဒ္ဓတ္ထေန ဝုသိတဝေါသာနေန နိရာဝရဏေန သဗ္ဗညုနာ သယမ္ဘုနာ တထာဂတေန အတ္တာနံ ဥပါဒါယ ဘဏိတံ.
</Paragraph>

<Paragraph number="956" book="mi">
ယထာ, မဟာရာဇ, ဝန္တဿ ဝိရိတ္တဿ အနုဝါသိတဿ အာတုရဿ သပ္ပါယကိရိယာ ဣစ္ဆိတဗ္ဗာ ဟောတိ; ဧဝမေဝ ခေါ, မဟာရာဇ, သကိလေသဿ အဒိဋ္ဌသစ္စဿ ဥဒရေ သံယမော ကရဏီယော ဟောတိ. ယထာ, မဟာရာဇ, မဏိရတနဿ သပ္ပဘာသဿ ဇာတိမန္တဿ အဘိဇာတိပရိသုဒ္ဓဿ မဇ္ဇနနိဃံသနပရိသောဓနေန ကရဏီယံ န ဟောတိ; ဧဝမေဝ ခေါ, မဟာရာဇ, တထာဂတဿ ဗုဒ္ဓဝိသယေ ပါရမိံ ဂတဿ ကိရိယာကရဏေသု အာဝရဏံ န ဟောတီ”တိ. “သာဓု, ဘန္တေ နာဂသေန, ဧဝမေတံ တထာ သမ္ပဋိစ္ဆာမီ”တိ.

</Paragraph>
</Division>

<Paragraph number="957" type="center" book="mi">
ဥဒရသံယတပဉှော ဒုတိယော.
</Paragraph>