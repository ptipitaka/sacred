---
title: "3.1.9 သီလလက္ခဏပဉှ"
tableOfContents: false
sidebar:
  order: 9
type: "tipitaka"
basket: "su"
book: "mi"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="32" book="mi" e="ch" v="28">

<Paragraph number="133" book="mi">
ရာဇာ အာဟ—  “ဘန္တေ နာဂသေန, ယံ ပနေတံ ဗြူသိ ‘အညေဟိ စ ကုသလေဟိ ဓမ္မေဟီ’တိ, ကတမေ တေ ကုသလာ ဓမ္မာ”တိ? “သီလံ, မဟာရာဇ, သဒ္ဓါ ဝီရိယံ သတိ သမာဓိ, ဣမေ တေ ကုသလာ ဓမ္မာ”တိ. “ကိံလက္ခဏံ, ဘန္တေ, သီလန်”တိ? “ပတိဋ္ဌာနလက္ခဏံ, မဟာရာဇ, သီလံ သဗ္ဗေသံ ကုသလာနံ ဓမ္မာနံ, ဣန္ဒြိယဗလဗောဇ္ဈင်္ဂမဂ္ဂင်္ဂသတိပဋ္ဌာနသမ္မပ္ပဓာနဲဒ္ဓိပါဒဈာနဝိမောက္ခသမာဓိသမာပတ္တီနံ သီလံ ပတိဋ္ဌံ, သီလေ ပတိဋ္ဌိတော ခေါ, မဟာရာဇ, ယောဂါဝစရော သီလံ နိဿာယ သီလေ ပတိဋ္ဌာယ ပဉ္စိန္ဒြိယာနိ ဘာဝေတိ သဒ္ဓိန္ဒြိယံ ဝီရိယိန္ဒြိယံ သတိန္ဒြိယံ သမာဓိန္ဒြိယံ ပညိန္ဒြိယန္တိ, သဗ္ဗေ ကုသလာ ဓမ္မာ န ပရိဟာယန္တီ”တိ.
</Paragraph>

<Paragraph number="134" book="mi">
“ဩပမ္မံ ကရောဟီ”တိ. “ယထာ, မဟာရာဇ, ယေ ကေစိ ဗီဇဂါမဘူတဂါမာ ဝုဍ္ဎိံ ဝိရူဠှိံ ဝေပုလ္လံ အာပဇ္ဇန္တိ, သဗ္ဗေ တေ ပထဝိံ နိဿာယ ပထဝိယံ ပတိဋ္ဌာယ ဝုဍ္ဎိံ ဝိရူဠှိံ ဝေပုလ္လံ အာပဇ္ဇန္တိ; ဧဝမေဝ ခေါ, မဟာရာဇ, ယောဂါဝစရော သီလံ နိဿာယ သီလေ ပတိဋ္ဌာယ ပဉ္စိန္ဒြိယာနိ ဘာဝေတိ သဒ္ဓိန္ဒြိယံ ဝီရိယိန္ဒြိယံ သတိန္ဒြိယံ သမာဓိန္ဒြိယံ ပညိန္ဒြိယန်”တိ.
</Paragraph>

<Paragraph number="135" book="mi">
“ဘိယျော ဩပမ္မံ ကရောဟီ”တိ. “ယထာ, မဟာရာဇ, ယေ ကေစိ ဗလကရဏီယာ ကမ္မန္တာ ကယိရန္တိ, သဗ္ဗေ တေ ပထဝိံ နိဿာယ ပထဝိယံ ပတိဋ္ဌာယ ကယိရန္တိ; ဧဝမေဝ ခေါ, မဟာရာဇ, ယောဂါဝစရော သီလံ နိဿာယ သီလေ ပတိဋ္ဌာယ ပဉ္စိန္ဒြိယာနိ ဘာဝေတိ သဒ္ဓိန္ဒြိယံ ဝီရိယိန္ဒြိယံ သတိန္ဒြိယံ သမာဓိန္ဒြိယံ ပညိန္ဒြိယန်”တိ.
</Paragraph>

<Paragraph number="136" book="mi">
“ဘိယျော ဩပမ္မံ ကရောဟီ”တိ. “ယထာ, မဟာရာဇ, နဂရဝဍ္ဎကီ နဂရံ မာပေတုကာမော ပဌမံ နဂရဋ္ဌာနံ သောဓာပေတွာ ခါဏုကဏ္ဋကံ အပကဍ္ဎာပေတွာ ဘူမိံ သမံ ကာရာပေတွာ တတော အပရဘာဂေ ဝီထိစတုက္ကသိင်္ဃာဋကာဒိပရိစ္ဆေဒေန ဝိဘဇိတွာ နဂရံ မာပေတိ; ဧဝမေဝ ခေါ, မဟာရာဇ, ယောဂါဝစရော သီလံ နိဿာယ သီလေ ပတိဋ္ဌာယ ပဉ္စိန္ဒြိယာနိ ဘာဝေတိ သဒ္ဓိန္ဒြိယံ ဝီရိယိန္ဒြိယံ သတိန္ဒြိယံ သမာဓိန္ဒြိယံ ပညိန္ဒြိယန်”တိ.
</Paragraph>

<Paragraph number="137" book="mi">
“ဘိယျော ဩပမ္မံ ကရောဟီ”တိ. “ယထာ, မဟာရာဇ, လင်္ဃကော သိပ္ပံ ဒဿေတုကာမော ပထဝိံ ခဏာပေတွာ သက္ခရကထလံ အပကဍ္ဎာပေတွာ ဘူမိံ သမံ ကာရာပေတွာ မုဒုကာယ ဘူမိယာ သိပ္ပံ ဒဿေတိ; ဧဝမေဝ ခေါ, မဟာရာဇ, ယောဂါဝစရော သီလံ နိဿာယ သီလေ ပတိဋ္ဌာယ ပဉ္စိန္ဒြိယာနိ ဘာဝေတိ သဒ္ဓိန္ဒြိယံ ဝီရိယိန္ဒြိယံ သတိန္ဒြိယံ သမာဓိန္ဒြိယံ ပညိန္ဒြိယန္တိ. ဘာသိတမ္ပေတံ, မဟာရာဇ, ဘဂဝတာ—
</Paragraph>

<Paragraph number="138" type="verses" book="mi">
_‘သီလေ ပတိဋ္ဌာယ နရော သပညော,_  
_စိတ္တံ ပညဉ္စ ဘာဝယံ;_  
_အာတာပီ နိပကော ဘိက္ခု,_  
_သော ဣမံ ဝိဇဋယေ ဇဋန္တိ._  

</Paragraph>

<Paragraph number="139" type="verses" book="mi">
_အယံ ပတိဋ္ဌာ ဓရဏီဝ ပါဏိနံ,_  
ဣဒဉ္စ မူလံ ကုသလာဘိဝုဍ္ဎိယာ;_  
_မုခဉ္စိဒံ သဗ္ဗဇိနာနုသာသနေ,_  
_ယော သီလက္ခန္ဓော ဝရပါတိမောက္ခိယော’”တိ._  

</Paragraph>

<Paragraph number="140" book="mi">
“ကလ္လောသိ, ဘန္တေ နာဂသေနာ”တိ.

</Paragraph>
</Division>

<Paragraph number="141" type="center" book="mi">
သီလလက္ခဏပဉှော နဝမော.
</Paragraph>