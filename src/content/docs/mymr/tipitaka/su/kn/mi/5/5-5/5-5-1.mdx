---
title: 5.5.1 သန္ထဝပဉှ
tableOfContents: false
sidebar:
  order: 1
type: tipitaka
basket: su
book: mi
review:
  current: review
  updated: '2025-10-23T09:13:43.224292'
  updated_by: ''
  notes: ''
  history:
  - state: review
    date: '2025-10-23T09:13:43.224292'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="160" book="mi" e="ch" v="28">

<Paragraph number="942" book="mi">
“ဘန္တေ နာဂသေန, ဘာသိတမ္ပေတံ ဘဂဝတာ—
</Paragraph>

<Paragraph number="943" type="verses" book="mi">
_‘သန္ထဝတော ဘယံ ဇာတံ,_  
_နိကေတာ ဇာယတေ ရဇော;_  
_အနိကေတမသန္ထဝံ,_  
_ဧတံ ဝေ မုနိဒဿနန်’တိ._  

</Paragraph>

<Paragraph number="944" book="mi">
ပုန စ ဘဂဝတာ ဘဏိတံ—  ‘ဝိဟာရေ ကာရယေ ရမ္မေ, ဝါသယေတ္ထ ဗဟုဿုတေ’တိ. ယဒိ, ဘန္တေ နာဂသေန, တထာဂတေန ဘဏိတံ—  ‘သန္ထဝတော ဘယံ ဇာတံ, နိကေတာ ဇာယတေ ရဇော. အနိကေတမသန္ထဝံ, ဧတံ ဝေ မုနိဒဿနန်’တိ, တေန ဟိ ‘ဝိဟာရေ ကာရယေ ရမ္မေ, ဝါသယေတ္ထ ဗဟုဿုတေ’တိ ယံ ဝစနံ, တံ မိစ္ဆာ. ယဒိ တထာဂတေန ဘဏိတံ—  ‘ဝိဟာရေ ကာရယေ ရမ္မေ, ဝါသယေတ္ထ ဗဟုဿုတေ’တိ, တေန ဟိ ‘သန္ထဝတော ဘယံ ဇာတံ, နိကေတာ ဇာယတေ ရဇော. အနိကေတမသန္ထဝံ, ဧတံ ဝေ မုနိဒဿနန်’တိ တမ္ပိ ဝစနံ မိစ္ဆာ. အယမ္ပိ ဥဘတော ကောဋိကော ပဉှော တဝါနုပ္ပတ္တော, သော တယာ နိဗ္ဗာဟိတဗ္ဗော”တိ.
</Paragraph>

<Paragraph number="945" book="mi">
“ဘာသိတမ္ပေတံ, မဟာရာဇ, ဘဂဝတာ—  ‘သန္ထဝတော ဘယံ ဇာတံ, နိကေတာ ဇာယတေ ရဇော. အနိကေတမသန္ထဝံ, ဧတံ ဝေ မုနိဒဿနန်’တိ. ဘဏိတဉ္စ—  ‘ဝိဟာရေ ကာရယေ ရမ္မေ, ဝါသယေတ္ထ ဗဟုဿုတေ’တိ. ယံ, မဟာရာဇ, ဘဂဝတာ ဘဏိတံ—  ‘သန္ထဝတော ဘယံ ဇာတံ, နိကေတာ ဇာယတေ ရဇော. အနိကေတမသန္ထဝံ, ဧတံ ဝေ မုနိဒဿနန်’တိ, တံ သဘာဝဝစနံ အသေသဝစနံ နိဿေသဝစနံ နိပ္ပရိယာယဝစနံ သမဏာနုစ္ဆဝံ သမဏသာရုပ္ပံ သမဏပ္ပတိရူပံ သမဏာရဟံ သမဏဂေါစရံ သမဏပ္ပဋိပဒါ သမဏပ္ပဋိပတ္တိ. ယထာ, မဟာရာဇ, အာရညကော မိဂေါ အရညေ ပဝနေ စရမာနော နိရာလယော အနိကေတော ယထိစ္ဆကံ သယတိ; ဧဝမေဝ ခေါ, မဟာရာဇ, ဘိက္ခုနာ ‘သန္ထဝတော ဘယံ ဇာတံ, နိကေတာ ဇာယတေ ရဇော. အနိကေတမသန္ထဝံ, ဧတံ ဝေ မုနိဒဿနန်’တိ စိန္တေတဗ္ဗံ.
</Paragraph>

<Paragraph number="946" book="mi">
ယံ ပန, မဟာရာဇ, ဘဂဝတာ ဘဏိတံ—  ‘ဝိဟာရေ ကာရယေ ရမ္မေ, ဝါသယေတ္ထ ဗဟုဿုတေ’တိ, တံ ဒွေ အတ္ထဝသေ သမ္ပဿမာနေန ဘဂဝတာ ဘဏိတံ. ကတမေ ဒွေ? ဝိဟာရဒါနံ နာမ သဗ္ဗဗုဒ္ဓေဟိ ဝဏ္ဏိတံ အနုမတံ ထောမိတံ ပသတ္ထံ, တံ တေ ဝိဟာရဒါနံ ဒတွာ ဇာတိဇရာမရဏာ ပရိမုစ္စိဿန္တီတိ. အယံ တာဝ ပဌမော အာနိသံသော ဝိဟာရဒါနေ.
</Paragraph>

<Paragraph number="947" book="mi">
ပုန စပရံ ဝိဟာရေ ဝိဇ္ဇမာနေ ဘိက္ခုနိယော ဗျတ္တသင်္ကေတာ ဘဝိဿန္တိ, သုလဘံ ဒဿနံ ဒဿနကာမာနံ, အနိကေတေ ဒုဒ္ဒဿနာ ဘဝိဿန္တီတိ. အယံ ဒုတိယော အာနိသံသော ဝိဟာရဒါနေ. ဣမေ ဒွေ အတ္ထဝသေ သမ္ပဿမာနေန ဘဂဝတာ ဘဏိတံ—  ‘ဝိဟာရေ ကာရယေ ရမ္မေ, ဝါသယေတ္ထ ဗဟုဿုတေ’တိ, န တတ္ထ ဗုဒ္ဓပုတ္တေန အာလယော ကရဏီယော နိကေတေ”တိ. “သာဓု, ဘန္တေ နာဂသေန, ဧဝမေတံ တထာ သမ္ပဋိစ္ဆာမီ”တိ.

</Paragraph>
</Division>

<Paragraph number="948" type="center" book="mi">
သန္ထဝပဉှော ပဌမော.
</Paragraph>