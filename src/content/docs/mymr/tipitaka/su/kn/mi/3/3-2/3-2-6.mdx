---
title: "3.2.6 နာမရူပဧကတ္တနာနတ္တပဉှ"
tableOfContents: false
sidebar:
  order: 6
type: "tipitaka"
basket: "su"
book: "mi"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="45" book="mi" e="ch" v="28">

<Paragraph number="207" book="mi">
ရာဇာ အာဟ—  “ဘန္တေ နာဂသေန, ကော ပဋိသန္ဒဟတီ”တိ? ထေရော အာဟ—  “နာမရူပံ ခေါ, မဟာရာဇ, ပဋိသန္ဒဟတီ”တိ. “ကိံ ဣမံယေဝ နာမရူပံ ပဋိသန္ဒဟတီ”တိ? “န ခေါ, မဟာရာဇ, ဣမံယေဝ နာမရူပံ ပဋိသန္ဒဟတိ, ဣမိနာ ပန, မဟာရာဇ, နာမရူပေန ကမ္မံ ကရောတိ သောဘနံ ဝါ ပါပကံ ဝါ, တေန ကမ္မေန အညံ နာမရူပံ ပဋိသန္ဒဟတီ”တိ. “ယဒိ, ဘန္တေ, န ဣမံ ယေဝ နာမရူပံ ပဋိသန္ဒဟတိ, နနု သော မုတ္တော ဘဝိဿတိ ပါပကေဟိ ကမ္မေဟီ”တိ? ထေရော အာဟ—  “ယဒိ န ပဋိသန္ဒဟေယျ, မုတ္တော ဘဝေယျ ပါပကေဟိ ကမ္မေဟိ. ယသ္မာ စ ခေါ, မဟာရာဇ, ပဋိသန္ဒဟတိ, တသ္မာ န မုတ္တော ပါပကေဟိ ကမ္မေဟီ”တိ.
</Paragraph>

<Paragraph number="208" book="mi">
“ဩပမ္မံ ကရောဟီ”တိ. “ယထာ, မဟာရာဇ, ကောစိဒေဝ ပုရိသော အညတရဿ ပုရိသဿ အမ္ဗံ အဝဟရေယျ, တမေနံ အမ္ဗသာမိကော ဂဟေတွာ ရညော ဒဿေယျ ‘ဣမိနာ, ဒေဝ, ပုရိသေန မယှံ အမ္ဗာ အဝဟဋာ’တိ, သော ဧဝံ ဝဒေယျ ‘နာဟံ, ဒေဝ, ဣမဿ အမ္ဗေ အဝဟရာမိ, အညေ တေ အမ္ဗာ, ယေ ဣမိနာ ရောပိတာ, အညေ တေ အမ္ဗာ, ယေ မယာ အဝဟဋာ, နာဟံ ဒဏ္ဍပ္ပတ္တော’တိ. ကိံ နု ခေါ သော, မဟာရာဇ, ပုရိသော ဒဏ္ဍပ္ပတ္တော ဘဝေယျာ”တိ? “အာမ, ဘန္တေ, ဒဏ္ဍပ္ပတ္တော ဘဝေယျာ”တိ. “ကေန ကာရဏေနာ”တိ? “ကိဉ္စာပိ သော ဧဝံ ဝဒေယျ, ပုရိမံ, ဘန္တေ, အမ္ဗံ အပ္ပစ္စက္ခာယ ပစ္ဆိမေန အမ္ဗေန သော ပုရိသော ဒဏ္ဍပ္ပတ္တော ဘဝေယျာ”တိ. “ဧဝမေဝ ခေါ, မဟာရာဇ, ဣမိနာ နာမရူပေန ကမ္မံ ကရောတိ သောဘနံ ဝါ ပါပကံ ဝါ, တေန ကမ္မေန အညံ နာမရူပံ ပဋိသန္ဒဟတိ, တသ္မာ န မုတ္တော ပါပကေဟိ ကမ္မေဟီ”တိ.
</Paragraph>

<Paragraph number="209" book="mi">
“ဘိယျော ဩပမ္မံ ကရောဟီ”တိ. “ယထာ, မဟာရာဇ, ကောစိဒေဝ ပုရိသော အညတရဿ ပုရိသဿ သာလိံ အဝဟရေယျ …ပေ…  ဥစ္ဆုံ အဝဟရေယျ …ပေ…  ယထာ, မဟာရာဇ, ကောစိ ပုရိသော ဟေမန္တကာလေ အဂ္ဂိံ ဇာလေတွာ ဝိသိဗ္ဗေတွာ အဝိဇ္ဈာပေတွာ ပက္ကမေယျ, အထ ခေါ သော အဂ္ဂိ အညတရဿ ပုရိသဿ ခေတ္တံ ဍဟေယျ, တမေနံ ခေတ္တသာမိကော ဂဟေတွာ ရညော ဒဿေယျ ‘ဣမိနာ, ဒေဝ, ပုရိသေန မယှံ ခေတ္တံ ဒဍ္ဎန်’တိ. သော ဧဝံ ဝဒေယျ ‘နာဟံ, ဒေဝ, ဣမဿ ခေတ္တံ ဈာပေမိ, အညော သော အဂ္ဂိ, ယော မယာ အဝိဇ္ဈာပိတော, အညော သော အဂ္ဂိ, ယေနိမဿ ခေတ္တံ ဒဍ္ဎံ, နာဟံ ဒဏ္ဍပ္ပတ္တော’တိ. ကိံ နု ခေါ သော, မဟာရာဇ, ပုရိသော ဒဏ္ဍပ္ပတ္တော ဘဝေယျာ”တိ? “အာမ, ဘန္တေ, ဒဏ္ဍပ္ပတ္တော ဘဝေယျာ”တိ. “ကေန ကာရဏေနာ”တိ? “ကိဉ္စာပိ သော ဧဝံ ဝဒေယျ, ပုရိမံ, ဘန္တေ, အဂ္ဂိံ အပ္ပစ္စက္ခာယ ပစ္ဆိမေန အဂ္ဂိနာ သော ပုရိသော ဒဏ္ဍပ္ပတ္တော ဘဝေယျာ”တိ. “ဧဝမေဝ ခေါ, မဟာရာဇ, ဣမိနာ နာမရူပေန ကမ္မံ ကရောတိ သောဘနံ ဝါ ပါပကံ ဝါ, တေန ကမ္မေန အညံ နာမရူပံ ပဋိသန္ဒဟတိ, တသ္မာ န မုတ္တော ပါပကေဟိ ကမ္မေဟီ”တိ.
</Paragraph>

<Paragraph number="210" book="mi">
“ဘိယျော ဩပမ္မံ ကရောဟီ”တိ. “ယထာ, မဟာရာဇ, ကောစိဒေဝ ပုရိသော ပဒီပံ အာဒါယ ပါသာဒံ အဘိရူဟိတွာ ဘုဉ္ဇေယျ, ပဒီပေါ ဈာယမာနော တိဏံ ဈာပေယျ, တိဏံ ဈာယမာနံ ဃရံ ဈာပေယျ, ဃရံ ဈာယမာနံ ဂါမံ ဈာပေယျ, ဂါမဇနော တံ ပုရိသံ ဂဟေတွာ ဧဝံ ဝဒေယျ ‘ကိဿ တွံ, ဘော ပုရိသ, ဂါမံ ဈာပေသီ’တိ, သော ဧဝံ ဝဒေယျ ‘နာဟံ, ဘော, ဂါမံ ဈာပေမိ, အညော သော ပဒီပဂ္ဂိ, ယဿာဟံ အာလောကေန ဘုဉ္ဇိံ, အညော သော အဂ္ဂိ, ယေန ဂါမော ဈာပိတော’တိ, တေ ဝိဝဒမာနာ တဝ သန္တိကေ အာဂစ္ဆေယျုံ, ကဿ တွံ, မဟာရာဇ, အဋ္ဋံ ဓာရေယျာသီ”တိ? “ဂါမဇနဿ, ဘန္တေ”တိ. “ကိံ ကာရဏာ”တိ? “ကိဉ္စာပိ သော ဧဝံ ဝဒေယျ, အပိ စ တတော ဧဝ သော အဂ္ဂိ နိဗ္ဗတ္တော”တိ. “ဧဝမေဝ ခေါ, မဟာရာဇ, ကိဉ္စာပိ အညံ မာရဏန္တိကံ နာမရူပံ, အညံ ပဋိသန္ဓိသ္မိံ နာမရူပံ, အပိ စ တတောယေဝ တံ နိဗ္ဗတ္တံ, တသ္မာ န မုတ္တော ပါပကေဟိ ကမ္မေဟီ”တိ.
</Paragraph>

<Paragraph number="211" book="mi">
“ဘိယျော ဩပမ္မံ ကရောဟီ”တိ. “ယထာ, မဟာရာဇ, ကောစိဒေဝ ပုရိသော ဒဟရိံ ဒါရိကံ ဝါရေတွာ သုင်္ကံ ဒတွာ ပက္ကမေယျ. သာ အပရေန သမယေန မဟတီ အဿ ဝယပ္ပတ္တာ, တတော အညော ပုရိသော သုင်္ကံ ဒတွာ ဝိဝါဟံ ကရေယျ, ဣတရော အာဂန္တွာ ဧဝံ ဝဒေယျ ‘ကိဿ ပန မေ တွံ, အမ္ဘော ပုရိသ, ဘရိယံ နေသီ’တိ? သော ဧဝံ ဝဒေယျ ‘နာဟံ တဝ ဘရိယံ နေမိ, အညာ သာ ဒါရိကာ ဒဟရီ တရုဏီ, ယာ တယာ ဝါရိတာ စ ဒိန္နသုင်္ကာ စ, အညာယံ ဒါရိကာ မဟတီ ဝယပ္ပတ္တာ မယာ ဝါရိတာ စ ဒိန္နသုင်္ကာ စာ’တိ, တေ ဝိဝဒမာနာ တဝ သန္တိကေ အာဂစ္ဆေယျုံ. ကဿ တွံ, မဟာရာဇ, အဋ္ဋံ ဓာရေယျာသီ”တိ? “ပုရိမဿ, ဘန္တေ”တိ. “ကိံ ကာရဏာ”တိ? “ကိဉ္စာပိ သော ဧဝံ ဝဒေယျ, အပိ စ တတောယေဝ သာ မဟတီ နိဗ္ဗတ္တာ”တိ. “ဧဝမေဝ ခေါ, မဟာရာဇ, ကိဉ္စာပိ အညံ မာရဏန္တိကံ နာမရူပံ, အညံ ပဋိသန္ဓိသ္မိံ နာမရူပံ, အပိ စ တတောယေဝ တံ နိဗ္ဗတ္တံ, တသ္မာ နပရိမုတ္တော ပါပကေဟိ ကမ္မေဟီ”တိ.
</Paragraph>

<Paragraph number="212" book="mi">
“ဘိယျော ဩပမ္မံ ကရောဟီ”တိ. “ယထာ, မဟာရာဇ, ကောစိဒေဝ ပုရိသော ဂေါပါလကဿ ဟတ္ထတော ခီရဃဋံ ကိဏိတွာ တဿေဝ ဟတ္ထေ နိက္ခိပိတွာ ပက္ကမေယျ ‘သွေ ဂဟေတွာ ဂမိဿာမီ’တိ, တံ အပရဇ္ဇု ဒဓိ သမ္ပဇ္ဇေယျ. သော အာဂန္တွာ ဧဝံ ဝဒေယျ ‘ဒေဟိ မေ ခီရဃဋန်’တိ. သော ဒဓိံ ဒဿေယျ. ဣတရော ဧဝံ ဝဒေယျ ‘နာဟံ တဝ ဟတ္ထတော ဒဓိံ ကိဏာမိ, ဒေဟိ မေ ခီရဃဋန်’တိ. သော ဧဝံ ဝဒေယျ ‘အဇာနတော တေ ခီရံ ဒဓိဘူတန်’တိ တေ ဝိဝဒမာနာ တဝ သန္တိကေ အာဂစ္ဆေယျုံ, ကဿ တွံ, မဟာရာဇ, အဋ္ဋံ ဓာရေယျာသီ”တိ? “ဂေါပါလကဿ, ဘန္တေ”တိ. “ကိံ ကာရဏာ”တိ? “ကိဉ္စာပိ သော ဧဝံ ဝဒေယျ, အပိ စ တတော ယေဝ တံ နိဗ္ဗတ္တန်”တိ. “ဧဝမေဝ ခေါ, မဟာရာဇ, ကိဉ္စာပိ အညံ မာရဏန္တိကံ နာမရူပံ, အညံ ပဋိသန္ဓိသ္မိံ နာမရူပံ, အပိ စ တတော ယေဝ တံ နိဗ္ဗတ္တံ, တသ္မာ န ပရိမုတ္တော ပါပကေဟိ ကမ္မေဟီ”တိ.
</Paragraph>

<Paragraph number="213" book="mi">
“ကလ္လောသိ, ဘန္တေ နာဂသေနာ”တိ.

</Paragraph>
</Division>

<Paragraph number="214" type="center" book="mi">
နာမရူပဧကတ္တနာနတ္တပဉှော ဆဋ္ဌော.
</Paragraph>