---
title: "6.1.5 ဟီနာယာဝတ္တနပဉှ"
tableOfContents: false
sidebar:
  order: 5
type: "tipitaka"
basket: "su"
book: "mi"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="175" book="mi">

<Paragraph number="1101" book="mi">
“ဘန္တေ နာဂသေန, မဟန္တံ ဣဒံ တထာဂတသာသနံ သာရံ ဝရံ သေဋ္ဌံ ပဝရံ အနုပမံ ပရိသုဒ္ဓံ ဝိမလံ ပဏ္ဍရံ အနဝဇ္ဇံ, န ယုတ္တံ ဂိဟိံ တာဝတကံ ပဗ္ဗဇေတုံ, ဂိဟီယေဝ ဧကသ္မိံ ဖလေ ဝိနေတွာ ယဒါ အပုနရာဝတ္တီ ဟောတိ တဒါ သော ပဗ္ဗာဇေတဗ္ဗော. ကိံ ကာရဏာ? ဣမေ ဒုဇ္ဇနာ တာဝ တတ္ထ သာသနေ ဝိသုဒ္ဓေ ပဗ္ဗဇိတွာ ပဋိနိဝတ္တိတွာ ဟီနာယာဝတ္တန္တိ, တေသံ ပစ္စာဂမနေန အယံ မဟာဇနော ဧဝံ ဝိစိန္တေတိ ‘တုစ္ဆကံ ဝတ ဘော ဧတံ သမဏဿ ဂေါတမဿ သာသနံ ဘဝိဿတိ, ယံ ဣမေ ပဋိနိဝတ္တန္တီ’တိ, ဣဒမေတ္ထ ကာရဏန်”တိ.
</Paragraph>

<Paragraph number="1102" book="mi">
“ယထာ, မဟာရာဇ, တဠာကော ဘဝေယျ သမ္ပုဏ္ဏသုစိဝိမလသီတလသလိလော, အထ ယော ကောစိ ကိလိဋ္ဌော မလကဒ္ဒမဂတော တံ တဠာကံ ဂန္တွာ အနဟာယိတွာ ကိလိဋ္ဌောဝ ပဋိနိဝတ္တေယျ, တတ္ထ, မဟာရာဇ, ကတမံ ဇနော ဂရဟေယျ ကိလိဋ္ဌံ ဝါ တဠာကံ ဝါ”တိ? “ကိလိဋ္ဌံ, ဘန္တေ, ဇနော ဂရဟေယျ ‘အယံ တဠာကံ ဂန္တွာ အနဟာယိတွာ ကိလိဋ္ဌောဝ ပဋိနိဝတ္တော, ကိံ ဣမံ အနဟာယိတုကာမံ တဠာကော သယံ နဟာပေဿတိ, ကော ဒေါသော တဠာကဿာ’”တိ. “ဧဝမေဝ ခေါ, မဟာရာဇ, တထာဂတော ဝိမုတ္တိဝရသလိလသမ္ပုဏ္ဏံ သဒ္ဓမ္မဝရတဠာကံ မာပေသိ ‘ယေ ကေစိ ကိလေသမလကိလိဋ္ဌာ သစေတနာ ဗုဓာ, တေ ဣဓ နဟာယိတွာ သဗ္ဗကိလေသေ ပဝါဟယိဿန္တီ’တိ. ယဒိ ကောစိ တံ သဒ္ဓမ္မဝရတဠာကံ ဂန္တွာ အနဟာယိတွာ သကိလေသောဝ ပဋိနိဝတ္တိတွာ ဟီနာယာဝတ္တတိ တံယေဝ ဇနော ဂရဟိဿတိ ‘အယံ ဇိနသာသနေ ပဗ္ဗဇိတွာ တတ္ထ ပတိဋ္ဌံ အလဘိတွာ ဟီနာယာဝတ္တော, ကိံ ဣမံ အပ္ပဋိပဇ္ဇန္တံ ဇိနသာသနံ သယံ ဗောဓေဿတိ, ကော ဒေါသော ဇိနသာသနဿာ’တိ?
</Paragraph>

<Paragraph number="1103" book="mi">
ယထာ ဝါ ပန, မဟာရာဇ, ပုရိသော ပရမဗျာဓိတော ရောဂုပ္ပတ္တိကုသလံ အမောဃဓုဝသိဒ္ဓကမ္မံ ဘိသက္ကံ သလ္လကတ္တံ ဒိသွာ အတိကိစ္ဆာပေတွာ သဗျာဓိကောဝ ပဋိနိဝတ္တေယျ, တတ္ထ ကတမံ ဇနော ဂရဟေယျ အာတုရံ ဝါ ဘိသက္ကံ ဝါ”တိ? “အာတုရံ, ဘန္တေ, ဇနော ဂရဟေယျ ‘အယံ ရောဂုပ္ပတ္တိကုသလံ အမောဃဓုဝသိဒ္ဓကမ္မံ ဘိသက္ကံ သလ္လကတ္တံ ဒိသွာ အတိကိစ္ဆာပေတွာ သဗျာဓိကောဝ ပဋိနိဝတ္တော, ကိံ ဣမံ အတိကိစ္ဆာပေန္တံ ဘိသက္ကော သယံ တိကိစ္ဆိဿတိ, ကော ဒေါသော ဘိသက္ကဿာ’”တိ? “ဧဝမေဝ ခေါ, မဟာရာဇ, တထာဂတော အန္တောသာသနသမုဂ္ဂေ ကေဝလံ သကလကိလေသဗျာဓိဝူပသမနသမတ္ထံ အမတောသဓံ ပက္ခိပိ, ‘ယေ ကေစိ ကိလေသဗျာဓိပီဠိတာ သစေတနာ ဗုဓာ, တေ ဣမံ အမတောသဓံ ပိဝိတွာ သဗ္ဗကိလေသဗျာဓိံ ဝူပသမေဿန္တီ’တိ. ယဒိ ကောစိ တံ အမတောသဓံ အပိဝိတွာ သကိလေသောဝ ပဋိနိဝတ္တိတွာ ဟီနာယာဝတ္တတိ, တံယေဝ ဇနော ဂရဟိဿတိ ‘အယံ ဇိနသာသနေ ပဗ္ဗဇိတွာ တတ္ထ ပတိဋ္ဌံ အလဘိတွာ ဟီနာယာဝတ္တော, ကိံ ဣမံ အပ္ပဋိပဇ္ဇန္တံ ဇိနသာသနံ သယံ ဗောဓေဿတိ, ကော ဒေါသော ဇိနသာသနဿာ’တိ?
</Paragraph>

<Paragraph number="1104" book="mi">
ယထာ ဝါ ပန, မဟာရာဇ, ဆာတော ပုရိသော မဟတိမဟာပုညဘတ္တပရိဝေသနံ ဂန္တွာ တံ ဘတ္တံ အဘုဉ္ဇိတွာ ဆာတောဝ ပဋိနိဝတ္တေယျ, တတ္ထ ကတမံ ဇနော ဂရဟေယျ ဆာတံ ဝါ ပုညဘတ္တံ ဝါ”တိ? “ဆာတံ, ဘန္တေ, ဇနော ဂရဟေယျ ‘အယံ ခုဒါပီဠိတော ပုညဘတ္တံ ပဋိလဘိတွာ အဘုဉ္ဇိတွာ ဆာတောဝ ပဋိနိဝတ္တော, ကိံ ဣမဿ အဘုဉ္ဇန္တဿ ဘောဇနံ သယံ မုခံ ပဝိသိဿတိ, ကော ဒေါသော ဘောဇနဿာ’”တိ? “ဧဝမေဝ ခေါ, မဟာရာဇ, တထာဂတော အန္တောသာသနသမုဂ္ဂေ ပရမပဝရံ သန္တံ သိဝံ ပဏီတံ အမတံ ပရမမဓုရံ ကာယဂတာသတိဘောဇနံ ဌပေသိ ‘ယေ ကေစိ ကိလေသဆာတဇ္ဈတ္တာ တဏှာပရေတမာနသာ သစေတနာ ဗုဓာ, တေ ဣမံ ဘောဇနံ ဘုဉ္ဇိတွာ ကာမရူပါရူပဘဝေသု သဗ္ဗံ တဏှမပနေဿန္တီ’တိ. ယဒိ ကောစိ တံ ဘောဇနံ အဘုဉ္ဇိတွာ တဏှာသိတောဝ ပဋိနိဝတ္တိတွာ ဟီနာယာဝတ္တတိ, တညေဝ ဇနော ဂရဟိဿတိ ‘အယံ ဇိနသာသနေ ပဗ္ဗဇိတွာ တတ္ထ ပတိဋ္ဌံ အလဘိတွာ ဟီနာယာဝတ္တော, ကိံ ဣမံ အပ္ပဋိပဇ္ဇန္တံ ဇိနသာသနံ သယံ ဗောဓေဿသိ, ကော ဒေါသော ဇိနသာသနဿာ’တိ?
</Paragraph>

<Paragraph number="1105" book="mi">
ယဒိ, မဟာရာဇ, တထာဂတော ဂိဟိံယေဝ ဧကသ္မိံ ဖလေ ဝိနီတံ ပဗ္ဗာဇေယျ, န နာမာယံ ပဗ္ဗဇ္ဇာ ကိလေသပ္ပဟာနာယ ဝိသုဒ္ဓိယာ ဝါ, နတ္ထိ ပဗ္ဗဇ္ဇာယ ကရဏီယံ. ယထာ, မဟာရာဇ, ပုရိသော အနေကသတေန ကမ္မေန တဠာကံ ခဏာပေတွာ ပရိသာယ ဧဝမနုဿာဝေယျ ‘မာ မေ, ဘောန္တော, ကေစိ သံကိလိဋ္ဌာ ဣမံ တဠာကံ ဩတရထ, ပဝါဟိတရဇောဇလ္လာ ပရိသုဒ္ဓါ ဝိမလမဋ္ဌာ ဣမံ တဠာကံ ဩတရထာ’တိ. အပိ နု ခေါ, မဟာရာဇ, တေသံ ပဝါဟိတရဇောဇလ္လာနံ ပရိသုဒ္ဓါနံ ဝိမလမဋ္ဌာနံ တေန တဠာကေန ကရဏီယံ ဘဝေယျာ”တိ? “န ဟိ, ဘန္တေ, ယဿတ္ထာယ တေ တံ တဠာကံ ဥပဂစ္ဆေယျုံ, တံ အညတြေဝ တေသံ ကတံ ကရဏီယံ, ကိံ တေသံ တေန တဠာကေနာ”တိ? “ဧဝမေဝ ခေါ, မဟာရာဇ, ယဒိ တထာဂတော ဂိဟိံယေဝ ဧကသ္မိံ ဖလေ ဝိနီတံ ပဗ္ဗာဇေယျ, တတ္ထေဝ တေသံ ကတံ ကရဏီယံ, ကိံ တေသံ ပဗ္ဗဇ္ဇာယ.
</Paragraph>

<Paragraph number="1106" book="mi">
ယထာ ဝါ ပန, မဟာရာဇ, သဘာဝဲသိဘတ္တိကော သုတမန္တပဒဓရော အတက္ကိကော ရောဂုပ္ပတ္တိကုသလော အမောဃဓုဝသိဒ္ဓကမ္မော ဘိသက္ကော သလ္လကတ္တော သဗ္ဗရောဂူပသမဘေသဇ္ဇံ သန္နိပါတေတွာ ပရိသာယ ဧဝမနုဿာဝေယျ ‘မာ ခေါ, ဘောန္တော, ကေစိ သဗျာဓိကာ မမ သန္တိကေ ဥပဂစ္ဆထ, အဗျာဓိကာ အရောဂါ မမ သန္တိကေ ဥပဂစ္ဆထာ’တိ. အပိ နု ခေါ, မဟာရာဇ, တေသံ အဗျာဓိကာနံ အရောဂါနံ ပရိပုဏ္ဏာနံ ဥဒဂ္ဂါနံ တေန ဘိသက္ကေန ကရဏီယံ ဘဝေယျာ”တိ? “န ဟိ, ဘန္တေ, ယဿတ္ထာယ တေ တံ ဘိသက္ကံ သလ္လကတ္တံ ဥပဂစ္ဆေယျုံ, တံ အညတြေဝ တေသံ ကတံ ကရဏီယံ, ကိံ တေသံ တေန ဘိသက္ကေနာ”တိ? “ဧဝမေဝ ခေါ, မဟာရာဇ, ယဒိ တထာဂတော ဂိဟိံယေဝ ဧကသ္မိံ ဖလေ ဝိနီတံ ပဗ္ဗာဇေယျ, တတ္ထေဝ တေသံ ကတံ ကရဏီယံ, ကိံ တေသံ ပဗ္ဗဇ္ဇာယ?
</Paragraph>

<Paragraph number="1107" book="mi">
ယထာ ဝါ ပန, မဟာရာဇ, ကောစိ ပုရိသော အနေကထာလိပါကသတံ ဘောဇနံ ပဋိယာဒါပေတွာ ပရိသာယ ဧဝမနုဿာဝေယျ ‘မာ မေ, ဘောန္တော, ကေစိ ဆာတာ ဣမံ ပရိဝေသနံ ဥပဂစ္ဆထ, သုဘုတ္တာ တိတ္တာ သုဟိတာ ဓာတာ ပီဏိတာ ပရိပုဏ္ဏာ ဣမံ ပရိဝေသနံ ဥပဂစ္ဆထာ’တိ. အပိ နု ခေါ, မဟာရာဇ, တေသံ ဘုတ္တာဝီနံ တိတ္တာနံ သုဟိတာနံ ဓာတာနံ ပီဏိတာနံ ပရိပုဏ္ဏာနံ တေန ဘောဇနေန ကရဏီယံ ဘဝေယျာ”တိ? “န ဟိ, ဘန္တေ, ယဿတ္ထာယ တေ တံ ပရိဝေသနံ ဥပဂစ္ဆေယျုံ, တံ အညတြေဝ တေသံ ကတံ ကရဏီယံ, ကိံ တေသံ တာယ ပရိဝေသနာယာ”တိ? “ဧဝမေဝ ခေါ, မဟာရာဇ, ယဒိ တထာဂတော ဂိဟိံယေဝ ဧကသ္မိံ ဖလေ ဝိနီတံ ပဗ္ဗာဇေယျ, တတ္ထေဝ တေသံ ကတံ ကရဏီယံ, ကိံ တေသံ ပဗ္ဗဇ္ဇာယ?
</Paragraph>

<Paragraph number="1108" book="mi">
အပိ စ, မဟာရာဇ, ယေ ဟီနာယာဝတ္တန္တိ, တေ ဇိနသာသနဿ ပဉ္စ အတုလိယေ ဂုဏေ ဒဿေန္တိ. ကတမေ ပဉ္စ? ဘူမိမဟန္တဘာဝံ ဒဿေန္တိ, ပရိသုဒ္ဓဝိမလဘာဝံ ဒဿေန္တိ, ပါပေဟိ အသံဝါသိယဘာဝံ ဒဿေန္တိ, ဒုပ္ပဋိဝေဓဘာဝံ ဒဿေန္တိ, ဗဟုသံဝရရက္ခိယဘာဝံ ဒဿေန္တိ.
</Paragraph>

<Paragraph number="1109" book="mi">
ကထံ ဘူမိမဟန္တဘာဝံ ဒဿေန္တိ? ယထာ, မဟာရာဇ, ပုရိသော အဓနော ဟီနဇစ္စော နိဗ္ဗိသေသော ဗုဒ္ဓိပရိဟီနော မဟာရဇ္ဇံ ပဋိလဘိတွာ န စိရဿေဝ ပရိပတတိ ပရိဓံသတိ ပရိဟာယတိ ယသတော, န သက္ကောတိ ဣဿရိယံ သန္ဓာရေတုံ. ကိံကာရဏံ? မဟန္တတ္တာ ဣဿရိယဿ. ဧဝမေဝ ခေါ, မဟာရာဇ, ယေ ကေစိ နိဗ္ဗိသေသာ အကတပုညာ ဗုဒ္ဓိပရိဟီနာ ဇိနသာသနေ ပဗ္ဗဇန္တိ, တေ တံ ပဗ္ဗဇ္ဇံ ပဝရုတ္တမံ သန္ဓာရေတုံ အဝိသဟန္တာ န စိရဿေဝ ဇိနသာသနာ ပရိပတိတွာ ပရိဓံသိတွာ ပရိဟာယိတွာ ဟီနာယာဝတ္တန္တိ, န သက္ကောန္တိ ဇိနသာသနံ သန္ဓာရေတုံ. ကိံကာရဏံ? မဟန္တတ္တာ ဇိနသာသနဘူမိယာ. ဧဝံ ဘူမိမဟန္တဘာဝံ ဒဿေန္တိ.
</Paragraph>

<Paragraph number="1110" book="mi">
ကထံ ပရိသုဒ္ဓဝိမလဘာဝံ ဒဿေန္တိ? ယထာ, မဟာရာဇ, ဝါရိ ပေါက္ခရပတ္တေ ဝိကိရတိ ဝိဓမတိ ဝိဓံသေတိ, န ဌာနမုပဂစ္ဆတိ နူပလိမ္ပတိ. ကိံကာရဏံ? ပရိသုဒ္ဓဝိမလတ္တာ ပဒုမဿ. ဧဝမေဝ ခေါ, မဟာရာဇ, ယေ ကေစိ သဌာ ကူဋာ ဝင်္ကာ ကုဋိလာ ဝိသမဒိဋ္ဌိနော ဇိနသာသနေ ပဗ္ဗဇန္တိ, တေ ပရိသုဒ္ဓဝိမလနိက္ကဏ္ဋကပဏ္ဍရဝရပ္ပဝရသာသနတော န စိရဿေဝ ဝိကိရိတွာ ဝိဓမိတွာ ဝိဓံသေတွာ အသဏ္ဌဟိတွာ အနုပလိမ္ပိတွာ ဟီနာယာဝတ္တန္တိ. ကိံကာရဏံ? ပရိသုဒ္ဓဝိမလတ္တာ ဇိနသာသနဿ. ဧဝံ ပရိသုဒ္ဓဝိမလဘာဝံ ဒဿေန္တိ.
</Paragraph>

<Paragraph number="1111" book="mi">
ကထံ ပါပေဟိ အသံဝါသိယဘာဝံ ဒဿေန္တိ? ယထာ, မဟာရာဇ, မဟာသမုဒ္ဒေါ န မတေန ကုဏပေန သံဝသတိ, ယံ ဟောတိ မဟာသမုဒ္ဒေ မတံ ကုဏပံ, တံ ခိပ္ပမေဝ တီရံ ဥပနေတိ ထလံ ဝါ ဥဿာရေတိ. ကိံကာရဏံ? မဟာဘူတာနံ ဘဝနတ္တာ မဟာသမုဒ္ဒဿ. ဧဝမေဝ ခေါ, မဟာရာဇ, ယေ ကေစိ ပါပကာ အသံဝုတာ အဟိရိကာ အကိရိယာ ဩသန္နဝီရိယာ ကုသီတာ ကိလိဋ္ဌာ ဒုဇ္ဇနာ မနုဿာ ဇိနသာသနေ ပဗ္ဗဇန္တိ, တေ န စိရဿေဝ ဇိနသာသနတော အရဟန္တဝိမလခီဏာသဝမဟာဘူတဘဝနတော နိက္ခမိတွာ အသံဝသိတွာ ဟီနာယာဝတ္တန္တိ. ကိံကာရဏံ? ပါပေဟိ အသံဝါသိယတ္တာ ဇိနသာသနဿ. ဧဝံ ပါပေဟိ အသံဝါသိယဘာဝံ ဒဿေန္တိ.
</Paragraph>

<Paragraph number="1112" book="mi">
ကထံ ဒုပ္ပဋိဝေဓဘာဝံ ဒဿေန္တိ? ယထာ, မဟာရာဇ, ယေ ကေစိ အဆေကာ အသိက္ခိတာ အသိပ္ပိနော မတိဝိပ္ပဟီနာ ဣဿာသာ ဝါလဂ္ဂဝေဓံ အဝိသဟန္တာ ဝိဂဠန္တိ ပက္ကမန္တိ. ကိံကာရဏံ? သဏှသုခုမဒုပ္ပဋိဝေဓတ္တာ ဝါလဂ္ဂဿ. ဧဝမေဝ ခေါ, မဟာရာဇ, ယေ ကေစိ ဒုပ္ပညာ ဇဠာ ဧဠမူဂါ မူဠှာ ဒန္ဓဂတိကာ ဇနာ ဇိနသာသနေ ပဗ္ဗဇန္တိ, တေ တံ ပရမသဏှသုခုမစတုသစ္စပ္ပဋိဝေဓံ ပဋိဝိဇ္ဈိတုံ အဝိသဟန္တာ ဇိနသာသနာ ဝိဂဠိတွာ ပက္ကမိတွာ န စိရဿေဝ ဟီနာယာဝတ္တန္တိ. ကိံကာရဏံ? ပရမသဏှသုခုမဒုပ္ပဋိဝေဓတာယ သစ္စာနံ. ဧဝံ ဒုပ္ပဋိဝေဓဘာဝံ ဒဿေန္တိ.
</Paragraph>

<Paragraph number="1113" book="mi">
ကထံ ဗဟုသံဝရရက္ခိယဘာဝံ ဒဿေန္တိ? ယထာ, မဟာရာဇ, ကောစိဒေဝ ပုရိသော မဟတိမဟာယုဒ္ဓဘူမိမုပဂတော ပရသေနာယ ဒိသာဝိဒိသာဟိ သမန္တာ ပရိဝါရိတော သတ္တိဟတ္ထံ ဇနမုပေန္တံ ဒိသွာ ဘီတော ဩသက္ကတိ ပဋိနိဝတ္တတိ ပလာယတိ. ကိံကာရဏံ? ဗဟုဝိဓယုဒ္ဓမုခရက္ခဏဘယာ. ဧဝမေဝ ခေါ, မဟာရာဇ, ယေ ကေစိ ပါပကာ အသံဝုတာ အဟိရိကာ အကိရိယာ အက္ခန္တီ စပလာ စလိတာ ဣတ္တရာ ဗာလဇနာ ဇိနသာသနေ ပဗ္ဗဇန္တိ, တေ ဗဟုဝိဓံ သိက္ခာပဒံ ပရိရက္ခိတုံ အဝိသဟန္တာ ဩသက္ကိတွာ ပဋိနိဝတ္တိတွာ ပလာယိတွာ န စိရဿေဝ ဟီနာယာဝတ္တန္တိ. ကိံကာရဏံ? ဗဟုဝိဓသံဝရရက္ခိယဘာဝတ္တာ ဇိနသာသနဿ. ဧဝံ ဗဟုဝိဓသံဝရရက္ခိယဘာဝံ ဒဿေန္တိ.
</Paragraph>

<Paragraph number="1114" book="mi">
ထလဇုတ္တမေပိ, မဟာရာဇ, ဝဿိကာဂုမ္ဗေ ကိမိဝိဒ္ဓါနိ ပုပ္ဖါနိ ဟောန္တိ, တာနိ အင်္ကုရာနိ သင်္ကုဋိတာနိ အန္တရာယေဝ ပရိပတန္တိ, န စ တေသု ပရိပတိတေသု ဝဿိကာဂုမ္ဗော ဟီဠိတော နာမ ဟောတိ. ယာနိ တတ္ထ ဌိတာနိ ပုပ္ဖါနိ, တာနိ သမ္မာ ဂန္ဓေန ဒိသာဝိဒိသံ အဘိဗျာပေန္တိ. ဧဝမေဝ ခေါ, မဟာရာဇ, ယေ တေ ဇိနသာသနေ ပဗ္ဗဇိတွာ ဟီနာယာဝတ္တန္တိ, တေ ဇိနသာသနေ ကိမိဝိဒ္ဓါနိ ဝဿိကာပုပ္ဖါနိ ဝိယ ဝဏ္ဏဂန္ဓရဟိတာ နိဗ္ဗဏ္ဏာကာရသီလာ အဘဗ္ဗာ ဝေပုလ္လာယ, န စ တေသံ ဟီနာယာဝတ္တနေန ဇိနသာသနံ ဟီဠိတံ နာမ ဟောတိ. ယေ တတ္ထ ဌိတာ ဘိက္ခူ, တေ သဒေဝကံ လောကံ သီလဝရဂန္ဓေန အဘိဗျာပေန္တိ.
</Paragraph>

<Paragraph number="1115" book="mi">
သာလီနမ္ပိ, မဟာရာဇ, နိရာတင်္ကာနံ လောဟိတကာနံ အန္တရေ ကရုမ္ဘကံ နာမ သာလိဇာတိ ဥပ္ပဇ္ဇိတွာ အန္တရာ ယေဝ ဝိနဿတိ, န စ တဿာ ဝိနဋ္ဌတ္တာ လောဟိတကသာလီ ဟီဠိတာ နာမ ဟောန္တိ. ယေ တတ္ထ ဌိတာ သာလီ, တေ ရာဇူပဘောဂါ ဟောန္တိ. ဧဝမေဝ ခေါ, မဟာရာဇ, ယေ တေ ဇိနသာသနေ ပဗ္ဗဇိတွာ ဟီနာယာဝတ္တန္တိ, တေ လောဟိတကသာလီနမန္တရေ ကရုမ္ဘကာ ဝိယ ဇိနသာသနေ န ဝဍ္ဎိတွာ ဝေပုလ္လတံ န ပါပုဏိတွာ အန္တရာယေဝ ဟီနာယာဝတ္တန္တိ, န စ တေသံ ဟီနာယာဝတ္တနေန ဇိနသာသနံ ဟီဠိတံ နာမ ဟောတိ. ယေ တတ္ထ ဌိတာ ဘိက္ခူ တေ အရဟတ္တဿ အနုစ္ဆဝိကာ ဟောန္တိ.
</Paragraph>

<Paragraph number="1116" book="mi">
ကာမဒဒဿာပိ, မဟာရာဇ, မဏိရတနဿ ဧကဒေသံ ကက္ကသံ ဥပ္ပဇ္ဇတိ, န စ တတ္ထ ကက္ကသုပ္ပန္နတ္တာ မဏိရတနံ ဟီဠိတံ နာမ ဟောတိ. ယံ တတ္ထ ပရိသုဒ္ဓံ မဏိရတနဿ, တံ ဇနဿ ဟာသကရံ ဟောတိ. ဧဝမေဝ ခေါ, မဟာရာဇ, ယေ တေ ဇိနသာသနေ ပဗ္ဗဇိတွာ ဟီနာယာဝတ္တန္တိ, ကက္ကသာ တေ ဇိနသာသနေ ပပဋိကာ, န စ တေသံ ဟီနာယာဝတ္တနေန ဇိနသာသနံ ဟီဠိတံ နာမ ဟောတိ. ယေ တတ္ထ ဌိတာ ဘိက္ခူ, တေ ဒေဝမနုဿာနံ ဟာသဇနကာ ဟောန္တိ.
</Paragraph>

<Paragraph number="1117" book="mi">
ဇာတိသမ္ပန္နဿပိ, မဟာရာဇ, လောဟိတစန္ဒနဿ ဧကဒေသံ ပူတိကံ ဟောတိ အပ္ပဂန္ဓံ. န တေန လောဟိတစန္ဒနံ ဟီဠိတံ နာမ ဟောတိ. ယံ တတ္ထ အပူတိကံ သုဂန္ဓံ, တံ သမန္တာ ဝိဓူပေတိ အဘိဗျာပေတိ. ဧဝမေဝ ခေါ, မဟာရာဇ, ယေ တေ ဇိနသာသနေ ပဗ္ဗဇိတွာ ဟီနာယာဝတ္တန္တိ, တေ လောဟိတစန္ဒနသာရန္တရေ ပူတိကဒေသမိဝ ဆဍ္ဍနီယာ ဇိနသာသနေ, န စ တေသံ ဟီနာယာဝတ္တနေန ဇိနသာသနံ ဟီဠိတံ နာမ ဟောတိ. ယေ တတ္ထ ဌိတာ ဘိက္ခူ, တေ သဒေဝကံ လောကံ သီလဝရစန္ဒနဂန္ဓေန အနုလိမ္ပယန္တီ”တိ.
</Paragraph>

<Paragraph number="1118" book="mi">
“သာဓု, ဘန္တေ နာဂသေန, တေန တေန အနုစ္ဆဝိကေန တေန တေန သဒိသေန ကာရဏေန နိရဝဇ္ဇမနုပါပိတံ ဇိနသာသနံ သေဋ္ဌဘာဝေန ပရိဒီပိတံ, ဟီနာယာဝတ္တမာနာပိ တေ ဇိနသာသနဿ သေဋ္ဌဘာဝံယေဝ ပရိဒီပေန္တီ”တိ.

</Paragraph>
</Division>

<Paragraph number="1119" type="center" book="mi">
ဟီနာယာဝတ္တနပဉှော ပဉ္စမော.
</Paragraph>