---
title: "3.2.1 ဓမ္မသန္တတိပဉှ"
tableOfContents: false
sidebar:
  order: 1
type: "tipitaka"
basket: "su"
book: "mi"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="40" book="mi">

<Paragraph number="178" book="mi">
ရာဇာ အာဟ—  “ဘန္တေ နာဂသေန, ယော ဥပ္ပဇ္ဇတိ, သော ဧဝ သော, ဥဒါဟု အညော”တိ? ထေရော အာဟ—  “န စ သော, န စ အညော”တိ.
</Paragraph>

<Paragraph number="179" book="mi">
“ဩပမ္မံ ကရောဟီ”တိ. “တံ ကိံ မညသိ, မဟာရာဇ, ယဒါ တွံ ဒဟရော တရုဏော မန္ဒော ဥတ္တာနသေယျကော အဟောသိ, သောယေဝ တွံ ဧတရဟိ မဟန္တော”တိ? “န ဟိ, ဘန္တေ, အညော သော ဒဟရော တရုဏော မန္ဒော ဥတ္တာနသေယျကော အဟောသိ, အညော အဟံ ဧတရဟိ မဟန္တော”တိ. “ဧဝံ သန္တေ ခေါ, မဟာရာဇ, မာတာတိပိ န ဘဝိဿတိ, ပိတာတိပိ န ဘဝိဿတိ, အာစရိယောတိပိ န ဘဝိဿတိ, သိပ္ပဝါတိပိ န ဘဝိဿတိ, သီလဝါတိပိ န ဘဝိဿတိ, ပညဝါတိပိ န ဘဝိဿတိ. ကိံ နု ခေါ, မဟာရာဇ, အညာ ဧဝ ကလလဿ မာတာ, အညာ အဗ္ဗုဒဿ မာတာ, အညာ ပေသိယာ မာတာ, အညာ ဃနဿ မာတာ, အညာ ခုဒ္ဒကဿ မာတာ, အညာ မဟန္တဿ မာတာ, အညော သိပ္ပံ သိက္ခတိ, အညော သိက္ခိတော ဘဝတိ, အညော ပါပကမ္မံ ကရောတိ, အညဿ ဟတ္ထပါဒါ ဆိဇ္ဇန္တီ”တိ? “န ဟိ, ဘန္တေ. တွံ ပန, ဘန္တေ, ဧဝံ ဝုတ္တေ, ကိံ ဝဒေယျာသီ”တိ? ထေရော အာဟ—  “အဟညေဝ ခေါ, မဟာရာဇ, ဒဟရော အဟောသိံ တရုဏော မန္ဒော ဥတ္တာနသေယျကော, အဟညေဝ ဧတရဟိ မဟန္တော, ဣမမေဝ ကာယံ နိဿာယ သဗ္ဗေ တေ ဧကသင်္ဂဟိတာ”တိ.
</Paragraph>

<Paragraph number="180" book="mi">
“ဘိယျော ဩပမ္မံ ကရောဟီ”တိ. “ယထာ, မဟာရာဇ, ကောစိဒေဝ ပုရိသော ပဒီပံ ပဒီပေယျ, ကိံ သော သဗ္ဗရတ္တိံ ပဒီပေယျာ”တိ? “အာမ, ဘန္တေ, သဗ္ဗရတ္တိံ ပဒီပေယျာ”တိ. “ကိံ နု ခေါ, မဟာရာဇ, ယာ ပုရိမေ ယာမေ အစ္စိ, သာ မဇ္ဈိမေ ယာမေ အစ္စီ”တိ? “န ဟိ, ဘန္တေ”တိ. “ယာ မဇ္ဈိမေ ယာမေ အစ္စိ, သာ ပစ္ဆိမေ ယာမေ အစ္စီ”တိ? “န ဟိ, ဘန္တေ”တိ. “ကိံ နု ခေါ, မဟာရာဇ, အညော သော အဟောသိ ပုရိမေ ယာမေ ပဒီပေါ, အညော မဇ္ဈိမေ ယာမေ ပဒီပေါ, အညော ပစ္ဆိမေ ယာမေ ပဒီပေါ”တိ? “န ဟိ, ဘန္တေ, တံယေဝ နိဿာယ သဗ္ဗရတ္တိံ ပဒီပိတော”တိ. “ဧဝမေဝ ခေါ, မဟာရာဇ, ဓမ္မသန္တတိ သန္ဒဟတိ, အညော ဥပ္ပဇ္ဇတိ, အညော နိရုဇ္ဈတိ, အပုဗ္ဗံ အစရိမံ ဝိယ သန္ဒဟတိ, တေန န စ သော, န စ အညော, ပုရိမဝိညာဏေ ပစ္ဆိမဝိညာဏံ သင်္ဂဟံ ဂစ္ဆတီ”တိ.
</Paragraph>

<Paragraph number="181" book="mi">
“ဘိယျော ဩပမ္မံ ကရောဟီ”တိ. “ယထာ, မဟာရာဇ, ခီရံ ဒုယှမာနံ ကာလန္တရေန ဒဓိ ပရိဝတ္တေယျ, ဒဓိတော နဝနီတံ, နဝနီတတော ဃတံ ပရိဝတ္တေယျ, ယော နု ခေါ, မဟာရာဇ, ဧဝံ ဝဒေယျ ‘ယံယေဝ ခီရံ တံယေဝ ဒဓိ, ယံယေဝ ဒဓိ တံယေဝ နဝနီတံ, ယံယေဝ နဝနီတံ တံယေဝ ဃတန်’တိ, သမ္မာ နု ခေါ သော, မဟာရာဇ, ဝဒမာနော ဝဒေယျာ”တိ? “န ဟိ, ဘန္တေ, တံယေဝ နိဿာယ သမ္ဘူတန်”တိ. “ဧဝမေဝ ခေါ, မဟာရာဇ, ဓမ္မသန္တတိ သန္ဒဟတိ, အညော ဥပ္ပဇ္ဇတိ, အညော နိရုဇ္ဈတိ, အပုဗ္ဗံ အစရိမံ ဝိယ သန္ဒဟတိ, တေန န စ သော, န စ အညော, ပုရိမဝိညာဏေ ပစ္ဆိမဝိညာဏံ သင်္ဂဟံ ဂစ္ဆတီ”တိ.
</Paragraph>

<Paragraph number="182" book="mi">
“ကလ္လောသိ, ဘန္တေ နာဂသေနာ”တိ.

</Paragraph>
</Division>

<Paragraph number="183" type="center" book="mi">
ဓမ္မသန္တတိပဉှော ပဌမော.
</Paragraph>