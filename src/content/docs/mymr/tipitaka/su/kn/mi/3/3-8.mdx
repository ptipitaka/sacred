---
title: 3.8 မိလိန္ဒပဉှပုစ္ဆာဝိသဇ္ဇနာ
tableOfContents: false
sidebar:
  order: 8
type: tipitaka
basket: su
book: mi
review:
  current: review
  updated: '2025-10-23T09:13:42.459891'
  updated_by: ''
  notes: ''
  history:
  - state: review
    date: '2025-10-23T09:13:42.459891'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="110" book="mi" e="ch" v="28">

<Paragraph number="512" book="mi">
ထေရော အာဟ—  “ဇာနာသိ ခေါ, မဟာရာဇ, သမ္ပတိ ကာ ဝေလာ”တိ? “အာမ, ဘန္တေ, ဇာနာမိ ‘သမ္ပတိ ပဌမော ယာမော အတိက္ကန္တော, မဇ္ဈိမော ယာမော ပဝတ္တတိ, ဥက္ကာ ပဒီပီယန္တိ, စတ္တာရိ ပဋာကာနိ အာဏတ္တာနိ ဂမိဿန္တိ ဘဏ္ဍတော ရာဇဒေယျာနီ’”တိ.
</Paragraph>

<Paragraph number="513" book="mi">
ယောနကာ ဧဝမာဟံသု “ကလ္လောသိ, မဟာရာဇ, ပဏ္ဍိတော ထေရော”တိ. “အာမ, ဘဏေ, ပဏ္ဍိတော ထေရော, ဧဒိသော အာစရိယော ဘဝေယျ မာဒိသော စ အန္တေဝါသီ, နစိရဿေဝ ပဏ္ဍိတော ဓမ္မံ အာဇာနေယျာ”တိ. တဿ ပဉှဝေယျာကရဏေန တုဋ္ဌော ရာဇာ ထေရံ နာဂသေနံ သတသဟဿဂ္ဃနကေန ကမ္ဗလေန အစ္ဆာဒေတွာ “ဘန္တေ နာဂသေန, အဇ္ဇတဂ္ဂေ တေ အဋ္ဌသတံ ဘတ္တံ ပညပေမိ, ယံ ကိဉ္စိ အန္တေပုရေ ကပ္ပိယံ, တေန စ ပဝါရေမီ”တိ—  အာဟ. “အလံ, မဟာရာဇ ဇီဝါမီ”တိ. “ဇာနာမိ, ဘန္တေ နာဂသေန, ဇီဝသိ, အပိ စ အတ္တာနဉ္စ ရက္ခ, မမဉ္စ ရက္ခာဟီ”တိ. “ကထံ အတ္တာနံ ရက္ခသိ, ‘နာဂသေနော မိလိန္ဒံ ရာဇာနံ ပသာဒေတိ, န စ ကိဉ္စိ အလဘီ’တိ ပရာပဝါဒေါ အာဂစ္ဆေယျာတိ, ဧဝံ အတ္တာနံ ရက္ခ. ကထံ မမံ ရက္ခသိ, ‘မိလိန္ဒော ရာဇာ ပသန္နော ပသန္နာကာရံ န ကရောတီ’တိ ပရာပဝါဒေါ အာဂစ္ဆေယျာတိ, ဧဝံ မမံ ရက္ခာဟီ”တိ. “တထာ ဟောတု, မဟာရာဇာ”တိ. “သေယျထာပိ, ဘန္တေ, သီဟော မိဂရာဇာ သုဝဏ္ဏပဉ္ဇရေ ပက္ခိတ္တောပိ ဗဟိမုခေါယေဝ ဟောတိ; ဧဝမေဝ ခေါ အဟံ, ဘန္တေ, ကိဉ္စာပိ အဂါရံ အဇ္ဈာဝသာမိ ဗဟိမုခေါ ယေဝ ပန အစ္ဆာမိ. သစေ အဟံ, ဘန္တေ, အဂါရသ္မာ အနာဂါရိယံ ပဗ္ဗဇေယျံ, န စိရံ ဇီဝေယျံ, ဗဟူ မေ ပစ္စတ္ထိကာ”တိ.
</Paragraph>

</Division>
<Division number="111" book="mi" e="ch" v="28">

<Paragraph number="514" book="mi">
အထ ခေါ အာယသ္မာ နာဂသေနော မိလိန္ဒဿ ရညော ပဉှံ ဝိသဇ္ဇေတွာ ဥဋ္ဌာယာသနာ သံဃာရာမံ အဂမာသိ. အစိရပက္ကန္တေ စ အာယသ္မန္တေ နာဂသေနေ မိလိန္ဒဿ ရညော ဧတဒဟောသိ—  “ကိံ မယာ ပုစ္ဆိတံ, ကိံ ဘဒန္တေန နာဂသေနေန ဝိသဇ္ဇိတန်”တိ? အထ ခေါ မိလိန္ဒဿ ရညော ဧတဒဟောသိ—  “သဗ္ဗံ မယာ သုပုစ္ဆိတံ, သဗ္ဗံ ဘဒန္တေန နာဂသေနေန သုဝိသဇ္ဇိတန်”တိ. အာယသ္မတောပိ နာဂသေနဿ သံဃာရာမဂတဿ ဧတဒဟောသိ—  “ကိံ မိလိန္ဒေန ရညာ ပုစ္ဆိတံ, ကိံ မယာ ဝိသဇ္ဇိတန်”တိ. အထ ခေါ အာယသ္မတော နာဂသေနဿ ဧတဒဟောသိ—  “သဗ္ဗံ မိလိန္ဒေန ရညာ သုပုစ္ဆိတံ, သဗ္ဗံ မယာ သုဝိသဇ္ဇိတန်”တိ.
</Paragraph>

</Division>
<Division number="112" book="mi" e="ch" v="28">

<Paragraph number="515" book="mi">
အထ ခေါ အာယသ္မာ နာဂသေနော တဿာ ရတ္တိယာ အစ္စယေန ပုဗ္ဗဏှသမယံ နိဝါသေတွာ ပတ္တစီဝရမာဒါယ ယေန မိလိန္ဒဿ ရညော နိဝေသနံ တေနုပသင်္ကမိ, ဥပသင်္ကမိတွာ ပညတ္တေ အာသနေ နိသီဒိ. အထ ခေါ မိလိန္ဒော ရာဇာ အာယသ္မန္တံ နာဂသေနံ အဘိဝါဒေတွာ ဧကမန္တံ နိသီဒိ, ဧကမန္တံ နိသိန္နော ခေါ မိလိန္ဒော ရာဇာ အာယသ္မန္တံ နာဂသေနံ ဧတဒဝေါစ—
</Paragraph>

<Paragraph number="516" book="mi">
“မာ ခေါ ဘဒန္တဿ ဧဝံ အဟောသိ ‘နာဂသေနော မယာ ပဉှံ ပုစ္ဆိတော’တိ တေနေဝ သောမနဿေန တံ ရတ္တာဝသေသံ ဝီတိနာမေသီတိ န တေ ဧဝံ ဒဋ္ဌဗ္ဗံ. တဿ မယှံ, ဘန္တေ, တံ ရတ္တာဝသေသံ ဧတဒဟောသိ—  ‘ကိံ မယာ ပုစ္ဆိတံ, ကိံ ဘဒန္တေန ဝိသဇ္ဇိတန်’တိ, ‘သဗ္ဗံ မယာ သုပုစ္ဆိတံ, သဗ္ဗံ ဘဒန္တေန သုဝိသဇ္ဇိတန်’”တိ.
</Paragraph>

<Paragraph number="517" book="mi">
ထေရောပိ ဧဝမာဟ—  “မာ ခေါ မဟာရာဇဿ ဧဝံ အဟောသိ ‘မိလိန္ဒဿ ရညော မယာ ပဉှော ဝိသဇ္ဇိတော’တိ တေနေဝ သောမနဿေန တံ ရတ္တာဝသေသံ ဝီတိနာမေသီတိ န တေ ဧဝံ ဒဋ္ဌဗ္ဗံ. တဿ မယှံ, မဟာရာဇ, တံ ရတ္တာဝသေသံ ဧတဒဟောသိ—  ‘ကိံ မိလိန္ဒေန ရညာ ပုစ္ဆိတံ, ကိံ မယာ ဝိသဇ္ဇိတန်’တိ, ‘သဗ္ဗံ မိလိန္ဒေန ရညာ သုပုစ္ဆိတံ, သဗ္ဗံ မယာ သုဝိသဇ္ဇိတန်’”တိ ဣတိဟ တေ မဟာနာဂါ အညမညဿ သုဘာသိတံ သမနုမောဒိံသူတိ.

</Paragraph>
</Division>

<Paragraph number="518" type="center" book="mi">
မိလိန္ဒပဉှပုစ္ဆာဝိသဇ္ဇနာ နိဋ္ဌိတာ.
</Paragraph>