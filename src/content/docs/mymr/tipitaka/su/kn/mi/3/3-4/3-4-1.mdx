---
title: 3.4.1 ဖဿာဒိဝိနိဗ္ဘုဇနပဉှ
tableOfContents: false
sidebar:
  order: 1
type: tipitaka
basket: su
book: mi
review:
  current: review
  updated: '2025-10-27T21:48:45.535194'
  updated_by: ''
  notes: ''
  history:
  - state: review
    date: '2025-10-27T21:48:45.535194'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="63" book="mi" e="ch" v="28">

<Paragraph number="315" book="mi">
ရာဇာ အာဟ—  “ဘန္တေ နာဂသေန, သက္ကာ ဣမေသံ ဓမ္မာနံ ဧကတောဘာဝဂတာနံ ဝိနိဗ္ဘုဇိတွာ ဝိနိဗ္ဘုဇိတွာ နာနာကရဏံ ပညာပေတုံ ‘အယံ ဖဿော, အယံ ဝေဒနာ, အယံ သညာ, အယံ စေတနာ, ဣဒံ ဝိညာဏံ, အယံ ဝိတက္ကော, အယံ ဝိစာရော’”တိ? “န သက္ကာ, မဟာရာဇ, ဣမေသံ ဓမ္မာနံ ဧကတောဘာဝဂတာနံ ဝိနိဗ္ဘုဇိတွာ ဝိနိဗ္ဘုဇိတွာ နာနာကရဏံ ပညာပေတုံ ‘အယံ ဖဿော, အယံ ဝေဒနာ, အယံ သညာ, အယံ စေတနာ, ဣဒံ ဝိညာဏံ, အယံ ဝိတက္ကော, အယံ ဝိစာရော’”တိ.
</Paragraph>

<Paragraph number="316" book="mi">
“ဩပမ္မံ ကရောဟီ”တိ. “ယထာ, မဟာရာဇ, ရညော သူဒေါ အရသံ ဝါ ရသံ ဝါ ကရေယျ, သော တတ္ထ ဒဓိမ္ပိ ပက္ခိပေယျ, လောဏမ္ပိ ပက္ခိပေယျ, သိင်္ဂိဝေရမ္ပိ ပက္ခိပေယျ, ဇီရကမ္ပိ ပက္ခိပေယျ, မရိစမ္ပိ ပက္ခိပေယျ, အညာနိပိ ပကာရာနိ ပက္ခိပေယျ, တမေနံ ရာဇာ ဧဝံ ဝဒေယျ, ‘ဒဓိဿ မေ ရသံ အာဟရ, လောဏဿ မေ ရသံ အာဟရ, သိင်္ဂိဝေရဿ မေ ရသံ အာဟရ, ဇီရကဿ မေ ရသံ အာဟရ, မရိစဿ မေ ရသံ အာဟရ, သဗ္ဗေသံ မေ ပက္ခိတ္တာနံ ရသံ အာဟရာ’တိ. သက္ကာ နု ခေါ, မဟာရာဇ, တေသံ ရသာနံ ဧကတောဘာဝဂတာနံ ဝိနိဗ္ဘုဇိတွာ ဝိနိဗ္ဘုဇိတွာ ရသံ အာဟရိတုံ အမ္ဗိလတ္တံ ဝါ လဝဏတ္တံ ဝါ တိတ္တကတ္တံ ဝါ ကဋုကတ္တံ ဝါ ကသာယတ္တံ ဝါ မဓုရတ္တံ ဝါ”တိ? “န ဟိ, ဘန္တေ, သက္ကာ တေသံ ရသာနံ ဧကတောဘာဝဂတာနံ ဝိနိဗ္ဘုဇိတွာ ဝိနိဗ္ဘုဇိတွာ ရသံ အာဟရိတုံ အမ္ဗိလတ္တံ ဝါ လဝဏတ္တံ ဝါ တိတ္တကတ္တံ ဝါ ကဋုကတ္တံ ဝါ ကသာယတ္တံ ဝါ မဓုရတ္တံ ဝါ, အပိ စ ခေါ ပန သကေန သကေန လက္ခဏေန ဥပဋ္ဌဟန္တီ”တိ. “ဧဝမေဝ ခေါ, မဟာရာဇ, န သက္ကာ ဣမေသံ ဓမ္မာနံ ဧကတောဘာဝဂတာနံ ဝိနိဗ္ဘုဇိတွာ ဝိနိဗ္ဘုဇိတွာ နာနာကရဏံ ပညာပေတုံ ‘အယံ ဖဿော, အယံ ဝေဒနာ, အယံ သညာ, အယံ စေတနာ, ဣဒံ ဝိညာဏံ, အယံ ဝိတက္ကော, အယံ ဝိစာရော’တိ, အပိ စ ခေါ ပန သကေန သကေန လက္ခဏေန ဥပဋ္ဌဟန္တီ”တိ.
</Paragraph>

<Paragraph number="317" book="mi">
“ကလ္လောသိ, ဘန္တေ နာဂသေနာ”တိ.

</Paragraph>
</Division>

<Paragraph number="318" type="center" book="mi">
ဖဿာဒိဝိနိဗ္ဘုဇနပဉှော ပဌမော.
</Paragraph>