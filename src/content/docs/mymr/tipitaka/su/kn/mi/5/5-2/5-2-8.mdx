---
title: "5.2.8 အဘေဇ္ဇပရိသပဉှ"
tableOfContents: false
sidebar:
  order: 8
type: "tipitaka"
basket: "su"
book: "mi"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="137" book="mi">

<Paragraph number="740" book="mi">
“ဘန္တေ နာဂသေန, တုမှေ ဘဏထ—  ‘တထာဂတော အဘေဇ္ဇပရိသော’တိ, ပုန စ ဘဏထ—  ‘ဒေဝဒတ္တေန ဧကပ္ပဟာရံ ပဉ္စ ဘိက္ခုသတာနိ ဘိန္နာနီ’တိ. ယဒိ, ဘန္တေ နာဂသေန, တထာဂတော အဘေဇ္ဇပရိသော, တေန ဟိ ဒေဝဒတ္တေန ဧကပ္ပဟာရံ ပဉ္စ ဘိက္ခုသတာနိ ဘိန္နာနီတိ ယံ ဝစနံ, တံ မိစ္ဆာ. ယဒိ ဒေဝဒတ္တေန ဧကပ္ပဟာရံ ပဉ္စ ဘိက္ခုသတာနိ ဘိန္နာနိ, တေန ဟိ ‘တထာဂတော အဘေဇ္ဇပရိသော’တိ တမ္ပိ ဝစနံ မိစ္ဆာ. အယမ္ပိ ဥဘတော ကောဋိကော ပဉှော တဝါနုပ္ပတ္တော, ဂမ္ဘီရော ဒုန္နိဝေဌိယော, ဂဏ္ဌိတောပိ ဂဏ္ဌိတရော, ဧတ္ထာယံ ဇနော အာဝဋော နိဝုတော ဩဝုတော ပိဟိတော ပရိယောနဒ္ဓေါ, ဧတ္ထ တဝ ဉာဏဗလံ ဒဿေဟိ ပရဝါဒေသူ”တိ.
</Paragraph>

<Paragraph number="741" book="mi">
“အဘေဇ္ဇပရိသော, မဟာရာဇ, တထာဂတော, ဒေဝဒတ္တေန စ ဧကပ္ပဟာရံ ပဉ္စ ဘိက္ခုသတာနိ ဘိန္နာနိ, တဉ္စ ပန ဘေဒကဿ ဗလေန, ဘေဒကေ ဝိဇ္ဇမာနေ နတ္ထိ, မဟာရာဇ, အဘေဇ္ဇံ နာမ. ဘေဒကေ သတိ မာတာပိ ပုတ္တေန ဘိဇ္ဇတိ, ပုတ္တောပိ မာတရာ ဘိဇ္ဇတိ, ပိတာပိ ပုတ္တေန ဘိဇ္ဇတိ, ပုတ္တောပိ ပိတရာ ဘိဇ္ဇတိ, ဘာတာပိ ဘဂိနိယာ ဘိဇ္ဇတိ, ဘဂိနီပိ ဘာတရာ ဘိဇ္ဇတိ, သဟာယောပိ သဟာယေန ဘိဇ္ဇတိ, နာဝါပိ နာနာဒါရုသင်္ဃဋိတာ ဦမိဝေဂသမ္ပဟာရေန ဘိဇ္ဇတိ, ရုက္ခောပိ မဓုကပ္ပသမ္ပန္နဖလော အနိလဗလဝေဂါဘိဟတော ဘိဇ္ဇတိ, သုဝဏ္ဏမ္ပိ ဇာတိမန္တံ လောဟေန ဘိဇ္ဇတိ. အပိ စ, မဟာရာဇ, နေသော အဓိပ္ပါယော ဝိညူနံ, နေသာ ဗုဒ္ဓါနံ အဓိမုတ္တိ, နေသော ပဏ္ဍိတာနံ ဆန္ဒော ‘တထာဂတော ဘေဇ္ဇပရိသော’တိ. အပိ စေတ္ထ ကာရဏံ အတ္ထိ, ယေန ကာရဏေန တထာဂတော ဝုစ္စတိ ‘အဘေဇ္ဇပရိသော’တိ. ကတမံ ဧတ္ထ ကာရဏံ? တထာဂတဿ, မဟာရာဇ, ကတေန အဒါနေန ဝါ အပ္ပိယဝစနေန ဝါ အနတ္ထစရိယာယ ဝါ အသမာနတ္တတာယ ဝါ ယတော ကုတောစိ စရိယံ စရန္တဿပိ ပရိသာ ဘိန္နာတိ န သုတပုဗ္ဗံ, တေန ကာရဏေန တထာဂတော ဝုစ္စတိ ‘အဘေဇ္ဇပရိသော’တိ. တယာပေတံ, မဟာရာဇ, ဉာတဗ္ဗံ ‘အတ္ထိ ကိဉ္စိ နဝင်္ဂေ ဗုဒ္ဓဝစနေ သုတ္တာဂတံ, ဣမိနာ နာမ ကာရဏေန ဗောဓိသတ္တဿ ကတေန တထာဂတဿ ပရိသာ ဘိန္နာ’”တိ? “နတ္ထိ, ဘန္တေ, နော စေတံ လောကေ ဒိဿတိ နောပိ သုယျတိ. သာဓု, ဘန္တေ နာဂသေန, ဧဝမေတံ တထာ သမ္ပဋိစ္ဆာမီ”တိ.

</Paragraph>
</Division>

<Paragraph number="742" type="center" book="mi">
အဘေဇ္ဇပရိသပဉှော အဋ္ဌမော.



</Paragraph>

<Paragraph number="743" type="center" book="mi">
အဘေဇ္ဇဝဂ္ဂေါ ဒုတိယော.



</Paragraph>

<Paragraph number="744" type="center" book="mi">
ဣမသ္မိံ ဝဂ္ဂေ အဋ္ဌ ပဉှာ.
</Paragraph>