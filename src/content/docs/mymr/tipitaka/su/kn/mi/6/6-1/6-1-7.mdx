---
title: "6.1.7 အဘိသမယန္တရာယကရပဉှ"
tableOfContents: false
sidebar:
  order: 7
type: "tipitaka"
basket: "su"
book: "mi"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="177" book="mi" e="ch" v="28">

<Paragraph number="1127" book="mi">
“ဘန္တေ နာဂသေန, ဣဓ ယော ကောစိ ဂိဟီ ပါရာဇိကံ အဇ္ဈာပန္နော ဘဝေယျ, သော အပရေန သမယေန ပဗ္ဗာဇေယျ, အတ္တနာပိ သော န ဇာနေယျ ‘ဂိဟိပါရာဇိကံ အဇ္ဈာပန္နောသ္မီ’တိ, နပိ တဿ အညော ကောစိ အာစိက္ခေယျ ‘ဂိဟိပါရာဇိကံ အဇ္ဈာပန္နောသီ’တိ. သော စ တထတ္တာယ ပဋိပဇ္ဇေယျ, အပိ နု တဿ ဓမ္မာဘိသမယော ဘဝေယျာ”တိ? “န ဟိ, မဟာရာဇာ”တိ. “ကေန, ဘန္တေ, ကာရဏေနာ”တိ? “ယော တဿ ဟေတု ဓမ္မာဘိသမယာယ, သော တဿ သမုစ္ဆိန္နော, တသ္မာ ဓမ္မာဘိသမယော န ဘဝတီ”တိ.
</Paragraph>

<Paragraph number="1128" book="mi">
“ဘန္တေ နာဂသေန, တုမှေ ဘဏထ—  ‘ဇာနန္တဿ ကုက္ကုစ္စံ ဟောတိ, ကုက္ကုစ္စေ သတိ အာဝရဏံ ဟောတိ, အာဝဋေ စိတ္တေ ဓမ္မာဘိသမယော န ဟောတီ’တိ. ဣမဿ ပန အဇာနန္တဿ အကုက္ကုစ္စဇာတဿ သန္တစိတ္တဿ ဝိဟရတော ကေန ကာရဏေန ဓမ္မာဘိသမယော န ဟောတိ, ဝိသမေန ဝိသမေနေသော ပဉှော ဂစ္ဆတိ, စိန္တေတွာ ဝိသဇ္ဇေထာ”တိ.
</Paragraph>

<Paragraph number="1129" book="mi">
“ရုဟတိ, မဟာရာဇ, သုကဋ္ဌေ သုကလလေ မဏ္ဍခေတ္တေ သာရဒံ သုခသယိတံ ဗီဇန်”တိ? “အာမ, ဘန္တေ”တိ. “အပိ နု, မဟာရာဇ, တညေဝ ဗီဇံ ဃနသေလသိလာတလေ ရုဟေယျာ”တိ? “န ဟိ, ဘန္တေ”တိ. “ကိဿ ပန, မဟာရာဇ, တညေဝ ဗီဇံ ကလလေ ရုဟတိ, ကိဿ ဃနသေလေ န ရုဟတီ”တိ? “နတ္ထိ, ဘန္တေ, တဿ ဗီဇဿ ရုဟနာယ ဃနသေလေ ဟေတု, အဟေတုနာ ဗီဇံ န ရုဟတီ”တိ. “ဧဝမေဝ ခေါ, မဟာရာဇ, ယေန ဟေတုနာ တဿ ဓမ္မာဘိသမယော ဘဝေယျ, သော တဿ ဟေတု သမုစ္ဆိန္နော, အဟေတုနာ ဓမ္မာဘိသမယော န ဟောတိ.
</Paragraph>

<Paragraph number="1130" book="mi">
ယထာ ဝါ ပန, မဟာရာဇ, ဒဏ္ဍလေဍ္ဍုလဂုဠမုဂ္ဂရာ ပထဝိယာ ဌာနမုပဂစ္ဆန္တိ, အပိ နု, မဟာရာဇ, တေယေဝ ဒဏ္ဍလေဍ္ဍုလဂုဠမုဂ္ဂရာ ဂဂနေ ဌာနမုပဂစ္ဆန္တီ”တိ? “န ဟိ, ဘန္တေ”တိ. “ကိံ ပနေတ္ထ, မဟာရာဇ, ကာရဏံ, ယေန ကာရဏေန တေယေဝ ဒဏ္ဍလေဍ္ဍုလဂုဠမုဂ္ဂရာ ပထဝိယာ ဌာနမုပဂစ္ဆန္တိ, ကေန ကာရဏေန ဂဂနေ န တိဋ္ဌန္တီ”တိ? “နတ္ထိ, ဘန္တေ, တေသံ ဒဏ္ဍလေဍ္ဍုလဂုဠမုဂ္ဂရာနံ ပတိဋ္ဌာနာယ အာကာသေ ဟေတု, အဟေတုနာ န တိဋ္ဌန္တီ”တိ. “ဧဝမေဝ ခေါ, မဟာရာဇ, တဿ တေန ဒေါသေန အဘိသမယဟေတု သမုစ္ဆိန္နော, ဟေတုသမုဂ္ဃါတေ အဟေတုနာ အဘိသမယော န ဟောတီတိ.
</Paragraph>

<Paragraph number="1131" book="mi">
ယထာ ဝါ ပန, မဟာရာဇ, ထလေ အဂ္ဂိ ဇလတိ, အပိ နု ခေါ, မဟာရာဇ, သောယေဝ အဂ္ဂိ ဥဒကေ ဇလတီ”တိ? “န ဟိ, ဘန္တေ”တိ. “ကိံ ပနေတ္ထ, မဟာရာဇ, ကာရဏံ, ယေန ကာရဏေန သောယေဝ အဂ္ဂိ ထလေ ဇလတိ, ကေန ကာရဏေန ဥဒကေ န ဇလတီ”တိ? “နတ္ထိ, ဘန္တေ, အဂ္ဂိဿ ဇလနာယ ဥဒကေ ဟေတု, အဟေတုနာ န ဇလတီ”တိ. “ဧဝမေဝ ခေါ, မဟာရာဇ, တဿ တေန ဒေါသေန အဘိသမယဟေတု သမုစ္ဆိန္နော, ဟေတုသမုဂ္ဃါတေ အဟေတုနာ ဓမ္မာဘိသမယော န ဟောတီ”တိ.
</Paragraph>

<Paragraph number="1132" book="mi">
“ဘန္တေ နာဂသေန, ပုနပေတံ အတ္ထံ စိန္တေဟိ, န မေ တတ္ထ စိတ္တသညတ္တိ ဘဝတိ, အဇာနန္တဿ အသတိ ကုက္ကုစ္စေ အာဝရဏံ ဟောတီတိ, ကာရဏေန မံ သညာပေဟီ”တိ. “အပိ နု, မဟာရာဇ, ဝိသံ ဟလာဟလံ အဇာနန္တေန ခါယိတံ ဇီဝိတံ ဟရတီ”တိ? “အာမ, ဘန္တေ”တိ. “ဧဝမေဝ ခေါ, မဟာရာဇ, အဇာနန္တေနပိ ကတံ ပါပံ အဘိသမယန္တရာယကရံ ဟောတိ.
</Paragraph>

<Paragraph number="1133" book="mi">
အပိ နု, မဟာရာဇ, အဂ္ဂိ အဇာနိတွာ အက္ကမန္တံ ဍဟတီ”တိ? “အာမ, ဘန္တေ”တိ. “ဧဝမေဝ ခေါ, မဟာရာဇ, အဇာနန္တေနပိ ကတံ ပါပံ အဘိသမယန္တရာယကရံ ဟောတိ.
</Paragraph>

<Paragraph number="1134" book="mi">
အပိ နု, မဟာရာဇ, အဇာနန္တံ အာသီဝိသော ဍံသိတွာ ဇီဝိတံ ဟရတီ”တိ? “အာမ, ဘန္တေ”တိ. “ဧဝမေဝ ခေါ, မဟာရာဇ, အဇာနန္တေနပိ ကတံ ပါပံ အဘိသမယန္တရာယကရံ ဟောတိ.
</Paragraph>

<Paragraph number="1135" book="mi">
နနု, မဟာရာဇ, ကာလိင်္ဂရာဇာ သမဏကောလညော သတ္တရတနပရိကိဏ္ဏော ဟတ္ထိရတနမဘိရုယှ ကုလဒဿနာယ ဂစ္ဆန္တော အဇာနန္တောပိ နာသက္ခိ ဗောဓိမဏ္ဍဿ ဥပရိတော ဂန္တုံ, ဣဒမေတ္ထ, မဟာရာဇ, ကာရဏံ, ယေန ကာရဏေန အဇာနန္တေနပိ ကတံ ပါပံ အဘိသမယန္တရာယကရံ ဟောတီ”တိ? “ဇိနဘာသိတံ, ဘန္တေ နာဂသေန, ကာရဏံ န သက္ကာ ပဋိက္ကောသိတုံ, ဧသောဝေတဿ အတ္ထော တထာ သမ္ပဋိစ္ဆာမီ”တိ.

</Paragraph>
</Division>

<Paragraph number="1136" type="center" book="mi">
အဘိသမယန္တရာယကရပဉှော သတ္တမော.
</Paragraph>