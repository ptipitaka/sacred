---
title: 4.1.1 အဋ္ဌမန္တပရိဝဇ္ဇနီယဋ္ဌာန
tableOfContents: false
sidebar:
  order: 1
type: tipitaka
basket: su
book: mi
review:
  current: review
  updated: '2025-10-23T09:13:42.957999'
  updated_by: ''
  notes: ''
  history:
  - state: review
    date: '2025-10-23T09:13:42.957999'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="113" book="mi" e="ch" v="28">

<Paragraph number="519" type="verses" book="mi">
_ဘဿပ္ပဝါဒေါ ဝေတဏ္ဍီ,_  
_အတိဗုဒ္ဓိ ဝိစက္ခဏော;_  
_မိလိန္ဒော ဉာဏဘေဒါယ,_  
_နာဂသေနမုပါဂမိ._  

</Paragraph>

<Paragraph number="520" type="verses" book="mi">
_ဝသန္တော တဿ ဆာယာယ,_  
_ပရိပုစ္ဆံ ပုနပ္ပုနံ;_  
_ပဘိန္နဗုဒ္ဓိ ဟုတွာန,_  
_သောပိ အာသိ တိပေဋကော._  

</Paragraph>

<Paragraph number="521" type="verses" book="mi">
_နဝင်္ဂံ အနုမဇ္ဇန္တော,_  
_ရတ္တိဘာဂေ ရဟောဂတော;_  
_အဒ္ဒက္ခိ မေဏ္ဍကေ ပဉှေ,_  
_ဒုန္နိဝေဌေ သနိဂ္ဂဟေ._  

</Paragraph>

<Paragraph number="522" type="verses" book="mi">
_“ပရိယာယဘာသိတံ အတ္ထိ,_  
_အတ္ထိ သန္ဓာယဘာသိတံ;_  
_သဘာဝဘာသိတံ အတ္ထိ,_  
_ဓမ္မရာဇဿ သာသနေ._  

</Paragraph>

<Paragraph number="523" type="verses" book="mi">
_တေသမတ္ထံ အဝိညာယ,_  
_မေဏ္ဍကေ ဇိနဘာသိတေ;_  
_အနာဂတမှိ အဒ္ဓါနေ,_  
_ဝိဂ္ဂဟော တတ္ထ ဟေဿတိ._  

</Paragraph>

<Paragraph number="524" type="verses" book="mi">
_ဟန္ဒ ကထိံ ပသာဒေတွာ,_  
_ဆေဇ္ဇာပေဿာမိ မေဏ္ဍကေ;_  
_တဿ နိဒ္ဒိဋ္ဌမဂ္ဂေန,_  
_နိဒ္ဒိသိဿန္တျနာဂတေ”တိ._  

</Paragraph>

</Division>
<Division number="114" book="mi" e="ch" v="28">

<Paragraph number="525" book="mi">
အထ ခေါ မိလိန္ဒော ရာဇာ ပဘာတာယ ရတ္တိယာ ဥဒ္ဓသ္တေ အရုဏေ သီသံ နှတွာ သိရသိ အဉ္ဇလိံ ပဂ္ဂဟေတွာ အတီတာနာဂတပစ္စုပ္ပန္နေ သမ္မာသမ္ဗုဒ္ဓေ အနုဿရိတွာ အဋ္ဌ ဝတ္တပဒါနိ သမာဒိယိ “ဣတော မေ အနာဂတာနိ သတ္တ ဒိဝသာနိ အဋ္ဌ ဂုဏေ သမာဒိယိတွာ တပေါ စရိတဗ္ဗော ဘဝိဿတိ, သောဟံ စိဏ္ဏတပေါ သမာနော အာစရိယံ အာရာဓေတွာ မေဏ္ဍကေ ပဉှေ ပုစ္ဆိဿာမီ”တိ. အထ ခေါ မိလိန္ဒော ရာဇာ ပကတိဒုဿယုဂံ အပနေတွာ အာဘရဏာနိ စ ဩမုဉ္စိတွာ ကာသာဝံ နိဝါသေတွာ မုဏ္ဍကပဋိသီသကံ သီသေ ပဋိမုဉ္စိတွာ မုနိဘာဝမုပဂန္တွာ အဋ္ဌ ဂုဏေ သမာဒိယိ “ဣမံ သတ္တာဟံ မယာ န ရာဇတ္ထော အနုသာသိတဗ္ဗော, န ရာဂူပသဉှိတံ စိတ္တံ ဥပ္ပါဒေတဗ္ဗံ, န ဒေါသူပသဉှိတံ စိတ္တံ ဥပ္ပါဒေတဗ္ဗံ, န မောဟူပသဉှိတံ စိတ္တံ ဥပ္ပါဒေတဗ္ဗံ, ဒါသကမ္မကရပေါရိသေ ဇနေပိ နိဝါတဝုတ္တိနာ ဘဝိတဗ္ဗံ, ကာယိကံ ဝါစသိကံ အနုရက္ခိတဗ္ဗံ, ဆပိ အာယတနာနိ နိရဝသေသတော အနုရက္ခိတဗ္ဗာနိ, မေတ္တာဘာဝနာယ မာနသံ ပက္ခိပိတဗ္ဗန်”တိ. ဣမေ အဋ္ဌ ဂုဏေ သမာဒိယိတွာ တေသွေဝ အဋ္ဌသု ဂုဏေသု မာနသံ ပတိဋ္ဌပေတွာ ဗဟိ အနိက္ခမိတွာ သတ္တာဟံ ဝီတိနာမေတွာ အဋ္ဌမေ ဒိဝသေ ပဘာတာယ ရတ္တိယာ ပဂေဝ ပါတရာသံ ကတွာ ဩက္ခိတ္တစက္ခု မိတဘာဏီ သုသဏ္ဌိတေန ဣရိယာပထေန အဝိက္ခိတ္တေန စိတ္တေန ဟဋ္ဌေန ဥဒဂ္ဂေန ဝိပ္ပသန္နေန ထေရံ နာဂသေနံ ဥပသင်္ကမိတွာ ထေရဿ ပါဒေ သိရသာ ဝန္ဒိတွာ ဧကမန္တံ ဌိတော ဣဒမဝေါစ—
</Paragraph>

<Paragraph number="526" book="mi">
“အတ္ထိ မေ, ဘန္တေ နာဂသေန, ကောစိ အတ္ထော တုမှေဟိ သဒ္ဓိံ မန္တယိတဗ္ဗော, န တတ္ထ အညော ကောစိ တတိယော ဣစ္ဆိတဗ္ဗော, သုညေ ဩကာသေ ပဝိဝိတ္တေ အရညေ အဋ္ဌင်္ဂုပါဂတေ သမဏသာရုပ္ပေ. တတ္ထ သော ပဉှော ပုစ္ဆိတဗ္ဗော ဘဝိဿတိ, တတ္ထ မေ ဂုယှံ န ကာတဗ္ဗံ န ရဟဿကံ, အရဟာမဟံ ရဟဿကံ သုဏိတုံ သုမန္တနေ ဥပဂတေ, ဥပမာယပိ သော အတ္ထော ဥပပရိက္ခိတဗ္ဗော, ယထာ ကိံ ဝိယ, ယထာ နာမ, ဘန္တေ နာဂသေန, မဟာပထဝီ နိက္ခေပံ အရဟတိ နိက္ခေပေ ဥပဂတေ. ဧဝမေဝ ခေါ, ဘန္တေ နာဂသေန, အရဟာမဟံ ရဟဿကံ သုဏိတုံ သုမန္တနေ ဥပဂတေ”တိ.
</Paragraph>

<Paragraph number="527" book="mi">
ဂရုနာ သဟ ပဝိဝိတ္တပဝနံ ပဝိသိတွာ ဣဒမဝေါစ—  “ဘန္တေ နာဂသေန, ဣဓ ပုရိသေန မန္တယိတုကာမေန အဋ္ဌ ဌာနာနိ ပရိဝဇ္ဇယိတဗ္ဗာနိ ဘဝန္တိ, န တေသု ဌာနေသု ဝိညူ ပုရိသော အတ္ထံ မန္တေတိ, မန္တိတောပိ အတ္ထော ပရိပတတိ န သမ္ဘဝတိ. ကတမာနိ အဋ္ဌ ဌာနာနိ? ဝိသမဋ္ဌာနံ ပရိဝဇ္ဇနီယံ, သဘယံ ပရိဝဇ္ဇနီယံ, အတိဝါတဋ္ဌာနံ ပရိဝဇ္ဇနီယံ, ပဋိစ္ဆန္နဋ္ဌာနံ ပရိဝဇ္ဇနီယံ, ဒေဝဋ္ဌာနံ ပရိဝဇ္ဇနီယံ, ပန္ထော ပရိဝဇ္ဇနီယော, သင်္ဂါမော ပရိဝဇ္ဇနီယော, ဥဒကတိတ္ထံ ပရိဝဇ္ဇနီယံ. ဣမာနိ အဋ္ဌ ဌာနာနိ ပရိဝဇ္ဇနီယာနီ”တိ.
</Paragraph>

<Paragraph number="528" book="mi">
ထေရော အာဟ—  “ကော ဒေါသော ဝိသမဋ္ဌာနေ, သဘယေ, အတိဝါတေ, ပဋိစ္ဆန္နေ, ဒေဝဋ္ဌာနေ, ပန္ထေ, သင်္ဂါမေ, ဥဒကတိတ္ထေ”တိ? “ဝိသမေ, ဘန္တေ နာဂသေန, မန္တိတော အတ္ထော ဝိကိရတိ ဝိဓမတိ ပဂ္ဃရတိ န သမ္ဘဝတိ, သဘယေ မနော သန္တဿတိ, သန္တဿိတော န သမ္မာ အတ္ထံ သမနုပဿတိ, အတိဝါတေ သဒ္ဒေါ အဝိဘူတော ဟောတိ, ပဋိစ္ဆန္နေ ဥပဿုတိံ တိဋ္ဌန္တိ, ဒေဝဋ္ဌာနေ မန္တိတော အတ္ထော ဂရုကံ ပရိဏမတိ, ပန္ထေ မန္တိတော အတ္ထော တုစ္ဆော ဘဝတိ, သင်္ဂါမေ စဉ္စလော ဘဝတိ, ဥဒကတိတ္ထေ ပါကဋော ဘဝတိ. ဘဝတီဟ—
</Paragraph>

<Paragraph number="529" type="verses" book="mi">
_‘ဝိသမံ သဘယံ အတိဝါတော,_  
_ပဋိစ္ဆန္နံ ဒေဝနိဿိတံ;_  
_ပန္ထော စ သင်္ဂါမော တိတ္ထံ,_  
_အဋ္ဌေတေ ပရိဝဇ္ဇိယာ’”တိ._  


</Paragraph>
</Division>

<Paragraph number="530" type="center" book="mi">
အဋ္ဌ မန္တနဿ ပရိဝဇ္ဇနီယဋ္ဌာနာနိ.
</Paragraph>