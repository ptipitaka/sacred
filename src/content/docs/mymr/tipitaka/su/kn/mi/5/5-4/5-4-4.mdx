---
title: "5.4.4 ဗောဓိသတ္တဓမ္မတာပဉှ"
tableOfContents: false
sidebar:
  order: 5
type: "tipitaka"
basket: "su"
book: "mi"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="153" book="mi">

<Paragraph number="872" book="mi">
“ဘန္တေ နာဂသေန, ဘာသိတမ္ပေတံ ဘဂဝတာ ဓမ္မတာဓမ္မပရိယာယေ ‘ပုဗ္ဗေဝ ဗောဓိသတ္တာနံ မာတာပိတရော နိယတာ ဟောန္တိ, ဗောဓိ နိယတာ ဟောတိ, အဂ္ဂသာဝကာ နိယတာ ဟောန္တိ, ပုတ္တော နိယတော ဟောတိ, ဥပဋ္ဌာကော နိယတော ဟောတီ’တိ. ပုန စ တုမှေ ဘဏထ—  ‘တုသိတေ ကာယေ ဌိတော ဗောဓိသတ္တော အဋ္ဌ မဟာဝိလောကနာနိ ဝိလောကေတိ, ကာလံ ဝိလောကေတိ, ဒီပံ ဝိလောကေတိ, ဒေသံ ဝိလောကေတိ, ကုလံ ဝိလောကေတိ, ဇနေတ္တိံ ဝိလောကေတိ, အာယုံ ဝိလောကေတိ, မာသံ ဝိလောကေတိ, နေက္ခမ္မံ ဝိလောကေတီ’တိ. ဘန္တေ နာဂသေန, အပရိပက္ကေ ဉာဏေ ဗုဇ္ဈနံ နတ္ထိ, ပရိပက္ကေ ဉာဏေ န သက္ကာ နိမေသန္တရမ္ပိ အာဂမေတုံ, အနတိက္ကမနီယံ ပရိပက္ကမာနသံ. ကသ္မာ ဗောဓိသတ္တော ကာလံ ဝိလောကေတိ ‘ကမှိ ကာလေ ဥပ္ပဇ္ဇာမီ’တိ. အပရိပက္ကေ ဉာဏေ ဗုဇ္ဈနံ နတ္ထိ, ပရိပက္ကေ ဉာဏေ န သက္ကာ နိမေသန္တရမ္ပိ အာဂမေတုံ, ကသ္မာ ဗောဓိသတ္တော ကုလံ ဝိလောကေတိ ‘ကမှိ ကုလေ ဥပ္ပဇ္ဇာမီ’တိ. ယဒိ, ဘန္တေ နာဂသေန, ပုဗ္ဗေဝ ဗောဓိသတ္တဿ မာတာပိတရော နိယတာ, တေန ဟိ ‘ကုလံ ဝိလောကေတီ’တိ ယံ ဝစနံ, တံ မိစ္ဆာ. ယဒိ ကုလံ ဝိလောကေတိ, တေန ဟိ ‘ပုဗ္ဗေဝ ဗောဓိသတ္တဿ မာတာပိတရော နိယတာ’တိ တမ္ပိ ဝစနံ မိစ္ဆာ. အယမ္ပိ ဥဘတော ကောဋိကော ပဉှော တဝါနုပ္ပတ္တော, သော တယာ နိဗ္ဗာဟိတဗ္ဗော”တိ.
</Paragraph>

<Paragraph number="873" book="mi">
“နိယတာ, မဟာရာဇ, ပုဗ္ဗေဝ ဗောဓိသတ္တဿ မာတာပိတရော, ကုလဉ္စ ဗောဓိသတ္တော ဝိလောကေတိ. ကိန္တိ ပန ကုလံ ဝိလောကေတိ ‘ယေ မေ မာတာပိတရော, တေ ခတ္တိယာ ဥဒါဟု ဗြာဟ္မဏာ’တိ. ဧဝံ ကုလံ ဝိလောကေတိ.
</Paragraph>

<Paragraph number="874" book="mi">
အဋ္ဌန္နံ, မဟာရာဇ, ပုဗ္ဗေဝ အနာဂတံ ဩလောကေတဗ္ဗံ ဟောတိ. ကတမေသံ အဋ္ဌန္နံ? ဝါဏိဇဿ, မဟာရာဇ, ပုဗ္ဗေဝ ဝိက္ကယဘဏ္ဍံ ဩလောကေတဗ္ဗံ ဟောတိ, ဟတ္ထိနာဂဿ ပုဗ္ဗေဝ သောဏ္ဍာယ အနာဂတော မဂ္ဂေါ ဩလောကေတဗ္ဗော ဟောတိ, သာကဋိကဿ ပုဗ္ဗေဝ အနာဂတံ တိတ္ထံ ဩလောကေတဗ္ဗံ ဟောတိ, နိယာမကဿ ပုဗ္ဗေဝ အနာဂတံ တီရံ ဩလောကေတွာ နာဝါ ပေသေတဗ္ဗာ ဟောတိ, ဘိသက္ကဿ ပုဗ္ဗေဝ အာယုံ ဩလောကေတွာ အာတုရော ဥပသင်္ကမိတဗ္ဗော ဟောတိ, ဥတ္တရသေတုဿ ပုဗ္ဗေဝ ထိရာထိရဘာဝံ ဇာနိတွာ အဘိရုဟိတဗ္ဗံ ဟောတိ, ဘိက္ခုဿ ပုဗ္ဗေဝ အနာဂတံ ကာလံ ပစ္စဝေက္ခိတွာ ဘောဇနံ ဘုဉ္ဇိတဗ္ဗံ ဟောတိ, ဗောဓိသတ္တာနံ ပုဗ္ဗေဝ ကုလံ ဩလောကေတဗ္ဗံ ဟောတိ ‘ခတ္တိယကုလံ ဝါ ဗြာဟ္မဏကုလံ ဝါ’တိ. ဣမေသံ ခေါ, မဟာရာဇ, အဋ္ဌန္နံ ပုဗ္ဗေဝ အနာဂတံ ဩလောကေတဗ္ဗံ ဟောတီ”တိ. “သာဓု, ဘန္တေ နာဂသေန, ဧဝမေတံ တထာ သမ္ပဋိစ္ဆာမီ”တိ.

</Paragraph>
</Division>

<Paragraph number="875" type="center" book="mi">
ဗောဓိသတ္တဓမ္မတာပဉှော စတုတ္ထော.
</Paragraph>