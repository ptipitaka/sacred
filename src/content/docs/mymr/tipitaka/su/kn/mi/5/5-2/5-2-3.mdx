---
title: 5.2.3 မစ္စုဘာယနာဘာယနပဉှ
tableOfContents: false
sidebar:
  order: 3
type: tipitaka
basket: su
book: mi
review:
  current: review
  updated: '2025-10-23T09:13:43.082752'
  updated_by: ''
  notes: ''
  history:
  - state: review
    date: '2025-10-23T09:13:43.082752'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="132" book="mi" e="ch" v="28">

<Paragraph number="690" book="mi">
“ဘန္တေ နာဂသေန, ဘာသိတမ္ပေတံ ဘဂဝတာ—  ‘သဗ္ဗေ တသန္တိ ဒဏ္ဍဿ, သဗ္ဗေ ဘာယန္တိ မစ္စုနော’တိ, ပုန ဘဏိတံ—  ‘အရဟာ သဗ္ဗဘယမတိက္ကန္တော’တိ. ကိံ နု ခေါ, ဘန္တေ နာဂသေန, အရဟာ ဒဏ္ဍဘယာ တသတိ, နိရယေ ဝါ နေရယိကာ သတ္တာ ဇလိတာ ကုထိတာ တတ္တာ သန္တတ္တာ တမှာ ဇလိတဂ္ဂိဇာလကာ မဟာနိရယာ စဝမာနာ မစ္စုနော ဘာယန္တိ. ယဒိ, ဘန္တေ နာဂသေန, ဘဂဝတာ ဘဏိတံ—  ‘သဗ္ဗေ တသန္တိ ဒဏ္ဍဿ, သဗ္ဗေ ဘာယန္တိ မစ္စုနော’တိ, တေန ဟိ ‘အရဟာ သဗ္ဗဘယမတိက္ကန္တော’တိ ယံ ဝစနံ, တံ မိစ္ဆာ. ယဒိ ဘဂဝတာ ဘဏိတံ—  ‘အရဟာ သဗ္ဗဘယမတိက္ကန္တော’တိ, တေန ဟိ ‘သဗ္ဗေ တသန္တိ ဒဏ္ဍဿ, သဗ္ဗေ ဘာယန္တိ မစ္စုနော’တိ တမ္ပိ ဝစနံ မိစ္ဆာ. အယံ ဥဘတော ကောဋိကော ပဉှော တဝါနုပ္ပတ္တော, သော တယာ နိဗ္ဗာဟိတဗ္ဗော”တိ.
</Paragraph>

<Paragraph number="691" book="mi">
“နေတံ, မဟာရာဇ, ဝစနံ ဘဂဝတာ အရဟန္တေ ဥပါဒါယ ဘဏိတံ—  ‘သဗ္ဗေ တသန္တိ ဒဏ္ဍဿ, သဗ္ဗေ ဘာယန္တိ မစ္စုနော’တိ. ဌပိတော အရဟာ တသ္မိံ ဝတ္ထုသ္မိံ, သမူဟတော ဘယဟေတု အရဟတော. ယေ တေ, မဟာရာဇ, သတ္တာ သကိလေသာ, ယေသဉ္စ အဓိမတ္တာ အတ္တာနုဒိဋ္ဌိ, ယေ စ သုခဒုက္ခေသု ဥန္နတာဝနတာ, တေ ဥပါဒါယ ဘဂဝတာ ဘဏိတံ—  ‘သဗ္ဗေ တသန္တိ ဒဏ္ဍဿ, သဗ္ဗေ ဘာယန္တိ မစ္စုနော’တိ. အရဟတော, မဟာရာဇ, သဗ္ဗဂတိ ဥပစ္ဆိန္နာ, ယောနိ ဝိဒ္ဓံသိတာ, ပဋိသန္ဓိ ဥပဟတာ, ဘဂ္ဂါ ဖာသုကာ, သမူဟတာ သဗ္ဗဘဝါလယာ, သမုစ္ဆိန္နာ သဗ္ဗသင်္ခါရာ, ဟတံ ကုသလာကုသလံ, ဝိဟတာ အဝိဇ္ဇာ, အဗီဇံ ဝိညာဏံ ကတံ, ဒဍ္ဎာ သဗ္ဗကိလေသာ, အတိဝတ္တာ လောကဓမ္မာ, တသ္မာ အရဟာ န တသတိ သဗ္ဗဘယေဟိ.
</Paragraph>

<Paragraph number="692" book="mi">
ဣဓ, မဟာရာဇ, ရညော စတ္တာရော မဟာမတ္တာ ဘဝေယျုံ အနုရက္ခာ လဒ္ဓယသာ ဝိဿာသိကာ ဌပိတာ မဟတိ ဣဿရိယေ ဌာနေ. အထ ရာဇာ ကိသ္မိဉ္စိ ဒေဝ ကရဏီယေ သမုပ္ပန္နေ ယာဝတာ သကဝိဇိတေ သဗ္ဗဇနဿ အာဏာပေယျ ‘သဗ္ဗေဝ မေ ဗလိံ ကရောန္တု, သာဓေထ တုမှေ စတ္တာရော မဟာမတ္တာ တံ ကရဏီယန်’တိ. အပိ နု ခေါ, မဟာရာဇ, တေသံ စတုန္နံ မဟာမတ္တာနံ ဗလိဘယာ သန္တာသော ဥပ္ပဇ္ဇေယျာ”တိ? “န ဟိ, ဘန္တေ”တိ. “ကေန ကာရဏေန, မဟာရာဇာ”တိ. “ဌပိတာ တေ, ဘန္တေ, ရညာ ဥတ္တမဋ္ဌာနေ, နတ္ထိ တေသံ ဗလိ, သမတိက္ကန္တဗလိနော တေ, အဝသေသေ ဥပါဒါယ ရညာ အာဏာပိတံ ‘သဗ္ဗေဝ မေ ဗလိံ ကရောန္တူ’”တိ. “ဧဝမေဝ ခေါ, မဟာရာဇ, နေတံ ဝစနံ ဘဂဝတာ အရဟန္တေ ဥပါဒါယ ဘဏိတံ, ဌပိတော အရဟာ တသ္မိံ ဝတ္ထုသ္မိံ, သမူဟတော ဘယဟေတု အရဟတော, ယေ တေ, မဟာရာဇ, သတ္တာ သကိလေသာ, ယေသဉ္စ အဓိမတ္တာ အတ္တာနုဒိဋ္ဌိ, ယေ စ သုခဒုက္ခေသု ဥန္နတာဝနတာ, တေ ဥပါဒါယ ဘဂဝတာ ဘဏိတံ—  ‘သဗ္ဗေ တသန္တိ ဒဏ္ဍဿ, သဗ္ဗေ ဘာယန္တိ မစ္စုနော’တိ. တသ္မာ အရဟာ န တသတိ သဗ္ဗဘယေဟီ”တိ.
</Paragraph>

<Paragraph number="693" book="mi">
“နေတံ, ဘန္တေ နာဂသေန, ဝစနံ သာဝသေသံ, နိရဝသေသဝစနမေတံ ‘သဗ္ဗေ’တိ. တတ္ထ မေ ဥတ္တရိံ ကာရဏံ ဗြူဟိ တံ ဝစနံ ပတိဋ္ဌာပေတုန်”တိ.
</Paragraph>

<Paragraph number="694" book="mi">
“ဣဓ, မဟာရာဇ, ဂါမေ ဂါမဿာမိကော အာဏာပကံ အာဏာပေယျ ‘ဧဟိ, ဘော အာဏာပက, ယာဝတာ ဂါမေ ဂါမိကာ, တေ သဗ္ဗေ သီဃံ မမ သန္တိကေ သန္နိပါတေဟီ’တိ. သော ‘သာဓု, သာမီ’တိ သမ္ပဋိစ္ဆိတွာ ဂါမမဇ္ဈေ ဌတွာ တိက္ခတ္တုံ သဒ္ဒမနုဿာဝေယျ ‘ယာဝတာ ဂါမေ ဂါမိကာ, တေ သဗ္ဗေ သီဃသီဃံ သာမိနော သန္တိကေ သန္နိပတန္တူ’တိ. တတော တေ ဂါမိကာ အာဏာပကဿ ဝစနေန တုရိတတုရိတာ သန္နိပတိတွာ ဂါမဿာမိကဿ အာရောစေန္တိ ‘သန္နိပတိတာ, သာမိ, သဗ္ဗေ ဂါမိကာ, ယံ တေ ကရဏီယံ တံ ကရောဟီ’တိ. ဣတိ သော, မဟာရာဇ, ဂါမဿာမိကော ကုဋိပုရိသေ သန္နိပါတေန္တော သဗ္ဗေ ဂါမိကေ အာဏာပေတိ, တေ စ အာဏတ္တာ န သဗ္ဗေ သန္နိပတန္တိ, ကုဋိပုရိသာယေဝ သန္နိပတန္တိ, ‘ဧတ္တကာယေဝ မေ ဂါမိကာ’တိ ဂါမဿာမိကော စ တထာ သမ္ပဋိစ္ဆတိ, အညေ ဗဟုတရာ အနာဂတာ ဣတ္ထိပုရိသာ ဒါသိဒါသာ ဘတကာ ကမ္မကရာ ဂါမိကာ ဂိလာနာ ဂေါမဟိံသာ အဇေဠကာ သုဝါနာ, ယေ အနာဂတာ, သဗ္ဗေ တေ အဂဏိတာ, ကုဋိပုရိသေယေဝ ဥပါဒါယ အာဏာပိတတ္တာ ‘သဗ္ဗေ သန္နိပတန္တူ’တိ. ဧဝမေဝ ခေါ, မဟာရာဇ, နေတံ ဝစနံ ဘဂဝတာ အရဟန္တေ ဥပါဒါယ ဘဏိတံ, ဌပိတော အရဟာ တသ္မိံ ဝတ္ထုသ္မိံ, သမူဟတော ဘယဟေတု အရဟတော, ယေ တေ, မဟာရာဇ, သတ္တာ သကိလေသာ, ယေသဉ္စ အဓိမတ္တာ အတ္တာနုဒိဋ္ဌိ, ယေ စ သုခဒုက္ခေသု ဥန္နတာဝနတာ, တေ ဥပါဒါယ ဘဂဝတာ ဘဏိတံ—  ‘သဗ္ဗေ တသန္တိ ဒဏ္ဍဿ, သဗ္ဗေ ဘာယန္တိ မစ္စုနော’တိ. တသ္မာ အရဟာ န တသတိ သဗ္ဗဘယေဟိ.
</Paragraph>

<Paragraph number="695" book="mi">
အတ္ထိ, မဟာရာဇ, သာဝသေသံ ဝစနံ သာဝသေသော အတ္ထော, အတ္ထိ သာဝသေသံ ဝစနံ နိရဝသေသော အတ္ထော, အတ္ထိ နိရဝသေသံ ဝစနံ သာဝသေသော အတ္ထော, အတ္ထိ နိရဝသေသံ ဝစနံ နိရဝသေသော အတ္ထော. တေန တေန အတ္ထော သမ္ပဋိစ္ဆိတဗ္ဗော.
</Paragraph>

<Paragraph number="696" book="mi">
ပဉ္စဝိဓေဟိ, မဟာရာဇ, ကာရဏေဟိ အတ္ထော သမ္ပဋိစ္ဆိတဗ္ဗော အာဟစ္စပဒေန ရသေန အာစရိယဝံသေန အဓိပ္ပါယာ ကာရဏုတ္တရိယတာယ. ဧတ္ထ ဟိ <Emphasis>အာဟစ္စပဒန်</Emphasis>တိ သုတ္တံ အဓိပ္ပေတံ. <Emphasis>ရသော</Emphasis>တိ သုတ္တာနုလောမံ. <Emphasis>အာစရိယဝံသော</Emphasis>တိ အာစရိယဝါဒေါ. <Emphasis>အဓိပ္ပါယော</Emphasis>တိ အတ္တနော မတိ. <Emphasis>ကာရဏုတ္တရိယတာ</Emphasis>တိ ဣမေဟိ စတူဟိ သမေန္တံ ကာရဏံ. ဣမေဟိ ခေါ, မဟာရာဇ, ပဉ္စဟိ ကာရဏေဟိ အတ္ထော သမ္ပဋိစ္ဆိတဗ္ဗော. ဧဝမေသော ပဉှော သုဝိနိစ္ဆိတော ဟောတီ”တိ.
</Paragraph>

<Paragraph number="697" book="mi">
“ဟောတု, ဘန္တေ နာဂသေန, တထာ တံ သမ္ပဋိစ္ဆာမိ. ဌပိတော ဟောတု အရဟာ တသ္မိံ ဝတ္ထုသ္မိံ, တသန္တု အဝသေသာ သတ္တာ, နိရယေ ပန နေရယိကာ သတ္တာ ဒုက္ခာ တိဗ္ဗာ ကဋုကာ ဝေဒနာ ဝေဒယမာနာ ဇလိတပဇ္ဇလိတသဗ္ဗင်္ဂပစ္စင်္ဂါ ရုဏ္ဏကာရုညကန္ဒိတပရိဒေဝိတလာလပ္ပိတမုခါ အသယှတိဗ္ဗဒုက္ခာဘိဘူတာ အတာဏာ အသရဏာ အသရဏီဘူတာ အနပ္ပသောကာတုရာ အန္တိမပစ္ဆိမဂတိကာ ဧကန္တသောကပရာယဏာ ဥဏှတိခိဏစဏ္ဍခရတပနတေဇဝန္တော ဘီမဘယဇနကနိနာဒမဟာသဒ္ဒါ သံသိဗ္ဗိတဆဗ္ဗိဓဇာလာမာလာကုလာ သမန္တာ သတယောဇနာနုဖရဏစ္စိဝေဂါ ကဒရိယာ တပနာ မဟာနိရယာ စဝမာနာ မစ္စုနော ဘာယန္တီ”တိ? “အာမ, မဟာရာဇာ”တိ.
</Paragraph>

<Paragraph number="698" book="mi">
“နနု, ဘန္တေ နာဂသေန, နိရယော ဧကန္တဒုက္ခဝေဒနီယော, ကိဿ ပန တေ နေရယိကာ သတ္တာ ဧကန္တဒုက္ခဝေဒနီယာ နိရယာ စဝမာနာ မစ္စုနော ဘာယန္တိ, ကိဿ နိရယေ ရမန္တီ”တိ? “န တေ, မဟာရာဇ, နေရယိကာ သတ္တာ နိရယေ ရမန္တိ, မုဉ္စိတုကာမာဝ တေ နိရယာ. မရဏဿေဝ သော, မဟာရာဇ, အာနုဘာဝေါ, ယေန တေသံ သန္တာသော ဥပ္ပဇ္ဇတီ”တိ. “ဧတံ ခေါ, ဘန္တေ နာဂသေန, န သဒ္ဒဟာမိ, ယံ မုစ္စိတုကာမာနံ စုတိယာ သန္တာသော ဥပ္ပဇ္ဇတီတိ, ဟာသနီယံ, ဘန္တေ နာဂသေန, တံ ဌာနံ, ယံ တေ ပတ္ထိတံ လဘန္တိ, ကာရဏေန မံ သညာပေဟီ”တိ.
</Paragraph>

<Paragraph number="699" book="mi">
“မရဏန္တိ ခေါ, မဟာရာဇ, ဧတံ အဒိဋ္ဌသစ္စာနံ တာသနီယဋ္ဌာနံ, ဧတ္ထာယံ ဇနော တသတိ စ ဥဗ္ဗိဇ္ဇတိ စ. ယော စ, မဟာရာဇ, ကဏှသပ္ပဿ ဘာယတိ, သော မရဏဿ ဘာယန္တော ကဏှသပ္ပဿ ဘာယတိ. ယော စ ဟတ္ထိဿ ဘာယတိ …ပေ…  သီဟဿ…  ဗျဂ္ဃဿ…  ဒီပိဿ…  အစ္ဆဿ…  တရစ္ဆဿ…  မဟိံသဿ…  ဂဝယဿ…  အဂ္ဂိဿ…  ဥဒကဿ…  ခါဏုကဿ…  ကဏ္ဋကဿ ဘာယတိ. ယော စ သတ္တိယာ ဘာယတိ, သော မရဏဿ ဘာယန္တော သတ္တိယာ ဘာယတိ. မရဏဿေဝ သော, မဟာရာဇ, သရသသဘာဝတေဇော, တဿ သရသသဘာဝတေဇေန သကိလေသာ သတ္တာ မရဏဿ တသန္တိ ဘာယန္တိ, မုစ္စိတုကာမာပိ, မဟာရာဇ, နေရယိကာ သတ္တာ မရဏဿ တသန္တိ ဘာယန္တိ.
</Paragraph>

<Paragraph number="700" book="mi">
ဣဓ, မဟာရာဇ, ပုရိသဿ ကာယေ မေဒေါ ဂဏ္ဌိ ဥပ္ပဇ္ဇေယျ. သော တေန ရောဂေန ဒုက္ခိတော ဥပဒ္ဒဝါ ပရိမုစ္စိတုကာမော ဘိသက္ကံ သလ္လကတ္တံ အာမန္တာပေယျ. တဿ ဝစနံ သော ဘိသက္ကော သလ္လကတ္တော သမ္ပဋိစ္ဆိတွာ တဿ ရောဂဿ ဥဒ္ဓရဏာယ ဥပကရဏံ ဥပဋ္ဌာပေယျ, သတ္ထကံ တိခိဏံ ကရေယျ, ယမကသလာကာ အဂ္ဂိမှိ ပက္ခိပေယျ, ခါရလဝဏံ နိသဒါယ ပိသာပေယျ, အပိ နု ခေါ, မဟာရာဇ, တဿ အာတုရဿ တိခိဏသတ္ထကစ္ဆေဒနေန ယမကသလာကာဒဟနေန ခါရလောဏပ္ပဝေသနေန တာသော ဥပ္ပဇ္ဇေယျာ”တိ? “အာမ, ဘန္တေ”တိ. “ဣတိ, မဟာရာဇ, တဿ အာတုရဿ ရောဂါ မုစ္စိတုကာမဿာပိ ဝေဒနာဘယာ သန္တာသော ဥပ္ပဇ္ဇတိ. ဧဝမေဝ ခေါ, မဟာရာဇ, နိရယာ မုစ္စိတုကာမာနမ္ပိ နေရယိကာနံ သတ္တာနံ မရဏဘယာ သန္တာသော ဥပ္ပဇ္ဇတိ.
</Paragraph>

<Paragraph number="701" book="mi">
ဣဓ, မဟာရာဇ, ပုရိသော ဣဿရာပရာဓိကော ဗဒ္ဓေါ သင်္ခလိကဗန္ဓနေန ဂဗ္ဘေ ပက္ခိတ္တော ပရိမုစ္စိတုကာမော အဿ, တမေနံ သော ဣဿရော မောစေတုကာမော ပက္ကောသာပေယျ. အပိ နု ခေါ, မဟာရာဇ, တဿ ဣဿရာပရာဓိကဿ ပုရိသဿ ‘ကတဒေါသော အဟန်’တိ ဇာနန္တဿ ဣဿရဒဿနေန သန္တာသော ဥပ္ပဇ္ဇေယျာ”တိ? “အာမ, ဘန္တေ”တိ. “ဣတိ, မဟာရာဇ, တဿ ဣဿရာပရာဓိကဿ ပုရိသဿ ပရိမုစ္စိတုကာမဿာပိ ဣဿရဘယာ သန္တာသော ဥပ္ပဇ္ဇတိ. ဧဝမေဝ ခေါ, မဟာရာဇ, နိရယာ မုစ္စိတုကာမာနမ္ပိ နေရယိကာနံ သတ္တာနံ မရဏဘယာ သန္တာသော ဥပ္ပဇ္ဇတီ”တိ.
</Paragraph>

<Paragraph number="702" book="mi">
“အပရမ္ပိ, ဘန္တေ, ဥတ္တရိံ ကာရဏံ ဗြူဟိ, ယေနာဟံ ကာရဏေန ဩကပ္ပေယျန်”တိ. “ဣဓ, မဟာရာဇ, ပုရိသော ဒဋ္ဌဝိသေန အာသီဝိသေန ဒဋ္ဌော ဘဝေယျ, သော တေန ဝိသဝိကာရေန ပတေယျ ဥပ္ပတေယျ ဝဋ္ဋေယျ ပဝဋ္ဋေယျ, အထညတရော ပုရိသော ဗလဝန္တေန မန္တပဒေန တံ ဒဋ္ဌဝိသံ အာသီဝိသံ အာနေတွာ တံ ဒဋ္ဌဝိသံ ပစ္စာစမာပေယျ, အပိ နု ခေါ, မဟာရာဇ, တဿ ဝိသဂတဿ ပုရိသဿ တသ္မိံ ဒဋ္ဌဝိသေ သပ္ပေ သောတ္ထိဟေတု ဥပဂစ္ဆန္တေ သန္တာသော ဥပ္ပဇ္ဇေယျာ”တိ? “အာမ, ဘန္တေ”တိ. “ဣတိ, မဟာရာဇ, တထာရူပေ အဟိမှိ သောတ္ထိဟေတုပိ ဥပဂစ္ဆန္တေ တဿ သန္တာသော ဥပ္ပဇ္ဇတိ. ဧဝမေဝ ခေါ, မဟာရာဇ, နိရယာ မုစ္စိတုကာမာနမ္ပိ နေရယိကာနံ သတ္တာနံ မရဏဘယာ သန္တာသော ဥပ္ပဇ္ဇတိ. အနိဋ္ဌံ, မဟာရာဇ, သဗ္ဗသတ္တာနံ မရဏံ, တသ္မာ နေရယိကာ သတ္တာ နိရယာ ပရိမုစ္စိတုကာမာပိ မစ္စုနော ဘာယန္တီ”တိ. “သာဓု, ဘန္တေ နာဂသေန, ဧဝမေတံ တထာ သမ္ပဋိစ္ဆာမီ”တိ.

</Paragraph>
</Division>

<Paragraph number="703" type="center" book="mi">
မစ္စုဘာယနာဘာယနပဉှော တတိယော.
</Paragraph>