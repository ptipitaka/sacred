---
title: "7.5.1 သီဟင်္ဂပဉှ"
tableOfContents: false
sidebar:
  order: 1
type: "tipitaka"
basket: "su"
book: "mi"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="265" book="mi" e="ch" v="28">

<Paragraph number="1887" book="mi">
“ဘန္တေ နာဂသေန, ‘သီဟဿ သတ္တ အင်္ဂါနိ ဂဟေတဗ္ဗာနီ’တိ ယံ ဝဒေသိ, ကတမာနိ တာနိ သတ္တ အင်္ဂါနိ ဂဟေတဗ္ဗာနီ”တိ? “ယထာ, မဟာရာဇ, သီဟော နာမ သေတဝိမလပရိသုဒ္ဓပဏ္ဍရော; ဧဝမေဝ ခေါ, မဟာရာဇ, ယောဂိနာ ယောဂါဝစရေန သေတဝိမလပရိသုဒ္ဓပဏ္ဍရစိတ္တေန ဗျပဂတကုက္ကုစ္စေန ဘဝိတဗ္ဗံ. ဣဒံ, မဟာရာဇ, သီဟဿ ပဌမံ အင်္ဂံ ဂဟေတဗ္ဗံ.
</Paragraph>

<Paragraph number="1888" book="mi">
ပုန စပရံ, မဟာရာဇ, သီဟော စတုစရဏော ဝိက္ကန္တစာရီ; ဧဝမေဝ ခေါ, မဟာရာဇ, ယောဂိနာ ယောဂါဝစရေန စတုရိဒ္ဓိပါဒစရဏေန ဘဝိတဗ္ဗံ. ဣဒံ, မဟာရာဇ, သီဟဿ ဒုတိယံ အင်္ဂံ ဂဟေတဗ္ဗံ.
</Paragraph>

<Paragraph number="1889" book="mi">
ပုန စပရံ, မဟာရာဇ, သီဟော အဘိရူပရုစိရကေသရီ; ဧဝမေဝ ခေါ, မဟာရာဇ, ယောဂိနာ ယောဂါဝစရေန အဘိရူပရုစိရသီလကေသရိနာ ဘဝိတဗ္ဗံ. ဣဒံ, မဟာရာဇ, သီဟဿ တတိယံ အင်္ဂံ ဂဟေတဗ္ဗံ.
</Paragraph>

<Paragraph number="1890" book="mi">
ပုန စပရံ, မဟာရာဇ, သီဟော ဇီဝိတပရိယာဒါနေပိ န ကဿစိ ဩနမတိ; ဧဝမေဝ ခေါ, မဟာရာဇ, ယောဂိနာ ယောဂါဝစရေန စီဝရပိဏ္ဍပါတသေနာသနဂိလာနပစ္စယဘေသဇ္ဇပရိက္ခာရပရိယာဒါနေပိ န ကဿစိ ဩနမိတဗ္ဗံ. ဣဒံ, မဟာရာဇ, သီဟဿ စတုတ္ထံ အင်္ဂံ ဂဟေတဗ္ဗံ.
</Paragraph>

<Paragraph number="1891" book="mi">
ပုန စပရံ, မဟာရာဇ, သီဟော သပဒါနဘက္ခော ယသ္မိံ ဩကာသေ နိပတတိ, တတ္ထေဝ ယာဝဒတ္ထံ ဘက္ခယတိ, န ဝရမံသံ ဝိစိနာတိ; ဧဝမေဝ ခေါ, မဟာရာဇ, ယောဂိနာ ယောဂါဝစရေန သပဒါနဘက္ခေန ဘဝိတဗ္ဗံ, န ကုလာနိ ဝိစိနိတဗ္ဗာနိ, န ပုဗ္ဗဂေဟံ ဟိတွာ ကုလာနိ ဥပသင်္ကမိတဗ္ဗာနိ, န ဘောဇနံ ဝိစိနိတဗ္ဗံ, ယသ္မိံ ဩကာသေ ကဗဠံ အာဒီယတိ, တသ္မိံယေဝ ဩကာသေ ဘုဉ္ဇိတဗ္ဗံ သရီရယာပနတ္ထံ, န ဝရဘောဇနံ ဝိစိနိတဗ္ဗံ. ဣဒံ, မဟာရာဇ, သီဟဿ ပဉ္စမံ အင်္ဂံ ဂဟေတဗ္ဗံ.
</Paragraph>

<Paragraph number="1892" book="mi">
ပုန စပရံ, မဟာရာဇ, သီဟော အသန္နိဓိဘက္ခော, သကိံ ဂေါစရံ ဘက္ခယိတွာ န ပုန တံ ဥပဂစ္ဆတိ; ဧဝမေဝ ခေါ, မဟာရာဇ, ယောဂိနာ ယောဂါဝစရေန အသန္နိဓိကာရပရိဘောဂိနာ ဘဝိတဗ္ဗံ. ဣဒံ, မဟာရာဇ, သီဟဿ ဆဋ္ဌံ အင်္ဂံ ဂဟေတဗ္ဗံ.
</Paragraph>

<Paragraph number="1893" book="mi">
ပုန စပရံ, မဟာရာဇ, သီဟော ဘောဇနံ အလဒ္ဓါ န ပရိတဿတိ, လဒ္ဓါပိ ဘောဇနံ အဂဓိတော အမုစ္ဆိတော အနဇ္ဈောသန္နော ပရိဘုဉ္ဇတိ; ဧဝမေဝ ခေါ, မဟာရာဇ, ယောဂိနာ ယောဂါဝစရေန ဘောဇနံ အလဒ္ဓါ န ပရိတဿိတဗ္ဗံ, လဒ္ဓါပိ ဘောဇနံ အဂဓိတေန အမုစ္ဆိတေန အနဇ္ဈောသန္နေန အာဒီနဝဒဿာဝိနာ နိဿရဏပညေန ပရိဘုဉ္ဇိတဗ္ဗံ. ဣဒံ, မဟာရာဇ, သီဟဿ သတ္တမံ အင်္ဂံ ဂဟေတဗ္ဗံ. ဘာသိတမ္ပေတံ, မဟာရာဇ, ဘဂဝတာ ဒေဝါတိဒေဝေန သံယုတ္တနိကာယဝရေ ထေရံ မဟာကဿပံ ပရိကိတ္တယမာနေန—
</Paragraph>

<Paragraph number="1894" book="mi">
‘သန္တုဋ္ဌောယံ, ဘိက္ခဝေ, ကဿပေါ ဣတရီတရေန ပိဏ္ဍပါတေန, ဣတရီတရပိဏ္ဍပါတသန္တုဋ္ဌိယာ စ ဝဏ္ဏဝါဒီ, န စ ပိဏ္ဍပါတဟေတု အနေသနံ အပ္ပတိရူပံ အာပဇ္ဇတိ, အလဒ္ဓါ စ ပိဏ္ဍပါတံ န ပရိတဿတိ, လဒ္ဓါ စ ပိဏ္ဍပါတံ အဂဓိတော အမုစ္ဆိတော အနဇ္ဈောသန္နော အာဒီနဝဒဿာဝီ နိဿရဏပညော ပရိဘုဉ္ဇတီ’”တိ.

</Paragraph>
</Division>

<Paragraph number="1895" type="center" book="mi">
သီဟင်္ဂပဉှော ပဌမော.
</Paragraph>