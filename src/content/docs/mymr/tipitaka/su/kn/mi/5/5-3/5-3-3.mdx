---
title: "5.3.3 ဝတ္ထဂုယှနိဒဿနပဉှ"
tableOfContents: false
sidebar:
  order: 6
type: "tipitaka"
basket: "su"
book: "mi"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="140" book="mi">

<Paragraph number="770" book="mi">
“ဘန္တေ နာဂသေန, ဘာသိတမ္ပေတံ တထာဂတေန—
</Paragraph>

<Paragraph number="771" type="verses" book="mi">
_‘ကာယေန သံဝရော သာဓု,_  
_သာဓု ဝါစာယ သံဝရော;_  
_မနသာ သံဝရော သာဓု,_  
_သာဓု သဗ္ဗတ္ထ သံဝရော’တိ._  

</Paragraph>

<Paragraph number="772" book="mi">
ပုန စ တထာဂတော စတုန္နံ ပရိသာနံ မဇ္ဈေ နိသီဒိတွာ ပုရတော ဒေဝမနုဿာနံ သေလဿ ဗြာဟ္မဏဿ ကောသောဟိတံ ဝတ္ထဂုယှံ ဒဿေသိ. ယဒိ, ဘန္တေ နာဂသေန, ဘဂဝတာ ဘဏိတံ—  ‘ကာယေန သံဝရော သာဓူ’တိ, တေန ဟိ သေလဿ ဗြာဟ္မဏဿ ကောသောဟိတံ ဝတ္ထဂုယှံ ဒဿေသီတိ ယံ ဝစနံ, တံ မိစ္ဆာ. ယဒိ သေလဿ ဗြာဟ္မဏဿ ကောသောဟိတံ ဝတ္ထဂုယှံ ဒဿေသိ, တေန ဟိ ‘ကာယေန သံဝရော သာဓူ’တိ တမ္ပိ ဝစနံ မိစ္ဆာ. အယမ္ပိ ဥဘတော ကောဋိကော ပဉှော တဝါနုပ္ပတ္တော, သော တယာ နိဗ္ဗာဟိတဗ္ဗော”တိ.
</Paragraph>

<Paragraph number="773" book="mi">
“ဘာသိတမ္ပေတံ, မဟာရာဇ, ဘဂဝတာ ‘ကာယေန သံဝရော သာဓူ’တိ, သေလဿ စ ဗြာဟ္မဏဿ ကောသောဟိတံ ဝတ္ထဂုယှံ ဒဿိတံ. ယဿ ခေါ, မဟာရာဇ, တထာဂတေ ကင်္ခါ ဥပ္ပန္နာ, တဿ ဗောဓနတ္ထာယ ဘဂဝါ ဣဒ္ဓိယာ တပ္ပဋိဘာဂံ ကာယံ ဒဿေတိ, သောယေဝ တံ ပါဋိဟာရိယံ ပဿတီ”တိ.
</Paragraph>

<Paragraph number="774" book="mi">
“ကော ပနေတံ, ဘန္တေ နာဂသေန, သဒ္ဒဟိဿတိ, ယံ ပရိသဂတော ဧကောယေဝ တံ ဂုယှံ ပဿတိ, အဝသေသာ တတ္ထေဝ ဝသန္တာ န ပဿန္တီတိ. ဣင်္ဃ မေ တွံ တတ္ထ ကာရဏံ ဥပဒိသ, ကာရဏေန မံ သညာပေဟီ”တိ. “ဒိဋ္ဌပုဗ္ဗော ပန တယာ, မဟာရာဇ, ကောစိ ဗျာဓိတော ပုရိသော ပရိကိဏ္ဏော ဉာတိမိတ္တေဟီ”တိ. “အာမ, ဘန္တေ”တိ. “အပိ နု ခေါ သာ, မဟာရာဇ, ပရိသာ ပဿတေတံ ဝေဒနံ, ယာယ သော ပုရိသော ဝေဒနာယ ဝေဒယတီ”တိ. “န ဟိ, ဘန္တေ, အတ္တနာ ယေဝ သော, ဘန္တေ, ပုရိသော ဝေဒယတီ”တိ. “ဧဝမေဝ ခေါ, မဟာရာဇ, ယဿေဝ တထာဂတေ ကင်္ခါ ဥပ္ပန္နာ, တဿေဝ တထာဂတော ဗောဓနတ္ထာယ ဣဒ္ဓိယာ တပ္ပဋိဘာဂံ ကာယံ ဒဿေတိ, သောယေဝ တံ ပါဋိဟာရိယံ ပဿတိ.
</Paragraph>

<Paragraph number="775" book="mi">
ယထာ ဝါ ပန, မဟာရာဇ, ကဉ္စိဒေဝ ပုရိသံ ဘူတော အာဝိသေယျ, အပိ နု ခေါ သာ, မဟာရာဇ, ပရိသာ ပဿတိ တံ ဘူတာဂမနန်”တိ? “န ဟိ, ဘန္တေ, သောယေဝ အာတုရော တဿ ဘူတဿ အာဂမနံ ပဿတီ”တိ. “ဧဝမေဝ ခေါ, မဟာရာဇ, ယဿေဝ တထာဂတေ ကင်္ခါ ဥပ္ပန္နာ, တဿေဝ တထာဂတော ဗောဓနတ္ထာယ ဣဒ္ဓိယာ တပ္ပဋိဘာဂံ ကာယံ ဒဿေတိ, သော ယေဝ တံ ပါဋိဟာရိယံ ပဿတီ”တိ.
</Paragraph>

<Paragraph number="776" book="mi">
“ဒုက္ကရံ, ဘန္တေ နာဂသေန, ဘဂဝတာ ကတံ, ယံ ဧကဿပိ အဒဿနီယံ, တံ ဒဿေန္တေနာ”တိ. “န, မဟာရာဇ, ဘဂဝါ ဂုယှံ ဒဿေသိ, ဣဒ္ဓိယာ ပန ဆာယံ ဒဿေသီ”တိ. “ဆာယာယပိ, ဘန္တေ, ဒိဋ္ဌာယ ဒိဋ္ဌံယေဝ ဟောတိ ဂုယှံ, ယံ ဒိသွာ နိဋ္ဌံ ဂတော”တိ. “ဒုက္ကရဉ္စာပိ, မဟာရာဇ, တထာဂတော ကရောတိ ဗောဓနေယျေ သတ္တေ ဗောဓေတုံ. ယဒိ, မဟာရာဇ, တထာဂတော ကိရိယံ ဟာပေယျ, ဗောဓနေယျာ သတ္တာ န ဗုဇ္ဈေယျုံ. ယသ္မာ စ ခေါ, မဟာရာဇ, ယောဂညူ တထာဂတော ဗောဓနေယျေ သတ္တေ ဗောဓေတုံ, တသ္မာ တထာဂတော ယေန ယေန ယောဂေန ဗောဓနေယျာ ဗုဇ္ဈန္တိ, တေန တေန ယောဂေန ဗောဓနေယျေ ဗောဓေတိ.
</Paragraph>

<Paragraph number="777" book="mi">
ယထာ, မဟာရာဇ, ဘိသက္ကော သလ္လကတ္တော ယေန ယေန ဘေသဇ္ဇေန အာတုရော အရောဂေါ ဟောတိ, တေန တေန ဘေသဇ္ဇေန အာတုရံ ဥပသင်္ကမတိ, ဝမနီယံ ဝမေတိ, ဝိရေစနီယံ ဝိရေစေတိ, အနုလေပနီယံ အနုလိမ္ပေတိ, အနုဝါသနီယံ အနုဝါသေတိ; ဧဝမေဝ ခေါ, မဟာရာဇ, တထာဂတော ယေန ယေန ယောဂေန ဗောဓနေယျာ သတ္တာ ဗုဇ္ဈန္တိ, တေန တေန ယောဂေန ဗောဓေတိ.
</Paragraph>

<Paragraph number="778" book="mi">
ယထာ ဝါ ပန, မဟာရာဇ, ဣတ္ထီ မူဠှဂဗ္ဘာ ဘိသက္ကဿ အဒဿနီယံ ဂုယှံ ဒဿေတိ; ဧဝမေဝ ခေါ, မဟာရာဇ, တထာဂတော ဗောဓနေယျေ သတ္တေ ဗောဓေတုံ အဒဿနီယံ ဂုယှံ ဣဒ္ဓိယာ ဆာယံ ဒဿေသိ. နတ္ထိ, မဟာရာဇ, အဒဿနီယော နာမ ဩကာသော ပုဂ္ဂလံ ဥပါဒါယ. ယဒိ, မဟာရာဇ, ကောစိ ဘဂဝတော ဟဒယံ ဒိသွာ ဗုဇ္ဈေယျ, တဿပိ ဘဂဝါ ယောဂေန ဟဒယံ ဒဿေယျ, ယောဂညူ, မဟာရာဇ, တထာဂတော ဒေသနာကုသလော.
</Paragraph>

<Paragraph number="779" book="mi">
နနု, မဟာရာဇ, တထာဂတော ထေရဿ နန္ဒဿ အဓိမုတ္တိံ ဇာနိတွာ တံ ဒေဝဘဝနံ နေတွာ ဒေဝကညာယော ဒဿေသိ ‘ဣမိနာယံ ကုလပုတ္တော ဗုဇ္ဈိဿတီ’တိ, တေန စ သော ကုလပုတ္တော ဗုဇ္ဈိ. ဣတိ ခေါ, မဟာရာဇ, တထာဂတော အနေကပရိယာယေန သုဘနိမိတ္တံ ဟီဠေန္တော ဂရဟန္တော ဇိဂုစ္ဆန္တော တဿ ဗောဓနဟေတု ကကုဋပါဒိနိယော အစ္ဆရာယော ဒဿေသိ. ဧဝမ္ပိ တထာဂတော ယောဂညူ ဒေသနာကုသလော.
</Paragraph>

<Paragraph number="780" book="mi">
ပုန စပရံ, မဟာရာဇ, တထာဂတော ထေရဿ စူဠပန္ထကဿ ဘာတရာ နိက္ကဍ္ဎိတဿ ဒုက္ခိတဿ ဒုမ္မနဿ ဥပဂန္တွာ သုခုမံ စောဠခဏ္ဍံ အဒါသိ ‘ဣမိနာယံ ကုလပုတ္တော ဗုဇ္ဈိဿတီ’တိ, သော စ ကုလပုတ္တော တေန ကာရဏေန ဇိနသာသနေ ဝသီဘာဝံ ပါပုဏိ. ဧဝမ္ပိ, မဟာရာဇ, တထာဂတော ယောဂညူ ဒေသနာကုသလော.
</Paragraph>

<Paragraph number="781" book="mi">
ပုန စပရံ, မဟာရာဇ, တထာဂတော ဗြာဟ္မဏဿ မောဃရာဇဿ ယာဝ တတိယံ ပဉှံ ပုဋ္ဌော န ဗျာကာသိ ‘ဧဝမိမဿ ကုလပုတ္တဿ မာနော ဥပသမိဿတိ, မာနူပသမာ အဘိသမယော ဘဝိဿတီ’တိ, တေန စ တဿ ကုလပုတ္တဿ မာနော ဥပသမိ, မာနူပသမာ သော ဗြာဟ္မဏော ဆသု အဘိညာသု ဝသီဘာဝံ ပါပုဏိ. ဧဝမ္ပိ, မဟာရာဇ, တထာဂတော ယောဂညူ ဒေသနာကုသလော”တိ.
</Paragraph>

<Paragraph number="782" book="mi">
“သာဓု, ဘန္တေ နာဂသေန, သုနိဗ္ဗေဌိတော ပဉှော ဗဟုဝိဓေဟိ ကာရဏေဟိ, ဂဟနံ အဂဟနံ ကတံ, အန္ဓကာရော အာလောကော ကတော, ဂဏ္ဌိ ဘိန္နော, ဘဂ္ဂါ ပရဝါဒါ, ဇိနပုတ္တာနံ စက္ခုံ တယာ ဥပ္ပါဒိတံ, နိပ္ပဋိဘာနာ တိတ္ထိယာ, တွံ ဂဏိဝရပဝရမာသဇ္ဇာ”တိ.

</Paragraph>
</Division>

<Paragraph number="783" type="center" book="mi">
ဝတ္ထဂုယှနိဒဿနပဉှော တတိယော.
</Paragraph>