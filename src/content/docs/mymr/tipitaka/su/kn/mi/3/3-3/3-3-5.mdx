---
title: "3.3.5 ဘဝန္တသင်္ခါရဇာယမာနပဉှ"
tableOfContents: false
sidebar:
  order: 5
type: "tipitaka"
basket: "su"
book: "mi"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="53" book="mi" e="ch" v="28">

<Paragraph number="245" book="mi">
ရာဇာ အာဟ—  “ဘန္တေ နာဂသေန, အတ္ထိ ကေစိ သင်္ခါရာ, ယေ အဘဝန္တာ ဇာယန္တီ”တိ? “နတ္ထိ, မဟာရာဇ, ကေစိ သင်္ခါရာ, ယေ အဘဝန္တာ ဇာယန္တိ, ဘဝန္တာယေဝ ခေါ, မဟာရာဇ, သင်္ခါရာ ဇာယန္တီ”တိ.
</Paragraph>

<Paragraph number="246" book="mi">
“ဩပမ္မံ ကရောဟီ”တိ. “တံ ကိံ မညသိ, မဟာရာဇ, ဣဒံ ဂေဟံ အဘဝန္တံ ဇာတံ, ယတ္ထ တွံ နိသိန္နောသီ”တိ? “နတ္ထိ ကိဉ္စိ, ဘန္တေ, ဣဓ အဘဝန္တံ ဇာတံ, ဘဝန္တံယေဝ ဇာတံ, ဣမာနိ ခေါ, ဘန္တေ, ဒါရူနိ ဝနေ အဟေသုံ, အယဉ္စ မတ္တိကာ ပထဝိယံ အဟောသိ, ဣတ္ထီနဉ္စ ပုရိသာနဉ္စ တဇ္ဇေန ဝါယာမေန ဧဝမိဒံ ဂေဟံ နိဗ္ဗတ္တန်”တိ. “ဧဝမေဝ ခေါ, မဟာရာဇ, နတ္ထိ ကေစိ သင်္ခါရာ, ယေ အဘဝန္တာ ဇာယန္တိ, ဘဝန္တာယေဝ သင်္ခါရာ ဇာယန္တီ”တိ.
</Paragraph>

<Paragraph number="247" book="mi">
“ဘိယျော ဩပမ္မံ ကရောဟီ”တိ. “ယထာ, မဟာရာဇ, ယေ ကေစိ ဗီဇဂါမဘူတဂါမာ ပထဝိယံ နိက္ခိတ္တာ အနုပုဗ္ဗေန ဝုဍ္ဎိံ ဝိရူဠှိံ ဝေပုလ္လံ အာပဇ္ဇမာနာ ပုပ္ဖါနိ စ ဖလာနိ စ ဒဒေယျုံ, န တေ ရုက္ခာ အဘဝန္တာ ဇာတာ, ဘဝန္တာယေဝ တေ ရုက္ခာ ဇာတာ; ဧဝမေဝ ခေါ, မဟာရာဇ, နတ္ထိ ကေစိ သင်္ခါရာ, ယေ အဘဝန္တာ ဇာယန္တိ, ဘဝန္တာယေဝ တေ သင်္ခါရာ ဇာယန္တီ”တိ.
</Paragraph>

<Paragraph number="248" book="mi">
“ဘိယျော ဩပမ္မံ ကရောဟီ”တိ. “ယထာ, မဟာရာဇ, ကုမ္ဘကာရော ပထဝိယာ မတ္တိကံ ဥဒ္ဓရိတွာ နာနာဘာဇနာနိ ကရောတိ, န တာနိ ဘာဇနာနိ အဘဝန္တာနိ ဇာတာနိ, ဘဝန္တာနိယေဝ ဇာတာနိ; ဧဝမေဝ ခေါ, မဟာရာဇ, နတ္ထိ ကေစိ သင်္ခါရာ, ယေ အဘဝန္တာ ဇာယန္တိ, ဘဝန္တာယေဝ သင်္ခါရာ ဇာယန္တီ”တိ.
</Paragraph>

<Paragraph number="249" book="mi">
“ဘိယျော ဩပမ္မံ ကရောဟီ”တိ. “ယထာ, မဟာရာဇ, ဝီဏာယ ပတ္တံ န သိယာ, စမ္မံ န သိယာ, ဒေါဏိ န သိယာ, ဒဏ္ဍော န သိယာ, ဥပဝီဏော န သိယာ, တန္တိယော န သိယုံ, ကောဏော န သိယာ, ပုရိသဿ စ တဇ္ဇော ဝါယာမော န သိယာ, ဇာယေယျ သဒ္ဒေါ”တိ? “န ဟိ, ဘန္တေ”တိ. “ယတော စ ခေါ, မဟာရာဇ, ဝီဏာယ ပတ္တံ သိယာ, စမ္မံ သိယာ, ဒေါဏိ သိယာ, ဒဏ္ဍော သိယာ, ဥပဝီဏော သိယာ, တန္တိယော သိယုံ, ကောဏော သိယာ, ပုရိသဿ စ တဇ္ဇော ဝါယာမော သိယာ, ဇာယေယျ သဒ္ဒေါ”တိ? “အာမ, ဘန္တေ, ဇာယေယျာ”တိ. “ဧဝမေဝ ခေါ, မဟာရာဇ, နတ္ထိ ကေစိ သင်္ခါရာ, ယေ အဘဝန္တာ ဇာယန္တိ, ဘဝန္တာယေဝ ခေါ သင်္ခါရာ ဇာယန္တီ”တိ.
</Paragraph>

<Paragraph number="250" book="mi">
“ဘိယျော ဩပမ္မံ ကရောဟီ”တိ. “ယထာ, မဟာရာဇ, အရဏိ န သိယာ, အရဏိပေါတကော န သိယာ, အရဏိယောတ္တကံ န သိယာ, ဥတ္တရာရဏိ န သိယာ, စောဠကံ န သိယာ, ပုရိသဿ စ တဇ္ဇော ဝါယာမော န သိယာ, ဇာယေယျ သော အဂ္ဂီ”တိ? “န ဟိ, ဘန္တေ”တိ. “ယတော စ ခေါ, မဟာရာဇ, အရဏိ သိယာ, အရဏိပေါတကော သိယာ, အရဏိယောတ္တကံ သိယာ, ဥတ္တရာရဏိ သိယာ, စောဠကံ သိယာ, ပုရိသဿ စ တဇ္ဇော ဝါယာမော သိယာ, ဇာယေယျ သော အဂ္ဂီ”တိ? “အာမ, ဘန္တေ, ဇာယေယျာ”တိ. “ဧဝမေဝ ခေါ, မဟာရာဇ, နတ္ထိ ကေစိ သင်္ခါရာ, ယေ အဘဝန္တာ ဇာယန္တိ, ဘဝန္တာယေဝ ခေါ သင်္ခါရာ ဇာယန္တီ”တိ.
</Paragraph>

<Paragraph number="251" book="mi">
“ဘိယျော ဩပမ္မံ ကရောဟီ”တိ. “ယထာ, မဟာရာဇ, မဏိ န သိယာ, အာတပေါ န သိယာ, ဂေါမယံ န သိယာ, ဇာယေယျ သော အဂ္ဂီ”တိ? “န ဟိ, ဘန္တေ”တိ. “ယတော စ ခေါ, မဟာရာဇ, မဏိ သိယာ, အာတပေါ သိယာ, ဂေါမယံ သိယာ, ဇာယေယျ သော အဂ္ဂီ”တိ? “အာမ, ဘန္တေ, ဇာယေယျာ”တိ. “ဧဝမေဝ ခေါ, မဟာရာဇ, နတ္ထိ ကေစိ သင်္ခါရာ ယေ အဘဝန္တာ ဇာယန္တိ, ဘဝန္တာယေဝ ခေါ သင်္ခါရာ ဇာယန္တီ”တိ.
</Paragraph>

<Paragraph number="252" book="mi">
“ဘိယျော ဩပမ္မံ ကရောဟီ”တိ. “ယထာ, မဟာရာဇ, အာဒါသော န သိယာ, အာဘာ န သိယာ, မုခံ န သိယာ, ဇာယေယျ အတ္တာ”တိ? “န ဟိ, ဘန္တေ”တိ. “ယတော စ ခေါ, မဟာရာဇ, အာဒါသော သိယာ, အာဘာ သိယာ, မုခံ သိယာ, ဇာယေယျ အတ္တာ”တိ? “အာမ, ဘန္တေ, ဇာယေယျာ”တိ. “ဧဝမေဝ ခေါ, မဟာရာဇ, နတ္ထိ ကေစိ သင်္ခါရာ, ယေ အဘဝန္တာ ဇာယန္တိ, ဘဝန္တာယေဝ ခေါ သင်္ခါရာ ဇာယန္တီ”တိ.
</Paragraph>

<Paragraph number="253" book="mi">
“ကလ္လောသိ, ဘန္တေ နာဂသေနာ”တိ.

</Paragraph>
</Division>

<Paragraph number="254" type="center" book="mi">
ဘဝန္တသင်္ခါရဇာယမာနပဉှော ပဉ္စမော.
</Paragraph>