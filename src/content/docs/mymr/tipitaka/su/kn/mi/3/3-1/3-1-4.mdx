---
title: 3.1.4 အနန္တကာယပဉှ
tableOfContents: false
sidebar:
  order: 4
type: tipitaka
basket: su
book: mi
review:
  current: review
  updated: '2025-10-23T09:13:42.531542'
  updated_by: ''
  notes: ''
  history:
  - state: review
    date: '2025-10-23T09:13:42.531542'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="27" book="mi" e="ch" v="28">

<Paragraph number="108" book="mi">
အထ ခေါ မိလိန္ဒဿ ရညော ဧတဒဟောသိ—  “ပဏ္ဍိတော ခေါ အယံ ဘိက္ခု ပဋိဗလော မယာ သဒ္ဓိံ သလ္လပိတုံ, ဗဟုကာနိ စ မေ ဌာနာနိ ပုစ္ဆိတဗ္ဗာနိ ဘဝိဿန္တိ, ယာဝ အပုစ္ဆိတာနိယေဝ တာနိ ဌာနာနိ ဘဝိဿန္တိ, အထ သူရိယော အတ္ထံ ဂမိဿတိ, ယန္နူနာဟံ သွေ အန္တေပုရေ သလ္လပေယျန်”တိ.
</Paragraph>

<Paragraph number="109" book="mi">
အထ ခေါ ရာဇာ ဒေဝမန္တိယံ ဧတဒဝေါစ—  “တေန ဟိ တွံ, ဒေဝမန္တိယ, ဘဒန္တဿ အာရောစေယျာသိ ‘သွေ အန္တေပုရေ ရညာ သဒ္ဓိံ သလ္လာပေါ ဘဝိဿတီ’”တိ. ဣဒံ ဝတွာ မိလိန္ဒော ရာဇာ ဥဋ္ဌာယာသနာ ထေရံ နာဂသေနံ အာပုစ္ဆိတွာ ရထံ အဘိရူဟိတွာ “နာဂသေနော နာဂသေနော”တိ သဇ္ဈာယံ ကရောန္တော ပက္ကာမိ.
</Paragraph>

<Paragraph number="110" book="mi">
အထ ခေါ ဒေဝမန္တိယော အာယသ္မန္တံ နာဂသေနံ ဧတဒဝေါစ—  “ရာဇာ, ဘန္တေ, မိလိန္ဒော ဧဝမာဟ—  ‘သွေ အန္တေပုရေ ရညာ သဒ္ဓိံ သလ္လာပေါ ဘဝိဿတီ’”တိ. “သုဋ္ဌူ”တိ ထေရော အဗ္ဘာနုမောဒိ. အထ ခေါ တဿာ ရတ္တိယာ အစ္စယေန ဒေဝမန္တိယော စ အနန္တကာယော စ မင်္ကုရော စ သဗ္ဗဒိန္နော စ ယေန မိလိန္ဒော ရာဇာ တေနုပသင်္ကမိံသု, ဥပသင်္ကမိတွာ ရာဇာနံ မိလိန္ဒံ ဧတဒဝေါစုံ—  “အာဂစ္ဆတု, မဟာရာဇ, ဘဒန္တော နာဂသေနော”တိ? “အာမ အာဂစ္ဆတူ”တိ. “ကိတ္တကေဟိ ဘိက္ခူဟိ သဒ္ဓိံ အာဂစ္ဆတူ”တိ? “ယတ္တကေ ဘိက္ခူ ဣစ္ဆတိ, တတ္တကေဟိ ဘိက္ခူဟိ သဒ္ဓိံ အာဂစ္ဆတူ”တိ.
</Paragraph>

<Paragraph number="111" book="mi">
အထ ခေါ သဗ္ဗဒိန္နော အာဟ—  “အာဂစ္ဆတု, မဟာရာဇ, ဒသဟိ ဘိက္ခူဟိ သဒ္ဓိန်”တိ. ဒုတိယမ္ပိ ခေါ ရာဇာ အာဟ—  “ယတ္တကေ ဘိက္ခူ ဣစ္ဆတိ, တတ္တကေဟိ ဘိက္ခူဟိ သဒ္ဓိံ အာဂစ္ဆတူ”တိ. ဒုတိယမ္ပိ ခေါ သဗ္ဗဒိန္နော အာဟ—  “အာဂစ္ဆတု, မဟာရာဇ, ဒသဟိ ဘိက္ခူဟိ သဒ္ဓိန်”တိ. တတိယမ္ပိ ခေါ ရာဇာ အာဟ—  “ယတ္တကေ ဘိက္ခူ ဣစ္ဆတိ, တတ္တကေဟိ ဘိက္ခူဟိ သဒ္ဓိံ အာဂစ္ဆတူ”တိ. တတိယမ္ပိ ခေါ သဗ္ဗဒိန္နော အာဟ—  “အာဂစ္ဆတု, မဟာရာဇ, ဒသဟိ ဘိက္ခူဟိ သဒ္ဓိန်”တိ. “သဗ္ဗော ပနာယံ သက္ကာရော ပဋိယာဒိတော, အဟံ ဘဏာမိ ‘ယတ္တကေ ဘိက္ခူ ဣစ္ဆတိ, တတ္တကေဟိ ဘိက္ခူဟိ သဒ္ဓိံ အာဂစ္ဆတူ’တိ. အယံ ဘဏေ သဗ္ဗဒိန္နော အညထာ ဘဏတိ, ကိံ နု မယံ နပ္ပဋိဗလာ ဘိက္ခူနံ ဘောဇနံ ဒါတုန်”တိ? ဧဝံ ဝုတ္တေ, သဗ္ဗဒိန္နော မင်္ကု အဟောသိ.
</Paragraph>

<Paragraph number="112" book="mi">
အထ ခေါ ဒေဝမန္တိယော စ အနန္တကာယော စ မင်္ကုရော စ ယေနာယသ္မာ နာဂသေနော တေနုပသင်္ကမိံသု, ဥပသင်္ကမိတွာ အာယသ္မန္တံ နာဂသေနံ ဧတဒဝေါစုံ—  “ရာဇာ, ဘန္တေ, မိလိန္ဒော ဧဝမာဟ—  ‘ယတ္တကေ ဘိက္ခူ ဣစ္ဆတိ, တတ္တကေဟိ ဘိက္ခူဟိ သဒ္ဓိံ အာဂစ္ဆတူ’”တိ. အထ ခေါ အာယသ္မာ နာဂသေနော ပုဗ္ဗဏှသမယံ နိဝါသေတွာ ပတ္တစီဝရမာဒါယ အသီတိယာ ဘိက္ခုသဟဿေဟိ သဒ္ဓိံ သာဂလံ ပါဝိသိ.
</Paragraph>

<Paragraph number="113" book="mi">
အထ ခေါ အနန္တကာယော အာယသ္မန္တံ နာဂသေနံ နိဿာယ ဂစ္ဆန္တော အာယသ္မန္တံ နာဂသေနံ ဧတဒဝေါစ—  “ဘန္တေ နာဂသေန, ယံ ပနေတံ ဗြူသိ ‘နာဂသေနော’တိ, ကတမော ဧတ္ထ နာဂသေနော”တိ? ထေရော အာဟ—  “ကော ပနေတ္ထ ‘နာဂသေနော’တိ မညသီ”တိ? “ယော သော, ဘန္တေ, အဗ္ဘန္တရေ ဝါတော ဇီဝေါ ပဝိသတိ စ နိက္ခမတိ စ, သော ‘နာဂသေနော’တိ မညာမီ”တိ. “ယဒိ ပနေသော ဝါတော နိက္ခမိတွာ နပ္ပဝိသေယျ, ပဝိသိတွာ န နိက္ခမေယျ, ဇီဝေယျ နု ခေါ သော ပုရိသော”တိ? “န ဟိ, ဘန္တေ”တိ. “ယေ ပနိမေ သင်္ခဓမကာ သင်္ခံ ဓမေန္တိ, တေသံ ဝါတော ပုန ပဝိသတီ”တိ? “န ဟိ, ဘန္တေ”တိ. “ယေ ပနိမေ ဝံသဓမကာ ဝံသံ ဓမေန္တိ, တေသံ ဝါတော ပုန ပဝိသတီ”တိ? “န ဟိ, ဘန္တေ”တိ. “ယေ ပနိမေ သိင်္ဂဓမကာ သိင်္ဂံ ဓမေန္တိ, တေသံ ဝါတော ပုန ပဝိသတီ”တိ? “န ဟိ, ဘန္တေ”တိ. “အထ ကိဿ ပန တေ န မရန္တီ”တိ. “နာဟံ ပဋိဗလော တယာ ဝါဒိနာ သဒ္ဓိံ သလ္လပိတုံ, သာဓု, ဘန္တေ, အတ္ထံ ဇပ္ပေဟီ”တိ. “နေသော ဇီဝေါ, အဿာသပဿာသာ နာမေတေ ကာယသင်္ခါရာ”တိ ထေရော အဘိဓမ္မကထံ ကထေသိ. အထ အနန္တကာယော ဥပါသကတ္တံ ပဋိဝေဒေသီတိ.

</Paragraph>
</Division>

<Paragraph number="114" type="center" book="mi">
အနန္တကာယပဉှော စတုတ္ထော.
</Paragraph>