---
title: 5.4.2 ဓမ္မဝိနယပဋိစ္ဆန္နာပဋိစ္ဆန္နပဉှ
tableOfContents: false
sidebar:
  order: 2
type: tipitaka
basket: su
book: mi
review:
  current: review
  updated: '2025-10-23T09:13:43.181349'
  updated_by: ''
  notes: ''
  history:
  - state: review
    date: '2025-10-23T09:13:43.181349'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="151" book="mi" e="ch" v="28">

<Paragraph number="860" book="mi">
“ဘန္တေ နာဂသေန, ဘာသိတမ္ပေတံ ဘဂဝတာ—  ‘တထာဂတပ္ပဝေဒိတော, ဘိက္ခဝေ, ဓမ္မဝိနယော ဝိဝဋော ဝိရောစတိ နော ပဋိစ္ဆန္နော’တိ. ပုန စ ပါတိမောက္ခုဒ္ဒေသော ကေဝလဉ္စ ဝိနယပိဋကံ ပိဟိတံ ပဋိစ္ဆန္နံ. ယဒိ, ဘန္တေ နာဂသေန, ဇိနသာသနေ ယုတ္တံ ဝါ ပတ္တံ ဝါ သမယံ လဘေထ, ဝိနယပဏ္ဏတ္တိ ဝိဝဋာ သောဘေယျ. ကေန ကာရဏေန? ကေဝလံ တတ္ထ သိက္ခာ သံယမော နိယမော သီလဂုဏအာစာရပဏ္ဏတ္တိ အတ္ထရသော ဓမ္မရသော ဝိမုတ္တိရသော. ယဒိ, ဘန္တေ နာဂသေန, ဘဂဝတာ ဘဏိတံ—  ‘တထာဂတပ္ပဝေဒိတော, ဘိက္ခဝေ, ဓမ္မဝိနယော ဝိဝဋော ဝိရောစတိ နော ပဋိစ္ဆန္နော’တိ, တေန ဟိ ‘ပါတိမောက္ခုဒ္ဒေသော ကေဝလဉ္စ ဝိနယပိဋကံ ပိဟိတံ ပဋိစ္ဆန္နန်’တိ ယံ ဝစနံ, တံ မိစ္ဆာ. ယဒိ ပါတိမောက္ခုဒ္ဒေသော ကေဝလဉ္စ ဝိနယပိဋကံ ပိဟိတံ ပဋိစ္ဆန္နံ, တေန ဟိ ‘တထာဂတပ္ပဝေဒိတော, ဘိက္ခဝေ, ဓမ္မဝိနယော ဝိဝဋော ဝိရောစတိ နော ပဋိစ္ဆန္နော’တိ တမ္ပိ ဝစနံ မိစ္ဆာ. အယမ္ပိ ဥဘတော ကောဋိကော ပဉှော တဝါနုပ္ပတ္တော, သော တယာ နိဗ္ဗာဟိတဗ္ဗော”တိ.
</Paragraph>

<Paragraph number="861" book="mi">
“ဘာသိတမ္ပေတံ, မဟာရာဇ, ဘဂဝတာ—  ‘တထာဂတပ္ပဝေဒိတော, ဘိက္ခဝေ, ဓမ္မဝိနယော ဝိဝဋော ဝိရောစတိ နော ပဋိစ္ဆန္နော’တိ. ပုန စ ပါတိမောက္ခုဒ္ဒေသော ကေဝလဉ္စ ဝိနယပိဋကံ ပိဟိတံ ပဋိစ္ဆန္နံ, တဉ္စ ပန န သဗ္ဗေသံ, သီမံ ကတွာ ပိဟိတံ.
</Paragraph>

<Paragraph number="862" book="mi">
တိဝိဓေန, မဟာရာဇ, ဘဂဝတာ ပါတိမောက္ခုဒ္ဒေသော သီမံ ကတွာ ပိဟိတော, ပုဗ္ဗကာနံ တထာဂတာနံ ဝံသဝသေန ပါတိမောက္ခုဒ္ဒေသော သီမံ ကတွာ ပိဟိတော, ဓမ္မဿ ဂရုကတ္တာ ပိဟိတော, ဘိက္ခုဘူမိယာ ဂရုကတ္တာ ပိဟိတော.
</Paragraph>

<Paragraph number="863" book="mi">
ကထံ ပုဗ္ဗကာနံ တထာဂတာနံ ဝံသဝသေန ပါတိမောက္ခုဒ္ဒေသော သီမံ ကတွာ ပိဟိတော? ဧသော ဝံသော, မဟာရာဇ, သဗ္ဗေသံ ပုဗ္ဗကာနံ တထာဂတာနံ ယဒိဒံ ဘိက္ခုမဇ္ဈေ ပါတိမောက္ခုဒ္ဒေသော အဝသေသာနံ ပိဟိတော. ယထာ, မဟာရာဇ, ခတ္တိယာနံ ခတ္တိယမာယာ ခတ္တိယေသုယေဝ စရတိ, ဧဝမေတံ ခတ္တိယာနံ လောကဿ ပဝေဏီ အဝသေသာနံ ပိဟိတာ; ဧဝမေဝ ခေါ, မဟာရာဇ, ဧသော ဝံသော သဗ္ဗေသံ ပုဗ္ဗကာနံ တထာဂတာနံ ယဒိဒံ ဘိက္ခုမဇ္ဈေ ပါတိမောက္ခုဒ္ဒေသော အဝသေသာနံ ပိဟိတော.
</Paragraph>

<Paragraph number="864" book="mi">
ယထာ ဝါ ပန, မဟာရာဇ, မဟိယာ ဂဏာ ဝတ္တန္တိ, သေယျထိဒံ—  မလ္လာ အတောဏာ ပဗ္ဗတာ ဓမ္မဂိရိယာ ဗြဟ္မဂိရိယာ နဋကာ နစ္စကာ လင်္ဃကာ ပိသာစာ မဏိဘဒ္ဒါ ပုဏ္ဏဗဒ္ဓါ စန္ဒိမသူရိယာ သိရိဒေဝတာ ကာလိဒေဝတာ, သိဝါ ဝသုဒေဝါ ဃနိကာ အသိပါသာ ဘဒ္ဒိပုတ္တာတိ, တေသံ တေသံ ရဟဿံ တေသု တေသု ဂဏေသုယေဝ စရတိ, အဝသေသာနံ ပိဟိတံ; ဧဝမေဝ ခေါ, မဟာရာဇ, ဧသော ဝံသော သဗ္ဗေသံ ပုဗ္ဗကာနံ တထာဂတာနံ ယဒိဒံ ဘိက္ခုမဇ္ဈေ ပါတိမောက္ခုဒ္ဒေသော အဝသေသာနံ ပိဟိတော. ဧဝံ ပုဗ္ဗကာနံ တထာဂတာနံ ဝံသဝသေန ပါတိမောက္ခုဒ္ဒေသော သီမံ ကတွာ ပိဟိတော.
</Paragraph>

<Paragraph number="865" book="mi">
ကထံ ဓမ္မဿ ဂရုကတ္တာ ပါတိမောက္ခုဒ္ဒေသော သီမံ ကတွာ ပိဟိတော? ဓမ္မော, မဟာရာဇ, ဂရုကော ဘာရိယော, တတ္ထ သမ္မတ္တကာရီ အညံ အာရာဓေတိ, တံ တတ္ထ ပရမ္ပရာသမ္မတ္တကာရိတာယ ပါပုဏာတိ, န တံ တတ္ထ ပရမ္ပရာသမ္မတ္တကာရိတာယ ပါပုဏာတိ, မာ စာယံ သာရဓမ္မော ဝရဓမ္မော အသမ္မတ္တကာရီနံ ဟတ္ထဂတော ဩညာတော အဝညာတော ဟီဠိတော ခီဠိတော ဂရဟိတော ဘဝတု, မာ စာယံ သာရဓမ္မော ဝရဓမ္မော ဒုဇ္ဇနဂတော ဩညာတော အဝညာတော ဟီဠိတော ခီဠိတော ဂရဟိတော ဘဝတူတိ. ဧဝံ ဓမ္မဿ ဂရုကတ္တာ ပါတိမောက္ခုဒ္ဒေသော သီမံ ကတွာ ပိဟိတော.
</Paragraph>

<Paragraph number="866" book="mi">
ယထာ, မဟာရာဇ, သာရဝရပဝရအဘိဇာတဇာတိမန္တရတ္တလောဟိတစန္ဒနံ နာမ သဝရပုရမနုဂတံ ဩညာတံ အဝညာတံ ဟီဠိတံ ခီဠိတံ ဂရဟိတံ ဘဝတိ; ဧဝမေဝ ခေါ, မဟာရာဇ, မာ စာယံ သာရဓမ္မော ဝရဓမ္မော ပရမ္ပရာအသမ္မတ္တကာရီနံ ဟတ္ထဂတော ဩညာတော အဝညာတော ဟီဠိတော ခီဠိတော ဂရဟိတော ဘဝတု, မာ စာယံ သာရဓမ္မော ဝရဓမ္မော ဒုဇ္ဇနဂတော ဩညာတော အဝညာတော ဟီဠိတော ခီဠိတော ဂရဟိတော ဘဝတူတိ. ဧဝံ ဓမ္မဿ ဂရုကတ္တာ ပါတိမောက္ခုဒ္ဒေသော သီမံ ကတွာ ပိဟိတော.
</Paragraph>

<Paragraph number="867" book="mi">
ကထံ ဘိက္ခုဘူမိယာ ဂရုကတ္တာ ပါတိမောက္ခုဒ္ဒေသော သီမံ ကတွာ ပိဟိတော? ဘိက္ခုဘာဝေါ ခေါ, မဟာရာဇ, လောကေ အတုလိယော အပ္ပမာဏော အနဂ္ဃိယော, န သက္ကာ ကေနစိ အဂ္ဃါပေတုံ တုလေတုံ ပရိမေတုံ, မာယံ ဧဝရူပေ ဘိက္ခုဘာဝေ ဌိတော လောကေန သမသမော ဘဝတူတိ ဘိက္ခူနံယေဝ အန္တရေ ပါတိမောက္ခုဒ္ဒေသော စရတိ. ယထာ, မဟာရာဇ, လောကေ ဝရပဝရဘဏ္ဍံ ဝတ္ထံ ဝါ အတ္ထရဏံ ဝါ ဂဇတုရင်္ဂရထသုဝဏ္ဏရဇတမဏိမုတ္တာဣတ္ထိရတနာဒီနိ ဝါ ဝိဇိတကမ္မသူရာ ဝါ သဗ္ဗေ တေ ရာဇာနမုပဂစ္ဆန္တိ; ဧဝမေဝ ခေါ, မဟာရာဇ, ယာဝတာ လောကေ သုဂတာဂမပရိယတ္တိအာစာရသံယမသီလသံဝရဂုဏာ, သဗ္ဗေ တေ ဘိက္ခုသံဃမုပဂတာ ဘဝန္တိ. ဧဝံ ဘိက္ခုဘူမိယာ ဂရုကတ္တာ ပါတိမောက္ခုဒ္ဒေသော သီမံ ကတွာ ပိဟိတော”တိ. “သာဓု, ဘန္တေ နာဂသေန, ဧဝမေတံ တထာ သမ္ပဋိစ္ဆာမီ”တိ.

</Paragraph>
</Division>

<Paragraph number="868" type="center" book="mi">
ဓမ္မဝိနယပဋိစ္ဆန္နာပဋိစ္ဆန္နပဉှော ဒုတိယော.
</Paragraph>