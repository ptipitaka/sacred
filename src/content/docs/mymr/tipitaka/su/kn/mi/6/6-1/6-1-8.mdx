---
title: 6.1.8 ဒုဿီလပဉှ
tableOfContents: false
sidebar:
  order: 8
type: tipitaka
basket: su
book: mi
review:
  current: review
  updated: '2025-10-23T09:13:43.340972'
  updated_by: ''
  notes: ''
  history:
  - state: review
    date: '2025-10-23T09:13:43.340972'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="178" book="mi" e="ch" v="28">

<Paragraph number="1137" book="mi">
“ဘန္တေ နာဂသေန, ဂိဟိဒုဿီလဿ စ သမဏဒုဿီလဿ စ ကော ဝိသေသော, ကိံ နာနာကရဏံ, ဥဘောပေတေ သမသမဂတိကာ, ဥဘိန္နမ္ပိ သမသမော ဝိပါကော ဟောတိ, ဥဒါဟု ကိဉ္စိ နာနာကာရဏံ အတ္ထီ”တိ?
</Paragraph>

<Paragraph number="1138" book="mi">
“ဒသယိမေ, မဟာရာဇ, ဂုဏာ သမဏဒုဿီလဿ ဂိဟိဒုဿီလတော ဝိသေသေန အတိရေကာ, ဒသဟိ စ ကာရဏေဟိ ဥတ္တရိံ ဒက္ခိဏံ ဝိသောဓေတိ.
</Paragraph>

<Paragraph number="1139" book="mi">
ကတမေ ဒသ ဂုဏာ သမဏဒုဿီလဿ ဂိဟိဒုဿီလတော ဝိသေသေန အတိရေကာ? ဣဓ, မဟာရာဇ, သမဏဒုဿီလော ဗုဒ္ဓေ သဂါရဝေါ ဟောတိ, ဓမ္မေ သဂါရဝေါ ဟောတိ, သံဃေ သဂါရဝေါ ဟောတိ, သဗြဟ္မစာရီသု သဂါရဝေါ ဟောတိ, ဥဒ္ဒေသပရိပုစ္ဆာယ ဝါယမတိ, သဝနဗဟုလော ဟောတိ, ဘိန္နသီလောပိ, မဟာရာဇ, ဒုဿီလော ပရိသဂတော အာကပ္ပံ ဥပဋ္ဌပေတိ, ဂရဟဘယာ ကာယိကံ ဝါစသိကံ ရက္ခတိ, ပဓာနာဘိမုခဉ္စဿ ဟောတိ စိတ္တံ, ဘိက္ခုသာမညံ ဥပဂတော ဟောတိ. ကရောန္တောပိ, မဟာရာဇ, သမဏဒုဿီလော ပါပံ ပဋိစ္ဆန္နံ အာစရတိ. ယထာ, မဟာရာဇ, ဣတ္ထီ သပတိကာ နိလီယိတွာ ရဟဿေနေဝ ပါပမာစရတိ; ဧဝမေဝ ခေါ, မဟာရာဇ, ကရောန္တောပိ သမဏဒုဿီလော ပါပံ ပဋိစ္ဆန္နံ အာစရတိ. ဣမေ ခေါ, မဟာရာဇ, ဒသ ဂုဏာ သမဏဒုဿီလဿ ဂိဟိဒုဿီလတော ဝိသေသေန အတိရေကာ.
</Paragraph>

<Paragraph number="1140" book="mi">
ကတမေဟိ ဒသဟိ ကာရဏေဟိ ဥတ္တရိံ ဒက္ခိဏံ ဝိသောဓေတိ? အနဝဇ္ဇကဝစဓာရဏတာယပိ ဒက္ခိဏံ ဝိသောဓေတိ, ဣသိသာမညဘဏ္ဍုလိင်္ဂဓာရဏတောပိ ဒက္ခိဏံ ဝိသောဓေတိ, သံဃသမယမနုပ္ပဝိဋ္ဌတာယပိ ဒက္ခိဏံ ဝိသောဓေတိ, ဗုဒ္ဓဓမ္မသံဃသရဏဂတတာယပိ ဒက္ခိဏံ ဝိသောဓေတိ, ပဓာနာသယနိကေတဝါသိတာယပိ ဒက္ခိဏံ ဝိသောဓေတိ, ဇိနသာသနဓရပရိယေသနတောပိ ဒက္ခိဏံ ဝိသောဓေတိ, ပဝရဓမ္မဒေသနတောပိ ဒက္ခိဏံ ဝိသောဓေတိ, ဓမ္မဒီပဂတိပရာယဏတာယပိ ဒက္ခိဏံ ဝိသောဓေတိ, ‘အဂ္ဂေါ ဗုဒ္ဓေါ’တိ ဧကန္တော်ဇုဒိဋ္ဌိတာယပိ ဒက္ခိဏံ ဝိသောဓေတိ, ဥပေါသထသမာဒါနတောပိ ဒက္ခိဏံ ဝိသောဓေတိ. ဣမေဟိ ခေါ, မဟာရာဇ, ဒသဟိ ကာရဏေဟိ ဥတ္တရိံ ဒက္ခိဏံ ဝိသောဓေတိ.
</Paragraph>

<Paragraph number="1141" book="mi">
သုဝိပန္နောပိ ဟိ, မဟာရာဇ, သမဏဒုဿီလော ဒါယကာနံ ဒက္ခိဏံ ဝိသောဓေတိ. ယထာ, မဟာရာဇ, ဥဒကံ သုဗဟလမ္ပိ ကလလကဒ္ဒမရဇောဇလ္လံ အပနေတိ; ဧဝမေဝ ခေါ, မဟာရာဇ, သုဝိပန္နောပိ သမဏဒုဿီလော ဒါယကာနံ ဒက္ခိဏံ ဝိသောဓေတိ.
</Paragraph>

<Paragraph number="1142" book="mi">
ယထာ ဝါ ပန, မဟာရာဇ, ဥဏှောဒကံ သုကုဓိတမ္ပိ ပဇ္ဇလန္တံ မဟန္တံ အဂ္ဂိက္ခန္ဓံ နိဗ္ဗာပေတိ; ဧဝမေဝ ခေါ, မဟာရာဇ, သုဝိပန္နောပိ သမဏဒုဿီလော ဒါယကာနံ ဒက္ခိဏံ ဝိသောဓေတိ.
</Paragraph>

<Paragraph number="1143" book="mi">
ယထာ ဝါ ပန, မဟာရာဇ, ဘောဇနံ ဝိရသမ္ပိ ခုဒါဒုဗ္ဗလျံ အပနေတိ; ဧဝမေဝ ခေါ, မဟာရာဇ, သုဝိပန္နောပိ သမဏဒုဿီလော ဒါယကာနံ ဒက္ခိဏံ ဝိသောဓေတိ.
</Paragraph>

<Paragraph number="1144" book="mi">
ဘာသိတမ္ပေတံ, မဟာရာဇ, တထာဂတေန ဒေဝါတိဒေဝေန မဇ္ဈိမနိကာယဝရလဉ္ဆကေ ဒက္ခိဏဝိဘင်္ဂေ ဝေယျာကရဏေ—
</Paragraph>

<Paragraph number="1145" type="verses" book="mi">
_‘ယော သီလဝါ ဒုဿီလေသု ဒဒါတိ ဒါနံ,_  
_ဓမ္မေန လဒ္ဓံ သုပသန္နစိတ္တော;_  
_အဘိသဒ္ဒဟံ ကမ္မဖလံ ဥဠာရံ,_  
_သာ ဒက္ခိဏာ ဒါယကတော ဝိသုဇ္ဈတီ’”တိ._  

</Paragraph>

<Paragraph number="1146" book="mi">
“အစ္ဆရိယံ, ဘန္တေ နာဂသေန, အဗ္ဘုတံ, ဘန္တေ နာဂသေန, တာဝတကံ မယံ ပဉှံ အပုစ္ဆိမှ, တံ တွံ ဩပမ္မေဟိ ကာရဏေဟိ ဝိဘာဝေန္တော အမတမဓုရံ သဝနူပဂံ အကာသိ. ယထာ နာမ, ဘန္တေ, သူဒေါ ဝါ သူဒန္တေဝါသီ ဝါ တာဝတကံ မံသံ လဘိတွာ နာနာဝိဓေဟိ သမ္ဘာရေဟိ သမ္ပာဒေတွာ ရာဇူပဘောဂံ ကရောတိ; ဧဝမေဝ ခေါ, ဘန္တေ နာဂသေန, တာဝတကံ မယံ ပဉှံ အပုစ္ဆိမှ, တံ တွံ ဩပမ္မေဟိ ကာရဏေဟိ ဝိဘာဝေတွာ အမတမဓုရံ သဝနူပဂံ အကာသီ”တိ.

</Paragraph>
</Division>

<Paragraph number="1147" type="center" book="mi">
ဒုဿီလပဉှော အဋ္ဌမော.
</Paragraph>