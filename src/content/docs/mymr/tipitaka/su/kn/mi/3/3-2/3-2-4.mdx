---
title: 3.2.4 ပဋိသန္ဒဟနပုဂ္ဂလဝေဒိယနပဉှ
tableOfContents: false
sidebar:
  order: 4
type: tipitaka
basket: su
book: mi
review:
  current: review
  updated: '2025-10-27T21:48:45.455310'
  updated_by: ''
  notes: ''
  history:
  - state: review
    date: '2025-10-27T21:48:45.455310'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="43" book="mi" e="ch" v="28">

<Paragraph number="197" book="mi">
ရာဇာ အာဟ—  “ဘန္တေ နာဂသေန, ယော န ပဋိသန္ဒဟတိ, ဝေဒေတိ သော ကိဉ္စိ ဒုက္ခံ ဝေဒနန်”တိ? ထေရော အာဟ—  “ကိဉ္စိ ဝေဒေတိ, ကိဉ္စိ န ဝေဒေတီ”တိ. “ကိံ ဝေဒေတိ, ကိံ န ဝေဒေတီ”တိ? “ကာယိကံ, မဟာရာဇ, ဝေဒနံ ဝေဒေတိ, စေတသိကံ ဝေဒနံ န ဝေဒေတီ”တိ. “ကထံ, ဘန္တေ, ကာယိကံ ဝေဒနံ ဝေဒေတိ, ကထံ စေတသိကံ ဝေဒနံ န ဝေဒေတီ”တိ? “ယော ဟေတု ယော ပစ္စယော ကာယိကာယ ဒုက္ခဝေဒနာယ ဥပ္ပတ္တိယာ, တဿ ဟေတုဿ တဿ ပစ္စယဿ အနုပရမာ ကာယိကံ ဒုက္ခဝေဒနံ ဝေဒေတိ, ယော ဟေတု ယော ပစ္စယော စေတသိကာယ ဒုက္ခဝေဒနာယ ဥပ္ပတ္တိယာ, တဿ ဟေတုဿ တဿ ပစ္စယဿ ဥပရမာ စေတသိကံ ဒုက္ခဝေဒနံ န ဝေဒေတိ. ဘာသိတမ္ပေတံ, မဟာရာဇ, ဘဂဝတာ—  ‘သော ဧကံ ဝေဒနံ ဝေဒေတိ ကာယိကံ န စေတသိကန်’”တိ.
</Paragraph>

<Paragraph number="198" book="mi">
“ဘန္တေ နာဂသေန, ယော ဒုက္ခံ ဝေဒနံ ဝေဒေတိ, ကသ္မာ သော န ပရိနိဗ္ဗာယတီ”တိ? “နတ္ထိ, မဟာရာဇ, အရဟတော အနုနယော ဝါ ပဋိဃော ဝါ, န စ အရဟန္တော အပက္ကံ ပါတေန္တိ ပရိပါကံ အာဂမေန္တိ ပဏ္ဍိတာ. ဘာသိတမ္ပေတံ, မဟာရာဇ, ထေရေန သာရိပုတ္တေန ဓမ္မသေနာပတိနာ—
</Paragraph>

<Paragraph number="199" type="verses" book="mi">
_‘နာဘိနန္ဒာမိ မရဏံ,_  
_နာဘိနန္ဒာမိ ဇီဝိတံ;_  
_ကာလဉ္စ ပဋိကင်္ခါမိ,_  
_နိဗ္ဗိသံ ဘတကော ယထာ._  

</Paragraph>

<Paragraph number="200" type="verses" book="mi">
_နာဘိနန္ဒာမိ မရဏံ,_  
_နာဘိနန္ဒာမိ ဇီဝိတံ;_  
_ကာလဉ္စ ပဋိကင်္ခါမိ,_  
_သမ္ပဇာနော ပတိဿတော’”တိ._  

</Paragraph>

<Paragraph number="201" book="mi">
“ကလ္လောသိ, ဘန္တေ နာဂသေနာ”တိ.

</Paragraph>
</Division>

<Paragraph number="202" type="center" book="mi">
ပဋိသန္ဒဟနပုဂ္ဂလဝေဒိယနပဉှော စတုတ္ထော.
</Paragraph>