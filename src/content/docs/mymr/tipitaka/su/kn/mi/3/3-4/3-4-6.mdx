---
title: "3.4.6 နေရယိကဂ္ဂိဥဏှဘာဝပဉှ"
tableOfContents: false
sidebar:
  order: 6
type: "tipitaka"
basket: "su"
book: "mi"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="68" book="mi" e="ch" v="28">

<Paragraph number="340" book="mi">
ရာဇာ အာဟ—  “ဘန္တေ နာဂသေန, တုမှေ ဘဏထ—  ‘ပါကတိကအဂ္ဂိတော နေရယိကော အဂ္ဂိ မဟာဘိတာပတရော ဟောတိ, ခုဒ္ဒကောပိ ပါသာဏော ပါကတိကေ အဂ္ဂိမှိ ပက္ခိတ္တော ဒိဝသမ္ပိ ပစ္စမာနော န ဝိလယံ ဂစ္ဆတိ, ကူဋာဂါရမတ္တောပိ ပါသာဏော နေရယိကဂ္ဂိမှိ ပက္ခိတ္တော ခဏေန ဝိလယံ ဂစ္ဆတီ’တိ, ဧတံ ဝစနံ န သဒ္ဒဟာမိ, ဧဝဉ္စ ပန ဝဒေထ ‘ယေ စ တတ္ထ ဥပ္ပန္နာ သတ္တာ, တေ အနေကာနိပိ ဝဿသဟဿာနိ နိရယေ ပစ္စမာနာ န ဝိလယံ ဂစ္ဆန္တီ’တိ, တမ္ပိ ဝစနံ န သဒ္ဒဟာမီ”တိ.
</Paragraph>

<Paragraph number="341" book="mi">
ထေရော အာဟ—  “တံ ကိံ မညသိ, မဟာရာဇ, ယာ တာ သန္တိ မကရိနိယောပိ သုသုမာရိနိယောပိ ကစ္ဆပိနိယောပိ မောရိနိယောပိ ကပေါတိနိယောပိ, ကိံ နု တာ ကက္ခဠာနိ ပါသာဏာနိ သက္ခရာယော စ ခါဒန္တီ”တိ? “အာမ, ဘန္တေ, ခါဒန္တီ”တိ. “ကိံ ပန တာနိ တာသံ ကုစ္ဆိယံ ကောဋ္ဌဗ္ဘန္တရဂတာနိ ဝိလယံ ဂစ္ဆန္တီ”တိ? “အာမ, ဘန္တေ, ဝိလယံ ဂစ္ဆန္တီ”တိ. “ယော ပန တာသံ ကုစ္ဆိယံ ဂဗ္ဘော, သောပိ ဝိလယံ ဂစ္ဆတီ”တိ? “န ဟိ, ဘန္တေ”တိ. “ကေန ကာရဏေနာ”တိ? “မညာမိ, ဘန္တေ, ကမ္မာဓိကတေန န ဝိလယံ ဂစ္ဆတီ”တိ. “ဧဝမေဝ ခေါ, မဟာရာဇ, ကမ္မာဓိကတေန နေရယိကာ သတ္တာ အနေကာနိပိ ဝဿသဟဿာနိ နိရယေ ပစ္စမာနာ န ဝိလယံ ဂစ္ဆန္တိ. ဘာသိတမ္ပေတံ, မဟာရာဇ, ဘဂဝတာ—  ‘သော န တာဝ ကာလံ ကရောတိ, ယာဝ န တံ ပါပကမ္မံ ဗျန္တီဟောတီ’”တိ.
</Paragraph>

<Paragraph number="342" book="mi">
“ဘိယျော ဩပမ္မံ ကရောဟီ”တိ. “တံ ကိံ မညသိ, မဟာရာဇ, ယာ တာ သန္တိ သီဟိနိယောပိ ဗျဂ္ဃိနိယောပိ ဒီပိနိယောပိ ကုက္ကုရိနိယောပိ, ကိံ နု တာ ကက္ခဠာနိ အဋ္ဌိကာနိ မံသာနိ ခါဒန္တီ”တိ? “အာမ, ဘန္တေ, ခါဒန္တီ”တိ. “ကိံ ပန တာနိ တာသံ ကုစ္ဆိယံ ကောဋ္ဌဗ္ဘန္တရဂတာနိ ဝိလယံ ဂစ္ဆန္တီ”တိ? “အာမ, ဘန္တေ, ဝိလယံ ဂစ္ဆန္တီ”တိ. “ယော ပန တာသံ ကုစ္ဆိယံ ဂဗ္ဘော, သောပိ ဝိလယံ ဂစ္ဆတီ”တိ? “န ဟိ, ဘန္တေ”တိ. “ကေန ကာရဏေနာ”တိ? “မညာမိ, ဘန္တေ, ကမ္မာဓိကတေန န ဝိလယံ ဂစ္ဆတီ”တိ. “ဧဝမေဝ ခေါ, မဟာရာဇ, ကမ္မာဓိကတေန နေရယိကာ သတ္တာ အနေကာနိပိ ဝဿသဟဿာနိ နိရယေ ပစ္စမာနာ န ဝိလယံ ဂစ္ဆန္တီ”တိ.
</Paragraph>

<Paragraph number="343" book="mi">
“ဘိယျော ဩပမ္မံ ကရောဟီ”တိ. “တံ ကိံ မညသိ, မဟာရာဇ, ယာ တာ သန္တိ ယောနကသုခုမာလိနိယောပိ ခတ္တိယသုခုမာလိနိယောပိ ဗြာဟ္မဏသုခုမာလိနိယောပိ ဂဟပတိသုခုမာလိနိယောပိ, ကိံ နု တာ ကက္ခဠာနိ ခဇ္ဇကာနိ မံသာနိ ခါဒန္တီ”တိ? “အာမ, ဘန္တေ, ခါဒန္တီ”တိ. “ကိံ ပန တာနိ တာသံ ကုစ္ဆိယံ ကောဋ္ဌဗ္ဘန္တရဂတာနိ ဝိလယံ ဂစ္ဆန္တီ”တိ? “အာမ, ဘန္တေ, ဝိလယံ ဂစ္ဆန္တီ”တိ. “ယော ပန တာသံ ကုစ္ဆိယံ ဂဗ္ဘော သောပိ ဝိလယံ ဂစ္ဆတီ”တိ? “န ဟိ, ဘန္တေ”တိ. “ကေန ကာရဏေနာ”တိ? “မညာမိ, ဘန္တေ, ကမ္မာဓိကတေန န ဝိလယံ ဂစ္ဆတီ”တိ. “ဧဝမေဝ ခေါ, မဟာရာဇ, ကမ္မာဓိကတေန နေရယိကာ သတ္တာ အနေကာနိပိ ဝဿသဟဿာနိ နိရယေ ပစ္စမာနာ န ဝိလယံ ဂစ္ဆန္တိ. ဘာသိတမ္ပေတံ, မဟာရာဇ, ဘဂဝတာ—  ‘သော န တာဝ ကာလံ ကရောတိ, ယာဝ န တံ ပါပကမ္မံ ဗျန္တီဟောတီ’”တိ.
</Paragraph>

<Paragraph number="344" book="mi">
“ကလ္လောသိ, ဘန္တေ နာဂသေနာ”တိ.

</Paragraph>
</Division>

<Paragraph number="345" type="center" book="mi">
နေရယိကဂ္ဂိဥဏှဘာဝပဉှော ဆဋ္ဌော.
</Paragraph>