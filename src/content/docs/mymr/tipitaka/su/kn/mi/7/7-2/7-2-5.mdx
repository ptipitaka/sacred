---
title: "7.2.5 နာဝင်္ဂပဉှ"
tableOfContents: false
sidebar:
  order: 6
type: "tipitaka"
basket: "su"
book: "mi"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="239" book="mi">

<Paragraph number="1725" book="mi">
“ဘန္တေ နာဂသေန, ‘နာဝါယ တီဏိ အင်္ဂါနိ ဂဟေတဗ္ဗာနီ’တိ ယံ ဝဒေသိ, ကတမာနိ တာနိ တီဏိ အင်္ဂါနိ ဂဟေတဗ္ဗာနီ”တိ? “ယထာ, မဟာရာဇ, နာဝါ ဗဟုဝိဓဒါရုသင်္ဃာဋသမဝါယေန ဗဟုမ္ပိ ဇနံ တာရယတိ; ဧဝမေဝ ခေါ, မဟာရာဇ, ယောဂိနာ ယောဂါဝစရေန အာစာရသီလဂုဏဝတ္တပ္ပဋိဝတ္တဗဟုဝိဓဓမ္မသင်္ဃာဋသမဝါယေန သဒေဝကော လောကော တာရယိတဗ္ဗော. ဣဒံ, မဟာရာဇ, နာဝါယ ပဌမံ အင်္ဂံ ဂဟေတဗ္ဗံ.
</Paragraph>

<Paragraph number="1726" book="mi">
ပုန စပရံ, မဟာရာဇ, နာဝါ ဗဟုဝိဓဦမိတ္ထနိတဝေဂဝိသဋမာဝဋ္ဋဝေဂံ သဟတိ; ဧဝမေဝ ခေါ, မဟာရာဇ, ယောဂိနာ ယောဂါဝစရေန ဗဟုဝိဓကိလေသဦမိဝေဂံ လာဘသက္ကာရယသသိလောကပူဇနဝန္ဒနာ ပရကုလေသု နိန္ဒာပသံသာသုခဒုက္ခသမ္မာနနဝိမာနနဗဟုဝိဓဒေါသဦမိဝေဂဉ္စ သဟိတဗ္ဗံ. ဣဒံ, မဟာရာဇ, နာဝါယ ဒုတိယံ အင်္ဂံ ဂဟေတဗ္ဗံ.
</Paragraph>

<Paragraph number="1727" book="mi">
ပုန စပရံ, မဟာရာဇ, နာဝါ အပရိမိတမနန္တမပါရမက္ခောဘိတဂမ္ဘီရေ မဟတိမဟာဃောသေ တိမိတိမိင်္ဂလမကရမစ္ဆဂဏာကုလေ မဟတိမဟာသမုဒ္ဒေ စရတိ; ဧဝမေဝ ခေါ, မဟာရာဇ, ယောဂိနာ ယောဂါဝစရေန တိပရိဝဋ္ဋဒွါဒသာကာရစတုသစ္စာဘိသမယပ္ပဋိဝေဓေ မာနသံ သဉ္စာရယိတဗ္ဗံ. ဣဒံ, မဟာရာဇ, နာဝါယ တတိယံ အင်္ဂံ ဂဟေတဗ္ဗံ. ဘာသိတမ္ပေတံ, မဟာရာဇ, ဘဂဝတာ ဒေဝါတိဒေဝေန သံယုတ္တနိကာယဝရေ သစ္စသံယုတ္တေ—
</Paragraph>

<Paragraph number="1728" book="mi">
‘ဝိတက္ကေန္တာ စ ခေါ တုမှေ, ဘိက္ခဝေ, “ဣဒံ ဒုက္ခန်”တိ ဝိတက္ကေယျာထ, “အယံ ဒုက္ခသမုဒယော”တိ ဝိတက္ကေယျာထ, “အယံ ဒုက္ခနိရောဓော”တိ ဝိတက္ကေယျာထ, “အယံ ဒုက္ခနိရောဓဂါမိနီ ပဋိပဒါ”တိ ဝိတက္ကေယျာထာ’”တိ.

</Paragraph>
</Division>

<Paragraph number="1729" type="center" book="mi">
နာဝင်္ဂပဉှော ပဉ္စမော.
</Paragraph>