---
title: "22.1.2 မဟာဇနကဇာတက"
tableOfContents: false
sidebar:
  order: 3
type: "tipitaka"
basket: "su"
book: "ja2"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="123" book="ja2">

<Paragraph number="1438" type="verses" book="ja2">
_“ကောယံ မဇ္ဈေ သမုဒ္ဒသ္မိံ,_  
_အပဿံ တီရမာယုဟေ;_  
_ကံ တွံ အတ္ထဝသံ ဉတွာ,_  
_ဧဝံ ဝါယမသေ ဘုသံ”._  

</Paragraph>

</Division>
<Division number="124" book="ja2">

<Paragraph number="1439" type="verses" book="ja2">
_“နိသမ္မ ဝတ္တံ လောကဿ,_  
_ဝါယာမဿ စ ဒေဝတေ;_  
_တသ္မာ မဇ္ဈေ သမုဒ္ဒသ္မိံ,_  
_အပဿံ တီရမာယုဟေ”._  

</Paragraph>

</Division>
<Division number="125" book="ja2">

<Paragraph number="1440" type="verses" book="ja2">
_“ဂမ္ဘီရေ အပ္ပမေယျသ္မိံ,_  
_တီရံ ယဿ န ဒိဿတိ;_  
_မောဃော တေ ပုရိသဝါယာမော,_  
_အပ္ပတွာဝ မရိဿသိ”._  

</Paragraph>

</Division>
<Division number="126" book="ja2">

<Paragraph number="1441" type="verses" book="ja2">
_“အနဏော ဉာတိနံ ဟောတိ,_  
_ဒေဝါနံ ပိတုနဉ္စ သော;_  
_ကရံ ပုရိသကိစ္စာနိ,_  
_န စ ပစ္ဆာနုတပ္ပတိ”._  

</Paragraph>

</Division>
<Division number="127" book="ja2">

<Paragraph number="1442" type="verses" book="ja2">
_“အပါရနေယျံ ယံ ကမ္မံ,_  
_အဖလံ ကိလမထုဒ္ဒယံ;_  
_တတ္ထ ကော ဝါယမေနတ္ထော,_  
_မစ္စု ယဿာဘိနိပ္ပတံ”._  

</Paragraph>

</Division>
<Division number="128" book="ja2">

<Paragraph number="1443" type="verses" book="ja2">
_“အပါရနေယျမစ္စန္တံ,_  
_ယော ဝိဒိတွာန ဒေဝတေ;_  
_န ရက္ခေ အတ္တနော ပါဏံ,_  
_ဇညာ သော ယဒိ ဟာပယေ._  

</Paragraph>

</Division>
<Division number="129" book="ja2">

<Paragraph number="1444" type="verses" book="ja2">
_အဓိပ္ပါယဖလံ ဧကေ,_  
_အသ္မိံ လောကသ္မိ ဒေဝတေ;_  
_ပယောဇယန္တိ ကမ္မာနိ,_  
_တာနိ ဣဇ္ဈန္တိ ဝါ န ဝါ._  

</Paragraph>

</Division>
<Division number="130" book="ja2">

<Paragraph number="1445" type="verses" book="ja2">
_သန္ဒိဋ္ဌိကံ ကမ္မဖလံ,_  
_နနု ပဿသိ ဒေဝတေ;_  
_သန္နာ အညေ တရာမဟံ,_  
_တဉ္စ ပဿာမိ သန္တိကေ._  

</Paragraph>

</Division>
<Division number="131" book="ja2">

<Paragraph number="1446" type="verses" book="ja2">
_သော အဟံ ဝါယမိဿာမိ,_  
_ယထာသတ္တိ ယထာဗလံ;_  
_ဂစ္ဆံ ပါရံ သမုဒ္ဒဿ,_  
_ကဿံ ပုရိသကာရိယံ”._  

</Paragraph>

</Division>
<Division number="132" book="ja2">

<Paragraph number="1447" type="verses" book="ja2">
_“ယော တွံ ဧဝံ ဂတေ ဩဃေ,_  
_အပ္ပမေယျေ မဟဏ္ဏဝေ;_  
_ဓမ္မဝါယာမသမ္ပန္နော,_  
_ကမ္မုနာ နာဝသီဒသိ;_  
_သော တွံ တတ္ထေဝ ဂစ္ဆာဟိ,_  
_ယတ္ထ တေ နိရတော မနော._  

</Paragraph>

<Paragraph number="1448" type="verses" book="ja2">
_သုရိယုဂ္ဂမနေ နိဓိ,_  
_အထော ဩဂ္ဂမနေ နိဓိ;_  
_အန္တော နိဓိ ဗဟိ နိဓိ,_  
_န အန္တော န ဗဟိ နိဓိ._  

</Paragraph>

<Paragraph number="1449" type="verses" book="ja2">
_အာရောဟနေ မဟာနိဓိ,_  
_အထော ဩရောဟနေ နိဓိ;_  
_စတူသု မဟာသာလေသု,_  
_သမန္တာ ယောဇနေ နိဓိ._  

</Paragraph>

<Paragraph number="1450" type="verses" book="ja2">
_ဒန္တဂ္ဂေသု မဟာနိဓိ,_  
_ဗာလဂ္ဂေသု စ ကေပုကေ;_  
_ရုက္ခဂ္ဂေသု မဟာနိဓိ,_  
_သောဠသေတေ မဟာနိဓီ;_  
_သဟဿထာမော ပလ္လင်္ကော,_  
_သီဝလာရာဓနေန စ._  

</Paragraph>

</Division>
<Division number="133" book="ja2">

<Paragraph number="1451" type="verses" book="ja2">
_အာသီသေထေဝ ပုရိသော,_  
_န နိဗ္ဗိန္ဒေယျ ပဏ္ဍိတော;_  
_ပဿာမိ ဝေါဟံ အတ္တာနံ,_  
_ယထာ ဣစ္ဆိံ တထာ အဟု._  

</Paragraph>

</Division>
<Division number="134" book="ja2">

<Paragraph number="1452" type="verses" book="ja2">
_အာသီသေထေဝ ပုရိသော,_  
_န နိဗ္ဗိန္ဒေယျ ပဏ္ဍိတော;_  
_ပဿာမိ ဝေါဟံ အတ္တာနံ,_  
ဥဒကာ ထလမုဗ္ဘတံ._  

</Paragraph>

</Division>
<Division number="135" book="ja2">

<Paragraph number="1453" type="verses" book="ja2">
_ဝါယမေထေဝ ပုရိသော,_  
_န နိဗ္ဗိန္ဒေယျ ပဏ္ဍိတော;_  
_ပဿာမိ ဝေါဟံ အတ္တာနံ,_  
_ယထာ ဣစ္ဆိံ တထာ အဟု._  

</Paragraph>

</Division>
<Division number="136" book="ja2">

<Paragraph number="1454" type="verses" book="ja2">
_ဝါယမေထေဝ ပုရိသော,_  
_န နိဗ္ဗိန္ဒေယျ ပဏ္ဍိတော;_  
_ပဿာမိ ဝေါဟံ အတ္တာနံ,_  
ဥဒကာ ထလမုဗ္ဘတံ._  

</Paragraph>

</Division>
<Division number="137" book="ja2">

<Paragraph number="1455" type="verses" book="ja2">
_ဒုက္ခူပနီတောပိ နရော သပညော,_  
_အာသံ န ဆိန္ဒေယျ သုခါဂမာယ;_  
_ဗဟူ ဟိ ဖဿာ အဟိတာ ဟိတာ စ,_  
_အဝိတက္ကိတာ မစ္စုမုပဗ္ဗဇန္တိ._  

</Paragraph>

</Division>
<Division number="138" book="ja2">

<Paragraph number="1456" type="verses" book="ja2">
_အစိန္တိတမ္ပိ ဘဝတိ,_  
_စိန္တိတမ္ပိ ဝိနဿတိ;_  
_န ဟိ စိန္တာမယာ ဘောဂါ,_  
ဣတ္ထိယာ ပုရိသဿ ဝါ”._  

</Paragraph>

</Division>
<Division number="139" book="ja2">

<Paragraph number="1457" type="verses" book="ja2">
_“အပေါရာဏံ ဝတ ဘော ရာဇာ,_  
_သဗ္ဗဘုမ္မော ဒိသမ္ပတိ;_  
_နာဇ္ဇ နစ္စေ နိသာမေတိ,_  
_န ဂီတေ ကုရုတေ မနော._  

</Paragraph>

</Division>
<Division number="140" book="ja2">

<Paragraph number="1458" type="verses" book="ja2">
_န မိဂေ နပိ ဥယျာနေ,_  
_နပိ ဟံသေ ဥဒိက္ခတိ;_  
_မူဂေါဝ တုဏှိမာသီနော,_  
_န အတ္ထမနုသာသတိ”._  

</Paragraph>

</Division>
<Division number="141" book="ja2">

<Paragraph number="1459" type="verses" book="ja2">
_“သုခကာမာ ရဟောသီလာ,_  
_ဝဓဗန္ဓာ ဥပါရတာ;_  
_ကဿ နု အဇ္ဇ အာရာမေ,_  
_ဒဟရာ ဝုဒ္ဓါ စ အစ္ဆရေ._  

</Paragraph>

</Division>
<Division number="142" book="ja2">

<Paragraph number="1460" type="verses" book="ja2">
_အတိက္ကန္တဝနထာ ဓီရာ,_  
_နမော တေသံ မဟေသိနံ;_  
_ယေ ဥဿုကမှိ လောကမှိ,_  
_ဝိဟရန္တိ မနုဿုကာ._  

</Paragraph>

</Division>
<Division number="143" book="ja2">

<Paragraph number="1461" type="verses" book="ja2">
_တေ ဆေတွာ မစ္စုနော ဇာလံ,_  
_တတံ မာယာဝိနော ဒဠံ;_  
_ဆိန္နာလယတ္တာ ဂစ္ဆန္တိ,_  
_ကော တေသံ ဂတိမာပယေ._  

</Paragraph>

</Division>
<Division number="144" book="ja2">

<Paragraph number="1462" type="verses" book="ja2">
_ကဒါဟံ မိထိလံ ဖီတံ,_  
_ဝိဘတ္တံ ဘာဂသော မိတံ;_  
_ပဟာယ ပဗ္ဗဇိဿာမိ,_  
_တံ ကုဒါဿု ဘဝိဿတိ._  

</Paragraph>

</Division>
<Division number="145" book="ja2">

<Paragraph number="1463" type="verses" book="ja2">
_ကဒါဟံ မိထိလံ ဖီတံ,_  
_ဝိသာလံ သဗ္ဗတောပဘံ;_  
_ပဟာယ ပဗ္ဗဇိဿာမိ,_  
_တံ ကုဒါဿု ဘဝိဿတိ._  

</Paragraph>

</Division>
<Division number="146" book="ja2">

<Paragraph number="1464" type="verses" book="ja2">
_ကဒါဟံ မိထိလံ ဖီတံ,_  
_ဗဟုပါကာရတောရဏံ;_  
_ပဟာယ ပဗ္ဗဇိဿာမိ,_  
_တံ ကုဒါဿု ဘဝိဿတိ._  

</Paragraph>

</Division>
<Division number="147" book="ja2">

<Paragraph number="1465" type="verses" book="ja2">
_ကဒါဟံ မိထိလံ ဖီတံ,_  
_ဒဠှမဋ္ဋာလကောဋ္ဌကံ;_  
_ပဟာယ ပဗ္ဗဇိဿာမိ,_  
_တံ ကုဒါဿု ဘဝိဿတိ._  

</Paragraph>

</Division>
<Division number="148" book="ja2">

<Paragraph number="1466" type="verses" book="ja2">
_ကဒါဟံ မိထိလံ ဖီတံ,_  
_သုဝိဘတ္တံ မဟာပထံ;_  
_ပဟာယ ပဗ္ဗဇိဿာမိ,_  
_တံ ကုဒါဿု ဘဝိဿတိ._  

</Paragraph>

</Division>
<Division number="149" book="ja2">

<Paragraph number="1467" type="verses" book="ja2">
_ကဒါဟံ မိထိလံ ဖီတံ,_  
_သုဝိဘတ္တန္တရာပဏံ;_  
_ပဟာယ ပဗ္ဗဇိဿာမိ,_  
_တံ ကုဒါဿု ဘဝိဿတိ._  

</Paragraph>

</Division>
<Division number="150" book="ja2">

<Paragraph number="1468" type="verses" book="ja2">
_ကဒါဟံ မိထိလံ ဖီတံ,_  
_ဂဝဿရထပီဠိတံ;_  
_ပဟာယ ပဗ္ဗဇိဿာမိ,_  
_တံ ကုဒါဿု ဘဝိဿတိ._  

</Paragraph>

</Division>
<Division number="151" book="ja2">

<Paragraph number="1469" type="verses" book="ja2">
_ကဒါဟံ မိထိလံ ဖီတံ,_  
_အာရာမဝနမာလိနိံ;_  
_ပဟာယ ပဗ္ဗဇိဿာမိ,_  
_တံ ကုဒါဿု ဘဝိဿတိ._  

</Paragraph>

</Division>
<Division number="152" book="ja2">

<Paragraph number="1470" type="verses" book="ja2">
_ကဒါဟံ မိထိလံ ဖီတံ,_  
ဥယျာနဝနမာလိနိံ;_  
_ပဟာယ ပဗ္ဗဇိဿာမိ,_  
_တံ ကုဒါဿု ဘဝိဿတိ._  

</Paragraph>

</Division>
<Division number="153" book="ja2">

<Paragraph number="1471" type="verses" book="ja2">
_ကဒါဟံ မိထိလံ ဖီတံ,_  
_ပါသာဒဝနမာလိနိံ;_  
_ပဟာယ ပဗ္ဗဇိဿာမိ,_  
_တံ ကုဒါဿု ဘဝိဿတိ._  

</Paragraph>

</Division>
<Division number="154" book="ja2">

<Paragraph number="1472" type="verses" book="ja2">
_ကဒါဟံ မိထိလံ ဖီတံ,_  
_တိပုရံ ရာဇဗန္ဓုနိံ;_  
_မာပိတံ သောမနဿေန,_  
_ဝေဒေဟေန ယသဿိနာ;_  
_ပဟာယ ပဗ္ဗဇိဿာမိ,_  
_တံ ကုဒါဿု ဘဝိဿတိ._  

</Paragraph>

</Division>
<Division number="155" book="ja2">

<Paragraph number="1473" type="verses" book="ja2">
_ကဒါဟံ ဝေဒေဟေ ဖီတေ,_  
_နိစိတေ ဓမ္မရက္ခိတေ;_  
_ပဟာယ ပဗ္ဗဇိဿာမိ,_  
_တံ ကုဒါဿု ဘဝိဿတိ._  

</Paragraph>

</Division>
<Division number="156" book="ja2">

<Paragraph number="1474" type="verses" book="ja2">
_ကဒါဟံ ဝေဒေဟေ ဖီတေ,_  
_အဇေယျေ ဓမ္မရက္ခိတေ;_  
_ပဟာယ ပဗ္ဗဇိဿာမိ,_  
_တံ ကုဒါဿု ဘဝိဿတိ._  

</Paragraph>

</Division>
<Division number="157" book="ja2">

<Paragraph number="1475" type="verses" book="ja2">
_ကဒါဟံ အန္တေပုရံ ရမ္မံ,_  
_ဝိဘတ္တံ ဘာဂသော မိတံ;_  
_ပဟာယ ပဗ္ဗဇိဿာမိ,_  
_တံ ကုဒါဿု ဘဝိဿတိ._  

</Paragraph>

</Division>
<Division number="158" book="ja2">

<Paragraph number="1476" type="verses" book="ja2">
_ကဒါဟံ အန္တေပုရံ ရမ္မံ,_  
_သုဓာမတ္တိကလေပနံ;_  
_ပဟာယ ပဗ္ဗဇိဿာမိ,_  
_တံ ကုဒါဿု ဘဝိဿတိ._  

</Paragraph>

</Division>
<Division number="159" book="ja2">

<Paragraph number="1477" type="verses" book="ja2">
_ကဒါဟံ အန္တေပုရံ ရမ္မံ,_  
_သုစိဂန္ဓံ မနောရမံ;_  
_ပဟာယ ပဗ္ဗဇိဿာမိ,_  
_တံ ကုဒါဿု ဘဝိဿတိ._  

</Paragraph>

</Division>
<Division number="160" book="ja2">

<Paragraph number="1478" type="verses" book="ja2">
_ကဒါဟံ ကူဋာဂါရေ စ,_  
_ဝိဘတ္တေ ဘာဂသော မိတေ;_  
_ပဟာယ ပဗ္ဗဇိဿာမိ,_  
_တံ ကုဒါဿု ဘဝိဿတိ._  

</Paragraph>

</Division>
<Division number="161" book="ja2">

<Paragraph number="1479" type="verses" book="ja2">
_ကဒါဟံ ကူဋာဂါရေ စ,_  
_သုဓာမတ္တိကလေပနေ;_  
_ပဟာယ ပဗ္ဗဇိဿာမိ,_  
_တံ ကုဒါဿု ဘဝိဿတိ._  

</Paragraph>

</Division>
<Division number="162" book="ja2">

<Paragraph number="1480" type="verses" book="ja2">
_ကဒါဟံ ကူဋာဂါရေ စ,_  
_သုစိဂန္ဓေ မနောရမေ;_  
_ပဟာယ ပဗ္ဗဇိဿာမိ,_  
_တံ ကုဒါဿု ဘဝိဿတိ._  

</Paragraph>

</Division>
<Division number="163" book="ja2">

<Paragraph number="1481" type="verses" book="ja2">
_ကဒါဟံ ကူဋာဂါရေ စ,_  
_လိတ္တေ စန္ဒနဖောသိတေ;_  
_ပဟာယ ပဗ္ဗဇိဿာမိ,_  
_တံ ကုဒါဿု ဘဝိဿတိ._  

</Paragraph>

</Division>
<Division number="164" book="ja2">

<Paragraph number="1482" type="verses" book="ja2">
_ကဒါဟံ သောဏ္ဏပလ္လင်္ကေ,_  
_ဂေါနကေ စိတ္တသန္ထတေ;_  
_ပဟာယ ပဗ္ဗဇိဿာမိ,_  
_တံ ကုဒါဿု ဘဝိဿတိ._  

</Paragraph>

</Division>
<Division number="165" book="ja2">

<Paragraph number="1483" type="verses" book="ja2">
_ကဒါဟံ မဏိပလ္လင်္ကေ,_  
_ဂေါနကေ စိတ္တသန္ထတေ;_  
_ပဟာယ ပဗ္ဗဇိဿာမိ,_  
_တံ ကုဒါဿု ဘဝိဿတိ._  

</Paragraph>

</Division>
<Division number="166" book="ja2">

<Paragraph number="1484" type="verses" book="ja2">
_ကဒါဟံ ကပ္ပါသကောသေယျံ,_  
_ခေါမကောဋုမ္ဗရာနိ စ;_  
_ပဟာယ ပဗ္ဗဇိဿာမိ,_  
_တံ ကုဒါဿု ဘဝိဿတိ._  

</Paragraph>

</Division>
<Division number="167" book="ja2">

<Paragraph number="1485" type="verses" book="ja2">
_ကဒါဟံ ပေါက္ခရဏီ ရမ္မာ,_  
_စက္ကဝါကပကူဇိတာ;_  
_မန္ဒာလကေဟိ သဉ္ဆန္နာ,_  
_ပဒုမုပ္ပလကေဟိ စ;_  
_ပဟာယ ပဗ္ဗဇိဿာမိ,_  
_တံ ကုဒါဿု ဘဝိဿတိ._  

</Paragraph>

</Division>
<Division number="168" book="ja2">

<Paragraph number="1486" type="verses" book="ja2">
_ကဒါဟံ ဟတ္ထိဂုမ္ဗေ စ,_  
_သဗ္ဗာလင်္ကာရဘူသိတေ;_  
_သုဝဏ္ဏကစ္ဆေ မာတင်္ဂေ,_  
_ဟေမကပ္ပနဝါသသေ._  

</Paragraph>

</Division>
<Division number="169" book="ja2">

<Paragraph number="1487" type="verses" book="ja2">
_အာရူဠှေ ဂါမဏီယေဟိ,_  
_တောမရင်္ကုသပါဏိဘိ;_  
_ပဟာယ ပဗ္ဗဇိဿာမိ,_  
_တံ ကုဒါဿု ဘဝိဿတိ._  

</Paragraph>

</Division>
<Division number="170" book="ja2">

<Paragraph number="1488" type="verses" book="ja2">
_ကဒါဟံ အဿဂုမ္ဗေ စ,_  
_သဗ္ဗာလင်္ကာရဘူသိတေ;_  
_အာဇာနီယေဝ ဇာတိယာ,_  
_သိန္ဓဝေ သီဃဝါဟနေ._  

</Paragraph>

</Division>
<Division number="171" book="ja2">

<Paragraph number="1489" type="verses" book="ja2">
_အာရူဠှေ ဂါမဏီယေဟိ,_  
ဣလ္လိယာစာပဓာရိဘိ;_  
_ပဟာယ ပဗ္ဗဇိဿာမိ,_  
_တံ ကုဒါဿု ဘဝိဿတိ._  

</Paragraph>

</Division>
<Division number="172" book="ja2">

<Paragraph number="1490" type="verses" book="ja2">
_ကဒါဟံ ရထသေနိယော,_  
_သန္နဒ္ဓေ ဥဿိတဒ္ဓဇေ;_  
_ဒီပေ အထောပိ ဝေယျဂ္ဃေ,_  
_သဗ္ဗာလင်္ကာရဘူသိတေ._  

</Paragraph>

</Division>
<Division number="173" book="ja2">

<Paragraph number="1491" type="verses" book="ja2">
_အာရူဠှေ ဂါမဏီယေဟိ,_  
_စာပဟတ္ထေဟိ ဝမ္မိဘိ;_  
_ပဟာယ ပဗ္ဗဇိဿာမိ,_  
_တံ ကုဒါဿု ဘဝိဿတိ._  

</Paragraph>

</Division>
<Division number="174" book="ja2">

<Paragraph number="1492" type="verses" book="ja2">
_ကဒါဟံ သောဝဏ္ဏရထေ,_  
_သန္နဒ္ဓေ ဥဿိတဒ္ဓဇေ;_  
_ဒီပေ အထောပိ ဝေယျဂ္ဃေ,_  
_သဗ္ဗာလင်္ကာရဘူသိတေ._  

</Paragraph>

</Division>
<Division number="175" book="ja2">

<Paragraph number="1493" type="verses" book="ja2">
_အာရူဠှေ ဂါမဏီယေဟိ,_  
_စာပဟတ္ထေဟိ ဝမ္မိဘိ;_  
_ပဟာယ ပဗ္ဗဇိဿာမိ,_  
_တံ ကုဒါဿု ဘဝိဿတိ._  

</Paragraph>

</Division>
<Division number="176" book="ja2">

<Paragraph number="1494" type="verses" book="ja2">
_ကဒါဟံ သဇ္ဈုရထေ စ,_  
_သန္နဒ္ဓေ ဥဿိတဒ္ဓဇေ;_  
_ဒီပေ အထောပိ ဝေယျဂ္ဃေ,_  
_သဗ္ဗာလင်္ကာရဘူသိတေ._  

</Paragraph>

</Division>
<Division number="177" book="ja2">

<Paragraph number="1495" type="verses" book="ja2">
_အာရူဠှေ ဂါမဏီယေဟိ,_  
_စာပဟတ္ထေဟိ ဝမ္မိဘိ;_  
_ပဟာယ ပဗ္ဗဇိဿာမိ,_  
_တံ ကုဒါဿု ဘဝိဿတိ._  

</Paragraph>

</Division>
<Division number="178" book="ja2">

<Paragraph number="1496" type="verses" book="ja2">
_ကဒါဟံ အဿရထေ စ,_  
_သန္နဒ္ဓေ ဥဿိတဒ္ဓဇေ;_  
_ဒီပေ အထောပိ ဝေယျဂ္ဃေ,_  
_သဗ္ဗာလင်္ကာရဘူသိတေ._  

</Paragraph>

</Division>
<Division number="179" book="ja2">

<Paragraph number="1497" type="verses" book="ja2">
_အာရူဠှေ ဂါမဏီယေဟိ,_  
_စာပဟတ္ထေဟိ ဝမ္မိဘိ;_  
_ပဟာယ ပဗ္ဗဇိဿာမိ,_  
_တံ ကုဒါဿု ဘဝိဿတိ._  

</Paragraph>

</Division>
<Division number="180" book="ja2">

<Paragraph number="1498" type="verses" book="ja2">
_ကဒါဟံ ဩဋ္ဌရထေ စ,_  
_သန္နဒ္ဓေ ဥဿိတဒ္ဓဇေ;_  
_ဒီပေ အထောပိ ဝေယျဂ္ဃေ,_  
_သဗ္ဗာလင်္ကာရဘူသိတေ._  

</Paragraph>

</Division>
<Division number="181" book="ja2">

<Paragraph number="1499" type="verses" book="ja2">
_အာရူဠှေ ဂါမဏီယေဟိ,_  
_စာပဟတ္ထေဟိ ဝမ္မိဘိ;_  
_ပဟာယ ပဗ္ဗဇိဿာမိ,_  
_တံ ကုဒါဿု ဘဝိဿတိ._  

</Paragraph>

</Division>
<Division number="182" book="ja2">

<Paragraph number="1500" type="verses" book="ja2">
_ကဒါဟံ ဂေါဏရထေ စ,_  
_သန္နဒ္ဓေ ဥဿိတဒ္ဓဇေ;_  
_ဒီပေ အထောပိ ဝေယျဂ္ဃေ,_  
_သဗ္ဗာလင်္ကာရဘူသိတေ._  

</Paragraph>

</Division>
<Division number="183" book="ja2">

<Paragraph number="1501" type="verses" book="ja2">
_အာရူဠှေ ဂါမဏီယေဟိ,_  
_စာပဟတ္ထေဟိ ဝမ္မိဘိ;_  
_ပဟာယ ပဗ္ဗဇိဿာမိ,_  
_တံ ကုဒါဿု ဘဝိဿတိ._  

</Paragraph>

</Division>
<Division number="184" book="ja2">

<Paragraph number="1502" type="verses" book="ja2">
_ကဒါဟံ အဇရထေ စ,_  
_သန္နဒ္ဓေ ဥဿိတဒ္ဓဇေ;_  
_ဒီပေ အထောပိ ဝေယျဂ္ဃေ,_  
_သဗ္ဗာလင်္ကာရဘူသိတေ._  

</Paragraph>

</Division>
<Division number="185" book="ja2">

<Paragraph number="1503" type="verses" book="ja2">
_အာရူဠှေ ဂါမဏီယေဟိ,_  
_စာပဟတ္ထေဟိ ဝမ္မိဘိ;_  
_ပဟာယ ပဗ္ဗဇိဿာမိ,_  
_တံ ကုဒါဿု ဘဝိဿတိ._  

</Paragraph>

</Division>
<Division number="186" book="ja2">

<Paragraph number="1504" type="verses" book="ja2">
_ကဒါဟံ မေဏ္ဍရထေ စ,_  
_သန္နဒ္ဓေ ဥဿိတဒ္ဓဇေ;_  
_ဒီပေ အထောပိ ဝေယျဂ္ဃေ,_  
_သဗ္ဗာလင်္ကာရဘူသိတေ._  

</Paragraph>

</Division>
<Division number="187" book="ja2">

<Paragraph number="1505" type="verses" book="ja2">
_အာရူဠှေ ဂါမဏီယေဟိ,_  
_စာပဟတ္ထေဟိ ဝမ္မိဘိ;_  
_ပဟာယ ပဗ္ဗဇိဿာမိ,_  
_တံ ကုဒါဿု ဘဝိဿတိ._  

</Paragraph>

</Division>
<Division number="188" book="ja2">

<Paragraph number="1506" type="verses" book="ja2">
_ကဒါဟံ မိဂရထေ စ,_  
_သန္နဒ္ဓေ ဥဿိတဒ္ဓဇေ;_  
_ဒီပေ အထောပိ ဝေယျဂ္ဃေ,_  
_သဗ္ဗာလင်္ကာရဘူသိတေ._  

</Paragraph>

</Division>
<Division number="189" book="ja2">

<Paragraph number="1507" type="verses" book="ja2">
_အာရူဠှေ ဂါမဏီယေဟိ,_  
_စာပဟတ္ထေဟိ ဝမ္မိဘိ;_  
_ပဟာယ ပဗ္ဗဇိဿာမိ,_  
_တံ ကုဒါဿု ဘဝိဿတိ._  

</Paragraph>

</Division>
<Division number="190" book="ja2">

<Paragraph number="1508" type="verses" book="ja2">
_ကဒါဟံ ဟတ္ထာရောဟေ စ,_  
_သဗ္ဗာလင်္ကာရဘူသိတေ;_  
_နီလဝမ္မဓရေ သူရေ,_  
_တောမရင်္ကုသပါဏိနေ;_  
_ပဟာယ ပဗ္ဗဇိဿာမိ,_  
_တံ ကုဒါဿု ဘဝိဿတိ._  

</Paragraph>

</Division>
<Division number="191" book="ja2">

<Paragraph number="1509" type="verses" book="ja2">
_ကဒါဟံ အဿာရောဟေ စ,_  
_သဗ္ဗာလင်္ကာရဘူသိတေ;_  
_နီလဝမ္မဓရေ သူရေ,_  
ဣလ္လိယာစာပဓာရိနေ;_  
_ပဟာယ ပဗ္ဗဇိဿာမိ,_  
_တံ ကုဒါဿု ဘဝိဿတိ._  

</Paragraph>

</Division>
<Division number="192" book="ja2">

<Paragraph number="1510" type="verses" book="ja2">
_ကဒါဟံ ရထာရောဟေ စ,_  
_သဗ္ဗာလင်္ကာရဘူသိတေ;_  
_နီလဝမ္မဓရေ သူရေ,_  
_စာပဟတ္ထေ ကလာပိနေ;_  
_ပဟာယ ပဗ္ဗဇိဿာမိ,_  
_တံ ကုဒါဿု ဘဝိဿတိ._  

</Paragraph>

</Division>
<Division number="193" book="ja2">

<Paragraph number="1511" type="verses" book="ja2">
_ကဒါဟံ ဓနုဂ္ဂဟေ စ,_  
_သဗ္ဗာလင်္ကာရဘူသိတေ;_  
_နီလဝမ္မဓရေ သူရေ,_  
_စာပဟတ္ထေ ကလာပိနေ;_  
_ပဟာယ ပဗ္ဗဇိဿာမိ,_  
_တံ ကုဒါဿု ဘဝိဿတိ._  

</Paragraph>

</Division>
<Division number="194" book="ja2">

<Paragraph number="1512" type="verses" book="ja2">
_ကဒါဟံ ရာဇပုတ္တေ စ,_  
_သဗ္ဗာလင်္ကာရဘူသိတေ;_  
_စိတြဝမ္မဓရေ သူရေ,_  
_ကဉ္စနာဝေဠဓာရိနေ;_  
_ပဟာယ ပဗ္ဗဇိဿာမိ,_  
_တံ ကုဒါဿု ဘဝိဿတိ._  

</Paragraph>

</Division>
<Division number="195" book="ja2">

<Paragraph number="1513" type="verses" book="ja2">
_ကဒါဟံ အရိယဂဏေ စ,_  
_ဝတဝန္တေ အလင်္ကတေ;_  
_ဟရိစန္ဒနလိတ္တင်္ဂေ,_  
_ကာသိကုတ္တမဓာရိနေ;_  
_ပဟာယ ပဗ္ဗဇိဿာမိ,_  
_တံ ကုဒါဿု ဘဝိဿတိ._  

</Paragraph>

</Division>
<Division number="196" book="ja2">

<Paragraph number="1514" type="verses" book="ja2">
_ကဒါဟံ အမစ္စဂဏေ စ,_  
_သဗ္ဗာလင်္ကာရဘူသိတေ;_  
_ပီတဝမ္မဓရေ သူရေ,_  
_ပုရတော ဂစ္ဆမာလိနေ;_  
_ပဟာယ ပဗ္ဗဇိဿာမိ,_  
_တံ ကုဒါဿု ဘဝိဿတိ._  

</Paragraph>

</Division>
<Division number="197" book="ja2">

<Paragraph number="1515" type="verses" book="ja2">
_ကဒါဟံ သတ္တသတာ ဘရိယာ,_  
_သဗ္ဗာလင်္ကာရဘူသိတာ;_  
_ပဟာယ ပဗ္ဗဇိဿာမိ,_  
_တံ ကုဒါဿု ဘဝိဿတိ._  

</Paragraph>

</Division>
<Division number="198" book="ja2">

<Paragraph number="1516" type="verses" book="ja2">
_ကဒါဟံ သတ္တသတာ ဘရိယာ,_  
_သုသညာ တနုမဇ္ဈိမာ;_  
_ပဟာယ ပဗ္ဗဇိဿာမိ,_  
_တံ ကုဒါဿု ဘဝိဿတိ._  

</Paragraph>

</Division>
<Division number="199" book="ja2">

<Paragraph number="1517" type="verses" book="ja2">
_ကဒါဟံ သတ္တသတာ ဘရိယာ,_  
_အဿဝါ ပိယဘာဏိနီ;_  
_ပဟာယ ပဗ္ဗဇိဿာမိ,_  
_တံ ကုဒါဿု ဘဝိဿတိ._  

</Paragraph>

</Division>
<Division number="200" book="ja2">

<Paragraph number="1518" type="verses" book="ja2">
_ကဒါဟံ သတပလံ ကံသံ,_  
_သောဝဏ္ဏံ သတရာဇိကံ;_  
_ပဟာယ ပဗ္ဗဇိဿာမိ,_  
_တံ ကုဒါဿု ဘဝိဿတိ._  

</Paragraph>

</Division>
<Division number="201" book="ja2">

<Paragraph number="1519" type="verses" book="ja2">
_ကဒါဿု မံ ဟတ္ထိဂုမ္ဗာ,_  
_သဗ္ဗာလင်္ကာရဘူသိတာ;_  
_သုဝဏ္ဏကစ္ဆာ မာတင်္ဂါ,_  
_ဟေမကပ္ပနဝါသသာ._  

</Paragraph>

</Division>
<Division number="202" book="ja2">

<Paragraph number="1520" type="verses" book="ja2">
_အာရူဠှာ ဂါမဏီယေဟိ,_  
_တောမရင်္ကုသပါဏိဘိ;_  
_ယန္တံ မံ နာနုယိဿန္တိ,_  
_တံ ကုဒါဿု ဘဝိဿတိ._  

</Paragraph>

</Division>
<Division number="203" book="ja2">

<Paragraph number="1521" type="verses" book="ja2">
_ကဒါဿု မံ အဿဂုမ္ဗာ,_  
_သဗ္ဗာလင်္ကာရဘူသိတာ;_  
_အာဇာနီယာဝ ဇာတိယာ,_  
_သိန္ဓဝါ သီဃဝါဟနာ._  

</Paragraph>

</Division>
<Division number="204" book="ja2">

<Paragraph number="1522" type="verses" book="ja2">
_အာရူဠှာ ဂါမဏီယေဟိ,_  
ဣလ္လိယာစာပဓာရိဘိ;_  
_ယန္တံ မံ နာနုယိဿန္တိ,_  
_တံ ကုဒါဿု ဘဝိဿတိ._  

</Paragraph>

</Division>
<Division number="205" book="ja2">

<Paragraph number="1523" type="verses" book="ja2">
_ကဒါဿု မံ ရထသေနီ,_  
_သန္နဒ္ဓါ ဥဿိတဒ္ဓဇာ;_  
_ဒီပါ အထောပိ ဝေယျဂ္ဃါ,_  
_သဗ္ဗာလင်္ကာရဘူသိတာ._  

</Paragraph>

</Division>
<Division number="206" book="ja2">

<Paragraph number="1524" type="verses" book="ja2">
_အာရူဠှာ ဂါမဏီယေဟိ,_  
_စာပဟတ္ထေဟိ ဝမ္မိဘိ;_  
_ယန္တံ မံ နာနုယိဿန္တိ,_  
_တံ ကုဒါဿု ဘဝိဿတိ._  

</Paragraph>

</Division>
<Division number="207" book="ja2">

<Paragraph number="1525" type="verses" book="ja2">
_ကဒါဿု မံ သောဏ္ဏရထာ,_  
_သန္နဒ္ဓါ ဥဿိတဒ္ဓဇာ;_  
_ဒီပါ အထောပိ ဝေယျဂ္ဃါ,_  
_သဗ္ဗာလင်္ကာရဘူသိတာ._  

</Paragraph>

</Division>
<Division number="208" book="ja2">

<Paragraph number="1526" type="verses" book="ja2">
_အာရူဠှာ ဂါမဏီယေဟိ,_  
_စာပဟတ္ထေဟိ ဝမ္မိဘိ;_  
_ယန္တံ မံ နာနုယိဿန္တိ,_  
_တံ ကုဒါဿု ဘဝိဿတိ._  

</Paragraph>

</Division>
<Division number="209" book="ja2">

<Paragraph number="1527" type="verses" book="ja2">
_ကဒါဿု မံ သဇ္ဈုရထာ,_  
_သန္နဒ္ဓါ ဥဿိတဒ္ဓဇာ;_  
_ဒီပါ အထောပိ ဝေယျဂ္ဃါ,_  
_သဗ္ဗာလင်္ကာရဘူသိတာ._  

</Paragraph>

</Division>
<Division number="210" book="ja2">

<Paragraph number="1528" type="verses" book="ja2">
_အာရူဠှာ ဂါမဏီယေဟိ,_  
_စာပဟတ္ထေဟိ ဝမ္မိဘိ;_  
_ယန္တံ မံ နာနုယိဿန္တိ,_  
_တံ ကုဒါဿု ဘဝိဿတိ._  

</Paragraph>

</Division>
<Division number="211" book="ja2">

<Paragraph number="1529" type="verses" book="ja2">
_ကဒါဿု မံ အဿရထာ,_  
_သန္နဒ္ဓါ ဥဿိတဒ္ဓဇာ;_  
_ဒီပါ အထောပိ ဝေယျဂ္ဃါ,_  
_သဗ္ဗာလင်္ကာရဘူသိတာ._  

</Paragraph>

</Division>
<Division number="212" book="ja2">

<Paragraph number="1530" type="verses" book="ja2">
_အာရူဠှာ ဂါမဏီယေဟိ,_  
_စာပဟတ္ထေဟိ ဝမ္မိဘိ;_  
_ယန္တံ မံ နာနုယိဿန္တိ,_  
_တံ ကုဒါဿု ဘဝိဿတိ._  

</Paragraph>

</Division>
<Division number="213" book="ja2">

<Paragraph number="1531" type="verses" book="ja2">
_ကဒါဿု မံ ဩဋ္ဌရထာ,_  
_သန္နဒ္ဓါ ဥဿိတဒ္ဓဇာ;_  
_ဒီပါ အထောပိ ဝေယျဂ္ဃါ,_  
_သဗ္ဗာလင်္ကာရဘူသိတာ._  

</Paragraph>

</Division>
<Division number="214" book="ja2">

<Paragraph number="1532" type="verses" book="ja2">
_အာရူဠှာ ဂါမဏီယေဟိ,_  
_စာပဟတ္ထေဟိ ဝမ္မိဘိ;_  
_ယန္တံ မံ နာနုယိဿန္တိ,_  
_တံ ကုဒါဿု ဘဝိဿတိ._  

</Paragraph>

</Division>
<Division number="215" book="ja2">

<Paragraph number="1533" type="verses" book="ja2">
_ကဒါဿု မံ ဂေါဏရထာ,_  
_သန္နဒ္ဓါ ဥဿိတဒ္ဓဇာ;_  
_ဒီပါ အထောပိ ဝေယျဂ္ဃါ,_  
_သဗ္ဗာလင်္ကာရဘူသိတာ._  

</Paragraph>

</Division>
<Division number="216" book="ja2">

<Paragraph number="1534" type="verses" book="ja2">
_အာရူဠှာ ဂါမဏီယေဟိ,_  
_စာပဟတ္ထေဟိ ဝမ္မိဘိ;_  
_ယန္တံ မံ နာနုယိဿန္တိ,_  
_တံ ကုဒါဿု ဘဝိဿတိ._  

</Paragraph>

</Division>
<Division number="217" book="ja2">

<Paragraph number="1535" type="verses" book="ja2">
_ကဒါဿု မံ အဇရထာ,_  
_သန္နဒ္ဓါ ဥဿိတဒ္ဓဇာ;_  
_ဒီပါ အထောပိ ဝေယျဂ္ဃါ,_  
_သဗ္ဗာလင်္ကာရဘူသိတာ._  

</Paragraph>

</Division>
<Division number="218" book="ja2">

<Paragraph number="1536" type="verses" book="ja2">
_အာရူဠှာ ဂါမဏီယေဟိ,_  
_စာပဟတ္ထေဟိ ဝမ္မိဘိ;_  
_ယန္တံ မံ နာနုယိဿန္တိ,_  
_တံ ကုဒါဿု ဘဝိဿတိ._  

</Paragraph>

</Division>
<Division number="219" book="ja2">

<Paragraph number="1537" type="verses" book="ja2">
_ကဒါဿု မံ မေဏ္ဍရထာ,_  
_သန္နဒ္ဓါ ဥဿိတဒ္ဓဇာ;_  
_ဒီပါ အထောပိ ဝေယျဂ္ဃါ,_  
_သဗ္ဗာလင်္ကာရဘူသိတာ._  

</Paragraph>

</Division>
<Division number="220" book="ja2">

<Paragraph number="1538" type="verses" book="ja2">
_အာရူဠှာ ဂါမဏီယေဟိ,_  
_စာပဟတ္ထေဟိ ဝမ္မိဘိ;_  
_ယန္တံ မံ နာနုယိဿန္တိ,_  
_တံ ကုဒါဿု ဘဝိဿတိ._  

</Paragraph>

</Division>
<Division number="221" book="ja2">

<Paragraph number="1539" type="verses" book="ja2">
_ကဒါဿု မံ မိဂရထာ,_  
_သန္နဒ္ဓါ ဥဿိတဒ္ဓဇာ;_  
_ဒီပါ အထောပိ ဝေယျဂ္ဃါ,_  
_သဗ္ဗာလင်္ကာရဘူသိတာ._  

</Paragraph>

</Division>
<Division number="222" book="ja2">

<Paragraph number="1540" type="verses" book="ja2">
_အာရူဠှာ ဂါမဏီယေဟိ,_  
_စာပဟတ္ထေဟိ ဝမ္မိဘိ;_  
_ယန္တံ မံ နာနုယိဿန္တိ,_  
_တံ ကုဒါဿု ဘဝိဿတိ._  

</Paragraph>

</Division>
<Division number="223" book="ja2">

<Paragraph number="1541" type="verses" book="ja2">
_ကဒါဿု မံ ဟတ္ထာရောဟာ,_  
_သဗ္ဗာလင်္ကာရဘူသိတာ;_  
_နီလဝမ္မဓရာ သူရာ,_  
_တောမရင်္ကုသပါဏိနော;_  
_ယန္တံ မံ နာနုယိဿန္တိ,_  
_တံ ကုဒါဿု ဘဝိဿတိ._  

</Paragraph>

</Division>
<Division number="224" book="ja2">

<Paragraph number="1542" type="verses" book="ja2">
_ကဒါဿု မံ အဿာရောဟာ,_  
_သဗ္ဗာလင်္ကာရဘူသိတာ;_  
_နီလဝမ္မဓရာ သူရာ,_  
ဣလ္လိယာစာပဓာရိနော;_  
_ယန္တံ မံ နာနုယိဿန္တိ,_  
_တံ ကုဒါဿု ဘဝိဿတိ._  

</Paragraph>

</Division>
<Division number="225" book="ja2">

<Paragraph number="1543" type="verses" book="ja2">
_ကဒါဿု မံ ရထာရောဟာ,_  
_သဗ္ဗာလင်္ကာရဘူသိတာ;_  
_နီလဝမ္မဓရာ သူရာ,_  
_စာပဟတ္ထာ ကလာပိနော;_  
_ယန္တံ မံ နာနုယိဿန္တိ,_  
_တံ ကုဒါဿု ဘဝိဿတိ._  

</Paragraph>

</Division>
<Division number="226" book="ja2">

<Paragraph number="1544" type="verses" book="ja2">
_ကဒါဿု မံ ဓနုဂ္ဂဟာ,_  
_သဗ္ဗာလင်္ကာရဘူသိတာ;_  
_နီလဝမ္မဓရာ သူရာ,_  
_စာပဟတ္ထာ ကလာပိနော;_  
_ယန္တံ မံ နာနုယိဿန္တိ,_  
_တံ ကုဒါဿု ဘဝိဿတိ._  

</Paragraph>

</Division>
<Division number="227" book="ja2">

<Paragraph number="1545" type="verses" book="ja2">
_ကဒါဿု မံ ရာဇပုတ္တာ,_  
_သဗ္ဗာလင်္ကာရဘူသိတာ;_  
_စိတြဝမ္မဓရာ သူရာ,_  
_ကဉ္စနာဝေဠဓာရိနော;_  
_ယန္တံ မံ နာနုယိဿန္တိ,_  
_တံ ကုဒါဿု ဘဝိဿတိ._  

</Paragraph>

</Division>
<Division number="228" book="ja2">

<Paragraph number="1546" type="verses" book="ja2">
_ကဒါဿု မံ အရိယဂဏာ,_  
_ဝတဝန္တာ အလင်္ကတာ;_  
_ဟရိစန္ဒနလိတ္တင်္ဂါ,_  
_ကာသိကုတ္တမဓာရိနော;_  
_ယန္တံ မံ နာနုယိဿန္တိ,_  
_တံ ကုဒါဿု ဘဝိဿတိ._  

</Paragraph>

</Division>
<Division number="229" book="ja2">

<Paragraph number="1547" type="verses" book="ja2">
_ကဒါဿု မံ အမစ္စဂဏာ,_  
_သဗ္ဗာလင်္ကာရဘူသိတာ;_  
_ပီတဝမ္မဓရာ သူရာ,_  
_ပုရတော ဂစ္ဆမာလိနော;_  
_ယန္တံ မံ နာနုယိဿန္တိ,_  
_တံ ကုဒါဿု ဘဝိဿတိ._  

</Paragraph>

</Division>
<Division number="230" book="ja2">

<Paragraph number="1548" type="verses" book="ja2">
_ကဒါဿု မံ သတ္တသတာ ဘရိယာ,_  
_သဗ္ဗာလင်္ကာရဘူသိတာ;_  
_ယန္တံ မံ နာနုယိဿန္တိ,_  
_တံ ကုဒါဿု ဘဝိဿတိ._  

</Paragraph>

</Division>
<Division number="231" book="ja2">

<Paragraph number="1549" type="verses" book="ja2">
_ကဒါဿု မံ သတ္တသတာ ဘရိယာ,_  
_သုသညာ တနုမဇ္ဈိမာ;_  
_ယန္တံ မံ နာနုယိဿန္တိ,_  
_တံ ကုဒါဿု ဘဝိဿတိ._  

</Paragraph>

</Division>
<Division number="232" book="ja2">

<Paragraph number="1550" type="verses" book="ja2">
_ကဒါဿု မံ သတ္တသတာ ဘရိယာ,_  
_အဿဝါ ပိယဘာဏိနီ;_  
_ယန္တံ မံ နာနုယိဿန္တိ,_  
_တံ ကုဒါဿု ဘဝိဿတိ._  

</Paragraph>

</Division>
<Division number="233" book="ja2">

<Paragraph number="1551" type="verses" book="ja2">
_ကဒါဟံ ပတ္တံ ဂဟေတွာန,_  
_မုဏ္ဍော သင်္ဃာဋိပါရုတော;_  
_ပိဏ္ဍိကာယ စရိဿာမိ,_  
_တံ ကုဒါဿု ဘဝိဿတိ._  

</Paragraph>

</Division>
<Division number="234" book="ja2">

<Paragraph number="1552" type="verses" book="ja2">
_ကဒါဟံ ပံသုကူလာနံ,_  
ဥဇ္ဈိတာနံ မဟာပထေ;_  
_သင်္ဃာဋိံ ဓာရယိဿာမိ,_  
_တံ ကုဒါဿု ဘဝိဿတိ._  

</Paragraph>

</Division>
<Division number="235" book="ja2">

<Paragraph number="1553" type="verses" book="ja2">
_ကဒါဟံ သတ္တာဟသမ္မေဃေ,_  
_ဩဝဋ္ဌော အလ္လစီဝရော;_  
_ပိဏ္ဍိကာယ စရိဿာမိ,_  
_တံ ကုဒါဿု ဘဝိဿတိ._  

</Paragraph>

</Division>
<Division number="236" book="ja2">

<Paragraph number="1554" type="verses" book="ja2">
_ကဒါဟံ သဗ္ဗတ္ထ ဂန္တွာ,_  
_ရုက္ခာ ရုက္ခံ ဝနာ ဝနံ;_  
_အနပေက္ခော ဂမိဿာမိ,_  
_တံ ကုဒါဿု ဘဝိဿတိ._  

</Paragraph>

</Division>
<Division number="237" book="ja2">

<Paragraph number="1555" type="verses" book="ja2">
_ကဒါဟံ ဂိရိဒုဂ္ဂေသု,_  
_ပဟီနဘယဘေရဝေါ;_  
_အဒုတိယော ဂမိဿာမိ,_  
_တံ ကုဒါဿု ဘဝိဿတိ._  

</Paragraph>

</Division>
<Division number="238" book="ja2">

<Paragraph number="1556" type="verses" book="ja2">
_ကဒါဟံ ဝီဏံဝ ရုဇ္ဇကော,_  
_သတ္တတန္တိံ မနောရမံ;_  
_စိတ္တံ ဥဇုံ ကရိဿာမိ,_  
_တံ ကုဒါဿု ဘဝိဿတိ._  

</Paragraph>

</Division>
<Division number="239" book="ja2">

<Paragraph number="1557" type="verses" book="ja2">
_ကဒါဟံ ရထကာရောဝ,_  
_ပရိကန္တံ ဥပါဟနံ;_  
_ကာမသံယောဇနေ ဆေစ္ဆံ,_  
_ယေ ဒိဗ္ဗေ ယေ စ မာနုသေ”._  

</Paragraph>

</Division>
<Division number="240" book="ja2">

<Paragraph number="1558" type="verses" book="ja2">
_တာ စ သတ္တသတာ ဘရိယာ,_  
_သဗ္ဗာလင်္ကာရဘူသိတာ;_  
_ဗာဟာ ပဂ္ဂယှ ပက္ကန္ဒုံ,_  
_“ကသ္မာ နော ဝိဇဟိဿသိ”._  

</Paragraph>

</Division>
<Division number="241" book="ja2">

<Paragraph number="1559" type="verses" book="ja2">
_တာ စ သတ္တသတာ ဘရိယာ,_  
_သုသညာ တနုမဇ္ဈိမာ;_  
_ဗာဟာ ပဂ္ဂယှ ပက္ကန္ဒုံ,_  
_“ကသ္မာ နော ဝိဇဟိဿသိ”._  

</Paragraph>

</Division>
<Division number="242" book="ja2">

<Paragraph number="1560" type="verses" book="ja2">
_တာ စ သတ္တသတာ ဘရိယာ,_  
_အဿဝါ ပိယဘာဏိနီ;_  
_ဗာဟာ ပဂ္ဂယှ ပက္ကန္ဒုံ,_  
_“ကသ္မာ နော ဝိဇဟိဿသိ”._  

</Paragraph>

</Division>
<Division number="243" book="ja2">

<Paragraph number="1561" type="verses" book="ja2">
_တာ စ သတ္တသတာ ဘရိယာ,_  
_သဗ္ဗာလင်္ကာရဘူသိတာ;_  
_ဟိတွာ သမ္ပဒ္ဒဝီ ရာဇာ,_  
_ပဗ္ဗဇ္ဇာယ ပုရက္ခတော._  

</Paragraph>

</Division>
<Division number="244" book="ja2">

<Paragraph number="1562" type="verses" book="ja2">
_တာ စ သတ္တသတာ ဘရိယာ,_  
_သုသညာ တနုမဇ္ဈိမာ;_  
_ဟိတွာ သမ္ပဒ္ဒဝီ ရာဇာ,_  
_ပဗ္ဗဇ္ဇာယ ပုရက္ခတော._  

</Paragraph>

</Division>
<Division number="245" book="ja2">

<Paragraph number="1563" type="verses" book="ja2">
_တာ စ သတ္တသတာ ဘရိယာ,_  
_အဿဝါ ပိယဘာဏိနီ;_  
_ဟိတွာ သမ္ပဒ္ဒဝီ ရာဇာ,_  
_ပဗ္ဗဇ္ဇာယ ပုရက္ခတော._  

</Paragraph>

</Division>
<Division number="246" book="ja2">

<Paragraph number="1564" type="verses" book="ja2">
_ဟိတွာ သတပလံ ကံသံ,_  
_သောဝဏ္ဏံ သတရာဇိကံ;_  
_အဂ္ဂဟီ မတ္တိကံ ပတ္တံ,_  
_တံ ဒုတိယာဘိသေစနံ._  

</Paragraph>

</Division>
<Division number="247" book="ja2">

<Paragraph number="1565" type="verses" book="ja2">
_“ဘေသ္မာ အဂ္ဂိသမာ ဇာလာ,_  
_ကောသာ ဍယှန္တိ ဘာဂသော;_  
_ရဇတံ ဇာတရူပဉ္စ,_  
_မုတ္တာ ဝေဠုရိယာ ဗဟူ._  

</Paragraph>

</Division>
<Division number="248" book="ja2">

<Paragraph number="1566" type="verses" book="ja2">
_မဏယော သင်္ခမုတ္တာ စ,_  
_ဝတ္ထိကံ ဟရိစန္ဒနံ;_  
_အဇိနံ ဒန္တဘဏ္ဍဉ္စ,_  
_လောဟံ ကာဠာယသံ ဗဟူ;_  
_ဧဟိ ရာဇ နိဝတ္တဿု,_  
_မာ တေတံ ဝိနသာ ဓနံ”._  

</Paragraph>

</Division>
<Division number="249" book="ja2">

<Paragraph number="1567" type="verses" book="ja2">
_“သုသုခံ ဝတ ဇီဝါမ,_  
_ယေသံ နော နတ္ထိ ကိဉ္စနံ;_  
_မိထိလာ ဒယှမာနာယ,_  
_န မေ ကိဉ္စိ အဒယှထ”._  

</Paragraph>

</Division>
<Division number="250" book="ja2">

<Paragraph number="1568" type="verses" book="ja2">
_“အဋဝိယော သမုပ္ပန္နာ,_  
_ရဋ္ဌံ ဝိဒ္ဓံသယန္တိ တံ;_  
_ဧဟိ ရာဇ နိဝတ္တဿု,_  
_မာ ရဋ္ဌံ ဝိနသာ ဣဒံ”._  

</Paragraph>

</Division>
<Division number="251" book="ja2">

<Paragraph number="1569" type="verses" book="ja2">
_“သုသုခံ ဝတ ဇီဝါမ,_  
_ယေသံ နော နတ္ထိ ကိဉ္စနံ;_  
_ရဋ္ဌေ ဝိလုမ္ပမာနမှိ,_  
_န မေ ကိဉ္စိ အဟီရထ._  

</Paragraph>

</Division>
<Division number="252" book="ja2">

<Paragraph number="1570" type="verses" book="ja2">
_သုသုခံ ဝတ ဇီဝါမ,_  
_ယေသံ နော နတ္ထိ ကိဉ္စနံ;_  
_ပီတိဘက္ခာ ဘဝိဿာမ,_  
_ဒေဝါ အာဘဿရာ ယထာ”._  

</Paragraph>

</Division>
<Division number="253" book="ja2">

<Paragraph number="1571" type="verses" book="ja2">
_“ကိမှေသော မဟတော ဃောသော,_  
_ကာ နု ဂါမေဝ ကီဠိယာ;_  
_သမဏ တေဝ ပုစ္ဆာမ,_  
_ကတ္ထေသော အဘိသဋော ဇနော”._  

</Paragraph>

</Division>
<Division number="254" book="ja2">

<Paragraph number="1572" type="verses" book="ja2">
_“မမံ ဩဟာယ ဂစ္ဆန္တံ,_  
_ဧတ္ထေသော အဘိသဋော ဇနော;_  
_သီမာတိက္ကမနံ ယန္တံ,_  
_မုနိမောနဿ ပတ္တိယာ;_  
_မိဿံ နန္ဒီဟိ ဂစ္ဆန္တံ,_  
_ကိံ ဇာနမနုပုစ္ဆသိ”._  

</Paragraph>

</Division>
<Division number="255" book="ja2">

<Paragraph number="1573" type="verses" book="ja2">
_“မာဿု တိဏ္ဏော အမညိတ္ထ,_  
_သရီရံ ဓာရယံ ဣမံ;_  
_အတီရဏေယျ ယမိဒံ,_  
_ဗဟူ ဟိ ပရိပန္ထယော”._  

</Paragraph>

</Division>
<Division number="256" book="ja2">

<Paragraph number="1574" type="verses" book="ja2">
_“ကော နု မေ ပရိပန္ထဿ,_  
_မမံ ဧဝံဝိဟာရိနော;_  
_ယော နေဝ ဒိဋ္ဌေ နာဒိဋ္ဌေ,_  
_ကာမာနမဘိပတ္ထယေ”._  

</Paragraph>

</Division>
<Division number="257" book="ja2">

<Paragraph number="1575" type="verses" book="ja2">
_“နိဒ္ဒါ တန္ဒီ ဝိဇမ္ဘိတာ,_  
_အရတီ ဘတ္တသမ္မဒေါ;_  
_အာဝသန္တိ သရီရဋ္ဌာ,_  
_ဗဟူ ဟိ ပရိပန္ထယော”._  

</Paragraph>

</Division>
<Division number="258" book="ja2">

<Paragraph number="1576" type="verses" book="ja2">
_“ကလျာဏံ ဝတ မံ ဘဝံ,_  
_ဗြာဟ္မဏ မနုသာသတိ;_  
_ဗြာဟ္မဏ တေဝ ပုစ္ဆာမိ,_  
_ကော နု တွမသိ မာရိသ”._  

</Paragraph>

</Division>
<Division number="259" book="ja2">

<Paragraph number="1577" type="verses" book="ja2">
_“နာရဒေါ ဣတိ မေ နာမံ,_  
_ကဿပေါ ဣတိ မံ ဝိဒူ;_  
_ဘောတော သကာသမာဂစ္ဆိံ,_  
_သာဓု သဗ္ဘိ သမာဂမော._  

</Paragraph>

</Division>
<Division number="260" book="ja2">

<Paragraph number="1578" type="verses" book="ja2">
_တဿ တေ သဗ္ဗော အာနန္ဒော,_  
_ဝိဟာရော ဥပဝတ္တတု;_  
_ယံ ဦနံ တံ ပရိပူရေဟိ,_  
_ခန္တိယာ ဥပသမေန စ._  

</Paragraph>

</Division>
<Division number="261" book="ja2">

<Paragraph number="1579" type="verses" book="ja2">
_ပသာရယ သန္နတဉ္စ,_  
ဥန္နတဉ္စ ပသာရယ;_  
_ကမ္မံ ဝိဇ္ဇဉ္စ ဓမ္မဉ္စ,_  
_သက္ကတွာန ပရိဗ္ဗဇ._  

</Paragraph>

</Division>
<Division number="262" book="ja2">

<Paragraph number="1580" type="verses" book="ja2">
_ဗဟူ ဟတ္ထီ စ အဿေ စ,_  
_နဂရေ ဇနပဒါနိ စ;_  
_ဟိတွာ ဇနက ပဗ္ဗဇိတော,_  
_ကပါလေ ရတိမဇ္ဈဂါ._  

</Paragraph>

</Division>
<Division number="263" book="ja2">

<Paragraph number="1581" type="verses" book="ja2">
_ကစ္စိ နု တေ ဇာနပဒါ,_  
_မိတ္တာမစ္စာ စ ဉာတကာ;_  
_ဒုဗ္ဘိမကံသု ဇနက,_  
_ကသ္မာ တေတံ အရုစ္စထ”._  

</Paragraph>

</Division>
<Division number="264" book="ja2">

<Paragraph number="1582" type="verses" book="ja2">
_“န မိဂါဇိန ဇာတုစ္ဆေ,_  
_အဟံ ကဉ္စိ ကုဒါစနံ;_  
_အဓမ္မေန ဇိနေ ဉာတိံ,_  
_န စာပိ ဉာတယော မမံ._  

</Paragraph>

</Division>
<Division number="265" book="ja2">

<Paragraph number="1583" type="verses" book="ja2">
_ဒိသွာန လောကဝတ္တန္တံ,_  
_ခဇ္ဇန္တံ ကဒ္ဒမီကတံ;_  
_ဟညရေ ဗဇ္ဈရေ စေတ္ထ,_  
_ယတ္ထ သန္နော ပုထုဇ္ဇနော;_  
_ဧတာဟံ ဥပမံ ကတွာ,_  
_ဘိက္ခကောသ္မိ မိဂါဇိန”._  

</Paragraph>

</Division>
<Division number="266" book="ja2">

<Paragraph number="1584" type="verses" book="ja2">
_“ကော နု တေ ဘဂဝါ သတ္ထာ,_  
_ကဿေတံ ဝစနံ သုစိ;_  
_န ဟိ ကပ္ပံ ဝါ ဝိဇ္ဇံ ဝါ,_  
_ပစ္စက္ခာယ ရထေသဘ;_  
_သမဏံ အာဟု ဝတ္တန္တံ,_  
_ယထာ ဒုက္ခဿတိက္ကမော._  

</Paragraph>

</Division>
<Division number="267" book="ja2">

<Paragraph number="1585" type="verses" book="ja2">
_န မိဂါဇိန ဇာတုစ္ဆေ,_  
_အဟံ ကဉ္စိ ကုဒါစနံ;_  
_သမဏံ ဗြာဟ္မဏံ ဝါပိ,_  
_သက္ကတွာ အနုပါဝိသိံ”._  

</Paragraph>

</Division>
<Division number="268" book="ja2">

<Paragraph number="1586" type="verses" book="ja2">
_“မဟတာ စာနုဘာဝေန,_  
_ဂစ္ဆန္တော သိရိယာ ဇလံ;_  
_ဂီယမာနေသု ဂီတေသု,_  
_ဝဇ္ဇမာနေသု ဝဂ္ဂုသု._  

</Paragraph>

</Division>
<Division number="269" book="ja2">

<Paragraph number="1587" type="verses" book="ja2">
_တူရိယတာဠသင်္ဃုဋ္ဌေ,_  
_သမ္မတာလသမာဟိတေ;_  
_သ မိဂါဇိန မဒ္ဒက္ခိံ,_  
_ဖလိံ အမ္ဗံ တိရောစ္ဆဒံ;_  
_ဟညမာနံ မနုဿေဟိ,_  
_ဖလကာမေဟိ ဇန္တုဘိ._  

</Paragraph>

</Division>
<Division number="270" book="ja2">

<Paragraph number="1588" type="verses" book="ja2">
_သော ခေါဟံ တံ သိရိံ ဟိတွာ,_  
_ဩရောဟိတွာ မိဂါဇိန;_  
_မူလံ အမ္ဗဿုပါဂစ္ဆိံ,_  
_ဖလိနော နိပ္ဖလဿ စ._  

</Paragraph>

</Division>
<Division number="271" book="ja2">

<Paragraph number="1589" type="verses" book="ja2">
_ဖလိံ အမ္ဗံ ဟတံ ဒိသွာ,_  
_ဝိဒ္ဓံသ္တံ ဝိနဠီကတံ;_  
_အထေကံ ဣတရံ အမ္ဗံ,_  
_နီလောဘာသံ မနောရမံ._  

</Paragraph>

</Division>
<Division number="272" book="ja2">

<Paragraph number="1590" type="verses" book="ja2">
_ဧဝမေဝ နူနမှေပိ,_  
ဣဿရေ ဗဟုကဏ္ဋကေ;_  
_အမိတ္တာ နော ဝဓိဿန္တိ,_  
_ယထာ အမ္ဗော ဖလီ ဟတော._  

</Paragraph>

</Division>
<Division number="273" book="ja2">

<Paragraph number="1591" type="verses" book="ja2">
_အဇိနမှိ ဟညတေ ဒီပိ,_  
_နာဂေါ ဒန္တေဟိ ဟညတေ;_  
_ဓနမှိ ဓနိနော ဟန္တိ,_  
_အနိကေတမသန္ထဝံ;_  
_ဖလီ အမ္ဗော အဖလော စ,_  
_တေ သတ္ထာရော ဥဘော မမ”._  

</Paragraph>

</Division>
<Division number="274" book="ja2">

<Paragraph number="1592" type="verses" book="ja2">
_“သဗ္ဗော ဇနော ပဗျထိတော,_  
_ရာဇာ ပဗ္ဗဇိတော ဣတိ;_  
_ဟတ္ထာရောဟာ အနီကဋ္ဌာ,_  
_ရထိကာ ပတ္တိကာရကာ._  

</Paragraph>

</Division>
<Division number="275" book="ja2">

<Paragraph number="1593" type="verses" book="ja2">
_အဿာသယိတွာ ဇနတံ,_  
_ဌပယိတွာ ပဋိစ္ဆဒံ;_  
_ပုတ္တံ ရဇ္ဇေ ဌပေတွာန,_  
_အထ ပစ္ဆာ ပဗ္ဗဇိဿသိ”._  

</Paragraph>

</Division>
<Division number="276" book="ja2">

<Paragraph number="1594" type="verses" book="ja2">
_“စတ္တာ မယာ ဇာနပဒါ,_  
_မိတ္တာမစ္စာ စ ဉာတကာ;_  
_သန္တိ ပုတ္တာ ဝိဒေဟာနံ,_  
_ဒီဃာဝု ရဋ္ဌဝဍ္ဎနော;_  
_တေ ရဇ္ဇံ ကာရယိဿန္တိ,_  
_မိထိလာယံ ပဇာပတိ._  

</Paragraph>

</Division>
<Division number="277" book="ja2">

<Paragraph number="1595" type="verses" book="ja2">
_ဧဟိ တံ အနုသိက္ခာမိ,_  
_ယံ ဝါကျံ မမ ရုစ္စတိ;_  
_ရဇ္ဇံ တုဝံ ကာရယသိ,_  
_ပါပံ ဒုစ္စရိတံ ဗဟုံ;_  
_ကာယေန ဝါစာ မနသာ,_  
_ယေန ဂစ္ဆသိ ဒုဂ္ဂတိံ._  

</Paragraph>

</Division>
<Division number="278" book="ja2">

<Paragraph number="1596" type="verses" book="ja2">
_ပရဒိန္နကေန ပရနိဋ္ဌိတေန,_  
_ပိဏ္ဍေန ယာပေဟိ သ ဓီရဓမ္မော”._  

</Paragraph>

</Division>
<Division number="279" book="ja2">

<Paragraph number="1597" type="verses" book="ja2">
_“ယောပိ စတုတ္ထေ ဘတ္တကာလေ န ဘုဉ္ဇေ,_  
_အဇုဋ္ဌမာရီဝ ခုဒါယ မိယျေ;_  
_န တွေဝ ပိဏ္ဍံ လုဠိတံ အနရိယံ,_  
_ကုလပုတ္တရူပေါ သပ္ပုရိသော န သေဝေ;_  
_တယိဒံ န သာဓု တယိဒံ န သုဋ္ဌု,_  
_သုနခုစ္ဆိဋ္ဌကံ ဇနက ဘုဉ္ဇသေ တုဝံ”._  

</Paragraph>

</Division>
<Division number="280" book="ja2">

<Paragraph number="1598" type="verses" book="ja2">
_“န စာပိ မေ သီဝလိ သော အဘက္ခော,_  
_ယံ ဟောတိ စတ္တံ ဂိဟိနော သုနဿ ဝါ;_  
_ယေ ကေစိ ဘောဂါ ဣဓ ဓမ္မလဒ္ဓါ,_  
_သဗ္ဗော သော ဘက္ခော အနဝယောတိ ဝုတ္တော”._  

</Paragraph>

</Division>
<Division number="281" book="ja2">

<Paragraph number="1599" type="verses" book="ja2">
_“ကုမာရိကေ ဥပသေနိယေ,_  
_နိစ္စံ နိဂ္ဂဠမဏ္ဍိတေ;_  
_ကသ္မာ တေ ဧကော ဘုဇော ဇနတိ,_  
_ဧကော တေ န ဇနတီ ဘုဇော”._  

</Paragraph>

</Division>
<Division number="282" book="ja2">

<Paragraph number="1600" type="verses" book="ja2">
_“ဣမသ္မိံ မေ သမဏ ဟတ္ထေ,_  
_ပဋိမုက္ကာ ဒုနီဝရာ;_  
_သင်္ဃာတာ ဇာယတေ သဒ္ဒေါ,_  
_ဒုတိယဿေဝ သာ ဂတိ._  

</Paragraph>

</Division>
<Division number="283" book="ja2">

<Paragraph number="1601" type="verses" book="ja2">
ဣမသ္မိံ မေ သမဏ ဟတ္ထေ,_  
_ပဋိမုက္ကော ဧကနီဝရော;_  
_သော အဒုတိယော န ဇနတိ,_  
_မုနိဘူတောဝ တိဋ္ဌတိ._  

</Paragraph>

</Division>
<Division number="284" book="ja2">

<Paragraph number="1602" type="verses" book="ja2">
_ဝိဝါဒပ္ပတ္တော ဒုတိယော,_  
_ကေနေကော ဝိဝဒိဿတိ;_  
_တဿ တေ သဂ္ဂကာမဿ,_  
_ဧကတ္တမုပရောစတံ”._  

</Paragraph>

</Division>
<Division number="285" book="ja2">

<Paragraph number="1603" type="verses" book="ja2">
_“သုဏာသိ သီဝလိ ကထာ,_  
_ကုမာရိယာ ပဝေဒိတာ;_  
_ပေသိယာ မံ ဂရဟိတ္ထော,_  
_ဒုတိယဿေဝ သာ ဂတိ._  

</Paragraph>

</Division>
<Division number="286" book="ja2">

<Paragraph number="1604" type="verses" book="ja2">
_အယံ ဒွေဓာပထော ဘဒ္ဒေ,_  
_အနုစိဏ္ဏော ပထာဝိဟိ;_  
_တေသံ တွံ ဧကံ ဂဏှာဟိ,_  
_အဟမေကံ ပုနာပရံ._  

</Paragraph>

</Division>
<Division number="287" book="ja2">

<Paragraph number="1605" type="verses" book="ja2">
_မာဝစ မံ တွံ ပတိ မေတိ,_  
_နာဟံ ဘရိယာတိ ဝါ ပုန”;_  
ဣမမေဝ ကထယန္တာ,_  
_ထူဏံ နဂရုပါဂမုံ._  

</Paragraph>

</Division>
<Division number="288" book="ja2">

<Paragraph number="1606" type="verses" book="ja2">
_ကောဋ္ဌကေ ဥသုကာရဿ,_  
_ဘတ္တကာလေ ဥပဋ္ဌိတေ;_  
_တတြာ စ သော ဥသုကာရော,_  
_ဧကံ ဒဏ္ဍံ ဥဇုံ ကတံ;_  
_ဧကဉ္စ စက္ခုံ နိဂ္ဂယှ,_  
_ဇိမှမေကေန ပေက္ခတိ._  

</Paragraph>

</Division>
<Division number="289" book="ja2">

<Paragraph number="1607" type="verses" book="ja2">
_“ဧဝံ နော သာဓု ပဿသိ,_  
ဥသုကာရ သုဏောဟိ မေ;_  
_ယဒေကံ စက္ခုံ နိဂ္ဂယှ,_  
_ဇိမှမေကေန ပေက္ခသိ”._  

</Paragraph>

</Division>
<Division number="290" book="ja2">

<Paragraph number="1608" type="verses" book="ja2">
_“ဒွီဟိ သမဏ စက္ခူဟိ,_  
_ဝိသာလံ ဝိယ ခါယတိ;_  
_အသမ္ပတွာ ပရမံ လိင်္ဂံ,_  
_နုဇုဘာဝါယ ကပ္ပတိ._  

</Paragraph>

</Division>
<Division number="291" book="ja2">

<Paragraph number="1609" type="verses" book="ja2">
_ဧကဉ္စ စက္ခုံ နိဂ္ဂယှ,_  
_ဇိမှမေကေန ပေက္ခတော;_  
_သမ္ပတွာ ပရမံ လိင်္ဂံ,_  
ဥဇုဘာဝါယ ကပ္ပတိ._  

</Paragraph>

</Division>
<Division number="292" book="ja2">

<Paragraph number="1610" type="verses" book="ja2">
_ဝိဝါဒပ္ပတ္တော ဒုတိယော,_  
_ကေနေကော ဝိဝဒိဿတိ;_  
_တဿ တေ သဂ္ဂကာမဿ,_  
_ဧကတ္တမုပရောစတံ”._  

</Paragraph>

</Division>
<Division number="293" book="ja2">

<Paragraph number="1611" type="verses" book="ja2">
_“သုဏာသိ သီဝလိ ကထာ,_  
ဥသုကာရေန ဝေဒိတာ;_  
_ပေသိယာ မံ ဂရဟိတ္ထော,_  
_ဒုတိယဿေဝ သာ ဂတိ._  

</Paragraph>

</Division>
<Division number="294" book="ja2">

<Paragraph number="1612" type="verses" book="ja2">
_အယံ ဒွေဓာပထော ဘဒ္ဒေ,_  
_အနုစိဏ္ဏော ပထာဝိဟိ;_  
_တေသံ တွံ ဧကံ ဂဏှာဟိ,_  
_အဟမေကံ ပုနာပရံ._  

</Paragraph>

</Division>
<Division number="295" book="ja2">

<Paragraph number="1613" type="verses" book="ja2">
_မာဝစ မံ တွံ ပတိ မေတိ,_  
_နာဟံ ဘရိယာတိ ဝါ ပုန;_  
_မုဉ္ဇာဝေသိကာ ပဝါဠှာ,_  
_ဧကာ ဝိဟရ သီဝလီ”တိ._  


</Paragraph>
</Division>

<Paragraph number="1614" type="center" book="ja2">
မဟာဇနကဇာတကံ ဒုတိယံ.
</Paragraph>