---
title: "21.1.5 မဟာသုတသောမဇာတက"
tableOfContents: false
sidebar:
  order: 5
type: "tipitaka"
basket: "su"
book: "ja2"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="371" book="ja2">

<Paragraph number="1187" type="verses" book="ja2">
_“ကသ္မာ တုဝံ ရသက ဧဒိသာနိ,_  
_ကရောသိ ကမ္မာနိ သုဒါရုဏာနိ;_  
_ဟနာသိ ဣတ္ထီ ပုရိသေ စ မူဠှော,_  
_မံသဿ ဟေတု အဒု ဓနဿ ကာရဏာ”._  

</Paragraph>

</Division>
<Division number="372" book="ja2">

<Paragraph number="1188" type="verses" book="ja2">
_“န အတ္တဟေတူ န ဓနဿ ကာရဏာ,_  
_န ပုတ္တဒါရဿ သဟာယဉာတိနံ;_  
_ဘတ္တာ စ မေ ဘဂဝါ ဘူမိပါလော,_  
_သော ခါဒတိ မံသံ ဘဒန္တေဒိသံ”._  

</Paragraph>

</Division>
<Division number="373" book="ja2">

<Paragraph number="1189" type="verses" book="ja2">
_“သစေ တုဝံ ဘတ္တုရတ္ထေ ပယုတ္တော,_  
_ကရောသိ ကမ္မာနိ သုဒါရုဏာနိ;_  
_ပါတောဝ အန္တေပုရံ ပါပုဏိတွာ,_  
_လပေယျာသိ မေ ရာဇိနော သမ္မုခေ တံ”._  

</Paragraph>

</Division>
<Division number="374" book="ja2">

<Paragraph number="1190" type="verses" book="ja2">
_“တထာ ကရိဿာမိ အဟံ ဘဒန္တေ,_  
_ယထာ တုဝံ ဘာသသိ ကာဠဟတ္ထိ;_  
_ပါတောဝ အန္တေပုရံ ပါပုဏိတွာ,_  
_ဝက္ခာမိ တေ ရာဇိနော သမ္မုခေ တံ”._  

</Paragraph>

</Division>
<Division number="375" book="ja2">

<Paragraph number="1191" book="ja2">
_တတော ရတျာ ဝိဝသာနေ,_  
_သူရိယုဂ္ဂမနံ ပတိ;_  
_ကာဠော ရသကမာဒါယ,_  
_ရာဇာနံ ဥပသင်္ကမိ;_  
ဥပသင်္ကမ္မ ရာဇာနံ,_  
ဣဒံ ဝစနမဗြဝိ._  

</Paragraph>

</Division>
<Division number="376" book="ja2">

<Paragraph number="1192" type="verses" book="ja2">
_“သစ္စံ ကိရ မဟာရာဇ,_  
_ရသကော ပေသိတော တယာ;_  
_ဟနတိ ဣတ္ထိပုရိသေ,_  
_တုဝံ မံသာနိ ခါဒသိ”._  

</Paragraph>

</Division>
<Division number="377" book="ja2">

<Paragraph number="1193" type="verses" book="ja2">
_“ဧဝမေဝ တထာ ကာဠ,_  
_ရသကော ပေသိတော မယာ;_  
_မမ အတ္ထံ ကရောန္တဿ,_  
_ကိမေတံ ပရိဘာသသိ”._  

</Paragraph>

</Division>
<Division number="378" book="ja2">

<Paragraph number="1194" type="verses" book="ja2">
_“အာနန္ဒော သဗ္ဗမစ္ဆာနံ,_  
_ခါဒိတွာ ရသဂိဒ္ဓိမာ;_  
_ပရိက္ခီဏာယ ပရိသာယ,_  
_အတ္တာနံ ခါဒိယာ မတော._  

</Paragraph>

</Division>
<Division number="379" book="ja2">

<Paragraph number="1195" type="verses" book="ja2">
_ဧဝံ ပမတ္တော ရသဂါရဝေ ရတ္တော,_  
_ဗာလော ယဒီ အာယတိ နာဝဗုဇ္ဈတိ;_  
_ဝိဓမ္မ ပုတ္တေ စဇိ ဉာတကေ စ,_  
_ပရိဝတ္တိယ အတ္တာနညေဝ ခါဒတိ._  

</Paragraph>

</Division>
<Division number="380" book="ja2">

<Paragraph number="1196" type="verses" book="ja2">
ဣဒံ တေ သုတွာန ဝိဂေတု ဆန္ဒော,_  
_မာ ဘက္ခယီ ရာဇ မနုဿမံသံ;_  
_မာ တွံ ဣမံ ကေဝလံ ဝါရိဇောဝ,_  
_ဒွိပဒါဓိပ သုညမကာသိ ရဋ္ဌံ”._  

</Paragraph>

</Division>
<Division number="381" book="ja2">

<Paragraph number="1197" type="verses" book="ja2">
_“သုဇာတော နာမ နာမေန,_  
_ဩရသော တဿ အတြဇော;_  
_ဇမ္ဗုပေသိမလဒ္ဓါန,_  
_မတော သော တဿ သင်္ခယေ._  

</Paragraph>

</Division>
<Division number="382" book="ja2">

<Paragraph number="1198" type="verses" book="ja2">
_ဧဝမေဝ အဟံ ကာဠ,_  
_ဘုတွာ ဘက္ခံ ရသုတ္တမံ;_  
_အလဒ္ဓါ မာနုသံ မံသံ,_  
_မညေ ဟိဿာမိ ဇီဝိတံ”._  

</Paragraph>

</Division>
<Division number="383" book="ja2">

<Paragraph number="1199" type="verses" book="ja2">
_“မာဏဝ အဘိရူပေါသိ,_  
_ကုလေ ဇာတောသိ သောတ္ထိယေ;_  
_န တွံ အရဟသိ တာတ,_  
_အဘက္ခံ ဘက္ခယေတဝေ”._  

</Paragraph>

</Division>
<Division number="384" book="ja2">

<Paragraph number="1200" type="verses" book="ja2">
_“ရသာနံ အညတရံ ဧတံ,_  
_ကသ္မာ မံ တွံ နိဝါရယေ;_  
_သောဟံ တတ္ထ ဂမိဿာမိ,_  
_ယတ္ထ လစ္ဆာမိ ဧဒိသံ._  

</Paragraph>

</Division>
<Division number="385" book="ja2">

<Paragraph number="1201" type="verses" book="ja2">
_သောဝါဟံ နိပ္ပတိဿာမိ,_  
_န တေ ဝစ္ဆာမိ သန္တိကေ;_  
_ယဿ မေ ဒဿနေန တွံ,_  
_နာဘိနန္ဒသိ ဗြာဟ္မဏ”._  

</Paragraph>

</Division>
<Division number="386" book="ja2">

<Paragraph number="1202" type="verses" book="ja2">
_“အဒ္ဓါ အညေပိ ဒါယာဒေ,_  
_ပုတ္တေ လစ္ဆာမ မာဏဝ;_  
_တွဉ္စ ဇမ္မ ဝိနဿဿု,_  
_ယတ္ထ ပတ္တံ န တံ သုဏေ”._  

</Paragraph>

</Division>
<Division number="387" book="ja2">

<Paragraph number="1203" type="verses" book="ja2">
_“ဧဝမေဝ တုဝံ ရာဇ,_  
_ဒွိပဒိန္ဒ သုဏောဟိ မေ;_  
_ပဗ္ဗာဇေဿန္တိ တံ ရဋ္ဌာ,_  
_သောဏ္ဍံ မာဏဝကံ ယထာ”._  

</Paragraph>

</Division>
<Division number="388" book="ja2">

<Paragraph number="1204" type="verses" book="ja2">
_“သုဇာတော နာမ နာမေန,_  
_ဘာဝိတတ္တာန သာဝကော;_  
_အစ္ဆရံ ကာမယန္တောဝ,_  
_န သော ဘုဉ္ဇိ န သော ပိဝိ._  

</Paragraph>

</Division>
<Division number="389" book="ja2">

<Paragraph number="1205" type="verses" book="ja2">
_ကုသဂ္ဂေနုဒကမာဒါယ,_  
_သမုဒ္ဒေ ဥဒကံ မိနေ;_  
_ဧဝံ မာနုသကာ ကာမာ,_  
_ဒိဗ္ဗကာမာန သန္တိကေ._  

</Paragraph>

</Division>
<Division number="390" book="ja2">

<Paragraph number="1206" type="verses" book="ja2">
_ဧဝမေဝ အဟံ ကာဠ,_  
_ဘုတွာ ဘက္ခံ ရသုတ္တမံ;_  
_အလဒ္ဓါ မာနုသံ မံသံ,_  
_မညေ ဟိဿာမိ ဇီဝိတံ”._  

</Paragraph>

</Division>
<Division number="391" book="ja2">

<Paragraph number="1207" type="verses" book="ja2">
_“ယထာပိ တေ ဓတရဋ္ဌာ,_  
_ဟံသာ ဝေဟာယသင်္ဂမာ;_  
_အဘုတ္တပရိဘောဂေန,_  
_သဗ္ဗေ အဗ္ဘတ္ထတံ ဂတာ._  

</Paragraph>

</Division>
<Division number="392" book="ja2">

<Paragraph number="1208" type="verses" book="ja2">
_ဧဝမေဝ တုဝံ ရာဇ,_  
_ဒွိပဒိန္ဒ သုဏောဟိ မေ;_  
_အဘက္ခံ ရာဇ ဘက္ခေသိ,_  
_တသ္မာ ပဗ္ဗာဇယန္တိ တံ”._  

</Paragraph>

</Division>
<Division number="393" book="ja2">

<Paragraph number="1209" type="verses" book="ja2">
_“တိဋ္ဌာဟီတိ မယာ ဝုတ္တော,_  
_သော တွံ ဂစ္ဆသိ ပမ္မုခေါ;_  
_အဋ္ဌိတော တွံ ဌိတောမှီတိ,_  
_လပသိ ဗြဟ္မစာရိနိ;_  
ဣဒံ တေ သမဏာယုတ္တံ,_  
_အသိဉ္စ မေ မညသိ ကင်္ကပတ္တံ”._  

</Paragraph>

</Division>
<Division number="394" book="ja2">

<Paragraph number="1210" type="verses" book="ja2">
_“ဌိတောဟမသ္မီ သဓမ္မေသု ရာဇ,_  
_န နာမဂေါတ္တံ ပရိဝတ္တယာမိ;_  
_စောရဉ္စ လောကေ အဌိတံ ဝဒန္တိ,_  
_အာပါယိကံ နေရယိကံ ဣတော စုတံ._  

</Paragraph>

</Division>
<Division number="395" book="ja2">

<Paragraph number="1211" type="verses" book="ja2">
_သစေ တွံ သဒ္ဒဟသိ ရာဇ,_  
_သုတံ ဂဏှာဟိ ခတ္တိယ;_  
_တေန ယညံ ယဇိတွာန,_  
_ဧဝံ သဂ္ဂံ ဂမိဿသိ”._  

</Paragraph>

</Division>
<Division number="396" book="ja2">

<Paragraph number="1212" type="verses" book="ja2">
_“ကိသ္မိံ နု ရဋ္ဌေ တဝ ဇာတိဘူမိ,_  
_အထ ကေန အတ္ထေန ဣဓာနုပတ္တော;_  
_အက္ခာဟိ မေ ဗြာဟ္မဏ ဧတမတ္ထံ,_  
_ကိမိစ္ဆသီ ဒေမိ တယဇ္ဇ ပတ္ထိတံ”._  

</Paragraph>

</Division>
<Division number="397" book="ja2">

<Paragraph number="1213" type="verses" book="ja2">
_“ဂါထာ စတဿော ဓရဏီမဟိဿရ,_  
_သုဂမ္ဘိရတ္ထာ ဝရသာဂရူပမာ;_  
_တဝေဝ အတ္ထာယ ဣဓာဂတောသ္မိ,_  
_သုဏောဟိ ဂါထာ ပရမတ္ထသံဟိတာ”._  

</Paragraph>

</Division>
<Division number="398" book="ja2">

<Paragraph number="1214" type="verses" book="ja2">
_“န ဝေ ရုဒန္တိ မတိမန္တော သပညာ,_  
_ဗဟုဿုတာ ယေ ဗဟုဌာနစိန္တိနော;_  
_ဒီပဉှိ ဧတံ ပရမံ နရာနံ,_  
_ယံ ပဏ္ဍိတာ သောကနုဒါ ဘဝန္တိ._  

</Paragraph>

</Division>
<Division number="399" book="ja2">

<Paragraph number="1215" type="verses" book="ja2">
_အတ္တာနံ ဉာတီ ဥဒါဟု ပုတ္တဒါရံ,_  
_ဓညံ ဓနံ ရဇတံ ဇာတရူပံ;_  
_ကိမေဝ တွံ သုတသောမာနုတပ္ပေ,_  
_ကောရဗျသေဋ္ဌ ဝစနံ သုဏောမ တေတံ”._  

</Paragraph>

</Division>
<Division number="400" book="ja2">

<Paragraph number="1216" type="verses" book="ja2">
_“နေဝါဟမတ္တာနမနုတ္ထုနာမိ,_  
_န ပုတ္တဒါရံ န ဓနံ န ရဋ္ဌံ;_  
_သတဉ္စ ဓမ္မော စရိတော ပုရာဏော,_  
_တံ သင်္ကရံ ဗြာဟ္မဏဿာနုတပ္ပေ._  

</Paragraph>

</Division>
<Division number="401" book="ja2">

<Paragraph number="1217" type="verses" book="ja2">
_ကတော မယာ သင်္ကရော ဗြာဟ္မဏေန,_  
_ရဋ္ဌေ သကေ ဣဿရိယေ ဌိတေန;_  
_တံ သင်္ကရံ ဗြာဟ္မဏသပ္ပဒါယ,_  
_သစ္စာနုရက္ခီ ပုနရာဝဇိဿံ”._  

</Paragraph>

</Division>
<Division number="402" book="ja2">

<Paragraph number="1218" type="verses" book="ja2">
_“နေဝါဟမေတံ အဘိသဒ္ဒဟာမိ,_  
_သုခီ နရော မစ္စုမုခါ ပမုတ္တော;_  
_အမိတ္တဟတ္ထံ ပုနရာဝဇေယျ,_  
_ကောရဗျသေဋ္ဌ န ဟိ မံ ဥပေသိ._  

</Paragraph>

</Division>
<Division number="403" book="ja2">

<Paragraph number="1219" type="verses" book="ja2">
_မုတ္တော တုဝံ ပေါရိသာဒဿ ဟတ္ထာ,_  
_ဂန္တွာ သကံ မန္ဒိရံ ကာမကာမီ;_  
_မဓုရံ ပိယံ ဇီဝိတံ လဒ္ဓ ရာဇ,_  
_ကုတော တုဝံ ဧဟိသိ မေ သကာသံ”._  

</Paragraph>

</Division>
<Division number="404" book="ja2">

<Paragraph number="1220" type="verses" book="ja2">
_“မတံ ဝရေယျ ပရိသုဒ္ဓသီလော,_  
_န ဇီဝိတံ ဂရဟိတော ပါပဓမ္မော;_  
_န ဟိ တံ နရံ တာယတိ ဒုဂ္ဂတီဟိ,_  
_ယဿာပိ ဟေတု အလိကံ ဘဏေယျ._  

</Paragraph>

</Division>
<Division number="405" book="ja2">

<Paragraph number="1221" type="verses" book="ja2">
_သစေပိ ဝါတော ဂိရိမာဝဟေယျ,_  
_စန္ဒော စ သုရိယော စ ဆမာ ပတေယျုံ;_  
_သဗ္ဗာ စ နဇ္ဇော ပဋိသောတံ ဝဇေယျုံ,_  
_န တွေဝဟံ ရာဇ မုသာ ဘဏေယျံ._  

</Paragraph>

</Division>
<Division number="406" book="ja2">

<Paragraph number="1222" type="verses" book="ja2">
_နဘံ ဖလေယျ ဥဒဓီပိ သုဿေ,_  
_သံဝဋ္ဋယေ ဘူတဓရာ ဝသုန္ဓရာ;_  
_သိလုစ္စယော မေရု သမူလမုပ္ပတေ,_  
_န တွေဝဟံ ရာဇ မုသာ ဘဏေယျံ._  

</Paragraph>

</Division>
<Division number="407" book="ja2">

<Paragraph number="1223" type="verses" book="ja2">
_အသိဉ္စ သတ္တိဉ္စ ပရာမသာမိ,_  
_သပထမ္ပိ တေ သမ္မ အဟံ ကရောမိ;_  
_တယာ ပမုတ္တော အနဏော ဘဝိတွာ,_  
_သစ္စာနုရက္ခီ ပုနရာဝဇိဿံ”._  

</Paragraph>

</Division>
<Division number="408" book="ja2">

<Paragraph number="1224" type="verses" book="ja2">
_“ယော တေ ကတော သင်္ဂရော ဗြာဟ္မဏေန,_  
_ရဋ္ဌေ သကေ ဣဿရိယေ ဌိတေန;_  
_တံ သင်္ဂရံ ဗြာဟ္မဏသပ္ပဒါယ,_  
_သစ္စာနုရက္ခီ ပုနရာဝဇဿု”._  

</Paragraph>

</Division>
<Division number="409" book="ja2">

<Paragraph number="1225" type="verses" book="ja2">
_“ယော မေ ကတော သင်္ဂရော ဗြာဟ္မဏေန,_  
_ရဋ္ဌေ သကေ ဣဿရိယေ ဌိတေန;_  
_တံ သင်္ဂရံ ဗြာဟ္မဏသပ္ပဒါယ,_  
_သစ္စာနုရက္ခီ ပုနရာဝဇိဿံ”._  

</Paragraph>

</Division>
<Division number="410" book="ja2">

<Paragraph number="1226" type="verses" book="ja2">
_မုတ္တော စ သော ပေါရိသာဒဿ ဟတ္ထာ,_  
_ဂန္တွာန တံ ဗြာဟ္မဏံ ဧတဒဝေါစ;_  
_“သုဏောမ ဂါထာယော သတာရဟာယော,_  
_ယာ မေ သုတာ အဿု ဟိတာယ ဗြဟ္မေ”._  

</Paragraph>

</Division>
<Division number="411" book="ja2">

<Paragraph number="1227" type="verses" book="ja2">
_“သကိဒေဝ သုတသောမ,_  
_သဗ္ဘိ ဟောတိ သမာဂမော;_  
_သာ နံ သင်္ဂတိ ပါလေတိ,_  
_နာသဗ္ဘိ ဗဟု သင်္ဂမော._  

</Paragraph>

</Division>
<Division number="412" book="ja2">

<Paragraph number="1228" type="verses" book="ja2">
_သဗ္ဘိရေဝ သမာသေထ,_  
_သဗ္ဘိ ကုဗ္ဗေထ သန္ထဝံ;_  
_သတံ သဒ္ဓမ္မမညာယ,_  
_သေယျော ဟောတိ န ပါပိယော._  

</Paragraph>

</Division>
<Division number="413" book="ja2">

<Paragraph number="1229" type="verses" book="ja2">
_ဇီရန္တိ ဝေ ရာဇရထာ သုစိတ္တာ,_  
_အထော သရီရမ္ပိ ဇရံ ဥပေတိ;_  
_သတဉ္စ ဓမ္မော န ဇရံ ဥပေတိ,_  
_သန္တော ဟဝေ သဗ္ဘိ ပဝေဒယန္တိ._  

</Paragraph>

</Division>
<Division number="414" book="ja2">

<Paragraph number="1230" type="verses" book="ja2">
_နဘဉ္စ ဒူရေ ပထဝီ စ ဒူရေ,_  
_ပါရံ သမုဒ္ဒဿ တဒါဟု ဒူရေ;_  
_တတော ဟဝေ ဒူရတရံ ဝဒန္တိ,_  
_သတဉ္စ ဓမ္မော အသတဉ္စ ရာဇ”._  

</Paragraph>

</Division>
<Division number="415" book="ja2">

<Paragraph number="1231" type="verses" book="ja2">
_“သဟဿိယာ ဣမာ ဂါထာ,_  
_နဟိမာ ဂါထာ သတာရဟာ;_  
_စတ္တာရိ တွံ သဟဿာနိ,_  
_ခိပ္ပံ ဂဏှာဟိ ဗြာဟ္မဏ”._  

</Paragraph>

</Division>
<Division number="416" book="ja2">

<Paragraph number="1232" type="verses" book="ja2">
_“အာသီတိယာ နာဝုတိယာ စ ဂါထာ,_  
_သတာရဟာ စာပိ ဘဝေယျ ဂါထာ;_  
_ပစ္စတ္တမေဝ သုတသောမ ဇာနဟိ,_  
_သဟဿိယာ နာမ ကာ အတ္ထိ ဂါထာ”._  

</Paragraph>

</Division>
<Division number="417" book="ja2">

<Paragraph number="1233" type="verses" book="ja2">
_“ဣစ္ဆာမိ ဝေါဟံ သုတဝုဒ္ဓိမတ္တနော,_  
_သန္တောတိ မံ သပ္ပုရိသာ ဘဇေယျုံ;_  
_အဟံ သဝန္တီဟိ မဟောဒဓီဝ,_  
_န ဟိ တာတ တပ္ပါမိ သုဘာသိတေန._  

</Paragraph>

</Division>
<Division number="418" book="ja2">

<Paragraph number="1234" type="verses" book="ja2">
_အဂ္ဂိ ယထာ တိဏကဋ္ဌံ ဒဟန္တော,_  
_န တပ္ပတီ သာဂရောဝ နဒီဟိ;_  
_ဧဝမ္ပိ တေ ပဏ္ဍိတာ ရာဇသေဋ္ဌ,_  
_သုတွာ န တပ္ပန္တိ သုဘာသိတေန._  

</Paragraph>

</Division>
<Division number="419" book="ja2">

<Paragraph number="1235" type="verses" book="ja2">
_သကဿ ဒါသဿ ယဒါ သုဏောမိ,_  
_ဂါထံ အဟံ အတ္ထဝတိံ ဇနိန္ဒ;_  
_တမေဝ သက္ကစ္စ နိသာမယာမိ,_  
_န ဟိ တာတ ဓမ္မေသု မမတ္ထိ တိတ္တိ._  

</Paragraph>

</Division>
<Division number="420" book="ja2">

<Paragraph number="1236" type="verses" book="ja2">
ဣဒံ တေ ရဋ္ဌံ သဓနံ သယောဂ္ဂံ,_  
_သကာယုရံ သဗ္ဗကာမူပပန္နံ;_  
_ကိံ ကာမဟေတု ပရိဘာသသိ မံ,_  
_ဂစ္ဆာမဟံ ပေါရိသာဒဿ ဉတ္တေ”._  

</Paragraph>

</Division>
<Division number="421" book="ja2">

<Paragraph number="1237" type="verses" book="ja2">
_“အတ္တာနုရက္ခာယ ဘဝန္တိ ဟေတေ,_  
_ဟတ္ထာရောဟာ ရထိကာ ပတ္တိကာ စ;_  
_အဿာရုဟာ ယေ စ ဓနုဂ္ဂဟာသေ,_  
_သေနံ ပယုဉ္ဇာမ ဟနာမ သတ္တုံ”._  

</Paragraph>

</Division>
<Division number="422" book="ja2">

<Paragraph number="1238" type="verses" book="ja2">
_“သုဒုက္ကရံ ပေါရိသာဒေါ အကာသိ,_  
_ဇီဝံ ဂဟေတွာန အဝဿဇီ မံ;_  
_တံ တာဒိသံ ပုဗ္ဗကိစ္စံ သရန္တော,_  
_ဒုဗ္ဘေ အဟံ တဿ ကထံ ဇနိန္ဒ”._  

</Paragraph>

</Division>
<Division number="423" book="ja2">

<Paragraph number="1239" type="verses" book="ja2">
_ဝန္ဒိတွာ သော ပိတရံ မာတရဉ္စ,_  
_အနုသာသေတွာ နေဂမဉ္စ ဗလဉ္စ;_  
_သစ္စဝါဒီ သစ္စာနုရက္ခမာနော,_  
_အဂမာသိ သော ယတ္ထ ပေါရိသာဒေါ._  

</Paragraph>

</Division>
<Division number="424" book="ja2">

<Paragraph number="1240" type="verses" book="ja2">
_“ကတော မယာ သင်္ဂရော ဗြာဟ္မဏေန,_  
_ရဋ္ဌေ သကေ ဣဿရိယေ ဌိတေန;_  
_တံ သင်္ဂရံ ဗြာဟ္မဏသပ္ပဒါယ,_  
_သစ္စာနုရက္ခီ ပုနရာဂတောသ္မိ;_  
_ယဇဿု ယညံ ခါဒ မံ ပေါရိသာဒ”._  

</Paragraph>

</Division>
<Division number="425" book="ja2">

<Paragraph number="1241" type="verses" book="ja2">
_“န ဟာယတေ ခါဒိတံ မယှံ ပစ္ဆာ,_  
_စိတကာ အယံ တာဝ သဓူမိကာဝ;_  
_နိဒ္ဓူမကေ ပစိတံ သာဓုပက္ကံ,_  
_သုဏောမ ဂါထာယော သတာရဟာယော”._  

</Paragraph>

</Division>
<Division number="426" book="ja2">

<Paragraph number="1242" type="verses" book="ja2">
_“အဓမ္မိကော တွံ ပေါရိသာဒကာသိ,_  
_ရဋ္ဌာ စ ဘဋ္ဌော ဥဒရဿ ဟေတု;_  
_ဓမ္မဉ္စိမာ အဘိဝဒန္တိ ဂါထာ,_  
_ဓမ္မော စ အဓမ္မော စ ကုဟိံ သမေတိ._  

</Paragraph>

</Division>
<Division number="427" book="ja2">

<Paragraph number="1243" type="verses" book="ja2">
_အဓမ္မိကဿ လုဒ္ဒဿ,_  
_နိစ္စံ လောဟိတပါဏိနော;_  
_နတ္ထိ သစ္စံ ကုတော ဓမ္မော,_  
_ကိံ သုတေန ကရိဿသိ”._  

</Paragraph>

</Division>
<Division number="428" book="ja2">

<Paragraph number="1244" type="verses" book="ja2">
_“ယော မံသဟေတု မိဂဝံ စရေယျ,_  
_ယော ဝါ ဟနေ ပုရိသမတ္တဟေတု;_  
ဥဘောပိ တေ ပေစ္စ သမာ ဘဝန္တိ,_  
_ကသ္မာ နော အဓမ္မိကံ ဗြူသိ မံ တွံ”._  

</Paragraph>

</Division>
<Division number="429" book="ja2">

<Paragraph number="1245" type="verses" book="ja2">
_“ပဉ္စ ပဉ္စ န ခါ ဘက္ခာ,_  
_ခတ္တိယေန ပဇာနတာ;_  
_အဘက္ခံ ရာဇ ဘက္ခေသိ,_  
_တသ္မာ အဓမ္မိကော တုဝံ”._  

</Paragraph>

</Division>
<Division number="430" book="ja2">

<Paragraph number="1246" type="verses" book="ja2">
_“မုတ္တော တုဝံ ပေါရိသာဒဿ ဟတ္ထာ,_  
_ဂန္တွာ သကံ မန္ဒိရံ ကာမကာမီ;_  
_အမိတ္တဟတ္ထံ ပုနရာဂတောသိ,_  
_န ခတ္တဓမ္မေ ကုသလောသိ ရာဇ”._  

</Paragraph>

</Division>
<Division number="431" book="ja2">

<Paragraph number="1247" type="verses" book="ja2">
_“ယေ ခတ္တဓမ္မေ ကုသလာ ဘဝန္တိ,_  
_ပါယေန တေ နေရယိကာ ဘဝန္တိ;_  
_တသ္မာ အဟံ ခတ္တဓမ္မံ ပဟာယ,_  
_သစ္စာနုရက္ခီ ပုနရာဂတောသ္မိ;_  
_ယဇဿု ယညံ ခါဒ မံ ပေါရိသာဒ”._  

</Paragraph>

</Division>
<Division number="432" book="ja2">

<Paragraph number="1248" type="verses" book="ja2">
_“ပါသာဒဝါသာ ပထဝီဂဝါဿာ,_  
_ကာမိတ္ထိယော ကာသိကစန္ဒနဉ္စ;_  
_သဗ္ဗံ တဟိံ လဘသိ သာမိတာယ,_  
_သစ္စေန ကိံ ပဿသိ အာနိသံသံ”._  

</Paragraph>

</Division>
<Division number="433" book="ja2">

<Paragraph number="1249" type="verses" book="ja2">
_“ယေ ကေစိမေ အတ္ထိ ရသာ ပထဗျာ,_  
_သစ္စံ တေသံ သာဓုတရံ ရသာနံ;_  
_သစ္စေ ဌိတာ သမဏဗြာဟ္မဏာ စ,_  
_တရန္တိ ဇာတိမရဏဿ ပါရံ”._  

</Paragraph>

</Division>
<Division number="434" book="ja2">

<Paragraph number="1250" type="verses" book="ja2">
_“မုတ္တော တုဝံ ပေါရိသာဒဿ ဟတ္ထာ,_  
_ဂန္တွာ သကံ မန္ဒိရံ ကာမကာမီ;_  
_အမိတ္တဟတ္ထံ ပုနရာဂတောသိ,_  
_န ဟိ နူန တေ မရဏဘယံ ဇနိန္ဒ;_  
_အလီနစိတ္တော အသိ သစ္စဝါဒီ”._  

</Paragraph>

</Division>
<Division number="435" book="ja2">

<Paragraph number="1251" type="verses" book="ja2">
_“ကတာ မေ ကလျာဏာ အနေကရူပါ,_  
_ယညာ ယိဋ္ဌာ ယေ ဝိပုလာ ပသတ္ထာ;_  
_ဝိသောဓိတော ပရလောကဿ မဂ္ဂေါ,_  
_ဓမ္မေ ဌိတော ကော မရဏဿ ဘာယေ._  

</Paragraph>

</Division>
<Division number="436" book="ja2">

<Paragraph number="1252" type="verses" book="ja2">
_ကတာ မေ ကလျာဏာ အနေကရူပါ,_  
_ယညာ ယိဋ္ဌာ ယေ ဝိပုလာ ပသတ္ထာ;_  
_အနာနုတပ္ပံ ပရလောကံ ဂမိဿံ,_  
_ယဇဿု ယညံ အဒ မံ ပေါရိသာဒ._  

</Paragraph>

</Division>
<Division number="437" book="ja2">

<Paragraph number="1253" type="verses" book="ja2">
_ပိတာ စ မာတာ စ ဥပဋ္ဌိတာ မေ,_  
_ဓမ္မေန မေ ဣဿရိယံ ပသတ္ထံ;_  
_ဝိသောဓိတော ပရလောကဿ မဂ္ဂေါ,_  
_ဓမ္မေ ဌိတော ကော မရဏဿ ဘာယေ._  

</Paragraph>

</Division>
<Division number="438" book="ja2">

<Paragraph number="1254" type="verses" book="ja2">
_ပိတာ စ မာတာ စ ဥပဋ္ဌိတာ မေ,_  
_ဓမ္မေန မေ ဣဿရိယံ ပသတ္ထံ;_  
_အနာနုတပ္ပံ ပရလောကံ ဂမိဿံ,_  
_ယဇဿု ယညံ အဒ မံ ပေါရိသာဒ._  

</Paragraph>

</Division>
<Division number="439" book="ja2">

<Paragraph number="1255" type="verses" book="ja2">
_ဉာတီသု မိတ္တေသု ကတာ မေ ကာရာ,_  
_ဓမ္မေန မေ ဣဿရိယံ ပသတ္ထံ;_  
_ဝိသောဓိတော ပရလောကဿ မဂ္ဂေါ,_  
_ဓမ္မေ ဌိတော ကော မရဏဿ ဘာယေ._  

</Paragraph>

</Division>
<Division number="440" book="ja2">

<Paragraph number="1256" type="verses" book="ja2">
_ဉာတီသု မိတ္တေသု ကတာ မေ ကာရာ,_  
_ဓမ္မေန မေ ဣဿရိယံ ပသတ္ထံ;_  
_အနာနုတပ္ပံ ပရလောကံ ဂမိဿံ,_  
_ယဇဿု ယညံ အဒ မံ ပေါရိသာဒ._  

</Paragraph>

</Division>
<Division number="441" book="ja2">

<Paragraph number="1257" type="verses" book="ja2">
_ဒိန္နံ မေ ဒါနံ ဗဟုဓာ ဗဟူနံ,_  
_သန္တပ္ပိတာ သမဏဗြာဟ္မဏာ စ;_  
_ဝိသောဓိတော ပရလောကဿ မဂ္ဂေါ,_  
_ဓမ္မေ ဌိတော ကော မရဏဿ ဘာယေ._  

</Paragraph>

</Division>
<Division number="442" book="ja2">

<Paragraph number="1258" type="verses" book="ja2">
_ဒိန္နံ မေ ဒါနံ ဗဟုဓာ ဗဟူနံ,_  
_သန္တပ္ပိတာ သမဏဗြာဟ္မဏာ စ;_  
_အနာနုတပ္ပံ ပရလောကံ ဂမိဿံ,_  
_ယဇဿု ယညံ အဒ မံ ပေါရိသာဒ”._  

</Paragraph>

</Division>
<Division number="443" book="ja2">

<Paragraph number="1259" type="verses" book="ja2">
_“ဝိသံ ပဇာနံ ပုရိသော အဒေယျ,_  
_အာသီဝိသံ ဇလိတမုဂ္ဂတေဇံ;_  
_မုဒ္ဓါပိ တဿ ဝိဖလေယျ သတ္တဓာ,_  
_ယော တာဒိသံ သစ္စဝါဒိံ အဒေယျ._  

</Paragraph>

</Division>
<Division number="444" book="ja2">

<Paragraph number="1260" type="verses" book="ja2">
_သုတွာ ဓမ္မံ ဝိဇာနန္တိ,_  
_နရာ ကလျာဏပါပကံ;_  
_အပိ ဂါထာ သုဏိတွာန,_  
_ဓမ္မေ မေ ရမတေ မနော”._  

</Paragraph>

</Division>
<Division number="445" book="ja2">

<Paragraph number="1261" type="verses" book="ja2">
_“သကိဒေဝ မဟာရာဇ,_  
_သဗ္ဘိ ဟောတိ သမာဂမော;_  
_သာ နံ သင်္ဂတိ ပါလေတိ,_  
_နာသဗ္ဘိ ဗဟု သင်္ဂမော._  

</Paragraph>

</Division>
<Division number="446" book="ja2">

<Paragraph number="1262" type="verses" book="ja2">
_သဗ္ဘိရေဝ သမာသေထ,_  
_သဗ္ဘိ ကုဗ္ဗေထ သန္ထဝံ;_  
_သတံ သဒ္ဓမ္မမညာယ,_  
_သေယျော ဟောတိ န ပါပိယော._  

</Paragraph>

</Division>
<Division number="447" book="ja2">

<Paragraph number="1263" type="verses" book="ja2">
_ဇီရန္တိ ဝေ ရာဇရထာ သုစိတ္တာ,_  
_အထော သရီရမ္ပိ ဇရံ ဥပေတိ;_  
_သတဉ္စ ဓမ္မော န ဇရံ ဥပေတိ,_  
_သန္တော ဟဝေ သဗ္ဘိ ပဝေဒယန္တိ._  

</Paragraph>

</Division>
<Division number="448" book="ja2">

<Paragraph number="1264" type="verses" book="ja2">
_နဘဉ္စ ဒူရေ ပထဝီ စ ဒူရေ,_  
_ပါရံ သမုဒ္ဒဿ တဒါဟု ဒူရေ;_  
_တတော ဟဝေ ဒူရတရံ ဝဒန္တိ,_  
_သတဉ္စ ဓမ္မော အသတဉ္စ ရာဇ”._  

</Paragraph>

</Division>
<Division number="449" book="ja2">

<Paragraph number="1265" type="verses" book="ja2">
_“ဂါထာ ဣမာ အတ္ထဝတီ သုဗျဉ္ဇနာ,_  
_သုဘာသိတာ တုယှ ဇနိန္ဒ သုတွာ;_  
_အာနန္ဒိ ဝိတ္တော သုမနော ပတီတော,_  
_စတ္တာရိ တေ သမ္မ ဝရေ ဒဒါမိ”._  

</Paragraph>

</Division>
<Division number="450" book="ja2">

<Paragraph number="1266" type="verses" book="ja2">
_“ယော နတ္တနော မရဏံ ဗုဇ္ဈသိ တုဝံ,_  
_ဟိတာဟိတံ ဝိနိပါတဉ္စ သဂ္ဂံ;_  
_ဂိဒ္ဓေါ ရသေ ဒုစ္စရိတေ နိဝိဋ္ဌော,_  
_ကိံ တွံ ဝရံ ဒဿသိ ပါပဓမ္မ._  

</Paragraph>

</Division>
<Division number="451" book="ja2">

<Paragraph number="1267" type="verses" book="ja2">
_အဟဉ္စ တံ ဒေဟိ ဝရန္တိ ဝဇ္ဇံ,_  
_တွဉ္စာပိ ဒတွာန အဝါကရေယျ;_  
_သန္ဒိဋ္ဌိကံ ကလဟမိမံ ဝိဝါဒံ,_  
_ကော ပဏ္ဍိတော ဇာနမုပဗ္ဗဇေယျ”._  

</Paragraph>

</Division>
<Division number="452" book="ja2">

<Paragraph number="1268" type="verses" book="ja2">
_“န တံ ဝရံ အရဟတိ ဇန္တု ဒါတုံ,_  
_ယံ ဝါပိ ဒတွာန အဝါကရေယျ;_  
_ဝရဿု သမ္မ အဝိကမ္ပမာနော,_  
_ပါဏံ စဇိတွာနပိ ဒဿမေဝ”._  

</Paragraph>

</Division>
<Division number="453" book="ja2">

<Paragraph number="1269" type="verses" book="ja2">
_“အရိယဿ အရိယေန သမေတိ သချံ,_  
_ပညဿ ပညာဏဝတာ သမေတိ;_  
_ပဿေယျ တံ ဝဿသတံ အရောဂံ,_  
_ဧတံ ဝရာနံ ပဌမံ ဝရာမိ”._  

</Paragraph>

</Division>
<Division number="454" book="ja2">

<Paragraph number="1270" type="verses" book="ja2">
_“အရိယဿ အရိယေန သမေတိ သချံ,_  
_ပညဿ ပညာဏဝတာ သမေတိ;_  
_ပဿာသိ မံ ဝဿသတံ အရောဂံ,_  
_ဧတံ ဝရာနံ ပဌမံ ဒဒါမိ”._  

</Paragraph>

</Division>
<Division number="455" book="ja2">

<Paragraph number="1271" type="verses" book="ja2">
_“ယေ ခတ္တိယာသေ ဣဓ ဘူမိပါလာ,_  
_မုဒ္ဓါဘိသိတ္တာ ကတနာမဓေယျာ;_  
_န တာဒိသေ ဘူမိပတီ အဒေသိ,_  
_ဧတံ ဝရာနံ ဒုတိယံ ဝရာမိ”._  

</Paragraph>

</Division>
<Division number="456" book="ja2">

<Paragraph number="1272" type="verses" book="ja2">
_“ယေ ခတ္တိယာသေ ဣဓ ဘူမိပါလာ,_  
_မုဒ္ဓါဘိသိတ္တာ ကတနာမဓေယျာ;_  
_န တာဒိသေ ဘူမိပတီ အဒေမိ,_  
_ဧတံ ဝရာနံ ဒုတိယံ ဒဒါမိ”._  

</Paragraph>

</Division>
<Division number="457" book="ja2">

<Paragraph number="1273" type="verses" book="ja2">
_“ပရောသတံ ခတ္တိယာ တေ ဂဟိတာ,_  
_တလာဝုတာ အဿုမုခါ ရုဒန္တာ;_  
_သကေ တေ ရဋ္ဌေ ပဋိပါဒယာဟိ,_  
_ဧတံ ဝရာနံ တတိယံ ဝရာမိ”._  

</Paragraph>

</Division>
<Division number="458" book="ja2">

<Paragraph number="1274" type="verses" book="ja2">
_“ပရောသတံ ခတ္တိယာ မေ ဂဟိတာ,_  
_တလာဝုတာ အဿုမုခါ ရုဒန္တာ;_  
_သကေ တေ ရဋ္ဌေ ပဋိပါဒယာမိ,_  
_ဧတံ ဝရာနံ တတိယံ ဒဒါမိ”._  

</Paragraph>

</Division>
<Division number="459" book="ja2">

<Paragraph number="1275" type="verses" book="ja2">
_“ဆိဒ္ဒံ တေ ရဋ္ဌံ ဗျထိတာ ဘယာ ဟိ,_  
_ပုထူ နရာ လေဏမနုပ္ပဝိဋ္ဌာ;_  
_မနုဿမံသံ ဝိရမေဟိ ရာဇ,_  
_ဧတံ ဝရာနံ စတုတ္ထံ ဝရာမိ”._  

</Paragraph>

</Division>
<Division number="460" book="ja2">

<Paragraph number="1276" type="verses" book="ja2">
_“အဒ္ဓါ ဟိ သော ဘက္ခော မမ မနာပေါ,_  
_ဧတဿ ဟေတုမှိ ဝနံ ပဝိဋ္ဌော;_  
_သောဟံ ကထံ ဧတ္တော ဥပါရမေယျံ,_  
_အညံ ဝရာနံ စတုတ္ထံ ဝရဿု”._  

</Paragraph>

</Division>
<Division number="461" book="ja2">

<Paragraph number="1277" type="verses" book="ja2">
_“န ဝေ ပိယံ မေတိ ဇနိန္ဒ တာဒိသော,_  
_အတ္တံ နိရံကစ္စ ပိယာနိ သေဝတိ;_  
_အတ္တာဝ သေယျော ပရမာ စ သေယျော,_  
_လဗ္ဘာ ပိယာ ဩစိတတ္ထေန ပစ္ဆာ”._  

</Paragraph>

</Division>
<Division number="462" book="ja2">

<Paragraph number="1278" type="verses" book="ja2">
_“ပိယံ မေ မာနုသံ မံသံ,_  
_သုတသောမ ဝိဇာနဟိ;_  
_နမှိ သက္ကာ နိဝါရေတုံ,_  
_အညံ ဝရံ သမ္မ ဝရဿု”._  

</Paragraph>

</Division>
<Division number="463" book="ja2">

<Paragraph number="1279" type="verses" book="ja2">
_“ယော ဝေ ပိယံ မေတိ ပိယာနုရက္ခီ,_  
_အတ္တံ နိရံကစ္စ ပိယာနိ သေဝတိ;_  
_သောဏ္ဍောဝ ပိတွာ ဝိသမိဿပါနံ,_  
_တေနေဝ သော ဟောတိ ဒုက္ခီ ပရတ္ထ._  

</Paragraph>

</Division>
<Division number="464" book="ja2">

<Paragraph number="1280" type="verses" book="ja2">
_ယော စီဓ သင်္ခါယ ပိယာနိ ဟိတွာ,_  
_ကိစ္ဆေနပိ သေဝတိ အရိယဓမ္မေ;_  
_ဒုက္ခိတောဝ ပိတွာန ယထောသဓာနိ,_  
_တေနေဝ သော ဟောတိ သုခီ ပရတ္ထ”._  

</Paragraph>

</Division>
<Division number="465" book="ja2">

<Paragraph number="1281" type="verses" book="ja2">
_“ဩဟာယဟံ ပိတရံ မာတရဉ္စ,_  
_မနာပိယေ ကာမဂုဏေ စ ပဉ္စ;_  
_ဧတဿ ဟေတုမှိ ဝနံ ပဝိဋ္ဌော,_  
_တံ တေ ဝရံ ကိန္တိ မဟံ ဒဒါမိ”._  

</Paragraph>

</Division>
<Division number="466" book="ja2">

<Paragraph number="1282" type="verses" book="ja2">
_“န ပဏ္ဍိတာ ဒိဂုဏမာဟု ဝါကျံ,_  
_သစ္စပ္ပဋိညာဝ ဘဝန္တိ သန္တော;_  
_ဝရဿု သမ္မ ဣတိ မံ အဝေါစ,_  
ဣစ္စဗြဝီ တွံ န ဟိ တေ သမေတိ”._  

</Paragraph>

</Division>
<Division number="467" book="ja2">

<Paragraph number="1283" type="verses" book="ja2">
_“အပုညလာဘံ အယသံ အကိတ္တိံ,_  
_ပါပံ ဗဟုံ ဒုစ္စရိတံ ကိလေသံ;_  
_မနုဿမံသဿ ကတေ ဥပါဂါ,_  
_တံ တေ ဝရံ ကိန္တိ မဟံ ဒဒေယျံ”._  

</Paragraph>

</Division>
<Division number="468" book="ja2">

<Paragraph number="1284" type="verses" book="ja2">
_“န တံ ဝရံ အရဟတိ ဇန္တု ဒါတုံ,_  
_ယံ ဝါပိ ဒတွာန အဝါကရေယျ;_  
_ဝရဿု သမ္မ အဝိကမ္ပမာနော,_  
_ပါဏံ စဇိတွာနပိ ဒဿမေဝ._  

</Paragraph>

</Division>
<Division number="469" book="ja2">

<Paragraph number="1285" type="verses" book="ja2">
_ပါဏံ စဇန္တိ သန္တော နာပိ ဓမ္မံ,_  
_သစ္စပ္ပဋိညာဝ ဘဝန္တိ သန္တော;_  
_ဒတွာ ဝရံ ခိပ္ပမဝါကရောဟိ,_  
_ဧတေန သမ္ပဇ္ဇ သုရာဇသေဋ္ဌ._  

</Paragraph>

</Division>
<Division number="470" book="ja2">

<Paragraph number="1286" type="verses" book="ja2">
_စဇေ ဓနံ အင်္ဂဝရဿ ဟေတု,_  
_အင်္ဂံ စဇေ ဇီဝိတံ ရက္ခမာနော;_  
_အင်္ဂံ ဓနံ ဇီဝိတဉ္စာပိ သဗ္ဗံ,_  
_စဇေ နရော ဓမ္မမနုဿရန္တော._  

</Paragraph>

</Division>
<Division number="471" book="ja2">

<Paragraph number="1287" type="verses" book="ja2">
_ယသ္မာ ဟိ ဓမ္မံ ပုရိသော ဝိဇညာ,_  
_ယေ စဿ ကင်္ခံ ဝိနယန္တိ သန္တော;_  
_တံ ဟိဿ ဒီပဉ္စ ပရာယဏဉ္စ,_  
_န တေန မိတ္တိံ ဇိရယေထ ပညော”._  

</Paragraph>

</Division>
<Division number="472" book="ja2">

<Paragraph number="1288" type="verses" book="ja2">
_“အဒ္ဓါ ဟိ သော ဘက္ခော မမ မနာပေါ,_  
_ဧတဿ ဟေတုမှိ ဝနံ ပဝိဋ္ဌော;_  
_သစေ စ မံ ယာစသိ ဧတမတ္ထံ,_  
_ဧတမ္ပိ တေ သမ္မ ဝရံ ဒဒါမိ._  

</Paragraph>

</Division>
<Division number="473" book="ja2">

<Paragraph number="1289" type="verses" book="ja2">
_သတ္ထာ စ မေ ဟောသိ သခါ စ မေသိ,_  
_ဝစနမ္ပိ တေ သမ္မ အဟံ အကာသိံ;_  
_တုဝမ္ပိ မေ သမ္မ ကရောဟိ ဝါကျံ,_  
ဥဘောပိ ဂန္တွာန ပမောစယာမ”._  

</Paragraph>

</Division>
<Division number="474" book="ja2">

<Paragraph number="1290" type="verses" book="ja2">
_“သတ္ထာ စ တေ ဟောမိ သခါ စ တျမှိ,_  
_ဝစနမ္ပိ မေ သမ္မ တုဝံ အကာသိ;_  
_အဟမ္ပိ တေ သမ္မ ကရောမိ ဝါကျံ,_  
ဥဘောပိ ဂန္တွာန ပမောစယာမ”._  

</Paragraph>

</Division>
<Division number="475" book="ja2">

<Paragraph number="1291" type="verses" book="ja2">
_“ကမ္မာသပါဒေန ဝိဟေဌိတတ္ထ,_  
_တလာဝုတာ အဿုမုခါ ရုဒန္တာ;_  
_န ဇာတု ဒုဗ္ဘေထ ဣမဿ ရညော,_  
_သစ္စပ္ပဋိညံ မေ ပဋိဿုဏာထ”._  

</Paragraph>

</Division>
<Division number="476" book="ja2">

<Paragraph number="1292" type="verses" book="ja2">
_“ကမ္မာသပါဒေန ဝိဟေဌိတမှာ,_  
_တလာဝုတာ အဿုမုခါ ရုဒန္တာ;_  
_န ဇာတု ဒုဗ္ဘေမ ဣမဿ ရညော,_  
_သစ္စပ္ပဋိညံ တေ ပဋိဿုဏာမ”._  

</Paragraph>

</Division>
<Division number="477" book="ja2">

<Paragraph number="1293" type="verses" book="ja2">
_“ယထာ ပိတာ ဝါ အထ ဝါပိ မာတာ,_  
_အနုကမ္ပကာ အတ္ထကာမာ ပဇာနံ;_  
_ဧဝမေဝ ဝေါ ဟောတု အယဉ္စ ရာဇာ,_  
_တုမှေ စ ဝေါ ဟောထ ယထေဝ ပုတ္တာ”._  

</Paragraph>

</Division>
<Division number="478" book="ja2">

<Paragraph number="1294" type="verses" book="ja2">
_“ယထာ ပိတာ ဝါ အထ ဝါပိ မာတာ,_  
_အနုကမ္ပကာ အတ္ထကာမာ ပဇာနံ;_  
_ဧဝမေဝ နော ဟောတု အယဉ္စ ရာဇာ,_  
_မယမ္ပိ ဟေဿာမ ယထေဝ ပုတ္တာ”._  

</Paragraph>

</Division>
<Division number="479" book="ja2">

<Paragraph number="1295" type="verses" book="ja2">
_“စတုပ္ပဒံ သကုဏဉ္စာပိ မံသံ,_  
_သူဒေဟိ ရန္ဓံ သုကတံ သုနိဋ္ဌိတံ;_  
_သုဓံဝ ဣန္ဒော ပရိဘုဉ္ဇိယာန,_  
_ဟိတွာ ကထေကော ရမသီ အရညေ._  

</Paragraph>

</Division>
<Division number="480" book="ja2">

<Paragraph number="1296" type="verses" book="ja2">
_တာ ခတ္တိယာ ဝလ္လိဝိလာကမဇ္ဈာ,_  
_အလင်္ကတာ သမ္ပရိဝါရယိတွာ;_  
ဣန္ဒံဝ ဒေဝေသု ပမောဒယိံသု,_  
_ဟိတွာ ကထေကော ရမသီ အရညေ._  

</Paragraph>

</Division>
<Division number="481" book="ja2">

<Paragraph number="1297" type="verses" book="ja2">
_တမ္ဗူပဓာနေ ဗဟုဂေါဏကမှိ,_  
_သုဘမှိ သဗ္ဗဿယနမှိ သင်္ဂေ;_  
_သေယျဿ မဇ္ဈမှိ သုခံ သယိတွာ,_  
_ဟိတွာ ကထေကော ရမသီ အရညေ._  

</Paragraph>

</Division>
<Division number="482" book="ja2">

<Paragraph number="1298" type="verses" book="ja2">
_ပါဏိဿရံ ကုမ္ဘထူဏံ နိသီထေ,_  
_အထောပိ ဝေ နိပ္ပုရိသမ္ပိ တူရိယံ;_  
_ဗဟုံ သုဂီတဉ္စ သုဝါဒိတဉ္စ,_  
_ဟိတွာ ကထေကော ရမသီ အရညေ._  

</Paragraph>

</Division>
<Division number="483" book="ja2">

<Paragraph number="1299" type="verses" book="ja2">
ဥယျာနသမ္ပန္နံ ပဟူတမာလျံ,_  
_မိဂါဇိနူပေတပုရံ သုရမ္မံ;_  
_ဟယေဟိ နာဂေဟိ ရထေဟုပေတံ,_  
_ဟိတွာ ကထေကော ရမသီ အရညေ”._  

</Paragraph>

</Division>
<Division number="484" book="ja2">

<Paragraph number="1300" type="verses" book="ja2">
_“ကာဠပက္ခေ ယထာ စန္ဒော,_  
_ဟာယတေဝ သုဝေ သုဝေ;_  
_ကာဠပက္ခူပမော ရာဇ,_  
_အသတံ ဟောတိ သမာဂမော._  

</Paragraph>

</Division>
<Division number="485" book="ja2">

<Paragraph number="1301" type="verses" book="ja2">
_ယထာဟံ ရသကမာဂမ္မ,_  
_သူဒံ ကာပုရိသာဓမံ;_  
_အကာသိံ ပါပကံ ကမ္မံ,_  
_ယေန ဂစ္ဆာမိ ဒုဂ္ဂတိံ._  

</Paragraph>

</Division>
<Division number="486" book="ja2">

<Paragraph number="1302" type="verses" book="ja2">
_သုက္ကပက္ခေ ယထာ စန္ဒော,_  
_ဝဍ္ဎတေဝ သုဝေ သုဝေ;_  
_သုက္ကပက္ခူပမော ရာဇ,_  
_သတံ ဟောတိ သမာဂမော._  

</Paragraph>

</Division>
<Division number="487" book="ja2">

<Paragraph number="1303" type="verses" book="ja2">
_ယထာဟံ တုဝမာဂမ္မ,_  
_သုတသောမ ဝိဇာနဟိ;_  
_ကာဟာမိ ကုသလံ ကမ္မံ,_  
_ယေန ဂစ္ဆာမိ သုဂ္ဂတိံ._  

</Paragraph>

</Division>
<Division number="488" book="ja2">

<Paragraph number="1304" type="verses" book="ja2">
_ထလေ ယထာ ဝါရိ ဇနိန္ဒ ဝုဋ္ဌံ,_  
_အနဒ္ဓနေယျံ န စိရဋ္ဌိတီကံ;_  
_ဧဝမ္ပိ ဟောတိ အသတံ သမာဂမော,_  
_အနဒ္ဓနေယျော ဥဒကံ ထလေဝ._  

</Paragraph>

</Division>
<Division number="489" book="ja2">

<Paragraph number="1305" type="verses" book="ja2">
_သရေ ယထာ ဝါရိ ဇနိန္ဒ ဝုဋ္ဌံ,_  
_စိရဋ္ဌိတီကံ နရဝီရသေဋ္ဌ;_  
_ဧဝမ္ပိ ဝေ ဟောတိ သတံ သမာဂမော,_  
_စိရဋ္ဌိတီကော ဥဒကံ သရေဝ._  

</Paragraph>

</Division>
<Division number="490" book="ja2">

<Paragraph number="1306" type="verses" book="ja2">
_အဗျာယိကော ဟောတိ သတံ သမာဂမော,_  
_ယာဝမ္ပိ တိဋ္ဌေယျ တထေဝ ဟောတိ;_  
_ခိပ္ပဉှိ ဝေတိ အသတံ သမာဂမော,_  
_တသ္မာ သတံ ဓမ္မော အသဗ္ဘိ အာရကာ”._  

</Paragraph>

</Division>
<Division number="491" book="ja2">

<Paragraph number="1307" type="verses" book="ja2">
_“န သော ရာဇာ ယော အဇေယျံ ဇိနာတိ,_  
_န သော သခါ ယော သခါရံ ဇိနာတိ;_  
_န သာ ဘရိယာ ယာ ပတိနော န ဝိဘေတိ,_  
_န တေ ပုတ္တာ ယေ န ဘရန္တိ ဇိဏ္ဏံ._  

</Paragraph>

</Division>
<Division number="492" book="ja2">

<Paragraph number="1308" type="verses" book="ja2">
_န သာ သဘာ ယတ္ထ န သန္တိ သန္တော,_  
_န တေ သန္တော ယေ န ဘဏန္တိ ဓမ္မံ;_  
_ရာဂဉ္စ ဒေါသဉ္စ ပဟာယ မောဟံ,_  
_ဓမ္မံ ဘဏန္တာဝ ဘဝန္တိ သန္တော._  

</Paragraph>

</Division>
<Division number="493" book="ja2">

<Paragraph number="1309" type="verses" book="ja2">
_နာဘာသမာနံ ဇာနန္တိ,_  
_မိဿံ ဗာလေဟိ ပဏ္ဍိတံ;_  
_ဘာသမာနဉ္စ ဇာနန္တိ,_  
_ဒေသေန္တံ အမတံ ပဒံ._  

</Paragraph>

</Division>
<Division number="494" book="ja2">

<Paragraph number="1310" type="verses" book="ja2">
_ဘာသယေ ဇောတယေ ဓမ္မံ,_  
_ပဂ္ဂဏှေ ဣသိနံ ဓဇံ;_  
_သုဘာသိတဒ္ဓဇာ ဣသယော,_  
_ဓမ္မော ဟိ ဣသိနံ ဓဇော”တိ. (4212)_  


</Paragraph>
</Division>

<Paragraph number="1311" type="center" book="ja2">
မဟာသုတသောမဇာတကံ ပဉ္စမံ.



</Paragraph>

<Paragraph number="1312" type="center" book="ja2">
အသီတိနိပါတံ နိဋ္ဌိတံ.



</Paragraph>

<Paragraph number="1313" type="center" book="ja2">
တဿုဒ္ဒါနံ


</Paragraph>

<Paragraph number="1314" type="verses" book="ja2">
_သုမုခေါ ပန ဟံသဝရော စ မဟာ,_  
_သုဓဘောဇနိကော စ ပရော ပဝရော;_  
_သကုဏာလဒိဇာဓိပတိဝှယနော,_  
_သုတသောမဝရုတ္တမသဝှယနောတိ._
</Paragraph>