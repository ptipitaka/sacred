---
title: "17.1.2 သရဘင်္ဂဇာတက"
tableOfContents: false
sidebar:
  order: 2
type: "tipitaka"
basket: "su"
book: "ja2"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="50" book="ja2">

<Paragraph number="52" type="verses" book="ja2">
_“အလင်္ကတာ ကုဏ္ဍလိနော သုဝတ္ထာ,_  
_ဝေဠုရိယမုတ္တာထရုခဂ္ဂဗန္ဓာ;_  
_ရထေသဘာ တိဋ္ဌထ ကေ နု တုမှေ,_  
_ကထံ ဝေါ ဇာနန္တိ မနုဿလောကေ”._  

</Paragraph>

</Division>
<Division number="51" book="ja2">

<Paragraph number="53" type="verses" book="ja2">
_“အဟမဋ္ဌကော ဘီမရထော ပနာယံ,_  
_ကာလိင်္ဂရာဇာ ပန ဥဂ္ဂတောယံ;_  
_သုသညတာနံ ဣသီနံ ဒဿနာယ,_  
ဣဓာဂတာ ပုစ္ဆိတာယေမှ ပဉှေ”._  

</Paragraph>

</Division>
<Division number="52" book="ja2">

<Paragraph number="54" type="verses" book="ja2">
_“ဝေဟာယသံ တိဋ္ဌသိ အန္တလိက္ခေ,_  
_ပထဒ္ဓုနော ပန္နရသေဝ စန္ဒော;_  
_ပုစ္ဆာမိ တံ ယက္ခ မဟာနုဘာဝ,_  
_ကထံ တံ ဇာနန္တိ မနုဿလောကေ”._  

</Paragraph>

</Division>
<Division number="53" book="ja2">

<Paragraph number="55" type="verses" book="ja2">
_“ယမာဟု ဒေဝေသု သုဇမ္ပတီတိ,_  
_မဃဝါတိ တံ အာဟု မနုဿလောကေ;_  
_သ ဒေဝရာဇာ ဣဒမဇ္ဇ ပတ္တော,_  
_သုသညတာနံ ဣသီနံ ဒဿနာယ”._  

</Paragraph>

</Division>
<Division number="54" book="ja2">

<Paragraph number="56" type="verses" book="ja2">
_“ဒူရေ သုတာ နော ဣသယော သမာဂတာ,_  
_မဟိဒ္ဓိကာ ဣဒ္ဓိဂုဏူပပန္နာ;_  
_ဝန္ဒာမိ တေ အယိရေ ပသန္နစိတ္တော,_  
_ယေ ဇီဝလောကေတ္ထ မနုဿသေဋ္ဌာ”._  

</Paragraph>

</Division>
<Division number="55" book="ja2">

<Paragraph number="57" type="verses" book="ja2">
_“ဂန္ဓော ဣသီနံ စိရဒိက္ခိတာနံ,_  
_ကာယာ စုတော ဂစ္ဆတိ မာလုတေန;_  
ဣတော ပဋိက္ကမ္မ သဟဿနေတ္တ,_  
_ဂန္ဓော ဣသီနံ အသုစိ ဒေဝရာဇ”._  

</Paragraph>

</Division>
<Division number="56" book="ja2">

<Paragraph number="58" type="verses" book="ja2">
_“ဂန္ဓော ဣသီနံ စိရဒိက္ခိတာနံ,_  
_ကာယာ စုတော ဂစ္ဆတု မာလုတေန;_  
_ဝိစိတြပုပ္ဖံ သုရဘိံဝ မာလံ,_  
_ဂန္ဓဉ္စ ဧတံ ပါဋိကင်္ခါမ ဘန္တေ;_  
_န ဟေတ္ထ ဒေဝါ ပဋိက္ကူလသညိနော”._  

</Paragraph>

</Division>
<Division number="57" book="ja2">

<Paragraph number="59" type="verses" book="ja2">
_“ပုရိန္ဒဒေါ ဘူတပတီ ယသဿီ,_  
_ဒေဝါနမိန္ဒော သက္ကော မဃဝါ သုဇမ္ပတိ;_  
_သ ဒေဝရာဇာ အသုရဂဏပ္ပမဒ္ဒနော,_  
_ဩကာသမာကင်္ခတိ ပဉှ ပုစ္ဆိတုံ._  

</Paragraph>

</Division>
<Division number="58" book="ja2">

<Paragraph number="60" type="verses" book="ja2">
_ကော နေဝိမေသံ ဣဓ ပဏ္ဍိတာနံ,_  
_ပဉှေ ပုဋ္ဌော နိပုဏေ ဗျာကရိဿတိ;_  
_တိဏ္ဏဉ္စ ရညံ မနုဇာဓိပါနံ,_  
_ဒေဝါနမိန္ဒဿ စ ဝါသဝဿ”._  

</Paragraph>

</Division>
<Division number="59" book="ja2">

<Paragraph number="61" type="verses" book="ja2">
_“အယံ ဣသိ သရဘင်္ဂေါ တပဿီ,_  
_ယတော ဇာတော ဝိရတော မေထုနသ္မာ;_  
_အာစေရပုတ္တော သုဝိနီတရူပေါ,_  
_သော နေသံ ပဉှာနိ ဝိယာကရိဿတိ”._  

</Paragraph>

</Division>
<Division number="60" book="ja2">

<Paragraph number="62" type="verses" book="ja2">
_“ကောဏ္ဍည ပဉှာနိ ဝိယာကရောဟိ,_  
_ယာစန္တိ တံ ဣသယော သာဓုရူပါ;_  
_ကောဏ္ဍည ဧသော မနုဇေသု ဓမ္မော,_  
_ယံ ဝုဒ္ဓမာဂစ္ဆတိ ဧသ ဘာရော”._  

</Paragraph>

</Division>
<Division number="61" book="ja2">

<Paragraph number="63" type="verses" book="ja2">
_“ကတာဝကာသာ ပုစ္ဆန္တု ဘောန္တော,_  
_ယံ ကိဉ္စိ ပဉှံ မနသာဘိပတ္ထိတံ;_  
_အဟဉှိ တံ တံ ဝေါ ဝိယာကရိဿံ,_  
_ဉတွာ သယံ လောကမိမံ ပရဉ္စ”._  

</Paragraph>

</Division>
<Division number="62" book="ja2">

<Paragraph number="64" type="verses" book="ja2">
_တတော စ မဃဝါ သက္ကော,_  
_အတ္ထဒဿီ ပုရိန္ဒဒေါ;_  
_အပုစ္ဆိ ပဌမံ ပဉှံ,_  
_ယဉ္စာသိ အဘိပတ္ထိတံ._  

</Paragraph>

</Division>
<Division number="63" book="ja2">

<Paragraph number="65" type="verses" book="ja2">
_“ကိံ သူ ဝဓိတွာ န ကဒါစိ သောစတိ,_  
_ကိဿပ္ပဟာနံ ဣသယော ဝဏ္ဏယန္တိ;_  
_ကဿီဓ ဝုတ္တံ ဖရုသံ ခမေထ,_  
_အက္ခာဟိ မေ ကောဏ္ဍည ဧတမတ္ထံ”._  

</Paragraph>

</Division>
<Division number="64" book="ja2">

<Paragraph number="66" type="verses" book="ja2">
_“ကောဓံ ဝဓိတွာ န ကဒါစိ သောစတိ,_  
_မက္ခပ္ပဟာနံ ဣသယော ဝဏ္ဏယန္တိ;_  
_သဗ္ဗေသံ ဝုတ္တံ ဖရုသံ ခမေထ,_  
_ဧတံ ခန္တိံ ဥတ္တမမာဟု သန္တော”._  

</Paragraph>

</Division>
<Division number="65" book="ja2">

<Paragraph number="67" type="verses" book="ja2">
_“သက္ကာ ဥဘိန္နံ ဝစနံ တိတိက္ခိတုံ,_  
_သဒိသဿ ဝါ သေဋ္ဌတရဿ ဝါပိ;_  
_ကထံ နု ဟီနဿ ဝစော ခမေထ,_  
_အက္ခာဟိ မေ ကောဏ္ဍည ဧတမတ္ထံ”._  

</Paragraph>

</Division>
<Division number="66" book="ja2">

<Paragraph number="68" type="verses" book="ja2">
_“ဘယာ ဟိ သေဋ္ဌဿ ဝစော ခမေထ,_  
_သာရမ္ဘဟေတူ ပန သာဒိသဿ;_  
_ယော စီဓ ဟီနဿ ဝစော ခမေထ,_  
_ဧတံ ခန္တိံ ဥတ္တမမာဟု သန္တော”._  

</Paragraph>

</Division>
<Division number="67" book="ja2">

<Paragraph number="69" type="verses" book="ja2">
_“ကထံ ဝိဇညာ စတုပတ္ထရူပံ,_  
_သေဋ္ဌံ သရိက္ခံ အထဝါပိ ဟီနံ;_  
_ဝိရူပရူပေန စရန္တိ သန္တော,_  
_တသ္မာ ဟိ သဗ္ဗေသံ ဝစော ခမေထ”._  

</Paragraph>

</Division>
<Division number="68" book="ja2">

<Paragraph number="70" type="verses" book="ja2">
_“န ဟေတမတ္ထံ မဟတီပိ သေနာ,_  
_သရာဇိကာ ယုဇ္ဈမာနာ လဘေထ;_  
_ယံ ခန္တိမာ သပ္ပုရိသော လဘေထ,_  
_ခန္တီ ဗလဿူပသမန္တိ ဝေရာ”._  

</Paragraph>

</Division>
<Division number="69" book="ja2">

<Paragraph number="71" type="verses" book="ja2">
_“သုဘာသိတံ တေ အနုမောဒိယာန,_  
_အညံ တံ ပုစ္ဆာမိ တဒိင်္ဃ ဗြူဟိ;_  
_ယထာ အဟုံ ဒဏ္ဍကီ နာဠိကေရော,_  
_အထဇ္ဇုနော ကလာဗု စာပိ ရာဇာ;_  
_တေသံ ဂတိံ ဗြူဟိ သုပါပကမ္မိနံ,_  
_ကတ္ထူပပန္နာ ဣသိနံ ဝိဟေဌကာ”._  

</Paragraph>

</Division>
<Division number="70" book="ja2">

<Paragraph number="72" type="verses" book="ja2">
_“ကိသဉှိ ဝစ္ဆံ အဝကိရိယ ဒဏ္ဍကီ,_  
ဥစ္ဆိန္နမူလော သဇနော သရဋ္ဌော;_  
_ကုက္ကုဠနာမေ နိရယမှိ ပစ္စတိ,_  
_တဿ ဖုလိင်္ဂါနိ ပတန္တိ ကာယေ._  

</Paragraph>

</Division>
<Division number="71" book="ja2">

<Paragraph number="73" type="verses" book="ja2">
_ယော သညတေ ပဗ္ဗဇိတေ အဟေဌယိ,_  
_ဓမ္မံ ဘဏန္တေ သမဏေ အဒူသကေ;_  
_တံ နာဠိကေရံ သုနခါ ပရတ္ထ,_  
_သင်္ဂမ္မ ခါဒန္တိ ဝိဖန္ဒမာနံ._  

</Paragraph>

</Division>
<Division number="72" book="ja2">

<Paragraph number="74" type="verses" book="ja2">
_အထဇ္ဇုနော နိရယေ သတ္တိသူလေ,_  
_အဝံသိရော ပတိတော ဥဒ္ဓမ္ပာဒေါ;_  
_အင်္ဂီရသံ ဂေါတမံ ဟေဌယိတွာ,_  
_ခန္တိံ တပဿိံ စိရဗြဟ္မစာရိံ._  

</Paragraph>

</Division>
<Division number="73" book="ja2">

<Paragraph number="75" type="verses" book="ja2">
_ယော ခဏ္ဍသော ပဗ္ဗဇိတံ အဆေဒယိ,_  
_ခန္တိံ ဝဒန္တံ သမဏံ အဒူသကံ;_  
_ကလာဗုဝီစိံ ဥပပဇ္ဇ ပစ္စတိ,_  
_မဟာပတာပံ ကဋုကံ ဘယာနကံ._  

</Paragraph>

</Division>
<Division number="74" book="ja2">

<Paragraph number="76" type="verses" book="ja2">
_ဧတာနိ သုတွာ နိရယာနိ ပဏ္ဍိတော,_  
_အညာနိ ပါပိဋ္ဌတရာနိ စေတ္ထ;_  
_ဓမ္မံ စရေ သမဏဗြာဟ္မဏေသု,_  
_ဧဝံကရော သဂ္ဂမုပေတိ ဌာနံ”._  

</Paragraph>

</Division>
<Division number="75" book="ja2">

<Paragraph number="77" type="verses" book="ja2">
_“သုဘာသိတံ တေ အနုမောဒိယာန,_  
_အညံ တံ ပုစ္ဆာမိ တဒိင်္ဃ ဗြူဟိ;_  
_ကထံဝိဓံ သီလဝန္တံ ဝဒန္တိ,_  
_ကထံဝိဓံ ပညဝန္တံ ဝဒန္တိ;_  
_ကထံဝိဓံ သပ္ပုရိသံ ဝဒန္တိ,_  
_ကထံဝိဓံ နော သိရိ နော ဇဟာတိ”._  

</Paragraph>

</Division>
<Division number="76" book="ja2">

<Paragraph number="78" type="verses" book="ja2">
_“ကာယေန ဝါစာယ စ ယောဓ သညတော,_  
_မနသာ စ ကိဉ္စိ န ကရောတိ ပါပံ;_  
_န အတ္တဟေတူ အလိကံ ဘဏေတိ,_  
_တထာဝိဓံ သီလဝန္တံ ဝဒန္တိ._  

</Paragraph>

</Division>
<Division number="77" book="ja2">

<Paragraph number="79" type="verses" book="ja2">
_ဂမ္ဘီရပဉှံ မနသာဘိစိန္တယံ,_  
_နာစ္စာဟိတံ ကမ္မ ကရောတိ လုဒ္ဒံ;_  
_ကာလာဂတံ အတ္ထပဒံ န ရိဉ္စတိ,_  
_တထာဝိဓံ ပညဝန္တံ ဝဒန္တိ._  

</Paragraph>

</Division>
<Division number="78" book="ja2">

<Paragraph number="80" type="verses" book="ja2">
_ယော ဝေ ကတညူ ကတဝေဒိ ဓီရော,_  
_ကလျာဏမိတ္တော ဒဠှဘတ္တိ စ ဟောတိ;_  
_ဒုခိတဿ သက္ကစ္စ ကရောတိ ကိစ္စံ,_  
_တထာဝိဓံ သပ္ပုရိသံ ဝဒန္တိ._  

</Paragraph>

</Division>
<Division number="79" book="ja2">

<Paragraph number="81" type="verses" book="ja2">
_ဧတေဟိ သဗ္ဗေဟိ ဂုဏေဟုပေတော,_  
_သဒ္ဓေါ မုဒူ သံဝိဘာဂီ ဝဒညူ;_  
_သင်္ဂါဟကံ သခိလံ သဏှဝါစံ,_  
_တထာဝိဓံ နော သိရိ နော ဇဟာတိ”._  

</Paragraph>

</Division>
<Division number="80" book="ja2">

<Paragraph number="82" type="verses" book="ja2">
_“သုဘာသိတံ တေ အနုမောဒိယာန,_  
_အညံ တံ ပုစ္ဆာမိ တဒိင်္ဃ ဗြူဟိ;_  
_သီလံ သိရိဉ္စာပိ သတဉ္စ ဓမ္မံ,_  
_ပညဉ္စ ကံ သေဋ္ဌတရံ ဝဒန္တိ”._  

</Paragraph>

</Division>
<Division number="81" book="ja2">

<Paragraph number="83" type="verses" book="ja2">
_“ပညာ ဟိ သေဋ္ဌာ ကုသလာ ဝဒန္တိ,_  
_နက္ခတ္တရာဇာရိဝ တာရကာနံ;_  
_သီလံ သီရီ စာပိ သတဉ္စ ဓမ္မော,_  
_အနွာယိကာ ပညဝတော ဘဝန္တိ”._  

</Paragraph>

</Division>
<Division number="82" book="ja2">

<Paragraph number="84" type="verses" book="ja2">
_“သုဘာသိတံ တေ အနုမောဒိယာန,_  
_အညံ တံ ပုစ္ဆာမိ တဒိင်္ဃ ဗြူဟိ;_  
_ကထံကရော ကိန္တိကရော ကိမာစရံ,_  
_ကိံ သေဝမာနော လဘတီဓ ပညံ;_  
_ပညာယ ဒါနိ ပဋိပဒံ ဝဒေဟိ,_  
_ကထံကရော ပညဝါ ဟောတိ မစ္စော”._  

</Paragraph>

</Division>
<Division number="83" book="ja2">

<Paragraph number="85" type="verses" book="ja2">
_“သေဝေထ ဝုဒ္ဓေ နိပုဏေ ဗဟုဿုတေ,_  
ဥဂ္ဂါဟကော စ ပရိပုစ္ဆကော သိယာ;_  
_သုဏေယျ သက္ကစ္စ သုဘာသိတာနိ,_  
_ဧဝံကရော ပညဝါ ဟောတိ မစ္စော._  

</Paragraph>

</Division>
<Division number="84" book="ja2">

<Paragraph number="86" type="verses" book="ja2">
_သ ပညဝါ ကာမဂုဏေ အဝေက္ခတိ,_  
_အနိစ္စတော ဒုက္ခတော ရောဂတော စ;_  
_ဧဝံ ဝိပဿီ ပဇဟာတိ ဆန္ဒံ,_  
_ဒုက္ခေသု ကာမေသု မဟဗ္ဘယေသု._  

</Paragraph>

</Division>
<Division number="85" book="ja2">

<Paragraph number="87" type="verses" book="ja2">
_သ ဝီတရာဂေါ ပဝိနေယျ ဒေါသံ,_  
_မေတ္တံ စိတ္တံ ဘာဝယေ အပ္ပမာဏံ;_  
_သဗ္ဗေသု ဘူတေသု နိဓာယ ဒဏ္ဍံ,_  
_အနိန္ဒိတော ဗြဟ္မမုပေတိ ဌာနံ”._  

</Paragraph>

</Division>
<Division number="86" book="ja2">

<Paragraph number="88" type="verses" book="ja2">
_“မဟတ္ထိယံ အာဂမနံ အဟောသိ,_  
_တဝမဋ္ဌကာ ဘီမရထဿ စာပိ;_  
_ကာလိင်္ဂရာဇဿ စ ဥဂ္ဂတဿ,_  
_သဗ္ဗေသ ဝေါ ကာမရာဂေါ ပဟီနော”._  

</Paragraph>

</Division>
<Division number="87" book="ja2">

<Paragraph number="89" type="verses" book="ja2">
_“ဧဝမေတံ ပရစိတ္တဝေဒိ,_  
_သဗ္ဗေသ နော ကာမရာဂေါ ပဟီနော;_  
_ကရောဟိ ဩကာသမနုဂ္ဂဟာယ,_  
_ယထာ ဂတိံ တေ အဘိသမ္ဘဝေမ”._  

</Paragraph>

</Division>
<Division number="88" book="ja2">

<Paragraph number="90" type="verses" book="ja2">
_“ကရောမိ ဩကာသမနုဂ္ဂဟာယ,_  
_တထာ ဟိ ဝေါ ကာမရာဂေါ ပဟီနော;_  
_ဖရာထ ကာယံ ဝိပုလာယ ပီတိယာ,_  
_ယထာ ဂတိံ မေ အဘိသမ္ဘဝေထ”._  

</Paragraph>

</Division>
<Division number="89" book="ja2">

<Paragraph number="91" type="verses" book="ja2">
_“သဗ္ဗံ ကရိဿာမ တဝါနုသာသနိံ,_  
_ယံ ယံ တုဝံ ဝက္ခသိ ဘူရိပည;_  
_ဖရာမ ကာယံ ဝိပုလာယ ပီတိယာ,_  
_ယထာ ဂတိံ တေ အဘိသမ္ဘဝေမ”._  

</Paragraph>

</Division>
<Division number="90" book="ja2">

<Paragraph number="92" type="verses" book="ja2">
_“ကတာယ ဝစ္ဆဿ ကိသဿ ပူဇာ,_  
_ဂစ္ဆန္တု ဘောန္တော ဣသယော သာဓုရူပါ;_  
_ဈာနေ ရတာ ဟောထ သဒါ သမာဟိတာ,_  
_ဧသာ ရတီ ပဗ္ဗဇိတဿ သေဋ္ဌာ”._  

</Paragraph>

</Division>
<Division number="91" book="ja2">

<Paragraph number="93" type="verses" book="ja2">
_သုတွာန ဂါထာ ပရမတ္ထသံဟိတာ,_  
_သုဘာသိတာ ဣသိနာ ပဏ္ဍိတေန;_  
_တေ ဝေဒဇာတာ အနုမောဒမာနာ,_  
_ပက္ကာမု ဒေဝါ ဒေဝပုရံ ယသဿိနော._  

</Paragraph>

</Division>
<Division number="92" book="ja2">

<Paragraph number="94" type="verses" book="ja2">
_ဂါထာ ဣမာ အတ္ထဝတီ သုဗျဉ္ဇနာ,_  
_သုဘာသိတာ ဣသိနာ ပဏ္ဍိတေန;_  
_ယော ကောစိမာ အဋ္ဌိကတွာ သုဏေယျ,_  
_လဘေထ ပုဗ္ဗာပရိယံ ဝိသေသံ;_  
_လဒ္ဓါန ပုဗ္ဗာပရိယံ ဝိသေသံ,_  
_အဒဿနံ မစ္စုရာဇဿ ဂစ္ဆေ._  

</Paragraph>

</Division>
<Division number="93" book="ja2">

<Paragraph number="95" type="verses" book="ja2">
_“သာလိဿရော သာရိပုတ္တော,_  
_မေဏ္ဍိဿရော စ ကဿပေါ;_  
_ပဗ္ဗတော အနုရုဒ္ဓေါ စ,_  
_ကစ္စာယနော စ ဒေဝလော._  

</Paragraph>

</Division>
<Division number="94" book="ja2">

<Paragraph number="96" type="verses" book="ja2">
_အနုသိဿော စ အာနန္ဒော,_  
_ကိသဝစ္ဆော စ ကောလိတော;_  
_နာရဒေါ ဥဒါယိတ္ထေရော,_  
_ပရိသာ ဗုဒ္ဓပရိသာ;_  
_သရဘင်္ဂေါ လောကနာထော,_  
_ဧဝံ ဓာရေထ ဇာတကန်”တိ._  


</Paragraph>
</Division>

<Paragraph number="97" type="center" book="ja2">
သရဘင်္ဂဇာတကံ ဒုတိယံ.
</Paragraph>