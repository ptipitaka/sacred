---
title: "21.1.4 ကုဏာလဇာတက"
tableOfContents: false
sidebar:
  order: 4
type: "tipitaka"
basket: "su"
book: "ja2"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Paragraph number="1063" book="ja2">
ဧဝမက္ခာယတိ, ဧဝမနုသူယတိ. သဗ္ဗောသဓဓရဏိဓရေ နေကပုပ္ဖမာလျဝိတတေ ဂဇဂဝဇမဟိံသရုရုစမရပသဒခဂ္ဂဂေါကဏ္ဏသီဟဗျဂ္ဃဒီပိအစ္ဆကောကတရစ္ဆော်ဒ္ဒါရကဒလိမိဂဗိဠာရသသကဏ္ဏိကာနုစရိတေ အာကိဏ္ဏနေလမဏ္ဍလမဟာဝရာဟနာဂကုလကရေဏုသင်္ဃာဓိဝုဋ္ဌေ ဣဿမိဂသာခမိဂသရဘမိဂဧဏီမိဂဝါတမိဂပသဒမိဂပုရိသာလုကိမ္ပုရိသယက္ခရက္ခသနိသေဝိတေ အမဇ္ဇဝမဉ္ဇရီဓရပဟဋ္ဌပုပ္ဖဖုသိတဂ္ဂါနေကပါဒပဂဏဝိတတေ ကုရရစကောရဝါရဏမယူရပရဘတဇီဝဉ္ဇီဝကစေလာဝကာဘိင်္ကာရကရဝီကမတ္တဝိဟင်္ဂဂဏသတတသမ္ပဃုဋ္ဌေ အဉ္ဇနမနောသိလာဟရိတာလဟိင်္ဂုလကဟေမရဇတကနကာနေကဓာတုသတဝိနဒ္ဓပဋိမဏ္ဍိတပ္ပဒေသေ ဧဝရူပေ ခလု, ဘော, ရမ္မေ ဝနသဏ္ဍေ ကုဏာလော နာမ သကုဏော ပဋိဝသတိ အတိဝိယ စိတ္တော အတိဝိယ စိတ္တပတ္တစ္ဆဒနော.
</Paragraph>

<Paragraph number="1064" book="ja2">
တဿေဝ ခလု, ဘော, ကုဏာလဿ သကုဏဿ အဍ္ဎုဍ္ဎာနိ ဣတ္ထိသဟဿာနိ ပရိစာရိကာ ဒိဇကညာယော, အထ ခလု, ဘော, ဒွေ ဒိဇကညာယော ကဋ္ဌံ မုခေန ဍံသိတွာ တံ ကုဏာလံ သကုဏံ မဇ္ဈေ နိသီဒါပေတွာ ဥဍ္ဍေန္တိ—  “မာ နံ ကုဏာလံ သကုဏံ အဒ္ဓါနပရိယာယပထေ ကိလမထော ဥဗ္ဗာဟေတ္ထာ”တိ.
</Paragraph>

<Paragraph number="1065" book="ja2">
ပဉ္စသတာ ဒိဇကညာယော ဟေဋ္ဌတော ဟေဋ္ဌတော ဥဍ္ဍေန္တိ—  “သစာယံ ကုဏာလော သကုဏော အာသနာ ပရိပတိဿတိ, မယံ တံ ပက္ခေဟိ ပဋိဂ္ဂဟေဿာမာ”တိ.
</Paragraph>

<Paragraph number="1066" type="center" book="ja2">
ပဉ္စသတာ ဒိဇကညာယော ဥပရူပရိ ဥဍ္ဍေန္တိ—  “မာ နံ ကုဏာလံ သကုဏံ အာတပေါ ပရိတာပေသီ”တိ.
</Paragraph>

<Paragraph number="1067" book="ja2">
ပဉ္စသတာ ပဉ္စသတာ ဒိဇကညာယော ဥဘတောပဿေန ဥဍ္ဍေန္တိ—  “မာ နံ ကုဏာလံ သကုဏံ သီတံ ဝါ ဥဏှံ ဝါ တိဏံ ဝါ ရဇော ဝါ ဝါတော ဝါ ဥဿာဝေါ ဝါ ဥပပ္ဖုသီ”တိ.
</Paragraph>

<Paragraph number="1068" book="ja2">
ပဉ္စသတာ ဒိဇကညာယော ပုရတော ပုရတော ဥဍ္ဍေန္တိ—  “မာ နံ ကုဏာလံ သကုဏံ ဂေါပါလကာ ဝါ ပသုပါလကာ ဝါ တိဏဟာရကာ ဝါ ကဋ္ဌဟာရကာ ဝါ ဝနကမ္မိကာ ဝါ ကဋ္ဌေန ဝါ ကဌလေန ဝါ ပါဏိနာ ဝါ ( ) လေဍ္ဍုနာ ဝါ ဒဏ္ဍေန ဝါ သတ္ထေန ဝါ သက္ခရာဟိ ဝါ ပဟာရံ အဒံသု. မာယံ ကုဏာလော သကုဏော ဂစ္ဆေဟိ ဝါ လတာဟိ ဝါ ရုက္ခေဟိ ဝါ သာခါဟိ ဝါ ထမ္ဘေဟိ ဝါ ပါသာဏေဟိ ဝါ ဗလဝန္တေဟိ ဝါ ပက္ခီဟိ သင်္ဂမေသီ”တိ.
</Paragraph>

<Paragraph number="1069" book="ja2">
ပဉ္စသတာ ဒိဇကညာယော ပစ္ဆတော ပစ္ဆတော ဥဍ္ဍေန္တိ သဏှာဟိ သခိလာဟိ မဉ္ဇူဟိ မဓုရာဟိ ဝါစာဟိ သမုဒါစရန္တိယော—  “မာယံ ကုဏာလော သကုဏော အာသနေ ပရိယုက္ကဏ္ဌီ”တိ.
</Paragraph>

<Paragraph number="1070" book="ja2">
ပဉ္စသတာ ဒိဇကညာယော ဒိသောဒိသံ ဥဍ္ဍေန္တိ အနေကရုက္ခဝိဝိဓဝိကတိဖလမာဟရန္တိယော—  “မာယံ ကုဏာလော သကုဏော ခုဒါယ ပရိကိလမိတ္ထာ”တိ.
</Paragraph>

<Paragraph number="1071" book="ja2">
အထ ခလု, ဘော, တာ ဒိဇကညာယော တံ ကုဏာလံ သကုဏံ အာရာမေနေဝ အာရာမံ ဥယျာနေနေဝ ဥယျာနံ နဒီတိတ္ထေနေဝ နဒီတိတ္ထံ ပဗ္ဗတသိခရေနေဝ ပဗ္ဗတသိခရံ အမ္ဗဝနေနေဝ အမ္ဗဝနံ ဇမ္ဗုဝနေနေဝ ဇမ္ဗုဝနံ လဗုဇဝနေနေဝ လဗုဇဝနံ နာဠိကေရသဉ္စာရိယေနေဝ နာဠိကေရသဉ္စာရိယံ ခိပ္ပမေဝ အဘိသမ္ဘောန္တိ ရတိတ္ထာယ.
</Paragraph>

<Paragraph number="1072" book="ja2">
အထ ခလု, ဘော, ကုဏာလော သကုဏော တာဟိ ဒိဇကညာဟိ ဒိဝသံ ပရိဗျူဠှော ဧဝံ အပသာဒေတိ—  “နဿထ တုမှေ ဝသလိယော, ဝိနဿထ တုမှေ ဝသလိယော, စောရိယော ဓုတ္တိယော အသတိယော လဟုစိတ္တာယော ကတဿ အပ္ပဋိကာရိကာယော အနိလော ဝိယ ယေနကာမံဂမာယော”တိ.
</Paragraph>

<Paragraph number="1073" book="ja2">
တဿေဝ ခလု, ဘော, ဟိမဝတော ပဗ္ဗတရာဇဿ ပုရတ္ထိမဒိသာဘာဂေ သုသုခုမသုနိပုဏဂိရိပ္ပဘဝ—  ဟရိတုပယန္တိယော.
</Paragraph>

<Paragraph number="1074" book="ja2">
ဥပ္ပလ ပဒုမ ကုမုဒ နလိန သတပတ္တ သောဂန္ဓိက မန္ဒာလက သမ္ပတိဝိရူဠှသုစိဂန္ဓမနုညမာဝကပ္ပဒေသေ.
</Paragraph>

<Paragraph number="1075" book="ja2">
ကုရဝကမုစလိန္ဒကေတကဝေဒိသဝဉ္ဇုလပုန္နာဂဗကုလတိလကပိယကဟသနသာလသဠလစမ္ပကအသောကနာဂရုက္ခတိရီဋိဘုဇပတ္တလောဒ္ဒစန္ဒနောဃဝနေ ကာဠာဂရုပဒ္မကပိယင်္ဂုဒေဝဒါရုကစောစဂဟနေ ကကုဓကုဋဇအင်္ကောလကစ္စိကာရကဏိကာရကဏ္ဏိကာရကနဝေရကောရဏ္ဍကကောဝိဠာရကိံသုကယောဓိကဝနမလ္လိကမနင်္ဂဏမနဝဇ္ဇဘဏ္ဍိသုရုစိရဘဂိနိမာလာမလျဓရေ ဇာတိသုမနမဓုဂန္ဓိကဓနုတက္ကာရိတာလီသတဂရမုသီရကောဋ္ဌကစ္ဆဝိတတေ အတိမုတ္တကသင်္ကုသုမိတလတာဝိတတပဋိမဏ္ဍိတပ္ပဒေသေ ဟံသပိလဝကာဒမ္ဗကာရဏ္ဍဝါဘိနဒိတေ ဝိဇ္ဇာဓရသိဒ္ဓသမဏတာပသဂဏာဓိဝုဋ္ဌေ ဝရဒေဝယက္ခရက္ခသဒါနဝဂန္ဓဗ္ဗကိန္နရမဟောရဂါနုစိဏ္ဏပ္ပဒေသေ ဧဝရူပေ ခလု, ဘော, ရမ္မေ ဝနသဏ္ဍေ ပုဏ္ဏမုခေါ နာမ ဖုဿကောကိလော ပဋိဝသတိ အတိဝိယ မဓုရဂိရော ဝိလာသိတနယနော မတ္တက္ခော.
</Paragraph>

<Paragraph number="1076" book="ja2">
တဿေဝ ခလု, ဘော, ပုဏ္ဏမုခဿ ဖုဿကောကိလဿ အဍ္ဎုဍ္ဎာနိ ဣတ္ထိသတာနိ ပရိစာရိကာ ဒိဇကညာယော. အထ ခလု, ဘော, ဒွေ ဒိဇကညာယော ကဋ္ဌံ မုခေန ဍံသိတွာ တံ ပုဏ္ဏမုခံ ဖုဿကောကိလံ မဇ္ဈေ နိသီဒါပေတွာ ဥဍ္ဍေန္တိ—  “မာ နံ ပုဏ္ဏမုခံ ဖုဿကောကိလံ အဒ္ဓါနပရိယာယပထေ ကိလမထော ဥဗ္ဗာဟေတ္ထာ”တိ.
</Paragraph>

<Paragraph number="1077" book="ja2">
ပညာသ ဒိဇကညာယော ဟေဋ္ဌတော ဟေဋ္ဌတော ဥဍ္ဍေန္တိ—  “သစာယံ ပုဏ္ဏမုခေါ ဖုဿကောကိလော အာသနာ ပရိပတိဿတိ, မယံ တံ ပက္ခေဟိ ပဋိဂ္ဂဟေဿာမာ”တိ.
</Paragraph>

<Paragraph number="1078" book="ja2">
ပညာသ ဒိဇကညာယော ဥပရူပရိ ဥဍ္ဍေန္တိ—  “မာ နံ ပုဏ္ဏမုခံ ဖုဿကောကိလံ အာတပေါ ပရိတာပေသီ”တိ.
</Paragraph>

<Paragraph number="1079" book="ja2">
ပညာသ ပညာသ ဒိဇကညာယော ဥဘတောပဿေန ဥဍ္ဍေန္တိ—  “မာ နံ ပုဏ္ဏမုခံ ဖုဿကောကိလံ သီတံ ဝါ ဥဏှံ ဝါ တိဏံ ဝါ ရဇော ဝါ ဝါတော ဝါ ဥဿာဝေါ ဝါ ဥပပ္ဖုသီ”တိ.
</Paragraph>

<Paragraph number="1080" book="ja2">
ပညာသ ဒိဇကညာယော ပုရတော ပုရတော ဥဍ္ဍေန္တိ—  “မာ နံ ပုဏ္ဏမုခံ ဖုဿကောကိလံ ဂေါပါလကာ ဝါ ပသုပါလကာ ဝါ တိဏဟာရကာ ဝါ ကဋ္ဌဟာရကာ ဝါ ဝနကမ္မိကာ ဝါ ကဋ္ဌေန ဝါ ကဌလေန ဝါ ပါဏိနာ ဝါ လေဍ္ဍုနာ ဝါ ဒဏ္ဍေန ဝါ သတ္ထေန ဝါ သက္ခရာဟိ ဝါ ပဟာရံ အဒံသု. မာယံ ပုဏ္ဏမုခေါ ဖုဿကောကိလော ဂစ္ဆေဟိ ဝါ လတာဟိ ဝါ ရုက္ခေဟိ ဝါ သာခါဟိ ဝါ ထမ္ဘေဟိ ဝါ ပါသာဏေဟိ ဝါ ဗလဝန္တေဟိ ဝါ ပက္ခီဟိ သင်္ဂမေသီ”တိ.
</Paragraph>

<Paragraph number="1081" book="ja2">
ပညာသ ဒိဇကညာယော ပစ္ဆတော ပစ္ဆတော ဥဍ္ဍေန္တိ သဏှာဟိ သခိလာဟိ မဉ္ဇူဟိ မဓုရာဟိ ဝါစာဟိ သမုဒါစရန္တိယော—  “မာယံ ပုဏ္ဏမုခေါ ဖုဿကောကိလော အာသနေ ပရိယုက္ကဏ္ဌီ”တိ.
</Paragraph>

<Paragraph number="1082" book="ja2">
ပညာသ ဒိဇကညာယော ဒိသောဒိသံ ဥဍ္ဍေန္တိ အနေကရုက္ခဝိဝိဓဝိကတိဖလမာဟရန္တိယော—  “မာယံ ပုဏ္ဏမုခေါ ဖုဿကောကိလော ခုဒါယ ပရိကိလမိတ္ထာ”တိ.
</Paragraph>

<Paragraph number="1083" book="ja2">
အထ ခလု, ဘော, တာ ဒိဇကညာယော တံ ပုဏ္ဏမုခံ ဖုဿကောကိလံ အာရာမေနေဝ အာရာမံ ဥယျာနေနေဝ ဥယျာနံ နဒီတိတ္ထေနေဝ နဒီတိတ္ထံ ပဗ္ဗတသိခရေနေဝ ပဗ္ဗတသိခရံ အမ္ဗဝနေနေဝ အမ္ဗဝနံ ဇမ္ဗုဝနေနေဝ ဇမ္ဗုဝနံ လဗုဇဝနေနေဝ လဗုဇဝနံ နာဠိကေရသဉ္စာရိယေနေဝ နာဠိကေရသဉ္စာရိယံ ခိပ္ပမေဝ အဘိသမ္ဘောန္တိ ရတိတ္ထာယ.
</Paragraph>

<Paragraph number="1084" book="ja2">
အထ ခလု, ဘော, ပုဏ္ဏမုခေါ ဖုဿကောကိလော တာဟိ ဒိဇကညာဟိ ဒိဝသံ ပရိဗျူဠှော ဧဝံ ပသံသတိ—  “သာဓု သာဓု, ဘဂိနိယော, ဧတံ ခေါ, ဘဂိနိယော, တုမှာကံ ပတိရူပံ ကုလဓီတာနံ, ယံ တုမှေ ဘတ္တာရံ ပရိစရေယျာထာ”တိ.
</Paragraph>

<Paragraph number="1085" book="ja2">
အထ ခလု, ဘော, ပုဏ္ဏမုခေါ ဖုဿကောကိလော ယေန ကုဏာလော သကုဏော တေနုပသင်္ကမိ. အဒ္ဒသံသု ခေါ ကုဏာလဿ သကုဏဿ ပရိစာရိကာ ဒိဇကညာယော တံ ပုဏ္ဏမုခံ ဖုဿကောကိလံ ဒူရတောဝ အာဂစ္ဆန္တံ; ဒိသွာန ယေန ပုဏ္ဏမုခေါ ဖုဿကောကိလော တေနုပသင်္ကမိံသု; ဥပသင်္ကမိတွာ တံ ပုဏ္ဏမုခံ ဖုဿကောကိလံ ဧတဒဝေါစုံ—  “အယံ, သမ္မ ပုဏ္ဏမုခ, ကုဏာလော သကုဏော အတိဝိယ ဖရုသော အတိဝိယ ဖရုသဝါစော, အပ္ပေဝနာမ တဝမ္ပိ အာဂမ္မ ပိယဝါစံ လဘေယျာမာ”တိ. “အပ္ပေဝနာမ, ဘဂိနိယော”တိ ဝတွာ ယေန ကုဏာလော သကုဏော တေနုပသင်္ကမိ; ဥပသင်္ကမိတွာ ကုဏာလေန သကုဏေန သဒ္ဓိံ ပဋိသမ္မောဒိတွာ ဧကမန္တံ နိသီဒိ. ဧကမန္တံ နိသိန္နော ခေါ ပုဏ္ဏမုခေါ ဖုဿကောကိလော တံ ကုဏာလံ သကုဏံ ဧတဒဝေါစ—  “ကိဿ တွံ, သမ္မ ကုဏာလ, ဣတ္ထီနံ သုဇာတာနံ ကုလဓီတာနံ သမ္မာပဋိပန္နာနံ မိစ္ဆာပဋိပန္နောသိ? အမနာပဘာဏီနမ္ပိ ကိရ, သမ္မ ကုဏာလ, ဣတ္ထီနံ မနာပဘာဏိနာ ဘဝိတဗ္ဗံ, ကိမင်္ဂ ပန မနာပဘာဏီနန်”တိ.
</Paragraph>

<Paragraph number="1086" book="ja2">
ဧဝံ ဝုတ္တေ, ကုဏာလော သကုဏော တံ ပုဏ္ဏမုခံ ဖုဿကောကိလံ ဧဝံ အပသာဒေသိ—  “နဿ တွံ, သမ္မ ဇမ္မ ဝသလ, ဝိနဿ တွံ, သမ္မ ဇမ္မ ဝသလ, ကော နု တယာ ဝိယတ္တော ဇာယာဇိနေနာ”တိ. ဧဝံ အပသာဒိတော စ ပန ပုဏ္ဏမုခေါ ဖုဿကောကိလော တတောယေဝ ပဋိနိဝတ္တိ.
</Paragraph>

<Paragraph number="1087" book="ja2">
အထ ခလု, ဘော, ပုဏ္ဏမုခဿ ဖုဿကောကိလဿ အပရေန သမယေန နစိရဿေဝ ခရော အာဗာဓော ဥပ္ပဇ္ဇိ လောဟိတပက္ခန္ဒိကာ ဗာဠှာ ဝေဒနာ ဝတ္တန္တိ မာရဏန္တိကာ. အထ ခလု, ဘော, ပုဏ္ဏမုခဿ ဖုဿကောကိလဿ ပရိစာရိကာနံ ဒိဇကညာနံ ဧတဒဟောသိ—  “အာဗာဓိကော ခေါ အယံ ပုဏ္ဏမုခေါ ဖုဿကောကိလော, အပ္ပေဝနာမ ဣမမှာ အာဗာဓာ ဝုဋ္ဌဟေယျာ”တိ ဧကံ အဒုတိယံ ဩဟာယ ယေန ကုဏာလော သကုဏော တေနုပသင်္ကမိံသု. အဒ္ဒသာ ခေါ ကုဏာလော သကုဏော တာ ဒိဇကညာယော ဒူရတောဝ အာဂစ္ဆန္တိယော, ဒိသွာန တာ ဒိဇကညာယော ဧတဒဝေါစ—  “ကဟံ ပန တုမှံ ဝသလိယော ဘတ္တာ”တိ? “အာဗာဓိကော ခေါ, သမ္မ ကုဏာလ, ပုဏ္ဏမုခေါ ဖုဿကောကိလော အပ္ပေဝနာမ တမှာ အာဗာဓာ ဝုဋ္ဌဟေယျာ”တိ. ဧဝံ ဝုတ္တေ, ကုဏာလော သကုဏော တာ ဒိဇကညာယော ဧဝံ အပသာဒေသိ—  “နဿထ တုမှေ ဝသလိယော, ဝိနဿထ တုမှေ ဝသလိယော, စောရိယော ဓုတ္တိယော အသတိယော လဟုစိတ္တာယော ကတဿ အပ္ပဋိကာရိကာယော အနိလော ဝိယ ယေနကာမံဂမာယော”တိ; ဝတွာ ယေန ပုဏ္ဏမုခေါ ဖုဿကောကိလော တေနုပသင်္ကမိ; ဥပသင်္ကမိတွာ တံ ပုဏ္ဏမုခံ ဖုဿကောကိလံ ဧတဒဝေါစ—  “ဟံ, သမ္မ, ပုဏ္ဏမုခါ”တိ. “ဟံ, သမ္မ, ကုဏာလာ”တိ.
</Paragraph>

<Paragraph number="1088" book="ja2">
အထ ခလု, ဘော ကုဏာလော သကုဏော တံ ပုဏ္ဏမုခံ ဖုဿကောကိလံ ပက္ခေဟိ စ မုခတုဏ္ဍကေန စ ပရိဂ္ဂဟေတွာ ဝုဋ္ဌာပေတွာ နာနာဘေသဇ္ဇာနိ ပါယာပေသိ. အထ ခလု, ဘော, ပုဏ္ဏမုခဿ ဖုဿကောကိလဿ သော အာဗာဓော ပဋိပ္ပဿမ္ဘီတိ. အထ ခလု, ဘော, ကုဏာလော သကုဏော တံ ပုဏ္ဏမုခံ ဖုဿကောကိလံ ဂိလာနဝုဋ္ဌိတံ အစိရဝုဋ္ဌိတံ ဂေလညာ ဧတဒဝေါစ—
</Paragraph>

<Paragraph number="1089" book="ja2">
“ဒိဋ္ဌာ မယာ, သမ္မ ပုဏ္ဏမုခ, ကဏှာ ဒွေပိတိကာ ပဉ္စပတိကာယ ဆဋ္ဌေ ပုရိသေ စိတ္တံ ပဋိဗန္ဓန္တိယာ, ယဒိဒံ ကဗန္ဓေ ပီဌသပ္ပိမှီ”တိ. ဘဝတိ စ ပနုတ္တရေတ္ထ ဝါကျံ—
</Paragraph>

<Division number="290" book="ja2" e="ch" v="23" p="118">

<Paragraph number="1090" type="verses" book="ja2">
_“အထဇ္ဇုနော နကုလော ဘီမသေနော,_  
_ယုဓိဋ္ဌိလော သဟဒေဝေါ စ ရာဇာ;_  
_ဧတေ ပတီ ပဉ္စ မတိစ္စ နာရီ,_  
_အကာသိ ခုဇ္ဇဝါမနကေန ပါပန္တိ._  

</Paragraph>

<Paragraph number="1091" book="ja2">
ဒိဋ္ဌာ မယာ, သမ္မ ပုဏ္ဏမုခ, သစ္စတပါပီ နာမ သမဏီ သုသာနမဇ္ဈေ ဝသန္တီ စတုတ္ထဘတ္တံ ပရိဏာမယမာနာ သုရာဓုတ္တကေန ပါပမကာသိ.
</Paragraph>

<Paragraph number="1092" book="ja2">
ဒိဋ္ဌာ မယာ, သမ္မ ပုဏ္ဏမုခ, ကာကဝတီ နာမ ဒေဝီ သမုဒ္ဒမဇ္ဈေ ဝသန္တီ ဘရိယာ ဝေနတေယျဿ နဋကုဝေရေန ပါပမကာသိ.
</Paragraph>

<Paragraph number="1093" book="ja2">
ဒိဋ္ဌာ မယာ, သမ္မ ပုဏ္ဏမုခ, ကုရုင်္ဂဒေဝီ နာမ လောမသုဒ္ဒရီ ဧဠိကကုမာရံ ကာမယမာနာ ဆဠင်္ဂကုမာရဓနန္တေဝါသိနာ ပါပမကာသိ.
</Paragraph>

<Paragraph number="1094" type="verses" book="ja2">
_ဧဝဉှေတံ မယာ ဉာတံ,_  
_ဗြဟ္မဒတ္တဿ မာတရံ;_  
_ဩဟာယ ကောသလရာဇံ,_  
_ပဉ္စာလစဏ္ဍေန ပါပမကာသိ._  

</Paragraph>

</Division>
<Division number="291" book="ja2" e="ch" v="23" p="118">

<Paragraph number="1095" type="verses" book="ja2">
_ဧတာ စ အညာ စ အကံသု ပါပံ,_  
_တသ္မာဟမိတ္ထီနံ န ဝိဿသေ နပ္ပသံသေ;_  
_မဟီ ယထာ ဇဂတိ သမာနရတ္တာ,_  
_ဝသုန္ဓရာ ဣတရီတရာ ပတိဋ္ဌာ;_  
_သဗ္ဗသဟာ အဖန္ဒနာ အကုပ္ပါ,_  
_တထိတ္ထိယော တာယော န ဝိဿသေ နရော._  

</Paragraph>

</Division>
<Division number="292" book="ja2" e="ch" v="23" p="119">

<Paragraph number="1096" type="verses" book="ja2">
_သီဟော ယထာ လောဟိတမံသဘောဇနော,_  
_ဝါဠမိဂေါ ပဉ္စာဝုဓော သုရုဒ္ဓေါ;_  
_ပသယှခါဒီ ပရဟိံသနေ ရတော,_  
_တထိတ္ထိယော တာယော န ဝိဿသေ နရော._  

</Paragraph>

<Paragraph number="1097" book="ja2">
န ခလု, သမ္မ ပုဏ္ဏမုခ, ဝေသိယော နာရိယော ဂမနိယော, န ဟေတာ ဗန္ဓကိယော နာမ, ဝဓိကာယော နာမ ဧတာယော, ယဒိဒံ ဝေသိယော နာရိယော ဂမနိယောတိ.
</Paragraph>

<Paragraph number="1098" book="ja2">
စောရော ဝိယ ဝေဏိကတာ, မဒိရာဝ ဒိဒ္ဓါ ဝါဏိဇော ဝိယ ဝါစာသန္ထုတိယော, ဣဿသိင်္ဃမိဝ ဝိပရိဝတ္တာယော, ဥရဂါမိဝ ဒုဇိဝှါယော, သောဗ္ဘမိဝ ပဋိစ္ဆန္နာ, ပါတာလမိဝ ဒုပ္ပူရာ ရက္ခသီ ဝိယ ဒုတ္တောသာ, ယမောဝေကန္တဟာရိယော, သိခီရိဝ သဗ္ဗဘက္ခာ, နဒီရိဝ သဗ္ဗဝါဟီ, အနိလော ဝိယ ယေနကာမံစရာ, နေရု ဝိယ အဝိသေသကရာ, ဝိသရုက္ခော ဝိယ နိစ္စဖလိတာယောတိ. ဘဝတိ စ ပနုတ္တရေတ္ထ ဝါကျံ—
</Paragraph>

</Division>
<Division number="293" book="ja2" e="ch" v="23" p="119">

<Paragraph number="1099" type="verses" book="ja2">
_ယထာ စောရော ယထာ ဒိဒ္ဓေါ,_  
_ဝါဏိဇောဝ ဝိကတ္ထနီ;_  
ဣဿသိင်္ဃမိဝ ပရိဝတ္တာ,_  
_ဒုဇိဝှါ ဥရဂေါ ဝိယ._  

</Paragraph>

</Division>
<Division number="294" book="ja2" e="ch" v="23" p="119">

<Paragraph number="1100" type="verses" book="ja2">
_သောဗ္ဘမိဝ ပဋိစ္ဆန္နာ,_  
_ပါတာလမိဝ ဒုပ္ပုရာ;_  
_ရက္ခသီ ဝိယ ဒုတ္တောသာ,_  
_ယမောဝေကန္တဟာရိယော._  

</Paragraph>

</Division>
<Division number="295" book="ja2" e="ch" v="23" p="119">

<Paragraph number="1101" type="verses" book="ja2">
_ယထာ သိခီ နဒီ ဝါတော,_  
_နေရုနာဝ သမာဂတာ;_  
_ဝိသရုက္ခော ဝိယ နိစ္စဖလာ,_  
_နာသယန္တိ ဃရေ ဘောဂံ;_  
_ရတနန္တကရိတ္ထိယောတိ._  

</Paragraph>

<Paragraph number="1102" book="ja2">
စတ္တာရိမာနိ, သမ္မ ပုဏ္ဏမုခ, ယာနိ ဝတ္ထူနိ ကိစ္စေ ဇာတေ အနတ္ထစရာနိ ဘဝန္တိ; တာနိ ပရကုလေ န ဝါသေတဗ္ဗာနိ—  ဂေါဏံ ဓေနုံ ယာနံ ဘရိယာ. စတ္တာရိ ဧတာနိ ပဏ္ဍိတော ဓနာနိ ဃရာ န ဝိပ္ပဝါသယေ.
</Paragraph>

</Division>
<Division number="296" book="ja2" e="ch" v="23" p="120">

<Paragraph number="1103" type="verses" book="ja2">
_ဂေါဏံ ဓေနုဉ္စ ယာနဉ္စ,_  
_ဘရိယံ ဉာတိကုလေ န ဝါသယေ;_  
_ဘဉ္ဇန္တိ ရထံ အယာနကာ,_  
_အတိဝါဟေန ဟနန္တိ ပုင်္ဂဝံ;_  
_ဒေါဟေန ဟနန္တိ ဝစ္ဆကံ,_  
_ဘရိယာ ဉာတိကုလေ ပဒုဿတီတိ._  

</Paragraph>

<Paragraph number="1104" book="ja2">
ဆ ဣမာနိ, သမ္မ ပုဏ္ဏမုခ, ယာနိ ဝတ္ထူနိ ကိစ္စေ ဇာတေ အနတ္ထစရာနိ ဘဝန္တိ—
</Paragraph>

</Division>
<Division number="297" book="ja2" e="ch" v="23" p="120">

<Paragraph number="1105" type="verses" book="ja2">
_အဂုဏံ ဓနု ဉာတိကုလေ စ ဘရိယာ,_  
_ပါရံ နာဝါ အက္ခဘဂ္ဂဉ္စ ယာနံ;_  
_ဒူရေ မိတ္တော ပါပသဟာယကော စ,_  
_ကိစ္စေ ဇာတေ အနတ္ထစရာနိ ဘဝန္တိ._  

</Paragraph>

<Paragraph number="1106" book="ja2">
အဋ္ဌဟိ ခလု, သမ္မ ပုဏ္ဏမုခ, ဌာနေဟိ ဣတ္ထီ သာမိကံ အဝဇာနာတိ. ဒလိဒ္ဒတာ, အာတုရတာ, ဇိဏ္ဏတာ, သုရာသောဏ္ဍတာ, မုဒ္ဓတာ, ပမတ္တတာ, သဗ္ဗကိစ္စေသု အနုဝတ္တနတာ, သဗ္ဗဓနအနုပ္ပဒါနေန—  ဣမေဟိ ခလု, သမ္မ ပုဏ္ဏမုခ, အဋ္ဌဟိ ဌာနေဟိ ဣတ္ထီ သာမိကံ အဝဇာနာတိ. ဘဝတိ စ ပနုတ္တရေတ္ထ ဝါကျံ—
</Paragraph>

</Division>
<Division number="298" book="ja2" e="ch" v="23" p="120">

<Paragraph number="1107" type="verses" book="ja2">
_ဒလိဒ္ဒံ အာတုရဉ္စာပိ,_  
_ဇိဏ္ဏကံ သုရသောဏ္ဍကံ;_  
_ပမတ္တံ မုဒ္ဓပတ္တဉ္စ,_  
_သဗ္ဗကိစ္စေသု ဟာပနံ;_  
_သဗ္ဗကာမပ္ပဒါနေန,_  
_အဝဇာနာတိ သာမိကန္တိ._  

</Paragraph>

<Paragraph number="1108" book="ja2">
နဝဟိ ခလု, သမ္မ ပုဏ္ဏမုခ, ဌာနေဟိ ဣတ္ထီ ပဒေါသမာဟရတိ. အာရာမဂမနသီလာ စ ဟောတိ, ဥယျာနဂမနသီလာ စ ဟောတိ, နဒီတိတ္ထဂမနသီလာ စ ဟောတိ, ဉာတိကုလဂမနသီလာ စ ဟောတိ, ပရကုလဂမနသီလာ စ ဟောတိ, အာဒါသဒုဿမဏ္ဍနာနုယောဂမနုယုတ္တသီလာ စ ဟောတိ, မဇ္ဇပါယိနီ စ ဟောတိ, နိလ္လောကနသီလာ စ ဟောတိ, သဒွါရဌာယိနီ စ ဟောတိ—  ဣမေဟိ ခလု, သမ္မ ပုဏ္ဏမုခ, နဝဟိ ဌာနေဟိ ဣတ္ထီ ပဒေါသမာဟရတီတိ. ဘဝတိ စ ပနုတ္တရေတ္ထ ဝါကျံ—
</Paragraph>

</Division>
<Division number="299" book="ja2" e="ch" v="23" p="120">

<Paragraph number="1109" type="verses" book="ja2">
_အာရာမသီလာ စ ဥယျာနံ,_  
_နဒီ ဉာတိ ပရကုလံ;_  
_အာဒါသဒုဿမဏ္ဍနမနုယုတ္တာ,_  
_ယာ စိတ္ထီ မဇ္ဇပါယိနီ._  

</Paragraph>

</Division>
<Division number="300" book="ja2" e="ch" v="23" p="121">

<Paragraph number="1110" type="verses" book="ja2">
_ယာ စ နိလ္လောကနသီလာ,_  
_ယာ စ သဒွါရဌာယိနီ;_  
_နဝဟေတေဟိ ဌာနေဟိ,_  
_ပဒေါသမာဟရန္တိ ဣတ္ထိယောတိ._  

</Paragraph>

<Paragraph number="1111" book="ja2">
စတ္တာလီသာယ ခလု, သမ္မ ပုဏ္ဏမုခ, ဌာနေဟိ ဣတ္ထီ ပုရိသံ အစ္စာစရတိ. ဝိဇမ္ဘတိ, ဝိနမတိ, ဝိလသတိ, ဝိလဇ္ဇတိ, နခေန နခံ ဃဋ္ဋေတိ, ပါဒေန ပါဒံ အက္ကမတိ, ကဋ္ဌေန ပထဝိံ ဝိလိခတိ, ဒါရကံ ဥလ္လင်္ဃတိ ဥလ္လင်္ဃာပေတိ, ကီဠတိ ကီဠာပေတိ, စုမ္ဗတိ စုမ္ဗာပေတိ, ဘုဉ္ဇတိ ဘုဉ္ဇာပေတိ, ဒဒါတိ, ယာစတိ, ကတမနုကရောတိ, ဥစ္စံ ဘာသတိ, နီစံ ဘာသတိ, အဝိစ္စံ ဘာသတိ, ဝိဝိစ္စံ ဘာသတိ, နစ္စေန ဂီတေန ဝါဒိတေန ရောဒနေန ဝိလသိတေန ဝိဘူသိတေန ဇဂ္ဃတိ, ပေက္ခတိ, ကဋိံ စာလေတိ, ဂုယှဘဏ္ဍကံ သဉ္စာလေတိ, ဦရုံ ဝိဝရတိ, ဦရုံ ပိဒဟတိ, ထနံ ဒဿေတိ, ကစ္ဆံ ဒဿေတိ, နာဘိံ ဒဿေတိ, အက္ခိံ နိခနတိ, ဘမုကံ ဥက္ခိပတိ, ဩဋ္ဌံ ဥပလိခတိ, ဇိဝှံ နိလ္လာလေတိ, ဒုဿံ မုဉ္စတိ, ဒုဿံ ပဋိဗန္ဓတိ, သိရသံ မုဉ္စတိ, သိရသံ ဗန္ဓတိ—  ဣမေဟိ ခလု, သမ္မ ပုဏ္ဏမုခ, စတ္တာလီသာယ ဌာနေဟိ ဣတ္ထီ ပုရိသံ အစ္စာစရတိ.
</Paragraph>

<Paragraph number="1112" book="ja2">
ပဉ္စဝီသာယ ခလု, သမ္မ ပုဏ္ဏမုခ, ဌာနေဟိ ဣတ္ထီ ပဒုဋ္ဌာ ဝေဒိတဗ္ဗာ ဘဝတိ. သာမိကဿ ပဝါသံ ဝဏ္ဏေတိ, ပဝုဋ္ဌံ န သရတိ, အာဂတံ နာဘိနန္ဒတိ, အဝဏ္ဏံ တဿ ဘဏတိ, ဝဏ္ဏံ တဿ န ဘဏတိ, အနတ္ထံ တဿ စရတိ, အတ္ထံ တဿ န စရတိ, အကိစ္စံ တဿ ကရောတိ, ကိစ္စံ တဿ န ကရောတိ, ပရိဒဟိတွာ သယတိ, ပရမ္မုခီ နိပဇ္ဇတိ, ပရိဝတ္တကဇာတာ ခေါ ပန ဟောတိ ကုင်္ကုမိယဇာတာ, ဒီဃံ အဿသတိ, ဒုက္ခံ ဝေဒယတိ, ဥစ္စာရပဿာဝံ အဘိဏှံ ဂစ္ဆတိ, ဝိလောမမာစရတိ, ပရပုရိသသဒ္ဒံ သုတွာ ကဏ္ဏသောတံ ဝိဝရမောဒဟတိ, နိဟတဘောဂါ ခေါ ပန ဟောတိ, ပဋိဝိဿကေဟိ သန္ထဝံ ကရောတိ, နိက္ခန္တပါဒါ ခေါ ပန ဟောတိ, ဝိသိခါနုစာရိနီ အတိစာရိနီ ခေါ ပန ဟောတိ, နိစ္စံ သာမိကေ အဂါရဝါ ပဒုဋ္ဌမနသင်္ကပ္ပါ, အဘိဏှံ ဒွါရေ တိဋ္ဌတိ, ကစ္ဆာနိ အင်္ဂါနိ ထနာနိ ဒဿေတိ, ဒိသောဒိသံ ဂန္တွာ ပေက္ခတိ—  ဣမေဟိ ခလု, သမ္မ ပုဏ္ဏမုခ, ပဉ္စဝီသာယ ဌာနေဟိ ဣတ္ထီ ပဒုဋ္ဌာ ဝေဒိတဗ္ဗာ ဘဝတိ. ဘဝတိ စ ပနုတ္တရေတ္ထ ဝါကျံ—
</Paragraph>

</Division>
<Division number="301" book="ja2" e="ch" v="23" p="122">

<Paragraph number="1113" type="verses" book="ja2">
_ပဝါသံ တဿ ဝဏ္ဏေတိ,_  
_ဂတံ တဿ န သောစတိ;_  
_ဒိသွာန ပတိမာဂတံ နာဘိနန္ဒတိ,_  
_ဘတ္တာရဝဏ္ဏံ န ကဒါစိ ဘာသတိ;_  
_ဧတေ ပဒုဋ္ဌာယ ဘဝန္တိ လက္ခဏာ._  

</Paragraph>

</Division>
<Division number="302" book="ja2" e="ch" v="23" p="122">

<Paragraph number="1114" type="verses" book="ja2">
_အနတ္ထံ တဿ စရတိ အသညတာ,_  
_အတ္ထဉ္စ ဟာပေတိ အကိစ္စကာရိနီ;_  
_ပရိဒဟိတွာ သယတိ ပရမ္မုခီ,_  
_ဧတေ ပဒုဋ္ဌာယ ဘဝန္တိ လက္ခဏာ._  

</Paragraph>

</Division>
<Division number="303" book="ja2" e="ch" v="23" p="122">

<Paragraph number="1115" type="verses" book="ja2">
_ပရိဝတ္တဇာတာ စ ဘဝတိ ကုင်္ကုမီ,_  
_ဒီဃဉ္စ အဿသတိ ဒုက္ခဝေဒိနီ;_  
ဥစ္စာရပဿာဝမဘိဏှံ ဂစ္ဆတိ,_  
_ဧတေ ပဒုဋ္ဌာယ ဘဝန္တိ လက္ခဏာ._  

</Paragraph>

</Division>
<Division number="304" book="ja2" e="ch" v="23" p="122">

<Paragraph number="1116" type="verses" book="ja2">
_ဝိလောမမာစရတိ အကိစ္စကာရိနီ,_  
_သဒ္ဒံ နိသာမေတိ ပရဿ ဘာသတော;_  
_နိဟတဘောဂါ စ ကရောတိ သန္ထဝံ,_  
_ဧတေ ပဒုဋ္ဌာယ ဘဝန္တိ လက္ခဏာ._  

</Paragraph>

</Division>
<Division number="305" book="ja2" e="ch" v="23" p="122">

<Paragraph number="1117" type="verses" book="ja2">
_ကိစ္ဆေန လဒ္ဓံ ကသိရာဘတံ ဓနံ,_  
_ဝိတ္တံ ဝိနာသေတိ ဒုက္ခေန သမ္ဘတံ;_  
_ပဋိဝိဿကေဟိ စ ကရောတိ သန္ထဝံ,_  
_ဧတေ ပဒုဋ္ဌာယ ဘဝန္တိ လက္ခဏာ._  

</Paragraph>

</Division>
<Division number="306" book="ja2" e="ch" v="23" p="122">

<Paragraph number="1118" type="verses" book="ja2">
_နိက္ခန္တပါဒါ ဝိသိခါနုစာရိနီ,_  
_နိစ္စဉ္စ သာမိမှိ ပဒုဋ္ဌမာနသာ;_  
_အတိစာရိနီ ဟောတိ အပေတဂါရဝါ,_  
_ဧတေ ပဒုဋ္ဌာယ ဘဝန္တိ လက္ခဏာ._  

</Paragraph>

</Division>
<Division number="307" book="ja2" e="ch" v="23" p="123">

<Paragraph number="1119" type="verses" book="ja2">
_အဘိက္ခဏံ တိဋ္ဌတိ ဒွါရမူလေ,_  
_ထနာနိ ကစ္ဆာနိ စ ဒဿယန္တီ;_  
_ဒိသောဒိသံ ပေက္ခတိ ဘန္တစိတ္တာ,_  
_ဧတေ ပဒုဋ္ဌာယ ဘဝန္တိ လက္ခဏာ._  

</Paragraph>

</Division>
<Division number="308" book="ja2" e="ch" v="23" p="123">

<Paragraph number="1120" type="verses" book="ja2">
_သဗ္ဗာ နဒီ ဝင်္ကဂတီ,_  
_သဗ္ဗေ ကဋ္ဌမယာ ဝနာ;_  
_သဗ္ဗိတ္ထိယော ကရေ ပါပံ,_  
_လဘမာနေ နိဝါတကေ._  

</Paragraph>

</Division>
<Division number="309" book="ja2" e="ch" v="23" p="123">

<Paragraph number="1121" type="verses" book="ja2">
_သစေ လဘေထ ခဏံ ဝါ ရဟော ဝါ,_  
_နိဝါတကံ ဝါပိ လဘေထ တာဒိသံ;_  
_သဗ္ဗာဝ ဣတ္ထီ ကယိရုံ နု ပါပံ,_  
_အညံ အလတ္ထ ပီဌသပ္ပိနာပိ သဒ္ဓိံ._  

</Paragraph>

</Division>
<Division number="310" book="ja2" e="ch" v="23" p="123">

<Paragraph number="1122" type="verses" book="ja2">
_နရာနမာရာမကရာသု နာရိသု,_  
_အနေကစိတ္တာသု အနိဂ္ဂဟာသု စ;_  
_သဗ္ဗတ္ထ နာပီတိကရာပိ စေ သိယာ,_  
_န ဝိဿသေ တိတ္ထသမာ ဟိ နာရိယောတိ._  

</Paragraph>

</Division>
<Division number="311" book="ja2" e="ch" v="23" p="123">

<Paragraph number="1123" type="verses" book="ja2">
_ယံ ဝေ ဒိသွာ ကဏ္ဍရီကိန္နရာနံ,_  
_သဗ္ဗိတ္ထိယော န ရမန္တိ အဂါရေ;_  
_တံ တာဒိသံ မစ္စံ စဇိတွာ ဘရိယာ,_  
_အညံ ဒိသွာ ပုရိသံ ပီဌသပ္ပိံ._  

</Paragraph>

</Division>
<Division number="312" book="ja2" e="ch" v="23" p="123">

<Paragraph number="1124" type="verses" book="ja2">
_ဗကဿ စ ဗာဝရိကဿ ရညော,_  
_အစ္စန္တကာမာနုဂတဿ ဘရိယာ;_  
_အဝါစရီ ပဋ္ဌဝသာနုဂဿ,_  
_ကံ ဝါပိ ဣတ္ထီ နာတိစရေ တဒညံ._  

</Paragraph>

</Division>
<Division number="313" book="ja2" e="ch" v="23" p="124">

<Paragraph number="1125" type="verses" book="ja2">
_ပိင်္ဂိယာနီ သဗ္ဗလောကိဿရဿ,_  
_ရညော ပိယာ ဗြဟ္မဒတ္တဿ ဘရိယာ;_  
_အဝါစရီ ပဋ္ဌဝသာနုဂဿ,_  
_တံ ဝါပိ သာ နာဇ္ဈဂါ ကာမကာမိနီ._  

</Paragraph>

</Division>
<Division number="314" book="ja2" e="ch" v="23" p="124">

<Paragraph number="1126" type="verses" book="ja2">
_လုဒ္ဓါနံ လဟုစိတ္တာနံ,_  
_အကတညူန ဒုဗ္ဘိနံ;_  
_နာဒေဝသတ္တော ပုရိသော,_  
_ထီနံ သဒ္ဓါတုမရဟတိ._  

</Paragraph>

</Division>
<Division number="315" book="ja2" e="ch" v="23" p="124">

<Paragraph number="1127" type="verses" book="ja2">
_န တာ ပဇာနန္တိ ကတံ န ကိစ္စံ,_  
_န မာတရံ ပိတရံ ဘာတရံ ဝါ;_  
_အနရိယာ သမတိက္ကန္တဓမ္မာ,_  
_သဿေဝ စိတ္တဿ ဝသံ ဝဇန္တိ._  

</Paragraph>

</Division>
<Division number="316" book="ja2" e="ch" v="23" p="124">

<Paragraph number="1128" type="verses" book="ja2">
_စိရာနုဝုဋ္ဌမ္ပိ ပိယံ မနာပံ,_  
_အနုကမ္ပကံ ပါဏသမမ္ပိ ဘတ္တုံ;_  
_အာဝါသု ကိစ္စေသု စ နံ ဇဟန္တိ,_  
_တသ္မာဟမိတ္ထီနံ န ဝိဿသာမိ._  

</Paragraph>

</Division>
<Division number="317" book="ja2" e="ch" v="23" p="124">

<Paragraph number="1129" type="verses" book="ja2">
_ထီနဉှိ စိတ္တံ ယထာ ဝါနရဿ,_  
_ကန္နပ္ပကန္နံ ယထာ ရုက္ခဆာယာ;_  
_စလာစလံ ဟဒယမိတ္ထိယာနံ,_  
_စက္ကဿ နေမိ ဝိယ ပရိဝတ္တတိ._  

</Paragraph>

</Division>
<Division number="318" book="ja2" e="ch" v="23" p="124">

<Paragraph number="1130" type="verses" book="ja2">
_ယဒါ တာ ပဿန္တိ သမေက္ခမာနာ,_  
_အာဒေယျရူပံ ပုရိသဿ ဝိတ္တံ;_  
_သဏှာဟိ ဝါစာဟိ နယန္တိ မေနံ,_  
_ကမ္ဗောဇကာ ဇလဇေနေဝ အဿံ._  

</Paragraph>

</Division>
<Division number="319" book="ja2" e="ch" v="23" p="124">

<Paragraph number="1131" type="verses" book="ja2">
_ယဒါ န ပဿန္တိ သမေက္ခမာနာ,_  
_အာဒေယျရူပံ ပုရိသဿ ဝိတ္တံ;_  
_သမန္တတော နံ ပရိဝဇ္ဇယန္တိ,_  
_တိဏ္ဏော နဒီပါရဂတောဝ ကုလ္လံ._  

</Paragraph>

</Division>
<Division number="320" book="ja2" e="ch" v="23" p="125">

<Paragraph number="1132" type="verses" book="ja2">
_သိလေသူပမာ သိခိရိဝ သဗ္ဗဘက္ခာ,_  
_တိက္ခမာယာ နဒီရိဝ သီဃသောတာ;_  
_သေဝန္တိ ဟေတာ ပိယမပ္ပိယဉ္စ,_  
_နာဝါ ယထာ ဩရကူလံ ပရဉ္စ._  

</Paragraph>

</Division>
<Division number="321" book="ja2" e="ch" v="23" p="125">

<Paragraph number="1133" type="verses" book="ja2">
_န တာ ဧကဿ န ဒွိန္နံ,_  
_အာပဏောဝ ပသာရိတော;_  
_ယော တာ မယှန္တိ မညေယျ,_  
_ဝါတံ ဇာလေန ဗာဓယေ._  

</Paragraph>

</Division>
<Division number="322" book="ja2" e="ch" v="23" p="125">

<Paragraph number="1134" type="verses" book="ja2">
_ယထာ နဒီ စ ပန္ထော စ,_  
_ပါနာဂါရံ သဘာ ပပါ;_  
_ဧဝံ လောကိတ္ထိယော နာမ,_  
_ဝေလာ တာသံ န ဝိဇ္ဇတိ._  

</Paragraph>

</Division>
<Division number="323" book="ja2" e="ch" v="23" p="125">

<Paragraph number="1135" type="verses" book="ja2">
_ဃတာသနသမာ ဧတာ,_  
_ကဏှသပ္ပသိရူပမာ;_  
_ဂါဝေါ ဗဟိတိဏဿေဝ,_  
_ဩမသန္တိ ဝရံ ဝရံ._  

</Paragraph>

</Division>
<Division number="324" book="ja2" e="ch" v="23" p="125">

<Paragraph number="1136" type="verses" book="ja2">
_ဃတာသနံ ကုဉ္ဇရံ ကဏှသပ္ပံ,_  
_မုဒ္ဓါဘိသိတ္တံ ပမဒါ စ သဗ္ဗာ;_  
_ဧတေ နရော နိစ္စယတော ဘဇေထ,_  
_တေသံ ဟဝေ ဒုဗ္ဗိဒု သဗ္ဗဘာဝေါ._  

</Paragraph>

</Division>
<Division number="325" book="ja2" e="ch" v="23" p="125">

<Paragraph number="1137" type="verses" book="ja2">
_နစ္စန္တဝဏ္ဏာ န ဗဟူန ကန္တာ,_  
_န ဒက္ခိဏာ ပမဒါ သေဝိတဗ္ဗာ;_  
_န ပရဿ ဘရိယာ န ဓနဿ ဟေတု,_  
_ဧတိတ္ထိယော ပဉ္စ န သေဝိတဗ္ဗာ”._  

</Paragraph>

<Paragraph number="1138" book="ja2">
အထ ခလု, ဘော, အာနန္ဒော ဂိဇ္ဈရာဇာ ကုဏာလဿ သကုဏဿ အာဒိမဇ္ဈကထာပရိယောသာနံ ဝိဒိတွာ တာယံ ဝေလာယံ ဣမာ ဂါထာယော အဘာသိ—
</Paragraph>

</Division>
<Division number="326" book="ja2" e="ch" v="23" p="125">

<Paragraph number="1139" type="verses" book="ja2">
_“ပုဏ္ဏမ္ပိ စေမံ ပထဝိံ ဓနေန,_  
_ဒဇ္ဇိတ္ထိယာ ပုရိသော သမ္မတာယ;_  
_လဒ္ဓါ ခဏံ အတိမညေယျ တမ္ပိ,_  
_တာသံ ဝသံ အသတီနံ န ဂစ္ဆေ._  

</Paragraph>

</Division>
<Division number="327" book="ja2" e="ch" v="23" p="126">

<Paragraph number="1140" type="verses" book="ja2">
ဥဋ္ဌာဟကဉ္စေပိ အလီနဝုတ္တိံ,_  
_ကောမာရဘတ္တာရံ ပိယံ မနာပံ;_  
_အာဝါသု ကိစ္စေသု စ နံ ဇဟန္တိ,_  
_တသ္မာဟမိတ္ထီနံ န ဝိဿသာမိ._  

</Paragraph>

</Division>
<Division number="328" book="ja2" e="ch" v="23" p="126">

<Paragraph number="1141" type="verses" book="ja2">
_န ဝိဿသေ ဣစ္ဆတိ မန္တိ ပေါသော,_  
_န ဝိဿသေ ရောဒတိ မေ သကာသေ;_  
_သေဝန္တိ ဟေတာ ပိယမပ္ပိယဉ္စ,_  
_နာဝါ ယထာ ဩရကူလံ ပရဉ္စ._  

</Paragraph>

</Division>
<Division number="329" book="ja2" e="ch" v="23" p="126">

<Paragraph number="1142" type="verses" book="ja2">
_န ဝိဿသေ သာခပုရာဏသန္ထတံ,_  
_န ဝိဿသေ မိတ္တပုရာဏစောရံ;_  
_န ဝိဿသေ ရာဇာနံ သခါ မမန္တိ,_  
_န ဝိဿသေ ဣတ္ထိ ဒသန္န မာတရံ._  

</Paragraph>

</Division>
<Division number="330" book="ja2" e="ch" v="23" p="126">

<Paragraph number="1143" type="verses" book="ja2">
_န ဝိဿသေ ရာမကရာသု နာရိသု,_  
_အစ္စန္တသီလာသု အသညတာသု;_  
_အစ္စန္တပေမာနုဂတဿ ဘရိယာ,_  
_န ဝိဿသေ တိတ္ထသမာ ဟိ နာရိယော._  

</Paragraph>

</Division>
<Division number="331" book="ja2" e="ch" v="23" p="126">

<Paragraph number="1144" type="verses" book="ja2">
_ဟနေယျုံ ဆိန္ဒေယျုံ ဆေဒါပေယျုမ္ပိ,_  
_ကဏ္ဌေပိ ဆေတွာ ရုဓိရံ ပိဝေယျုံ;_  
_မာ ဒီနကာမာသု အသညတာသု,_  
_ဘာဝံ ကရေ ဂင်္ဂတိတ္ထူပမာသု._  

</Paragraph>

</Division>
<Division number="332" book="ja2" e="ch" v="23" p="126">

<Paragraph number="1145" type="verses" book="ja2">
_မုသာ တာသံ ယထာ သစ္စံ,_  
_သစ္စံ တာသံ ယထာ မုသာ;_  
_ဂါဝေါ ဗဟိတိဏဿေဝ,_  
_ဩမသန္တိ ဝရံ ဝရံ._  

</Paragraph>

</Division>
<Division number="333" book="ja2" e="ch" v="23" p="126">

<Paragraph number="1146" type="verses" book="ja2">
_ဂတေနေတာ ပလောဘေန္တိ,_  
_ပေက္ခိတေန မှိတေန စ;_  
_အထောပိ ဒုန္နိဝတ္ထေန,_  
_မဉ္ဇုနာ ဘဏိတေန စ._  

</Paragraph>

</Division>
<Division number="334" book="ja2" e="ch" v="23" p="126">

<Paragraph number="1147" type="verses" book="ja2">
_စောရိယော ကထိနာ ဟေတာ,_  
_ဝါဠာ စ လပသက္ခရာ;_  
_န တာ ကိဉ္စိ န ဇာနန္တိ,_  
_ယံ မနုဿေသု ဝဉ္စနံ._  

</Paragraph>

</Division>
<Division number="335" book="ja2" e="ch" v="23" p="127">

<Paragraph number="1148" type="verses" book="ja2">
_အသာ လောကိတ္ထိယော နာမ,_  
_ဝေလာ တာသံ န ဝိဇ္ဇတိ;_  
_သာရတ္တာ စ ပဂဗ္ဘာ စ,_  
_သိခီ သဗ္ဗဃသော ယထာ._  

</Paragraph>

</Division>
<Division number="336" book="ja2" e="ch" v="23" p="127">

<Paragraph number="1149" type="verses" book="ja2">
_နတ္ထိတ္ထီနံ ပိယော နာမ,_  
_အပ္ပိယောပိ န ဝိဇ္ဇတိ;_  
_သေဝန္တိ ဟေတာ ပိယမပ္ပိယဉ္စ,_  
_နာဝါ ယထာ ဩရကူလံ ပရဉ္စ._  

</Paragraph>

</Division>
<Division number="337" book="ja2" e="ch" v="23" p="127">

<Paragraph number="1150" type="verses" book="ja2">
_နတ္ထိတ္ထီနံ ပိယော နာမ,_  
_အပ္ပိယောပိ န ဝိဇ္ဇတိ;_  
_ဓနတ္တာ ပဋိဝလ္လန္တိ,_  
_လတာဝ ဒုမနိဿိတာ._  

</Paragraph>

</Division>
<Division number="338" book="ja2" e="ch" v="23" p="127">

<Paragraph number="1151" type="verses" book="ja2">
_ဟတ္ထိဗန္ဓံ အဿဗန္ဓံ,_  
_ဂေါပုရိသဉ္စ မဏ္ဍလံ;_  
_ဆဝဍာဟကံ ပုပ္ဖဆဍ္ဍကံ,_  
_သဓနမနုပတန္တိ နာရိယော._  

</Paragraph>

</Division>
<Division number="339" book="ja2" e="ch" v="23" p="127">

<Paragraph number="1152" type="verses" book="ja2">
_ကုလပုတ္တမ္ပိ ဇဟန္တိ အကိဉ္စနံ,_  
_ဆဝကသမသဒိသမ္ပိ;_  
_အနုဂစ္ဆန္တိ အနုပတန္တိ,_  
_ဓနဟေတု ဟိ နာရိယော”တိ._  

</Paragraph>

<Paragraph number="1153" book="ja2">
အထ ခလု, ဘော, နာရဒေါ ဒေဝဗြာဟ္မဏော အာနန္ဒဿ ဂိဇ္ဈရာဇဿ အာဒိမဇ္ဈကထာပရိယောသာနံ ဝိဒိတွာ တာယံ ဝေလာယံ ဣမာ ဂါထာယော အဘာသိ—
</Paragraph>

</Division>
<Division number="340" book="ja2" e="ch" v="23" p="127">

<Paragraph number="1154" type="verses" book="ja2">
_“စတ္တာရောမေ န ပူရေန္တိ,_  
_တေ မေ သုဏာထ ဘာသတော;_  
_သမုဒ္ဒေါ ဗြာဟ္မဏော ရာဇာ,_  
ဣတ္ထီ စာပိ ဒိဇမ္ပတိ._  

</Paragraph>

</Division>
<Division number="341" book="ja2" e="ch" v="23" p="127">

<Paragraph number="1155" type="verses" book="ja2">
_သရိတာ သာဂရံ ယန္တိ,_  
_ယာ ကာစိ ပထဝိဿိတာ;_  
_တာ သမုဒ္ဒံ န ပူရေန္တိ,_  
_ဦနတ္တာ ဟိ န ပူရတိ._  

</Paragraph>

</Division>
<Division number="342" book="ja2" e="ch" v="23" p="127">

<Paragraph number="1156" type="verses" book="ja2">
_ဗြာဟ္မဏော စ အဓီယာန,_  
_ဝေဒမက္ခာနပဉ္စမံ;_  
_ဘိယျောပိ သုတမိစ္ဆေယျ,_  
_ဦနတ္တာ ဟိ န ပူရတိ._  

</Paragraph>

</Division>
<Division number="343" book="ja2" e="ch" v="23" p="127">

<Paragraph number="1157" type="verses" book="ja2">
_ရာဇာ စ ပထဝိံ သဗ္ဗံ,_  
_သသမုဒ္ဒံ သပဗ္ဗတံ;_  
_အဇ္ဈာဝသံ ဝိဇိနိတွာ,_  
_အနန္တရတနောစိတံ;_  
_ပါရံ သမုဒ္ဒံ ပတ္ထေတိ,_  
_ဦနတ္တာ ဟိ န ပူရတိ._  

</Paragraph>

</Division>
<Division number="344" book="ja2" e="ch" v="23" p="127">

<Paragraph number="1158" type="verses" book="ja2">
_ဧကမေကာယ ဣတ္ထိယာ,_  
_အဋ္ဌဋ္ဌ ပတိနော သိယာ;_  
_သူရာ စ ဗလဝန္တော စ,_  
_သဗ္ဗကာမရသာဟရာ;_  
_ကရေယျ နဝမေ ဆန္ဒံ,_  
_ဦနတ္တာ ဟိ န ပူရတိ._  

</Paragraph>

</Division>
<Division number="345" book="ja2" e="ch" v="23" p="128">

<Paragraph number="1159" type="verses" book="ja2">
_သဗ္ဗိတ္ထိယော သိခိရိဝ သဗ္ဗဘက္ခာ,_  
_သဗ္ဗိတ္ထိယော နဒီရိဝ သဗ္ဗဝါဟီ;_  
_သဗ္ဗိတ္ထိယော ကဏ္ဋကာနံဝ သာခါ,_  
_သဗ္ဗိတ္ထိယော ဓနဟေတု ဝဇန္တိ._  

</Paragraph>

</Division>
<Division number="346" book="ja2" e="ch" v="23" p="128">

<Paragraph number="1160" type="verses" book="ja2">
_ဝါတဉ္စ ဇာလေန နရော ပရာမသေ,_  
_ဩသိဉ္စယေ သာဂရမေကပါဏိနာ;_  
_သကေန ဟတ္ထေန ကရေယျ ဃောသံ,_  
_ယော သဗ္ဗဘာဝံ ပမဒါသု ဩသဇေ._  

</Paragraph>

</Division>
<Division number="347" book="ja2" e="ch" v="23" p="128">

<Paragraph number="1161" type="verses" book="ja2">
_စောရီနံ ဗဟုဗုဒ္ဓီနံ,_  
_ယာသု သစ္စံ သုဒုလ္လဘံ;_  
_ထီနံ ဘာဝေါ ဒုရာဇာနော,_  
_မစ္ဆဿေဝေါဒကေ ဂတံ._  

</Paragraph>

</Division>
<Division number="348" book="ja2" e="ch" v="23" p="128">

<Paragraph number="1162" type="verses" book="ja2">
_အနလာ မုဒုသမ္ဘာသာ,_  
_ဒုပ္ပူရာ တာ နဒီသမာ;_  
_သီဒန္တိ နံ ဝိဒိတွာန,_  
_အာရကာ ပရိဝဇ္ဇယေ._  

</Paragraph>

</Division>
<Division number="349" book="ja2" e="ch" v="23" p="128">

<Paragraph number="1163" type="verses" book="ja2">
_အာဝဋ္ဋနီ မဟာမာယာ,_  
_ဗြဟ္မစရိယဝိကောပနာ;_  
_သီဒန္တိ နံ ဝိဒိတွာန,_  
_အာရကာ ပရိဝဇ္ဇယေ._  

</Paragraph>

</Division>
<Division number="350" book="ja2" e="ch" v="23" p="128">

<Paragraph number="1164" type="verses" book="ja2">
_ယံ ဧတာ ဥပသေဝန္တိ,_  
_ဆန္ဒသာ ဝါ ဓနေန ဝါ;_  
_ဇာတဝေဒေါဝ သဏ္ဌာနံ,_  
_ခိပ္ပံ အနုဒဟန္တိ နန်”တိ._  

</Paragraph>

<Paragraph number="1165" book="ja2">
အထ ခလု, ဘော, ကုဏာလော သကုဏော နာရဒဿ ဒေဝဗြာဟ္မဏဿ အာဒိမဇ္ဈကထာပရိယောသာနံ ဝိဒိတွာ တာယံ ဝေလာယံ ဣမာ ဂါထာယော အဘာသိ—
</Paragraph>

</Division>
<Division number="351" book="ja2" e="ch" v="23" p="128">

<Paragraph number="1166" type="verses" book="ja2">
_“သလ္လပေ နိသိတခဂ္ဂပါဏိနာ,_  
_ပဏ္ဍိတော အပိ ပိသာစဒေါသိနာ;_  
ဥဂ္ဂတေဇမုရဂမ္ပိ အာသိဒေ,_  
_ဧကော ဧကာယ ပမဒါယ နာလပေ._  

</Paragraph>

</Division>
<Division number="352" book="ja2" e="ch" v="23" p="128">

<Paragraph number="1167" type="verses" book="ja2">
_လောကစိတ္တမထနာ ဟိ နာရိယော,_  
_နစ္စဂီတဘဏိတမှိတာဝုဓာ;_  
_ဗာဓယန္တိ အနုပဋ္ဌိတဿတိံ,_  
_ဒီပေ ရက္ခသိဂဏောဝ ဝါဏိဇေ._  

</Paragraph>

</Division>
<Division number="353" book="ja2" e="ch" v="23" p="129">

<Paragraph number="1168" type="verses" book="ja2">
_နတ္ထိ တာသံ ဝိနယော န သံဝရော,_  
_မဇ္ဇမံသနိရတာ အသညတာ;_  
_တာ ဂိလန္တိ ပုရိသဿ ပါဘတံ,_  
_သာဂရေဝ မကရံ တိမိင်္ဂလော._  

</Paragraph>

</Division>
<Division number="354" book="ja2" e="ch" v="23" p="129">

<Paragraph number="1169" type="verses" book="ja2">
_ပဉ္စကာမဂုဏသာတဂေါစရာ,_  
ဥဒ္ဓတာ အနိယတာ အသညတာ;_  
_ဩသရန္တိ ပမဒါ ပမာဒိနံ,_  
_လောဏတောယဝတိယံဝ အာပကာ._  

</Paragraph>

</Division>
<Division number="355" book="ja2" e="ch" v="23" p="129">

<Paragraph number="1170" type="verses" book="ja2">
_ယံ နရံ ဥပလပေန္တိ နာရိယော,_  
_ဆန္ဒသာ ဝ ရတိယာ ဓနေန ဝါ;_  
_ဇာတဝေဒသဒိသမ္ပိ တာဒိသံ,_  
_ရာဂဒေါသဝဓိယော ဒဟန္တိ နံ._  

</Paragraph>

</Division>
<Division number="356" book="ja2" e="ch" v="23" p="129">

<Paragraph number="1171" type="verses" book="ja2">
_အဍ္ဎံ ဉတွာ ပုရိသံ မဟဒ္ဓနံ,_  
_ဩသရန္တိ သဓနာ သဟတ္တနာ;_  
_ရတ္တစိတ္တမတိဝေဌယန္တိ နံ,_  
_သာလ မာလုဝလတာဝ ကာနနေ._  

</Paragraph>

</Division>
<Division number="357" book="ja2" e="ch" v="23" p="129">

<Paragraph number="1172" type="verses" book="ja2">
_တာ ဥပေန္တိ ဝိဝိဓေန ဆန္ဒသာ,_  
_စိတြဗိမ္ဗမုခိယော အလင်္ကတာ;_  
ဥဟသန္တိ ပဟသန္တိ နာရိယော,_  
_သမ္ဗရောဝ သတမာယကောဝိဒါ._  

</Paragraph>

</Division>
<Division number="358" book="ja2" e="ch" v="23" p="129">

<Paragraph number="1173" type="verses" book="ja2">
_ဇာတရူပမဏိမုတ္တဘူသိတာ,_  
_သက္ကတာ ပတိကုလေသု နာရိယော;_  
_ရက္ခိတာ အတိစရန္တိ သာမိကံ,_  
_ဒါနဝံဝ ဟဒယန္တရဿိတာ._  

</Paragraph>

</Division>
<Division number="359" book="ja2" e="ch" v="23" p="130">

<Paragraph number="1174" type="verses" book="ja2">
_တေဇဝါပိ ဟိ နရော ဝိစက္ခဏော,_  
_သက္ကတော ဗဟုဇနဿ ပူဇိတော;_  
_နာရိနံ ဝသဂတော န ဘာသတိ,_  
_ရာဟုနာ ဥပဟတောဝ စန္ဒိမာ._  

</Paragraph>

</Division>
<Division number="360" book="ja2" e="ch" v="23" p="130">

<Paragraph number="1175" type="verses" book="ja2">
_ယံ ကရေယျ ကုပိတော ဒိသော ဒိသံ,_  
_ဒုဋ္ဌစိတ္တော ဝသမာဂတံ အရိံ;_  
_တေန ဘိယျော ဗျသနံ နိဂစ္ဆတိ,_  
_နာရိနံ ဝသဂတော အပေက္ခဝါ._  

</Paragraph>

</Division>
<Division number="361" book="ja2" e="ch" v="23" p="130">

<Paragraph number="1176" type="verses" book="ja2">
_ကေသလူနနခဆိန္နတဇ္ဇိတာ,_  
_ပါဒပါဏိကသဒဏ္ဍတာဠိတာ;_  
_ဟီနမေဝုပဂတာ ဟိ နာရိယော,_  
_တာ ရမန္တိ ကုဏပေဝ မက္ခိကာ._  

</Paragraph>

</Division>
<Division number="362" book="ja2" e="ch" v="23" p="130">

<Paragraph number="1177" type="verses" book="ja2">
_တာ ကုလေသု ဝိသိခန္တရေသု ဝါ,_  
_ရာဇဓာနိနိဂမေသု ဝါ ပုန;_  
_ဩဍ္ဍိတံ နမုစိပါသဝါကရံ,_  
_စက္ခုမာ ပရိဝဇ္ဇေ သုခတ္ထိကော._  

</Paragraph>

</Division>
<Division number="363" book="ja2" e="ch" v="23" p="130">

<Paragraph number="1178" type="verses" book="ja2">
_ဩဿဇိတွ ကုသလံ တပေါဂုဏံ,_  
_ယော အနရိယစရိတာနိ မာစရိ;_  
_ဒေဝတာဟိ နိရယံ နိမိဿတိ,_  
_ဆေဒဂါမိမဏိယံဝ ဝါဏိဇော._  

</Paragraph>

</Division>
<Division number="364" book="ja2" e="ch" v="23" p="130">

<Paragraph number="1179" type="verses" book="ja2">
_သော ဣဓ ဂရဟိတော ပရတ္ထ စ,_  
_ဒုမ္မတီ ဥပဟတော သကမ္မုနာ;_  
_ဂစ္ဆတီ အနိယတော ဂဠာဂဠံ,_  
_ဒုဋ္ဌဂဒြဘရထောဝ ဥပ္ပထေ._  

</Paragraph>

</Division>
<Division number="365" book="ja2" e="ch" v="23" p="130">

<Paragraph number="1180" type="verses" book="ja2">
_သော ဥပေတိ နိရယံ ပတာပနံ,_  
_သတ္တိသိမ္ဗလိဝနဉ္စ အာယသံ;_  
_အာဝသိတွာ တိရစ္ဆာနယောနိယံ,_  
_ပေတရာဇဝိသယံ န မုဉ္စတိ._  

</Paragraph>

</Division>
<Division number="366" book="ja2" e="ch" v="23" p="131">

<Paragraph number="1181" type="verses" book="ja2">
_ဒိဗျခိဍ္ဍရတိယော စ နန္ဒနေ,_  
_စက္ကဝတ္တိစရိတဉ္စ မာနုသေ;_  
_နာသယန္တိ ပမဒါ ပမာဒိနံ,_  
_ဒုဂ္ဂတိဉ္စ ပဋိပါဒယန္တိ နံ._  

</Paragraph>

</Division>
<Division number="367" book="ja2" e="ch" v="23" p="131">

<Paragraph number="1182" type="verses" book="ja2">
_ဒိဗျခိဍ္ဍရတိယော န ဒုလ္လဘာ,_  
_စက္ကဝတ္တိစရိတဉ္စ မာနုသေ;_  
_သောဏ္ဏဗျမှနိလယာ စ အစ္ဆရာ,_  
_ယေ စရန္တိ ပမဒါဟနတ္ထိကာ._  

</Paragraph>

</Division>
<Division number="368" book="ja2" e="ch" v="23" p="131">

<Paragraph number="1183" type="verses" book="ja2">
_ကာမဓာတုသမတိက္ကမာ ဂတိ,_  
_ရူပဓာတုယာ ဘာဝေါ န ဒုလ္လဘော;_  
_ဝီတရာဂဝိသယူပပတ္တိ ယာ,_  
_ယေ စရန္တိ ပမဒါဟနတ္ထိကာ._  

</Paragraph>

</Division>
<Division number="369" book="ja2" e="ch" v="23" p="131">

<Paragraph number="1184" type="verses" book="ja2">
_သဗ္ဗဒုက္ခသမတိက္ကမံ သိဝံ,_  
_အစ္စန္တမစလိတံ အသင်္ခတံ;_  
_နိဗ္ဗုတေဟိ သုစိဟီ န ဒုလ္လဘံ,_  
_ယေ စရန္တိ ပမဒါဟနတ္ထိကာ”တိ._  

</Paragraph>

</Division>
<Division number="370" book="ja2" e="ch" v="23" p="131">

<Paragraph number="1185" type="verses" book="ja2">
_“ကုဏာလောဟံ တဒါ အာသိံ,_  
ဥဒါယီ ဖုဿကောကိလော;_  
_အာနန္ဒော ဂိဇ္ဈရာဇာသိ,_  
_သာရိပုတ္တော စ နာရဒေါ;_  
_ပရိသာ ဗုဒ္ဓပရိသာ,_  
_ဧဝံ ဓာရေထ ဇာတကန်”တိ._  


</Paragraph>
</Division>

<Paragraph number="1186" type="center" book="ja2">
ကုဏာလဇာတကံ စတုတ္ထံ.
</Paragraph>