---
title: 22.1.10.10 သက္ကပဗ္ဗ
tableOfContents: false
sidebar:
  order: 9
type: tipitaka
basket: su
book: ja2
review:
  current: review
  updated: '2025-10-23T09:13:42.136928'
  updated_by: ''
  notes: ''
  history:
  - state: review
    date: '2025-10-23T09:13:42.136928'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="2267" book="ja2" e="ch" v="23" p="363">

<Paragraph number="3622" type="verses" book="ja2">
_တတော ရတျာ ဝိဝသာနေ,_  
_သူရိယဿုဂ္ဂမနံ ပတိ;_  
_သက္ကော ဗြာဟ္မဏဝဏ္ဏေန,_  
_ပါတော တေသံ အဒိဿထ._  

</Paragraph>

</Division>
<Division number="2268" book="ja2" e="ch" v="23" p="363">

<Paragraph number="3623" type="verses" book="ja2">
_“ကစ္စိ နု ဘောတော ကုသလံ,_  
_ကစ္စိ ဘောတော အနာမယံ;_  
_ကစ္စိ ဥဉ္ဆေန ယာပေထ,_  
_ကစ္စိ မူလဖလာ ဗဟူ._  

</Paragraph>

</Division>
<Division number="2269" book="ja2" e="ch" v="23" p="363">

<Paragraph number="3624" type="verses" book="ja2">
_ကစ္စိ ဍံသာ မကသာ စ,_  
_အပ္ပမေဝ သရီသပါ;_  
_ဝနေ ဝါဠမိဂါကိဏ္ဏေ,_  
_ကစ္စိ ဟိံသာ န ဝိဇ္ဇတိ”._  

</Paragraph>

</Division>
<Division number="2270" book="ja2" e="ch" v="23" p="363">

<Paragraph number="3625" type="verses" book="ja2">
_“ကုသလဉ္စေဝ နော ဗြဟ္မေ,_  
_အထော ဗြဟ္မေ အနာမယံ;_  
_အထော ဥဉ္ဆေန ယာပေမ,_  
_အထော မူလဖလာ ဗဟူ._  

</Paragraph>

</Division>
<Division number="2271" book="ja2" e="ch" v="23" p="363">

<Paragraph number="3626" type="verses" book="ja2">
_အထော ဍံသာ မကသာ စ,_  
_အပ္ပမေဝ သရီသပါ;_  
_ဝနေ ဝါဠမိဂါကိဏ္ဏေ,_  
_ဟိံသာ မယှံ န ဝိဇ္ဇတိ._  

</Paragraph>

</Division>
<Division number="2272" book="ja2" e="ch" v="23" p="363">

<Paragraph number="3627" type="verses" book="ja2">
_သတ္တ နော မာသေ ဝသတံ,_  
_အရညေ ဇီဝသောကိနံ;_  
ဣဒံ ဒုတိယံ ပဿာမ,_  
_ဗြာဟ္မဏံ ဒေဝဝဏ္ဏိနံ;_  
_အာဒါယ ဝေဠုဝံ ဒဏ္ဍံ,_  
_ဓာရေန္တံ အဇိနက္ခိပံ._  

</Paragraph>

</Division>
<Division number="2273" book="ja2" e="ch" v="23" p="364">

<Paragraph number="3628" type="verses" book="ja2">
_သွာဂတံ တေ မဟာဗြဟ္မေ,_  
_အထော မေ အဒုရာဂတံ;_  
_အန္တော ပဝိသ ဘဒ္ဒန္တေ,_  
_ပါဒေ ပက္ခာလယဿု တေ._  

</Paragraph>

</Division>
<Division number="2274" book="ja2" e="ch" v="23" p="364">

<Paragraph number="3629" type="verses" book="ja2">
_တိန္ဒုကာနိ ပိယာလာနိ,_  
_မဓုကေ ကာသုမာရိယော;_  
_ဖလာနိ ခုဒ္ဒကပ္ပါနိ,_  
_ဘုဉ္ဇ ဗြဟ္မေ ဝရံ ဝရံ._  

</Paragraph>

</Division>
<Division number="2275" book="ja2" e="ch" v="23" p="364">

<Paragraph number="3630" type="verses" book="ja2">
ဣဒမ္ပိ ပါနီယံ သီတံ,_  
_အာဘတံ ဂိရိဂဗ္ဘရာ;_  
_တတော ပိဝ မဟာဗြဟ္မေ,_  
_သစေ တွံ အဘိကင်္ခသိ._  

</Paragraph>

</Division>
<Division number="2276" book="ja2" e="ch" v="23" p="364">

<Paragraph number="3631" type="verses" book="ja2">
_အထ တွံ ကေန ဝဏ္ဏေန,_  
_ကေန ဝါ ပန ဟေတုနာ;_  
_အနုပ္ပတ္တော ဗြဟာရညံ,_  
_တံ မေ အက္ခာဟိ ပုစ္ဆိတော”._  

</Paragraph>

</Division>
<Division number="2277" book="ja2" e="ch" v="23" p="364">

<Paragraph number="3632" type="verses" book="ja2">
_“ယထာ ဝါရိဝဟော ပူရော,_  
_သဗ္ဗကာလံ န ခီယတိ;_  
_ဧဝံ တံ ယာစိတာဂစ္ဆိံ,_  
_ဘရိယံ မေ ဒေဟိ ယာစိတော”._  

</Paragraph>

</Division>
<Division number="2278" book="ja2" e="ch" v="23" p="364">

<Paragraph number="3633" type="verses" book="ja2">
_“ဒဒါမိ န ဝိကမ္ပာမိ,_  
_ယံ မံ ယာစသိ ဗြာဟ္မဏ;_  
_သန္တံ နပ္ပဋိဂုယှာမိ,_  
_ဒါနေ မေ ရမတီ မနော”._  

</Paragraph>

</Division>
<Division number="2279" book="ja2" e="ch" v="23" p="364">

<Paragraph number="3634" type="verses" book="ja2">
_မဒ္ဒိံ ဟတ္ထေ ဂဟေတွာန,_  
ဥဒကဿ ကမဏ္ဍလုံ;_  
_ဗြာဟ္မဏဿ အဒါ ဒါနံ,_  
_သိဝီနံ ရဋ္ဌဝဍ္ဎနော._  

</Paragraph>

</Division>
<Division number="2280" book="ja2" e="ch" v="23" p="364">

<Paragraph number="3635" type="verses" book="ja2">
_တဒါသိ ယံ ဘိံသနကံ,_  
_တဒါသိ လောမဟံသနံ;_  
_မဒ္ဒိံ ပရိစဇန္တဿ,_  
_မေဒနီ သမ္ပကမ္ပထ._  

</Paragraph>

</Division>
<Division number="2281" book="ja2" e="ch" v="23" p="364">

<Paragraph number="3636" type="verses" book="ja2">
_နေဝဿ မဒ္ဒီ ဘာကုဋိ,_  
_န သန္ဓီယတိ န ရောဒတိ;_  
_ပေက္ခတေဝဿ တုဏှီ သာ,_  
_“ဧသော ဇာနာတိ ယံ ဝရံ”._  

</Paragraph>

<Paragraph number="3637" type="verses" book="ja2">
_(ဇာလိံ ကဏှာဇိနံ ဓီတံ,_  
_မဒ္ဒိဒေဝိံ ပတိဗ္ဗတံ;_  
_စဇမာနော စ စိန္တေသိံ,_  
_ဗောဓိယာယေဝ ကာရဏာ._  

</Paragraph>

<Paragraph number="3638" type="verses" book="ja2">
_န မေ ဒေဿာ ဥဘော ပုတ္တာ,_  
_မဒ္ဒီ ဒေဝီ န ဒေဿိယာ;_  
_သဗ္ဗညုတံ ပိယံ မယှံ,_  
_တသ္မာ ပိယေ အဒါသဟံ.)_  

</Paragraph>

</Division>
<Division number="2282" book="ja2" e="ch" v="23" p="364">

<Paragraph number="3639" type="verses" book="ja2">
_“ကောမာရီ ယဿာဟံ ဘရိယာ,_  
_သာမိကော မမ ဣဿရော;_  
_ယဿိစ္ဆေ တဿ မံ ဒဇ္ဇာ,_  
_ဝိက္ကိဏေယျ ဟနေယျ ဝါ”._  

</Paragraph>

</Division>
<Division number="2283" book="ja2" e="ch" v="23" p="364">

<Paragraph number="3640" type="verses" book="ja2">
_တေသံ သင်္ကပ္ပမညာယ,_  
_ဒေဝိန္ဒော ဧတဒဗြဝိ;_  
_“သဗ္ဗေ ဇိတာ တေ ပစ္စူဟာ,_  
_ယေ ဒိဗ္ဗာ ယေ စ မာနုသာ._  

</Paragraph>

</Division>
<Division number="2284" book="ja2" e="ch" v="23" p="364">

<Paragraph number="3641" type="verses" book="ja2">
_နိန္နာဒိတာ တေ ပထဝီ,_  
_သဒ္ဒေါ တေ တိဒိဝင်္ဂတော;_  
_သမန္တာ ဝိဇ္ဇုတာ အာဂုံ,_  
_ဂိရီနံဝ ပတိဿုတာ._  

</Paragraph>

</Division>
<Division number="2285" book="ja2" e="ch" v="23" p="364">

<Paragraph number="3642" book="ja2">
_တဿ တေ အနုမောဒန္တိ,_  
ဥဘော နာရဒပဗ္ဗတာ;_  
ဣန္ဒော စ ဗြဟ္မာ ပဇာပတိ,_  
_သောမော ယမော ဝေဿဝဏော;_  
_သဗ္ဗေ ဒေဝါနုမောဒန္တိ,_  
_ဒုက္ကရဉှိ ကရောတိ သော._  

</Paragraph>

</Division>
<Division number="2286" book="ja2" e="ch" v="23" p="365">

<Paragraph number="3643" type="verses" book="ja2">
_ဒုဒ္ဒဒံ ဒဒမာနာနံ,_  
_ဒုက္ကရံ ကမ္မ ကုဗ္ဗတံ;_  
_အသန္တော နာနုကုဗ္ဗန္တိ,_  
_သတံ ဓမ္မော ဒုရန္နယော._  

</Paragraph>

</Division>
<Division number="2287" book="ja2" e="ch" v="23" p="365">

<Paragraph number="3644" type="verses" book="ja2">
_တသ္မာ သတဉ္စ အသတံ,_  
_နာနာ ဟောတိ ဣတော ဂတိ;_  
_အသန္တော နိရယံ ယန္တိ,_  
_သန္တော သဂ္ဂပရာယဏာ._  

</Paragraph>

</Division>
<Division number="2288" book="ja2" e="ch" v="23" p="365">

<Paragraph number="3645" type="verses" book="ja2">
_ယမေတံ ကုမာရေ အဒါ,_  
_ဘရိယံ အဒါ ဝနေ ဝသံ;_  
_ဗြဟ္မယာနမနောက္ကမ္မ,_  
_သဂ္ဂေ တေ တံ ဝိပစ္စတု”._  

</Paragraph>

</Division>
<Division number="2289" book="ja2" e="ch" v="23" p="365">

<Paragraph number="3646" type="verses" book="ja2">
_“ဒဒါမိ ဘောတော ဘရိယံ,_  
_မဒ္ဒိံ သဗ္ဗင်္ဂသောဘနံ;_  
_တွဉ္စေဝ မဒ္ဒိယာ ဆန္နော,_  
_မဒ္ဒီ စ ပတိနာ သဟ._  

</Paragraph>

</Division>
<Division number="2290" book="ja2" e="ch" v="23" p="365">

<Paragraph number="3647" type="verses" book="ja2">
_ယထာ ပယော စ သင်္ခေါ စ,_  
ဥဘော သမာနဝဏ္ဏိနော;_  
_ဧဝံ တုဝဉ္စ မဒ္ဒီ စ,_  
_သမာနမနစေတသာ._  

</Paragraph>

</Division>
<Division number="2291" book="ja2" e="ch" v="23" p="365">

<Paragraph number="3648" type="verses" book="ja2">
_အဝရုဒ္ဓေတ္ထ အရညသ္မိံ,_  
ဥဘော သမ္မထ အဿမေ;_  
_ခတ္တိယာ ဂေါတ္တသမ္ပန္နာ,_  
_သုဇာတာ မာတုပေတ္တိတော;_  
_ယထာ ပုညာနိ ကယိရာထ,_  
_ဒဒန္တာ အပရာပရံ._  

</Paragraph>

</Division>
<Division number="2292" book="ja2" e="ch" v="23" p="365">

<Paragraph number="3649" type="verses" book="ja2">
_သက္ကောဟမသ္မိ ဒေဝိန္ဒော,_  
_အာဂတောသ္မိ တဝန္တိကေ;_  
_ဝရံ ဝရဿု ရာဇိသိ,_  
_ဝရေ အဋ္ဌ ဒဒါမိ တေ”._  

</Paragraph>

</Division>
<Division number="2293" book="ja2" e="ch" v="23" p="365">

<Paragraph number="3650" type="verses" book="ja2">
_“ဝရဉ္စေ မေ အဒေါ သက္က,_  
_သဗ္ဗဘူတာနမိဿရ;_  
_ပိတာ မံ အနုမောဒေယျ,_  
ဣတော ပတ္တံ သကံ ဃရံ;_  
_အာသနေန နိမန္တေယျ,_  
_ပဌမေတံ ဝရံ ဝရေ._  

</Paragraph>

</Division>
<Division number="2294" book="ja2" e="ch" v="23" p="365">

<Paragraph number="3651" type="verses" book="ja2">
_ပုရိသဿ ဝဓံ န ရောစေယျံ,_  
_အပိ ကိဗ္ဗိသကာရကံ;_  
_ဝဇ္ဈံ ဝဓမှာ မောစေယျံ,_  
_ဒုတိယေတံ ဝရံ ဝရေ._  

</Paragraph>

</Division>
<Division number="2295" book="ja2" e="ch" v="23" p="365">

<Paragraph number="3652" type="verses" book="ja2">
_ယေ ဝုဍ္ဎာ ယေ စ ဒဟရာ,_  
_ယေ စ မဇ္ဈိမပေါရိသာ;_  
_မမေဝ ဥပဇီဝေယျုံ,_  
_တတိယေတံ ဝရံ ဝရေ._  

</Paragraph>

</Division>
<Division number="2296" book="ja2" e="ch" v="23" p="365">

<Paragraph number="3653" type="verses" book="ja2">
_ပရဒါရံ န ဂစ္ဆေယျံ,_  
_သဒါရပသုတော သိယံ;_  
_ထီနံ ဝသံ န ဂစ္ဆေယျံ,_  
_စတုတ္ထေတံ ဝရံ ဝရေ._  

</Paragraph>

</Division>
<Division number="2297" book="ja2" e="ch" v="23" p="365">

<Paragraph number="3654" type="verses" book="ja2">
_ပုတ္တော မေ သက္က ဇာယေထ,_  
_သော စ ဒီဃာယုကော သိယာ;_  
_ဓမ္မေန ဇိနေ ပထဝိံ,_  
_ပဉ္စမေတံ ဝရံ ဝရေ._  

</Paragraph>

</Division>
<Division number="2298" book="ja2" e="ch" v="23" p="365">

<Paragraph number="3655" type="verses" book="ja2">
_တတော ရတျာ ဝိဝသာနေ,_  
_သူရိယဿုဂ္ဂမနံ ပတိ;_  
_ဒိဗ္ဗာ ဘက္ခာ ပါတုဘဝေယျုံ,_  
_ဆဋ္ဌမေတံ ဝရံ ဝရေ._  

</Paragraph>

</Division>
<Division number="2299" book="ja2" e="ch" v="23" p="366">

<Paragraph number="3656" type="verses" book="ja2">
_ဒဒတော မေ န ခီယေထ,_  
_ဒတွာ နာနုတပေယျဟံ;_  
_ဒဒံ စိတ္တံ ပသာဒေယျံ,_  
_သတ္တမေတံ ဝရံ ဝရေ._  

</Paragraph>

</Division>
<Division number="2300" book="ja2" e="ch" v="23" p="366">

<Paragraph number="3657" type="verses" book="ja2">
ဣတော ဝိမုစ္စမာနာဟံ,_  
_သဂ္ဂဂါမီ ဝိသေသဂူ;_  
_အနိဝတ္တိ တတော အဿံ,_  
_အဋ္ဌမေတံ ဝရံ ဝရေ”._  

</Paragraph>

</Division>
<Division number="2301" book="ja2" e="ch" v="23" p="366">

<Paragraph number="3658" type="verses" book="ja2">
_တဿ တံ ဝစနံ သုတွာ,_  
_ဒေဝိန္ဒော ဧတဒဗြဝိ;_  
_“အစိရံ ဝတ တေ တတော,_  
_ပိတာ တံ ဒဋ္ဌုမေဿတိ”._  

</Paragraph>

</Division>
<Division number="2302" book="ja2" e="ch" v="23" p="366">

<Paragraph number="3659" type="verses" book="ja2">
ဣဒံ ဝတွာန မဃဝါ,_  
_ဒေဝရာဇာ သုဇမ္ပတိ;_  
_ဝေဿန္တရေ ဝရံ ဒတွာ,_  
_သဂ္ဂကာယံ အပက္ကမိ._  


</Paragraph>
</Division>

<Paragraph number="3660" type="center" book="ja2">
သက္ကပဗ္ဗံ နာမ.
</Paragraph>