---
title: "22.1.9.8 သာဓုနရဓမ္မကဏ္ဍ"
tableOfContents: false
sidebar:
  order: 8
type: "tipitaka"
basket: "su"
book: "ja2"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="1549" book="ja2">

<Paragraph number="2892" type="verses" book="ja2">
_သော တတ္ထ ဂန္တွာန ဝိစိန္တယန္တော,_  
_“ဥစ္စာဝစာ စေတနကာ ဘဝန္တိ;_  
_နယိမဿ ဇီဝေန မမတ္ထိ ကိဉ္စိ,_  
_ဟန္တွာနိမံ ဟဒယမာနယိဿံ”._  

</Paragraph>

</Division>
<Division number="1550" book="ja2">

<Paragraph number="2893" type="verses" book="ja2">
_သော တတ္ထ ဂန္တွာ ပဗ္ဗတန္တရသ္မိံ,_  
_အန္တော ပဝိသိတွာန ပဒုဋ္ဌစိတ္တော;_  
_အသံဝုတသ္မိံ ဇဂတိပ္ပဒေသေ,_  
_အဓောသိရံ ဓာရယိ ကာတိယာနော._  

</Paragraph>

</Division>
<Division number="1551" book="ja2">

<Paragraph number="2894" type="verses" book="ja2">
_သော လမ္ဗမာနော နရကေ ပပါတေ,_  
_မဟဗ္ဘယေ လောမဟံသေ ဝိဒုဂ္ဂေ;_  
_အသန္တသန္တော ကုရူနံ ကတ္တုသေဋ္ဌော,_  
ဣစ္စဗြဝိ ပုဏ္ဏကံ နာမ ယက္ခံ._  

</Paragraph>

</Division>
<Division number="1552" book="ja2">

<Paragraph number="2895" type="verses" book="ja2">
_“အရိယာဝကာသောသိ အနရိယရူပေါ,_  
_အသညတော သညတသန္နိကာသော;_  
_အစ္စာဟိတံ ကမ္မံ ကရောသိ လုဒြံ,_  
_ဘာဝေ စ တေ ကုသလံ နတ္ထိ ကိဉ္စိ._  

</Paragraph>

</Division>
<Division number="1553" book="ja2">

<Paragraph number="2896" type="verses" book="ja2">
_ယံ မံ ပပါတသ္မိံ ပပါတုမိစ္ဆသိ,_  
_ကော နု တဝတ္ထော မရဏေန မယှံ;_  
_အမာနုသဿေဝ တဝဇ္ဇ ဝဏ္ဏော,_  
_အာစိက္ခ မေ တွံ ကတမာသိ ဒေဝတာ”._  

</Paragraph>

</Division>
<Division number="1554" book="ja2">

<Paragraph number="2897" type="verses" book="ja2">
_“ယဒိ တေ သုတော ပုဏ္ဏကော နာမ ယက္ခော,_  
_ရညော ကုဝေရဿ ဟိ သော သဇိဗ္ဗော;_  
_ဘူမိန္ဓရော ဝရုဏော နာမ နာဂေါ,_  
_ဗြဟာ သုစီ ဝဏ္ဏဗလူပပန္နော._  

</Paragraph>

</Division>
<Division number="1555" book="ja2">

<Paragraph number="2898" type="verses" book="ja2">
_တဿာနုဇံ ဓီတရံ ကာမယာမိ,_  
ဣရန္ဓတီ နာမ သာ နာဂကညာ;_  
_တဿာ သုမဇ္ဈာယ ပိယာယ ဟေတု,_  
_ပတာရယိံ တုယှ ဝဓာယ ဓီရ”._  

</Paragraph>

</Division>
<Division number="1556" book="ja2">

<Paragraph number="2899" type="verses" book="ja2">
_“မာ ဟေဝ တွံ ယက္ခ အဟောသိ မူဠှော,_  
_နဋ္ဌာ ဗဟူ ဒုဂ္ဂဟီတေန လောကေ;_  
_ကိံ တေ သုမဇ္ဈာယ ပိယာယ ကိစ္စံ,_  
_မရဏေန မေ ဣင်္ဃ သုဏောမိ သဗ္ဗံ”._  

</Paragraph>

</Division>
<Division number="1557" book="ja2">

<Paragraph number="2900" type="verses" book="ja2">
_“မဟာနုဘာဝဿ မဟောရဂဿ,_  
_ဓီတုကာမော ဉာတိဘတောဟမသ္မိ;_  
_တံ ယာစမာနံ သသုရော အဝေါစ,_  
_ယထာ မမညိံသု သုကာမနီတံ._  

</Paragraph>

</Division>
<Division number="1558" book="ja2">

<Paragraph number="2901" type="verses" book="ja2">
_ဒဇ္ဇေမု ခေါ တေ သုတနုံ သုနေတ္တံ,_  
_သုစိမှိတံ စန္ဒနလိတ္တဂတ္တံ;_  
_သစေ တုဝံ ဟဒယံ ပဏ္ဍိတဿ,_  
_ဓမ္မေန လဒ္ဓါ ဣဓ မာဟရေသိ;_  
_ဧတေန ဝိတ္တေန ကုမာရိ လဗ္ဘာ,_  
_နညံ ဓနံ ဥတ္တရိ ပတ္ထယာမ._  

</Paragraph>

</Division>
<Division number="1559" book="ja2">

<Paragraph number="2902" type="verses" book="ja2">
_ဧဝံ န မူဠှောသ္မိ သုဏောဟိ ကတ္တေ,_  
_န စာပိ မေ ဒုဂ္ဂဟိတတ္ထိ ကိဉ္စိ;_  
_ဟဒယေန တေ ဓမ္မလဒ္ဓေန နာဂါ,_  
ဣရန္ဓတိံ နာဂကညံ ဒဒန္တိ._  

</Paragraph>

</Division>
<Division number="1560" book="ja2">

<Paragraph number="2903" type="verses" book="ja2">
_တသ္မာ အဟံ တုယှံ ဝဓာယ ယုတ္တော,_  
_ဧဝံ မမတ္ထော မရဏေန တုယှံ;_  
ဣဓေဝ တံ နရကေ ပါတယိတွာ,_  
_ဟန္တွာန တံ ဟဒယမာနယိဿံ”._  

</Paragraph>

</Division>
<Division number="1561" book="ja2">

<Paragraph number="2904" type="verses" book="ja2">
_“ခိပ္ပံ မမံ ဥဒ္ဓရ ကာတိယာန,_  
_ဟဒယေန မေ ယဒိ တေ အတ္ထိ ကိစ္စံ;_  
_ယေ ကေစိမေ သာဓုနရဿ ဓမ္မာ,_  
_သဗ္ဗေဝ တေ ပါတုကရောမိ အဇ္ဇ”._  

</Paragraph>

</Division>
<Division number="1562" book="ja2">

<Paragraph number="2905" type="verses" book="ja2">
_သော ပုဏ္ဏကော ကုရူနံ ကတ္တုသေဋ္ဌံ,_  
_နဂမုဒ္ဓနိ ခိပ္ပံ ပတိဋ္ဌပေတွာ;_  
_အဿတ္ထမာသီနံ သမေက္ခိယာန,_  
_ပရိပုစ္ဆိ ကတ္တာရမနောမပညံ._  

</Paragraph>

</Division>
<Division number="1563" book="ja2">

<Paragraph number="2906" type="verses" book="ja2">
_“သမုဒ္ဓတော မေသိ တုဝံ ပပါတာ,_  
_ဟဒယေန တေ အဇ္ဇ မမတ္ထိ ကိစ္စံ;_  
_ယေ ကေစိမေ သာဓုနရဿ ဓမ္မာ,_  
_သဗ္ဗေဝ မေ ပါတုကရောဟိ အဇ္ဇ”._  

</Paragraph>

</Division>
<Division number="1564" book="ja2">

<Paragraph number="2907" type="verses" book="ja2">
_“သမုဒ္ဓတော တျသ္မိ အဟံ ပပါတာ,_  
_ဟဒယေန မေ ယဒိ တေ အတ္ထိ ကိစ္စံ;_  
_ယေ ကေစိမေ သာဓုနရဿ ဓမ္မာ,_  
_သဗ္ဗေဝ တေ ပါတုကရောမိ အဇ္ဇ._  

</Paragraph>

</Division>
<Division number="1565" book="ja2">

<Paragraph number="2908" type="verses" book="ja2">
_ယာတာနုယာယီ စ ဘဝါဟိ မာဏဝ,_  
_အလ္လဉ္စ ပါဏိံ ပရိဝဇ္ဇယဿု;_  
_မာ စဿု မိတ္တေသု ကဒါစိ ဒုဗ္ဘီ,_  
_မာ စ ဝသံ အသတီနံ နိဂစ္ဆေ”._  

</Paragraph>

</Division>
<Division number="1566" book="ja2">

<Paragraph number="2909" type="verses" book="ja2">
_“ကထံ နု ယာတံ အနုယာယီ ဟောတိ,_  
_အလ္လဉ္စ ပါဏိံ ဒဟတေ ကထံ သော;_  
_အသတီ စ ကာ ကော ပန မိတ္တဒုဗ္ဘော,_  
_အက္ခာဟိ မေ ပုစ္ဆိတော ဧတမတ္ထံ”._  

</Paragraph>

</Division>
<Division number="1567" book="ja2">

<Paragraph number="2910" type="verses" book="ja2">
_“အသန္ထုတံ နောပိ စ ဒိဋ္ဌပုဗ္ဗံ,_  
_ယော အာသနေနာပိ နိမန္တယေယျ;_  
_တဿေဝ အတ္ထံ ပုရိသော ကရေယျ,_  
_ယာတာနုယာယီတိ တမာဟု ပဏ္ဍိတာ._  

</Paragraph>

</Division>
<Division number="1568" book="ja2">

<Paragraph number="2911" type="verses" book="ja2">
_ယဿေကရတ္တမ္ပိ ဃရေ ဝသေယျ,_  
_ယတ္ထန္နပါနံ ပုရိသော လဘေယျ;_  
_န တဿ ပါပံ မနသာပိ စိန္တယေ,_  
_အဒုဗ္ဘပါဏိံ ဒဟတေ မိတ္တဒုဗ္ဘော._  

</Paragraph>

</Division>
<Division number="1569" book="ja2">

<Paragraph number="2912" type="verses" book="ja2">
_ယဿ ရုက္ခဿ ဆာယာယ,_  
_နိသီဒေယျ သယေယျ ဝါ;_  
_န တဿ သာခံ ဘဉ္ဇေယျ,_  
_မိတ္တဒုဗ္ဘော ဟိ ပါပကော._  

</Paragraph>

</Division>
<Division number="1570" book="ja2">

<Paragraph number="2913" type="verses" book="ja2">
_ပုဏ္ဏမ္ပိ စေမံ ပထဝိံ ဓနေန,_  
_ဒဇ္ဇိတ္ထိယာ ပုရိသော သမ္မတာယ;_  
_လဒ္ဓါ ခဏံ အတိမညေယျ တမ္ပိ,_  
_တာသံ ဝသံ အသတီနံ န ဂစ္ဆေ._  

</Paragraph>

</Division>
<Division number="1571" book="ja2">

<Paragraph number="2914" type="verses" book="ja2">
_ဧဝံ ခေါ ယာတံ အနုယာယီ ဟောတိ,_  
_အလ္လဉ္စ ပါဏိံ ဒဟတေ ပုနေဝံ;_  
_အသတီ စ သာ သော ပန မိတ္တဒုဗ္ဘော,_  
_သော ဓမ္မိကော ဟောဟိ ဇဟဿု အဓမ္မံ”._  


</Paragraph>
</Division>

<Paragraph number="2915" type="center" book="ja2">
သာဓုနရဓမ္မကဏ္ဍံ နာမ.
</Paragraph>