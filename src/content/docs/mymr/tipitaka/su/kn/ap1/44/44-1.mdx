---
title: "44.1 ဧကဝိဟာရိကတ္ထေရအပဒါန"
tableOfContents: false
sidebar:
  order: 1
type: "tipitaka"
basket: "su"
book: "ap1"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="1" book="ap1">

<Paragraph number="5664" type="verses" book="ap1">
_“ဣမမှိ ဘဒ္ဒကေ ကပ္ပေ,_  
_ဗြဟ္မဗန္ဓု မဟာယသော;_  
_ကဿပေါ နာမ ဂေါတ္တေန,_  
ဥပ္ပဇ္ဇိ ဝဒတံ ဝရော._  

</Paragraph>

</Division>
<Division number="2" book="ap1">

<Paragraph number="5665" type="verses" book="ap1">
_နိပ္ပပဉ္စော နိရာလမ္ဗော,_  
_အာကာသသမမာနသော;_  
_သုညတာဗဟုလော တာဒီ,_  
_အနိမိတ္တရတော ဝသီ._  

</Paragraph>

</Division>
<Division number="3" book="ap1">

<Paragraph number="5666" type="verses" book="ap1">
_အသင်္ဂစိတ္တော နိက္လေသော,_  
_အသံသဋ္ဌော ကုလေ ဂဏေ;_  
_မဟာကာရုဏိကော ဝီရော,_  
_ဝိနယောပါယကောဝိဒေါ._  

</Paragraph>

</Division>
<Division number="4" book="ap1">

<Paragraph number="5667" type="verses" book="ap1">
ဥယျုတ္တော ပရကိစ္စေသု,_  
_ဝိနယန္တော သဒေဝကေ;_  
_နိဗ္ဗာနဂမနံ မဂ္ဂံ,_  
_ဂတိံ ပင်္ကဝိသောသနံ._  

</Paragraph>

</Division>
<Division number="5" book="ap1">

<Paragraph number="5668" type="verses" book="ap1">
_အမတံ ပရမဿာဒံ,_  
_ဇရာမစ္စုနိဝါရဏံ;_  
_မဟာပရိသမဇ္ဈေ သော,_  
_နိသိန္နော လောကတာရကော._  

</Paragraph>

</Division>
<Division number="6" book="ap1">

<Paragraph number="5669" type="verses" book="ap1">
_ကရဝီကရုတော နာထော,_  
_ဗြဟ္မဃောသော တထာဂတော;_  
ဥဒ္ဓရန္တော မဟာဒုဂ္ဂါ,_  
_ဝိပ္ပနဋ္ဌေ အနာယကေ._  

</Paragraph>

</Division>
<Division number="7" book="ap1">

<Paragraph number="5670" type="verses" book="ap1">
_ဒေသေန္တော ဝိရဇံ ဓမ္မံ,_  
_ဒိဋ္ဌော မေ လောကနာယကော;_  
_တဿ ဓမ္မံ သုဏိတွာန,_  
_ပဗ္ဗဇိံ အနဂါရိယံ._  

</Paragraph>

</Division>
<Division number="8" book="ap1">

<Paragraph number="5671" type="verses" book="ap1">
_ပဗ္ဗဇိတွာ တဒါပါဟံ,_  
_စိန္တေန္တော ဇိနသာသနံ;_  
_ဧကကောဝ ဝနေ ရမ္မေ,_  
_ဝသိံ သံသဂ္ဂပီဠိတော._  

</Paragraph>

</Division>
<Division number="9" book="ap1">

<Paragraph number="5672" type="verses" book="ap1">
_သက္ကာယဝူပကာသော မေ,_  
_ဟေတုဘူတော မမာဘဝီ;_  
_မနသော ဝူပကာသဿ,_  
_သံသဂ္ဂဘယဒဿိနော._  

</Paragraph>

</Division>
<Division number="10" book="ap1">

<Paragraph number="5673" type="verses" book="ap1">
_ကိလေသာ ဈာပိတာ မယှံ,_  
_ဘဝါ သဗ္ဗေ သမူဟတာ;_  
_နာဂေါဝ ဗန္ဓနံ ဆေတွာ,_  
_ဝိဟရာမိ အနာသဝေါ._  

</Paragraph>

</Division>
<Division number="11" book="ap1">

<Paragraph number="5674" type="verses" book="ap1">
_သွာဂတံ ဝတ မေ အာသိ,_  
_မမ ဗုဒ္ဓဿ သန္တိကေ;_  
_တိဿော ဝိဇ္ဇာ အနုပ္ပတ္တာ,_  
_ကတံ ဗုဒ္ဓဿ သာသနံ._  

</Paragraph>

</Division>
<Division number="12" book="ap1">

<Paragraph number="5675" type="verses" book="ap1">
_ပဋိသမ္ဘိဒါ စတဿော,_  
_ဝိမောက္ခာပိ စ အဋ္ဌိမေ;_  
_ဆဠဘိညာ သစ္ဆိကတာ,_  
_ကတံ ဗုဒ္ဓဿ သာသနံ”._  

</Paragraph>

<Paragraph number="5676" book="ap1">
ဣတ္ထံ သုဒံ အာယသ္မာ ဧကဝိဟာရိကော ထေရော ဣမာ ဂါထာယော အဘာသိတ္ထာတိ.

</Paragraph>
</Division>

<Paragraph number="5677" type="center" book="ap1">
ဧကဝိဟာရိကတ္ထေရဿာပဒါနံ ပဌမံ.
</Paragraph>