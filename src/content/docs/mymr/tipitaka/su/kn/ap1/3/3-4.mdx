---
title: "3.4 ပဉ္စသီလသမာဒါနိယတ္ထေရအပဒါန"
tableOfContents: false
sidebar:
  order: 5
type: "tipitaka"
basket: "su"
book: "ap1"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="134" book="ap1">

<Paragraph number="999" type="verses" book="ap1">
_“နဂရေ စန္ဒဝတိယာ,_  
_ဘတကော အာသဟံ တဒါ;_  
_ပရကမ္မာယနေ ယုတ္တော,_  
_ပဗ္ဗဇ္ဇံ န လဘာမဟံ._  

</Paragraph>

</Division>
<Division number="135" book="ap1">

<Paragraph number="1000" type="verses" book="ap1">
_မဟန္ဓကာရပိဟိတာ,_  
_တိဝိဓဂ္ဂီဟိ ဍယှရေ;_  
_ကေန နု ခေါ ဥပါယေန,_  
_ဝိသံယုတ္တော ဘဝေ အဟံ._  

</Paragraph>

</Division>
<Division number="136" book="ap1">

<Paragraph number="1001" type="verses" book="ap1">
_ဒေယျဓမ္မော စ မေ နတ္ထိ,_  
_ဝရာကော ဘတကော အဟံ;_  
_ယန္နူနာဟံ ပဉ္စသီလံ,_  
_ရက္ခေယျံ ပရိပူရယံ._  

</Paragraph>

</Division>
<Division number="137" book="ap1">

<Paragraph number="1002" type="verses" book="ap1">
_အနောမဒဿိဿ မုနိနော,_  
_နိသဘော နာမ သာဝကော;_  
_တမဟံ ဥပသင်္ကမ္မ,_  
_ပဉ္စသိက္ခာပဒဂ္ဂဟိံ._  

</Paragraph>

</Division>
<Division number="138" book="ap1">

<Paragraph number="1003" type="verses" book="ap1">
_ဝဿသတသဟဿာနိ,_  
_အာယု ဝိဇ္ဇတိ တာဝဒေ;_  
_တာဝတာ ပဉ္စသီလာနိ,_  
_ပရိပုဏ္ဏာနိ ဂေါပယိံ._  

</Paragraph>

</Division>
<Division number="139" book="ap1">

<Paragraph number="1004" type="verses" book="ap1">
_မစ္စုကာလေ စ သမ္ပတ္တေ,_  
_ဒေဝါ အဿာသယန္တိ မံ;_  
_‘ရထော သဟဿယုတ္တော တေ,_  
_မာရိသာယံ ဥပဋ္ဌိတော’._  

</Paragraph>

</Division>
<Division number="140" book="ap1">

<Paragraph number="1005" type="verses" book="ap1">
_ဝတ္တန္တေ စရိမေ စိတ္တေ,_  
_မမ သီလံ အနုဿရိံ;_  
_တေန ကမ္မေန သုကတေန,_  
_တာဝတိံသံ အဂစ္ဆဟံ._  

</Paragraph>

</Division>
<Division number="141" book="ap1">

<Paragraph number="1006" type="verses" book="ap1">
_တိံသက္ခတ္တုဉ္စ ဒေဝိန္ဒော,_  
_ဒေဝရဇ္ဇမကာရယိံ;_  
_ဒိဗ္ဗသုခံ အနုဘဝိံ,_  
_အစ္ဆရာဟိ ပုရက္ခတော._  

</Paragraph>

</Division>
<Division number="142" book="ap1">

<Paragraph number="1007" type="verses" book="ap1">
_ပဉ္စသတ္တတိက္ခတ္တုဉ္စ,_  
_စက္ကဝတ္တီ အဟောသဟံ;_  
_ပဒေသရဇ္ဇံ ဝိပုလံ,_  
_ဂဏနာတော အသင်္ခိယံ._  

</Paragraph>

</Division>
<Division number="143" book="ap1">

<Paragraph number="1008" type="verses" book="ap1">
_ဒေဝလောကာ စဝိတွာန,_  
_သုက္ကမူလေန စောဒိတော;_  
_ပုရေ ဝေသာလိယံ ဇာတော,_  
_မဟာသာလေ သုအဍ္ဎကေ._  

</Paragraph>

</Division>
<Division number="144" book="ap1">

<Paragraph number="1009" type="verses" book="ap1">
_ဝဿူပနာယိကေ ကာလေ,_  
_ဒိပ္ပန္တေ ဇိနသာသနေ;_  
_မာတာ စ မေ ပိတာ စေဝ,_  
_ပဉ္စသိက္ခာပဒဂ္ဂဟုံ._  

</Paragraph>

</Division>
<Division number="145" book="ap1">

<Paragraph number="1010" type="verses" book="ap1">
_သဟ သုတွာနဟံ သီလံ,_  
_မမ သီလံ အနုဿရိံ;_  
_ဧကာသနေ နိသီဒိတွာ,_  
_အရဟတ္တမပါပုဏိံ._  

</Paragraph>

</Division>
<Division number="146" book="ap1">

<Paragraph number="1011" type="verses" book="ap1">
_<Emphasis>ဇာတိယာ ပဉ္စဝဿေန</Emphasis>,_  
_အရဟတ္တမပါပုဏိံ;_  
ဥပသမ္ပာဒယိ ဗုဒ္ဓေါ,_  
_ဂုဏမညာယ စက္ခုမာ._  

</Paragraph>

</Division>
<Division number="147" book="ap1">

<Paragraph number="1012" type="verses" book="ap1">
_ပရိပုဏ္ဏာနိ ဂေါပေတွာ,_  
_ပဉ္စသိက္ခာပဒါနဟံ;_  
_အပရိမေယျေ ဣတော ကပ္ပေ,_  
_ဝိနိပါတံ န ဂစ္ဆဟံ._  

</Paragraph>

</Division>
<Division number="148" book="ap1">

<Paragraph number="1013" type="verses" book="ap1">
_သွာဟံ ယသမနုဘဝိံ,_  
_တေသံ သီလာန ဝါဟသာ;_  
_ကပ္ပကောဋိမ္ပိ ကိတ္တေန္တော,_  
_ကိတ္တယေ ဧကဒေသကံ._  

</Paragraph>

</Division>
<Division number="149" book="ap1">

<Paragraph number="1014" type="verses" book="ap1">
_ပဉ္စ သီလာနိ ဂေါပေတွာ,_  
_တယော ဟေတူ လဘာမဟံ;_  
_ဒီဃာယုကော မဟာဘောဂေါ,_  
_တိက္ခပညော ဘဝါမဟံ._  

</Paragraph>

</Division>
<Division number="150" book="ap1">

<Paragraph number="1015" type="verses" book="ap1">
_သင်္ကိတ္တေန္တော စ သဗ္ဗေသံ,_  
_အဓိမတ္တဉ္စ ပေါရိသံ;_  
_ဘဝါဘဝေ သံသရိတွာ,_  
_ဧတေ ဌာနေ လဘာမဟံ._  

</Paragraph>

</Division>
<Division number="151" book="ap1">

<Paragraph number="1016" type="verses" book="ap1">
_အပရိမေယျသီလေသု,_  
_ဝတ္တန္တာ ဇိနသာဝကာ;_  
_ဘဝေသု ယဒိ ရဇ္ဇေယျုံ,_  
_ဝိပါကော ကီဒိသော ဘဝေ._  

</Paragraph>

</Division>
<Division number="152" book="ap1">

<Paragraph number="1017" type="verses" book="ap1">
_သုစိဏ္ဏံ မေ ပဉ္စသီလံ,_  
_ဘတကေန တပဿိနာ;_  
_တေန သီလေနဟံ အဇ္ဇ,_  
_မောစယိံ သဗ္ဗဗန္ဓနာ._  

</Paragraph>

</Division>
<Division number="153" book="ap1">

<Paragraph number="1018" type="verses" book="ap1">
_အပရိမေယျေ ဣတော ကပ္ပေ,_  
_ပဉ္စ သီလာနိ ဂေါပယိံ;_  
_ဒုဂ္ဂတိံ နာဘိဇာနာမိ,_  
_ပဉ္စသီလာနိဒံ ဖလံ._  

</Paragraph>

</Division>
<Division number="154" book="ap1">

<Paragraph number="1019" type="verses" book="ap1">
_ပဋိသမ္ဘိဒါ စတဿော,_  
_ဝိမောက္ခာပိ စ အဋ္ဌိမေ;_  
_ဆဠဘိညာ သစ္ဆိကတာ,_  
_ကတံ ဗုဒ္ဓဿ သာသနံ”._  

</Paragraph>

<Paragraph number="1020" book="ap1">
ဣတ္ထံ သုဒံ အာယသ္မာ ပဉ္စသီလသမာဒါနိယော ထေရော ဣမာ ဂါထာယော အဘာသိတ္ထာတိ.

</Paragraph>
</Division>

<Paragraph number="1021" type="center" book="ap1">
ပဉ္စသီလသမာဒါနိယတ္ထေရဿာပဒါနံ စတုတ္ထံ.
</Paragraph>