---
title: "11.7 နဠမာလိယတ္ထေရအပဒါန"
tableOfContents: false
sidebar:
  order: 8
type: "tipitaka"
basket: "su"
book: "ap1"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="36" book="ap1">

<Paragraph number="1899" type="verses" book="ap1">
_“ပဒုမုတ္တရဗုဒ္ဓဿ,_  
_လောကဇေဋ္ဌဿ တာဒိနော;_  
_တိဏတ္ထရေ နိသိန္နဿ,_  
ဥပသန္တဿ တာဒိနော._  

</Paragraph>

</Division>
<Division number="37" book="ap1">

<Paragraph number="1900" type="verses" book="ap1">
_နဠမာလံ ဂဟေတွာန,_  
_ဗန္ဓိတွာ ဗီဇနိံ အဟံ;_  
_ဗုဒ္ဓဿ ဥပနာမေသိံ,_  
_ဒွိပဒိန္ဒဿ တာဒိနော._  

</Paragraph>

</Division>
<Division number="38" book="ap1">

<Paragraph number="1901" type="verses" book="ap1">
_ပဋိဂ္ဂဟေတွာ သဗ္ဗညူ,_  
_ဗီဇနိံ လောကနာယကော;_  
_မမ သင်္ကပ္ပမညာယ,_  
ဣမံ ဂါထံ အဘာသထ._  

</Paragraph>

</Division>
<Division number="39" book="ap1">

<Paragraph number="1902" type="verses" book="ap1">
_‘ယထာ မေ ကာယော နိဗ္ဗာတိ,_  
_ပရိဠာဟော န ဝိဇ္ဇတိ;_  
_တထေဝ တိဝိဓဂ္ဂီဟိ,_  
_စိတ္တံ တဝ ဝိမုစ္စတု’._  

</Paragraph>

</Division>
<Division number="40" book="ap1">

<Paragraph number="1903" type="verses" book="ap1">
_သဗ္ဗေ ဒေဝါ သမာဂစ္ဆုံ,_  
_ယေ ကေစိ ဝနနိဿိတာ;_  
_သောဿာမ ဗုဒ္ဓဝစနံ,_  
_ဟာသယန္တဉ္စ ဒါယကံ._  

</Paragraph>

</Division>
<Division number="41" book="ap1">

<Paragraph number="1904" type="verses" book="ap1">
_နိသိန္နော ဘဂဝါ တတ္ထ,_  
_ဒေဝသင်္ဃပုရက္ခတော;_  
_ဒါယကံ သမ္ပဟံသေန္တော,_  
ဣမာ ဂါထာ အဘာသထ._  

</Paragraph>

</Division>
<Division number="42" book="ap1">

<Paragraph number="1905" type="verses" book="ap1">
_‘ဣမိနာ ဗီဇနိဒါနေန,_  
_စိတ္တဿ ပဏိဓီဟိ စ;_  
_သုဗ္ဗတော နာမ နာမေန,_  
_စက္ကဝတ္တီ ဘဝိဿတိ._  

</Paragraph>

</Division>
<Division number="43" book="ap1">

<Paragraph number="1906" type="verses" book="ap1">
_တေန ကမ္မာဝသေသေန,_  
_သုက္ကမူလေန စောဒိတော;_  
_မာလုတော နာမ နာမေန,_  
_စက္ကဝတ္တီ ဘဝိဿတိ’._  

</Paragraph>

</Division>
<Division number="44" book="ap1">

<Paragraph number="1907" type="verses" book="ap1">
ဣမိနာ ဗီဇနိဒါနေန,_  
_သမ္မာနဝိပုလေန စ;_  
_ကပ္ပသတသဟဿမ္ပိ,_  
_ဒုဂ္ဂတိံ နုပပဇ္ဇတိ._  

</Paragraph>

</Division>
<Division number="45" book="ap1">

<Paragraph number="1908" type="verses" book="ap1">
_တိံသကပ္ပသဟဿမှိ,_  
_သုဗ္ဗတာ အဋ္ဌတိံသ တေ;_  
_ဧကူနတိံသသဟဿေ,_  
_အဋ္ဌ မာလုတနာမကာ._  

</Paragraph>

</Division>
<Division number="46" book="ap1">

<Paragraph number="1909" type="verses" book="ap1">
_ပဋိသမ္ဘိဒါ စတဿော,_  
_ …ပေ… _  
_ကတံ ဗုဒ္ဓဿ သာသနံ”._  

</Paragraph>

<Paragraph number="1910" book="ap1">
ဣတ္ထံ သုဒံ အာယသ္မာ နဠမာလိယော ထေရော ဣမာ ဂါထာယော အဘာသိတ္ထာတိ.

</Paragraph>
</Division>

<Paragraph number="1911" type="center" book="ap1">
နဠမာလိယတ္ထေရဿာပဒါနံ သတ္တမံ.

  
သတ္တမဘာဏဝါရံ.
</Paragraph>