---
title: "2.2.6 အဇာတသုတ္တ"
tableOfContents: false
sidebar:
  order: 9
type: "tipitaka"
basket: "su"
book: "it"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="43" book="it">

<Paragraph number="272" book="it">
ဝုတ္တဉှေတံ ဘဂဝတာ ဝုတ္တမရဟတာတိ မေ သုတံ—
</Paragraph>

<Paragraph number="273" book="it">
“အတ္ထိ, ဘိက္ခဝေ, အဇာတံ အဘူတံ အကတံ အသင်္ခတံ. နော စေတံ, ဘိက္ခဝေ, အဘဝိဿ အဇာတံ အဘူတံ အကတံ အသင်္ခတံ, နယိဓ ဇာတဿ ဘူတဿ ကတဿ သင်္ခတဿ နိဿရဏံ ပညာယေထ. ယသ္မာ စ ခေါ, ဘိက္ခဝေ, အတ္ထိ အဇာတံ အဘူတံ အကတံ အသင်္ခတံ, တသ္မာ ဇာတဿ ဘူတဿ ကတဿ သင်္ခတဿ နိဿရဏံ ပညာယတီ”တိ. ဧတမတ္ထံ ဘဂဝါ အဝေါစ. တတ္ထေတံ ဣတိ ဝုစ္စတိ—
</Paragraph>

<Paragraph number="274" type="verses" book="it">
_“ဇာတံ ဘူတံ သမုပ္ပန္နံ,_  
_ကတံ သင်္ခတမဒ္ဓုဝံ;_  
_ဇရာမရဏသင်္ဃာဋံ,_  
_ရောဂနီဠံ ပဘင်္ဂုရံ._  

</Paragraph>

<Paragraph number="275" type="verses" book="it">
_အာဟာရနေတ္တိပ္ပဘဝံ,_  
_နာလံ တဒဘိနန္ဒိတုံ;_  
_တဿ နိဿရဏံ သန္တံ,_  
_အတက္ကာဝစရံ ဓုဝံ._  

</Paragraph>

<Paragraph number="276" type="verses" book="it">
_အဇာတံ အသမုပ္ပန္နံ,_  
_အသောကံ ဝိရဇံ ပဒံ;_  
_နိရောဓော ဒုက္ခဓမ္မာနံ,_  
_သင်္ခါရူပသမော သုခေါ”တိ._  

</Paragraph>

<Paragraph number="277" book="it">
အယမ္ပိ အတ္ထော ဝုတ္တော ဘဂဝတာ, ဣတိ မေ သုတန္တိ.

</Paragraph>
</Division>

<Paragraph number="278" type="center" book="it">
ဆဋ္ဌံ.
</Paragraph>