---
title: 2.2.4 ပညာပရိဟီနသုတ္တ
tableOfContents: false
sidebar:
  order: 4
type: tipitaka
basket: su
book: it
review:
  current: review
  updated: '2025-10-20T18:39:00.792814'
  updated_by: ''
  notes: ''
  history:
  - state: review
    date: '2025-10-20T18:39:00.792814'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<DynamicBreadcrumb />


<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<Division number="41" book="it" e="ch" v="18" p="219">

<Paragraph number="259" book="it">
ဝုတ္တဉှေတံ ဘဂဝတာ ဝုတ္တမရဟတာတိ မေ သုတံ—
</Paragraph>

<Paragraph number="260" book="it">
“တေ, ဘိက္ခဝေ, သတ္တာ သုပရိဟီနာ ယေ အရိယာယ ပညာယ ပရိဟီနာ. တေ ဒိဋ္ဌေဝ ဓမ္မေ ဒုက္ခံ ဝိဟရန္တိ သဝိဃာတံ သော်ပါယာသံ သပရိဠာဟံ; ကာယဿ ဘေဒါ ပရံ မရဏာ ဒုဂ္ဂတိ ပါဋိကင်္ခါ. တေ, ဘိက္ခဝေ, သတ္တာ အပရိဟီနာ ယေ အရိယာယ ပညာယ အပရိဟီနာ. တေ ဒိဋ္ဌေဝ ဓမ္မေ သုခံ ဝိဟရန္တိ အဝိဃာတံ အနုပါယာသံ အပရိဠာဟံ; ကာယဿ ဘေဒါ ပရံ မရဏာ သုဂတိ ပါဋိကင်္ခါ”တိ. ဧတမတ္ထံ ဘဂဝါ အဝေါစ. တတ္ထေတံ ဣတိ ဝုစ္စတိ—
</Paragraph>

<Paragraph number="261" type="verses" book="it">
_“ပညာယ ပရိဟာနေန,_  
_ပဿ လောကံ သဒေဝကံ;_  
_နိဝိဋ္ဌံ နာမရူပသ္မိံ,_  
ဣဒံ သစ္စန္တိ မညတိ._  

</Paragraph>

<Paragraph number="262" type="verses" book="it">
_ပညာ ဟိ သေဋ္ဌာ လောကသ္မိံ,_  
_ယာယံ နိဗ္ဗေဓဂါမိနီ;_  
_ယာယ သမ္မာ ပဇာနာတိ,_  
_ဇာတိဘဝပရိက္ခယံ._  

</Paragraph>

<Paragraph number="263" type="verses" book="it">
_တေသံ ဒေဝါ မနုဿာ စ,_  
_သမ္ဗုဒ္ဓါနံ သတီမတံ;_  
_ပိဟယန္တိ ဟာသပညာနံ,_  
_သရီရန္တိမဓာရိနန်”တိ._  

</Paragraph>

<Paragraph number="264" book="it">
အယမ္ပိ အတ္ထော ဝုတ္တော ဘဂဝတာ, ဣတိ မေ သုတန္တိ.

</Paragraph>
</Division>

<Paragraph number="265" type="center" book="it">
စတုတ္ထံ.
</Paragraph>