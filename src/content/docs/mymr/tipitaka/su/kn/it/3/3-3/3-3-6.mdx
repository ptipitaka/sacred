---
title: "3.3.6 အဝုဋ္ဌိကသုတ္တ"
tableOfContents: false
sidebar:
  order: 6
type: "tipitaka"
basket: "su"
book: "it"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="75" book="it" e="ch" v="18" p="239">

<Paragraph number="487" book="it">
ဝုတ္တဉှေတံ ဘဂဝတာ ဝုတ္တမရဟတာတိ မေ သုတံ—
</Paragraph>

<Paragraph number="488" book="it">
“တယောမေ, ဘိက္ခဝေ, ပုဂ္ဂလာ သန္တော သံဝိဇ္ဇမာနာ လောကသ္မိံ. ကတမေ တယော? အဝုဋ္ဌိကသမော, ပဒေသဝဿီ, သဗ္ဗတ္ထာဘိဝဿီ.
</Paragraph>

<Paragraph number="489" book="it">
ကထဉ္စ, ဘိက္ခဝေ, ပုဂ္ဂလော အဝုဋ္ဌိကသမော ဟောတိ? ဣဓ, ဘိက္ခဝေ, ဧကစ္စော ပုဂ္ဂလော သဗ္ဗေသညေဝ န ဒါတာ ဟောတိ, သမဏဗြာဟ္မဏကပဏဒ္ဓိကဝနိဗ္ဗကယာစကာနံ အန္နံ ပါနံ ဝတ္ထံ ယာနံ မာလာဂန္ဓဝိလေပနံ သေယျာဝသထပဒီပေယျံ. ဧဝံ ခေါ, ဘိက္ခဝေ, ပုဂ္ဂလော အဝုဋ္ဌိကသမော ဟောတိ.
</Paragraph>

<Paragraph number="490" book="it">
ကထဉ္စ, ဘိက္ခဝေ, ပုဂ္ဂလော ပဒေသဝဿီ ဟောတိ? ဣဓ, ဘိက္ခဝေ, ဧကစ္စော ပုဂ္ဂလော ဧကစ္စာနံ ဒါတာ ဟောတိ, ဧကစ္စာနံ န ဒါတာ ဟောတိ သမဏဗြာဟ္မဏကပဏဒ္ဓိကဝနိဗ္ဗကယာစကာနံ အန္နံ ပါနံ ဝတ္ထံ ယာနံ မာလာဂန္ဓဝိလေပနံ သေယျာဝသထပဒီပေယျံ. ဧဝံ ခေါ, ဘိက္ခဝေ, ပုဂ္ဂလော ပဒေသဝဿီ ဟောတိ.
</Paragraph>

<Paragraph number="491" book="it">
ကထဉ္စ, ဘိက္ခဝေ, ပုဂ္ဂလော သဗ္ဗတ္ထာဘိဝဿီ ဟောတိ? ဣဓ, ဘိက္ခဝေ, ဧကစ္စော ပုဂ္ဂလော သဗ္ဗေသံဝ ဒေတိ, သမဏဗြာဟ္မဏကပဏဒ္ဓိကဝနိဗ္ဗကယာစကာနံ အန္နံ ပါနံ ဝတ္ထံ ယာနံ မာလာဂန္ဓဝိလေပနံ သေယျာဝသထပဒီပေယျံ. ဧဝံ ခေါ, ဘိက္ခဝေ, ပုဂ္ဂလော သဗ္ဗတ္ထာဘိဝဿီ ဟောတိ. ဣမေ ခေါ, ဘိက္ခဝေ, တယော ပုဂ္ဂလာ သန္တော သံဝိဇ္ဇမာနာ လောကသ္မိန်”တိ. ဧတမတ္ထံ ဘဂဝါ အဝေါစ. တတ္ထေတံ ဣတိ ဝုစ္စတိ—
</Paragraph>

<Paragraph number="492" type="verses" book="it">
_“န သမဏေ န ဗြာဟ္မဏေ,_  
_န ကပဏဒ္ဓိကဝနိဗ္ဗကေ;_  
_လဒ္ဓါန သံဝိဘာဇေတိ,_  
_အန္နံ ပါနဉ္စ ဘောဇနံ;_  
_တံ ဝေ အဝုဋ္ဌိကသမောတိ,_  
_အာဟု နံ ပုရိသာဓမံ._  

</Paragraph>

<Paragraph number="493" type="verses" book="it">
_ဧကစ္စာနံ န ဒဒါတိ,_  
_ဧကစ္စာနံ ပဝေစ္ဆတိ;_  
_တံ ဝေ ပဒေသဝဿီတိ,_  
_အာဟု မေဓာဝိနော ဇနာ._  

</Paragraph>

<Paragraph number="494" type="verses" book="it">
_သုဘိက္ခဝါစော ပုရိသော,_  
_သဗ္ဗဘူတာနုကမ္ပကော;_  
_အာမောဒမာနော ပကိရေတိ,_  
_ဒေထ ဒေထာတိ ဘာသတိ._  

</Paragraph>

<Paragraph number="495" type="verses" book="it">
_ယထာပိ မေဃော ထနယိတွာ,_  
_ဂဇ္ဇယိတွာ ပဝဿတိ;_  
_ထလံ နိန္နဉ္စ ပူရေတိ,_  
_အဘိသန္ဒန္တောဝ ဝါရိနာ._  

</Paragraph>

<Paragraph number="496" type="verses" book="it">
_ဧဝမေဝံ ဣဓေကစ္စော,_  
_ပုဂ္ဂလော ဟောတိ တာဒိသော;_  
_ဓမ္မေန သံဟရိတွာန,_  
ဥဋ္ဌာနာဓိဂတံ ဓနံ;_  
_တပ္ပေတိ အန္နပါနေန,_  
_သမ္မာ ပတ္တေ ဝနိဗ္ဗကေ”တိ._  

</Paragraph>

<Paragraph number="497" book="it">
အယမ္ပိ အတ္ထော ဝုတ္တော ဘဂဝတာ, ဣတိ မေ သုတန္တိ.

</Paragraph>
</Division>

<Paragraph number="498" type="center" book="it">
ဆဋ္ဌံ.
</Paragraph>