---
title: "3.5.1 အဂ္ဂပ္ပသာဒသုတ္တ"
tableOfContents: false
sidebar:
  order: 1
type: "tipitaka"
basket: "su"
book: "it"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="90" book="it">

<Paragraph number="636" book="it">
ဝုတ္တဉှေတံ ဘဂဝတာ ဝုတ္တမရဟတာတိ မေ သုတံ—
</Paragraph>

<Paragraph number="637" book="it">
“တယောမေ, ဘိက္ခဝေ, အဂ္ဂပ္ပသာဒါ. ကတမေ တယော? ယာဝတာ, ဘိက္ခဝေ, သတ္တာ အပဒါ ဝါ ဒွိပဒါ ဝါ စတုပ္ပဒါ ဝါ ဗဟုပ္ပဒါ ဝါ ရူပိနော ဝါ အရူပိနော ဝါ သညိနော ဝါ အသညိနော ဝါ နေဝသညိနာသညိနော ဝါ, တထာဂတော တေသံ အဂ္ဂမက္ခာယတိ အရဟံ သမ္မာသမ္ဗုဒ္ဓေါ. ယေ, ဘိက္ခဝေ, ဗုဒ္ဓေ ပသန္နာ, အဂ္ဂေ တေ ပသန္နာ. အဂ္ဂေ ခေါ ပန ပသန္နာနံ အဂ္ဂေါ ဝိပါကော ဟောတိ.
</Paragraph>

<Paragraph number="638" book="it">
ယာဝတာ, ဘိက္ခဝေ, ဓမ္မာ သင်္ခတာ ဝါ အသင်္ခတာ ဝါ, ဝိရာဂေါ တေသံ အဂ္ဂမက္ခာယတိ, ယဒိဒံ မဒနိမ္မဒနော ပိပါသဝိနယော အာလယသမုဂ္ဃါတော ဝဋ္ဋုပစ္ဆေဒေါ တဏှက္ခယော ဝိရာဂေါ နိရောဓော နိဗ္ဗာနံ. ယေ, ဘိက္ခဝေ, ဝိရာဂေ ဓမ္မေ ပသန္နာ, အဂ္ဂေ တေ ပသန္နာ. အဂ္ဂေ ခေါ ပန ပသန္နာနံ အဂ္ဂေါ ဝိပါကော ဟောတိ.
</Paragraph>

<Paragraph number="639" book="it">
ယာဝတာ, ဘိက္ခဝေ, သံဃာ ဝါ ဂဏာ ဝါ, တထာဂတသာဝကသံဃော တေသံ အဂ္ဂမက္ခာယတိ, ယဒိဒံ စတ္တာရိ ပုရိသယုဂါနိ အဋ္ဌ ပုရိသပုဂ္ဂလာ ဧသ ဘဂဝတော သာဝကသံဃော အာဟုနေယျော ပါဟုနေယျော ဒက္ခိဏေယျော အဉ္ဇလိကရဏီယော အနုတ္တရံ ပုညက္ခေတ္တံ လောကဿ. ယေ, ဘိက္ခဝေ, သံဃေ ပသန္နာ, အဂ္ဂေ တေ ပသန္နာ. အဂ္ဂေ ခေါ ပန ပသန္နာနံ အဂ္ဂေါ ဝိပါကော ဟောတိ. ဣမေ ခေါ, ဘိက္ခဝေ, တယော အဂ္ဂပ္ပသာဒါ”တိ. ဧတမတ္ထံ ဘဂဝါ အဝေါစ. တတ္ထေတံ ဣတိ ဝုစ္စတိ—
</Paragraph>

<Paragraph number="640" type="verses" book="it">
_“အဂ္ဂတော ဝေ ပသန္နာနံ,_  
_အဂ္ဂံ ဓမ္မံ ဝိဇာနတံ;_  
_အဂ္ဂေ ဗုဒ္ဓေ ပသန္နာနံ,_  
_ဒက္ခိဏေယျေ အနုတ္တရေ._  

</Paragraph>

<Paragraph number="641" type="verses" book="it">
_အဂ္ဂေ ဓမ္မေ ပသန္နာနံ,_  
_ဝိရာဂူပသမေ သုခေ;_  
_အဂ္ဂေ သံဃေ ပသန္နာနံ,_  
_ပုညက္ခေတ္တေ အနုတ္တရေ._  

</Paragraph>

<Paragraph number="642" type="verses" book="it">
_အဂ္ဂသ္မိံ ဒါနံ ဒဒတံ,_  
_အဂ္ဂံ ပုညံ ပဝဍ္ဎတိ;_  
_အဂ္ဂံ အာယု စ ဝဏ္ဏော စ,_  
_ယသော ကိတ္တိ သုခံ ဗလံ._  

</Paragraph>

<Paragraph number="643" type="verses" book="it">
_အဂ္ဂဿ ဒါတာ မေဓာဝီ,_  
_အဂ္ဂဓမ္မသမာဟိတော;_  
_ဒေဝဘူတော မနုဿော ဝါ,_  
_အဂ္ဂပ္ပတ္တော ပမောဒတီ”တိ._  

</Paragraph>

<Paragraph number="644" book="it">
အယမ္ပိ အတ္ထော ဝုတ္တော ဘဂဝတာ, ဣတိ မေ သုတန္တိ.

</Paragraph>
</Division>

<Paragraph number="645" type="center" book="it">
ပဌမံ.
</Paragraph>