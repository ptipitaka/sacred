---
title: 4.1.4 သမဏဗြာဟ္မဏသုတ္တ
tableOfContents: false
sidebar:
  order: 4
type: tipitaka
basket: su
book: it
review:
  current: review
  updated: '2025-10-20T18:39:01.016247'
  updated_by: ''
  notes: ''
  history:
  - state: review
    date: '2025-10-20T18:39:01.016247'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<DynamicBreadcrumb />


<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<Division number="103" book="it" e="ch" v="18" p="266">

<Paragraph number="748" book="it">
ဝုတ္တဉှေတံ ဘဂဝတာ ဝုတ္တမရဟတာတိ မေ သုတံ—
</Paragraph>

<Paragraph number="749" book="it">
“ယေ ဟိ ကေစိ, ဘိက္ခဝေ, သမဏာ ဝါ ဗြာဟ္မဏာ ဝါ ‘ဣဒံ ဒုက္ခန်’တိ ယထာဘူတံ နပ္ပဇာနန္တိ; ‘အယံ ဒုက္ခသမုဒယော’တိ ယထာဘူတံ နပ္ပဇာနန္တိ; ‘အယံ ဒုက္ခနိရောဓော’တိ ယထာဘူတံ နပ္ပဇာနန္တိ; ‘အယံ ဒုက္ခနိရောဓဂါမိနီ ပဋိပဒါ’တိ ယထာဘူတံ နပ္ပဇာနန္တိ—  န မေ တေ, ဘိက္ခဝေ, သမဏာ ဝါ ဗြာဟ္မဏာ ဝါ သမဏေသု ဝါ သမဏသမ္မတာ ဗြာဟ္မဏေသု ဝါ ဗြာဟ္မဏသမ္မတာ, န စ ပနေတေ အာယသ္မန္တော သာမညတ္ထံ ဝါ ဗြဟ္မညတ္ထံ ဝါ ဒိဋ္ဌေဝ ဓမ္မေ သယံ အဘိညာ သစ္ဆိကတွာ ဥပသမ္ပဇ္ဇ ဝိဟရန္တိ.
</Paragraph>

<Paragraph number="750" book="it">
ယေ စ ခေါ ကေစိ, ဘိက္ခဝေ, သမဏာ ဝါ ဗြာဟ္မဏာ ဝါ ‘ဣဒံ ဒုက္ခန်’တိ ယထာဘူတံ ပဇာနန္တိ; ‘အယံ ဒုက္ခသမုဒယော’တိ ယထာဘူတံ ပဇာနန္တိ; ‘အယံ ဒုက္ခနိရောဓော’တိ ယထာဘူတံ ပဇာနန္တိ; ‘အယံ ဒုက္ခနိရောဓဂါမိနီ ပဋိပဒါ’တိ ယထာဘူတံ ပဇာနန္တိ—  တေ ခေါ မေ, ဘိက္ခဝေ, သမဏာ ဝါ ဗြာဟ္မဏာ ဝါ သမဏေသု စေဝ သမဏသမ္မတာ ဗြာဟ္မဏေသု စ ဗြာဟ္မဏသမ္မတာ, တေ စ ပနာယသ္မန္တော သာမညတ္ထဉ္စ ဗြဟ္မညတ္ထဉ္စ ဒိဋ္ဌေဝ ဓမ္မေ သယံ အဘိညာ သစ္ဆိကတွာ ဥပသမ္ပဇ္ဇ ဝိဟရန္တီ”တိ. ဧတမတ္ထံ ဘဂဝါ အဝေါစ. တတ္ထေတံ ဣတိ ဝုစ္စတိ—
</Paragraph>

<Paragraph number="751" type="verses" book="it">
_“ယေ ဒုက္ခံ နပ္ပဇာနန္တိ,_  
_အထော ဒုက္ခဿ သမ္ဘဝံ;_  
_ယတ္ထ စ သဗ္ဗသော ဒုက္ခံ,_  
_အသေသံ ဥပရုဇ္ဈတိ;_  
_တဉ္စ မဂ္ဂံ န ဇာနန္တိ,_  
_ဒုက္ခူပသမဂါမိနံ._  

</Paragraph>

<Paragraph number="752" type="verses" book="it">
_စေတောဝိမုတ္တိဟီနာ တေ,_  
_အထော ပညာဝိမုတ္တိယာ;_  
_အဘဗ္ဗာ တေ အန္တကိရိယာယ,_  
_တေ ဝေ ဇာတိဇရူပဂါ._  

</Paragraph>

<Paragraph number="753" type="verses" book="it">
_ယေ စ ဒုက္ခံ ပဇာနန္တိ,_  
_အထော ဒုက္ခဿ သမ္ဘဝံ;_  
_ယတ္ထ စ သဗ္ဗသော ဒုက္ခံ,_  
_အသေသံ ဥပရုဇ္ဈတိ;_  
_တဉ္စ မဂ္ဂံ ပဇာနန္တိ,_  
_ဒုက္ခူပသမဂါမိနံ._  

</Paragraph>

<Paragraph number="754" type="verses" book="it">
_စေတောဝိမုတ္တိသမ္ပန္နာ,_  
_အထော ပညာဝိမုတ္တိယာ;_  
_ဘဗ္ဗာ တေ အန္တကိရိယာယ,_  
_န တေ ဇာတိဇရူပဂါ”တိ._  

</Paragraph>

<Paragraph number="755" book="it">
အယမ္ပိ အတ္ထော ဝုတ္တော ဘဂဝတာ, ဣတိ မေ သုတန္တိ.

</Paragraph>
</Division>

<Paragraph number="756" type="center" book="it">
စတုတ္ထံ.
</Paragraph>