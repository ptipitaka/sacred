---
title: "4.1.13 လောကသုတ္တ"
tableOfContents: false
sidebar:
  order: 13
type: "tipitaka"
basket: "su"
book: "it"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="112" book="it" e="ch" v="18" p="275">

<Paragraph number="832" book="it">
ဝုတ္တဉှေတံ ဘဂဝတာ ဝုတ္တမရဟတာတိ မေ သုတံ—
</Paragraph>

<Paragraph number="833" book="it">
“လောကော, ဘိက္ခဝေ, တထာဂတေန အဘိသမ္ဗုဒ္ဓေါ, လောကသ္မာ တထာဂတော ဝိသံယုတ္တော. လောကသမုဒယော, ဘိက္ခဝေ, တထာဂတေန အဘိသမ္ဗုဒ္ဓေါ, လောကသမုဒယော တထာဂတဿ ပဟီနော. လောကနိရောဓော, ဘိက္ခဝေ, တထာဂတေန အဘိသမ္ဗုဒ္ဓေါ, လောကနိရောဓော တထာဂတဿ သစ္ဆိကတော. လောကနိရောဓဂါမိနီ ပဋိပဒါ, ဘိက္ခဝေ, တထာဂတေန အဘိသမ္ဗုဒ္ဓါ, လောကနိရောဓဂါမိနီ ပဋိပဒါ တထာဂတဿ ဘာဝိတာ.
</Paragraph>

<Paragraph number="834" book="it">
ယံ, ဘိက္ခဝေ, သဒေဝကဿ လောကဿ သမာရကဿ သဗြဟ္မကဿ သဿမဏဗြာဟ္မဏိယာ ပဇာယ သဒေဝမနုဿာယ ဒိဋ္ဌံ သုတံ မုတံ ဝိညာတံ ပတ္တံ ပရိယေသိတံ အနုဝိစရိတံ မနသာ ယသ္မာ တံ တထာဂတေန အဘိသမ္ဗုဒ္ဓံ, တသ္မာ တထာဂတောတိ ဝုစ္စတိ.
</Paragraph>

<Paragraph number="835" book="it">
ယဉ္စ, ဘိက္ခဝေ, ရတ္တိံ တထာဂတော အနုတ္တရံ သမ္မာသမ္ဗောဓိံ အဘိသမ္ဗုဇ္ဈတိ, ယဉ္စ ရတ္တိံ အနုပါဒိသေသာယ နိဗ္ဗာနဓာတုယာ ပရိနိဗ္ဗာယတိ, ယံ ဧတသ္မိံ အန္တရေ ဘာသတိ လပတိ နိဒ္ဒိသတိ, သဗ္ဗံ တံ တထေဝ ဟောတိ နော အညထာ, တသ္မာ တထာဂတောတိ ဝုစ္စတိ.
</Paragraph>

<Paragraph number="836" book="it">
ယထာဝါဒီ, ဘိက္ခဝေ, တထာဂတော တထာကာရီ, ယထာကာရီ တထာဝါဒီ, ဣတိ ယထာဝါဒီ တထာကာရီ ယထာကာရီ တထာဝါဒီ, တသ္မာ တထာဂတောတိ ဝုစ္စတိ.
</Paragraph>

<Paragraph number="837" book="it">
သဒေဝကေ, ဘိက္ခဝေ, လောကေ သမာရကေ သဗြဟ္မကေ သဿမဏဗြာဟ္မဏိယာ ပဇာယ သဒေဝမနုဿာယ တထာဂတော အဘိဘူ အနဘိဘူတော အညဒတ္ထုဒသော ဝသဝတ္တီ, တသ္မာ တထာဂတောတိ ဝုစ္စတီ”တိ. ဧတမတ္ထံ ဘဂဝါ အဝေါစ. တတ္ထေတံ ဣတိ ဝုစ္စတိ—
</Paragraph>

<Paragraph number="838" type="verses" book="it">
_“သဗ္ဗလောကံ အဘိညာယ,_  
_သဗ္ဗလောကေ ယထာတထံ;_  
_သဗ္ဗလောကဝိသံယုတ္တော,_  
_သဗ္ဗလောကေ အနူပယော._  

</Paragraph>

<Paragraph number="839" type="verses" book="it">
_သ ဝေ သဗ္ဗာဘိဘူ ဓီရော,_  
_သဗ္ဗဂန္ထပ္ပမောစနော;_  
_ဖုဋ္ဌာဿ ပရမာ သန္တိ,_  
_နိဗ္ဗာနံ အကုတောဘယံ._  

</Paragraph>

<Paragraph number="840" type="verses" book="it">
_ဧသ ခီဏာသဝေါ ဗုဒ္ဓေါ,_  
_အနီဃော ဆိန္နသံသယော;_  
_သဗ္ဗကမ္မက္ခယံ ပတ္တော,_  
_ဝိမုတ္တော ဥပဓိသင်္ခယေ._  

</Paragraph>

<Paragraph number="841" type="verses" book="it">
_ဧသ သော ဘဂဝါ ဗုဒ္ဓေါ,_  
_ဧသ သီဟော အနုတ္တရော;_  
_သဒေဝကဿ လောကဿ,_  
_ဗြဟ္မစက္ကံ ပဝတ္တယိ._  

</Paragraph>

<Paragraph number="842" type="verses" book="it">
ဣတိ ဒေဝါ မနုဿာ စ,_  
_ယေ ဗုဒ္ဓံ သရဏံ ဂတာ;_  
_သင်္ဂမ္မ တံ နမဿန္တိ,_  
_မဟန္တံ ဝီတသာရဒံ._  

</Paragraph>

<Paragraph number="843" type="verses" book="it">
_ဒန္တော ဒမယတံ သေဋ္ဌော,_  
_သန္တော သမယတံ ဣသိ;_  
_မုတ္တော မောစယတံ အဂ္ဂေါ,_  
_တိဏ္ဏော တာရယတံ ဝရော._  

</Paragraph>

<Paragraph number="844" type="verses" book="it">
ဣတိ ဟေတံ နမဿန္တိ,_  
_မဟန္တံ ဝီတသာရဒံ;_  
_သဒေဝကသ္မိံ လောကသ္မိံ,_  
_နတ္ထိ တေ ပဋိပုဂ္ဂလော”တိ._  

</Paragraph>

<Paragraph number="845" book="it">
အယမ္ပိ အတ္ထော ဝုတ္တော ဘဂဝတာ, ဣတိ မေ သုတန္တိ.

</Paragraph>
</Division>

<Paragraph number="846" type="center" book="it">
တေရသမံ.



</Paragraph>

<Paragraph number="847" type="center" book="it">
စတုက္ကနိပါတော နိဋ္ဌိတော.



</Paragraph>

<Paragraph number="848" type="center" book="it">
တဿုဒ္ဒါနံ


</Paragraph>

<Paragraph number="849" type="verses" book="it">
_ဗြာဟ္မဏသုလဘာ ဇာနံ,_  
_သမဏသီလာ တဏှာ ဗြဟ္မာ;_  
_ဗဟုကာရာ ကုဟပုရိသာ,_  
_စရ သမ္ပန္နလောကေန တေရသာတိ._  


</Paragraph>

<Paragraph number="850" type="center" book="it">
သုတ္တသင်္ဂဟော


</Paragraph>

<Paragraph number="851" type="verses" book="it">
_သတ္တဝိသေကနိပါတံ,_  
_ဒုက္ကံ ဗာဝီသသုတ္တသင်္ဂဟိတံ;_  
_သမပညာသမထတိကံ,_  
_တေရသ စတုက္ကဉ္စ ဣတိ ယမိဒံ._  

</Paragraph>

<Paragraph number="852" type="verses" book="it">
_ဒွိဒသုတ္တရသုတ္တသတေ,_  
_သင်္ဂါယိတွာ သမာဒဟိံသု ပုရာ;_  
_အရဟန္တော စိရဋ္ဌိတိယာ,_  
_တမာဟု နာမေန ဣတိဝုတ္တန္တိ._  


</Paragraph>

<Paragraph number="853" type="center" book="it">
ဣတိဝုတ္တကပါဠိ နိဋ္ဌိတာ.
</Paragraph>