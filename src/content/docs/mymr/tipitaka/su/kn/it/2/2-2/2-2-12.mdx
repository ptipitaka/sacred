---
title: "2.2.12 ဒိဋ္ဌိဂတသုတ္တ"
tableOfContents: false
sidebar:
  order: 4
type: "tipitaka"
basket: "su"
book: "it"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="49" book="it">

<Paragraph number="313" book="it">
ဝုတ္တဉှေတံ ဘဂဝတာ ဝုတ္တမရဟတာတိ မေ သုတံ—
</Paragraph>

<Paragraph number="314" book="it">
“ဒွီဟိ, ဘိက္ခဝေ, ဒိဋ္ဌိဂတေဟိ ပရိယုဋ္ဌိတာ ဒေဝမနုဿာ ဩလီယန္တိ ဧကေ, အတိဓာဝန္တိ ဧကေ; စက္ခုမန္တော စ ပဿန္တိ.
</Paragraph>

<Paragraph number="315" book="it">
ကထဉ္စ, ဘိက္ခဝေ, ဩလီယန္တိ ဧကေ? ဘဝါရာမာ, ဘိက္ခဝေ, ဒေဝမနုဿာ ဘဝရတာ ဘဝသမ္မုဒိတာ တေသံ ဘဝနိရောဓာယ ဓမ္မေ ဒေသိယမာနေ စိတ္တံ န ပက္ခန္ဒတိ န ပသီဒတိ န သန္တိဋ္ဌတိ နာဓိမုစ္စတိ. ဧဝံ ခေါ, ဘိက္ခဝေ, ဩလီယန္တိ ဧကေ.
</Paragraph>

<Paragraph number="316" book="it">
ကထဉ္စ, ဘိက္ခဝေ, အတိဓာဝန္တိ ဧကေ? ဘဝေနေဝ ခေါ ပနေကေ အဋ္ဋီယမာနာ ဟရာယမာနာ ဇိဂုစ္ဆမာနာ ဝိဘဝံ အဘိနန္ဒန္တိ—  ယတော ကိရ, ဘော, အယံ အတ္တာ ကာယဿ ဘေဒါ ပရံ မရဏာ ဥစ္ဆိဇ္ဇတိ ဝိနဿတိ န ဟောတိ ပရံ မရဏာ; ဧတံ သန္တံ ဧတံ ပဏီတံ ဧတံ ယာထာဝန္တိ. ဧဝံ ခေါ, ဘိက္ခဝေ, အတိဓာဝန္တိ ဧကေ.
</Paragraph>

<Paragraph number="317" book="it">
ကထဉ္စ, ဘိက္ခဝေ, စက္ခုမန္တော ပဿန္တိ? ဣဓ ဘိက္ခု ဘူတံ ဘူတတော ပဿတိ; ဘူတံ ဘူတတော ဒိသွာ ဘူတဿ နိဗ္ဗိဒါယ ဝိရာဂါယ နိရောဓာယ ပဋိပန္နော ဟောတိ. ဧဝံ ခေါ, ဘိက္ခဝေ, စက္ခုမန္တော ပဿန္တီ”တိ. ဧတမတ္ထံ ဘဂဝါ အဝေါစ. တတ္ထေတံ ဣတိ ဝုစ္စတိ—
</Paragraph>

<Paragraph number="318" type="verses" book="it">
_“ယေ ဘူတံ ဘူတတော ဒိသွာ,_  
_ဘူတဿ စ အတိက္ကမံ;_  
_ယထာဘူတေ ဝိမုစ္စန္တိ,_  
_ဘဝတဏှာ ပရိက္ခယာ._  

</Paragraph>

<Paragraph number="319" type="verses" book="it">
_သ ဝေ ဘူတပရိညော သော,_  
_ဝီတတဏှော ဘဝါဘဝေ;_  
_ဘူတဿ ဝိဘဝါ ဘိက္ခု,_  
_နာဂစ္ဆတိ ပုနဗ္ဘဝန်”တိ._  

</Paragraph>

<Paragraph number="320" book="it">
အယမ္ပိ အတ္ထော ဝုတ္တော ဘဂဝတာ, ဣတိ မေ သုတန္တိ.

</Paragraph>
</Division>

<Paragraph number="321" type="center" book="it">
ဒွါဒသမံ.



</Paragraph>

<Paragraph number="322" type="center" book="it">
ဒုတိယော ဝဂ္ဂေါ.



</Paragraph>

<Paragraph number="323" type="center" book="it">
တဿုဒ္ဒါနံ


</Paragraph>

<Paragraph number="324" type="verses" book="it">
_ဒွေ ဣန္ဒြိယာ ဒွေ တပနီယာ,_  
_သီလေန အပရေ ဒုဝေ;_  
_အနောတ္တာပီ ကုဟနာ ဒွေ စ,_  
_သံဝေဇနီယေန တေ ဒသ._  

</Paragraph>

<Paragraph number="325" type="verses" book="it">
_ဝိတက္ကာ ဒေသနာ ဝိဇ္ဇာ,_  
_ပညာ ဓမ္မေန ပဉ္စမံ;_  
_အဇာတံ ဓာတုသလ္လာနံ,_  
_သိက္ခာ ဇာဂရိယေန စ;_  
_အပါယဒိဋ္ဌိယာ စေဝ,_  
_ဗာဝီသတိ ပကာသိတာတိ._  


</Paragraph>

<Paragraph number="326" type="center" book="it">
ဒုကနိပါတော နိဋ္ဌိတော.
</Paragraph>