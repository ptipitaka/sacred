---
title: "3.4.10 ဒေဝဒတ္တသုတ္တ"
tableOfContents: false
sidebar:
  order: 10
type: "tipitaka"
basket: "su"
book: "it"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="89" book="it" e="ch" v="18" p="253">

<Paragraph number="622" book="it">
ဝုတ္တဉှေတံ ဘဂဝတာ ဝုတ္တမရဟတာတိ မေ သုတံ—
</Paragraph>

<Paragraph number="623" book="it">
“တီဟိ, ဘိက္ခဝေ, အသဒ္ဓမ္မေဟိ အဘိဘူတော ပရိယာဒိန္နစိတ္တော ဒေဝဒတ္တော အာပါယိကော နေရယိကော ကပ္ပဋ္ဌော အတေကိစ္ဆော. ကတမေဟိ တီဟိ? ပါပိစ္ဆတာယ, ဘိက္ခဝေ, အဘိဘူတော ပရိယာဒိန္နစိတ္တော ဒေဝဒတ္တော အာပါယိကော နေရယိကော ကပ္ပဋ္ဌော အတေကိစ္ဆော. ပါပမိတ္တတာယ, ဘိက္ခဝေ, အဘိဘူတော ပရိယာဒိန္နစိတ္တော ဒေဝဒတ္တော အာပါယိကော နေရယိကော ကပ္ပဋ္ဌော အတေကိစ္ဆော. သတိ ခေါ ပန ဥတ္တရိကရဏီယေ ဩရမတ္တကေန ဝိသေသာဓိဂမေန အန္တရာ ဝေါသာနံ အာပါဒိ. ဣမေဟိ ခေါ, ဘိက္ခဝေ, တီဟိ အသဒ္ဓမ္မေဟိ အဘိဘူတော ပရိယာဒိန္နစိတ္တော ဒေဝဒတ္တော အာပါယိကော နေရယိကော ကပ္ပဋ္ဌော အတေကိစ္ဆော”တိ. ဧတမတ္ထံ ဘဂဝါ အဝေါစ. တတ္ထေတံ ဣတိ ဝုစ္စတိ—
</Paragraph>

<Paragraph number="624" type="verses" book="it">
_“မာ ဇာတု ကောစိ လောကသ္မိံ,_  
_ပါပိစ္ဆော ဥဒပဇ္ဇထ;_  
_တဒမိနာပိ ဇာနာထ,_  
_ပါပိစ္ဆာနံ ယထာ ဂတိ._  

</Paragraph>

<Paragraph number="625" type="verses" book="it">
_ပဏ္ဍိတောတိ သမညာတော,_  
_ဘာဝိတတ္တောတိ သမ္မတော;_  
_ဇလံဝ ယသသာ အဋ္ဌာ,_  
_ဒေဝဒတ္တောတိ ဝိဿုတော._  

</Paragraph>

<Paragraph number="626" type="verses" book="it">
_သော သမာနမနုစိဏ္ဏော,_  
_အာသဇ္ဇ နံ တထာဂတံ;_  
_အဝီစိနိရယံ ပတ္တော,_  
_စတုဒွါရံ ဘယာနကံ._  

</Paragraph>

<Paragraph number="627" type="verses" book="it">
_အဒုဋ္ဌဿ ဟိ ယော ဒုဗ္ဘေ,_  
_ပါပကမ္မံ အကုဗ္ဗတော;_  
_တမေဝ ပါပံ ဖုသတိ,_  
_ဒုဋ္ဌစိတ္တံ အနာဒရံ._  

</Paragraph>

<Paragraph number="628" type="verses" book="it">
_သမုဒ္ဒံ ဝိသကုမ္ဘေန,_  
_ယော မညေယျ ပဒူသိတုံ;_  
_န သော တေန ပဒူသေယျ,_  
_ဘေသ္မာ ဟိ ဥဒဓိ မဟာ._  

</Paragraph>

<Paragraph number="629" type="verses" book="it">
_ဧဝမေဝံ တထာဂတံ,_  
_ယော ဝါဒေန ဝိဟိံသတိ;_  
_သမ္မဂ္ဂတံ သန္တစိတ္တံ,_  
_ဝါဒေါ တမှိ န ရူဟတိ._  

</Paragraph>

<Paragraph number="630" type="verses" book="it">
_တာဒိသံ မိတ္တံ ကုဗ္ဗေထ,_  
_တဉ္စ သေဝေယျ ပဏ္ဍိတော;_  
_ယဿ မဂ္ဂါနုဂေါ ဘိက္ခု,_  
_ခယံ ဒုက္ခဿ ပါပုဏေ”တိ._  

</Paragraph>

<Paragraph number="631" book="it">
အယမ္ပိ အတ္ထော ဝုတ္တော ဘဂဝတာ, ဣတိ မေ သုတန္တိ.

</Paragraph>
</Division>

<Paragraph number="632" type="center" book="it">
ဒသမံ.



</Paragraph>

<Paragraph number="633" type="center" book="it">
စတုတ္ထော ဝဂ္ဂေါ.



</Paragraph>

<Paragraph number="634" type="center" book="it">
တဿုဒ္ဒါနံ


</Paragraph>

<Paragraph number="635" type="verses" book="it">
_ဝိတက္ကာသက္ကာရသဒ္ဒ,_  
_စဝနလောကေ အသုဘံ;_  
_ဓမ္မအန္ဓကာရမလံ,_  
_ဒေဝဒတ္တေန တေ ဒသာတိ._
</Paragraph>