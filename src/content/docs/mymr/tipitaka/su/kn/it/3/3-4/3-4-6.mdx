---
title: 3.4.6 အသုဘာနုပဿီသုတ္တ
tableOfContents: false
sidebar:
  order: 6
type: tipitaka
basket: su
book: it
review:
  current: review
  updated: '2025-10-23T09:13:37.722995'
  updated_by: ''
  notes: ''
  history:
  - state: review
    date: '2025-10-23T09:13:37.722995'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="85" book="it" e="ch" v="18" p="250">

<Paragraph number="591" book="it">
ဝုတ္တဉှေတံ ဘဂဝတာ ဝုတ္တမရဟတာတိ မေ သုတံ—
</Paragraph>

<Paragraph number="592" book="it">
“အသုဘာနုပဿီ, ဘိက္ခဝေ, ကာယသ္မိံ ဝိဟရထ; အာနာပါနဿတိ စ ဝေါ အဇ္ဈတ္တံ ပရိမုခံ သူပဋ္ဌိတာ ဟောတု; သဗ္ဗသင်္ခါရေသု အနိစ္စာနုပဿိနော ဝိဟရထ. အသုဘာနုပဿီနံ, ဘိက္ခဝေ, ကာယသ္မိံ ဝိဟရတံ ယော သုဘာယ ဓာတုယာ ရာဂါနုသယော သော ပဟီယတိ. အာနာပါနဿတိယာ အဇ္ဈတ္တံ ပရိမုခံ သူပဋ္ဌိတိတာယ ယေ ဗာဟိရာ ဝိတက္ကာသယာ ဝိဃာတပက္ခိကာ, တေ န ဟောန္တိ. သဗ္ဗသင်္ခါရေသု အနိစ္စာနုပဿီနံ ဝိဟရတံ ယာ အဝိဇ္ဇာ သာ ပဟီယတိ, ယာ ဝိဇ္ဇာ သာ ဥပ္ပဇ္ဇတီ”တိ. ဧတမတ္ထံ ဘဂဝါ အဝေါစ. တတ္ထေတံ ဣတိ ဝုစ္စတိ—
</Paragraph>

<Paragraph number="593" type="verses" book="it">
_“အသုဘာနုပဿီ ကာယသ္မိံ,_  
_အာနာပါနေ ပဋိဿတော;_  
_သဗ္ဗသင်္ခါရသမထံ,_  
_ပဿံ အာတာပိ သဗ္ဗဒါ._  

</Paragraph>

<Paragraph number="594" type="verses" book="it">
_သ ဝေ သမ္မဒ္ဒသော ဘိက္ခု,_  
_ယတော တတ္ထ ဝိမုစ္စတိ;_  
_အဘိညာဝေါသိတော သန္တော,_  
_သ ဝေ ယောဂါတိဂေါ မုနီ”တိ._  

</Paragraph>

<Paragraph number="595" book="it">
အယမ္ပိ အတ္ထော ဝုတ္တော ဘဂဝတာ, ဣတိ မေ သုတန္တိ.

</Paragraph>
</Division>

<Paragraph number="596" type="center" book="it">
ဆဋ္ဌံ.
</Paragraph>