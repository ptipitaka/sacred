---
title: "4.1.10 နဒီသောတသုတ္တ"
tableOfContents: false
sidebar:
  order: 2
type: "tipitaka"
basket: "su"
book: "it"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="109" book="it">

<Paragraph number="792" book="it">
ဝုတ္တဉှေတံ ဘဂဝတာ ဝုတ္တမရဟတာတိ မေ သုတံ—
</Paragraph>

<Paragraph number="793" book="it">
“သေယျထာပိ, ဘိက္ခဝေ, ပုရိသော နဒိယာ သောတေန ဩဝုယှေယျ ပိယရူပသာတရူပေန. တမေနံ စက္ခုမာ ပုရိသော တီရေ ဌိတော ဒိသွာ ဧဝံ ဝဒေယျ—  ‘ကိဉ္စာပိ ခေါ တွံ, အမ္ဘော ပုရိသ, နဒိယာ သောတေန ဩဝုယှသိ ပိယရူပသာတရူပေန, အတ္ထိ စေတ္ထ ဟေဋ္ဌာ ရဟဒေါ သဦမိ သာဝဋ္ဋော သဂဟော သရက္ခသော ယံ တွံ, အမ္ဘော ပုရိသ, ရဟဒံ ပါပုဏိတွာ မရဏံ ဝါ နိဂစ္ဆသိ မရဏမတ္တံ ဝါ ဒုက္ခန်’တိ. အထ ခေါ သော, ဘိက္ခဝေ, ပုရိသော တဿ ပုရိသဿ သဒ္ဒံ သုတွာ ဟတ္ထေဟိ စ ပါဒေဟိ စ ပဋိသောတံ ဝါယမေယျ.
</Paragraph>

<Paragraph number="794" book="it">
ဥပမာ ခေါ မေ အယံ, ဘိက္ခဝေ, ကတာ အတ္ထဿ ဝိညာပနာယ. အယဉ္စေတ္ထ အတ္ထော—  ‘နဒိယာ သောတော’တိ ခေါ, ဘိက္ခဝေ, တဏှာယေတံ အဓိဝစနံ.
</Paragraph>

<Paragraph number="795" book="it">
‘ပိယရူပံ သာတရူပန်’တိ ခေါ, ဘိက္ခဝေ, ဆန္နေတံ အဇ္ဈတ္တိကာနံ အာယတနာနံ အဓိဝစနံ.
</Paragraph>

<Paragraph number="796" book="it">
‘ဟေဋ္ဌာ ရဟဒေါ’တိ ခေါ, ဘိက္ခဝေ, ပဉ္စန္နံ ဩရမ္ဘာဂိယာနံ သံယောဇနာနံ အဓိဝစနံ.
</Paragraph>

<Paragraph number="797" book="it">
‘ဦမိဘယန်’တိ ခေါ, ဘိက္ခဝေ, ကောဓုပါယာသဿေတံ အဓိဝစနံ.
</Paragraph>

<Paragraph number="798" book="it">
‘အာဝဋ္ဋန်’တိ ခေါ, ဘိက္ခဝေ, ပဉ္စန္နေတံ ကာမဂုဏာနံ အဓိဝစနံ.
</Paragraph>

<Paragraph number="799" book="it">
‘ဂဟရက္ခသော’တိ ခေါ, ဘိက္ခဝေ, မာတုဂါမဿေတံ အဓိဝစနံ.
</Paragraph>

<Paragraph number="800" book="it">
‘ပဋိသောတော’တိ ခေါ, ဘိက္ခဝေ, နေက္ခမ္မဿေတံ အဓိဝစနံ.
</Paragraph>

<Paragraph number="801" book="it">
‘ဟတ္ထေဟိ စ ပါဒေဟိ စ ဝါယာမော’တိ ခေါ, ဘိက္ခဝေ, ဝီရိယာရမ္ဘဿေတံ အဓိဝစနံ.
</Paragraph>

<Paragraph number="802" book="it">
‘စက္ခုမာ ပုရိသော တီရေ ဌိတော’တိ ခေါ, ဘိက္ခဝေ, တထာဂတဿေတံ အဓိဝစနံ အရဟတော သမ္မာသမ္ဗုဒ္ဓဿာ”တိ. ဧတမတ္ထံ ဘဂဝါ အဝေါစ. တတ္ထေတံ ဣတိ ဝုစ္စတိ—
</Paragraph>

<Paragraph number="803" type="verses" book="it">
_“သဟာပိ ဒုက္ခေန ဇဟေယျ ကာမေ,_  
_ယောဂက္ခေမံ အာယတိံ ပတ္ထယာနော;_  
_သမ္မပ္ပဇာနော သုဝိမုတ္တစိတ္တော,_  
_ဝိမုတ္တိယာ ဖဿယေ တတ္ထ တတ္ထ;_  
_သ ဝေဒဂူ ဝူသိတဗြဟ္မစရိယော,_  
_လောကန္တဂူ ပါရဂတောတိ ဝုစ္စတီ”တိ._  

</Paragraph>

<Paragraph number="804" book="it">
အယမ္ပိ အတ္ထော ဝုတ္တော ဘဂဝတာ, ဣတိ မေ သုတန္တိ.

</Paragraph>
</Division>

<Paragraph number="805" type="center" book="it">
ဒသမံ.
</Paragraph>