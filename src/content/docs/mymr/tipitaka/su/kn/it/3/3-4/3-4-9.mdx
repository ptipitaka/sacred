---
title: 3.4.9 အန္တရာမလသုတ္တ
tableOfContents: false
sidebar:
  order: 9
type: tipitaka
basket: su
book: it
review:
  current: review
  updated: '2025-10-20T18:39:00.943482'
  updated_by: ''
  notes: ''
  history:
  - state: review
    date: '2025-10-20T18:39:00.943482'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<DynamicBreadcrumb />


<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<Division number="88" book="it" e="ch" v="18" p="252">

<Paragraph number="609" book="it">
ဝုတ္တဉှေတံ ဘဂဝတာ ဝုတ္တမရဟတာတိ မေ သုတံ—
</Paragraph>

<Paragraph number="610" book="it">
“တယောမေ, ဘိက္ခဝေ, အန္တရာမလာ အန္တရာအမိတ္တာ အန္တရာသပတ္တာ အန္တရာဝဓကာ အန္တရာပစ္စတ္ထိကာ. ကတမေ တယော? လောဘော, ဘိက္ခဝေ, အန္တရာမလော အန္တရာအမိတ္တော အန္တရာသပတ္တော အန္တရာဝဓကော အန္တရာပစ္စတ္ထိကော. ဒေါသော, ဘိက္ခဝေ, အန္တရာမလော အန္တရာအမိတ္တော အန္တရာသပတ္တော အန္တရာဝဓကော အန္တရာပစ္စတ္ထိကော. မောဟော, ဘိက္ခဝေ, အန္တရာမလော အန္တရာအမိတ္တော အန္တရာသပတ္တော အန္တရာဝဓကော အန္တရာပစ္စတ္ထိကော. ဣမေ ခေါ, ဘိက္ခဝေ, တယော အန္တရာမလာ အန္တရာအမိတ္တာ အန္တရာသပတ္တာ အန္တရာဝဓကာ အန္တရာပစ္စတ္ထိကာ”တိ. ဧတမတ္ထံ ဘဂဝါ အဝေါစ. တတ္ထေတံ ဣတိ ဝုစ္စတိ—
</Paragraph>

<Paragraph number="611" type="verses" book="it">
_“အနတ္ထဇနနော လောဘော,_  
_လောဘော စိတ္တပ္ပကောပနော;_  
_ဘယမန္တရတော ဇာတံ,_  
_တံ ဇနော နာဝဗုဇ္ဈတိ._  

</Paragraph>

<Paragraph number="612" type="verses" book="it">
_လုဒ္ဓေါ အတ္ထံ န ဇာနာတိ,_  
_လုဒ္ဓေါ ဓမ္မံ န ပဿတိ;_  
_အန္ဓတမံ တဒါ ဟောတိ,_  
_ယံ လောဘော သဟတေ နရံ._  

</Paragraph>

<Paragraph number="613" type="verses" book="it">
_ယော စ လောဘံ ပဟန္တွာန,_  
_လောဘနေယျေ န လုဗ္ဘတိ;_  
_လောဘော ပဟီယတေ တမှာ,_  
ဥဒဗိန္ဒူဝ ပေါက္ခရာ._  

</Paragraph>

<Paragraph number="614" type="verses" book="it">
_အနတ္ထဇနနော ဒေါသော,_  
_ဒေါသော စိတ္တပ္ပကောပနော;_  
_ဘယမန္တရတော ဇာတံ,_  
_တံ ဇနော နာဝဗုဇ္ဈတိ._  

</Paragraph>

<Paragraph number="615" type="verses" book="it">
_ဒုဋ္ဌော အတ္ထံ န ဇာနာတိ,_  
_ဒုဋ္ဌော ဓမ္မံ န ပဿတိ;_  
_အန္ဓတမံ တဒါ ဟောတိ,_  
_ယံ ဒေါသော သဟတေ နရံ._  

</Paragraph>

<Paragraph number="616" type="verses" book="it">
_ယော စ ဒေါသံ ပဟန္တွာန,_  
_ဒေါသနေယျေ န ဒုဿတိ;_  
_ဒေါသော ပဟီယတေ တမှာ,_  
_တာလပက္ကံဝ ဗန္ဓနာ._  

</Paragraph>

<Paragraph number="617" type="verses" book="it">
_အနတ္ထဇနနော မောဟော,_  
_မောဟော စိတ္တပ္ပကောပနော;_  
_ဘယမန္တရတော ဇာတံ,_  
_တံ ဇနော နာဝဗုဇ္ဈတိ._  

</Paragraph>

<Paragraph number="618" type="verses" book="it">
_မူဠှော အတ္ထံ န ဇာနာတိ,_  
_မူဠှော ဓမ္မံ န ပဿတိ;_  
_အန္ဓတမံ တဒါ ဟောတိ,_  
_ယံ မောဟော သဟတေ နရံ._  

</Paragraph>

<Paragraph number="619" type="verses" book="it">
_ယော စ မောဟံ ပဟန္တွာန,_  
_မောဟနေယျေ န မုယှတိ;_  
_မောဟံ ဝိဟန္တိ သော သဗ္ဗံ,_  
_အာဒိစ္စောဝုဒယံ တမန်”တိ._  

</Paragraph>

<Paragraph number="620" book="it">
အယမ္ပိ အတ္ထော ဝုတ္တော ဘဂဝတာ, ဣတိ မေ သုတန္တိ.

</Paragraph>
</Division>

<Paragraph number="621" type="center" book="it">
နဝမံ.
</Paragraph>