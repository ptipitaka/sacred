---
title: 3.5.8 ကလျာဏသီလသုတ္တ
tableOfContents: false
sidebar:
  order: 8
type: tipitaka
basket: su
book: it
review:
  current: review
  updated: '2025-10-20T18:39:00.974949'
  updated_by: ''
  notes: ''
  history:
  - state: review
    date: '2025-10-20T18:39:00.974949'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<DynamicBreadcrumb />


<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<Division number="97" book="it" e="ch" v="18" p="259">

<Paragraph number="693" book="it">
ဝုတ္တဉှေတံ ဘဂဝတာ ဝုတ္တမရဟတာတိ မေ သုတံ—
</Paragraph>

<Paragraph number="694" book="it">
“ကလျာဏသီလော, ဘိက္ခဝေ, ဘိက္ခု ကလျာဏဓမ္မော ကလျာဏပညော ဣမသ္မိံ ဓမ္မဝိနယေ ‘ကေဝလီ ဝုသိတဝါ ဥတ္တမပုရိသော’တိ ဝုစ္စတိ—
</Paragraph>

<Paragraph number="695" book="it">
ကထဉ္စ, ဘိက္ခဝေ, ဘိက္ခု ကလျာဏသီလော ဟောတိ? ဣဓ, ဘိက္ခဝေ, ဘိက္ခု သီလဝါ ဟောတိ, ပါတိမောက္ခသံဝရသံဝုတော ဝိဟရတိ, အာစာရဂေါစရသမ္ပန္နော အဏုမတ္တေသု ဝဇ္ဇေသု ဘယဒဿာဝီ, သမာဒါယ သိက္ခတိ သိက္ခာပဒေသု. ဧဝံ ခေါ, ဘိက္ခဝေ, ဘိက္ခု ကလျာဏသီလော ဟောတိ. ဣတိ ကလျာဏသီလော.
</Paragraph>

<Paragraph number="696" book="it">
ကလျာဏဓမ္မော စ ကထံ ဟောတိ? ဣဓ, ဘိက္ခဝေ, ဘိက္ခု သတ္တန္နံ ဗောဓိပက္ခိယာနံ ဓမ္မာနံ ဘာဝနာနုယောဂမနုယုတ္တော ဝိဟရတိ. ဧဝံ ခေါ, ဘိက္ခဝေ, ဘိက္ခု ကလျာဏဓမ္မော ဟောတိ. ဣတိ ကလျာဏသီလော, ကလျာဏဓမ္မော.
</Paragraph>

<Paragraph number="697" book="it">
ကလျာဏပညော စ ကထံ ဟောတိ? ဣဓ, ဘိက္ခဝေ, ဘိက္ခု အာသဝါနံ ခယာ အနာသဝံ စေတောဝိမုတ္တိံ ပညာဝိမုတ္တိံ ဒိဋ္ဌေဝ ဓမ္မေ သယံ အဘိညာ သစ္ဆိကတွာ ဥပသမ္ပဇ္ဇ ဝိဟရတိ. ဧဝံ ခေါ, ဘိက္ခဝေ, ဘိက္ခု ကလျာဏပညော ဟောတိ.
</Paragraph>

<Paragraph number="698" book="it">
ဣတိ ကလျာဏသီလော ကလျာဏဓမ္မော ကလျာဏပညော ဣမသ္မိံ ဓမ္မဝိနယေ ‘ကေဝလီ ဝုသိတဝါ ဥတ္တမပုရိသော’တိ ဝုစ္စတီ”တိ. ဧတမတ္ထံ ဘဂဝါ အဝေါစ. တတ္ထေတံ ဣတိ ဝုစ္စတိ—
</Paragraph>

<Paragraph number="699" type="verses" book="it">
_“ယဿ ကာယေန ဝါစာယ,_  
_မနသာ နတ္ထိ ဒုက္ကဋံ;_  
_တံ ဝေ ကလျာဏသီလောတိ,_  
_အာဟု ဘိက္ခုံ ဟိရီမနံ._  

</Paragraph>

<Paragraph number="700" type="verses" book="it">
_ယဿ ဓမ္မာ သုဘာဝိတာ,_  
_သတ္တ သမ္ဗောဓိဂါမိနော;_  
_တံ ဝေ ကလျာဏဓမ္မောတိ,_  
_အာဟု ဘိက္ခုံ အနုဿဒံ._  

</Paragraph>

<Paragraph number="701" type="verses" book="it">
_ယော ဒုက္ခဿ ပဇာနာတိ,_  
ဣဓေဝ ခယမတ္တနော;_  
_တံ ဝေ ကလျာဏပညောတိ,_  
_အာဟု ဘိက္ခုံ အနာသဝံ._  

</Paragraph>

<Paragraph number="702" type="verses" book="it">
_တေဟိ ဓမ္မေဟိ သမ္ပန္နံ,_  
_အနီဃံ ဆိန္နသံသယံ;_  
_အသိတံ သဗ္ဗလောကဿ,_  
_အာဟု သဗ္ဗပဟာယိနန်”တိ._  

</Paragraph>

<Paragraph number="703" book="it">
အယမ္ပိ အတ္ထော ဝုတ္တော ဘဂဝတာ, ဣတိ မေ သုတန္တိ.

</Paragraph>
</Division>

<Paragraph number="704" type="center" book="it">
အဋ္ဌမံ.
</Paragraph>