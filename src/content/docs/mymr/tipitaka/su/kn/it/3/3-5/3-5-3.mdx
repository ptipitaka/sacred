---
title: "3.5.3 သင်္ဃာဋိကဏ္ဏသုတ္တ"
tableOfContents: false
sidebar:
  order: 4
type: "tipitaka"
basket: "su"
book: "it"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="92" book="it">

<Paragraph number="653" book="it">
ဝုတ္တဉှေတံ ဘဂဝတာ ဝုတ္တမရဟတာတိ မေ သုတံ—
</Paragraph>

<Paragraph number="654" book="it">
“သင်္ဃာဋိကဏ္ဏေ စေပိ, ဘိက္ခဝေ, ဘိက္ခု ဂဟေတွာ ပိဋ္ဌိတော ပိဋ္ဌိတော အနုဗန္ဓော အဿ ပါဒေ ပါဒံ နိက္ခိပန္တော, သော စ ဟောတိ အဘိဇ္ဈာလု ကာမေသု တိဗ္ဗသာရာဂေါ ဗျာပန္နစိတ္တော ပဒုဋ္ဌမနသင်္ကပ္ပေါ မုဋ္ဌဿတိ အသမ္ပဇာနော အသမာဟိတော ဝိဗ္ဘန္တစိတ္တော ပါကတိန္ဒြိယော; အထ ခေါ သော အာရကာဝ မယှံ, အဟဉ္စ တဿ. တံ ကိဿ ဟေတု? ဓမ္မဉှိ သော, ဘိက္ခဝေ, ဘိက္ခု န ပဿတိ. ဓမ္မံ အပဿန္တော န မံ ပဿတိ.
</Paragraph>

<Paragraph number="655" book="it">
ယောဇနသတေ စေပိ သော, ဘိက္ခဝေ, ဘိက္ခု ဝိဟရေယျ. သော စ ဟောတိ အနဘိဇ္ဈာလု ကာမေသု န တိဗ္ဗသာရာဂေါ အဗျာပန္နစိတ္တော အပဒုဋ္ဌမနသင်္ကပ္ပေါ ဥပဋ္ဌိတဿတိ သမ္ပဇာနော သမာဟိတော ဧကဂ္ဂစိတ္တော သံဝုတိန္ဒြိယော; အထ ခေါ သော သန္တိကေဝ မယှံ, အဟဉ္စ တဿ. တံ ကိဿ ဟေတု? ဓမ္မဉှိ သော, ဘိက္ခဝေ, ဘိက္ခု ပဿတိ; ဓမ္မံ ပဿန္တော မံ ပဿတီ”တိ. ဧတမတ္ထံ ဘဂဝါ အဝေါစ. တတ္ထေတံ ဣတိ ဝုစ္စတိ—
</Paragraph>

<Paragraph number="656" type="verses" book="it">
_“အနုဗန္ဓောပိ စေ အဿ,_  
_မဟိစ္ဆော စ ဝိဃာတဝါ;_  
_ဧဇာနုဂေါ အနေဇဿ,_  
_နိဗ္ဗုတဿ အနိဗ္ဗုတော;_  
_ဂိဒ္ဓေါ သော ဝီတဂေဓဿ,_  
_ပဿ ယာဝဉ္စ အာရကာ._  

</Paragraph>

<Paragraph number="657" type="verses" book="it">
_ယော စ ဓမ္မမဘိညာယ,_  
_ဓမ္မမညာယ ပဏ္ဍိတော;_  
_ရဟဒေါဝ နိဝါတေ စ,_  
_အနေဇော ဝူပသမ္မတိ._  

</Paragraph>

<Paragraph number="658" type="verses" book="it">
_အနေဇော သော အနေဇဿ,_  
_နိဗ္ဗုတဿ စ နိဗ္ဗုတော;_  
_အဂိဒ္ဓေါ ဝီတဂေဓဿ,_  
_ပဿ ယာဝဉ္စ သန္တိကေ”တိ._  

</Paragraph>

<Paragraph number="659" book="it">
အယမ္ပိ အတ္ထော ဝုတ္တော ဘဂဝတာ, ဣတိ မေ သုတန္တိ.

</Paragraph>
</Division>

<Paragraph number="660" type="center" book="it">
တတိယံ.
</Paragraph>