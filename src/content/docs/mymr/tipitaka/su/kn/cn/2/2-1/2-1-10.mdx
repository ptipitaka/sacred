---
title: 2.1.10 ကပ္ပမာဏဝပုစ္ဆာနိဒ္ဒေသ
tableOfContents: false
sidebar:
  order: 10
type: tipitaka
basket: su
book: cn
review:
  current: review
  updated: '2025-10-21T07:45:42.259076'
  updated_by: ''
  notes: ''
  history:
  - state: review
    date: '2025-10-21T07:45:42.259076'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<DynamicBreadcrumb />


<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<Division number="61" book="cn" e="ch" v="25" p="134">

<Paragraph number="724" type="verses" book="cn">
_<Emphasis>မဇ္ဈေ သရသ္မိံ တိဋ္ဌတံ, __(ဣစ္စာယသ္မာ ကပ္ပေါ)__</Emphasis>_  
_<Emphasis>ဩဃေ ဇာတေ မဟဗ္ဘယေ;</Emphasis>_  
_<Emphasis>ဇရာမစ္စုပရေတာနံ,</Emphasis>_  
_<Emphasis>ဒီပံ ပဗြူဟိ မာရိသ;</Emphasis>_  
_<Emphasis>တွဉ္စ မေ ဒီပမက္ခာဟိ,</Emphasis>_  
_<Emphasis>ယထာယိဒံ နာပရံ သိယာ.</Emphasis> (1)_  

</Paragraph>

<Paragraph number="725" book="cn">
<Emphasis>မဇ္ဈေ သရသ္မိံ တိဋ္ဌတန်</Emphasis>တိ သရော ဝုစ္စတိ သံသာရော အာဂမနံ ဂမနံ ဂမနာဂမနံ ကာလံ ဂတိ ဘဝါဘဝေါ စုတိ စ ဥပပတ္တိ စ နိဗ္ဗတ္တိ စ ဘေဒေါ စ ဇာတိ စ ဇရာ စ မရဏဉ္စ. သံသာရဿ ပုရိမာပိ ကောဋိ န ပညာယတိ, ပစ္ဆိမာပိ ကောဋိ န ပညာယတိ; မဇ္ဈေဝ သံသာရေ သတ္တာ ဌိတာ ပတိဋ္ဌိတာ အလ္လီနာ ဥပဂတာ အဇ္ဈောသိတာ အဓိမုတ္တာ.
</Paragraph>

<Paragraph number="726" book="cn">
ကထံ သံသာရဿ ပုရိမာ ကောဋိ န ပညာယတိ? ဧတ္တကာ ဇာတိယော ဝဋ္ဋံ ဝတ္တိ, တတော ပရံ န ဝတ္တတီတိ ဟေဝံ နတ္ထိ, ဧဝမ္ပိ သံသာရဿ ပုရိမာ ကောဋိ န ပညာယတိ. ဧတ္တကာနိ ဇာတိသတာနိ ဝဋ္ဋံ ဝတ္တိ, တတော ပရံ န ဝတ္တတီတိ ဟေဝံ နတ္ထိ, ဧဝမ္ပိ သံသာရဿ ပုရိမာ ကောဋိ န ပညာယတိ. ဧတ္တကာနိ ဇာတိသဟဿာနိ ဝဋ္ဋံ ဝတ္တိ, တတော ပရံ န ဝတ္တတီတိ ဟေဝံ နတ္ထိ, ဧဝမ္ပိ သံသာရဿ ပုရိမာ ကောဋိ န ပညာယတိ. ဧတ္တကာနိ ဇာတိသတသဟဿာနိ ဝဋ္ဋံ ဝတ္တိ, တတော ပရံ န ဝတ္တတီတိ ဟေဝံ နတ္ထိ, ဧဝမ္ပိ သံသာရဿ ပုရိမာ ကောဋိ န ပညာယတိ. ဧတ္တကာ ဇာတိကောဋိယော ဝဋ္ဋံ ဝတ္တိ, တတော ပရံ န ဝတ္တတီတိ ဟေဝံ နတ္ထိ, ဧဝမ္ပိ သံသာရဿ ပုရိမာ ကောဋိ န ပညာယတိ. ဧတ္တကာနိ ဇာတိကောဋိသတာနိ ဝဋ္ဋံ ဝတ္တိ, တတော ပရံ န ဝတ္တတီတိ ဟေဝံ နတ္ထိ, ဧဝမ္ပိ သံသာရဿ ပုရိမာ ကောဋိ န ပညာယတိ. ဧတ္တကာနိ ဇာတိကောဋိသဟဿာနိ ဝဋ္ဋံ ဝတ္တိ, တတော ပရံ န ဝတ္တတီတိ, ဟေဝံ နတ္ထိ. ဧဝမ္ပိ သံသာရဿ ပုရိမာ ကောဋိ န ပညာယတိ. ဧတ္တကာနိ ဇာတိကောဋိသတသဟဿာနိ ဝဋ္ဋံ ဝတ္တိ, တတော ပရံ န ဝတ္တတီတိ ဟေဝံ နတ္ထိ, ဧဝမ္ပိ သံသာရဿ ပုရိမာ ကောဋိ န ပညာယတိ.
</Paragraph>

<Paragraph number="727" book="cn">
ဧတ္တကာနိ ဝဿာနိ ဝဋ္ဋံ ဝတ္တိ, တတော ပရံ န ဝတ္တတီတိ ဟေဝံ နတ္ထိ, ဧဝမ္ပိ သံသာရဿ ပုရိမာ ကောဋိ န ပညာယတိ. ဧတ္တကာနိ ဝဿသတာနိ ဝဋ္ဋံ ဝတ္တိ, တတော ပရံ န ဝတ္တတီတိ ဟေဝံ နတ္ထိ, ဧဝမ္ပိ သံသာရဿ ပုရိမာ ကောဋိ န ပညာယတိ. ဧတ္တကာနိ ဝဿသဟဿာနိ ဝဋ္ဋံ ဝတ္တိ, တတော ပရံ န ဝတ္တတီတိ ဟေဝံ နတ္ထိ, ဧဝမ္ပိ သံသာရဿ ပုရိမာ ကောဋိ န ပညာယတိ. ဧတ္တကာနိ ဝဿသတသဟဿာနိ ဝဋ္ဋံ ဝတ္တိ, တတော ပရံ န ဝတ္တတီတိ ဟေဝံ နတ္ထိ, ဧဝမ္ပိ သံသာရဿ ပုရိမာ ကောဋိ န ပညာယတိ. ဧတ္တကာ ဝဿကောဋိယော ဝဋ္ဋံ ဝတ္တိ, တတော ပရံ န ဝတ္တတီတိ ဟေဝံ နတ္ထိ, ဧဝမ္ပိ သံသာရဿ ပုရိမာ ကောဋိ န ပညာယတိ. ဧတ္တကာနိ ဝဿကောဋိသတာနိ ဝဋ္ဋံ ဝတ္တိ, တတော ပရံ န ဝတ္တတီတိ ဟေဝံ နတ္ထိ, ဧဝမ္ပိ သံသာရဿ ပုရိမာ ကောဋိ န ပညာယတိ. ဧတ္တကာနိ ဝဿကောဋိသဟဿာနိ ဝဋ္ဋံ ဝတ္တိ, တတော ပရံ န ဝတ္တတီတိ ဟေဝံ နတ္ထိ, ဧဝမ္ပိ သံသာရဿ ပုရိမာ ကောဋိ န ပညာယတိ. ဧတ္တကာနိ ဝဿကောဋိသတသဟဿာနိ ဝဋ္ဋံ ဝတ္တိ, တတော ပရံ န ဝတ္တတီတိ ဟေဝံ နတ္ထိ, ဧဝမ္ပိ သံသာရဿ ပုရိမာ ကောဋိ န ပညာယတိ.
</Paragraph>

<Paragraph number="728" book="cn">
ဧတ္တကာနိ ကပ္ပါနိ ဝဋ္ဋံ ဝတ္တိ, တတော ပရံ န ဝတ္တတီတိ ဟေဝံ နတ္ထိ, ဧဝမ္ပိ သံသာရဿ ပုရိမာ ကောဋိ န ပညာယတိ. ဧတ္တကာနိ ကပ္ပသတာနိ ဝဋ္ဋံ ဝတ္တိ, တတော ပရံ န ဝတ္တတီတိ ဟေဝံ နတ္ထိ, ဧဝမ္ပိ သံသာရဿ ပုရိမာ ကောဋိ န ပညာယတိ. ဧတ္တကာနိ ကပ္ပသဟဿာနိ ဝဋ္ဋံ ဝတ္တိ, တတော ပရံ န ဝတ္တတီတိ ဟေဝံ နတ္ထိ, ဧဝမ္ပိ သံသာရဿ ပုရိမာ ကောဋိ န ပညာယတိ. ဧတ္တကာနိ ကပ္ပသတသဟဿာနိ ဝဋ္ဋံ ဝတ္တိ, တတော ပရံ န ဝတ္တတီတိ ဟေဝံ နတ္ထိ, ဧဝမ္ပိ သံသာရဿ ပုရိမာ ကောဋိ န ပညာယတိ. ဧတ္တကာ ကပ္ပကောဋိယော ဝဋ္ဋံ ဝတ္တိ, တတော ပရံ န ဝတ္တတီတိ ဟေဝံ နတ္ထိ, ဧဝမ္ပိ သံသာရဿ ပုရိမာ ကောဋိ န ပညာယတိ. ဧတ္တကာနိ ကပ္ပကောဋိသတာနိ ဝဋ္ဋံ ဝတ္တိ, တတော ပရံ န ဝတ္တတီတိ ဟေဝံ နတ္ထိ, ဧဝမ္ပိ သံသာရဿ ပုရိမာ ကောဋိ န ပညာယတိ. ဧတ္တကာနိ ကပ္ပကောဋိသဟဿာနိ ဝဋ္ဋံ ဝတ္တိ, တတော ပရံ န ဝတ္တတီတိ ဟေဝံ နတ္ထိ, ဧဝမ္ပိ သံသာရဿ ပုရိမာ ကောဋိ န ပညာယတိ. ဧတ္တကာနိ ကပ္ပကောဋိသတသဟဿာနိ ဝဋ္ဋံ ဝတ္တိ, တတော ပရံ န ဝတ္တတီတိ ဟေဝံ နတ္ထိ, ဧဝမ္ပိ သံသာရဿ ပုရိမာ ကောဋိ န ပညာယတိ.
</Paragraph>

<Paragraph number="729" book="cn">
ဝုတ္တဉှေတံ ဘဂဝတာ—  “အနမတဂ္ဂေါယံ, ဘိက္ခဝေ, သံသာရော, ပုဗ္ဗာ ကောဋိ န ပညာယတိ အဝိဇ္ဇာနီဝရဏာနံ သတ္တာနံ တဏှာသံယောဇနာနံ သန္ဓာဝတံ သံသရတံ. ဧဝံ ဒီဃရတ္တံ ခေါ, ဘိက္ခဝေ, ဒုက္ခံ ပစ္စနုဘူတံ တိဗ္ဗံ ပစ္စနုဘူတံ ဗျသနံ ပစ္စနုဘူတံ, ကဋသီ ဝဍ္ဎိတာ. ယာဝဉ္စိဒံ, ဘိက္ခဝေ, အလမေဝ သဗ္ဗသင်္ခါရေသု နိဗ္ဗိန္ဒိတုံ အလံ ဝိရဇ္ဇိတုံ အလံ ဝိမုစ္စိတုန်”တိ. ဧဝမ္ပိ သံသာရဿ ပုရိမာ ကောဋိ န ပညာယတိ.
</Paragraph>

<Paragraph number="730" book="cn">
ကထံ သံသာရဿ ပစ္ဆိမာ ကောဋိ န ပညာယတိ? ဧတ္တကာ ဇာတိယော ဝဋ္ဋံ ဝတ္တိဿတိ, တတော ပရံ န ဝတ္တိဿတီတိ ဟေဝံ နတ္ထိ, ဧဝမ္ပိ သံသာရဿ ပစ္ဆိမာ ကောဋိ န ပညာယတိ. ဧတ္တကာနိ ဇာတိသတာနိ, ဧတ္တကာနိ ဇာတိသဟဿာနိ, ဧတ္တကာနိ ဇာတိသတသဟဿာနိ …ပေ…  ဧတ္တကာ ဇာတိကောဋိယော, ဧတ္တကာနိ ဇာတိကောဋိသတာနိ, ဧတ္တကာနိ ဇာတိကောဋိသဟဿာနိ, ဧတ္တကာနိ ဇာတိကောဋိသတသဟဿာနိ, ဧတ္တကာနိ ဝဿာနိ, ဧတ္တကာနိ ဝဿသတာနိ, ဧတ္တကာနိ ဝဿသဟဿာနိ, ဧတ္တကာနိ ဝဿသတသဟဿာနိ, ဧတ္တကာ ဝဿကောဋိယော, ဧတ္တကာနိ ဝဿကောဋိသတာနိ, ဧတ္တကာနိ ဝဿကောဋိသဟဿာနိ, ဧတ္တကာနိ ဝဿကောဋိသတသဟဿာနိ, ဧတ္တကာနိ ကပ္ပါနိ, ဧတ္တကာနိ ကပ္ပသတာနိ, ဧတ္တကာနိ ကပ္ပသဟဿာနိ, ဧတ္တကာနိ ကပ္ပသတသဟဿာနိ, ဧတ္တကာ ကပ္ပကောဋိယော, ဧတ္တကာနိ ကပ္ပကောဋိသတာနိ, ဧတ္တကာနိ ကပ္ပကောဋိသဟဿာနိ, ဧတ္တကာနိ ကပ္ပကောဋိသတသဟဿာနိ ဝဋ္ဋံ ဝတ္တိဿတိ, တတော ပရံ န ဝတ္တိဿတီတိ ဟေဝံ နတ္ထိ, ဧဝမ္ပိ သံသာရဿ ပစ္ဆိမာ ကောဋိ န ပညာယတိ. ဧဝမ္ပိ သံသာရဿ ပုရိမာပိ ကောဋိ န ပညာယတိ, ပစ္ဆိမာပိ ကောဋိ န ပညာယတိ, မဇ္ဈေဝ သံသာရေ သတ္တာ ဌိတာ ပတိဋ္ဌိတာ အလ္လီနာ ဥပဂတာ အဇ္ဈောသိတာ အဓိမုတ္တာတိ—  မဇ္ဈေ သရသ္မိံ တိဋ္ဌတံ. <Emphasis>ဣစ္စာယသ္မာ ကပ္ပေါ</Emphasis>တိ. <Emphasis>ဣစ္စာ</Emphasis>တိ ပဒသန္ဓိ …ပေ… . <Emphasis>အာယသ္မာ</Emphasis>တိ ပိယဝစနံ …ပေ… . <Emphasis>ကပ္ပေါ</Emphasis>တိ တဿ ဗြာဟ္မဏဿ နာမံ …ပေ…  အဘိလာပေါတိ—  ဣစ္စာယသ္မာ ကပ္ပေါ.
</Paragraph>

<Paragraph number="731" book="cn">
<Emphasis>ဩဃေ ဇာတေ မဟဗ္ဘယေ</Emphasis>တိ ကာမောဃေ ဘဝေါဃေ ဒိဋ္ဌောဃေ အဝိဇ္ဇောဃေ ဇာတေ သဉ္ဇာတေ နိဗ္ဗတ္တေ အဘိနိဗ္ဗတ္တေ ပါတုဘူတေ. <Emphasis>မဟဗ္ဘယေ</Emphasis>တိ ဇာတိဘယေ ဇရာဘယေ ဗျာဓိဘယေ မရဏဘယေတိ—  ဩဃေ ဇာတေ မဟဗ္ဘယေ.
</Paragraph>

<Paragraph number="732" book="cn">
<Emphasis>ဇရာမစ္စုပရေတာနန်</Emphasis>တိ ဇရာယ ဖုဋ္ဌာနံ ပရေတာနံ သမောဟိတာနံ သမန္နာဂတာနံ. မစ္စုနာ ဖုဋ္ဌာနံ ပရေတာနံ သမောဟိတာနံ သမန္နာဂတာနံ, ဇာတိယာ အနုဂတာနံ ဇရာယ အနုသဋာနံ ဗျာဓိနာ အဘိဘူတာနံ မရဏေန အဗ္ဘာဟတာနံ အတာဏာနံ အလေဏာနံ အသရဏာနံ အသရဏီဘူတာနန္တိ—  ဇရာမစ္စုပရေတာနံ.
</Paragraph>

<Paragraph number="733" book="cn">
<Emphasis>ဒီပံ ပဗြူဟိ မာရိသာ</Emphasis>တိ ဒီပံ တာဏံ လေဏံ သရဏံ ဂတိံ ပရာယနံ ဗြူဟိ အာစိက္ခာဟိ ဒေသေဟိ ပညပေဟိ ပဋ္ဌပေဟိ ဝိဝရာဟိ ဝိဘဇာဟိ ဥတ္တာနီကရောဟိ ပကာသေဟိ. <Emphasis>မာရိသာ</Emphasis>တိ ပိယဝစနံ ဂရုဝစနံ သဂါရဝသပ္ပတိဿာဓိဝစနမေတံ မာရိသာတိ—  ဒီပံ ပဗြူဟိ မာရိသ.
</Paragraph>

<Paragraph number="734" book="cn">
<Emphasis>တွဉ္စ မေ ဒီပမက္ခာဟီ</Emphasis>တိ. <Emphasis>တွန်</Emphasis>တိ ဘဂဝန္တံ ဘဏတိ. <Emphasis>ဒီပမက္ခာဟီ</Emphasis>တိ ဒီပံ တာဏံ လေဏံ သရဏံ ဂတိံ ပရာယနံ အက္ခာဟိ အာစိက္ခာဟိ ဒေသေဟိ ပညပေဟိ ပဋ္ဌပေဟိ ဝိဝရာဟိ ဝိဘဇာဟိ ဥတ္တာနီကရောဟိ ပကာသေဟီတိ—  တွဉ္စ မေ ဒီပမက္ခာဟိ.
</Paragraph>

<Paragraph number="735" book="cn">
<Emphasis>ယထာယိဒံ နာပရံ သိယာ</Emphasis>တိ ယထယိဒံ ဒုက္ခံ ဣဓေဝ နိရုဇ္ဈေယျ ဝူပသမေယျ အတ္ထံ ဂစ္ဆေယျ ပဋိပ္ပဿမ္ဘေယျ ပုနပဋိသန္ဓိကံ ဒုက္ခံ န နိဗ္ဗတ္တေယျ, ကာမဓာတုယာ ဝါ ရူပဓာတုယာ ဝါ အရူပဓာတုယာ ဝါ ကာမဘဝေ ဝါ ရူပဘဝေ ဝါ အရူပဘဝေ ဝါ သညာဘဝေ ဝါ အသညာဘဝေ ဝါ နေဝသညာနာသညာဘဝေ ဝါ ဧကဝေါကာရဘဝေ ဝါ စတုဝေါကာရဘဝေ ဝါ ပဉ္စဝေါကာရဘဝေ ဝါ ပုနဂတိယာ ဝါ ဥပပတ္တိယာ ဝါ ပဋိသန္ဓိယာ ဝါ ဘဝေ ဝါ သံသာရေ ဝါ ဝဋ္ဋေ ဝါ န ဇနေယျ န သဉ္ဇနေယျ န နိဗ္ဗတ္တေယျ နာဘိနိဗ္ဗတ္တေယျ. ဣဓေဝ နိရုဇ္ဈေယျ ဝူပသမေယျ အတ္ထံ ဂစ္ဆေယျ ပဋိပ္ပဿမ္ဘေယျာတိ—  ယထာယိဒံ နာပရံ သိယာ. တေနာဟ သော ဗြာဟ္မဏော—
</Paragraph>

<Paragraph number="736" type="verses" book="cn">
_“မဇ္ဈေ သရသ္မိံ တိဋ္ဌတံ, __(ဣစ္စာယသ္မာ ကပ္ပေါ)___  
_ဩဃေ ဇာတေ မဟဗ္ဘယေ;_  
_ဇရာမစ္စုပရေတာနံ,_  
_ဒီပံ ပဗြူဟိ မာရိသ;_  
_တွဉ္စ မေ ဒီပမက္ခာဟိ,_  
_ယထာယိဒံ နာပရံ သိယာ”တိ._  

</Paragraph>

</Division>
<Division number="62" book="cn" e="ch" v="25" p="138">

<Paragraph number="737" type="verses" book="cn">
_<Emphasis>မဇ္ဈေ သရသ္မိံ တိဋ္ဌတံ, __(ကပ္ပါတိ ဘဂဝါ)__</Emphasis>_  
_<Emphasis>ဩဃေ ဇာတေ မဟဗ္ဘယေ;</Emphasis>_  
_<Emphasis>ဇရာမစ္စုပရေတာနံ,</Emphasis>_  
_<Emphasis>ဒီပံ ပဗြူမိ ကပ္ပ တေ.</Emphasis> (2)_  

</Paragraph>

<Paragraph number="738" book="cn">
<Emphasis>မဇ္ဈေ သရသ္မိံ တိဋ္ဌတန်</Emphasis>တိ သရော ဝုစ္စတိ သံသာရော အာဂမနံ ဂမနံ ဂမနာဂမနံ ကာလံ ဂတိ ဘဝါဘဝေါ, စုတိ စ ဥပပတ္တိ စ နိဗ္ဗတ္တိ စ ဘေဒေါ စ ဇာတိ စ ဇရာ စ မရဏဉ္စ. သံသာရဿ ပုရိမာပိ ကောဋိ န ပညာယတိ, ပစ္ဆိမာပိ ကောဋိ န ပညာယတိ. မဇ္ဈေဝ သံသာရေ သတ္တာ ဌိတာ ပတိဋ္ဌိတာ အလ္လီနာ ဥပဂတာ အဇ္ဈောသိတာ အဓိမုတ္တာ.
</Paragraph>

<Paragraph number="739" book="cn">
ကထံ သံသာရဿ ပုရိမာ ကောဋိ န ပညာယတိ …ပေ…  ဧဝံ သံသာရဿ ပုရိမာ ကောဋိ န ပညာယတိ. ကထံ သံသာရဿ ပစ္ဆိမာ ကောဋိ န ပညာယတိ …ပေ…  ဧဝံ သံသာရဿ ပစ္ဆိမာ ကောဋိ န ပညာယတိ. ဧဝံ သံသာရဿ ပုရိမာပိ ကောဋိ န ပညာယတိ, ပစ္ဆိမာပိ ကောဋိ န ပညာယတိ. မဇ္ဈေဝ သံသာရေ သတ္တာ ဌိတာ ပတိဋ္ဌိတာ အလ္လီနာ ဥပဂတာ အဇ္ဈောသိတာ အဓိမုတ္တာတိ—  မဇ္ဈေ သရသ္မိံ တိဋ္ဌတံ. <Emphasis>ကပ္ပါတိ ဘဂဝါ</Emphasis>တိ. <Emphasis>ကပ္ပါ</Emphasis>တိ ဘဂဝါ တံ ဗြာဟ္မဏံ နာမေန အာလပတိ. <Emphasis>ဘဂဝါ</Emphasis>တိ ဂါရဝါဓိဝစနမေတံ …ပေ…  သစ္ဆိကာ ပညတ္တိ, ယဒိဒံ ဘဂဝါတိ—  ကပ္ပါတိ ဘဂဝါ.
</Paragraph>

<Paragraph number="740" book="cn">
<Emphasis>ဩဃေ ဇာတေ မဟဗ္ဘယေ</Emphasis>တိ ကာမောဃေ ဘဝေါဃေ ဒိဋ္ဌောဃေ အဝိဇ္ဇောဃေ ဇာတေ သဉ္ဇာတေ နိဗ္ဗတ္တေ အဘိနိဗ္ဗတ္တေ ပါတုဘူတေ. <Emphasis>မဟဗ္ဘယေ</Emphasis>တိ ဇာတိဘယေ ဇရာဘယေ ဗျာဓိဘယေ မရဏဘယေတိ—  ဩဃေ ဇာတေ မဟဗ္ဘယေ.
</Paragraph>

<Paragraph number="741" book="cn">
<Emphasis>ဇရာမစ္စုပရေတာနန်</Emphasis>တိ ဇရာယ ဖုဋ္ဌာနံ ပရေတာနံ သမောဟိတာနံ သမန္နာဂတာနံ, မစ္စုနာ ဖုဋ္ဌာနံ ပရေတာနံ သမောဟိတာနံ သမန္နာဂတာနံ ဇာတိယာ အနုဂတာနံ ဇရာယ အနုသဋာနံ ဗျာဓိနာ အဘိဘူတာနံ မရဏေန အဗ္ဘာဟတာနံ အတာဏာနံ အလေဏာနံ အသရဏာနံ အသရဏီဘူတာနန္တိ—  ဇရာမစ္စုပရေတာနံ.
</Paragraph>

<Paragraph number="742" book="cn">
<Emphasis>ဒီပံ ပဗြူမိ ကပ္ပ တေ</Emphasis>တိ ဒီပံ တာဏံ လေဏံ သရဏံ ဂတိံ ပရာယနံ ဗြူမိ အာစိက္ခာမိ ဒေသေမိ ပညပေမိ ပဋ္ဌပေမိ ဝိဝရာမိ ဝိဘဇာမိ ဥတ္တာနီကရောမိ ပကာသေမီတိ—  ဒီပံ ပဗြူမိ ကပ္ပ တေ. တေနာဟ ဘဂဝါ—
</Paragraph>

<Paragraph number="743" type="verses" book="cn">
_“မဇ္ဈေ သရသ္မိံ တိဋ္ဌတံ, __(ကပ္ပါတိ ဘဂဝါ)___  
_ဩဃေ ဇာတေ မဟဗ္ဘယေ;_  
_ဇရာမစ္စုပရေတာနံ,_  
_ဒီပံ ပဗြူမိ ကပ္ပ တေ”တိ._  

</Paragraph>

</Division>
<Division number="63" book="cn" e="ch" v="25" p="139">

<Paragraph number="744" type="verses" book="cn">
_<Emphasis>အကိဉ္စနံ အနာဒါနံ,</Emphasis>_  
_<Emphasis>ဧတံ ဒီပံ အနာပရံ;</Emphasis>_  
_<Emphasis>နိဗ္ဗာနံ ဣတိ နံ ဗြူမိ,</Emphasis>_  
_<Emphasis>ဇရာမစ္စုပရိက္ခယံ.</Emphasis> (3)_  

</Paragraph>

<Paragraph number="745" book="cn">
<Emphasis>အကိဉ္စနံ အနာဒါနန်</Emphasis>တိ. <Emphasis>ကိဉ္စနန်</Emphasis>တိ—  ရာဂကိဉ္စနံ ဒေါသကိဉ္စနံ မောဟကိဉ္စနံ မာနကိဉ္စနံ ဒိဋ္ဌိကိဉ္စနံ ကိလေသကိဉ္စနံ ဒုစ္စရိတကိဉ္စနံ; ကိဉ္စနပ္ပဟာနံ ကိဉ္စနဝူပသမံ ကိဉ္စနပဋိနိဿဂ္ဂံ ကိဉ္စနပဋိပ္ပဿဒ္ဓိံ အမတံ နိဗ္ဗာနန္တိ—  အကိဉ္စနံ. <Emphasis>အနာဒါနန်</Emphasis>တိ <Emphasis>အာဒါနံ</Emphasis> ဝုစ္စတိ တဏှာ. ယော ရာဂေါ သာရာဂေါ …ပေ…  အဘိဇ္ဈာ လောဘော အကုသလမူလံ. အာဒါနပ္ပဟာနံ အာဒါနဝူပသမံ အာဒါနပဋိနိဿဂ္ဂံ အာဒါနပဋိပ္ပဿဒ္ဓိံ အမတံ နိဗ္ဗာနန္တိ—  အကိဉ္စနံ အနာဒါနံ.
</Paragraph>

<Paragraph number="746" book="cn">
<Emphasis>ဧတံ ဒီပံ အနာပရန်</Emphasis>တိ ဧတံ ဒီပံ တာဏံ လေဏံ သရဏံ ဂတိ ပရာယနံ. <Emphasis>အနာပရန်</Emphasis>တိ တမှာ ပရော အညော ဒီပေါ နတ္ထိ. အထ ခေါ သော ဧဝံ ဒီပေါ အဂ္ဂေါ စ သေဋ္ဌော စ ဝိသေဋ္ဌော စ ပါမောက္ခော စ ဥတ္တမော စ ပဝရော စာတိ—  ဧတံ ဒီပံ အနာပရံ.
</Paragraph>

<Paragraph number="747" book="cn">
<Emphasis>နိဗ္ဗာနံ ဣတိ နံ ဗြူမီ</Emphasis>တိ ဝါနံ ဝုစ္စတိ တဏှာ. ယော ရာဂေါ သာရာဂေါ …ပေ…  အဘိဇ္ဈာ လောဘော အကုသလမူလံ. ဝါနပ္ပဟာနံ ဝါနဝူပသမံ ဝါနပဋိနိဿဂ္ဂံ ဝါနပဋိပ္ပဿဒ္ဓိံ အမတံ နိဗ္ဗာနံ. <Emphasis>ဣတီ</Emphasis>တိ ပဒသန္ဓိ ပဒသံသဂ္ဂေါ ပဒပါရိပူရီ အက္ခရသမဝါယော ဗျဉ္ဇနသိလိဋ္ဌတာ ပဒါနုပုဗ္ဗတာပေတံ—  ဣတီတိ. <Emphasis>ဗြူမီ</Emphasis>တိ ဗြူမိ အာစိက္ခာမိ ဒေသေမိ ပညပေမိ ပဋ္ဌပေမိ ဝိဝရာမိ ဝိဘဇာမိ ဥတ္တာနီကရောမိ ပကာသေမီတိ—  နိဗ္ဗာနံ ဣတိ နံ ဗြူမိ.
</Paragraph>

<Paragraph number="748" book="cn">
<Emphasis>ဇရာမစ္စုပရိက္ခယန်</Emphasis>တိ ဇရာမရဏဿ ပဟာနံ ဝူပသမံ ပဋိနိဿဂ္ဂံ ပဋိပ္ပဿဒ္ဓိံ အမတံ နိဗ္ဗာနန္တိ—  ဇရာမစ္စုပရိက္ခယံ. တေနာဟ ဘဂဝါ—
</Paragraph>

<Paragraph number="749" type="verses" book="cn">
_“အကိဉ္စနံ အနာဒါနံ,_  
_ဧတံ ဒီပံ အနာပရံ;_  
_နိဗ္ဗာနံ ဣတိ နံ ဗြူမိ,_  
_ဇရာမစ္စုပရိက္ခယန်”တိ._  

</Paragraph>

</Division>
<Division number="64" book="cn" e="ch" v="25" p="140">

<Paragraph number="750" type="verses" book="cn">
_<Emphasis>ဧတဒညာယ ယေ သတာ,</Emphasis>_  
_<Emphasis>ဒိဋ္ဌဓမ္မာဘိနိဗ္ဗုတာ;</Emphasis>_  
_<Emphasis>န တေ မာရဝသာနုဂါ,</Emphasis>_  
_<Emphasis>န တေ မာရဿ ပဒ္ဓဂူ.</Emphasis> (4)_  

</Paragraph>

<Paragraph number="751" book="cn">
<Emphasis>ဧတဒညာယ ယေ သတာ</Emphasis>တိ. <Emphasis>ဧတန်</Emphasis>တိ အမတံ နိဗ္ဗာနံ. ယော သော သဗ္ဗသင်္ခါရသမထော သဗ္ဗူပဓိပဋိနိဿဂ္ဂေါ တဏှက္ခယော ဝိရာဂေါ နိရောဓော နိဗ္ဗာနံ. <Emphasis>အညာယာ</Emphasis>တိ အညာယ ဇာနိတွာ တုလယိတွာ တီရယိတွာ ဝိဘာဝယိတွာ ဝိဘူတံ ကတွာ, “သဗ္ဗေ သင်္ခါရာ အနိစ္စာ”တိ …ပေ…  “ယံ ကိဉ္စိ သမုဒယဓမ္မံ, သဗ္ဗံ တံ နိရောဓဓမ္မန်”တိ အညာယ ဇာနိတွာ တုလယိတွာ တီရယိတွာ ဝိဘာဝယိတွာ ဝိဘူတံ ကတွာ. <Emphasis>ယေ</Emphasis>တိ အရဟန္တော ခီဏာသဝါ. <Emphasis>သတာ</Emphasis>တိ စတူဟိ ကာရဏေဟိ သတာ—  ကာယေ ကာယာနုပဿနာသတိပဋ္ဌာနံ ဘာဝေန္တာ သတာ …ပေ…  တေ ဝုစ္စန္တိ သတာတိ—  ဧတဒညာယ ယေ သတာ.
</Paragraph>

<Paragraph number="752" book="cn">
<Emphasis>ဒိဋ္ဌဓမ္မာဘိနိဗ္ဗုတာ</Emphasis>တိ. <Emphasis>ဒိဋ္ဌဓမ္မာ</Emphasis>တိ ဒိဋ္ဌဓမ္မာ ဉာတဓမ္မာ တုလိတဓမ္မာ တီရိတဓမ္မာ ဝိဘူတဓမ္မာ ဝိဘာဝိတဓမ္မာ. <Emphasis>အဘိနိဗ္ဗုတာ</Emphasis>တိ ရာဂဿ နိဗ္ဗာပိတတ္တာ နိဗ္ဗုတာ, ဒေါသဿ …ပေ…  သဗ္ဗာကုသလာဘိသင်္ခါရာနံ သန္တတ္တာ သမိတတ္တာ ဝူပသမိတတ္တာ နိဇ္ဈာတတ္တာ နိဗ္ဗုတတ္တာ ပဋိပ္ပဿဒ္ဓတ္တာ သန္တာ ဥပသန္တာ ဝူပသန္တာ နိဗ္ဗုတာ ပဋိပ္ပဿဒ္ဓါတိ—  ဒိဋ္ဌဓမ္မာဘိနိဗ္ဗုတာ.
</Paragraph>

<Paragraph number="753" book="cn">
<Emphasis>န တေ မာရဝသာနုဂါ</Emphasis>တိ. <Emphasis>မာရော</Emphasis>တိ ယော သော မာရော ကဏှော အဓိပတိ အန္တဂူ နမုစိ ပမတ္တဗန္ဓု. <Emphasis>န တေ မာရဝသာနုဂါ</Emphasis>တိ န တေ မာရဿ ဝသေ ဝတ္တန္တိ, နာပိ မာရော တေသု ဝသံ ဝတ္တေတိ. တေ မာရဉ္စ မာရပက္ခဉ္စ မာရပါသဉ္စ မာရဗဠိသဉ္စ မာရာမိသဉ္စ မာရဝိသယဉ္စ မာရနိဝါသဉ္စ မာရဂေါစရဉ္စ မာရဗန္ဓနဉ္စ အဘိဘုယျ အဘိဘဝိတွာ အဇ္ဈောတ္ထရိတွာ ပရိယာဒိယိတွာ မဒ္ဒိတွာ စရန္တိ ဝိဟရန္တိ ဣရိယန္တိ ဝတ္တေန္တိ ပါလေန္တိ ယပေန္တိ ယာပေန္တီတိ—  န တေ မာရဝသာနုဂါ.
</Paragraph>

<Paragraph number="754" book="cn">
<Emphasis>န တေ မာရဿ ပဒ္ဓဂူ</Emphasis>တိ န တေ မာရဿ ပဒ္ဓါ ပဒ္ဓစရာ ပရိစာရိကာ သိယာ; ဗုဒ္ဓဿ တေ ဘဂဝတော ပဒ္ဓါ ပဒ္ဓစရာ ပရိစာရိကာ သိယာတိ—  န တေ မာရဿ ပဒ္ဓဂူ. တေနာဟ ဘဂဝါ—
</Paragraph>

<Paragraph number="755" type="verses" book="cn">
_“ဧတဒညာယ ယေ သတာ,_  
_ဒိဋ္ဌဓမ္မာဘိနိဗ္ဗုတာ;_  
_န တေ မာရဝသာနုဂါ,_  
_န တေ မာရဿ ပဒ္ဓဂူ”တိ._  

</Paragraph>

<Paragraph number="756" book="cn">
သဟ ဂါထာပရိယောသာနာ …ပေ…  သတ္ထာ မေ ဘန္တေ ဘဂဝါ, သာဝကောဟမသ္မီတိ.

</Paragraph>
</Division>

<Paragraph number="757" type="center" book="cn">
ကပ္ပမာဏဝပုစ္ဆာနိဒ္ဒေသော ဒသမော.
</Paragraph>