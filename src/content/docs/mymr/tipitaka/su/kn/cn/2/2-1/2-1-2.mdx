---
title: 2.1.2 တိဿမေတ္တေယျမာဏဝပုစ္ဆာနိဒ္ဒေသ
tableOfContents: false
sidebar:
  order: 2
type: tipitaka
basket: su
book: cn
review:
  current: review
  updated: '2025-10-27T21:48:40.534544'
  updated_by: ''
  notes: ''
  history:
  - state: review
    date: '2025-10-27T21:48:40.534544'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="9" book="cn" e="ch" v="25" p="40">

<Paragraph number="264" type="verses" book="cn">
_<Emphasis>ကောဓ သန္တုသိတော လောကေ, __(ဣစ္စာယသ္မာ တိဿမေတ္တေယျော)__</Emphasis>_  
_<Emphasis>ကဿ နော သန္တိ ဣဉ္ဇိတာ;</Emphasis>_  
_<Emphasis>ကော ဥဘန္တမဘိညာယ,</Emphasis>_  
_<Emphasis>မဇ္ဈေ မန္တာ န လိပ္ပတိ;</Emphasis>_  
_<Emphasis>ကံ ဗြူသိ မဟာပုရိသောတိ,</Emphasis>_  
_<Emphasis>ကော ဣဓ သိဗ္ဗိနိမစ္စဂါ.</Emphasis> (1)_  

</Paragraph>

<Paragraph number="265" book="cn">
<Emphasis>ကောဓ သန္တုသိတော လောကေ</Emphasis>တိ ကော လောကေ တုဋ္ဌော သန္တုဋ္ဌော အတ္တမနော ပရိပုဏ္ဏသင်္ကပ္ပေါတိ—  ကောဓ သန္တုသိတော လောကေ.
</Paragraph>

<Paragraph number="266" book="cn">
<Emphasis>ဣစ္စာယသ္မာ တိဿမေတ္တေယျော</Emphasis>တိ. <Emphasis>ဣစ္စာ</Emphasis>တိ ပဒသန္ဓိ ပဒသံသဂ္ဂေါ ပဒပါရိပူရီ အက္ခရသမဝါယော ဗျဉ္ဇနသိလိဋ္ဌတာ ပဒါနုပုဗ္ဗတာပေတံ—  ဣစ္စာတိ. <Emphasis>အာယသ္မာ</Emphasis>တိ ပိယဝစနံ ဂရုဝစနံ သဂါရဝသပ္ပတိဿာဓိဝစနမေတံ—  အာယသ္မာတိ. <Emphasis>တိဿော</Emphasis>တိ တဿ ဗြာဟ္မဏဿ နာမံ သင်္ခါ သမညာ ပညတ္တိ ဝေါဟာရော နာမံ နာမကမ္မံ နာမဓေယျံ နိရုတ္တိ ဗျဉ္ဇနံ အဘိလာပေါ. <Emphasis>မေတ္တေယျော</Emphasis>တိ တဿ ဗြာဟ္မဏဿ ဂေါတ္တံ သင်္ခါ သမညာ ပညတ္တိ ဝေါဟာရောတိ—  ဣစ္စာယသ္မာ တိဿမေတ္တေယျော.
</Paragraph>

<Paragraph number="267" book="cn">
<Emphasis>ကဿ နော သန္တိ ဣဉ္ဇိတာ</Emphasis>တိ တဏှိဉ္ဇိတံ ဒိဋ္ဌိဉ္ဇိတံ မာနိဉ္ဇိတံ ကိလေသိဉ္ဇိတံ ကာမိဉ္ဇိတံ. ကဿိမေ ဣဉ္ဇိတာ နတ္ထိ န သန္တိ န သံဝိဇ္ဇန္တိ နုပလဗ္ဘန္တိ ပဟီနာ သမုစ္ဆိန္နာ ဝူပသန္တာ ပဋိပဿဒ္ဓါ အဘဗ္ဗုပ္ပတ္တိကာ ဉာဏဂ္ဂိနာ ဒဍ္ဎာတိ—  ကဿ နော သန္တိ ဣဉ္ဇိတာ.
</Paragraph>

<Paragraph number="268" book="cn">
<Emphasis>ကော ဥဘန္တမဘိညာယာ</Emphasis>တိ ကော ဥဘော အန္တေ အဘိညာယ ဇာနိတွာ တုလယိတွာ တီရယိတွာ ဝိဘာဝယိတွာ ဝိဘူတံ ကတွာတိ—  ကော ဥဘန္တမဘိညာယ.
</Paragraph>

<Paragraph number="269" book="cn">
<Emphasis>မဇ္ဈေ မန္တာ န လိပ္ပတီ</Emphasis>တိ မဇ္ဈေ မန္တာယ န လိပ္ပတိ, အလိတ္တော အနုပလိတ္တော နိက္ခန္တော နိဿဋော ဝိပ္ပမုတ္တော ဝိသညုတ္တော ဝိမရိယာဒိကတေန စေတသာ ဝိဟရတီတိ—  မဇ္ဈေ မန္တာ န လိပ္ပတိ.
</Paragraph>

<Paragraph number="270" book="cn">
<Emphasis>ကံ ဗြူသိ မဟာပုရိသော</Emphasis>တိ မဟာပုရိသော အဂ္ဂပုရိသော သေဋ္ဌပုရိသော ဝိသေဋ္ဌပုရိသော ပါမောက္ခပုရိသော ဥတ္တမပုရိသော ပဓာနပုရိသော ပဝရပုရိသောတိ. ကံ ဗြူသိ ကံ ကထေသိ ကံ မညသိ ကံ ဘဏသိ ကံ ပဿတိ ကံ ဝေါဟရသီတိ—  ကံ ဗြူသိ မဟာပုရိသောတိ.
</Paragraph>

<Paragraph number="271" book="cn">
<Emphasis>ကော ဣဓ သိဗ္ဗိနိမစ္စဂါ</Emphasis>တိ ကော ဣဓ သိဗ္ဗိနိံ တဏှံ အဇ္ဈဂါ ဥပစ္စဂါ အတိက္ကန္တော သမတိက္ကန္တော ဝီတိဝတ္တောတိ—  ကော ဣဓ သိဗ္ဗိနိမစ္စဂါ. တေနာဟ သော ဗြာဟ္မဏော—
</Paragraph>

<Paragraph number="272" type="verses" book="cn">
_“ကောဓ သန္တုသိတော လောကေ, __(ဣစ္စာယသ္မာ တိဿမေတ္တေယျော)___  
_ကဿ နော သန္တိ ဣဉ္ဇိတာ;_  
_ကော ဥဘန္တမဘိညာယ,_  
_မဇ္ဈေ မန္တာ န လိပ္ပတိ;_  
_ကံ ဗြူသိ မဟာပုရိသောတိ,_  
_ကော ဣဓ သိဗ္ဗိနိမစ္စဂါ”တိ._  

</Paragraph>

</Division>
<Division number="10" book="cn" e="ch" v="25" p="42">

<Paragraph number="273" type="verses" book="cn">
_<Emphasis>ကာမေသု ဗြဟ္မစရိယဝါ, __(မေတ္တေယျာတိ ဘဂဝါ)__</Emphasis>_  
_<Emphasis>ဝီတတဏှော သဒါ သတော;</Emphasis>_  
_<Emphasis>သင်္ခါယ နိဗ္ဗုတော ဘိက္ခု,</Emphasis>_  
_<Emphasis>တဿ နော သန္တိ ဣဉ္ဇိတာ.</Emphasis> (2)_  

</Paragraph>

<Paragraph number="274" book="cn">
<Emphasis>ကာမေသု ဗြဟ္မစရိယဝါ</Emphasis>တိ. <Emphasis>ကာမာ</Emphasis>တိ ဥဒ္ဒါနတော ဒွေ ကာမာ—  ဝတ္ထုကာမာ စ ကိလေသကာမာ စ …ပေ…  ဣမေ ဝုစ္စန္တိ ဝတ္ထုကာမာ …ပေ…  ဣမေ ဝုစ္စန္တိ ကိလေသကာမာ. <Emphasis>ဗြဟ္မစရိယံ</Emphasis> ဝုစ္စတိ အသဒ္ဓမ္မသမာပတ္တိယာ အာရတိ ဝိရတိ ပဋိဝိရတိ ဝေရမဏီ အကိရိယာ အကရဏံ အနဇ္ဈာပတ္တိ ဝေလာအနတိက္ကမော. အပိ စ နိပ္ပရိယာယေန ဗြဟ္မစရိယံ ဝုစ္စတိ အရိယော အဋ္ဌင်္ဂိကော မဂ္ဂေါ, သေယျထိဒံ—  သမ္မာဒိဋ္ဌိ, သမ္မာသင်္ကပ္ပေါ, သမ္မာဝါစာ, သမ္မာကမ္မန္တော, သမ္မာအာဇီဝေါ, သမ္မာဝါယာမော, သမ္မာသတိ, သမ္မာသမာဓိ. ယော ဣမိနာ အရိယေန အဋ္ဌင်္ဂိကေန မဂ္ဂေန ဥပေတော သမုပေတော ဥပါဂတော သမုပါဂတော ဥပပန္နော သမုပပန္နော သမန္နာဂတော, သော ဝုစ္စတိ ဗြဟ္မစရိယဝါ. ယထာ စ ဓနေန ဓနဝါတိ ဝုစ္စတိ, ဘောဂေန ဘောဂဝါတိ ဝုစ္စတိ, ယသေန ယသဝါတိ ဝုစ္စတိ, သိပ္ပေန သိပ္ပဝါတိ ဝုစ္စတိ, သီလေန သီလဝါတိ ဝုစ္စတိ, ဝီရိယေန ဝီရိယဝါတိ ဝုစ္စတိ, ပညာယ ပညဝါတိ ဝုစ္စတိ, ဝိဇ္ဇာယ ဝိဇ္ဇဝါတိ ဝုစ္စတိ—  ဧဝမေဝ ယော ဣမိနာ အရိယေန အဋ္ဌင်္ဂိကေန မဂ္ဂေန ဥပေတော သမုပေတော ဥပါဂတော သမုပါဂတော ဥပပန္နော သမုပပန္နော သမန္နာဂတော, သော ဝုစ္စတိ ဗြဟ္မစရိယဝါတိ—  ကာမေသု ဗြဟ္မစရိယဝါ.
</Paragraph>

<Paragraph number="275" book="cn">
<Emphasis>မေတ္တေယျာ</Emphasis>တိ ဘဂဝါ တံ ဗြာဟ္မဏံ ဂေါတ္တေန အာလပတိ. <Emphasis>ဘဂဝါ</Emphasis>တိ ဂါရဝါဓိဝစနမေတံ …ပေ…  သစ္ဆိကာ ပညတ္တိ, ယဒိဒံ ဘဂဝါတိ—  မေတ္တေယျာတိ ဘဂဝါ.
</Paragraph>

<Paragraph number="276" book="cn">
<Emphasis>ဝီတတဏှော သဒါ သတော</Emphasis>တိ. <Emphasis>တဏှာ</Emphasis>တိ ရူပတဏှာ …ပေ…  ဓမ္မတဏှာ. ယဿေသာ တဏှာ ပဟီနာ သမုစ္ဆိန္နာ ဝူပသန္တာ ပဋိပဿဒ္ဓါ အဘဗ္ဗုပ္ပတ္တိကာ ဉာဏဂ္ဂိနာ ဒဍ္ဎာ, သော ဝုစ္စတိ ဝီတတဏှော စတ္တတဏှော ဝန္တတဏှော မုတ္တတဏှော ပဟီနတဏှော ပဋိနိဿဋ္ဌတဏှော ဝီတရာဂေါ စတ္တရာဂေါ ဝန္တရာဂေါ မုတ္တရာဂေါ ပဟီနရာဂေါ ပဋိနိဿဋ္ဌရာဂေါ နိစ္ဆာတော နိဗ္ဗုတော သီတိဘူတော သုခပ္ပဋိသံဝေဒီ ဗြဟ္မဘူတေန အတ္တနာ ဝိဟရတိ. <Emphasis>သဒါ</Emphasis>တိ သဒါ သဗ္ဗဒါ သဗ္ဗကာလံ နိစ္စကာလံ ဓုဝကာလံ သတတံ သမိတံ အဗ္ဗောကိဏ္ဏံ ပေါင်္ခါနုပေါင်္ခံ ဥဒကူမိကဇာတံ အဝီစိ သန္တတိ သဟိတံ ဖဿိတံ ပုရေဘတ္တံ ပစ္ဆာဘတ္တံ ပုရိမယာမံ မဇ္ဈိမယာမံ ပစ္ဆိမယာမံ ကာဠေ ဇုဏှေ ဝဿေ ဟေမန္တေ ဂိမှေ ပုရိမေ ဝယောခန္ဓေ မဇ္ဈိမေ ဝယောခန္ဓေ ပစ္ဆိမေ ဝယောခန္ဓေ. <Emphasis>သတော</Emphasis>တိ စတူဟိ ကာရဏေဟိ သတော—  ကာယေ ကာယာနုပဿနာသတိပဋ္ဌာနံ ဘာဝေန္တော သတော, ဝေဒနာသု ဝေဒနာနုပဿနာသတိပဋ္ဌာနံ ဘာဝေန္တော သတော, စိတ္တေ စိတ္တာနုပဿနာသတိပဋ္ဌာနံ ဘာဝေန္တော သတော, ဓမ္မေသု ဓမ္မာနုပဿနာသတိပဋ္ဌာနံ ဘာဝေန္တော သတော …ပေ…  သော ဝုစ္စတိ သတောတိ—  ဝီတတဏှော သဒါ သတော.
</Paragraph>

<Paragraph number="277" book="cn">
<Emphasis>သင်္ခါယ နိဗ္ဗုတော ဘိက္ခူ</Emphasis>တိ သင်္ခါ ဝုစ္စတိ ဉာဏံ. ယာ ပညာ ပဇာနနာ ဝိစယော ပဝိစယော …ပေ…  အမောဟော ဓမ္မဝိစယော သမ္မာဒိဋ္ဌိ. <Emphasis>သင်္ခါယာ</Emphasis>တိ သင်္ခါယ ဇာနိတွာ တုလယိတွာ တီရယိတွာ ဝိဘာဝယိတွာ ဝိဘူတံ ကတွာ, “သဗ္ဗေ သင်္ခါရာ အနိစ္စာ”တိ သင်္ခါယ ဇာနိတွာ တုလယိတွာ တီရယိတွာ ဝိဘာဝယိတွာ ဝိဘူတံ ကတွာ, “သဗ္ဗေ သင်္ခါရာ ဒုက္ခာ”တိ…  “သဗ္ဗေ ဓမ္မာ အနတ္တာ”တိ…  “အဝိဇ္ဇာပစ္စယာ သင်္ခါရာ”တိ …ပေ…  “ယံ ကိဉ္စိ သမုဒယဓမ္မံ သဗ္ဗံ တံ နိရောဓဓမ္မန်”တိ သင်္ခါယ ဇာနိတွာ တုလယိတွာ တီရယိတွာ ဝိဘာဝယိတွာ ဝိဘူတံ ကတွာ.
</Paragraph>

<Paragraph number="278" book="cn">
အထ ဝါ အနိစ္စတော သင်္ခါယ ဇာနိတွာ…  ဒုက္ခတော…  ရောဂတော…  ဂဏ္ဍတော…  သလ္လတော …ပေ…  နိဿရဏတော သင်္ခါယ ဇာနိတွာ တုလယိတွာ တီရယိတွာ ဝိဘာဝယိတွာ ဝိဘူတံ ကတွာ. <Emphasis>နိဗ္ဗုတော</Emphasis>တိ ရာဂဿ နိဗ္ဗာပိတတ္တာ နိဗ္ဗုတော, ဒေါသဿ နိဗ္ဗာပိတတ္တာ နိဗ္ဗုတော, မောဟဿ နိဗ္ဗာပိတတ္တာ နိဗ္ဗုတော, ကောဓဿ…  ဥပနာဟဿ…  မက္ခဿ…  ပဠာသဿ…  ဣဿာယ…  မစ္ဆရိယဿ…  မာယာယ…  သာဌေယျဿ…  ထမ္ဘဿ…  သာရမ္ဘဿ…  မာနဿ…  အတိမာနဿ…  မဒဿ…  ပမာဒဿ…  သဗ္ဗကိလေသာနံ…  သဗ္ဗဒုစ္စရိတာနံ…  သဗ္ဗဒရထာနံ…  သဗ္ဗပရိဠာဟာနံ…  သဗ္ဗသန္တာပါနံ…  သဗ္ဗာကုသလာဘိသင်္ခါရာနံ နိဗ္ဗာပိတတ္တာ နိဗ္ဗုတော. <Emphasis>ဘိက္ခူ</Emphasis>တိ သတ္တန္နံ ဓမ္မာနံ ဘိန္နတ္တာ ဘိက္ခု …ပေ…  ဝုသိတဝါ ခီဏပုနဗ္ဘဝေါ သ ဘိက္ခူတိ—  သင်္ခါယ နိဗ္ဗုတော ဘိက္ခု.
</Paragraph>

<Paragraph number="279" book="cn">
<Emphasis>တဿ နော သန္တိ ဣဉ္ဇိတာ</Emphasis>တိ. <Emphasis>တဿာ</Emphasis>တိ အရဟတော ခီဏာသဝဿ. <Emphasis>ဣဉ္ဇိတာ</Emphasis>တိ တဏှိဉ္ဇိတံ ဒိဋ္ဌိဉ္ဇိတံ မာနိဉ္ဇိတံ ကိလေသိဉ္ဇိတံ ကာမိဉ္ဇိတံ. တဿိမေ ဣဉ္ဇိတာ နတ္ထိ န သန္တိ န သံဝိဇ္ဇန္တိ နုပလဗ္ဘန္တိ ပဟီနာ သမုစ္ဆိန္နာ ဝူပသန္တာ ပဋိပဿဒ္ဓါ အဘဗ္ဗုပ္ပတ္တိကာ ဉာဏဂ္ဂိနာ ဒဍ္ဎာတိ—  တဿ နော သန္တိ ဣဉ္ဇိတာ. တေနာဟ ဘဂဝါ—
</Paragraph>

<Paragraph number="280" type="verses" book="cn">
_“ကာမေသု ဗြဟ္မစရိယဝါ, __(မေတ္တေယျာတိ ဘဂဝါ)___  
_ဝီတတဏှော သဒါ သတော;_  
_သင်္ခါယ နိဗ္ဗုတော ဘိက္ခု,_  
_တဿ နော သန္တိ ဣဉ္ဇိတာ”တိ._  

</Paragraph>

</Division>
<Division number="11" book="cn" e="ch" v="25" p="44">

<Paragraph number="281" type="verses" book="cn">
_<Emphasis>သော ဥဘန္တမဘိညာယ,</Emphasis>_  
_<Emphasis>မဇ္ဈေ မန္တာ န လိပ္ပတိ;</Emphasis>_  
_<Emphasis>တံ ဗြူမိ မဟာပုရိသောတိ,</Emphasis>_  
_<Emphasis>သော ဣဓ သိဗ္ဗိနိမစ္စဂါ.</Emphasis> (3)_  

</Paragraph>

<Paragraph number="282" book="cn">
<Emphasis>သော ဥဘန္တမဘိညာယ, မဇ္ဈေ မန္တာ န လိပ္ပတီ</Emphasis>တိ. <Emphasis>အန္တာ</Emphasis>တိ ဖဿော ဧကော အန္တော, ဖဿသမုဒယော ဒုတိယော အန္တော, ဖဿနိရောဓော မဇ္ဈေ; အတီတံ ဧကော အန္တော, အနာဂတံ ဒုတိယော အန္တော, ပစ္စုပ္ပန္နံ မဇ္ဈေ; သုခါ ဝေဒနာ ဧကော အန္တော, ဒုက္ခာ ဝေဒနာ ဒုတိယော အန္တော, အဒုက္ခမသုခါ ဝေဒနာ မဇ္ဈေ; နာမံ ဧကော အန္တော, ရူပံ ဒုတိယော အန္တော, ဝိညာဏံ မဇ္ဈေ; ဆ အဇ္ဈတ္တိကာနိ အာယတနာနိ ဧကော အန္တော, ဆ ဗာဟိရာနိ အာယတနာနိ ဒုတိယော အန္တော, ဝိညာဏံ မဇ္ဈေ; သက္ကာယော ဧကော အန္တော, သက္ကာယသမုဒယော ဒုတိယော အန္တော, သက္ကာယနိရောဓော မဇ္ဈေ. <Emphasis>မန္တာ</Emphasis> ဝုစ္စတိ ပညာ, ယာ ပညာ ပဇာနနာ …ပေ…  အမောဟော ဓမ္မဝိစယော သမ္မာဒိဋ္ဌိ.
</Paragraph>

<Paragraph number="283" book="cn">
<Emphasis>လေပါ</Emphasis>တိ ဒွေ လေပါ—  တဏှာလေပေါ စ ဒိဋ္ဌိလေပေါ စ. ကတမော တဏှာလေပေါ? ယာဝတာ တဏှာသင်္ခါတေန သီမကတံ ဩဓိကတံ ပရိယန္တကတံ ပရိဂ္ဂဟိတံ မမာယိတံ—  “ဣဒံ မမ, ဧတံ မမ, ဧတ္တကံ မမ, ဧတ္တာဝတာ မမ ရူပါ သဒ္ဒါ ဂန္ဓာ ရသာ ဖောဋ္ဌဗ္ဗာ အတ္ထရဏာ ပါဝုရဏာ ဒါသိဒါသာ အဇေဠကာ ကုက္ကုဋသူကရာ ဟတ္ထိဂဝါဿဝဠဝါ ခေတ္တံ ဝတ္ထု ဟိရညံ သုဝဏ္ဏံ ဂါမနိဂမရာဇဓာနိယော ရဋ္ဌဉ္စ ဇနပဒေါ စ ကောသော စ ကောဋ္ဌာဂါရဉ္စ”. ကေဝလမ္ပိ မဟာပထဝိံ တဏှာဝသေန မမာယတိ. ယာဝတာ အဋ္ဌသတတဏှာဝိစရိတံ—  အယံ တဏှာလေပေါ.
</Paragraph>

<Paragraph number="284" book="cn">
ကတမော ဒိဋ္ဌိလေပေါ? ဝီသတိဝတ္ထုကာ သက္ကာယဒိဋ္ဌိ, ဒသဝတ္ထုကာ မိစ္ဆာဒိဋ္ဌိ, ဒသဝတ္ထုကာ အန္တဂ္ဂါဟိကာ ဒိဋ္ဌိ, ယာ ဧဝရူပါ ဒိဋ္ဌိ ဒိဋ္ဌိဂတံ ဒိဋ္ဌိဂဟနံ ဒိဋ္ဌိကန္တာရော ဒိဋ္ဌိဝိသူကာယိကံ ဒိဋ္ဌိဝိပ္ဖန္ဒိတံ ဒိဋ္ဌိသံယောဇနံ ဂါဟော ပဋိဂ္ဂါဟော အဘိနိဝေသော ပရာမာသော ကုမ္မဂ္ဂေါ မိစ္ဆာပထော မိစ္ဆတ္တံ တိတ္ထာယတနံ ဝိပရိယေသဂ္ဂါဟော ဝိပရီတဂ္ဂါဟော ဝိပလ္လာသဂ္ဂါဟော မိစ္ဆာဂါဟော အယာထာဝကသ္မိံ ယာထာဝကန္တိ ဂါဟော, ယာဝတာ ဒွါသဋ္ဌိ ဒိဋ္ဌိဂတာနိ—  အယံ ဒိဋ္ဌိလေပေါ.
</Paragraph>

<Paragraph number="285" book="cn">
<Emphasis>သော ဥဘန္တမဘိညာယ, မဇ္ဈေ မန္တာ န လိပ္ပတီ</Emphasis>တိ သော ဥဘော စ အန္တေ မဇ္ဈဉ္စ မန္တာယ အဘိညာယ ဇာနိတွာ တုလယိတွာ တီရယိတွာ ဝိဘာဝယိတွာ ဝိဘူတံ ကတွာ န လိပ္ပတိ န ပလိပ္ပတိ န ဥပလိပ္ပတိ, အလိတ္တော အသံလိတ္တော အနုပလိတ္တော နိက္ခန္တော နိဿဋော ဝိပ္ပမုတ္တော ဝိသညုတ္တော ဝိမရိယာဒိကတေန စေတသာ ဝိဟရတီတိ—  သော ဥဘန္တမဘိညာယ မဇ္ဈေ မန္တာ န လိပ္ပတိ.
</Paragraph>

<Paragraph number="286" book="cn">
<Emphasis>တံ ဗြူမိ မဟာပုရိသော</Emphasis>တိ မဟာပုရိသော အဂ္ဂပုရိသော သေဋ္ဌပုရိသော ဝိသေဋ္ဌပုရိသော ပါမောက္ခပုရိသော ဥတ္တမပုရိသော ပဓာနပုရိသော ပဝရပုရိသော, တံ ဗြူမိ တံ ကထေမိ တံ ဘဏာမိ တံ ဒီပေမိ တံ ဝေါဟရာမိ.
</Paragraph>

<Paragraph number="287" book="cn">
အာယသ္မာ သာရိပုတ္တော ဘဂဝန္တံ ဧတဒဝေါစ—  “‘မဟာပုရိသော မဟာပုရိသော’တိ, ဘန္တေ, ဝုစ္စတိ. ကိတ္တာဝတာ နု ခေါ, ဘန္တေ, မဟာပုရိသော ဟောတီ”တိ? “ဝိမုတ္တစိတ္တတ္တာ ခွါဟံ, သာရိပုတ္တ, မဟာပုရိသောတိ ဝဒါမိ, အဝိမုတ္တစိတ္တတ္တာ နော မဟာပုရိသောတိ ဝဒါမိ.
</Paragraph>

<Paragraph number="288" book="cn">
ကထဉ္စ, သာရိပုတ္တ, ဝိမုတ္တစိတ္တော ဟောတိ? ဣဓ, သာရိပုတ္တ, ဘိက္ခု အဇ္ဈတ္တံ ကာယေ ကာယာနုပဿီ ဝိဟရတိ အာတာပီ သမ္ပဇာနော သတိမာ ဝိနေယျ လောကေ အဘိဇ္ဈာဒေါမနဿံ. တဿ ကာယေ ကာယာနုပဿိနော ဝိဟရတော စိတ္တံ ဝိရဇ္ဇတိ ဝိမုစ္စတိ အနုပါဒါယ အာသဝေဟိ. ဝေဒနာသု …ပေ…  စိတ္တေ…  ဓမ္မေသု ဓမ္မာနုပဿီ ဝိဟရတိ အာတာပီ သမ္ပဇာနော သတိမာ ဝိနေယျ လောကေ အဘိဇ္ဈာဒေါမနဿံ. တဿ ဓမ္မေသု ဓမ္မာနုပဿိနော ဝိဟရတော စိတ္တံ ဝိရဇ္ဇတိ ဝိမုစ္စတိ အနုပါဒါယ အာသဝေဟိ. ဧဝံ ခေါ, သာရိပုတ္တ, ဘိက္ခု ဝိမုတ္တစိတ္တော ဟောတိ. ဝိမုတ္တစိတ္တတ္တာ ခွါဟံ, သာရိပုတ္တ, မဟာပုရိသောတိ ဝဒါမိ, အဝိမုတ္တစိတ္တတ္တာ နော မဟာပုရိသောတိ ဝဒါမီ”တိ—  တံ ဗြူမိ မဟာပုရိသောတိ.
</Paragraph>

<Paragraph number="289" book="cn">
<Emphasis>သော ဣဓ သိဗ္ဗိနိမစ္စဂါ</Emphasis>တိ သိဗ္ဗိနီ ဝုစ္စတိ တဏှာ. ယော ရာဂေါ သာရာဂေါ …ပေ…  အဘိဇ္ဈာ လောဘော အကုသလမူလံ, ယဿေသာ သိဗ္ဗိနီ တဏှာ ပဟီနာ သမုစ္ဆိန္နာ ဝူပသန္တာ ပဋိပဿဒ္ဓါ အဘဗ္ဗုပ္ပတ္တိကာ ဉာဏဂ္ဂိနာ ဒဍ္ဎာ. သော သိဗ္ဗိနိံ တဏှံ အစ္စဂါ ဥပစ္စဂါ အတိက္ကန္တော သမတိက္ကန္တော ဝီတိဝတ္တောတိ—  သော ဣဓ သိဗ္ဗိနိမစ္စဂါ. တေနာဟ ဘဂဝါ—
</Paragraph>

<Paragraph number="290" type="verses" book="cn">
_“သော ဥဘန္တမဘိညာယ,_  
_မဇ္ဈေ မန္တာ န လိပ္ပတိ;_  
_တံ ဗြူမိ မဟာပုရိသောတိ,_  
_သော ဣဓ သိဗ္ဗိနိမစ္စဂါ”တိ._  

</Paragraph>

<Paragraph number="291" book="cn">
သဟ ဂါထာပရိယောသာနာ ယေ တေ ဗြာဟ္မဏေန သဒ္ဓိံ ဧကစ္ဆန္ဒာ ဧကပယောဂါ ဧကာဓိပ္ပါယာ ဧကဝါသနဝါသိတာ, တေသံ အနေကပါဏသဟဿာနံ ဝိရဇံ ဝီတမလံ ဓမ္မစက္ခုံ ဥဒပါဒိ—  “ယံ ကိဉ္စိ သမုဒယဓမ္မံ သဗ္ဗံ တံ နိရောဓဓမ္မန်”တိ. တဿ ဗြာဟ္မဏဿ အနုပါဒါယ အာသဝေဟိ စိတ္တံ ဝိမုစ္စိ. သဟ အရဟတ္တပ္ပတ္တာ အဇိနဇဋာဝါကစီရတိဒဏ္ဍကမဏ္ဍလုကေသာ စ မဿူ စ အန္တရဟိတာ. ဘဏ္ဍုကာသာယဝတ္ထဝသနော သင်္ဃာဋိပတ္တစီဝရဓရော အနွတ္ထပဋိပတ္တိယာ ပဉ္ဇလိကော ဘဂဝန္တံ နမဿမာနော နိသိန္နော ဟောတိ—  “သတ္ထာ မေ ဘန္တေ ဘဂဝါ, သာဝကောဟမသ္မီ”တိ.

</Paragraph>
</Division>

<Paragraph number="292" type="center" book="cn">
တိဿမေတ္တေယျမာဏဝပုစ္ဆာနိဒ္ဒေသော ဒုတိယော.
</Paragraph>