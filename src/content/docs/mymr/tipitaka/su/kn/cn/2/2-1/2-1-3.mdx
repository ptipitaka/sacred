---
title: 2.1.3 ပုဏ္ဏကမာဏဝပုစ္ဆာနိဒ္ဒေသ
tableOfContents: false
sidebar:
  order: 3
type: tipitaka
basket: su
book: cn
review:
  current: review
  updated: '2025-10-21T07:45:42.452396'
  updated_by: ''
  notes: ''
  history:
  - state: review
    date: '2025-10-21T07:45:42.452396'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<DynamicBreadcrumb />


<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<Division number="12" book="cn" e="ch" v="25" p="46">

<Paragraph number="293" type="verses" book="cn">
_<Emphasis>အနေဇံ မူလဒဿာဝိံ, __(ဣစ္စာယသ္မာ ပုဏ္ဏကော)__</Emphasis>_  
_<Emphasis>အတ္ထိ ပဉှေန အာဂမံ;</Emphasis>_  
_<Emphasis>ကိံနိဿိတာ ဣသယော မနုဇာ,</Emphasis>_  
_<Emphasis>ခတ္တိယာ ဗြာဟ္မဏာ ဒေဝတာနံ;</Emphasis>_  
_<Emphasis>ယညမကပ္ပယိံသု ပုထူဓ လောကေ,</Emphasis>_  
_<Emphasis>ပုစ္ဆာမိ တံ ဘဂဝါ ဗြူဟိ မေတံ.</Emphasis> (1)_  

</Paragraph>

<Paragraph number="294" book="cn">
<Emphasis>အနေဇံ မူလဒဿာဝိန်</Emphasis>တိ ဧဇာ ဝုစ္စတိ တဏှာ. ယော ရာဂေါ သာရာဂေါ …ပေ…  အဘိဇ္ဈာ လောဘော အကုသလမူလံ သာ ဧဇာ တဏှာ ဗုဒ္ဓဿ ဘဂဝတော ပဟီနာ ဥစ္ဆိန္နမူလာ တာလာဝတ္ထုကတာ အနဘာဝံကတာ အာယတိံ အနုပ္ပါဒဓမ္မာ. တသ္မာ ဗုဒ္ဓေါ အနေဇော. ဧဇာယ ပဟီနတ္တာ အနေဇော. ဘဂဝါ လာဘေပိ န ဣဉ္ဇတိ, အလာဘေပိ န ဣဉ္ဇတိ, ယသေပိ န ဣဉ္ဇတိ, အယသေပိ န ဣဉ္ဇတိ, ပသံသာယပိ န ဣဉ္ဇတိ, နိန္ဒာယပိ န ဣဉ္ဇတိ, သုခေပိ န ဣဉ္ဇတိ, ဒုက္ခေပိ န ဣဉ္ဇတိ န စလတိ န ဝေဓတိ နပ္ပဝေဓတီတိ—  အနေဇံ. <Emphasis>မူလဒဿာဝိန်</Emphasis>တိ ဘဂဝါ မူလဒဿာဝီ ဟေတုဒဿာဝီ နိဒါနဒဿာဝီ သမ္ဘဝဒဿာဝီ ပဘဝဒဿာဝီ သမုဋ္ဌာနဒဿာဝီ အာဟာရဒဿာဝီ အာရမ္မဏဒဿာဝီ ပစ္စယဒဿာဝီ သမုဒယဒဿာဝီ.
</Paragraph>

<Paragraph number="295" book="cn">
တီဏိ အကုသလမူလာနိ—  လောဘော အကုသလမူလံ, ဒေါသော အကုသလမူလံ, မောဟော အကုသလမူလံ.
</Paragraph>

<Paragraph number="296" book="cn">
ဝုတ္တဉှေတံ ဘဂဝတာ—  “တီဏိမာနိ, ဘိက္ခဝေ, နိဒါနာနိ ကမ္မာနံ သမုဒယာယ. ကတမာနိ တီဏိ? လောဘော နိဒါနံ ကမ္မာနံ သမုဒယာယ, ဒေါသော နိဒါနံ ကမ္မာနံ သမုဒယာယ, မောဟော နိဒါနံ ကမ္မာနံ သမုဒယာယ. န, ဘိက္ခဝေ, လောဘဇေန ကမ္မေန ဒေါသဇေန ကမ္မေန မောဟဇေန ကမ္မေန ဒေဝါ ပညာယန္တိ, မနုဿာ ပညာယန္တိ, ယာ ဝါ ပနညာပိ ကာစိ သုဂတိယော. အထ ခေါ, ဘိက္ခဝေ, လောဘဇေန ကမ္မေန ဒေါသဇေန ကမ္မေန မောဟဇေန ကမ္မေန နိရယော ပညာယတိ, တိရစ္ဆာနယောနိ ပညာယတိ, ပေတ္တိဝိသယော ပညာယတိ, ယာ ဝါ ပနညာပိ ကာစိ ဒုဂ္ဂတိယော နိရယေ တိရစ္ဆာနယောနိယာ ပေတ္တိဝိသယေ အတ္တဘာဝါဘိနိဗ္ဗတ္တိယာ”. ဣမာနိ တီဏိ အကုသလမူလာနီတိ ဘဂဝါ ဇာနာတိ ပဿတိ. ဧဝမ္ပိ ဘဂဝါ မူလဒဿာဝီ …ပေ…  သမုဒယဒဿာဝီ. တီဏိ ကုသလမူလာနိ—  အလောဘော ကုသလမူလံ, အဒေါသော ကုသလမူလံ, အမောဟော ကုသလမူလံ.
</Paragraph>

<Paragraph number="297" book="cn">
ဝုတ္တဉှေတံ ဘဂဝတာ—  “တီဏိမာနိ …ပေ…  န, ဘိက္ခဝေ, အလောဘဇေန ကမ္မေန အဒေါသဇေန ကမ္မေန အမောဟဇေန ကမ္မေန နိရယော ပညာယတိ, တိရစ္ဆာနယောနိ ပညာယတိ, ပေတ္တိဝိသယော ပညာယတိ, ယာ ဝါ ပနညာပိ ကာစိ ဒုဂ္ဂတိယော. အထ ခေါ, ဘိက္ခဝေ, အလောဘဇေန ကမ္မေန အဒေါသဇေန ကမ္မေန အမောဟဇေန ကမ္မေန ဒေဝါ ပညာယန္တိ, မနုဿာ ပညာယန္တိ, ယာ ဝါ ပနညာပိ ကာစိ သုဂတိယော ဒေဝေ စ မနုဿေ စ အတ္တဘာဝါဘိနိဗ္ဗတ္တိယာ”. ဣမာနိ တီဏိ ကုသလမူလာနီတိ ဘဂဝါ ဇာနာတိ ပဿတိ. ဧဝမ္ပိ ဘဂဝါ မူလဒဿာဝီ …ပေ…  သမုဒယဒဿာဝီ.
</Paragraph>

<Paragraph number="298" book="cn">
ဝုတ္တဉှေတံ ဘဂဝတာ—  “ယေ ကေစိ, ဘိက္ခဝေ, ဓမ္မာ အကုသလာ အကုသလဘာဂိယာ အကုသလပက္ခိကာ သဗ္ဗေ တေ အဝိဇ္ဇာမူလကာ အဝိဇ္ဇာသမောသရဏာ အဝိဇ္ဇာသမုဂ္ဃါတာ”. သဗ္ဗေ တေ သမုဂ္ဃါတံ ဂစ္ဆန္တီတိ ဘဂဝါ ဇာနာတိ ပဿတိ. ဧဝမ္ပိ ဘဂဝါ မူလဒဿာဝီ …ပေ…  သမုဒယဒဿာဝီ.
</Paragraph>

<Paragraph number="299" book="cn">
ဝုတ္တဉှေတံ ဘဂဝတာ—  “ယေ ကေစိ, ဘိက္ခဝေ, ဓမ္မာ ကုသလာ ကုသလဘာဂိယာ ကုသလပက္ခိကာ, သဗ္ဗေ တေ အပ္ပမာဒမူလကာ အပ္ပမာဒသမောသရဏာ. အပ္ပမာဒေါ တေသံ ဓမ္မာနံ အဂ္ဂမက္ခာယတီ”တိ ဘဂဝါ ဇာနာတိ ပဿတိ. ဧဝမ္ပိ ဘဂဝါ မူလဒဿာဝီ …ပေ…  သမုဒယဒဿာဝီ.
</Paragraph>

<Paragraph number="300" book="cn">
အထ ဝါ ဘဂဝါ ဇာနာတိ ပဿတိ. “အဝိဇ္ဇာ မူလံ သင်္ခါရာနံ, သင်္ခါရာ မူလံ ဝိညာဏဿ, ဝိညာဏံ မူလံ နာမရူပဿ, နာမရူပံ မူလံ သဠာယတနဿ, သဠာယတနံ မူလံ ဖဿဿ, ဖဿော မူလံ ဝေဒနာယ, ဝေဒနာ မူလံ တဏှာယ, တဏှာ မူလံ ဥပါဒါနဿ, ဥပါဒါနံ မူလံ ဘဝဿ, ဘဝေါ မူလံ ဇာတိယာ, ဇာတိ မူလံ ဇရာမရဏဿာ”တိ—  ဘဂဝါ ဇာနာတိ ပဿတိ. ဧဝမ္ပိ ဘဂဝါ မူလဒဿာဝီ …ပေ…  သမုဒယဒဿာဝီ.
</Paragraph>

<Paragraph number="301" book="cn">
အထ ဝါ ဘဂဝါ ဇာနာတိ ပဿတိ. “စက္ခု မူလံ စက္ခုရောဂါနံ, သောတံ မူလံ သောတရောဂါနံ, ဃာနံ မူလံ ဃာနရောဂါနံ, ဇိဝှါ မူလံ ဇိဝှါရောဂါနံ, ကာယော မူလံ ကာယရောဂါနံ, မနော မူလံ စေတသိကာနံ ဒုက္ခာနန်”တိ—  ဘဂဝါ ဇာနာတိ ပဿတိ. ဧဝမ္ပိ ဘဂဝါ မူလဒဿာဝီ ဟေတုဒဿာဝီ နိဒါနဒဿာဝီ သမ္ဘဝဒဿာဝီ ပဘဝဒဿာဝီ သမုဋ္ဌာနဒဿာဝီ အာဟာရဒဿာဝီ အာရမ္မဏဒဿာဝီ ပစ္စယဒဿာဝီ သမုဒယဒဿာဝီတိ—  အနေဇံ မူလဒဿာဝီ.
</Paragraph>

<Paragraph number="302" book="cn">
<Emphasis>ဣစ္စာယသ္မာ ပုဏ္ဏကော</Emphasis>တိ <Emphasis>ဣစ္စာ</Emphasis>တိ ပဒသန္ဓိ …ပေ…  အာယသ္မာ ပုဏ္ဏကော.
</Paragraph>

<Paragraph number="303" book="cn">
<Emphasis>အတ္ထိ ပဉှေန အာဂမန်</Emphasis>တိ ပဉှေန အတ္ထိကော အာဂတောမှိ, ပဉှံ ပုစ္ဆိတုကာမော အာဂတောမှိ, ပဉှံ သောတုကာမော အာဂတောမှီတိ—  ဧဝမ္ပိ အတ္ထိ ပဉှေန အာဂမံ. အထ ဝါ ပဉှတ္ထိကာနံ ပဉှံ ပုစ္ဆိတုကာမာနံ ပဉှံ သောတုကာမာနံ အာဂမနံ အဘိက္ကမနံ ဥပသင်္ကမနံ ပယိရုပါသနံ အတ္ထီတိ—  ဧဝမ္ပိ အတ္ထိ ပဉှေန အာဂမံ. အထ ဝါ ပဉှာဂမော တုယှံ အတ္ထိ, တွမ္ပိ ပဟု တွမသိ အလမတ္တော. မယာ ပုစ္ဆိတံ ကထေတုံ ဝိသဇ္ဇေတုံ ဝဟဿေတံ ဘာရန္တိ—  ဧဝမ္ပိ အတ္ထိ ပဉှေန အာဂမံ.
</Paragraph>

<Paragraph number="304" book="cn">
<Emphasis>ကိံ နိဿိတာ ဣသယော မနုဇာ</Emphasis>တိ ကိံ နိဿိတာ အာသိတာ အလ္လီနာ ဥပဂတာ အဇ္ဈောသိတာ အဓိမုတ္တာ. <Emphasis>ဣသယော</Emphasis>တိ ဣသိနာမကာ ယေ ကေစိ ဣသိပဗ္ဗဇ္ဇံ ပဗ္ဗဇိတာ အာဇီဝကာ နိဂဏ္ဌာ ဇဋိလာ တာပသာ. <Emphasis>မနုဇာ</Emphasis>တိ မနုဿာ ဝုစ္စန္တီတိ—  ကိံ နိဿိတာ ဣသယော မနုဇာ.
</Paragraph>

<Paragraph number="305" book="cn">
<Emphasis>ခတ္တိယာ ဗြာဟ္မဏာ ဒေဝတာနန်</Emphasis>တိ. <Emphasis>ခတ္တိယာ</Emphasis>တိ ယေ ကေစိ ခတ္တိယဇာတိကာ. <Emphasis>ဗြာဟ္မဏာ</Emphasis>တိ ယေ ကေစိ ဘောဝါဒိကာ. <Emphasis>ဒေဝတာနန်</Emphasis>တိ အာဇီဝကသာဝကာနံ အာဇီဝကာ ဒေဝတာ, နိဂဏ္ဌသာဝကာနံ နိဂဏ္ဌာ ဒေဝတာ, ဇဋိလသာဝကာနံ ဇဋိလာ ဒေဝတာ, ပရိဗ္ဗာဇကသာဝကာနံ ပရိဗ္ဗာဇကာ ဒေဝတာ, အဝိရုဒ္ဓကသာဝကာနံ အဝိရုဒ္ဓကာ ဒေဝတာ, ဟတ္ထိဝတိကာနံ ဟတ္ထီ ဒေဝတာ, အဿဝတိကာနံ အဿာ ဒေဝတာ, ဂေါဝတိကာနံ ဂါဝေါ ဒေဝတာ, ကုက္ကုရဝတိကာနံ ကုက္ကုရာ ဒေဝတာ, ကာကဝတိကာနံ ကာကာ ဒေဝတာ, ဝါသုဒေဝဝတိကာနံ ဝါသုဒေဝေါ ဒေဝတာ, ဗလဒေဝဝတိကာနံ ဗလဒေဝေါ ဒေဝတာ, ပုဏ္ဏဘဒ္ဒဝတိကာနံ ပုဏ္ဏဘဒ္ဒေါ ဒေဝတာ, မဏိဘဒ္ဒဝတိကာနံ မဏိဘဒ္ဒေါ ဒေဝတာ, အဂ္ဂိဝတိကာနံ အဂ္ဂိ ဒေဝတာ, နာဂဝတိကာနံ နာဂါ ဒေဝတာ, သုပဏ္ဏဝတိကာနံ သုပဏ္ဏာ ဒေဝတာ, ယက္ခဝတိကာနံ ယက္ခာ ဒေဝတာ, အသုရဝတိကာနံ အသုရာ ဒေဝတာ, ဂန္ဓဗ္ဗဝတိကာနံ ဂန္ဓဗ္ဗာ ဒေဝတာ, မဟာရာဇဝတိကာနံ မဟာရာဇာနော ဒေဝတာ, စန္ဒဝတိကာနံ စန္ဒော ဒေဝတာ, သူရိယဝတိကာနံ သူရိယော ဒေဝတာ, ဣန္ဒဝတိကာနံ ဣန္ဒော ဒေဝတာ, ဗြဟ္မဝတိကာနံ ဗြဟ္မာ ဒေဝတာ, ဒေဝဝတိကာနံ ဒေဝေါ ဒေဝတာ, ဒိသာဝတိကာနံ ဒိသာ ဒေဝတာ, ယေ ယေသံ ဒက္ခိဏေယျာ တေ တေသံ ဒေဝတာတိ—  ခတ္တိယဗြာဟ္မဏာ ဒေဝတာနံ.
</Paragraph>

<Paragraph number="306" book="cn">
<Emphasis>ယညမကပ္ပယိံသု ပုထူဓ လောကေ</Emphasis>တိ <Emphasis>ယညံ</Emphasis> ဝုစ္စတိ ဒေယျဓမ္မော စီဝရပိဏ္ဍပါတသေနာသနဂိလာနပစ္စယဘေသဇ္ဇပရိက္ခာရံ အန္နံ ပါနံ ဝတ္ထံ ယာနံ မာလာဂန္ဓဝိလေပနံ သေယျာဝသထပဒီပေယျံ. <Emphasis>ယညမကပ္ပယိံသူ</Emphasis>တိ ယေပိ ယညံ ဧသန္တိ ဂဝေသန္တိ ပရိယေသန္တိ စီဝရပိဏ္ဍပါတသေနာသနဂိလာနပစ္စယဘေသဇ္ဇပရိက္ခာရံ အန္နံ ပါနံ ဝတ္ထံ ယာနံ မာလာဂန္ဓဝိလေပနံ သေယျာဝသထပဒီပေယျံ, တေပိ ယညံ ကပ္ပေန္တိ. ယေပိ ယညံ အဘိသင်္ခရောန္တိ စီဝရပိဏ္ဍပါတသေနာသနဂိလာနပစ္စယဘေသဇ္ဇပရိက္ခာရံ အန္နံ ပါနံ …ပေ…  သေယျာဝသထပဒီပေယျံ, တေပိ ယညံ ကပ္ပေန္တိ. ယေပိ ယညံ ဒေန္တိ ယဇန္တိ ပရိစ္စဇန္တိ စီဝရပိဏ္ဍပါတသေနာသနဂိလာနပစ္စယဘေသဇ္ဇပရိက္ခာရံ အန္နံ ပါနံ …ပေ…  သေယျာဝသထပဒီပေယျံ, တေပိ ယညံ ကပ္ပေန္တိ. <Emphasis>ပုထူ</Emphasis>တိ ယညာ ဝါ ဧတေ ပုထူ, ယညယာဇကာ ဝါ ဧတေ ပုထူ, ဒက္ခိဏေယျာ ဝါ ဧတေ ပုထူ. ကထံ ယညာ ဝါ ဧတေ ပုထူ? ဗဟုကာနံ ဧတေ ယညာ စီဝရပိဏ္ဍပါတသေနာသနဂိလာနပစ္စယဘေသဇ္ဇပရိက္ခာရာ အန္နံ ပါနံ ဝတ္ထံ ယာနံ မာလံ ဂန္ဓံ ဝိလေပနံ သေယျာဝသထပဒီပေယျံ—  ဧဝံ ယညာ ဝါ ဧတေ ပုထူ.
</Paragraph>

<Paragraph number="307" book="cn">
ကထံ ယညယာဇကာ ဝါ ဧတေ ပုထူ? ဗဟုကာ ဧတေ ယညယာဇကာ ခတ္တိယာ စ ဗြာဟ္မဏာ စ ဝေဿာ စ သုဒ္ဒါ စ ဂဟဋ္ဌာ စ ပဗ္ဗဇိတာ စ ဒေဝါ စ မနုဿာ စ—  ဧဝံ ယညယာဇကာ ဝါ ဧတေ ပုထူ.
</Paragraph>

<Paragraph number="308" book="cn">
ကထံ ဒက္ခိဏေယျာ ဝါ ဧတေ ပုထူ? ဗဟုကာ ဧတေ ဒက္ခိဏေယျာ ပုထူ သမဏဗြာဟ္မဏာ ကပဏဒ္ဓိကဝနိဗ္ဗကယာစကာ—  ဧဝံ ဒက္ခိဏေယျာ ဝါ ဧတေ ပုထူ. <Emphasis>ဣဓ လောကေ</Emphasis>တိ မနုဿလောကေတိ ယညမကပ္ပယိံသု—  ပုထူဓ လောကေ.
</Paragraph>

<Paragraph number="309" book="cn">
<Emphasis>ပုစ္ဆာမိ တံ ဘဂဝါ ဗြူဟိ မေတန်</Emphasis>တိ. <Emphasis>ပုစ္ဆာ</Emphasis>တိ တိဿော ပုစ္ဆာ—  အဒိဋ္ဌဇောတနာ ပုစ္ဆာ, ဒိဋ္ဌသံသန္ဒနာ ပုစ္ဆာ, ဝိမတိစ္ဆေဒနာ ပုစ္ဆာ. ကတမာ အဒိဋ္ဌဇောတနာ ပုစ္ဆာ? ပကတိယာ လက္ခဏံ အညာတံ ဟောတိ အဒိဋ္ဌံ အတုလိတံ အတီရိတံ အဝိဘူတံ အဝိဘာဝိတံ, တဿ ဉာဏာယ ဒဿနာယ တုလနာယ တီရဏာယ ဝိဘူတတ္ထာယ ဝိဘာဝနတ္ထာယ ပဉှံ ပုစ္ဆတိ—  အယံ အဒိဋ္ဌဇောတနာ ပုစ္ဆာ.
</Paragraph>

<Paragraph number="310" book="cn">
ကတမာ ဒိဋ္ဌသံသန္ဒနာ ပုစ္ဆာ? ပကတိယာ လက္ခဏံ ဉာတံ ဟောတိ ဒိဋ္ဌံ တုလိတံ တီရိတံ ဝိဘူတံ ဝိဘာဝိတံ. အညေဟိ ပဏ္ဍိတေဟိ သဒ္ဓိံ သံသန္ဒနတ္ထာယ ပဉှံ ပုစ္ဆတိ—  အယံ ဒိဋ္ဌသံသန္ဒနာ ပုစ္ဆာ.
</Paragraph>

<Paragraph number="311" book="cn">
ကတမာ ဝိမတိစ္ဆေဒနာ ပုစ္ဆာ? ပကတိယာ သံသယပက္ခန္ဒော ဟောတိ ဝိမတိပက္ခန္ဒော ဒွေဠှကဇာတော—  “ဧဝံ နု ခေါ, န နု ခေါ, ကိံ နု ခေါ, ကထံ နု ခေါ”တိ. သော ဝိမတိစ္ဆေဒနတ္ထာယ ပဉှံ ပုစ္ဆတိ—  အယံ ဝိမတိစ္ဆေဒနာ ပုစ္ဆာ. ဣမာ တိဿော ပုစ္ဆာ.
</Paragraph>

<Paragraph number="312" book="cn">
အပရာပိ တိဿော ပုစ္ဆာ—  မနုဿပုစ္ဆာ, အမနုဿပုစ္ဆာ, နိမ္မိတပုစ္ဆာ. ကတမာ မနုဿပုစ္ဆာ? မနုဿာ ဗုဒ္ဓံ ဘဂဝန္တံ ဥပသင်္ကမိတွာ ပုစ္ဆန္တိ, ဘိက္ခူ ပုစ္ဆန္တိ, ဘိက္ခုနိယော ပုစ္ဆန္တိ, ဥပါသကာ ပုစ္ဆန္တိ, ဥပါသိကာယော ပုစ္ဆန္တိ, ရာဇာနော ပုစ္ဆန္တိ, ခတ္တိယာ ပုစ္ဆန္တိ, ဗြာဟ္မဏာ ပုစ္ဆန္တိ, ဝေဿာ ပုစ္ဆန္တိ, သုဒ္ဒါ ပုစ္ဆန္တိ, ဂဟဋ္ဌာ ပုစ္ဆန္တိ, ပဗ္ဗဇိတာ ပုစ္ဆန္တိ—  အယံ မနုဿပုစ္ဆာ.
</Paragraph>

<Paragraph number="313" book="cn">
ကတမာ အမနုဿပုစ္ဆာ? အမနုဿာ ဗုဒ္ဓံ ဘဂဝန္တံ ဥပသင်္ကမိတွာ ပဉှံ ပုစ္ဆန္တိ, နာဂါ ပုစ္ဆန္တိ, သုပဏ္ဏာ ပုစ္ဆန္တိ, ယက္ခာ ပုစ္ဆန္တိ, အသုရာ ပုစ္ဆန္တိ, ဂန္ဓဗ္ဗာ ပုစ္ဆန္တိ, မဟာရာဇာနော ပုစ္ဆန္တိ, ဣန္ဒာ ပုစ္ဆန္တိ, ဗြဟ္မာနော ပုစ္ဆန္တိ, ဒေဝတာယော ပုစ္ဆန္တိ—  အယံ အမနုဿပုစ္ဆာ.
</Paragraph>

<Paragraph number="314" book="cn">
ကတမာ နိမ္မိတပုစ္ဆာ? ယံ ဘဂဝါ ရူပံ အဘိနိမ္မိနာတိ မနောမယံ သဗ္ဗင်္ဂပစ္စင်္ဂံ အဟီနိန္ဒြိယံ, သော နိမ္မိတော ဗုဒ္ဓံ ဘဂဝန္တံ ဥပသင်္ကမိတွာ ပဉှံ ပုစ္ဆတိ; ဘဂဝါ ဝိသဇ္ဇေတိ—  အယံ နိမ္မိတပုစ္ဆာ. ဣမာ တိဿော ပုစ္ဆာ.
</Paragraph>

<Paragraph number="315" book="cn">
အပရာပိ တိဿော ပုစ္ဆာ—  အတ္တတ္ထပုစ္ဆာ, ပရတ္ထပုစ္ဆာ, ဥဘယတ္ထပုစ္ဆာ. အပရာပိ တိဿော ပုစ္ဆာ—  ဒိဋ္ဌဓမ္မိကတ္ထပုစ္ဆာ, သမ္ပရာယိကတ္ထပုစ္ဆာ, ပရမတ္ထပုစ္ဆာ. အပရာပိ တိဿော ပုစ္ဆာ—  အနဝဇ္ဇတ္ထပုစ္ဆာ, နိက္ကိလေသတ္ထပုစ္ဆာ, ဝေါဒါနတ္ထပုစ္ဆာ. အပရာပိ တိဿော ပုစ္ဆာ—  အတီတပုစ္ဆာ, အနာဂတပုစ္ဆာ, ပစ္စုပ္ပန္နပုစ္ဆာ. အပရာပိ တိဿော ပုစ္ဆာ—  အဇ္ဈတ္တပုစ္ဆာ, ဗဟိဒ္ဓါပုစ္ဆာ, အဇ္ဈတ္တဗဟိဒ္ဓါပုစ္ဆာ. အပရာပိ တိဿော ပုစ္ဆာ—  ကုသလပုစ္ဆာ, အကုသလပုစ္ဆာ, အဗျာကတပုစ္ဆာ. အပရာပိ တိဿော ပုစ္ဆာ—  ခန္ဓပုစ္ဆာ, ဓာတုပုစ္ဆာ, အာယတနပုစ္ဆာ. အပရာပိ တိဿော ပုစ္ဆာ—  သတိပဋ္ဌာနပုစ္ဆာ, သမ္မပ္ပဓာနပုစ္ဆာ, ဣဒ္ဓိပါဒပုစ္ဆာ. အပရာပိ တိဿော ပုစ္ဆာ—  ဣန္ဒြိယပုစ္ဆာ, ဗလပုစ္ဆာ, ဗောဇ္ဈင်္ဂပုစ္ဆာ. အပရာပိ တိဿော ပုစ္ဆာ—  မဂ္ဂပုစ္ဆာ, ဖလပုစ္ဆာ, နိဗ္ဗာနပုစ္ဆာ.
</Paragraph>

<Paragraph number="316" book="cn">
<Emphasis>ပုစ္ဆာမိ တန်</Emphasis>တိ ပုစ္ဆာမိ တံ ယာစာမိ တံ အဇ္ဈေသာမိ တံ ပသာဒေမိ တံ “ကထယဿု မေ”တိ ပုစ္ဆာမိ တံ. <Emphasis>ဘဂဝါ</Emphasis>တိ ဂါရဝါဓိဝစနမေတံ …ပေ…  သစ္ဆိကာ ပညတ္တိ—  ယဒိဒံ ဘဂဝါတိ. <Emphasis>ဗြူဟိ မေတန်</Emphasis>တိ ဗြူဟိ အာစိက္ခာဟိ ဒေသေဟိ ပညပေဟိ ပဋ္ဌပေဟိ ဝိဝရာဟိ ဝိဘဇာဟိ ဥတ္တာနီကရောဟိ ပကာသေဟီတိ—  ပုစ္ဆာမိ တံ ဘဂဝါ ဗြူဟိ မေတံ. တေနာဟ သော ဗြာဟ္မဏော—
</Paragraph>

<Paragraph number="317" type="verses" book="cn">
_“အနေဇံ မူလဒဿာဝိံ, __(ဣစ္စာယသ္မာ ပုဏ္ဏကော)___  
_အတ္ထိ ပဉှေန အာဂမံ;_  
_ကိံ နိဿိတာ ဣသယော မနုဇာ,_  
_ခတ္တိယာ ဗြာဟ္မဏာ ဒေဝတာနံ;_  
_ယညမကပ္ပယိံသု ပုထူဓ လောကေ,_  
_ပုစ္ဆာမိ တံ ဘဂဝါ ဗြူဟိ မေတန်”တိ._  

</Paragraph>

</Division>
<Division number="13" book="cn" e="ch" v="25" p="52">

<Paragraph number="318" type="verses" book="cn">
_<Emphasis>ယေ ကေစိမေ ဣသယော မနုဇာ, __(ပုဏ္ဏကာတိ ဘဂဝါ)__</Emphasis>_  
_<Emphasis>ခတ္တိယာ ဗြာဟ္မဏာ ဒေဝတာနံ;</Emphasis>_  
_<Emphasis>ယညမကပ္ပယိံသု ပုထူဓ လောကေ,</Emphasis>_  
_<Emphasis>အာသီသမာနာ ပုဏ္ဏက ဣတ္ထတ္တံ;</Emphasis>_  
_<Emphasis>ဇရံ သိတာ ယညမကပ္ပယိံသု.</Emphasis> (2)_  

</Paragraph>

<Paragraph number="319" book="cn">
<Emphasis>ယေ ကေစိမေ ဣသယော မနုဇာ</Emphasis>တိ. <Emphasis>ယေ ကေစီ</Emphasis>တိ သဗ္ဗေန သဗ္ဗံ သဗ္ဗထာ သဗ္ဗံ အသေသံ နိဿေသံ ပရိယာဒိယနဝစနမေတံ—  ယေ ကေစီတိ. <Emphasis>ဣသယော</Emphasis>တိ ဣသိနာမကာ ယေ ကေစိ ဣသိပဗ္ဗဇ္ဇံ ပဗ္ဗဇိတာ အာဇီဝကာ နိဂဏ္ဌာ ဇဋိလာ တာပသာ. <Emphasis>မနုဇာ</Emphasis>တိ မနုဿာ ဝုစ္စန္တီတိ—  ယေ ကေစိမေ ဣသယော မနုဇာ ပုဏ္ဏကာတိ ဘဂဝါ.
</Paragraph>

<Paragraph number="320" book="cn">
<Emphasis>ခတ္တိယာ ဗြာဟ္မဏာ ဒေဝတာနန်</Emphasis>တိ. <Emphasis>ခတ္တိယာ</Emphasis>တိ ယေ ကေစိ ခတ္တိယဇာတိကာ. <Emphasis>ဗြာဟ္မဏာ</Emphasis>တိ ယေ ကေစိ ဘောဝါဒိကာ. <Emphasis>ဒေဝတာနန်</Emphasis>တိ အာဇီဝကသာဝကာနံ အာဇီဝကာ ဒေဝတာ …ပေ…  ဒိသာဝတိကာနံ ဒိသာ ဒေဝတာ. ယေ ယေသံ ဒက္ခိဏေယျာ, တေ တေသံ ဒေဝတာတိ—  ခတ္တိယာ ဗြာဟ္မဏာ ဒေဝတာနံ.
</Paragraph>

<Paragraph number="321" book="cn">
<Emphasis>ယညမကပ္ပယိံသု ပုထူဓ လောကေ</Emphasis>တိ. <Emphasis>ယညံ</Emphasis> ဝုစ္စတိ ဒေယျဓမ္မော စီဝရပိဏ္ဍပါတသေနာသနဂိလာနပစ္စယဘေသဇ္ဇပရိက္ခာရံ အန္နံ ပါနံ …ပေ…  သေယျာဝသထပဒီပေယျံ. <Emphasis>ယညမကပ္ပယိံသူ</Emphasis>တိ ယေပိ ယညံ ဧသန္တိ ဂဝေသန္တိ ပရိယေသန္တိ …ပေ…  သေယျာဝသထပဒီပေယျံ, တေပိ ယညံ ကပ္ပေန္တိ. <Emphasis>ပုထူ</Emphasis>တိ ယညာ ဝါ ဧတေ ပုထူ, ယညယာဇကာ ဝါ ဧတေ ပုထူ, ဒက္ခိဏေယျာ ဝါ ဧတေ ပုထူ …ပေ…  ဧဝံ ဒက္ခိဏေယျာ ဝါ ဧတေ ပုထူ. <Emphasis>ဣဓ လောကေ</Emphasis>တိ မနုဿလောကေတိ ယညမကပ္ပယိံသု—  ပုထူဓ လောကေ.
</Paragraph>

<Paragraph number="322" book="cn">
<Emphasis>အာသီသမာနာ ပုဏ္ဏက ဣတ္ထတ္တန်</Emphasis>တိ. <Emphasis>အာသီသမာနာ</Emphasis>တိ ရူပပဋိလာဘံ အာသီသမာနာ, သဒ္ဒပဋိလာဘံ အာသီသမာနာ, ဂန္ဓပဋိလာဘံ အာသီသမာနာ, ရသပဋိလာဘံ အာသီသမာနာ, ဖောဋ္ဌဗ္ဗပဋိလာဘံ အာသီသမာနာ, ပုတ္တပဋိလာဘံ အာသီသမာနာ, ဒါရပဋိလာဘံ အာသီသမာနာ, ဓနပဋိလာဘံ အာသီသမာနာ, ယသပဋိလာဘံ အာသီသမာနာ, ဣဿရိယပဋိလာဘံ အာသီသမာနာ, ခတ္တိယမဟာသာလကုလေ အတ္တဘာဝပဋိလာဘံ အာသီသမာနာ, ဗြာဟ္မဏမဟာသာလကုလေ အတ္တဘာဝပဋိလာဘံ အာသီသမာနာ, ဂဟပတိမဟာသာလကုလေ အတ္တဘာဝပဋိလာဘံ အာသီသမာနာ, စာတုမဟာရာဇိကေသု ဒေဝေသု အတ္တဘာဝပဋိလာဘံ အာသီသမာနာ, တာဝတိံသေသု ဒေဝေသု ယာမေသု ဒေဝေသု တုသိတေသု ဒေဝေသု နိမ္မာနရတီသု ဒေဝေသု ပရနိမ္မိတဝသဝတ္တီသု ဒေဝေသု ဗြဟ္မကာယိကေသု ဒေဝေသု အတ္တဘာဝပဋိလာဘံ အာသီသမာနာ ဣစ္ဆမာနာ သာဒိယမာနာ ပတ္ထယမာနာ ပိဟယမာနာ အဘိဇပ္ပမာနာတိ အာသီသမာနာ.
</Paragraph>

<Paragraph number="323" book="cn">
<Emphasis>ပုဏ္ဏက ဣတ္ထတ္တန်</Emphasis>တိ ဧတ္ထ အတ္တဘာဝါဘိနိဗ္ဗတ္တိံ အာသီသမာနာ ဧတ္ထ ခတ္တိယမဟာသာလကုလေ အတ္တဘာဝါဘိနိဗ္ဗတ္တိံ အာသီသမာနာ …ပေ…  ဧတ္ထ ဗြဟ္မကာယိကေသု ဒေဝေသု အတ္တဘာဝါဘိနိဗ္ဗတ္တိံ အာသီသမာနာ ဣစ္ဆမာနာ သာဒိယမာနာ ပတ္ထယမာနာ ပိဟယမာနာ အဘိဇပ္ပမာနာတိ အာသီသမာနာ—  ပုဏ္ဏက ဣတ္ထတ္တံ.
</Paragraph>

<Paragraph number="324" book="cn">
<Emphasis>ဇရံ သိတာ ယညမကပ္ပယိံသူ</Emphasis>တိ ဇရာနိဿိတာ ဗျာဓိနိဿိတာ မရဏနိဿိတာ သောကပရိဒေဝဒုက္ခဒေါမနဿုပါယာသနိဿိတာ. ယဒေဝ တေ ဇာတိနိဿိတာ တဒေဝ တေ ဇရာနိဿိတာ. ယဒေဝ တေ ဇရာနိဿိတာ တဒေဝ တေ ဗျာဓိနိဿိတာ. ယဒေဝ တေ ဗျာဓိနိဿိတာ တဒေဝ တေ မရဏနိဿိတာ. ယဒေဝ တေ မရဏနိဿိတာ တဒေဝ တေ သောကပရိဒေဝဒုက္ခဒေါမနဿုပါယာသနိဿိတာ. ယဒေဝ တေ သောကပရိဒေဝဒုက္ခဒေါမနဿုပါယာသနိဿိတာ တဒေဝ တေ ဂတိနိဿိတာ. ယဒေဝ တေ ဂတိနိဿိတာ တဒေဝ တေ ဥပပတ္တိနိဿိတာ. ယဒေဝ တေ ဥပပတ္တိနိဿိတာ တဒေဝ တေ ပဋိသန္ဓိနိဿိတာ. ယဒေဝ တေ ပဋိသန္ဓိနိဿိတာ တဒေဝ တေ ဘဝနိဿိတာ. ယဒေဝ တေ ဘဝနိဿိတာ တဒေဝ တေ သံသာရနိဿိတာ. ယဒေဝ တေ သံသာရနိဿိတာ တဒေဝ တေ ဝဋ္ဋနိဿိတာ အလ္လီနာ ဥပဂတာ အဇ္ဈောသိတာ အဓိမုတ္တာတိ—  ဇရံ သိတာ ယညမကပ္ပယိံသု. တေနာဟ ဘဂဝါ—
</Paragraph>

<Paragraph number="325" type="verses" book="cn">
_“ယေ ကေစိမေ ဣသယော မနုဇာ, __(ပုဏ္ဏကာတိ ဘဂဝါ)___  
_ခတ္တိယာ ဗြာဟ္မဏာ ဒေဝတာနံ;_  
_ယညမကပ္ပယိံသု ပုထူဓ လောကေ,_  
_အာသီသမာနာ ပုဏ္ဏက ဣတ္ထတ္တံ;_  
_ဇရံ သိတာ ယညမကပ္ပယိံသူ”တိ._  

</Paragraph>

</Division>
<Division number="14" book="cn" e="ch" v="25" p="54">

<Paragraph number="326" type="verses" book="cn">
_<Emphasis>ယေ ကေစိမေ ဣသယော မနုဇာ, __(ဣစ္စာယသ္မာ ပုဏ္ဏကော)__</Emphasis>_  
_<Emphasis>ခတ္တိယာ ဗြာဟ္မဏာ ဒေဝတာနံ;</Emphasis>_  
_<Emphasis>ယညမကပ္ပယိံသု ပုထူဓ လောကေ,</Emphasis>_  
_<Emphasis>ကစ္စိသု တေ ဘဂဝါ ယညပထေ အပ္ပမတ္တာ;</Emphasis>_  
_<Emphasis>အတာရုံ ဇာတိဉ္စ ဇရဉ္စ မာရိသ,</Emphasis>_  
_<Emphasis>ပုစ္ဆာမိ တံ ဘဂဝါ ဗြူဟိ မေတံ.</Emphasis> (3)_  

</Paragraph>

<Paragraph number="327" book="cn">
<Emphasis>ယေ ကေစိမေ ဣသယော မနုဇာ</Emphasis>တိ. <Emphasis>ယေ ကေစီ</Emphasis>တိ …ပေ… .
</Paragraph>

<Paragraph number="328" book="cn">
<Emphasis>ကစ္စိသု တေ ဘဂဝါ ယညပထေ အပ္ပမတ္တာ</Emphasis>တိ. <Emphasis>ကစ္စိသူ</Emphasis>တိ သံသယပုစ္ဆာ ဝိမတိပုစ္ဆာ ဒွေဠှကပုစ္ဆာ အနေကံသပုစ္ဆာ—  “ဧဝံ နု ခေါ, န နု ခေါ, ကိံ နု ခေါ, ကထံ နု ခေါ”တိ—  ကစ္စိသု. <Emphasis>တေ</Emphasis>တိ ယညယာဇကာ ဝုစ္စန္တိ. <Emphasis>ဘဂဝါ</Emphasis>တိ ဂါရဝါဓိဝစနံ …ပေ…  သစ္ဆိကာ ပညတ္တိ, ယဒိဒံ ဘဂဝါတိ—  ကစ္စိသု တေ ဘဂဝါ. <Emphasis>ယညပထေ အပ္ပမတ္တာ</Emphasis>တိ ယညောယေဝ ဝုစ္စတိ ယညပထော. ယထာ အရိယမဂ္ဂေါ အရိယပထော ဒေဝမဂ္ဂေါ ဒေဝပထော ဗြဟ္မမဂ္ဂေါ ဗြဟ္မပထော, ဧဝမေဝ ယညောယေဝ ဝုစ္စတိ ယညပထော. <Emphasis>အပ္ပမတ္တာ</Emphasis>တိ ယညပထေ အပ္ပမတ္တာ သက္ကစ္စကာရိနော သာတစ္စကာရိနော အဋ္ဌိတကာရိနော အနောလီနဝုတ္တိနော အနိက္ခိတ္တစ္ဆန္ဒာ အနိက္ခိတ္တဓုရာ တစ္စရိတာ တဗ္ဗဟုလာ တဂ္ဂရုကာ တန္နိန္နာ တပ္ပေါဏာ တပ္ပဗ္ဘာရာ တဒဓိမုတ္တာ တဒဓိပတေယျာတိ—  တေပိ ယညပထေ အပ္ပမတ္တာ. ယေပိ ယညံ ဧသန္တိ ဂဝေသန္တိ ပရိယေသန္တိ စီဝရပိဏ္ဍပါတသေနာသနဂိလာနပစ္စယဘေသဇ္ဇပရိက္ခာရံ အန္နံ ပါနံ …ပေ…  သေယျာဝသထပဒီပေယျံ သက္ကစ္စကာရိနော …ပေ…  တဒဓိပတေယျာ, တေပိ ယညပထေ အပ္ပမတ္တာ. ယေပိ ယညံ အဘိသင်္ခရောန္တိ စီဝရပိဏ္ဍပါတသေနာသနဂိလာနပစ္စယဘေသဇ္ဇပရိက္ခာရံ အန္နံ ပါနံ …ပေ…  သေယျာဝသထပဒီပေယျံ သက္ကစ္စကာရိနော …ပေ…  တဒဓိပတေယျာ, တေပိ ယညပထေ အပ္ပမတ္တာ. ယေပိ ယညံ ဒေန္တိ ယဇန္တိ ပရိစ္စဇန္တိ စီဝရပိဏ္ဍပါတသေနာသနဂိလာနပစ္စယဘေသဇ္ဇပရိက္ခာရံ အန္နံ ပါနံ …ပေ…  သေယျာဝသထပဒီပေယျံ သက္ကစ္စကာရိနော …ပေ…  တဒဓိပတေယျာ, တေပိ ယညပထေ အပ္ပမတ္တာတိ—  ကစ္စိသု တေ ဘဂဝါ ယညပထေ အပ္ပမတ္တာ.
</Paragraph>

<Paragraph number="329" book="cn">
<Emphasis>အတာရုံ ဇာတိဉ္စ ဇရဉ္စ မာရိသာ</Emphasis>တိ ဇရာမရဏံ အတရိံသု ဥတ္တရိံသု ပတရိံသု သမတိက္ကမိံသု ဝီတိဝတ္တိံသု. <Emphasis>မာရိသာ</Emphasis>တိ ပိယဝစနံ ဂရုဝစနံ သဂါရဝသပ္ပတိဿာဓိဝစနမေတံ မာရိသာတိ—  အတာရု ဇာတိဉ္စ ဇရဉ္စ မာရိသ.
</Paragraph>

<Paragraph number="330" book="cn">
<Emphasis>ပုစ္ဆာမိ တံ ဘဂဝါ ဗြူဟိ မေတန်</Emphasis>တိ. <Emphasis>ပုစ္ဆာမိ တန်</Emphasis>တိ ပုစ္ဆာမိ တံ ယာစာမိ တံ အဇ္ဈေသာမိ တံ ပသာဒေမိ တံ ကထယဿု မေတိ—  ပုစ္ဆာမိ တံ. <Emphasis>ဘဂဝါ</Emphasis>တိ ဂါရဝါဓိဝစနံ …ပေ…  သစ္ဆိကာ ပညတ္တိ—  ယဒိဒံ ဘဂဝါတိ. <Emphasis>ဗြူဟိ မေတန်</Emphasis>တိ ဗြူဟိ အာစိက္ခာဟိ ဒေသေဟိ ပညပေဟိ ပဋ္ဌပေဟိ ဝိဝရာဟိ ဝိဘဇာဟိ ဥတ္တာနီကရောဟိ ပကာသေဟီတိ—  ပုစ္ဆာမိ တံ ဘဂဝါ ဗြူဟိ မေတံ. တေနာဟ သော ဗြာဟ္မဏော—
</Paragraph>

<Paragraph number="331" type="verses" book="cn">
_“ယေ ကေစိမေ ဣသယော မနုဇာ, __(ဣစ္စာယသ္မာ ပုဏ္ဏကော)___  
_ခတ္တိယာ ဗြာဟ္မဏာ ဒေဝတာနံ;_  
_ယညမကပ္ပယိံသု ပုထူဓ လောကေ,_  
_ကစ္စိသု တေ ဘဂဝါ ယညပထေ အပ္ပမတ္တာ;_  
_အတာရုံ ဇာတိဉ္စ ဇရဉ္စ မာရိသ,_  
_ပုစ္ဆာမိ တံ ဘဂဝါ ဗြူဟိ မေတန်”တိ._  

</Paragraph>

</Division>
<Division number="15" book="cn" e="ch" v="25" p="55">

<Paragraph number="332" type="verses" book="cn">
_<Emphasis>အာသီသန္တိ ထောမယန္တိ အဘိဇပ္ပန္တိ ဇုဟန္တိ, __(ပုဏ္ဏကာတိ ဘဂဝါ)__</Emphasis>_  
_<Emphasis>ကာမာဘိဇပ္ပန္တိ ပဋိစ္စ လာဘံ;</Emphasis>_  
_<Emphasis>တေ ယာဇယောဂါ ဘဝရာဂရတ္တာ,</Emphasis>_  
_<Emphasis>နာတရိံသု ဇာတိဇရန္တိ ဗြူမိ.</Emphasis> (4)_  

</Paragraph>

<Paragraph number="333" book="cn">
<Emphasis>အာသီသန္တိ ထောမယန္တိ အဘိဇပ္ပန္တိ ဇုဟန္တီ</Emphasis>တိ. <Emphasis>အာသီသန္တီ</Emphasis>တိ ရူပပဋိလာဘံ အာသီသန္တိ, သဒ္ဒပဋိလာဘံ အာသီသန္တိ, ဂန္ဓပဋိလာဘံ အာသီသန္တိ, ရသပဋိလာဘံ အာသီသန္တိ, ဖောဋ္ဌဗ္ဗပဋိလာဘံ အာသီသန္တိ, ပုတ္တပဋိလာဘံ အာသီသန္တိ, ဒါရပဋိလာဘံ အာသီသန္တိ, ဓနပဋိလာဘံ အာသီသန္တိ, ယသပဋိလာဘံ အာသီသန္တိ, ဣဿရိယပဋိလာဘံ အာသီသန္တိ, ခတ္တိယမဟာသာလကုလေ အတ္တဘာဝပဋိလာဘံ အာသီသန္တိ, ဗြာဟ္မဏမဟာသာလကုလေ …ပေ…  ဂဟပတိမဟာသာလကုလေ အတ္တဘာဝပဋိလာဘံ အာသီသန္တိ, စာတုမဟာရာဇိကေသု ဒေဝေသု …ပေ…  ဗြဟ္မကာယိကေသု ဒေဝေသု အတ္တဘာဝပဋိလာဘံ အာသီသန္တိ ဣစ္ဆန္တိ သာဒိယန္တိ ပတ္ထယန္တိ ပိဟယန္တီတိ—  အာသီသန္တိ.
</Paragraph>

<Paragraph number="334" book="cn">
<Emphasis>ထောမယန္တီ</Emphasis>တိ ယညံ ဝါ ထောမေန္တိ ဖလံ ဝါ ထောမေန္တိ ဒက္ခိဏေယျေ ဝါ ထောမေန္တိ. ကထံ ယညံ ထောမေန္တိ? သုစိံ ဒိန္နံ, မနာပံ ဒိန္နံ, ပဏီတံ ဒိန္နံ, ကာလေန ဒိန္နံ, ကပ္ပိယံ ဒိန္နံ, ဝိစေယျ ဒိန္နံ, အနဝဇ္ဇံ ဒိန္နံ, အဘိဏှံ ဒိန္နံ ဒဒံ စိတ္တံ ပသာဒိတန္တိ—  ထောမေန္တိ ကိတ္တေန္တိ ဝဏ္ဏေန္တိ ပသံသန္တိ. ဧဝံ ယညံ ထောမေန္တိ.
</Paragraph>

<Paragraph number="335" book="cn">
ကထံ ဖလံ ထောမေန္တိ? ဣတောနိဒါနံ ရူပပဋိလာဘော ဘဝိဿတိ …ပေ…  ဗြဟ္မကာယိကေသု ဒေဝေသု အတ္တဘာဝပဋိလာဘော ဘဝိဿတီတိ—  ထောမေန္တိ ကိတ္တေန္တိ ဝဏ္ဏေန္တိ ပသံသန္တိ. ဧဝံ ဖလံ ထောမေန္တိ.
</Paragraph>

<Paragraph number="336" book="cn">
ကထံ ဒက္ခိဏေယျေ ထောမေန္တိ? ဒက္ခိဏေယျာ ဇာတိသမ္ပန္နာ ဂေါတ္တသမ္ပန္နာ အဇ္ဈာယကာ မန္တဓရာ တိဏ္ဏံ ဝေဒါနံ ပါရဂူ သနိဃဏ္ဍုကေဋုဘာနံ သာက္ခရပ္ပဘေဒါနံ ဣတိဟာသပဉ္စမာနံ ပဒကာ ဝေယျာကရဏာ လောကာယတမဟာပုရိသလက္ခဏေသု အနဝယာတိ, ဝီတရာဂါ ဝါ ရာဂဝိနယာယ ဝါ ပဋိပန္နာ, ဝီတဒေါသာ ဝါ ဒေါသဝိနယာယ ဝါ ပဋိပန္နာ, ဝီတမောဟာ ဝါ မောဟဝိနယာယ ဝါ ပဋိပန္နာ, သဒ္ဓါသမ္ပန္နာ သီလသမ္ပန္နာ သမာဓိသမ္ပန္နာ ပညာသမ္ပန္နာ ဝိမုတ္တိသမ္ပန္နာ ဝိမုတ္တိဉာဏဒဿနသမ္ပန္နာတိ—  ထောမေန္တိ ကိတ္တေန္တိ ဝဏ္ဏေန္တိ ပသံသန္တိ. ဧဝံ ဒက္ခိဏေယျေ ထောမေန္တီတိ—  အာသီသန္တိ ထောမယန္တိ.
</Paragraph>

<Paragraph number="337" book="cn">
<Emphasis>အဘိဇပ္ပန္တီ</Emphasis>တိ ရူပပဋိလာဘံ အဘိဇပ္ပန္တိ, သဒ္ဒပဋိလာဘံ အဘိဇပ္ပန္တိ, ဂန္ဓပဋိလာဘံ အဘိဇပ္ပန္တိ, ရသပဋိလာဘံ အဘိဇပ္ပန္တိ …ပေ…  ဗြဟ္မကာယိကေသု ဒေဝေသု အတ္တဘာဝပဋိလာဘံ အဘိဇပ္ပန္တီတိ—  အာသီသန္တိ ထောမယန္တိ အဘိဇပ္ပန္တိ. <Emphasis>ဇုဟန္တီ</Emphasis>တိ ဇုဟန္တိ ဒေန္တိ ယဇန္တိ ပရိစ္စဇန္တိ စီဝရပိဏ္ဍပါတသေနာသနဂိလာနပစ္စယဘေသဇ္ဇပရိက္ခာရံ အန္နံ ပါနံ ဝတ္ထံ ယာနံ မာလာဂန္ဓဝိလေပနံ သေယျာဝသထပဒီပေယျန္တိ—  အာသီသန္တိ ထောမယန္တိ အဘိဇပ္ပန္တိ ဇုဟန္တိ ပုဏ္ဏကာတိ ဘဂဝါ.
</Paragraph>

<Paragraph number="338" book="cn">
<Emphasis>ကာမာဘိဇပ္ပန္တိ ပဋိစ္စ လာဘန်</Emphasis>တိ ရူပပဋိလာဘံ ပဋိစ္စ ကာမေ အဘိဇပ္ပန္တိ, သဒ္ဒပဋိလာဘံ ပဋိစ္စ ကာမေ အဘိဇပ္ပန္တိ …ပေ…  ဗြဟ္မကာယိကေသု ဒေဝေသု အတ္တဘာဝပဋိလာဘံ ပဋိစ္စ ကာမေ အဘိဇပ္ပန္တိ ပဇပ္ပန္တီတိ—  ကာမာဘိဇပ္ပန္တိ ပဋိစ္စ လာဘံ.
</Paragraph>

<Paragraph number="339" book="cn">
<Emphasis>တေ ယာဇယောဂါ ဘဝရာဂရတ္တာ နာတရိံသု ဇာတိဇရန္တိ ဗြူမီ</Emphasis>တိ <Emphasis>တေ</Emphasis>တိ ယညယာဇကာ ဝုစ္စန္တိ, <Emphasis>ယာဇယောဂါ</Emphasis>တိ ယာဇယောဂေသု ယုတ္တာ ပယုတ္တာ အာယုတ္တာ သမာယုတ္တာ တစ္စရိတာ တဗ္ဗဟုလာ တဂ္ဂရုကာ တန္နိန္နာ တပ္ပေါဏာ တပ္ပဗ္ဘာရာ တဒဓိမုတ္တာ တဒဓိပတေယျာတိ—  တေ ယာဇယောဂါ, <Emphasis>ဘဝရာဂရတ္တာ</Emphasis>တိ ဘဝရာဂေါ ဝုစ္စတိ ယော ဘဝေသု ဘဝစ္ဆန္ဒော ဘဝရာဂေါ ဘဝနန္ဒီ ဘဝတဏှာ ဘဝသိနေဟော ဘဝပရိဠာဟော ဘဝမုစ္ဆာ ဘဝဇ္ဈောသာနံ. ဘဝရာဂေန ဘဝေသု ရတ္တာ ဂိဒ္ဓါ ဂဓိတာ မုစ္ဆိတာ အဇ္ဈောသန္နာ လဂ္ဂါ လဂ္ဂိတာ ပလိဗုဒ္ဓါတိ—  တေ ယာဇယောဂါ ဘဝရာဂရတ္တာ.
</Paragraph>

<Paragraph number="340" book="cn">
<Emphasis>နာတရိံသု ဇာတိဇရန္တိ ဗြူမီ</Emphasis>တိ တေ ယာဇယောဂါ ဘဝရာဂရတ္တာ ဇာတိဇရာမရဏံ နာတရိံသု န ဥတ္တရိံသု န ပတရိံသု န သမတိက္ကမိံသု န ဝီတိဝတ္တိံသု, ဇာတိဇရာမရဏာ အနိက္ခန္တာ အနိဿဋာ အနတိက္ကန္တာ အသမတိက္ကန္တာ အဝီတိဝတ္တာ အန္တောဇာတိဇရာမရဏေ ပရိဝတ္တန္တိ အန္တောသံသာရပထေ ပရိဝတ္တန္တိ. ဇာတိယာ အနုဂတာ ဇရာယ အနုသဋာ ဗျာဓိနာ အဘိဘူတာ မရဏေန အဗ္ဘာဟတာ အတာဏာ အလေဏာ အသရဏာ အသရဏီဘူတာတိ; ဗြူမိ အာစိက္ခာမိ ဒေသေမိ ပညပေမိ ပဋ္ဌပေမိ ဝိဝရာမိ ဝိဘဇာမိ ဥတ္တာနီကရောမိ ပကာသေမီတိ—  တေ ယာဇယောဂါ ဘဝရာဂရတ္တာ နာတရိံသု ဇာတိဇရန္တိ ဗြူမိ. တေနာဟ ဘဂဝါ—
</Paragraph>

<Paragraph number="341" type="verses" book="cn">
_“အာသီသန္တိ ထောမယန္တိ အဘိဇပ္ပန္တိ ဇုဟန္တိ, __(ပုဏ္ဏကာတိ ဘဂဝါ)___  
_ကာမာဘိဇပ္ပန္တိ ပဋိစ္စ လာဘံ;_  
_တေ ယာဇယောဂါ ဘဝရာဂရတ္တာ,_  
_နာတရိံသု ဇာတိဇရန္တိ ဗြူမီ”တိ._  

</Paragraph>

</Division>
<Division number="16" book="cn" e="ch" v="25" p="57">

<Paragraph number="342" type="verses" book="cn">
_<Emphasis>တေ စေ နာတရိံသု ယာဇယောဂါ, __(ဣစ္စာယသ္မာ ပုဏ္ဏကော)__</Emphasis>_  
_<Emphasis>ယညေဟိ ဇာတိဉ္စ ဇရဉ္စ မာရိသ;</Emphasis>_  
_<Emphasis>အထ ကော စရဟိ ဒေဝမနုဿလောကေ,</Emphasis>_  
_<Emphasis>အတာရိ ဇာတိဉ္စ ဇရဉ္စ မာရိသ;</Emphasis>_  
_<Emphasis>ပုစ္ဆာမိ တံ ဘဂဝါ ဗြူဟိ မေတံ.</Emphasis> (5)_  

</Paragraph>

<Paragraph number="343" book="cn">
<Emphasis>တေ စေ နာတရိံသု ယာဇယောဂါ</Emphasis>တိ တေ ယညယာဇကာ ယာဇယောဂါ ဘဝရာဂရတ္တာ ဇာတိဇရာမရဏံ နာတရိံသု န ဥတ္တရိံသု န ပတရိံသု န သမတိက္ကမိံသု န ဝီတိဝတ္တိံသု, ဇာတိဇရာမရဏာ အနိက္ခန္တာ အနိဿဋာ အနတိက္ကန္တာ အသမတိက္ကန္တာ အဝီတိဝတ္တာ အန္တောဇာတိဇရာမရဏေ ပရိဝတ္တန္တိ အန္တောသံသာရပထေ ပရိဝတ္တန္တိ. ဇာတိယာ အနုဂတာ ဇရာယ အနုသဋာ ဗျာဓိနာ အဘိဘူတာ မရဏေန အဗ္ဘာဟတာ အတာဏာ အလေဏာ အသရဏာ အသရဏီဘူတာတိ—  တေ စေ နာတရိံသု ယာဇယောဂါ.
</Paragraph>

<Paragraph number="344" book="cn">
<Emphasis>ဣစ္စာယသ္မာ ပုဏ္ဏကော</Emphasis>တိ. ဣစ္စာတိ ပဒသန္ဓိ …ပေ…  အာယသ္မာ ပုဏ္ဏကော.
</Paragraph>

<Paragraph number="345" book="cn">
<Emphasis>ယညေဟိ ဇာတိဉ္စ ဇရဉ္စ မာရိသာ</Emphasis>တိ. <Emphasis>ယညေဟီ</Emphasis>တိ ယညေဟိ ပဟူတေဟိ ယညေဟိ ဝိဝိဓေဟိ ယညေဟိ ပုထူဟိ. <Emphasis>မာရိသာ</Emphasis>တိ ပိယဝစနံ ဂရုဝစနံ သဂါရဝသပ္ပတိဿာဓိဝစနမေတံ မာရိသာတိ—  ယညေဟိ ဇာတိဉ္စ ဇရဉ္စ မာရိသ.
</Paragraph>

<Paragraph number="346" book="cn">
<Emphasis>အထ ကော စရဟိ ဒေဝမနုဿလောကေ, အတာရိ ဇာတိဉ္စ ဇရဉ္စ မာရိသာ</Emphasis>တိ အထ ကော ဧသော သဒေဝကေ လောကေ သမာရကေ သဗြဟ္မကေ သဿမဏဗြာဟ္မဏိယာ ပဇာယ သဒေဝမနုဿာယ ဇာတိဇရာမရဏံ အတရိ ဥတ္တရိ ပတရိ သမတိက္ကမိ ဝီတိဝတ္တယိ. <Emphasis>မာရိသာ</Emphasis>တိ ပိယဝစနံ ဂရုဝစနံ သဂါရဝသပ္ပတိဿာဓိဝစနမေတံ မာရိသာတိ—  အထ ကော စရဟိ ဒေဝမနုဿလောကေ, အတာရိ ဇာတိဉ္စ ဇရဉ္စ မာရိသ.
</Paragraph>

<Paragraph number="347" book="cn">
<Emphasis>ပုစ္ဆာမိ တံ ဘဂဝါ ဗြူဟိ မေတန်</Emphasis>တိ. <Emphasis>ပုစ္ဆာမိ တန်</Emphasis>တိ ပုစ္ဆာမိ တံ ယာစာမိ တံ အဇ္ဈေသာမိ တံ ပသာဒေမိ တံ ကထယဿု မေတန္တိ—  ပုစ္ဆာမိ တံ. <Emphasis>ဘဂဝါ</Emphasis>တိ ဂါရဝါဓိဝစနံ …ပေ…  သစ္ဆိကာ ပညတ္တိ—  ယဒိဒံ ဘဂဝါတိ. <Emphasis>ဗြူဟိ မေတန်</Emphasis>တိ ဗြူဟိ အာစိက္ခာဟိ ဒေသေဟိ ပညပေဟိ ပဋ္ဌပေဟိ ဝိဝရာဟိ ဝိဘဇာဟိ ဥတ္တာနီကရောဟိ ပကာသေဟီတိ—  ပုစ္ဆာမိ တံ ဘဂဝါ ဗြူဟိ မေတံ. တေနာဟ သော ဗြာဟ္မဏော—
</Paragraph>

<Paragraph number="348" type="verses" book="cn">
_“တေ စေ နာတရိံသု ယာဇယောဂါ, __(ဣစ္စာယသ္မာ ပုဏ္ဏကော)___  
_ယညေဟိ ဇာတိဉ္စ ဇရဉ္စ မာရိသ;_  
_အထ ကော စရဟိ ဒေဝမနုဿလောကေ,_  
_အတာရိ ဇာတိဉ္စ ဇရဉ္စ မာရိသ;_  
_ပုစ္ဆာမိ တံ ဘဂဝါ ဗြူဟိ မေတန်”တိ._  

</Paragraph>

</Division>
<Division number="17" book="cn" e="ch" v="25" p="58">

<Paragraph number="349" type="verses" book="cn">
_<Emphasis>သင်္ခါယ လောကသ္မိ ပရောပရာနိ, __(ပုဏ္ဏကာတိ ဘဂဝါ)__</Emphasis>_  
_<Emphasis>ယဿိဉ္ဇိတံ နတ္ထိ ကုဟိဉ္စိ လောကေ;</Emphasis>_  
_<Emphasis>သန္တော ဝိဓူမော အနီဃော နိရာသော,</Emphasis>_  
_<Emphasis>အတာရိ သော ဇာတိဇရန္တိ ဗြူမိ.</Emphasis> (6)_  

</Paragraph>

<Paragraph number="350" book="cn">
<Emphasis>သင်္ခါယ လောကသ္မိ ပရောပရာနီ</Emphasis>တိ သင်္ခါ ဝုစ္စတိ ဉာဏံ ယာ ပညာ ပဇာနနာ …ပေ…  အမောဟော ဓမ္မဝိစယော သမ္မာဒိဋ္ဌိ. <Emphasis>ပရောပရာနီ</Emphasis>တိ <Emphasis>ဩရံ</Emphasis> ဝုစ္စတိ သကတ္တဘာဝေါ, <Emphasis>ပရံ</Emphasis> ဝုစ္စတိ ပရတ္တဘာဝေါ <Emphasis>ဩရံ</Emphasis> ဝုစ္စတိ သကရူပဝေဒနာသညာသင်္ခါရဝိညာဏံ, ပရံ ဝုစ္စတိ ပရရူပဝေဒနာသညာသင်္ခါရဝိညာဏံ; ဩရံ ဝုစ္စတိ ဆ အဇ္ဈတ္တိကာနိ အာယတနာနိ, ပရံ ဝုစ္စတိ ဆ ဗာဟိရာနိ အာယတနာနိ. ဩရံ ဝုစ္စတိ မနုဿလောကော, ပရံ ဝုစ္စတိ ဒေဝလောကော; ဩရံ ဝုစ္စတိ ကာမဓာတု, ပရံ ဝုစ္စတိ ရူပဓာတု အရူပဓာတု; ဩရံ ဝုစ္စတိ ကာမဓာတု ရူပဓာတု, ပရံ ဝုစ္စတိ အရူပဓာတု. <Emphasis>သင်္ခါယ လောကသ္မိ ပရောပရာနီ</Emphasis>တိ ပရောပရာနိ အနိစ္စတော သင်္ခါယ ဒုက္ခတော ရောဂတော ဂဏ္ဍတော …ပေ…  နိဿရဏတော သင်္ခါယ ဇာနိတွာ တုလယိတွာ တီရယိတွာ ဝိဘာဝယိတွာ ဝိဘူတံ ကတွာတိ—  သင်္ခါယ လောကသ္မိ ပရောပရာနိ. <Emphasis>ပုဏ္ဏကာတိ ဘဂဝါ</Emphasis>တိ. <Emphasis>ပုဏ္ဏကာ</Emphasis>တိ ဘဂဝါ တံ ဗြာဟ္မဏံ နာမေန အာလပတိ. <Emphasis>ဘဂဝါ</Emphasis>တိ ဂါရဝါဓိဝစနမေတံ …ပေ…  ယဒိဒံ ဘဂဝါတိ—  ပုဏ္ဏကာတိ ဘဂဝါ.
</Paragraph>

<Paragraph number="351" book="cn">
<Emphasis>ယဿိဉ္ဇိတံ နတ္ထိ ကုဟိဉ္စိ လောကေ</Emphasis>တိ. <Emphasis>ယဿာ</Emphasis>တိ အရဟတော ခီဏာသဝဿ. <Emphasis>ဣဉ္ဇိတန်</Emphasis>တိ တဏှိဉ္ဇိတံ ဒိဋ္ဌိဉ္ဇိတံ မာနိဉ္ဇိတံ ကိလေသိဉ္ဇိတံ ကာမိဉ္ဇိတံ. ယဿိမေ ဣဉ္ဇိတာ နတ္ထိ န သန္တိ န သံဝိဇ္ဇန္တိ နုပလဗ္ဘန္တိ, ပဟီနာ သမုစ္ဆိန္နာ ဝူပသန္တာ ပဋိပဿဒ္ဓါ အဘဗ္ဗုပ္ပတ္တိကာ ဉာဏဂ္ဂိနာ ဒဍ္ဎာ. <Emphasis>ကုဟိဉ္စီ</Emphasis>တိ ကုဟိဉ္စိ ကိသ္မိဉ္စိ ကတ္ထစိ အဇ္ဈတ္တံ ဝါ ဗဟိဒ္ဓါ ဝါ အဇ္ဈတ္တဗဟိဒ္ဓါ ဝါ. <Emphasis>လောကေ</Emphasis>တိ အပါယလောကေ …ပေ…  အာယတနလောကေတိ—  ယဿိဉ္ဇိတံ နတ္ထိ ကုဟိဉ္စိ လောကေ.
</Paragraph>

<Paragraph number="352" book="cn">
<Emphasis>သန္တော ဝိဓူမော အနီဃော နိရာသော, အတာရိ သော ဇာတိဇရန္တိ ဗြူမီ</Emphasis>တိ. <Emphasis>သန္တော</Emphasis>တိ ရာဂဿ သန္တတ္တာ သန္တော, ဒေါသဿ …ပေ…  မောဟဿ…  ကောဓဿ…  ဥပနာဟဿ…  မက္ခဿ…  သဗ္ဗာကုသလာဘိသင်္ခါရာနံ သန္တတ္တာ သမိတတ္တာ ဝူပသမိတတ္တာ ဝိဇ္ဈာတတ္တာ နိဗ္ဗုတတ္တာ ဝိဂတတ္တာ ပဋိပဿဒ္ဓတ္တာ သန္တော ဥပသန္တော ဝူပသန္တော နိဗ္ဗုတော ပဋိပဿဒ္ဓေါတိ သန္တော; <Emphasis>ဝိဓူမော</Emphasis>တိ ကာယဒုစ္စရိတံ ဝိဓူမိတံ ဝိဓမိတံ သောသိတံ ဝိသောသိတံ ဗျန္တီကတံ, ဝစီဒုစ္စရိတံ …ပေ…  မနောဒုစ္စရိတံ ဝိဓူမိတံ ဝိဓမိတံ သောသိတံ ဝိသောသိတံ ဗျန္တီကတံ, ရာဂေါ…  ဒေါသော…  မောဟော ဝိဓူမိတော ဝိဓမိတော သောသိတော ဝိသောသိတော ဗျန္တီကတော, ကောဓော…  ဥပနာဟော…  မက္ခော…  ပဠာသော…  ဣဿာ…  မစ္ဆရိယံ…  မာယာ…  သာဌေယျံ…  ထမ္ဘော…  သာရမ္ဘော…  မာနော…  အတိမာနော…  မဒေါ…  ပမာဒေါ…  သဗ္ဗေ ကိလေသာ သဗ္ဗေ ဒုစ္စရိတာ သဗ္ဗေ ဒရထာ သဗ္ဗေ ပရိဠာဟာ သဗ္ဗေ သန္တာပါ သဗ္ဗာကုသလာဘိသင်္ခါရာ ဝိဓူမိတာ ဝိဓမိတာ သောသိတာ ဝိသောသိတာ ဗျန္တီကတာ. အထ ဝါ ကောဓော ဝုစ္စတိ ဓူမော—
</Paragraph>

<Paragraph number="353" type="verses" book="cn">
_မာနော ဟိ တေ ဗြာဟ္မဏ ခါရိဘာရော,_  
_ကောဓော ဓူမော ဘသ္မနိ မောသဝဇ္ဇံ;_  
_ဇိဝှါ သုဇာ ဟဒယံ ဇောတိဋ္ဌာနံ,_  
_အတ္တာ သုဒန္တော ပုရိသဿ ဇောတိ._  

</Paragraph>

<Paragraph number="354" book="cn">
အပိ စ ဒသဟာကာရေဟိ ကောဓော ဇာယတိ—  အနတ္ထံ မေ အစရီတိ ကောဓော ဇာယတိ, အနတ္ထံ မေ စရတီတိ ကောဓော ဇာယတိ, အနတ္ထံ မေ စရိဿတီတိ ကောဓော ဇာယတိ, ပိယဿ မေ မနာပဿ အနတ္ထံ အစရိ, အနတ္ထံ စရတိ, အနတ္ထံ စရိဿတီတိ ကောဓော ဇာယတိ, အပ္ပိယဿ မေ အမနာပဿ အတ္ထံ အစရိ, အတ္ထံ စရတိ, အတ္ထံ စရိဿတီတိ ကောဓော ဇာယတိ, အဋ္ဌာနေ ဝါ ပန ကောဓော ဇာယတိ. ယော ဧဝရူပေါ စိတ္တဿ အာဃာတော ပဋိဃာတော ပဋိဃံ ပဋိဝိရောဓော ကောပေါ ပကောပေါ သမ္ပကောပေါ ဒေါသော ပဒေါသော သမ္ပဒေါသော စိတ္တဿ ဗျာပတ္တိ မနောပဒေါသော ကောဓော ကုဇ္ဈနာ ကုဇ္ဈိတတ္တံ ဒေါသော ဒုဿနာ ဒုဿိတတ္တံ ဗျာပတ္တိ ဗျာပဇ္ဇနာ ဗျာပဇ္ဇိတတ္တံ ဝိရောဓော ပဋိဝိရောဓော စဏ္ဍိက္ကံ အသုရောပေါ အနတ္တမနတာ စိတ္တဿ—  အယံ ဝုစ္စတိ ကောဓော.
</Paragraph>

<Paragraph number="355" book="cn">
အပိ စ ကောဓဿ အဓိမတ္တပရိတ္တတာ ဝေဒိတဗ္ဗာ. အတ္ထိ ကဉ္စိ ကာလံ ကောဓော စိတ္တာဝိလကရဏမတ္တော ဟောတိ, န စ တာဝ မုခကုလာနဝိကုလာနော ဟောတိ. အတ္ထိ ကဉ္စိ ကာလံ ကောဓော မုခကုလာနဝိကုလာနမတ္တော ဟောတိ, န စ တာဝ ဟနုသဉ္စောပနော ဟောတိ. အတ္ထိ ကဉ္စိ ကာလံ ကောဓော ဟနုသဉ္စောပနမတ္တော ဟောတိ, န စ တာဝ ဖရုသဝါစံ နိစ္ဆာရဏော ဟောတိ. အတ္ထိ ကဉ္စိ ကာလံ ကောဓော ဖရုသဝါစံ နိစ္ဆာရဏမတ္တော ဟောတိ, န စ တာဝ ဒိသာဝိဒိသာနုဝိလောကနော ဟောတိ. အတ္ထိ ကဉ္စိ ကာလံ ကောဓော ဒိသာဝိဒိသာနုဝိလောကနမတ္တော ဟောတိ, န စ တာဝ ဒဏ္ဍသတ္ထပရာမသနော ဟောတိ. အတ္ထိ ကဉ္စိ ကာလံ ကောဓော ဒဏ္ဍသတ္ထပရာမသနမတ္တော ဟောတိ, န စ တာဝ ဒဏ္ဍသတ္ထအဗ္ဘုက္ကိရဏော ဟောတိ. အတ္ထိ ကဉ္စိ ကာလံ ကောဓော ဒဏ္ဍသတ္ထအဗ္ဘုက္ကိရဏမတ္တော ဟောတိ, န စ တာဝ ဒဏ္ဍသတ္ထအဘိနိပါတနော ဟောတိ. အတ္ထိ ကဉ္စိ ကာလံ ကောဓော ဒဏ္ဍသတ္ထအဘိနိပါတနမတ္တော ဟောတိ, န စ တာဝ ဆိန္နဝိစ္ဆိန္နကရဏော ဟောတိ. အတ္ထိ ကဉ္စိ ကာလံ ကောဓော ဆိန္နဝိစ္ဆိန္နကရဏမတ္တော ဟောတိ, န စ တာဝ သမ္ဘဉ္ဇနပလိဘဉ္ဇနော ဟောတိ. အတ္ထိ ကဉ္စိ ကာလံ ကောဓော သမ္ဘဉ္ဇနပလိဘဉ္ဇနမတ္တော ဟောတိ, န စ တာဝ အင်္ဂမင်္ဂအပကဍ္ဎနော ဟောတိ. အတ္ထိ ကဉ္စိ ကာလံ ကောဓော အင်္ဂမင်္ဂအပကဍ္ဎနမတ္တော ဟောတိ, န စ တာဝ ဇီဝိတာဝေါရောပနော ဟောတိ. အတ္ထိ ကဉ္စိ ကာလံ ကောဓော ဇီဝိတာဝေါရောပနမတ္တော ဟောတိ, န စ တာဝ သဗ္ဗစာဂပရိစ္စာဂါယ သဏ္ဌိတော ဟောတိ. ယတော ကောဓော ပရံ ပုဂ္ဂလံ ဃာတေတွာ အတ္တာနံ ဃာတေတိ, ဧတ္တာဝတာ ကောဓော ပရမုဿဒဂတော ပရမဝေပုလ္လပတ္တော ဟောတိ. ယဿ သော ဟောတိ ကောဓော ပဟီနော သမုစ္ဆိန္နော ဝူပသန္တော ပဋိပဿဒ္ဓေါ အဘဗ္ဗုပ္ပတ္တိကော ဉာဏဂ္ဂိနာ ဒဍ္ဎော, သော ဝုစ္စတိ—  ဝိဓူမော.
</Paragraph>

<Paragraph number="356" book="cn">
ကောဓဿ ပဟီနတ္တာ ဝိဓူမော, ကောဓဝတ္ထုဿ ပရိညာတတ္တာ ဝိဓူမော, ကောဓဟေတုဿ ပရိညာတတ္တာ ဝိဓူမော, ကောဓဟေတုဿ ဥပစ္ဆိန္နတ္တာ ဝိဓူမော.
</Paragraph>

<Paragraph number="357" book="cn">
<Emphasis>အနီဃော</Emphasis>တိ ရာဂေါ နီဃော, ဒေါသော နီဃော, မောဟော နီဃော, ကောဓော နီဃော, ဥပနာဟော နီဃော …ပေ…  သဗ္ဗာကုသလာဘိသင်္ခါရာ နီဃာ. ယဿေတေ နီဃာ ပဟီနာ သမုစ္ဆိန္နာ ဝူပသန္တာ ပဋိပဿဒ္ဓါ အဘဗ္ဗုပ္ပတ္တိကာ ဉာဏဂ္ဂိနာ ဒဍ္ဎာ, သော ဝုစ္စတိ အနီဃော.
</Paragraph>

<Paragraph number="358" book="cn">
<Emphasis>နိရာသော</Emphasis>တိ <Emphasis>အာသာ</Emphasis> ဝုစ္စတိ တဏှာ. ယော ရာဂေါ သာရာဂေါ …ပေ…  အဘိဇ္ဈာ လောဘော အကုသလမူလံ. ယဿေသာ အာသာ တဏှာ ပဟီနာ သမုစ္ဆိန္နာ ဝူပသန္တာ ပဋိပဿဒ္ဓါ အဘဗ္ဗုပ္ပတ္တိကာ ဉာဏဂ္ဂိနာ ဒဍ္ဎာ, သော ဝုစ္စတိ နိရာသော. <Emphasis>ဇာတီ</Emphasis>တိ ယာ တေသံ တေသံ သတ္တာနံ တမှိ တမှိ သတ္တနိကာယေ ဇာတိ သဉ္ဇာတိ ဩက္ကန္တိ အဘိနိဗ္ဗတ္တိ ခန္ဓာနံ ပါတုဘာဝေါ အာယတနာနံ ပဋိလာဘော. <Emphasis>ဇရာ</Emphasis>တိ ယာ တေသံ တေသံ သတ္တာနံ တမှိ တမှိ သတ္တနိကာယေ ဇရာ ဇီရဏတာ ခဏ္ဍိစ္စံ ပါလိစ္စံ ဝလိတ္တစတာ အာယုနော သံဟာနိ ဣန္ဒြိယာနံ ပရိပါကော. <Emphasis>သန္တော ဝိဓူမော အနီဃော နိရာသော, အတာရိ သော ဇာတိဇရန္တိ ဗြူမီ</Emphasis>တိ ယော သန္တော စ ဝိဓူမော စ အနီဃော စ နိရာသော စ, သော ဇာတိဇရာမရဏံ အတရိ ဥတ္တရိ ပတရိ သမတိက္ကမိ ဝီတိဝတ္တယီတိ ဗြူမိ အာစိက္ခာမိ ဒေသေမိ ပညပေမိ ပဋ္ဌပေမိ ဝိဝရာမိ ဝိဘဇာမိ ဥတ္တာနီကရောမိ ပကာသေမီတိ—  သန္တော ဝိဓူမော အနီဃော နိရာသော, အတာရိ သော ဇာတိဇရန္တိ ဗြူမိ. တေနာဟ ဘဂဝါ—
</Paragraph>

<Paragraph number="359" type="verses" book="cn">
_“သင်္ခါယ လောကသ္မိ ပရောပရာနိ, __(ပုဏ္ဏကာတိ ဘဂဝါ)___  
_ယဿိဉ္ဇိတံ နတ္ထိ ကုဟိဉ္စိ လောကေ;_  
_သန္တော ဝိဓူမော အနီဃော နိရာသော,_  
_အတာရိ သော ဇာတိဇရန္တိ ဗြူမီ”တိ._  

</Paragraph>

<Paragraph number="360" book="cn">
သဟဂါထာပရိယောသာနာ …ပေ…  ပဉ္ဇလိကော ဘဂဝန္တံ နမဿမာနော နိသိန္နော ဟောတိ—  “သတ္ထာ မေ, ဘန္တေ, ဘဂဝါ, သာဝကောဟမသ္မီ”တိ.

</Paragraph>
</Division>

<Paragraph number="361" type="center" book="cn">
ပုဏ္ဏကမာဏဝပုစ္ဆာနိဒ္ဒေသော တတိယော.
</Paragraph>