---
title: 3.3 တတိယဝဂ္ဂ
tableOfContents: false
sidebar:
  order: 3
type: tipitaka
basket: su
book: cn
review:
  current: review
  updated: '2025-10-23T09:13:34.390367'
  updated_by: ''
  notes: ''
  history:
  - state: review
    date: '2025-10-23T09:13:34.390367'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="141" book="cn" e="ch" v="25" p="270">

<Paragraph number="1420" type="verses" book="cn">
_<Emphasis>ဒိဋ္ဌီဝိသူကာနိ ဥပါတိဝတ္တော,</Emphasis>_  
_<Emphasis>ပတ္တော နိယာမံ ပဋိလဒ္ဓမဂ္ဂေါ;</Emphasis>_  
_<Emphasis>ဥပ္ပန္နဉာဏောမှိ အနညနေယျော,</Emphasis>_  
_<Emphasis>ဧကော စရေ ခဂ္ဂဝိသာဏကပ္ပေါ.</Emphasis> (1)_  

</Paragraph>

<Paragraph number="1421" book="cn">
<Emphasis>ဒိဋ္ဌီဝိသူကာနိ ဥပါတိဝတ္တော</Emphasis>တိ ဒိဋ္ဌိဝိသူကာနိ ဝုစ္စန္တိ ဝီသတိဝတ္ထုကာ သက္ကာယဒိဋ္ဌီ. ဣဓ အဿုတဝါ ပုထုဇ္ဇနော အရိယာနံ အဒဿာဝီ အရိယဓမ္မဿ အကောဝိဒေါ အရိယဓမ္မေ အဝိနီတော သပ္ပုရိသာနံ အဒဿာဝီ သပ္ပုရိသဓမ္မဿ အကောဝိဒေါ သပ္ပုရိသဓမ္မေ အဝိနီတော ရူပံ အတ္တတော သမနုပဿတိ ရူပဝန္တံ ဝါ အတ္တာနံ အတ္တနိ ဝါ ရူပံ ရူပသ္မိံ ဝါ အတ္တာနံ, ဝေဒနံ …ပေ…  သညံ…  သင်္ခါရေ…  ဝိညာဏံ အတ္တတော သမနုပဿတိ ဝိညာဏဝန္တံ ဝါ အတ္တာနံ အတ္တနိ ဝါ ဝိညာဏံ ဝိညာဏသ္မိံ ဝါ အတ္တာနံ. ယာ ဧဝရူပါ ဒိဋ္ဌိ ဒိဋ္ဌိဂတံ ဒိဋ္ဌိဂဟနံ ဒိဋ္ဌိကန္တာရော ဒိဋ္ဌိဝိသူကာယိကံ ဒိဋ္ဌိဝိပ္ဖန္ဒိတံ ဒိဋ္ဌိသံယောဇနံ ဂါဟော ပဋိဂ္ဂါဟော အဘိနိဝေသော ပရာမာသော ကုမ္မဂ္ဂေါ မိစ္ဆာပထော မိစ္ဆတ္တံ တိတ္ထာယတနံ ဝိပရိယေသဂ္ဂါဟော ဝိပရီတဂ္ဂါဟော ဝိပလ္လာသဂ္ဂါဟော မိစ္ဆာဂါဟော, အယာထာဝကသ္မိံ ယာထာဝကန္တိ ဂါဟော, ယာဝတာ ဒွါသဋ္ဌိ ဒိဋ္ဌိဂတာနိ—  ဣမာနိ ဒိဋ္ဌိဝိသူကာနိ. <Emphasis>ဒိဋ္ဌီဝိသူကာနိ ဥပါတိဝတ္တော</Emphasis>တိ ဒိဋ္ဌိဝိသူကာနိ ဥပါတိဝတ္တော အတိက္ကန္တော သမတိက္ကန္တော ဝီတိဝတ္တောတိ—  ဒိဋ္ဌီဝိသူကာနိ ဥပါတိဝတ္တော.
</Paragraph>

<Paragraph number="1422" book="cn">
<Emphasis>ပတ္တော နိယာမံ ပဋိလဒ္ဓမဂ္ဂေါ</Emphasis>တိ နိယာမာ ဝုစ္စန္တိ စတ္တာရော မဂ္ဂါ; အရိယော အဋ္ဌင်္ဂိကော မဂ္ဂေါ, သေယျထိဒံ—  သမ္မာဒိဋ္ဌိ သမ္မာသင်္ကပ္ပေါ သမ္မာဝါစာ သမ္မာကမ္မန္တော သမ္မာအာဇီဝေါ သမ္မာဝါယာမော သမ္မာသတိ သမ္မာသမာဓိ. စတူဟိ အရိယမဂ္ဂေဟိ သမန္နာဂတော နိယာမံ ပတ္တော သမ္ပတ္တော အဓိဂတော ဖဿိတော သစ္ဆိကတောတိ—  ပတ္တော နိယာမံ. <Emphasis>ပဋိလဒ္ဓမဂ္ဂေါ</Emphasis>တိ လဒ္ဓမဂ္ဂေါ ပဋိလဒ္ဓမဂ္ဂေါ အဓိဂတမဂ္ဂေါ ဖဿိတမဂ္ဂေါ သစ္ဆိကတမဂ္ဂေါတိ—  ပတ္တော နိယာမံ ပဋိလဒ္ဓမဂ္ဂေါ.
</Paragraph>

<Paragraph number="1423" book="cn">
<Emphasis>ဥပ္ပန္နဉာဏောမှိ အနညနေယျော</Emphasis>တိ တဿ ပစ္စေကသမ္ဗုဒ္ဓဿ ဉာဏံ ဥပ္ပန္နံ သမုပ္ပန္နံ နိဗ္ဗတ္တံ အဘိနိဗ္ဗတ္တံ ပါတုဘူတံ. “သဗ္ဗေ သင်္ခါရာ အနိစ္စာ”တိ ဉာဏံ ဥပ္ပန္နံ သမုပ္ပန္နံ နိဗ္ဗတ္တံ အဘိနိဗ္ဗတ္တံ ပါတုဘူတံ, “သဗ္ဗေ သင်္ခါရာ ဒုက္ခာ”တိ …ပေ…  “သဗ္ဗေ ဓမ္မာ အနတ္တာ”တိ…  “ယံ ကိဉ္စိ သမုဒယဓမ္မံ သဗ္ဗံ တံ နိရောဓဓမ္မန်”တိ ဉာဏံ ဥပ္ပန္နံ သမုပ္ပန္နံ နိဗ္ဗတ္တံ အဘိနိဗ္ဗတ္တံ ပါတုဘူတန္တိ—  ဥပ္ပန္နဉာဏောမှိ. <Emphasis>အနညနေယျော</Emphasis>တိ သော ပစ္စေကသမ္ဗုဒ္ဓေါ န ပရနေယျော န ပရပ္ပတ္တိယော န ပရပ္ပစ္စယော န ပရပဋိဗဒ္ဓဂူ, ယထာဘူတံ ဇာနာတိ ပဿတိ အသမ္မူဠှော သမ္ပဇာနော ပဋိဿတော. “သဗ္ဗေ သင်္ခါရာ အနိစ္စာ”တိ န ပရနေယျော န ပရပ္ပတ္တိယော န ပရပ္ပစ္စယော န ပရပဋိဗဒ္ဓဂူ, ယထာဘူတံ ဇာနာတိ ပဿတိ အသမ္မူဠှော သမ္ပဇာနော ပဋိဿတော. “သဗ္ဗေ သင်္ခါရာ ဒုက္ခာ”တိ …ပေ…  “သဗ္ဗေ ဓမ္မာ အနတ္တာ”တိ …ပေ…  “ယံ ကိဉ္စိ သမုဒယဓမ္မံ သဗ္ဗံ တံ နိရောဓဓမ္မန်”တိ န ပရနေယျော န ပရပ္ပတ္တိယော န ပရပ္ပစ္စယော န ပရပဋိဗဒ္ဓဂူ, ယထာဘူတံ ဇာနာတိ ပဿတိ အသမ္မူဠှော သမ္ပဇာနော ပဋိဿတောတိ—  ဥပ္ပန္နဉာဏောမှိ အနညနေယျော, ဧကော စရေ ခဂ္ဂဝိသာဏကပ္ပေါ. တေနာဟ သော ပစ္စေကသမ္ဗုဒ္ဓေါ—
</Paragraph>

<Paragraph number="1424" type="verses" book="cn">
_“ဒိဋ္ဌီဝိသူကာနိ ဥပါတိဝတ္တော,_  
_ပတ္တော နိယာမံ ပဋိလဒ္ဓမဂ္ဂေါ;_  
ဥပ္ပန္နဉာဏောမှိ အနညနေယျော,_  
_ဧကော စရေ ခဂ္ဂဝိသာဏကပ္ပေါ”တိ._  

</Paragraph>

</Division>
<Division number="142" book="cn" e="ch" v="25" p="272">

<Paragraph number="1425" type="verses" book="cn">
_<Emphasis>နိလ္လောလုပေါ နိက္ကုဟော နိပ္ပိပါသော,</Emphasis>_  
_<Emphasis>နိမ္မက္ခော နိဒ္ဓန္တကသာဝမောဟော;</Emphasis>_  
_<Emphasis>နိရာသသော သဗ္ဗလောကေ ဘဝိတွာ,</Emphasis>_  
_<Emphasis>ဧကော စရေ ခဂ္ဂဝိသာဏကပ္ပေါ.</Emphasis> (2)_  

</Paragraph>

<Paragraph number="1426" book="cn">
<Emphasis>နိလ္လောလုပေါ နိက္ကုဟော နိပ္ပိပါသော</Emphasis>တိ <Emphasis>လောလုပ္ပံ</Emphasis> ဝုစ္စတိ တဏှာ. ယော ရာဂေါ သာရာဂေါ …ပေ…  အဘိဇ္ဈာ လောဘော အကုသလမူလံ. သာ လောလုပ္ပါ တဏှာ တဿ ပစ္စေကသမ္ဗုဒ္ဓဿ ပဟီနာ ဥစ္ဆိန္နမူလာ တာလာဝတ္ထုကတာ အနဘာဝံကတာ အာယတိံ အနုပ္ပါဒဓမ္မာ. တသ္မာ ပစ္စေကသမ္ဗုဒ္ဓေါ နိလ္လောလုပေါ.
</Paragraph>

<Paragraph number="1427" book="cn">
<Emphasis>နိက္ကုဟော</Emphasis>တိ တီဏိ ကုဟနဝတ္ထူနိ—  ပစ္စယပဋိသေဝနသင်္ခါတံ ကုဟနဝတ္ထု, ဣရိယာပထသင်္ခါတံ ကုဟနဝတ္ထု, သာမန္တဇပ္ပနသင်္ခါတံ ကုဟနဝတ္ထု.
</Paragraph>

<Paragraph number="1428" book="cn">
ကတမံ ပစ္စယပဋိသေဝနသင်္ခါတံ ကုဟနဝတ္ထု? ဣဓ ဂဟပတိကာ ဘိက္ခုံ နိမန္တေန္တိ စီဝရပိဏ္ဍပါတသေနာသနဂိလာနပစ္စယဘေသဇ္ဇပရိက္ခာရေဟိ, သော ပါပိစ္ဆော ဣစ္ဆာပကတော အတ္ထိကော စီဝရပိဏ္ဍပါတသေနာသနဂိလာနပစ္စယဘေသဇ္ဇပရိက္ခာရာနံ ဘိယျောကမျတံ ဥပါဒါယ စီဝရံ ပစ္စက္ခာတိ, ပိဏ္ဍပါတံ ပစ္စက္ခာတိ, သေနာသနံ ပစ္စက္ခာတိ, ဂိလာနပစ္စယဘေသဇ္ဇပရိက္ခာရံ ပစ္စက္ခာတိ. သော ဧဝမာဟ—  “ကိံ သမဏဿ မဟဂ္ဃေန စီဝရေန. ဧတံ သာရုပ္ပံ ယံ သမဏော သုသာနာ ဝါ သင်္ကာရကူဋာ ဝါ ပါပဏိကာ ဝါ နန္တကာနိ ဥစ္စိနိတွာ သင်္ဃာဋိကံ ကရိတွာ ဓာရေယျ. ကိံ သမဏဿ မဟဂ္ဃေန ပိဏ္ဍပါတေန. ဧတံ သာရုပ္ပံ ယံ သမဏော ဥဉ္ဆာစရိယာယ ပိဏ္ဍိယာလောပေန ဇီဝိကံ ကပ္ပေယျ. ကိံ သမဏဿ မဟဂ္ဃေန သေနာသနေန. ဧတံ သာရုပ္ပံ ယံ သမဏော ရုက္ခမူလိကော ဝါ အဿ သောသာနိကော ဝါ အဗ္ဘောကာသိကော ဝါ. ကိံ သမဏဿ မဟဂ္ဃေန ဂိလာနပစ္စယဘေသဇ္ဇပရိက္ခာရေန. ဧတံ သာရုပ္ပံ ယံ သမဏော ပူတိမုတ္တေန ဝါ ဟရိတကီခဏ္ဍေန ဝါ ဩသဓံ ကရေယျာ”တိ. တဒုပါဒါယ လူခံ စီဝရံ ဓာရေတိ လူခံ ပိဏ္ဍပါတံ ပရိဘုဉ္ဇတိ လူခံ သေနာသနံ ပဋိသေဝတိ လူခံ ဂိလာနပစ္စယဘေသဇ္ဇပရိက္ခာရံ ပဋိသေဝတိ. တမေနံ ဂဟပတိကာ ဧဝံ ဇာနန္တိ—  “အယံ သမဏော အပ္ပိစ္ဆော သန္တုဋ္ဌော ပဝိဝိတ္တော အသံသဋ္ဌော အာရဒ္ဓဝီရိယော ဓုတဝါဒေါ”တိ. ဘိယျော ဘိယျော နိမန္တေန္တိ စီဝရပိဏ္ဍပါတသေနာသနဂိလာနပစ္စယဘေသဇ္ဇပရိက္ခာရေဟိ. သော ဧဝမာဟ—  “တိဏ္ဏံ သမ္မုခီဘာဝါ သဒ္ဓေါ ကုလပုတ္တော ဗဟုံ ပုညံ ပသဝတိ, သဒ္ဓါယ သမ္မုခီဘာဝါ သဒ္ဓေါ ကုလပုတ္တော ဗဟုံ ပုညံ ပသဝတိ, ဒေယျဓမ္မဿ သမ္မုခီဘာဝါ သဒ္ဓေါ ကုလပုတ္တော ဗဟုံ ပုညံ ပသဝတိ, ဒက္ခိဏေယျာနံ သမ္မုခီဘာဝါ သဒ္ဓေါ ကုလပုတ္တော ဗဟုံ ပုညံ ပသဝတိ. တုမှာကဉ္စေဝါယံ သဒ္ဓါ အတ္ထိ, ဒေယျဓမ္မော စ သံဝိဇ္ဇတိ, အဟဉ္စ ပဋိဂ္ဂါဟကော. သစေဟံ န ပဋိဂ္ဂဟေဿာမိ, ဧဝံ တုမှေ ပုညေန ပရိဗာဟိရာ ဘဝိဿထ. န မယှံ ဣမိနာ အတ္ထော. အပိ စ တုမှာကံယေဝ အနုကမ္ပာယ ပဋိဂ္ဂဏှာမီ”တိ. တဒုပါဒါယ ဗဟုမ္ပိ စီဝရံ ပဋိဂ္ဂဏှာတိ, ဗဟုမ္ပိ ပိဏ္ဍပါတံ ပဋိဂ္ဂဏှာတိ, ဗဟုမ္ပိ သေနာသနံ ပဋိဂ္ဂဏှာတိ, ဗဟုမ္ပိ ဂိလာနပစ္စယဘေသဇ္ဇပရိက္ခာရံ ပဋိဂ္ဂဏှာတိ. ယာ ဧဝရူပါ ဘာကုဋိကာ ဘာကုဋိယံ ကုဟနာ ကုဟာယနာ ကုဟိတတ္တံ—  ဣဒံ ပစ္စယပဋိသေဝနသင်္ခါတံ ကုဟနဝတ္ထု.
</Paragraph>

<Paragraph number="1429" book="cn">
ကတမံ ဣရိယာပထသင်္ခါတံ ကုဟနဝတ္ထု? ဣဓေကစ္စော ပါပိစ္ဆော ဣစ္ဆာပကတော သမ္ဘာဝနာဓိပ္ပါယော “ဧဝံ မံ ဇနော သမ္ဘာဝေဿတီ”တိ ဂမနံ သဏ္ဌပေတိ ဌာနံ သဏ္ဌပေတိ နိသဇ္ဇံ သဏ္ဌပေတိ သယနံ သဏ္ဌပေတိ, ပဏိဓာယ ဂစ္ဆတိ ပဏိဓာယ တိဋ္ဌတိ ပဏိဓာယ နိသီဒတိ ပဏိဓာယ သေယျံ ကပ္ပေတိ သမာဟိတော ဝိယ ဂစ္ဆတိ သမာဟိတော ဝိယ တိဋ္ဌတိ သမာဟိတော ဝိယ နိသီဒတိ သမာဟိတော ဝိယ သေယျံ ကပ္ပေတိ, အာပါထကဇ္ဈာယီဝ ဟောတိ. ယာ ဧဝရူပါ ဣရိယာပထဿ အာဌပနာ ဌပနာ သဏ္ဌပနာ ဘာကုဋိကာ ဘာကုဋိယံ ကုဟနာ ကုဟာယနာ ကုဟိတတ္တံ—  ဣဒံ ဣရိယာပထသင်္ခါတံ ကုဟနဝတ္ထု.
</Paragraph>

<Paragraph number="1430" book="cn">
ကတမံ သာမန္တဇပ္ပနသင်္ခါတံ ကုဟနဝတ္ထု? ဣဓေကစ္စော ပါပိစ္ဆော ဣစ္ဆာပကတော သမ္ဘာဝနာဓိပ္ပါယော “ဧဝံ မံ ဇနော သမ္ဘာဝေဿတီ”တိ အရိယဓမ္မေ သန္နိဿိတဝါစံ ဘာသတိ. “ယော ဧဝရူပံ စီဝရံ ဓာရေတိ သော သမဏော မဟေသက္ခော”တိ ဘဏတိ; “ယော ဧဝရူပံ ပတ္တံ ဓာရေတိ …ပေ…  လောဟထာလကံ ဓာရေတိ…  ဓမ္မကရဏံ ဓာရေတိ…  ပရိဿာဝနံ ဓာရေတိ…  ကုဉ္စိကံ ဓာရေတိ…  ဥပါဟနံ ဓာရေတိ…  ကာယဗန္ဓနံ ဓာရေတိ…  အာယောဂံ ဓာရေတိ သော သမဏော မဟေသက္ခော”တိ ဘဏတိ; “ယဿ ဧဝရူပေါ ဥပဇ္ဈာယော သော သမဏော မဟေသက္ခော”တိ ဘဏတိ; “ယဿ ဧဝရူပေါ အာစရိယော …ပေ…  ဧဝရူပါ သမာနုပဇ္ဈာယကာ…  သမာနာစရိယကာ…  မိတ္တာ…  သန္ဒိဋ္ဌာ…  သမ္ဘတ္တာ…  သဟာယာ သော သမဏော မဟေသက္ခော”တိ ဘဏတိ; “ယော ဧဝရူပေ ဝိဟာရေ ဝသတိ…  အဍ္ဎယောဂေ ဝသတိ…  ပါသာဒေ ဝသတိ…  ဟမ္မိယေ ဝသတိ…  ဂုဟာယံ ဝသတိ…  လေဏေ ဝသတိ…  ကုဋိယံ ဝသတိ…  ကူဋာဂါရေ ဝသတိ…  အဋ္ဋေ ဝသတိ…  မာဠေ ဝသတိ…  ဥဒ္ဒဏ္ဍေ ဝသတိ…  ဥပဋ္ဌာနသာလာယံ ဝသတိ…  မဏ္ဍပေ ဝသတိ…  ရုက္ခမူလေ ဝသတိ သော သမဏော မဟေသက္ခော”တိ ဘဏတိ.
</Paragraph>

<Paragraph number="1431" book="cn">
အထ ဝါ ကောရဇိကကောရဇိကော ဘာကုဋိကဘာကုဋိကော ကုဟကကုဟကော လပကလပကော မုခသမ္ဘာဝိကော “အယံ သမဏော ဣမာသံ ဧဝရူပါနံ သန္တာနံ ဝိဟာရသမာပတ္တီနံ လာဘီ”တိ တာဒိသံ ဂမ္ဘီရံ ဂူဠှံ နိပုဏံ ပဋိစ္ဆန္နံ လောကုတ္တရံ သုညတာပဋိသညုတ္တံ ကထံ ကထေတိ. ယာ ဧဝရူပါ ဘာကုဋိကာ ဘာကုဋိယံ ကုဟနာ ကုဟာယနာ ကုဟိတတ္တံ, ဣဒံ သာမန္တဇပ္ပနသင်္ခါတံ ကုဟနဝတ္ထု. တဿ ပစ္စေကသမ္ဗုဒ္ဓဿ ဣမာနိ တီဏိ ကုဟနဝတ္ထူနိ ပဟီနာနိ သမုစ္ဆိန္နာနိ ဝူပသန္တာနိ ပဋိပ္ပဿဒ္ဓါနိ အဘဗ္ဗုပ္ပတ္တိကာနိ ဉာဏဂ္ဂိနာ ဒဍ္ဎာနိ. တသ္မာ သော ပစ္စေကသမ္ဗုဒ္ဓေါ နိက္ကုဟော.
</Paragraph>

<Paragraph number="1432" book="cn">
<Emphasis>နိပ္ပိပါသော</Emphasis>တိ <Emphasis>ပိပါသာ</Emphasis> ဝုစ္စတိ တဏှာ. ယော ရာဂေါ သာရာဂေါ …ပေ…  အဘိဇ္ဈာ လောဘော အကုသလမူလံ. သာ ပိပါသာ တဏှာ တဿ ပစ္စေကသမ္ဗုဒ္ဓဿ ပဟီနာ ဥစ္ဆိန္နမူလာ တာလာဝတ္ထုကတာ အနဘာဝံကတာ အာယတိံ အနုပ္ပါဒဓမ္မာ. တသ္မာ ပစ္စေကသမ္ဗုဒ္ဓေါ နိပ္ပိပါသောတိ—  နိလ္လောလုပေါ နိက္ကုဟော နိပ္ပိပါသော.
</Paragraph>

<Paragraph number="1433" book="cn">
<Emphasis>နိမ္မက္ခော နိဒ္ဓန္တကသာဝမောဟော</Emphasis>တိ. <Emphasis>မက္ခော</Emphasis>တိ ယော မက္ခော မက္ခာယနာ မက္ခာယိတတ္တံ နိဋ္ဌုရိယံ နိဋ္ဌုရိယကမ္မံ. <Emphasis>ကသာဝေါ</Emphasis>တိ ရာဂေါ ကသာဝေါ, ဒေါသော ကသာဝေါ, မောဟော ကသာဝေါ, ကောဓော …ပေ…  ဥပနာဟော…  မက္ခော…  ပဠာသော…  သဗ္ဗာကုသလာဘိသင်္ခါရာ ကသာဝါ. <Emphasis>မောဟော</Emphasis>တိ ဒုက္ခေ အညာဏံ, ဒုက္ခသမုဒယေ အညာဏံ, ဒုက္ခနိရောဓေ အညာဏံ, ဒုက္ခနိရောဓဂါမိနိယာ ပဋိပဒါယ အညာဏံ, ပုဗ္ဗန္တေ အညာဏံ, အပရန္တေ အညာဏံ, ပုဗ္ဗန္တာပရန္တေ အညာဏံ, ဣဒပ္ပစ္စယတာပဋိစ္စသမုပ္ပန္နေသု ဓမ္မေသု အညာဏံ. ယံ ဧဝရူပံ အညာဏံ အဒဿနံ အနဘိသမယော အနနုဗောဓော အပ္ပဋိဝေဓော အသင်္ဂါဟနာ အပရိယောဂါဟနာ အသမပေက္ခနာ အပစ္စဝေက္ခဏာ အပစ္စက္ခကမ္မံ ဒုမ္မေဇ္ဈံ ဗာလျံ အသမ္ပဇညံ မောဟော ပမောဟော သမ္မောဟော အဝိဇ္ဇာ အဝိဇ္ဇောဃော အဝိဇ္ဇာယောဂေါ အဝိဇ္ဇာနုသယော အဝိဇ္ဇာပရိယုဋ္ဌာနံ အဝိဇ္ဇာလင်္ဂီ မောဟော အကုသလမူလံ. တဿ ပစ္စေကသမ္ဗုဒ္ဓဿ မက္ခော စ ကသာဝေါ စ မောဟော စ ဝန္တာ သံဝန္တာ နိဒ္ဓန္တာ ပဟီနာ သမုစ္ဆိန္နာ ဝူပသန္တာ ပဋိပ္ပဿဒ္ဓါ အဘဗ္ဗုပ္ပတ္တိကာ ဉာဏဂ္ဂိနာ ဒဍ္ဎာတိ. သော ပစ္စေကသမ္ဗုဒ္ဓေါ နိမ္မက္ခော နိဒ္ဓန္တကသာဝမောဟော.
</Paragraph>

<Paragraph number="1434" book="cn">
<Emphasis>နိရာသသော သဗ္ဗလောကေ ဘဝိတွာ</Emphasis>တိ <Emphasis>အာသာ</Emphasis> ဝုစ္စတိ တဏှာ. ယော ရာဂေါ သာရာဂေါ …ပေ…  အဘိဇ္ဈာ လောဘော အကုသလမူလံ. <Emphasis>သဗ္ဗလောကေ</Emphasis>တိ သဗ္ဗအပါယလောကေ သဗ္ဗမနုဿလောကေ သဗ္ဗဒေဝလောကေ သဗ္ဗခန္ဓလောကေ သဗ္ဗဓာတုလောကေ သဗ္ဗအာယတနလောကေ. <Emphasis>နိရာသသော သဗ္ဗလောကေ ဘဝိတွာ</Emphasis>တိ သဗ္ဗလောကေ နိရာသသော ဘဝိတွာ နိတ္တဏှော ဘဝိတွာ နိပ္ပိပါသော ဘဝိတွာတိ—  နိရာသသော သဗ္ဗလောကေ ဘဝိတွာ, ဧကော စရေ ခဂ္ဂဝိသာဏကပ္ပေါ. တေနာဟ သော ပစ္စေကသမ္ဗုဒ္ဓေါ—
</Paragraph>

<Paragraph number="1435" type="verses" book="cn">
_“နိလ္လောလုပေါ နိက္ကုဟော နိပ္ပိပါသော,_  
_နိမ္မက္ခော နိဒ္ဓန္တကသာဝမောဟော;_  
_နိရာသသော သဗ္ဗလောကေ ဘဝိတွာ,_  
_ဧကော စရေ ခဂ္ဂဝိသာဏကပ္ပေါ”တိ._  

</Paragraph>

</Division>
<Division number="143" book="cn" e="ch" v="25" p="275">

<Paragraph number="1436" type="verses" book="cn">
_<Emphasis>ပါပံ သဟာယံ ပရိဝဇ္ဇယေထ,</Emphasis>_  
_<Emphasis>အနတ္ထဒဿိံ ဝိသမေ နိဝိဋ္ဌံ;</Emphasis>_  
_<Emphasis>သယံ န သေဝေ ပသုတံ ပမတ္တံ,</Emphasis>_  
_<Emphasis>ဧကော စရေ ခဂ္ဂဝိသာဏကပ္ပေါ.</Emphasis> (3)_  

</Paragraph>

<Paragraph number="1437" book="cn">
<Emphasis>ပါပံ သဟာယံ ပရိဝဇ္ဇယေထာ</Emphasis>တိ. ပါပသဟာယော ဝုစ္စတိ ယော သော သဟာယော ဒသဝတ္ထုကာယ မိစ္ဆာဒိဋ္ဌိယာ သမန္နာဂတော—  နတ္ထိ ဒိန္နံ, နတ္ထိ ယိဋ္ဌံ, နတ္ထိ ဟုတံ, နတ္ထိ သုကတဒုက္ကဋာနံ ကမ္မာနံ ဖလံ ဝိပါကော, နတ္ထိ အယံ လောကော, နတ္ထိ ပရော လောကော, နတ္ထိ မာတာ, နတ္ထိ ပိတာ, နတ္ထိ သတ္တာ ဩပပါတိကာ, နတ္ထိ လောကေ သမဏဗြာဟ္မဏာ သမ္မဂ္ဂတာ သမ္မာပဋိပန္နာ ယေ ဣမဉ္စ လောကံ ပရဉ္စ လောကံ သယံ အဘိညာ သစ္ဆိကတွာ ပဝေဒေန္တီတိ. အယံ ပါပသဟာယော. ပါပံ သဟာယံ ပရိဝဇ္ဇယေထာတိ. ပါပံ သဟာယံ ဝဇ္ဇေယျ ပရိဝဇ္ဇေယျာတိ—  ပါပံ သဟာယံ ပရိဝဇ္ဇယေထ.
</Paragraph>

<Paragraph number="1438" book="cn">
<Emphasis>အနတ္ထဒဿိံ ဝိသမေ နိဝိဋ္ဌန်</Emphasis>တိ အနတ္ထဒဿီ ဝုစ္စတိ ယော သော သဟာယော ဒသဝတ္ထုကာယ မိစ္ဆာဒိဋ္ဌိယာ သမန္နာဂတော—  နတ္ထိ ဒိန္နံ, နတ္ထိ ယိဋ္ဌံ …ပေ…  ယေ ဣမဉ္စ လောကံ ပရဉ္စ လောကံ သယံ အဘိညာ သစ္ဆိကတွာ ပဝေဒေန္တီတိ. <Emphasis>ဝိသမေ နိဝိဋ္ဌန်</Emphasis>တိ ဝိသမေ ကာယကမ္မေ နိဝိဋ္ဌံ, ဝိသမေ ဝစီကမ္မေ နိဝိဋ္ဌံ, ဝိသမေ မနောကမ္မေ နိဝိဋ္ဌံ, ဝိသမေ ပါဏာတိပါတေ နိဝိဋ္ဌံ, ဝိသမေ အဒိန္နာဒါနေ နိဝိဋ္ဌံ, ဝိသမေ ကာမေသုမိစ္ဆာစာရေ နိဝိဋ္ဌံ, ဝိသမေ မုသာဝါဒေ နိဝိဋ္ဌံ, ဝိသမာယ ပိသုဏာယ ဝါစာယ နိဝိဋ္ဌံ, ဝိသမာယ ဖရုသာယ ဝါစာယ နိဝိဋ္ဌံ, ဝိသမေ သမ္ဖပ္ပလာပေ နိဝိဋ္ဌံ, ဝိသမာယ အဘိဇ္ဈာယ နိဝိဋ္ဌံ, ဝိသမေ ဗျာပါဒေ နိဝိဋ္ဌံ, ဝိသမာယ မိစ္ဆာဒိဋ္ဌိယာ နိဝိဋ္ဌံ, ဝိသမေသု သင်္ခါရေသု နိဝိဋ္ဌံ ဝိသမေသု ပဉ္စသု ကာမဂုဏေသု နိဝိဋ္ဌံ, ဝိသမေသု ပဉ္စသု နီဝရဏေသု နိဝိဋ္ဌံ ဝိနိဝိဋ္ဌံ သတ္တံ အလ္လီနံ ဥပဂတံ အဇ္ဈောသိတံ အဓိမုတ္တန္တိ—  အနတ္ထဒဿိံ ဝိသမေ နိဝိဋ္ဌံ.
</Paragraph>

<Paragraph number="1439" book="cn">
<Emphasis>သယံ န သေဝေ ပသုတံ ပမတ္တန်</Emphasis>တိ. <Emphasis>ပသုတန်</Emphasis>တိ ယောပိ ကာမေ ဧသတိ ဂဝေသတိ ပရိယေသတိ တစ္စရိတော တဗ္ဗဟုလော တဂ္ဂရုကော တန္နိန္နော တပ္ပေါဏော တပ္ပဗ္ဘာရော တဒဓိမုတ္တော တဒဓိပတေယျော, သောပိ ကာမပ္ပသုတော. ယောပိ တဏှာဝသေန ရူပေ ပရိယေသတိ, သဒ္ဒေ …ပေ…  ဂန္ဓေ…  ရသေ…  ဖောဋ္ဌဗ္ဗေ ပရိယေသတိ တစ္စရိတော တဗ္ဗဟုလော တဂ္ဂရုကော တန္နိန္နော တပ္ပေါဏော တပ္ပဗ္ဘာရော တဒဓိမုတ္တော တဒဓိပတေယျော, သောပိ ကာမပ္ပသုတော. ယောပိ တဏှာဝသေန ရူပေ ပဋိလဘတိ, သဒ္ဒေ …ပေ…  ဂန္ဓေ…  ရသေ…  ဖောဋ္ဌဗ္ဗေ ပဋိလဘတိ တစ္စရိတော တဗ္ဗဟုလော တဂ္ဂရုကော တန္နိန္နော တပ္ပေါဏော တပ္ပဗ္ဘာရော တဒဓိမုတ္တော တဒဓိပတေယျော, သောပိ ကာမပ္ပသုတော. ယောပိ တဏှာဝသေန ရူပေ ပရိဘုဉ္ဇတိ, သဒ္ဒေ …ပေ…  ဂန္ဓေ…  ရသေ…  ဖောဋ္ဌဗ္ဗေ ပရိဘုဉ္ဇတိ တစ္စရိတော တဗ္ဗဟုလော တဂ္ဂရုကော တန္နိန္နော တပ္ပေါဏော တပ္ပဗ္ဘာရော တဒဓိမုတ္တော တဒဓိပတေယျော, သောပိ ကာမပ္ပသုတော. ယထာ ကလဟကာရကော ကလဟပ္ပသုတော, ကမ္မကာရကော ကမ္မပ္ပသုတော, ဂေါစရေ စရန္တော ဂေါစရပ္ပသုတော, ဈာယီ ဈာနပ္ပသုတော; ဧဝမေဝ ယော ကာမေ ဧသတိ ဂဝေသတိ ပရိယေသတိ တစ္စရိတော တဗ္ဗဟုလော တဂ္ဂရုကော တန္နိန္နော တပ္ပေါဏော တပ္ပဗ္ဘာရော တဒဓိမုတ္တော တဒဓိပတေယျော, သောပိ ကာမပ္ပသုတော. ယောပိ တဏှာဝသေန ရူပေ ပရိယေသတိ …ပေ…  ယောပိ တဏှာဝသေန ရူပေ ပဋိလဘတိ …ပေ…  ယောပိ တဏှာဝသေန ရူပေ ပရိဘုဉ္ဇတိ, သဒ္ဒေ …ပေ…  ဂန္ဓေ…  ရသေ…  ဖောဋ္ဌဗ္ဗေ ပရိဘုဉ္ဇတိ တစ္စရိတော တဗ္ဗဟုလော တဂ္ဂရုကော တန္နိန္နော တပ္ပေါဏော တပ္ပဗ္ဘာရော တဒဓိမုတ္တော တဒဓိပတေယျော, သောပိ ကာမပ္ပသုတော. <Emphasis>ပမတ္တန်</Emphasis>တိ. ပမာဒေါ ဝတ္တဗ္ဗော ကာယဒုစ္စရိတေ ဝါ ဝစီဒုစ္စရိတေ ဝါ မနောဒုစ္စရိတေ ဝါ ပဉ္စသု ကာမဂုဏေသု ဝါ စိတ္တဿ ဝေါသဂ္ဂေါ ဝေါသဂ္ဂါနုပ္ပဒါနံ ကုသလာနံ ဓမ္မာနံ ဘာဝနာယ အသက္ကစ္စကိရိယတာ အသာတစ္စကိရိယတာ အနဋ္ဌိတကိရိယတာ ဩလီနဝုတ္တိတာ နိက္ခိတ္တစ္ဆန္ဒတာ နိက္ခိတ္တဓုရတာ အနာသေဝနာ အဘာဝနာ အဗဟုလီကမ္မံ အနဓိဋ္ဌာနံ အနနုယောဂေါ, ယော ဧဝရူပေါ ပမာဒေါ ပမဇ္ဇနာ ပမဇ္ဇိတတ္တံ—  အယံ ဝုစ္စတိ ပမာဒေါ.
</Paragraph>

<Paragraph number="1440" book="cn">
<Emphasis>သယံ န သေဝေ ပသုတံ ပမတ္တန်</Emphasis>တိ ပသုတံ န သေဝေယျ ပမတ္တဉ္စ သယံ န သေဝေယျ သာမံ န သေဝေယျ န နိသေဝေယျ န သံသေဝေယျ န ပရိသံသေဝေယျ န အာစရေယျ န သမာစရေယျ န သမာဒါယ ဝတ္တေယျာတိ—  သယံ န သေဝေ ပသုတံ ပမတ္တံ, ဧကော စရေ ခဂ္ဂဝိသာဏကပ္ပေါ. တေနာဟ သော ပစ္စေကသမ္ဗုဒ္ဓေါ—
</Paragraph>

<Paragraph number="1441" type="verses" book="cn">
_“ပါပံ သဟာယံ ပရိဝဇ္ဇယေထ,_  
_အနတ္ထဒဿိံ ဝိသမေ နိဝိဋ္ဌံ;_  
_သယံ န သေဝေ ပသုတံ ပမတ္တံ,_  
_ဧကော စရေ ခဂ္ဂဝိသာဏကပ္ပေါ”တိ._  

</Paragraph>

</Division>
<Division number="144" book="cn" e="ch" v="25" p="277">

<Paragraph number="1442" type="verses" book="cn">
_<Emphasis>ဗဟုဿုတံ ဓမ္မဓရံ ဘဇေထ,</Emphasis>_  
_<Emphasis>မိတ္တံ ဥဠာရံ ပဋိဘာနဝန္တံ;</Emphasis>_  
_<Emphasis>အညာယ အတ္ထာနိ ဝိနေယျ ကင်္ခံ,</Emphasis>_  
_<Emphasis>ဧကော စရေ ခဂ္ဂဝိသာဏကပ္ပေါ.</Emphasis> (4)_  

</Paragraph>

<Paragraph number="1443" book="cn">
<Emphasis>ဗဟုဿုတံ ဓမ္မဓရံ ဘဇေထာ</Emphasis>တိ ဗဟုဿုတော ဟောတိ မိတ္တော သုတဓရော သုတသန္နိစယော. ယေ တေ ဓမ္မာ အာဒိကလျာဏာ မဇ္ဈေကလျာဏာ ပရိယောသာနကလျာဏာ သာတ္ထံ သဗျဉ္ဇနံ ကေဝလပရိပုဏ္ဏံ ပရိသုဒ္ဓံ ဗြဟ္မစရိယံ အဘိဝဒန္တိ, တထာရူပါဿ ဓမ္မာ ဗဟုဿုတာ ဟောန္တိ ဓာတာ ဝစသာ ပရိစိတာ မနသာနုပေက္ခိတာ ဒိဋ္ဌိယာ သုပ္ပဋိဝိဒ္ဓါ. <Emphasis>ဓမ္မဓရန်</Emphasis>တိ ဓမ္မံ ဓာရေန္တံ—  သုတ္တံ ဂေယျံ ဝေယျာကရဏံ ဂါထံ ဥဒါနံ ဣတိဝုတ္တကံ ဇာတကံ အဗ္ဘုတဓမ္မံ ဝေဒလ္လံ. <Emphasis>ဗဟုဿုတံ ဓမ္မဓရံ ဘဇေထာ</Emphasis>တိ ဗဟုဿုတဉ္စ ဓမ္မဓရဉ္စ မိတ္တံ ဘဇေယျ သမ္ဘဇေယျ သေဝေယျ နိသေဝေယျ သံသေဝေယျ ပဋိသေဝေယျာတိ—  ဗဟုဿုတံ ဓမ္မဓရံ ဘဇေထ.
</Paragraph>

<Paragraph number="1444" book="cn">
<Emphasis>မိတ္တံ ဥဠာရံ ပဋိဘာနဝန္တန်</Emphasis>တိ ဥဠာရော ဟောတိ မိတ္တော သီလေန သမာဓိနာ ပညာယ ဝိမုတ္တိယာ ဝိမုတ္တိဉာဏဒဿနေန. <Emphasis>ပဋိဘာနဝန္တန်</Emphasis>တိ တယော ပဋိဘာနဝန္တော—  ပရိယတ္တိပဋိဘာနဝါ, ပရိပုစ္ဆာပဋိဘာနဝါ, အဓိဂမပဋိဘာနဝါ. ကတမော ပရိယတ္တိပဋိဘာနဝါ? ဣဓေကစ္စဿ ဗုဒ္ဓဝစနံ ပရိယာပုတံ ဟောတိ သုတ္တံ ဂေယျံ ဝေယျာကရဏံ ဂါထာ ဥဒါနံ ဣတိဝုတ္တကံ ဇာတကံ အဗ္ဘုတဓမ္မံ ဝေဒလ္လံ. တဿ ပရိယတ္တိံ နိဿာယ ပဋိဘာတိ—  အယံ ပရိယတ္တိပဋိဘာနဝါ.
</Paragraph>

<Paragraph number="1445" book="cn">
ကတမော ပရိပုစ္ဆာပဋိဘာနဝါ? ဣဓေကစ္စော ပရိပုစ္ဆိတောပိ ဟောတိ အတ္ထေ စ ဉာယေ စ လက္ခဏေ စ ကာရဏေ စ ဌာနာဌာနေ စ. တဿ ပရိပုစ္ဆံ နိဿာယ ပဋိဘာတိ—  အယံ ပရိပုစ္ဆာပဋိဘာနဝါ.
</Paragraph>

<Paragraph number="1446" book="cn">
ကတမော အဓိဂမပဋိဘာနဝါ? ဣဓေကစ္စဿ အဓိဂတာ ဟောန္တိ စတ္တာရော သတိပဋ္ဌာနာ စတ္တာရော သမ္မပ္ပဓာနာ စတ္တာရော ဣဒ္ဓိပါဒါ ပဉ္စိန္ဒြိယာနိ ပဉ္စ ဗလာနိ သတ္တ ဗောဇ္ဈင်္ဂါ အရိယော အဋ္ဌင်္ဂိကော မဂ္ဂေါ စတ္တာရော အရိယမဂ္ဂါ စတ္တာရိ သာမညဖလာနိ စတဿော ပဋိသမ္ဘိဒါယော ဆ အဘိညာယော. တဿ အတ္ထော ဉာတော ဓမ္မော ဉာတော နိရုတ္တိ ဉာတာ. အတ္ထေ ဉာတေ အတ္ထော ပဋိဘာတိ, ဓမ္မေ ဉာတေ ဓမ္မော ပဋိဘာတိ, နိရုတ္တိယာ ဉာတာယ နိရုတ္တိ ပဋိဘာတိ. ဣမေသု တီသု ဉာဏံ ပဋိဘာနပဋိသမ္ဘိဒါ. သော ပစ္စေကသမ္ဗုဒ္ဓေါ ဣမာယ ပဋိဘာနပဋိသမ္ဘိဒါယ ဥပေတော သမုပေတော ဥပါဂတော သမုပါဂတော ဥပပန္နော သမုပပန္နော သမန္နာဂတော. တသ္မာ ပစ္စေကသမ္ဗုဒ္ဓေါ ပဋိဘာနဝါ. ယဿ ပရိယတ္တိ နတ္ထိ ပရိပုစ္ဆာ နတ္ထိ အဓိဂမော နတ္ထိ, ကိံ တဿ ပဋိဘာယိဿတီတိ—  မိတ္တံ ဥဠာရံ ပဋိဘာနဝန္တံ.
</Paragraph>

<Paragraph number="1447" book="cn">
<Emphasis>အညာယ အတ္ထာနိ ဝိနေယျ ကင်္ခန်</Emphasis>တိ အတ္တတ္ထံ အညာယ ပရတ္ထံ အညာယ ဥဘယတ္ထံ အညာယ ဒိဋ္ဌဓမ္မိကတ္ထံ အညာယ သမ္ပရာယိကတ္ထံ အညာယ ပရမတ္ထံ အညာယ အဘိညာယ ဇာနိတွာ တုလယိတွာ တီရယိတွာ ဝိဘာဝယိတွာ ဝိဘူတံ ကတွာ ကင်္ခံ ဝိနေယျ ပဋိဝိနေယျ ပဇဟေယျ ဝိနောဒေယျ ဗျန္တီကရေယျ အနဘာဝံ ဂမေယျာတိ—  အညာယ အတ္ထာနိ ဝိနေယျ ကင်္ခံ, ဧကော စရေ ခဂ္ဂဝိသာဏကပ္ပေါ. တေနာဟ သော ပစ္စေကသမ္ဗုဒ္ဓေါ—
</Paragraph>

<Paragraph number="1448" type="verses" book="cn">
_“ဗဟုဿုတံ ဓမ္မဓရံ ဘဇေထ,_  
_မိတ္တံ ဥဠာရံ ပဋိဘာနဝန္တံ;_  
_အညာယ အတ္ထာနိ ဝိနေယျ ကင်္ခံ,_  
_ဧကော စရေ ခဂ္ဂဝိသာဏကပ္ပေါ”တိ._  

</Paragraph>

</Division>
<Division number="145" book="cn" e="ch" v="25" p="279">

<Paragraph number="1449" type="verses" book="cn">
_<Emphasis>ခိဍ္ဍံ ရတိံ ကာမသုခဉ္စ လောကေ,</Emphasis>_  
_<Emphasis>အနလင်္ကရိတွာ အနပေက္ခမာနော;</Emphasis>_  
_<Emphasis>ဝိဘူသဋ္ဌာနာ ဝိရတော သစ္စဝါဒီ,</Emphasis>_  
_<Emphasis>ဧကော စရေ ခဂ္ဂဝိသာဏကပ္ပေါ.</Emphasis> (5)_  

</Paragraph>

<Paragraph number="1450" book="cn">
<Emphasis>ခိဍ္ဍံ ရတိံ ကာမသုခဉ္စ လောကေ</Emphasis>တိ. <Emphasis>ခိဍ္ဍာ</Emphasis>တိ ဒွေ ခိဍ္ဍာ—  ကာယိကာ ခိဍ္ဍာ စ ဝါစသိကာ ခိဍ္ဍာ စ …ပေ…  အယံ ကာယိကာ ခိဍ္ဍာ …ပေ…  အယံ ဝါစသိကာ ခိဍ္ဍာ. <Emphasis>ရတီ</Emphasis>တိ အနုက္ကဏ္ဌိတာဓိဝစနမေတံ—  ရတီတိ. <Emphasis>ကာမသုခန်</Emphasis>တိ ဝုတ္တဉှေတံ ဘဂဝတာ—  “ပဉ္စိမေ, ဘိက္ခဝေ, ကာမဂုဏာ. ကတမေ ပဉ္စ? စက္ခုဝိညေယျာ ရူပါ ဣဋ္ဌာ ကန္တာ မနာပါ ပိယရူပါ ကာမူပသံဟိတာ ရဇနီယာ, သောတဝိညေယျာ သဒ္ဒါ …ပေ…  ဃာနဝိညေယျာ ဂန္ဓာ…  ဇိဝှါဝိညေယျာ ရသာ…  ကာယဝိညေယျာ ဖောဋ္ဌဗ္ဗာ ဣဋ္ဌာ ကန္တာ မနာပါ ပိယရူပါ ကာမူပသံဟိတာ ရဇနီယာ. ဣမေ ခေါ, ဘိက္ခဝေ, ပဉ္စ ကာမဂုဏာ. ယံ ခေါ, ဘိက္ခဝေ, ဣမေ ပဉ္စ ကာမဂုဏေ ပဋိစ္စ ဥပ္ပဇ္ဇတိ သုခံ သောမနဿံ, ဣဒံ ဝုစ္စတိ ကာမသုခံ”. <Emphasis>လောကေ</Emphasis>တိ မနုဿလောကေတိ—  ခိဍ္ဍံ ရတိံ ကာမသုခဉ္စ လောကေ.
</Paragraph>

<Paragraph number="1451" book="cn">
<Emphasis>အနလင်္ကရိတွာ အနပေက္ခမာနော</Emphasis>တိ ခိဍ္ဍဉ္စ ရတိဉ္စ ကာမသုခဉ္စ လောကေ အနလင်္ကရိတွာ အနပေက္ခော ဟုတွာ ပဇဟိတွာ ဝိနောဒေတွာ ဗျန္တီကရိတွာ အနဘာဝံ ဂမေတွာတိ—  အနလင်္ကရိတွာ အနပေက္ခမာနော.
</Paragraph>

<Paragraph number="1452" book="cn">
<Emphasis>ဝိဘူသဋ္ဌာနာ ဝိရတော သစ္စဝါဒီ</Emphasis>တိ. <Emphasis>ဝိဘူသာ</Emphasis>တိ ဒွေ ဝိဘူသာ—  အတ္ထိ အဂါရိကဝိဘူသာ အတ္ထိ အနာဂါရိကဝိဘူသာ. ကတမာ အဂါရိကဝိဘူသာ? ကေသာ စ မဿူ စ မာလာဂန္ဓဉ္စ ဝိလေပနဉ္စ အာဘရဏဉ္စ ပိလန္ဓနဉ္စ ဝတ္ထဉ္စ ပါရုပနဉ္စ ဝေဌနဉ္စ ဥစ္ဆာဒနံ ပရိမဒ္ဒနံ နှာပနံ သမ္ဗာဟနံ အာဒါသံ အဉ္ဇနံ မာလာဂန္ဓဝိလေပနံ မုခစုဏ္ဏံ မုခလေပနံ ဟတ္ထဗန္ဓံ သိခါဗန္ဓံ ဒဏ္ဍံ နာဠိကံ ခဂ္ဂံ ဆတ္တံ စိတြုပါဟနံ ဥဏှီသံ မဏိံ ဝါဠဗီဇနိံ ဩဒါတာနိ ဝတ္ထာနိ ဒီဃဒသာနိ ဣတိ ဝါ—  အယံ အဂါရိကဝိဘူသာ.
</Paragraph>

<Paragraph number="1453" book="cn">
ကတမာ အနာဂါရိကဝိဘူသာ? စီဝရမဏ္ဍနာ ပတ္တမဏ္ဍနာ သေနာသနမဏ္ဍနာ ဣမဿ ဝါ ပူတိကာယဿ ဗာဟိရာနံ ဝါ ပရိက္ခာရာနံ မဏ္ဍနာ ဝိဘူသနာ ကေဠနာ ပရိကေဠနာ ဂဒ္ဓိကတာ ဂဒ္ဓိကတ္တံ စပလတာ စာပလျံ—  အယံ အနာဂါရိကဝိဘူသာ.
</Paragraph>

<Paragraph number="1454" book="cn">
<Emphasis>သစ္စဝါဒီ</Emphasis>တိ သော ပစ္စေကသမ္ဗုဒ္ဓေါ သစ္စဝါဒီ သစ္စသန္ဓော ထေတော ပစ္စယိကော အဝိသံဝါဒကော လောကဿ, ဝိဘူသဋ္ဌာနာ အာရတော ဝိရတော ပဋိဝိရတော နိက္ခန္တော နိဿဋော ဝိပ္ပမုတ္တော ဝိသညုတ္တော, ဝိမရိယာဒိကတေန စေတသာ ဝိဟရတီတိ—  ဝိဘူသဋ္ဌာနာ ဝိရတော သစ္စဝါဒီ, ဧကော စရေ ခဂ္ဂဝိသာဏကပ္ပေါ. တေနာဟ သော ပစ္စေကသမ္ဗုဒ္ဓေါ—
</Paragraph>

<Paragraph number="1455" type="verses" book="cn">
_“ခိဍ္ဍံ ရတိံ ကာမသုခဉ္စ လောကေ,_  
_အနလင်္ကရိတွာ အနပေက္ခမာနော;_  
_ဝိဘူသဋ္ဌာနာ ဝိရတော သစ္စဝါဒီ,_  
_ဧကော စရေ ခဂ္ဂဝိသာဏကပ္ပေါ”တိ._  

</Paragraph>

</Division>
<Division number="146" book="cn" e="ch" v="25" p="280">

<Paragraph number="1456" type="verses" book="cn">
_<Emphasis>ပုတ္တဉ္စ ဒါရံ ပိတရဉ္စ မာတရံ,</Emphasis>_  
_<Emphasis>ဓနာနိ ဓညာနိ စ ဗန္ဓဝါနိ;</Emphasis>_  
_<Emphasis>ဟိတွာန ကာမာနိ ယထောဓိကာနိ,</Emphasis>_  
_<Emphasis>ဧကော စရေ ခဂ္ဂဝိသာဏကပ္ပေါ.</Emphasis> (6)_  

</Paragraph>

<Paragraph number="1457" book="cn">
<Emphasis>ပုတ္တဉ္စ ဒါရံ ပိတရဉ္စ မာတရန်</Emphasis>တိ. <Emphasis>ပုတ္တာ</Emphasis>တိ စတ္တာရော ပုတ္တာ—  အတြဇော ပုတ္တော, ခေတ္တဇော ပုတ္တော, ဒိန္နကော ပုတ္တော, အန္တေဝါသိကော ပုတ္တော. <Emphasis>ဒါရာ</Emphasis> ဝုစ္စန္တိ ဘရိယာယော. <Emphasis>ပိတာ</Emphasis>တိ ယော သော ဇနကော. <Emphasis>မာတာ</Emphasis>တိ ယာ သာ ဇနိကာတိ—  ပုတ္တဉ္စ ဒါရံ ပိတရဉ္စ မာတရံ.
</Paragraph>

<Paragraph number="1458" book="cn">
<Emphasis>ဓနာနိ ဓညာနိ စ ဗန္ဓဝါနီ</Emphasis>တိ ဓနာနိ ဝုစ္စန္တိ ဟိရညံ သုဝဏ္ဏံ မုတ္တာ မဏိ ဝေဠုရိယော သင်္ခေါ သိလာ ပဝါဠံ ရဇတံ ဇာတရူပံ လောဟိတင်္ဂေါ မသာရဂလ္လံ. ဓညာနိ ဝုစ္စန္တိ ပုဗ္ဗဏ္ဏံ အပရဏ္ဏံ. <Emphasis>ပုဗ္ဗဏ္ဏံ</Emphasis> နာမ သာလိ ဝီဟိ ယဝေါ ဂေါဓုမော ကင်္ဂု ဝရကော ကုဒြူသကော. <Emphasis>အပရဏ္ဏံ</Emphasis> နာမ သူပေယျံ. <Emphasis>ဗန္ဓဝါနီ</Emphasis>တိ စတ္တာရော ဗန္ဓဝါ—  ဉာတိဗန္ဓဝါပိ ဗန္ဓု, ဂေါတ္တဗန္ဓဝါပိ ဗန္ဓု, မိတ္တဗန္ဓဝါပိ ဗန္ဓု, သိပ္ပဗန္ဓဝါပိ ဗန္ဓူတိ—  ဓနာနိ ဓညာနိ စ ဗန္ဓဝါနိ.
</Paragraph>

<Paragraph number="1459" book="cn">
<Emphasis>ဟိတွာန ကာမာနိ ယထောဓိကာနီ</Emphasis>တိ. <Emphasis>ကာမာ</Emphasis>တိ ဥဒ္ဒါနတော ဒွေ ကာမာ—  ဝတ္ထုကာမာ စ ကိလေသကာမာ စ …ပေ…  ဣမေ ဝုစ္စန္တိ ဝတ္ထုကာမာ …ပေ…  ဣမေ ဝုစ္စန္တိ ကိလေသကာမာ. <Emphasis>ဟိတွာန ကာမာနီ</Emphasis>တိ ဝတ္ထုကာမေ ပရိဇာနိတွာ, ကိလေသကာမေ ပဟာယ ပဇဟိတွာ ဝိနောဒေတွာ ဗျန္တီကရိတွာ အနဘာဝံ ဂမေတွာ. <Emphasis>ဟိတွာန ကာမာနိ ယထောဓိကာနီ</Emphasis>တိ သောတာပတ္တိမဂ္ဂေန ယေ ကိလေသာ ပဟီနာ, တေ ကိလေသေ န ပုနေတိ န ပစ္စေတိ န ပစ္စာဂစ္ဆတိ; သကဒါဂါမိမဂ္ဂေန ယေ ကိလေသာ ပဟီနာ …ပေ…  အနာဂါမိမဂ္ဂေန ယေ ကိလေသာ ပဟီနာ…  အရဟတ္တမဂ္ဂေန ယေ ကိလေသာ ပဟီနာ, တေ ကိလေသေ န ပုနေတိ န ပစ္စေတိ န ပစ္စာဂစ္ဆတီတိ—  ဟိတွာန ကာမာနိ ယထောဓိကာနိ, ဧကော စရေ ခဂ္ဂဝိသာဏကပ္ပေါ. တေနာဟ သော ပစ္စေကသမ္ဗုဒ္ဓေါ—
</Paragraph>

<Paragraph number="1460" type="verses" book="cn">
_“ပုတ္တဉ္စ ဒါရံ ပိတရဉ္စ မာတရံ,_  
_ဓနာနိ ဓညာနိ စ ဗန္ဓဝါနိ;_  
_ဟိတွာန ကာမာနိ ယထောဓိကာနိ,_  
_ဧကော စရေ ခဂ္ဂဝိသာဏကပ္ပေါ”တိ._  

</Paragraph>

</Division>
<Division number="147" book="cn" e="ch" v="25" p="282">

<Paragraph number="1461" type="verses" book="cn">
_<Emphasis>သင်္ဂေါ ဧသော ပရိတ္တမေတ္ထ သောချံ,</Emphasis>_  
_<Emphasis>အပ္ပဿာဒေါ ဒုက္ခမေတ္ထ ဘိယျော;</Emphasis>_  
_<Emphasis>ဂဠော ဧသော ဣတိ ဉတွာ မတိမာ</Emphasis>,_  
_<Emphasis>ဧကော စရေ ခဂ္ဂဝိသာဏကပ္ပေါ.</Emphasis> (7)_  

</Paragraph>

<Paragraph number="1462" book="cn">
<Emphasis>သင်္ဂေါ ဧသော ပရိတ္တမေတ္ထ သောချန်</Emphasis>တိ သင်္ဂေါတိ ဝါ ဗဠိသန္တိ ဝါ အာမိသန္တိ ဝါ လဂ္ဂနန္တိ ဝါ ပလိဗောဓောတိ ဝါ, ပဉ္စန္နေတံ ကာမဂုဏာနံ အဓိဝစနံ. <Emphasis>ပရိတ္တမေတ္ထ သောချန်</Emphasis>တိ ဝုတ္တဉှေတံ ဘဂဝတာ—  “ပဉ္စိမေ, ဘိက္ခဝေ, ကာမဂုဏာ. ကတမေ ပဉ္စ? စက္ခုဝိညေယျာ ရူပါ ဣဋ္ဌာ ကန္တာ မနာပါ ပိယရူပါ ကာမူပသံဟိတာ ရဇနီယာ …ပေ…  ကာယဝိညေယျာ ဖောဋ္ဌဗ္ဗာ ဣဋ္ဌာ ကန္တာ မနာပါ ပိယရူပါ ကာမူပသံဟိတာ ရဇနီယာ. ဣမေ ခေါ, ဘိက္ခဝေ, ပဉ္စ ကာမဂုဏာ. ယံ ခေါ, ဘိက္ခဝေ, ဣမေ ပဉ္စ ကာမဂုဏေ ပဋိစ္စ ဥပ္ပဇ္ဇတိ သုခံ သောမနဿံ, ဣဒံ ဝုစ္စတိ ကာမသုခံ. အပ္ပကံ ဧတံ သုခံ, ပရိတ္တကံ ဧတံ သုခံ, ထောကကံ ဧတံ သုခံ, ဩမကံ ဧတံ သုခံ, လာမကံ ဧတံ သုခံ, ဆတုက္ကံ ဧတံ သုခန်”တိ—  သင်္ဂေါ ဧသော ပရိတ္တမေတ္ထ သောချံ.
</Paragraph>

<Paragraph number="1463" book="cn">
<Emphasis>အပ္ပဿာဒေါ ဒုက္ခမေတ္ထ ဘိယျော</Emphasis>တိ အပ္ပဿာဒါ ကာမာ ဝုတ္တာ ဘဂဝတာ ဗဟုဒုက္ခာ ဗဟုပါယာသာ; အာဒီနဝေါ ဧတ္ထ ဘိယျော. အဋ္ဌိကင်္ကလူပမာ ကာမာ ဝုတ္တာ ဘဂဝတာ, မံသပေသူပမာ ကာမာ ဝုတ္တာ ဘဂဝတာ, တိဏုက္ကူပမာ ကာမာ ဝုတ္တာ ဘဂဝတာ, အင်္ဂါရကာသူပမာ ကာမာ ဝုတ္တာ ဘဂဝတာ, သုပိနကူပမာ ကာမာ ဝုတ္တာ ဘဂဝတာ, ယာစိတကူပမာ ကာမာ ဝုတ္တာ ဘဂဝတာ, ရုက္ခဖလူပမာ ကာမာ ဝုတ္တာ ဘဂဝတာ, အသိသူနူပမာ ကာမာ ဝုတ္တာ ဘဂဝတာ, သတ္တိသူလူပမာ ကာမာ ဝုတ္တာ ဘဂဝတာ, သပ္ပသိရူပမာ ကာမာ ဝုတ္တာ ဘဂဝတာ ဗဟုဒုက္ခာ ဗဟုပါယာသာ, အာဒီနဝေါ ဧတ္ထ ဘိယျောတိ—  အပ္ပဿာဒေါ ဒုက္ခမေတ္ထ ဘိယျော.
</Paragraph>

<Paragraph number="1464" book="cn">
<Emphasis>ဂဠော ဧသော ဣတိ ဉတွာ မတိမာ</Emphasis>တိ ဂဠောတိ ဝါ ဗဠိသန္တိ ဝါ အာမိသန္တိ ဝါ လဂ္ဂနန္တိ ဝါ ဗန္ဓနန္တိ ဝါ ပလိဗောဓောတိ ဝါ, ပဉ္စန္နေတံ ကာမဂုဏာနံ အဓိဝစနံ. <Emphasis>ဣတီ</Emphasis>တိ ပဒသန္ဓိ ပဒသံသဂ္ဂေါ ပဒပါရိပူရီ အက္ခရသမဝါယော ဗျဉ္ဇနသိလိဋ္ဌတာ ပဒါနုပုဗ္ဗတာပေတံ ဣတီတိ. <Emphasis>မတိမာ</Emphasis>တိ ပဏ္ဍိတော ပညဝါ ဗုဒ္ဓိမာ ဉာဏီ ဝိဘာဝီ မေဓာဝီ. <Emphasis>ဂဠော ဧသော ဣတိ ဉတွာ မတိမာ</Emphasis>တိ မတိမာ ဂဠောတိ ဉတွာ ဗဠိသန္တိ ဉတွာ အာမိသန္တိ ဉတွာ လဂ္ဂနန္တိ ဉတွာ ဗန္ဓနန္တိ ဉတွာ ပလိဗောဓောတိ ဉတွာ ဇာနိတွာ တုလယိတွာ တီရယိတွာ ဝိဘာဝယိတွာ ဝိဘူတံ ကတွာတိ—  ဂဠော ဧသော ဣတိ ဉတွာ မတိမာ, ဧကော စရေ ခဂ္ဂဝိသာဏကပ္ပေါ. တေနာဟ သော ပစ္စေကသမ္ဗုဒ္ဓေါ—
</Paragraph>

<Paragraph number="1465" type="verses" book="cn">
_“သင်္ဂေါ ဧသော ပရိတ္တမေတ္ထ သောချံ,_  
_အပ္ပဿာဒေါ ဒုက္ခမေတ္ထ ဘိယျော;_  
_ဂဠော ဧသော ဣတိ ဉတွာ မတိမာ,_  
_ဧကော စရေ ခဂ္ဂဝိသာဏကပ္ပေါ”တိ._  

</Paragraph>

</Division>
<Division number="148" book="cn" e="ch" v="25" p="283">

<Paragraph number="1466" type="verses" book="cn">
_<Emphasis>သန္ဒာလယိတွာန သံယောဇနာနိ,</Emphasis>_  
_<Emphasis>ဇာလံဝ ဘေတွာ သလိလမ္ဗုစာရီ;</Emphasis>_  
_<Emphasis>အဂ္ဂီဝ ဒဍ္ဎံ အနိဝတ္တမာနော,</Emphasis>_  
_<Emphasis>ဧကော စရေ ခဂ္ဂဝိသာဏကပ္ပေါ.</Emphasis> (8)_  

</Paragraph>

<Paragraph number="1467" book="cn">
<Emphasis>သန္ဒာလယိတွာန သံယောဇနာနီ</Emphasis>တိ ဒသ သံယောဇနာနိ—  ကာမရာဂသံယောဇနံ, ပဋိဃသံယောဇနံ, မာနသံယောဇနံ, ဒိဋ္ဌိသံယောဇနံ, ဝိစိကိစ္ဆာသံယောဇနံ, သီလဗ္ဗတပရာမာသသံယောဇနံ, ဘဝရာဂသံယောဇနံ, ဣဿာသံယောဇနံ, မစ္ဆရိယသံယောဇနံ, အဝိဇ္ဇာသံယောဇနံ. <Emphasis>သန္ဒာလယိတွာန သံယောဇနာနီ</Emphasis>တိ ဒသ သံယောဇနာနိ ဒါလယိတွာ သန္ဒာလယိတွာ ပဇဟိတွာ ဝိနောဒေတွာ ဗျန္တီကရိတွာ အနဘာဝံ ဂမေတွာတိ—  သန္ဒာလယိတွာန သံယောဇနာနိ.
</Paragraph>

<Paragraph number="1468" book="cn">
<Emphasis>ဇာလံဝ ဘေတွာ သလိလမ္ဗုစာရီ</Emphasis>တိ ဇာလံ ဝုစ္စတိ သုတ္တဇာလံ. သလိလံ ဝုစ္စတိ ဥဒကံ. အမ္ဗုစာရီ ဝုစ္စတိ မစ္ဆော. ယထာ မစ္ဆော ဇာလံ ဘိန္ဒိတွာ ပဘိန္ဒိတွာ ဒါလယိတွာ ပဒါလယိတွာ သမ္ပဒါလယိတွာ စရတိ ဝိဟရတိ ဣရိယတိ ဝတ္တေတိ ပါလေတိ ယပေတိ ယာပေတိ, ဧဝမေဝ ဒွေ ဇာလာ—  တဏှာဇာလဉ္စ ဒိဋ္ဌိဇာလဉ္စ …ပေ…  ဣဒံ တဏှာဇာလံ …ပေ…  ဣဒံ ဒိဋ္ဌိဇာလံ. တဿ ပစ္စေကသမ္ဗုဒ္ဓဿ တဏှာဇာလံ ပဟီနံ, ဒိဋ္ဌိဇာလံ ပဋိနိဿဋ္ဌံ. တဏှာဇာလဿ ပဟီနတ္တာ ဒိဋ္ဌိဇာလဿ ပဋိနိဿဋ္ဌတ္တာ သော ပစ္စေကသမ္ဗုဒ္ဓေါ ရူပေ န သဇ္ဇတိ သဒ္ဒေ န သဇ္ဇတိ ဂန္ဓေ န သဇ္ဇတိ …ပေ…  ဒိဋ္ဌသုတမုတဝိညာတဗ္ဗေသု ဓမ္မေသု န သဇ္ဇတိ န ဂဏှာတိ န ဗဇ္ဈတိ န ပလိဗဇ္ဈတိ, နိက္ခန္တော နိဿဋော ဝိပ္ပမုတ္တော ဝိသညုတ္တော ဝိမရိယာဒိကတေန စေတသာ ဝိဟရတီတိ—  ဇာလံဝ ဘေတွာ သလိလမ္ဗုစာရီ.
</Paragraph>

<Paragraph number="1469" book="cn">
<Emphasis>အဂ္ဂီဝ ဒဍ္ဎံ အနိဝတ္တမာနော</Emphasis>တိ ယထာ အဂ္ဂိ တိဏကဋ္ဌုပါဒါနံ ဒဟန္တော ဂစ္ဆတိ အနိဝတ္တန္တော, ဧဝမေဝ တဿ ပစ္စေကသမ္ဗုဒ္ဓဿ သောတာပတ္တိမဂ္ဂေန ယေ ကိလေသာ ပဟီနာ တေ ကိလေသေ န ပုနေတိ န ပစ္စေတိ န ပစ္စာဂစ္ဆတိ, သကဒါဂါမိမဂ္ဂေန …ပေ…  အနာဂါမိမဂ္ဂေန…  အရဟတ္တမဂ္ဂေန ယေ ကိလေသာ ပဟီနာ တေ ကိလေသေ န ပုနေတိ န ပစ္စေတိ န ပစ္စာဂစ္ဆတီတိ—  အဂ္ဂီဝ ဒဍ္ဎံ အနိဝတ္တမာနော, ဧကော စရေ ခဂ္ဂဝိသာဏကပ္ပေါ. တေနာဟ သော ပစ္စေကသမ္ဗုဒ္ဓေါ—
</Paragraph>

<Paragraph number="1470" type="verses" book="cn">
_“သန္ဒာလယိတွာန သံယောဇနာနိ,_  
_ဇာလံဝ ဘေတွာ သလိလမ္ဗုစာရီ;_  
_အဂ္ဂီဝ ဒဍ္ဎံ အနိဝတ္တမာနော,_  
_ဧကော စရေ ခဂ္ဂဝိသာဏကပ္ပေါ”တိ._  

</Paragraph>

</Division>
<Division number="149" book="cn" e="ch" v="25" p="284">

<Paragraph number="1471" type="verses" book="cn">
_<Emphasis>ဩက္ခိတ္တစက္ခု န စ ပါဒလောလော,</Emphasis>_  
_<Emphasis>ဂုတ္တိန္ဒြိယော ရက္ခိတမာနသာနော;</Emphasis>_  
_<Emphasis>အနဝဿုတော အပရိဍယှမာနော</Emphasis>,_  
_<Emphasis>ဧကော စရေ ခဂ္ဂဝိသာဏကပ္ပေါ.</Emphasis> (9)_  

</Paragraph>

<Paragraph number="1472" book="cn">
<Emphasis>ဩက္ခိတ္တစက္ခု န စ ပါဒလောလော</Emphasis>တိ ကထံ ခိတ္တစက္ခု ဟောတိ? ဣဓေကစ္စော ဘိက္ခု စက္ခုလောလော စက္ခုလောလိယေန သမန္နာဂတော ဟောတိ. အဒိဋ္ဌံ ဒက္ခိတဗ္ဗံ ဒိဋ္ဌံ သမတိက္ကမိတဗ္ဗန္တိ—  အာရာမေန အာရာမံ ဥယျာနေန ဥယျာနံ ဂါမေန ဂါမံ နိဂမေန နိဂမံ နဂရေန နဂရံ ရဋ္ဌေန ရဋ္ဌံ ဇနပဒေန ဇနပဒံ ဒီဃစာရိကံ အနဝဋ္ဌိတစာရိကံ အနုယုတ္တော ဟောတိ ရူပဒဿနာယ. ဧဝံ ခိတ္တစက္ခု ဟောတိ.
</Paragraph>

<Paragraph number="1473" book="cn">
အထ ဝါ ဘိက္ခု အန္တရဃရံ ပဝိဋ္ဌော ဝီထိံ ပဋိပန္နော အသံဝုတော ဂစ္ဆတိ. ဟတ္ထိံ ဩလောကေန္တော အဿံ ဩလောကေန္တော ရထံ ဩလောကေန္တော ပတ္တိံ ဩလောကေန္တော ကုမာရကေ ဩလောကေန္တော ကုမာရိကာယော ဩလောကေန္တော ဣတ္ထိယော ဩလောကေန္တော ပုရိသေ ဩလောကေန္တော အန္တရာပဏံ ဩလောကေန္တော ဃရမုခါနိ ဩလောကေန္တော ဥဒ္ဓံ ဩလောကေန္တော အဓော ဩလောကေန္တော ဒိသာဝိဒိသံ ဝိပေက္ခမာနော ဂစ္ဆတိ. ဧဝမ္ပိ ခိတ္တစက္ခု ဟောတိ.
</Paragraph>

<Paragraph number="1474" book="cn">
အထ ဝါ ဘိက္ခု စက္ခုနာ ရူပံ ဒိသွာ နိမိတ္တဂ္ဂါဟီ ဟောတိ အနုဗျဉ္ဇနဂ္ဂါဟီ. ယတွာဓိကရဏမေနံ စက္ခုန္ဒြိယံ အသံဝုတံ ဝိဟရန္တံ အဘိဇ္ဈာဒေါမနဿာ ပါပကာ အကုသလာ ဓမ္မာ အနွာဿဝေယျုံ, တဿ သံဝရာယ န ပဋိပဇ္ဇတိ, န ရက္ခတိ စက္ခုန္ဒြိယံ, စက္ခုန္ဒြိယေ န သံဝရံ အာပဇ္ဇတိ. ဧဝမ္ပိ ခိတ္တစက္ခု ဟောတိ.
</Paragraph>

<Paragraph number="1475" book="cn">
ယထာ ဝါ ပနေကေ ဘောန္တော သမဏဗြာဟ္မဏာ သဒ္ဓါဒေယျာနိ ဘောဇနာနိ ဘုဉ္ဇိတွာ တေ ဧဝရူပံ ဝိသူကဒဿနံ အနုယုတ္တာ ဝိဟရန္တိ, သေယျထိဒံ—  နစ္စံ ဂီတံ ဝါဒိတံ ပေက္ခံ အက္ခာနံ ပါဏိဿရံ ဝေတာဠံ ကုမ္ဘထူဏံ သောဘနကံ စဏ္ဍာလံ ဝံသံ ဓောဝနံ ဟတ္ထိယုဒ္ဓံ အဿယုဒ္ဓံ မဟိံသယုဒ္ဓံ ဥသဘယုဒ္ဓံ အဇယုဒ္ဓံ မေဏ္ဍယုဒ္ဓံ ကုက္ကုဋယုဒ္ဓံ ဝဋ္ဋကယုဒ္ဓံ ဒဏ္ဍယုဒ္ဓံ မုဋ္ဌိယုဒ္ဓံ နိဗ္ဗုဒ္ဓံ ဥယျောဓိကံ ဗလဂ္ဂံ သေနာဗျူဟံ အနီကဒဿနံ ဣတိ ဝါ. ဣတိ ဧဝရူပံ ဝိသူကဒဿနံ အနုယုတ္တော ဟောတိ. ဧဝမ္ပိ ခိတ္တစက္ခု ဟောတိ.
</Paragraph>

<Paragraph number="1476" book="cn">
ကထံ ဩက္ခိတ္တစက္ခု ဟောတိ? ဣဓေကစ္စော ဘိက္ခု န စက္ခုလောလော န စက္ခုလောလိယေန သမန္နာဂတော ဟောတိ. အဒိဋ္ဌံ ဒက္ခိတဗ္ဗံ ဒိဋ္ဌံ သမတိက္ကမိတဗ္ဗန္တိ—  န အာရာမေန အာရာမံ န ဥယျာနေန ဥယျာနံ န ဂါမေန ဂါမံ န နိဂမေန နိဂမံ န နဂရေန နဂရံ န ရဋ္ဌေန ရဋ္ဌံ န ဇနပဒေန ဇနပဒံ ဒီဃစာရိကံ အနဝဋ္ဌိတစာရိကံ အနုယုတ္တော ဟောတိ ရူပဒဿနာယ. ဧဝံ ဩက္ခိတ္တစက္ခု ဟောတိ.
</Paragraph>

<Paragraph number="1477" book="cn">
အထ ဝါ ဘိက္ခု အန္တရဃရံ ပဝိဋ္ဌော ဝီထိံ ပဋိပန္နော သံဝုတော ဂစ္ဆတိ. န ဟတ္ထိံ ဩလောကေန္တော န အဿံ ဩလောကေန္တော န ရထံ ဩလောကေန္တော န ပတ္တိံ ဩလောကေန္တော န ကုမာရကေ ဩလောကေန္တော န ကုမာရိကာယော ဩလောကေန္တော န ဣတ္ထိယော ဩလောကေန္တော န ပုရိသေ ဩလောကေန္တော န အန္တရာပဏံ ဩလောကေန္တော န ဃရမုခါနိ ဩလောကေန္တော န ဥဒ္ဓံ ဩလောကေန္တော န အဓော ဩလောကေန္တော န ဒိသာဝိဒိသံ ဝိပေက္ခမာနော ဂစ္ဆတိ. ဧဝမ္ပိ ဩက္ခိတ္တစက္ခု ဟောတိ.
</Paragraph>

<Paragraph number="1478" book="cn">
အထ ဝါ ဘိက္ခု စက္ခုနာ ရူပံ ဒိသွာ န နိမိတ္တဂ္ဂါဟီ ဟောတိ နာနုဗျဉ္ဇနဂ္ဂါဟီ. ယတွာဓိကရဏမေနံ စက္ခုန္ဒြိယံ အသံဝုတံ ဝိဟရန္တံ အဘိဇ္ဈာဒေါမနဿာ ပါပကာ အကုသလာ ဓမ္မာ အနွာဿဝေယျုံ, တဿ သံဝရာယ ပဋိပဇ္ဇတိ, ရက္ခတိ စက္ခုန္ဒြိယံ, စက္ခုန္ဒြိယေ သံဝရံ အာပဇ္ဇတိ. ဧဝမ္ပိ ဩက္ခိတ္တစက္ခု ဟောတိ.
</Paragraph>

<Paragraph number="1479" book="cn">
ယထာ ဝါ ပနေကေ ဘောန္တော သမဏဗြာဟ္မဏာ သဒ္ဓါဒေယျာနိ ဘောဇနာနိ ဘုဉ္ဇိတွာ တေ ဧဝရူပံ ဝိသူကဒဿနံ အနုယုတ္တာ ဝိဟရန္တိ, သေယျထိဒံ—  နစ္စံ ဂီတံ ဝါဒိတံ …ပေ…  အနီကဒဿနံ ဣတိ ဝါ. ဣတိ ဧဝရူပါ ဝိသူကဒဿနာ ပဋိဝိရတော. ဧဝမ္ပိ ဩက္ခိတ္တစက္ခု ဟောတိ.
</Paragraph>

<Paragraph number="1480" book="cn">
<Emphasis>န စ ပါဒလောလော</Emphasis>တိ ကထံ ပါဒလောလော ဟောတိ? ဣဓေကစ္စော ဘိက္ခု ပါဒလောလော ပါဒလောလိယေန သမန္နာဂတော ဟောတိ—  အာရာမေန အာရာမံ ဥယျာနေန ဥယျာနံ ဂါမေန ဂါမံ နိဂမေန နိဂမံ နဂရေန နဂရံ ရဋ္ဌေန ရဋ္ဌံ ဇနပဒေန ဇနပဒံ ဒီဃစာရိကံ အနဝဋ္ဌိတစာရိကံ အနုယုတ္တော ဟောတိ. ဧဝမ္ပိ ပါဒလောလော ဟောတိ.
</Paragraph>

<Paragraph number="1481" book="cn">
အထ ဝါ ဘိက္ခု အန္တောသံဃာရာမေ ပါဒလောလော ပါဒလောလိယေန သမန္နာဂတော ဟောတိ, န အတ္ထဟေတု န ကာရဏဟေတု ဥဒ္ဓတော အဝူပသန္တစိတ္တော ပရိဝေဏတော ပရိဝေဏံ ဂစ္ဆတိ, ဝိဟာရတော ဝိဟာရံ ဂစ္ဆတိ, အဍ္ဎယောဂတော အဍ္ဎယောဂံ ဂစ္ဆတိ, ပါသာဒတော ပါသာဒံ ဂစ္ဆတိ, ဟမ္မိယတော ဟမ္မိယံ ဂစ္ဆတိ, ဂုဟတော ဂုဟံ ဂစ္ဆတိ, လေဏတော လေဏံ ဂစ္ဆတိ, ကုဋိယာ ကုဋိံ ဂစ္ဆတိ, ကူဋာဂါရတော ကူဋာဂါရံ ဂစ္ဆတိ, အဋ္ဋတော အဋ္ဋံ ဂစ္ဆတိ, မာဠတော မာဠံ ဂစ္ဆတိ, ဥဒ္ဒဏ္ဍတော ဥဒ္ဒဏ္ဍံ ဂစ္ဆတိ, ဥပဋ္ဌာနသာလတော ဥပဋ္ဌာနသာလံ ဂစ္ဆတိ, မဏ္ဍပတော မဏ္ဍပံ ဂစ္ဆတိ, ရုက္ခမူလတော ရုက္ခမူလံ ဂစ္ဆတိ, ယတ္ထ ဝါ ပန ဘိက္ခူ နိသီဒန္တိ ဝါ ဂစ္ဆန္တိ ဝါ, တတ္ထ ဧကဿ ဝါ ဒုတိယော ဟောတိ, ဒွိန္နံ ဝါ တတိယော ဟောတိ, တိဏ္ဏံ ဝါ စတုတ္ထော ဟောတိ. တတ္ထ ဗဟုံ သမ္ဖပ္ပလာပံ ပလပတိ, သေယျထိဒံ—  ရာဇကထံ စောရကထံ …ပေ…  ဣတိ ဘဝါဘဝကထံ ကထေတိ. ဧဝမ္ပိ ပါဒလောလော ဟောတိ.
</Paragraph>

<Paragraph number="1482" book="cn">
<Emphasis>န စ ပါဒလောလော</Emphasis>တိ သော ပစ္စေကသမ္ဗုဒ္ဓေါ ပါဒလောလိယာ အာရတော ဝိရတော ပဋိဝိရတော နိက္ခန္တော နိဿဋော ဝိပ္ပမုတ္တော ဝိသညုတ္တော ဝိမရိယာဒိကတေန စေတသာ ပဋိသလ္လာနာရာမော ဟောတိ ပဋိသလ္လာနရတော အဇ္ဈတ္တံ စေတောသမထမနုယုတ္တော အနိရာကတဇ္ဈာနော ဝိပဿနာယ သမန္နာဂတော ဗြူဟေတာ သုညာဂါရံ ဈာယီ ဈာနရတော ဧကတ္တမနုယုတ္တော သဒတ္ထဂရုကောတိ—  ဩက္ခိတ္တစက္ခု န စ ပါဒလောလော.
</Paragraph>

<Paragraph number="1483" book="cn">
<Emphasis>ဂုတ္တိန္ဒြိယော ရက္ခိတမာနသာနော</Emphasis>တိ. <Emphasis>ဂုတ္တိန္ဒြိယော</Emphasis>တိ သော ပစ္စေကသမ္ဗုဒ္ဓေါ စက္ခုနာ ရူပံ ဒိသွာ န နိမိတ္တဂ္ဂါဟီ ဟောတိ နာနုဗျဉ္ဇနဂ္ဂါဟီ. ယတွာဓိကရဏမေနံ စက္ခုန္ဒြိယံ အသံဝုတံ ဝိဟရန္တံ အဘိဇ္ဈာဒေါမနဿာ ပါပကာ အကုသလာ ဓမ္မာ အနွာဿဝေယျုံ, တဿ သံဝရာယ ပဋိပဇ္ဇတိ, ရက္ခတိ စက္ခုန္ဒြိယံ, စက္ခုန္ဒြိယေ သံဝရံ အာပဇ္ဇတိ. သောတေန သဒ္ဒံ သုတွာ …ပေ…  ဃာနေန ဂန္ဓံ ဃာယိတွာ…  ဇိဝှါယ ရသံ သာယိတွာ…  ကာယေန ဖောဋ္ဌဗ္ဗံ ဖုသိတွာ…  မနသာ ဓမ္မံ ဝိညာယ န နိမိတ္တဂ္ဂါဟီ ဟောတိ နာနုဗျဉ္ဇနဂ္ဂါဟီ. ယတွာဓိကရဏမေနံ မနိန္ဒြိယံ အသံဝုတံ ဝိဟရန္တံ အဘိဇ္ဈာဒေါမနဿာ ပါပကာ အကုသလာ ဓမ္မာ အနွာဿဝေယျုံ, တဿ သံဝရာယ ပဋိပဇ္ဇတိ, ရက္ခတိ မနိန္ဒြိယံ, မနိန္ဒြိယေ သံဝရံ အာပဇ္ဇတီတိ—  ဂုတ္တိန္ဒြိယော. <Emphasis>ရက္ခိတမာနသာနော</Emphasis>တိ ဂေါပိတမာနသာနောတိ—  ဂုတ္တိန္ဒြိယော ရက္ခိတမာနသာနော.
</Paragraph>

<Paragraph number="1484" book="cn">
<Emphasis>အနဝဿုတော ပရိဍယှမာနော</Emphasis>တိ ဝုတ္တဉှေတံ အာယသ္မတာ မဟာမောဂ္ဂလ္လာနေန—  “အဝဿုတပရိယာယဉ္စ ဝေါ, အာဝုသော, ဒေသေဿာမိ အနဝဿုတပရိယာယဉ္စ. တံ သုဏာထ, သာဓုကံ မနသိ ကရောထ, ဘာသိဿာမီ”တိ. “ဧဝမာဝုသော”တိ ခေါ တေ ဘိက္ခူ အာယသ္မတော မဟာမောဂ္ဂလ္လာနဿ ပစ္စဿောသုံ. အာယသ္မာ မဟာမောဂ္ဂလ္လာနော ဧတဒဝေါစ—
</Paragraph>

<Paragraph number="1485" book="cn">
“ကထဉ္စာဝုသော, အဝဿုတော ဟောတိ? ဣဓာဝုသော, ဘိက္ခု စက္ခုနာ ရူပံ ဒိသွာ ပိယရူပေ ရူပေ အဓိမုစ္စတိ, အပ္ပိယရူပေ ရူပေ ဗျာပဇ္ဇတိ, အနုပဋ္ဌိတကာယဿတိ စ ဝိဟရတိ ပရိတ္တစေတသော. တဉ္စ စေတောဝိမုတ္တိံ ပညာဝိမုတ္တိံ ယထာဘူတံ နပ္ပဇာနာတိ, ယတ္ထဿ တေ ဥပ္ပန္နာ ပါပကာ အကုသလာ ဓမ္မာ အပရိသေသာ နိရုဇ္ဈန္တိ. သောတေန သဒ္ဒံ သုတွာ …ပေ…  မနသာ ဓမ္မံ ဝိညာယ ပိယရူပေ ဓမ္မေ အဓိမုစ္စတိ, အပ္ပိယရူပေ ဓမ္မေ ဗျာပဇ္ဇတိ, အနုပဋ္ဌိတကာယဿတိ စ ဝိဟရတိ ပရိတ္တစေတသော. တဉ္စ စေတောဝိမုတ္တိံ ပညာဝိမုတ္တိံ ယထာဘူတံ နပ္ပဇာနာတိ, ယတ္ထဿ တေ ဥပ္ပန္နာ ပါပကာ အကုသလာ ဓမ္မာ အပရိသေသာ နိရုဇ္ဈန္တိ. အယံ ဝုစ္စတာဝုသော, ဘိက္ခု အဝဿုတော စက္ခုဝိညေယျေသု ရူပေသု …ပေ…  အဝဿုတော မနောဝိညေယျေသု ဓမ္မေသု. ဧဝံဝိဟာရိဉ္စာဝုသော, ဘိက္ခုံ စက္ခုတော စေပိ နံ မာရော ဥပသင်္ကမတိ, လဘေထေဝ မာရော ဩတာရံ လဘေထ မာရော အာရမ္မဏံ, သောတတော စေပိ နံ …ပေ…  မနတော စေပိ နံ မာရော ဥပသင်္ကမတိ, လဘေထေဝ မာရော ဩတာရံ လဘေထ မာရော အာရမ္မဏံ.
</Paragraph>

<Paragraph number="1486" book="cn">
သေယျထာပိ, အာဝုသော, နဠာဂါရံ ဝါ တိဏာဂါရံ ဝါ သုက္ခံ ကောဠာပံ တေရောဝဿိကံ. ပုရတ္ထိမာယ စေပိ နံ ဒိသာယ ပုရိသော အာဒိတ္တာယ တိဏုက္ကာယ ဥပသင်္ကမေယျ, လဘေထေဝ အဂ္ဂိ ဩတာရံ လဘေထ အဂ္ဂိ အာရမ္မဏံ; ပစ္ဆိမာယ စေပိ နံ ဒိသာယ …ပေ…  ဥတ္တရာယ စေပိ နံ ဒိသာယ…  ဒက္ခိဏာယ စေပိ နံ ဒိသာယ…  ဟေဋ္ဌိမတော စေပိ နံ ဒိသာယ…  ဥပရိမတော စေပိ နံ ဒိသာယ…  ယတော ကုတောစိ စေပိ နံ ပုရိသော အာဒိတ္တာယ တိဏုက္ကာယ ဥပသင်္ကမေယျ, လဘေထေဝ အဂ္ဂိ ဩတာရံ လဘေထ အဂ္ဂိ အာရမ္မဏံ. ဧဝမေဝ ခေါ, အာဝုသော, ဧဝံဝိဟာရိံ ဘိက္ခုံ စက္ခုတော စေပိ နံ မာရော ဥပသင်္ကမတိ, လဘေထေဝ မာရော ဩတာရံ လဘေထ မာရော အာရမ္မဏံ, သောတတော စေပိ နံ …ပေ…  မနတော စေပိ နံ မာရော ဥပသင်္ကမတိ, လဘေထေဝ မာရော ဩတာရံ လဘေထ မာရော အာရမ္မဏံ.
</Paragraph>

<Paragraph number="1487" book="cn">
ဧဝံဝိဟာရိဉ္စာဝုသော, ဘိက္ခုံ ရူပါ အဓိဘံသု, န ဘိက္ခု ရူပေ အဓိဘောသိ; သဒ္ဒါ ဘိက္ခုံ အဓိဘံသု, န ဘိက္ခု သဒ္ဒေ အဓိဘောသိ; ဂန္ဓာ ဘိက္ခုံ အဓိဘံသု, န ဘိက္ခု ဂန္ဓေ အဓိဘောသိ; ရသာ ဘိက္ခုံ အဓိဘံသု, န ဘိက္ခု ရသေ အဓိဘောသိ; ဖောဋ္ဌဗ္ဗာ ဘိက္ခုံ အဓိဘံသု, န ဘိက္ခု ဖောဋ္ဌဗ္ဗေ အဓိဘောသိ; ဓမ္မာ ဘိက္ခုံ အဓိဘံသု, န ဘိက္ခု ဓမ္မေ အဓိဘောသိ. အယံ ဝုစ္စတာဝုသော, ဘိက္ခု ရူပါဓိဘူတော သဒ္ဒါဓိဘူတော ဂန္ဓာဓိဘူတော ရသာဓိဘူတော ဖောဋ္ဌဗ္ဗာဓိဘူတော ဓမ္မာဓိဘူတော အဓိဘူ အနဓိဘူတော အဓိဘံသု နံ ပါပကာ အကုသလာ ဓမ္မာ သံကိလေသိကာ ပေါနောဘဝိကာ သဒရာ ဒုက္ခဝိပါကာ အာယတိံ ဇာတိဇရာမရဏိယာ. ဧဝံ ခေါ, အာဝုသော, အဝဿုတော ဟောတိ.
</Paragraph>

<Paragraph number="1488" book="cn">
ကထဉ္စာဝုသော, အနဝဿုတော ဟောတိ? ဣဓာဝုသော, ဘိက္ခု စက္ခုနာ ရူပံ ဒိသွာ ပိယရူပေ ရူပေ နာဓိမုစ္စတိ, အပ္ပိယရူပေ ရူပေ န ဗျာပဇ္ဇတိ, ဥပဋ္ဌိတကာယဿတိ စ ဝိဟရတိ အပ္ပမာဏစေတသော. တဉ္စ စေတောဝိမုတ္တိံ ပညာဝိမုတ္တိံ ယထာဘူတံ ပဇာနာတိ, ယတ္ထဿ တေ ဥပ္ပန္နာ ပါပကာ အကုသလာ ဓမ္မာ အပရိသေသာ နိရုဇ္ဈန္တိ; သောတေန သဒ္ဒံ သုတွာ …ပေ…  မနသာ ဓမ္မံ ဝိညာယ ပိယရူပေ ဓမ္မေ နာဓိမုစ္စတိ, အပ္ပိယရူပေ ဓမ္မေ န ဗျာပဇ္ဇတိ, ဥပဋ္ဌိတကာယဿတိ စ ဝိဟရတိ အပ္ပမာဏစေတသော. တဉ္စ စေတောဝိမုတ္တိံ ပညာဝိမုတ္တိံ ယထာဘူတံ ပဇာနာတိ, ယတ္ထဿ တေ ဥပ္ပန္နာ ပါပကာ အကုသလာ ဓမ္မာ အပရိသေသာ နိရုဇ္ဈန္တိ. အယံ ဝုစ္စတာဝုသော, ဘိက္ခု အနဝဿုတော စက္ခုဝိညေယျေသု ရူပေသု …ပေ…  အနဝဿုတော မနောဝိညေယျေသု ဓမ္မေသု. ဧဝံဝိဟာရိဉ္စာဝုသော, ဘိက္ခုံ စက္ခုတော စေပိ နံ မာရော ဥပသင်္ကမတိ, နေဝ လဘေထ မာရော ဩတာရံ, န လဘေထ မာရော အာရမ္မဏံ; သောတတော စေပိ နံ …ပေ…  မနတော စေပိ နံ မာရော ဥပသင်္ကမတိ, နေဝ လဘေထ မာရော ဩတာရံ, န လဘေထ မာရော အာရမ္မဏံ.
</Paragraph>

<Paragraph number="1489" book="cn">
သေယျထာပိ, အာဝုသော, ကူဋာဂါရာ ဝါ ကူဋာဂါရသာလာ ဝါ ဗဟလမတ္တိကာ အဒ္ဒါဝလေပနာ ပုရတ္ထိမာယ စေပိ နံ ဒိသာယ ပုရိသော အာဒိတ္တာယ တိဏုက္ကာယ ဥပသင်္ကမေယျ, နေဝ လဘေထ အဂ္ဂိ ဩတာရံ, န လဘေထ အဂ္ဂိ အာရမ္မဏံ; ပစ္ဆိမာယ စေပိ နံ ဒိသာယ…  ဥတ္တရာယ စေပိ နံ ဒိသာယ…  ဒက္ခိဏာယ စေပိ နံ ဒိသာယ…  ဟေဋ္ဌိမတော စေပိ နံ ဒိသာယ…  ဥပရိမတော စေပိ နံ ဒိသာယ…  ယတော ကုတောစိ စေပိ နံ ပုရိသော အာဒိတ္တာယ တိဏုက္ကာယ ဥပသင်္ကမေယျ, နေဝ လဘေထ အဂ္ဂိ ဩတာရံ န လဘေထ အဂ္ဂိ အာရမ္မဏံ. ဧဝမေဝ ခေါ, အာဝုသော, ဧဝံဝိဟာရိံ ဘိက္ခုံ စက္ခုတော စေပိ နံ မာရော ဥပသင်္ကမတိ, နေဝ လဘေထ မာရော ဩတာရံ န လဘေထ မာရော အာရမ္မဏံ; သောတတော စေပိ နံ …ပေ…  မနတော စေပိ နံ မာရော ဥပသင်္ကမတိ နေဝ လဘေထ မာရော ဩတာရံ န လဘေထ မာရော အာရမ္မဏံ.
</Paragraph>

<Paragraph number="1490" book="cn">
ဧဝံဝိဟာရီ စာဝုသော, ဘိက္ခု ရူပေ အဓိဘောသိ, န ရူပါ ဘိက္ခုံ အဓိဘံသု; သဒ္ဒေ ဘိက္ခု အဓိဘောသိ, န သဒ္ဒါ ဘိက္ခုံ အဓိဘံသု; ဂန္ဓေ ဘိက္ခု အဓိဘောသိ, န ဂန္ဓာ ဘိက္ခုံ အဓိဘံသု; ရသေ ဘိက္ခု အဓိဘောသိ, န ရသာ ဘိက္ခုံ အဓိဘံသု; ဖောဋ္ဌဗ္ဗေ ဘိက္ခု အဓိဘောသိ, န ဖောဋ္ဌဗ္ဗာ ဘိက္ခုံ အဓိဘံသု; ဓမ္မေ ဘိက္ခု အဓိဘောသိ, န ဓမ္မာ ဘိက္ခုံ အဓိဘံသု. အယံ ဝုစ္စတာဝုသော, ဘိက္ခု ရူပါဓိဘူ သဒ္ဒါဓိဘူ ဂန္ဓာဓိဘူ ရသာဓိဘူ ဖောဋ္ဌဗ္ဗာဓိဘူ ဓမ္မာဓိဘူ အဓိဘူ အနဓိဘူတော. အဓိဘောသိ တေ ပါပကေ အကုသလေ ဓမ္မေ သံကိလေသိကေ ပေါနောဘဝိကေ သဒရေ ဒုက္ခဝိပါကေ အာယတိံ ဇာတိဇရာမရဏိယေ. ဧဝံ ခေါ, အာဝုသော, အနဝဿုတော ဟောတီ”တိ—  အနဝဿုတော.
</Paragraph>

<Paragraph number="1491" book="cn">
<Emphasis>အပရိဍယှမာနော</Emphasis>တိ ရာဂဇေန ပရိဠာဟေန အပရိဍယှမာနော, ဒေါသဇေန ပရိဠာဟေန အပရိဍယှမာနော, မောဟဇေန ပရိဠာဟေန အပရိဍယှမာနောတိ—  အနဝဿုတော အပရိဍယှမာနော, ဧကော စရေ ခဂ္ဂဝိသာဏကပ္ပေါ. တေနာဟ သော ပစ္စေကသမ္ဗုဒ္ဓေါ—
</Paragraph>

<Paragraph number="1492" type="verses" book="cn">
_“ဩက္ခိတ္တစက္ခု န စ ပါဒလောလော,_  
_ဂုတ္တိန္ဒြိယော ရက္ခိတမာနသာနော;_  
_အနဝဿုတော အပရိဍယှမာနော,_  
_ဧကော စရေ ခဂ္ဂဝိသာဏကပ္ပေါ”တိ._  

</Paragraph>

</Division>
<Division number="150" book="cn" e="ch" v="25" p="290">

<Paragraph number="1493" type="verses" book="cn">
_<Emphasis>ဩဟာရယိတွာ ဂိဟိဗျဉ္ဇနာနိ,</Emphasis>_  
_<Emphasis>သဉ္ဆန္နပတ္တော ယထာ ပါရိဆတ္တကော;</Emphasis>_  
_<Emphasis>ကာသာယဝတ္ထော အဘိနိက္ခမိတွာ,</Emphasis>_  
_<Emphasis>ဧကော စရေ ခဂ္ဂဝိသာဏကပ္ပေါ.</Emphasis> (10)_  

</Paragraph>

<Paragraph number="1494" book="cn">
<Emphasis>ဩဟာရယိတွာ ဂိဟိဗျဉ္ဇနာနီ</Emphasis>တိ ဂိဟိဗျဉ္ဇနာနိ ဝုစ္စန္တိ ကေသာ စ မဿူ စ …ပေ…  ဒီဃဒသာနိ ဣတိ ဝါ. <Emphasis>ဩဟာရယိတွာ ဂိဟိဗျဉ္ဇနာနီ</Emphasis>တိ ဂိဟိဗျဉ္ဇနာနိ ဩရောပယိတွာ သမောရောပယိတွာ နိက္ခိပိတွာ ပဋိပ္ပဿမ္ဘိတွာတိ—  ဩဟာရယိတွာ ဂိဟိဗျဉ္ဇနာနိ.
</Paragraph>

<Paragraph number="1495" book="cn">
<Emphasis>သဉ္ဆန္နပတ္တော ယထာ ပါရိဆတ္တကော</Emphasis>တိ ယထာ သော ပါရိဆတ္တကော ကောဝိဠာရော ဗဟလပတ္တပလာသော သန္ဒစ္ဆာယော, ဧဝမေဝ သော ပစ္စေကသမ္ဗုဒ္ဓေါ ပရိပုဏ္ဏပတ္တစီဝရဓရောတိ—  သဉ္ဆန္နပတ္တော ယထာ ပါရိဆတ္တကော.
</Paragraph>

<Paragraph number="1496" book="cn">
<Emphasis>ကာသာယဝတ္ထော အဘိနိက္ခမိတွာ</Emphasis>တိ သော ပစ္စေကသမ္ဗုဒ္ဓေါ သဗ္ဗံ ဃရာဝါသပလိဗောဓံ ဆိန္ဒိတွာ ပုတ္တဒါရပလိဗောဓံ ဆိန္ဒိတွာ ဉာတိပလိဗောဓံ ဆိန္ဒိတွာ မိတ္တာမစ္စပလိဗောဓံ ဆိန္ဒိတွာ သန္နိဓိပလိဗောဓံ ဆိန္ဒိတွာ ကေသမဿုံ ဩဟာရေတွာ ကာသာယာနိ ဝတ္ထာနိ အစ္ဆာဒေတွာ အဂါရသ္မာ အနဂါရိယံ ပဗ္ဗဇိတွာ အကိဉ္စနဘာဝံ ဥပဂန္တွာ ဧကော စရတိ ဝိဟရတိ ဣရိယတိ ဝတ္တေတိ ပါလေတိ ယပေတိ ယာပေတီတိ—  ကာသာယဝတ္ထော အဘိနိက္ခမိတွာ, ဧကော စရေ ခဂ္ဂဝိသာဏကပ္ပေါ. တေနာဟ သော ပစ္စေကသမ္ဗုဒ္ဓေါ—
</Paragraph>

<Paragraph number="1497" type="verses" book="cn">
_“ဩဟာရယိတွာ ဂိဟိဗျဉ္ဇနာနိ,_  
_သဉ္ဆန္နပတ္တော ယထာ ပါရိဆတ္တကော;_  
_ကာသာယဝတ္ထော အဘိနိက္ခမိတွာ,_  
_ဧကော စရေ ခဂ္ဂဝိသာဏကပ္ပေါ”တိ._  


</Paragraph>
</Division>

<Paragraph number="1498" type="center" book="cn">
တတိယော ဝဂ္ဂေါ.
</Paragraph>