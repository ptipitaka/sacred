---
title: 2.1.14 ပေါသာလမာဏဝပုစ္ဆာနိဒ္ဒေသ
tableOfContents: false
sidebar:
  order: 14
type: tipitaka
basket: su
book: cn
review:
  current: review
  updated: '2025-10-27T21:48:40.522382'
  updated_by: ''
  notes: ''
  history:
  - state: review
    date: '2025-10-27T21:48:40.522382'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="81" book="cn" e="ch" v="25" p="163">

<Paragraph number="877" type="verses" book="cn">
_<Emphasis>ယော အတီတံ အာဒိသတိ, __(ဣစ္စာယသ္မာ ပေါသာလော)__</Emphasis>_  
_<Emphasis>အနေဇော ဆိန္နသံသယော;</Emphasis>_  
_<Emphasis>ပါရဂုံ သဗ္ဗဓမ္မာနံ,</Emphasis>_  
_<Emphasis>အတ္ထိ ပဉှေန အာဂမံ.</Emphasis> (1)_  

</Paragraph>

<Paragraph number="878" book="cn">
<Emphasis>ယော အတီတံ အာဒိသတီ</Emphasis>တိ. <Emphasis>ယော</Emphasis>တိ ယော သော ဘဂဝါ သယမ္ဘူ. အနာစရိယကော ပုဗ္ဗေ အနနုဿုတေသု ဓမ္မေသု သာမံ သစ္စာနိ အဘိသမ္ဗုဇ္ဈိ, တတ္ထ စ သဗ္ဗညုတံ ပတ္တော, ဗလေသု စ ဝသီဘာဝံ. <Emphasis>အတီတံ အာဒိသတီ</Emphasis>တိ ဘဂဝါ အတ္တနော စ ပရေသဉ္စ အတီတမ္ပိ အာဒိသတိ, အနာဂတမ္ပိ အာဒိသတိ, ပစ္စုပ္ပန္နမ္ပိ အာဒိသတိ.
</Paragraph>

<Paragraph number="879" book="cn">
ကထံ ဘဂဝါ အတ္တနော အတီတံ အာဒိသတိ? ဘဂဝါ အတ္တနော အတီတံ ဧကမ္ပိ ဇာတိံ အာဒိသတိ, ဒွေပိ ဇာတိယော အာဒိသတိ, တိဿောပိ ဇာတိယော အာဒိသတိ, စတဿောပိ ဇာတိယော အာဒိသတိ, ပဉ္စပိ ဇာတိယော အာဒိသတိ, ဒသပိ ဇာတိယော အာဒိသတိ, ဝီသမ္ပိ ဇာတိယော အာဒိသတိ, တိံသမ္ပိ ဇာတိယော အာဒိသတိ, စတ္တာလီသမ္ပိ ဇာတိယော အာဒိသတိ, ပညာသမ္ပိ ဇာတိယော အာဒိသတိ, ဇာတိသတမ္ပိ …ပေ…  ဇာတိသဟဿမ္ပိ…  ဇာတိသတသဟဿမ္ပိ…  အနေကေပိ သံဝဋ္ဋကပ္ပေ…  အနေကေပိ ဝိဝဋ္ဋကပ္ပေ…  အနေကေပိ သံဝဋ္ဋဝိဝဋ္ဋကပ္ပေ အာဒိသတိ—  “အမုတြာသိံ ဧဝံနာမော ဧဝံဂေါတ္တော ဧဝံဝဏ္ဏော ဧဝမာဟာရော ဧဝံသုခဒုက္ခပ္ပဋိသံဝေဒီ ဧဝမာယုပရိယန္တော, သော တတော စုတော အမုတြ ဥဒပါဒိံ; တတြာပါသိံ ဧဝံနာမော ဧဝံဂေါတ္တော ဧဝံဝဏ္ဏော ဧဝမာဟာရော ဧဝံသုခဒုက္ခပ္ပဋိသံဝေဒီ ဧဝမာယုပရိယန္တော, သော တတော စုတော ဣဓူပပန္နော”တိ. ဣတိ သာကာရံ သော်ဒ္ဒေသံ အနေကဝိဟိတံ ပုဗ္ဗေနိဝါသံ အာဒိသတိ. ဧဝံ ဘဂဝါ အတ္တနော အတီတံ အာဒိသတိ.
</Paragraph>

<Paragraph number="880" book="cn">
ကထံ ဘဂဝါ ပရေသံ အတီတံ အာဒိသတိ? ဘဂဝါ ပရေသံ အတီတံ ဧကမ္ပိ ဇာတိံ အာဒိသတိ, ဒွေပိ ဇာတိယော အာဒိသတိ …ပေ…  အနေကေပိ သံဝဋ္ဋဝိဝဋ္ဋကပ္ပေ အာဒိသတိ—  “အမုတြာသိ ဧဝံနာမော ဧဝံဂေါတ္တော ဧဝံဝဏ္ဏော ဧဝမာဟာရော ဧဝံသုခဒုက္ခပ္ပဋိသံဝေဒီ ဧဝမာယုပရိယန္တော, သော တတော စုတော အမုတြ ဥဒပါဒိ; တတြာပါသိ ဧဝံနာမော ဧဝံဂေါတ္တော ဧဝံဝဏ္ဏော ဧဝမာဟာရော ဧဝံသုခဒုက္ခပ္ပဋိသံဝေဒီ ဧဝမာယုပရိယန္တော, သော တတော စုတော ဣဓူပပန္နော”တိ. ဣတိ သာကာရံ သော်ဒ္ဒေသံ အနေကဝိဟိတံ ပုဗ္ဗေနိဝါသံ အာဒိသတိ. ဧဝံ ဘဂဝါ ပရေသံ အတီတံ အာဒိသတိ.
</Paragraph>

<Paragraph number="881" book="cn">
ဘဂဝါ ပဉ္စ ဇာတကသတာနိ ဘာသန္တော အတ္တနော စ ပရေသဉ္စ အတီတံ အာဒိသတိ, မဟာပဒါနိယသုတ္တန္တံ ဘာသန္တော အတ္တနော စ ပရေသဉ္စ အတီတံ အာဒိသတိ, မဟာသုဒဿနိယသုတ္တန္တံ ဘာသန္တော အတ္တနော စ ပရေသဉ္စ အတီတံ အာဒိသတိ, မဟာဂေါဝိန္ဒိယသုတ္တန္တံ ဘာသန္တော အတ္တနော စ ပရေသဉ္စ အတီတံ အာဒိသတိ, မဃဒေဝိယသုတ္တန္တံ ဘာသန္တော အတ္တနော စ ပရေသဉ္စ အတီတံ အာဒိသတိ.
</Paragraph>

<Paragraph number="882" book="cn">
ဝုတ္တဉှေတံ ဘဂဝတာ—  “အတီတံ ခေါ, စုန္ဒ, အဒ္ဓါနံ အာရဗ္ဘ တထာဂတဿ သတာနုသာရိဉာဏံ ဟောတိ. သော ယာဝတကံ အာကင်္ခတိ တာဝတကံ အနုဿရတိ. အနာဂတဉ္စ ခေါ, စုန္ဒ …ပေ…  ပစ္စုပ္ပန္နဉ္စ ခေါ, စုန္ဒ, အဒ္ဓါနံ အာရဗ္ဘ တထာဂတဿ ဗောဓိဇံ ဉာဏံ ဥပ္ပဇ္ဇတိ—  ‘အယမန္တိမာ ဇာတိ, နတ္ထိ ဒါနိ ပုနဗ္ဘဝေါ’”တိ.
</Paragraph>

<Paragraph number="883" book="cn">
ဣန္ဒြိယပရောပရိယတ္တဉာဏံ တထာဂတဿ တထာဂတဗလံ, သတ္တာနံ အာသယာနုသယဉာဏံ တထာဂတဿ တထာဂတဗလံ, ယမကပါဋိဟီရေ ဉာဏံ တထာဂတဿ တထာဂတဗလံ, မဟာကရုဏာသမာပတ္တိယာ ဉာဏံ တထာဂတဿ တထာဂတဗလံ, သဗ္ဗညုတဉာဏံ တထာဂတဿ တထာဂတဗလံ, အနာဝရဏဉာဏံ တထာဂတဿ တထာဂတဗလံ, သဗ္ဗတ္ထ အသင်္ဂမပ္ပဋိဟတမနာဝရဏဉာဏံ တထာဂတဿ တထာဂတဗလံ. ဧဝံ ဘဂဝါ အတ္တနော စ ပရေသဉ္စ အတီတမ္ပိ အာဒိသတိ အနာဂတမ္ပိ အာဒိသတိ ပစ္စုပ္ပန္နမ္ပိ အာဒိသတိ အာစိက္ခတိ ဒေသေတိ ပညပေတိ ပဋ္ဌပေတိ ဝိဝရတိ ဝိဘဇတိ ဥတ္တာနီကရောတိ ပကာသေတီတိ—  ယော အတီတံ အာဒိသတိ.
</Paragraph>

<Paragraph number="884" book="cn">
<Emphasis>ဣစ္စာယသ္မာ ပေါသာလော</Emphasis>တိ. <Emphasis>ဣစ္စာ</Emphasis>တိ ပဒသန္ဓိ …ပေ…  <Emphasis>အာယသ္မာ</Emphasis>တိ ပိယဝစနံ …ပေ…  <Emphasis>ပေါသာလော</Emphasis>တိ တဿ ဗြာဟ္မဏဿ နာမံ …ပေ…  အဘိလာပေါတိ—  ဣစ္စာယသ္မာ ပေါသာလော.
</Paragraph>

<Paragraph number="885" book="cn">
<Emphasis>အနေဇော ဆိန္နသံသယော</Emphasis>တိ ဧဇာ ဝုစ္စတိ တဏှာ. ယော ရာဂေါ သာရာဂေါ …ပေ…  အဘိဇ္ဈာ လောဘော အကုသလမူလံ. သာ ဧဇာ တဏှာ ဗုဒ္ဓဿ ဘဂဝတော ပဟီနာ ဥစ္ဆိန္နမူလာ တာလာဝတ္ထုကတာ အနဘာဝံကတာ အာယတိံ အနုပ္ပါဒဓမ္မာ. တသ္မာ ဗုဒ္ဓေါ အနေဇော. ဧဇာယ ပဟီနတ္တာ အနေဇော. ဘဂဝါ လာဘေပိ န ဣဉ္ဇတိ …ပေ…  ဒုက္ခေပိ န ဣဉ္ဇတိ န စလတိ န ဝေဓတိ နပ္ပဝေဓတိ န သမ္ပဝေဓတီတိ အနေဇော. <Emphasis>ဆိန္နသံသယော</Emphasis>တိ သံသယော ဝုစ္စတိ ဝိစိကိစ္ဆာ. ဒုက္ခေ ကင်္ခါ …ပေ…  ဆမ္ဘိတတ္တံ စိတ္တဿ မနောဝိလေခေါ. သော သံသယော ဗုဒ္ဓဿ ဘဂဝတော ပဟီနော ဆိန္နော ဥစ္ဆိန္နော သမုစ္ဆိန္နော ဝူပသန္တော ပဋိနိဿဂ္ဂေါ ပဋိပ္ပဿဒ္ဓေါ အဘဗ္ဗုပ္ပတ္တိကော ဉာဏဂ္ဂိနာ ဒဍ္ဎော. တသ္မာ ဗုဒ္ဓေါ ဆိန္နသံသယောတိ—  အနေဇော ဆိန္နသံသယော.
</Paragraph>

<Paragraph number="886" book="cn">
<Emphasis>ပါရဂုံ သဗ္ဗဓမ္မာနန်</Emphasis>တိ ဘဂဝါ သဗ္ဗဓမ္မာနံ အဘိညာပါရဂူ ပရိညာပါရဂူ ပဟာနပါရဂူ ဘာဝနာပါရဂူ သစ္ဆိကိရိယာပါရဂူ သမာပတ္တိပါရဂူ အဘိညာပါရဂူ သဗ္ဗဓမ္မာနံ …ပေ…  ဇာတိမရဏသံသာရော နတ္ထိ တဿ ပုနဗ္ဘဝေါတိ—  ပါရဂူ သဗ္ဗဓမ္မာနံ.
</Paragraph>

<Paragraph number="887" book="cn">
<Emphasis>အတ္ထိ ပဉှေန အာဂမန်</Emphasis>တိ ပဉှေန အတ္ထိကော အာဂတောမှိ …ပေ…  “ဝဟဿေတံ ဘာရန်”တိ—  အတ္ထိ ပဉှေန အာဂမံ. တေနာဟ သော ဗြာဟ္မဏော—
</Paragraph>

<Paragraph number="888" type="verses" book="cn">
_“ယော အတီတံ အာဒိသတိ, __(ဣစ္စာယသ္မာ ပေါသာလော)___  
_အနေဇော ဆိန္နသံသယော;_  
_ပါရဂုံ သဗ္ဗဓမ္မာနံ,_  
_အတ္ထိ ပဉှေန အာဂမန်”တိ._  

</Paragraph>

</Division>
<Division number="82" book="cn" e="ch" v="25" p="166">

<Paragraph number="889" type="verses" book="cn">
_<Emphasis>ဝိဘူတရူပသညိဿ,</Emphasis>_  
_<Emphasis>သဗ္ဗကာယပ္ပဟာယိနော;</Emphasis>_  
_<Emphasis>အဇ္ဈတ္တဉ္စ ဗဟိဒ္ဓါ စ,</Emphasis>_  
_<Emphasis>နတ္ထိ ကိဉ္စီတိ ပဿတော;</Emphasis>_  
_<Emphasis>ဉာဏံ သက္ကာနုပုစ္ဆာမိ,</Emphasis>_  
_<Emphasis>ကထံ နေယျော တထာဝိဓော.</Emphasis> (2)_  

</Paragraph>

<Paragraph number="890" book="cn">
<Emphasis>ဝိဘူတရူပသညိဿာ</Emphasis>တိ ကတမာ ရူပသညာ? ရူပါဝစရသမာပတ္တိံ သမာပန္နဿ ဝါ ဥပပန္နဿ ဝါ ဒိဋ္ဌဓမ္မသုခဝိဟာရိဿ ဝါ သညာ သဉ္ဇာနနာ သဉ္ဇာနိတတ္တံ—  အယံ ရူပသညာ. <Emphasis>ဝိဘူတရူပသညိဿာ</Emphasis>တိ စတဿော အရူပသမာပတ္တိယော ပဋိလဒ္ဓဿ ရူပသညာ ဝိဘူတာ ဟောန္တိ ဝိဂတာ အတိက္ကန္တာ သမတိက္ကန္တာ ဝီတိဝတ္တာတိ—  ဝိဘူတရူပသညိဿ.
</Paragraph>

<Paragraph number="891" book="cn">
<Emphasis>သဗ္ဗကာယပ္ပဟာယိနော</Emphasis>တိ သဗ္ဗော တဿ ပဋိသန္ဓိကော ရူပကာယော ပဟီနော, တဒင်္ဂသမတိက္ကမာ ဝိက္ခမ္ဘနပ္ပဟာနေန ပဟီနော တဿ ရူပကာယောတိ—  သဗ္ဗကာယပ္ပဟာယိနော.
</Paragraph>

<Paragraph number="892" book="cn">
<Emphasis>အဇ္ဈတ္တဉ္စ ဗဟိဒ္ဓါ စ, နတ္ထိ ကိဉ္စီတိ ပဿတော</Emphasis>တိ. <Emphasis>နတ္ထိ ကိဉ္စီ</Emphasis>တိ အာကိဉ္စညာယတနသမာပတ္တိ. ကိံကာရဏာ? နတ္ထိ ကိဉ္စီတိ အာကိဉ္စညာယတနသမာပတ္တိ. ယံ ဝိညာဏဉ္စာယတနသမာပတ္တိံ သတော သမာပဇ္ဇိတွာ တတော ဝုဋ္ဌဟိတွာ တညေဝ ဝိညာဏံ အဘာဝေတိ, ဝိဘာဝေတိ, အန္တရဓာပေတိ, “နတ္ထိ ကိဉ္စီ”တိ ပဿတိ—  တံကာရဏာ နတ္ထိ ကိဉ္စီတိ အာကိဉ္စညာယတနသမာပတ္တီတိ—  အဇ္ဈတ္တဉ္စ ဗဟိဒ္ဓါ စ နတ္ထိ ကိဉ္စီတိ ပဿတော.
</Paragraph>

<Paragraph number="893" book="cn">
<Emphasis>ဉာဏံ သက္ကာနုပုစ္ဆာမီ</Emphasis>တိ. <Emphasis>သက္ကာ</Emphasis>တိ—  သက္ကော. ဘဂဝါ သကျကုလာ ပဗ္ဗဇိတောတိပိ သက္ကော …ပေ…  ပဟီနဘယဘေရဝေါ ဝိဂတလောမဟံသောတိပိ သက္ကော. <Emphasis>ဉာဏံ သက္ကာနုပုစ္ဆာမီ</Emphasis>တိ တဿ ဉာဏံ ပုစ္ဆာမိ, ပညံ ပုစ္ဆာမိ, သမ္ဗုဒ္ဓံ ပုစ္ဆာမိ. “ကီဒိသံ ကိံသဏ္ဌိတံ ကိံပကာရံ ကိံပဋိဘာဂံ ဉာဏံ ဣစ္ဆိတဗ္ဗန်”တိ—  ဉာဏံ သက္ကာနုပုစ္ဆာမိ.
</Paragraph>

<Paragraph number="894" book="cn">
<Emphasis>ကထံ နေယျော တထာဝိဓော</Emphasis>တိ ကထံ သော နေတဗ္ဗော ဝိနေတဗ္ဗော အနုနေတဗ္ဗော ပညာပေတဗ္ဗော နိဇ္ဈာပေတဗ္ဗော ပေက္ခေတဗ္ဗော ပသာဒေတဗ္ဗော? ကထံ တေန ဥတ္တရိ ဉာဏံ ဥပ္ပါဒေတဗ္ဗံ? <Emphasis>တထာဝိဓော</Emphasis>တိ တထာဝိဓော တာဒိသော တဿဏ္ဌိတော တပ္ပကာရော တပ္ပဋိဘာဂေါ ယော သော အာကိဉ္စညာယတနသမာပတ္တိလာဘီတိ—  ကထံ နေယျော တထာဝိဓော. တေနာဟ သော ဗြာဟ္မဏော—
</Paragraph>

<Paragraph number="895" type="verses" book="cn">
_“ဝိဘူတရူပသညိဿ,_  
_သဗ္ဗကာယပ္ပဟာယိနော;_  
_အဇ္ဈတ္တဉ္စ ဗဟိဒ္ဓါ စ,_  
_နတ္ထိ ကိဉ္စီတိ ပဿတော;_  
_ဉာဏံ သက္ကာနုပုစ္ဆာမိ,_  
_ကထံ နေယျော တထာဝိဓော”တိ._  

</Paragraph>

</Division>
<Division number="83" book="cn" e="ch" v="25" p="167">

<Paragraph number="896" type="verses" book="cn">
_<Emphasis>ဝိညာဏဋ္ဌိတိယော သဗ္ဗာ, __(ပေါသာလာတိ ဘဂဝါ)__</Emphasis>_  
_<Emphasis>အဘိဇာနံ တထာဂတော;</Emphasis>_  
_<Emphasis>တိဋ္ဌန္တမေနံ ဇာနာတိ,</Emphasis>_  
_<Emphasis>ဓိမုတ္တံ တပ္ပရာယဏံ.</Emphasis> (3)_  

</Paragraph>

<Paragraph number="897" book="cn">
<Emphasis>ဝိညာဏဋ္ဌိတိယော သဗ္ဗာ</Emphasis>တိ ဘဂဝါ အဘိသင်္ခါရဝသေန စတဿော ဝိညာဏဋ္ဌိတိယော ဇာနာတိ, ပဋိသန္ဓိဝသေန သတ္တ ဝိညာဏဋ္ဌိတိယော ဇာနာတိ. ကထံ ဘဂဝါ အဘိသင်္ခါရဝသေန စတဿော ဝိညာဏဋ္ဌိတိယော ဇာနာတိ? ဝုတ္တဉှေတံ ဘဂဝတာ—  “ရူပုပယံ ဝါ, ဘိက္ခဝေ, ဝိညာဏံ တိဋ္ဌမာနံ တိဋ္ဌေယျ, ရူပါရမ္မဏံ ရူပပ္ပတိဋ္ဌံ နန္ဒူပသေစနံ ဝုဒ္ဓိံ ဝိရူဠှိံ ဝေပုလ္လံ အာပဇ္ဇေယျ. ဝေဒနုပယံ ဝါ, ဘိက္ခဝေ …ပေ…  သညုပယံ ဝါ, ဘိက္ခဝေ …ပေ…  သင်္ခါရုပယံ ဝါ, ဘိက္ခဝေ, ဝိညာဏံ တိဋ္ဌမာနံ တိဋ္ဌေယျ, သင်္ခါရာရမ္မဏံ သင်္ခါရပ္ပတိဋ္ဌံ နန္ဒူပသေစနံ ဝုဒ္ဓိံ ဝိရူဠှိံ ဝေပုလ္လံ အာပဇ္ဇေယျာ”တိ. ဧဝံ ဘဂဝါ အဘိသင်္ခါရဝသေန စတဿော ဝိညာဏဋ္ဌိတိယော ဇာနာတိ.
</Paragraph>

<Paragraph number="898" book="cn">
ကထံ ဘဂဝါ ပဋိသန္ဓိဝသေန သတ္တ ဝိညာဏဋ္ဌိတိယော ဇာနာတိ? ဝုတ္တဉှေတံ ဘဂဝတာ—  “သန္တိ, ဘိက္ခဝေ, သတ္တာ နာနတ္တကာယာ နာနတ္တသညိနော—  သေယျထာပိ မနုဿာ ဧကစ္စေ စ ဒေဝါ ဧကစ္စေ စ ဝိနိပါတိကာ. အယံ ပဌမာ ဝိညာဏဋ္ဌိတိ.
</Paragraph>

<Paragraph number="899" book="cn">
သန္တိ, ဘိက္ခဝေ, သတ္တာ နာနတ္တကာယာ ဧကတ္တသညိနော, သေယျထာပိ ဒေဝါ ဗြဟ္မကာယိကာ ပဌမာဘိနိဗ္ဗတ္တာ. အယံ ဒုတိယာ ဝိညာဏဋ္ဌိတိ.
</Paragraph>

<Paragraph number="900" book="cn">
သန္တိ, ဘိက္ခဝေ, သတ္တာ ဧကတ္တကာယာ နာနတ္တသညိနော, သေယျထာပိ ဒေဝါ အာဘဿရာ. အယံ တတိယာ ဝိညာဏဋ္ဌိတိ.
</Paragraph>

<Paragraph number="901" book="cn">
သန္တိ, ဘိက္ခဝေ, သတ္တာ ဧကတ္တကာယာ ဧကတ္တသညိနော, သေယျထာပိ ဒေဝါ သုဘကိဏှာ. အယံ စတုတ္ထီ ဝိညာဏဋ္ဌိတိ.
</Paragraph>

<Paragraph number="902" book="cn">
သန္တိ, ဘိက္ခဝေ, သတ္တာ သဗ္ဗသော ရူပသညာနံ သမတိက္ကမာ ပဋိဃသညာနံ အတ္ထင်္ဂမာ နာနတ္တသညာနံ အမနသိကာရာ, အနန္တော အာကာသောတိ အာကာသာနဉ္စာယတနူပဂါ. အယံ ပဉ္စမီ ဝိညာဏဋ္ဌိတိ.
</Paragraph>

<Paragraph number="903" book="cn">
သန္တိ, ဘိက္ခဝေ, သတ္တာ သဗ္ဗသော အာကာသာနဉ္စာယတနံ သမတိက္ကမ္မ, အနန္တံ ဝိညာဏန္တိ ဝိညာဏဉ္စာယတနူပဂါ. အယံ ဆဋ္ဌီ ဝိညာဏဋ္ဌိတိ.
</Paragraph>

<Paragraph number="904" book="cn">
သန္တိ, ဘိက္ခဝေ, သတ္တာ သဗ္ဗသော ဝိညာဏဉ္စာယတနံ သမတိက္ကမ္မ, နတ္ထိ ကိဉ္စီတိ အာကိဉ္စညာယတနူပဂါ. အယံ သတ္တမီ ဝိညာဏဋ္ဌိတိ”. ဧဝံ ဘဂဝါ ပဋိသန္ဓိဝသေန သတ္တ ဝိညာဏဋ္ဌိတိယော ဇာနာတီတိ—  ဝိညာဏဋ္ဌိတိယော သဗ္ဗာ.
</Paragraph>

<Paragraph number="905" book="cn">
<Emphasis>ပေါသာလာတိ ဘဂဝါ</Emphasis>တိ. <Emphasis>ပေါသာလာ</Emphasis>တိ ဘဂဝါ တံ ဗြာဟ္မဏံ နာမေန အာလပတိ. <Emphasis>ဘဂဝါ</Emphasis>တိ ဂါရဝါဓိဝစနမေတံ …ပေ…  သစ္ဆိကာ ပညတ္တိ, ယဒိဒံ ဘဂဝါတိ—  ပေါသာလာတိ ဘဂဝါ.
</Paragraph>

<Paragraph number="906" book="cn">
<Emphasis>အဘိဇာနံ တထာဂတော</Emphasis>တိ. <Emphasis>အဘိဇာနန်</Emphasis>တိ အဘိဇာနန္တော ဝိဇာနန္တော ပဋိဝိဇာနန္တော ပဋိဝိဇ္ဈန္တော တထာဂတော. ဝုတ္တဉှေတံ ဘဂဝတာ—  “အတီတဉ္စေပိ ခေါ, စုန္ဒ, ဟောတိ အဘူတံ အတစ္ဆံ အနတ္ထသဉှိတံ, န တံ တထာဂတော ဗျာကရောတိ. အတီတဉ္စေပိ, စုန္ဒ, ဟောတိ ဘူတံ တစ္ဆံ အနတ္ထသဉှိတံ, တမ္ပိ တထာဂတော န ဗျာကရောတိ. အတီတဉ္စေပိ ခေါ, စုန္ဒ, ဟောတိ ဘူတံ တစ္ဆံ အတ္ထသဉှိတံ, တတြ ကာလညူ တထာဂတော ဟောတိ တဿေဝ ပဉှဿ ဝေယျာကရဏာယ. အနာဂတဉ္စေပိ, စုန္ဒ, ဟောတိ …ပေ…  ပစ္စုပ္ပန္နဉ္စေပိ, စုန္ဒ, ဟောတိ အဘူတံ အတစ္ဆံ အနတ္ထသဉှိတံ, န တံ တထာဂတော ဗျာကရောတိ. ပစ္စုပ္ပန္နဉ္စေပိ, စုန္ဒ, ဟောတိ ဘူတံ တစ္ဆံ အနတ္ထသဉှိတံ, တမ္ပိ တထာဂတော န ဗျာကရောတိ. ပစ္စုပ္ပန္နဉ္စေပိ, စုန္ဒ, ဟောတိ ဘူတံ တစ္ဆံ အတ္ထသဉှိတံ, တတြ ကာလညူ တထာဂတော ဟောတိ တဿ ပဉှဿ ဝေယျာကရဏာယ. ဣတိ ခေါ, စုန္ဒ, အတီတာနာဂတပစ္စုပ္ပန္နေသု ဓမ္မေသု တထာဂတော ကာလဝါဒီ ဘူတဝါဒီ အတ္ထဝါဒီ ဓမ္မဝါဒီ ဝိနယဝါဒီ. တသ္မာ တထာဂတောတိ ဝုစ္စတိ.
</Paragraph>

<Paragraph number="907" book="cn">
ယံ ခေါ, စုန္ဒ, သဒေဝကဿ လောကဿ သမာရကဿ သဗြဟ္မကဿ သဿမဏဗြာဟ္မဏိယာ ပဇာယ သဒေဝမနုဿာယ ဒိဋ္ဌံ သုတံ မုတံ ဝိညာတံ ပတ္တံ ပရိယေသိတံ အနုဝိစရိတံ မနသာ, သဗ္ဗံ တံ တထာဂတေန အဘိသမ္ဗုဒ္ဓံ. တသ္မာ တထာဂတောတိ ဝုစ္စတိ. ယဉ္စ, စုန္ဒ, ရတ္တိံ တထာဂတော အနုတ္တရံ သမ္မာသမ္ဗောဓိံ အဘိသမ္ဗုဇ္ဈတိ, ယဉ္စ ရတ္တိံ အနုပါဒိသေသာယ နိဗ္ဗာနဓာတုယာ ပရိနိဗ္ဗာယတိ, ယံ ဧတသ္မိံ အန္တရေ ဘာသတိ လပတိ နိဒ္ဒိသတိ သဗ္ဗံ တံ တထေဝ ဟောတိ နော အညထာ. တသ္မာ တထာဂတောတိ ဝုစ္စတိ. ယထာဝါဒီ, စုန္ဒ, တထာဂတော တထာကာရီ; ယထာကာရီ တထာဝါဒီ. ဣတိ ယထာဝါဒီ တထာကာရီ, ယထာကာရီ တထာဝါဒီ. တသ္မာ တထာဂတောတိ ဝုစ္စတိ. သဒေဝကေ, စုန္ဒ, လောကေ သမာရကေ သဗြဟ္မကေ သဿမဏဗြာဟ္မဏိယာ ပဇာယ သဒေဝမနုဿာယ တထာဂတော အဘိဘူ အနဘိဘူတော အညဒတ္ထုဒသော ဝသဝတ္တီ. တသ္မာ တထာဂတောတိ ဝုစ္စတီ”တိ—  အဘိဇာနံ တထာဂတော.
</Paragraph>

<Paragraph number="908" book="cn">
<Emphasis>တိဋ္ဌန္တမေနံ ဇာနာတီ</Emphasis>တိ ဘဂဝါ ဣဓတ္ထညေဝ ဇာနာတိ ကမ္မာဘိသင်္ခါရဝသေန—  “အယံ ပုဂ္ဂလော ကာယဿ ဘေဒါ ပရံ မရဏာ အပါယံ ဒုဂ္ဂတိံ ဝိနိပါတံ နိရယံ ဥပပဇ္ဇိဿတီ”တိ. ဘဂဝါ ဣဓတ္ထညေဝ ဇာနာတိ ကမ္မာဘိသင်္ခါရဝသေန—  “အယံ ပုဂ္ဂလော ကာယဿ ဘေဒါ ပရံ မရဏာ တိရစ္ဆာနယောနိံ ဥပပဇ္ဇိဿတီ”တိ. ဘဂဝါ ဣဓတ္ထညေဝ ဇာနာတိ ကမ္မာဘိသင်္ခါရဝသေန—  “အယံ ပုဂ္ဂလော ကာယဿ ဘေဒါ ပရံ မရဏာ ပေတ္တိဝိသယံ ဥပပဇ္ဇိဿတီ”တိ. ဘဂဝါ ဣဓတ္ထညေဝ ဇာနာတိ ကမ္မာဘိသင်္ခါရဝသေန—  “အယံ ပုဂ္ဂလော ကာယဿ ဘေဒါ ပရံ မရဏာ မနုဿေသု ဥပ္ပဇ္ဇိဿတီ”တိ. ဘဂဝါ ဣဓတ္ထညေဝ ဇာနာတိ ကမ္မာဘိသင်္ခါရဝသေန—  “အယံ ပုဂ္ဂလော သုပ္ပဋိပန္နော ကာယဿ ဘေဒါ ပရံ မရဏာ သုဂတိံ သဂ္ဂံ လောကံ ဥပပဇ္ဇိဿတီ”တိ.
</Paragraph>

<Paragraph number="909" book="cn">
ဝုတ္တဉှေတံ ဘဂဝတာ—  “ဣဓ ပနာဟံ, သာရိပုတ္တ, ဧကစ္စံ ပုဂ္ဂလံ ဧဝံ စေတသာ စေတော ပရိစ္စ ပဇာနာမိ—  ‘တထာယံ ပုဂ္ဂလော ပဋိပန္နော, တထာ စ ဣရိယတိ, တဉ္စ မဂ္ဂံ သမာရူဠှော, ယထာ ကာယဿ ဘေဒါ ပရံ မရဏာ အပါယံ ဒုဂ္ဂတိံ ဝိနိပါတံ နိရယံ ဥပပဇ္ဇိဿတီ’တိ.
</Paragraph>

<Paragraph number="910" book="cn">
ဣဓ ပနာဟံ, သာရိပုတ္တ, ဧကစ္စံ ပုဂ္ဂလံ ဧဝံ စေတသာ စေတော ပရိစ္စ ပဇာနာမိ—  ‘တထာယံ ပုဂ္ဂလော ပဋိပန္နော တထာ စ ဣရိယတိ တဉ္စ မဂ္ဂံ သမာရူဠှော, ယထာ ကာယဿ ဘေဒါ ပရံ မရဏာ တိရစ္ဆာနယောနိံ ဥပပဇ္ဇိဿတီ’တိ.
</Paragraph>

<Paragraph number="911" book="cn">
ဣဓ ပနာဟံ, သာရိပုတ္တ, ဧကစ္စံ ပုဂ္ဂလံ ဧဝံ စေတသာ စေတော ပရိစ္စ ပဇာနာမိ—  ‘တထာယံ ပုဂ္ဂလော ပဋိပန္နော တထာ စ ဣရိယတိ တဉ္စ မဂ္ဂံ သမာရူဠှော, ယထာ ကာယဿ ဘေဒါ ပရံ မရဏာ ပေတ္တိဝိသယံ ဥပပဇ္ဇိဿတီ’တိ.
</Paragraph>

<Paragraph number="912" book="cn">
ဣဓ ပနာဟံ, သာရိပုတ္တ, ဧကစ္စံ ပုဂ္ဂလံ ဧဝံ စေတသာ စေတော ပရိစ္စ ပဇာနာမိ—  ‘တထာယံ ပုဂ္ဂလော ပဋိပန္နော တထာ စ ဣရိယတိ တဉ္စ မဂ္ဂံ သမာရူဠှော, ယထာ ကာယဿ ဘေဒါ ပရံ မရဏာ မနုဿေသု ဥပ္ပဇ္ဇိဿတီ’တိ.
</Paragraph>

<Paragraph number="913" book="cn">
ဣဓ ပနာဟံ, သာရိပုတ္တ, ဧကစ္စံ ပုဂ္ဂလံ ဧဝံ စေတသာ စေတော ပရိစ္စ ပဇာနာမိ—  ‘တထာယံ ပုဂ္ဂလော ပဋိပန္နော တထာ စ ဣရိယတိ တဉ္စ မဂ္ဂံ သမာရူဠှော, ယထာ ကာယဿ ဘေဒါ ပရံ မရဏာ သုဂတိံ သဂ္ဂံ လောကံ ဥပပဇ္ဇိဿတီ’တိ.
</Paragraph>

<Paragraph number="914" book="cn">
ဣဓ ပနာဟံ, သာရိပုတ္တ, ဧကစ္စံ ပုဂ္ဂလံ ဧဝံ စေတသာ စေတော ပရိစ္စ ပဇာနာမိ—  ‘တထာယံ ပုဂ္ဂလော ပဋိပန္နော တထာ စ ဣရိယတိ တဉ္စ မဂ္ဂံ သမာရူဠှော, ယထာ အာသဝါနံ ခယာ အနာသဝံ စေတောဝိမုတ္တိံ ပညာဝိမုတ္တိံ ဒိဋ္ဌေဝ ဓမ္မေ သယံ အဘိညာ သစ္ဆိကတွာ ဥပသမ္ပဇ္ဇ ဝိဟရတီ’”တိ—  တိဋ္ဌန္တမေနံ ဇာနာတိ.
</Paragraph>

<Paragraph number="915" book="cn">
<Emphasis>ဓိမုတ္တံ တပ္ပရာယဏန်</Emphasis>တိ. <Emphasis>ဓိမုတ္တန်</Emphasis>တိ အာကိဉ္စညာယတနံ. ဓိမုတ္တန္တိ ဝိမောက္ခေန ဓိမုတ္တံ တတြာဓိမုတ္တံ တဒဓိမုတ္တံ တဒါဓိပတေယျံ. အထ ဝါ ဘဂဝါ ဇာနာတိ—  “အယံ ပုဂ္ဂလော ရူပါဓိမုတ္တော သဒ္ဒါဓိမုတ္တော ဂန္ဓာဓိမုတ္တော ရသာဓိမုတ္တော ဖောဋ္ဌဗ္ဗာဓိမုတ္တော ကုလာဓိမုတ္တော ဂဏာဓိမုတ္တော အာဝါသာဓိမုတ္တော လာဘာဓိမုတ္တော ယသာဓိမုတ္တော ပသံသာဓိမုတ္တော သုခါဓိမုတ္တော စီဝရာဓိမုတ္တော ပိဏ္ဍပါတာဓိမုတ္တော သေနာသနာဓိမုတ္တော ဂိလာနပစ္စယဘေသဇ္ဇပရိက္ခာရာဓိမုတ္တော သုတ္တန္တာဓိမုတ္တော ဝိနယာဓိမုတ္တော အဘိဓမ္မာဓိမုတ္တော အာရညကင်္ဂါဓိမုတ္တော ပိဏ္ဍပါတိကင်္ဂါဓိမုတ္တော ပံသုကူလိကင်္ဂါဓိမုတ္တော တေစီဝရိကင်္ဂါဓိမုတ္တော သပဒါနစာရိကင်္ဂါဓိမုတ္တော ခလုပစ္ဆာဘတ္တိကင်္ဂါဓိမုတ္တော နေသဇ္ဇိကင်္ဂါဓိမုတ္တော ယထာသန္ထတိကင်္ဂါဓိမုတ္တော ပဌမဇ္ဈာနာဓိမုတ္တော ဒုတိယဇ္ဈာနာဓိမုတ္တော တတိယဇ္ဈာနာဓိမုတ္တော စတုတ္ထဇ္ဈာနာဓိမုတ္တော အာကာသာနဉ္စာယတနသမာပတ္တာဓိမုတ္တော ဝိညာဏဉ္စာယတနသမာပတ္တာဓိမုတ္တော အာကိဉ္စညာယတနသမာပတ္တာဓိမုတ္တော နေဝသညာနာသညာယတနသမာပတ္တာဓိမုတ္တော”တိ ဓိမုတ္တံ.
</Paragraph>

<Paragraph number="916" book="cn">
<Emphasis>တပ္ပရာယဏန်</Emphasis>တိ အာကိဉ္စညာယတနမယံ တပ္ပရာယဏံ ကမ္မပရာယဏံ ဝိပါကပရာယဏံ ကမ္မဂရုကံ ပဋိသန္ဓိဂရုကံ. အထ ဝါ ဘဂဝါ ဇာနာတိ—  “အယံ ပုဂ္ဂလော ရူပပရာယဏော …ပေ…  နေဝသညာနာသညာယတနသမာပတ္တိပရာယဏော”တိ—  ဓိမုတ္တံ တပ္ပရာယဏံ. တေနာဟ ဘဂဝါ—
</Paragraph>

<Paragraph number="917" type="verses" book="cn">
_“ဝိညာဏဋ္ဌိတိယော သဗ္ဗာ, __(ပေါသာလာတိ ဘဂဝါ)___  
_အဘိဇာနံ တထာဂတော;_  
_တိဋ္ဌန္တမေနံ ဇာနာတိ,_  
_ဓိမုတ္တံ တပ္ပရာယဏန်”တိ._  

</Paragraph>

</Division>
<Division number="84" book="cn" e="ch" v="25" p="171">

<Paragraph number="918" type="verses" book="cn">
_<Emphasis>အာကိဉ္စညသမ္ဘဝံ ဉတွာ,</Emphasis>_  
_<Emphasis>နန္ဒိသံယောဇနံ ဣတိ;</Emphasis>_  
_<Emphasis>ဧဝမေတံ အဘိညာယ,</Emphasis>_  
_<Emphasis>တတော တတ္ထ ဝိပဿတိ;</Emphasis>_  
_<Emphasis>ဧတံ ဉာဏံ တထံ တဿ,</Emphasis>_  
_<Emphasis>ဗြာဟ္မဏဿ ဝုသီမတော.</Emphasis> (4)_  

</Paragraph>

<Paragraph number="919" book="cn">
<Emphasis>အာကိဉ္စညသမ္ဘဝံ ဉတွာ</Emphasis>တိ အာကိဉ္စညသမ္ဘဝေါတိ ဝုစ္စတိ အာကိဉ္စညာယတနသံဝတ္တနိကော ကမ္မာဘိသင်္ခါရော. အာကိဉ္စညာယတနသံဝတ္တနိကံ ကမ္မာဘိသင်္ခါရံ အာကိဉ္စညသမ္ဘဝေါတိ ဉတွာ, လဂ္ဂနန္တိ ဉတွာ, ဗန္ဓနန္တိ ဉတွာ, ပလိဗောဓောတိ ဉတွာ ဇာနိတွာ တုလယိတွာ တီရယိတွာ ဝိဘာဝယိတွာ ဝိဘူတံ ကတွာတိ—  အာကိဉ္စညသမ္ဘဝံ ဉတွာ.
</Paragraph>

<Paragraph number="920" book="cn">
<Emphasis>နန္ဒိသံယောဇနံ ဣတီ</Emphasis>တိ <Emphasis>နန္ဒိသံယောဇနံ</Emphasis> ဝုစ္စတိ အရူပရာဂေါ. အရူပရာဂေန တံ ကမ္မံ လဂ္ဂံ လဂ္ဂိတံ ပလိဗုဒ္ဓံ အရူပရာဂံ နန္ဒိသံယောဇနန္တိ ဉတွာ, လဂ္ဂနန္တိ ဉတွာ, ဗန္ဓနန္တိ ဉတွာ, ပလိဗောဓောတိ ဉတွာ ဇာနိတွာ တုလယိတွာ တီရယိတွာ ဝိဘာဝယိတွာ ဝိဘူတံ ကတွာ. <Emphasis>ဣတီ</Emphasis>တိ ပဒသန္ဓိ ပဒသံသဂ္ဂေါ ပဒပါရိပူရီ အက္ခရသမဝါယော ဗျဉ္ဇနသိလိဋ္ဌတာ ပဒါနုပုဗ္ဗတာပေတံ ဣတီတိ—  နန္ဒိသံယောဇနံ ဣတိ.
</Paragraph>

<Paragraph number="921" book="cn">
<Emphasis>ဧဝမေတံ အဘိညာယာ</Emphasis>တိ ဧဝံ ဧတံ အဘိညာယ ဇာနိတွာ တုလယိတွာ တီရယိတွာ ဝိဘာဝယိတွာ ဝိဘူတံ ကတွာတိ—  ဧဝမေတံ အဘိညာယ.
</Paragraph>

<Paragraph number="922" book="cn">
<Emphasis>တတော တတ္ထ ဝိပဿတီ</Emphasis>တိ. <Emphasis>တတ္ထာ</Emphasis>တိ အာကိဉ္စညာယတနံ သမာပဇ္ဇိတွာ တတော ဝုဋ္ဌဟိတွာ တတ္ထ ဇာတေ စိတ္တစေတသိကေ ဓမ္မေ အနိစ္စတော ဝိပဿတိ, ဒုက္ခတော ဝိပဿတိ, ရောဂတော …ပေ…  နိဿရဏတော ဝိပဿတိ ဒက္ခတိ ဩလောကေတိ နိဇ္ဈာယတိ ဥပပရိက္ခတီတိ—  တတော တတ္ထ ဝိပဿတိ.
</Paragraph>

<Paragraph number="923" book="cn">
<Emphasis>ဧတံ ဉာဏံ တထံ တဿာ</Emphasis>တိ ဧတံ ဉာဏံ တစ္ဆံ ဘူတံ ယာထာဝံ အဝိပရီတံ တဿာတိ—  ဧတံ ဉာဏံ တထံ တဿ.
</Paragraph>

<Paragraph number="924" book="cn">
<Emphasis>ဗြာဟ္မဏဿ ဝုသီမတော</Emphasis>တိ. <Emphasis>ဗြာဟ္မဏော</Emphasis>တိ သတ္တန္နံ ဓမ္မာနံ ဗာဟိတတ္တာ ဗြာဟ္မဏော …ပေ…  အသိတော တာဒိ ပဝုစ္စတေ သ ဗြဟ္မာတိ. <Emphasis>ဗြာဟ္မဏဿ ဝုသီမတော</Emphasis>တိ ပုထုဇ္ဇနကလျာဏံ ဥပါဒါယ သတ္တ သေက္ခာ အပ္ပတ္တဿ ပတ္တိယာ အနဓိဂတဿ အဓိဂမာယ အသစ္ဆိကတဿ သစ္ဆိကိရိယာယ ဝသန္တိ သံဝသန္တိ အာဝသန္တိ ပရိဝသန္တိ; အရဟာ ဝုသိတဝါ ကတကရဏီယော ဩဟိတဘာရော အနုပ္ပတ္တသဒတ္ထော ပရိက္ခီဏဘဝသံယောဇနော သမ္မဒညာဝိမုတ္တော, သော ဝုတ္ထဝါသော စိဏ္ဏစရဏော …ပေ…  ဇာတိမရဏသံသာရော; နတ္ထိ တဿ ပုနဗ္ဘဝေါတိ—  ဗြာဟ္မဏဿ ဝုသီမတော. တေနာဟ ဘဂဝါ—
</Paragraph>

<Paragraph number="925" type="verses" book="cn">
_“အာကိဉ္စညသမ္ဘဝံ ဉတွာ,_  
_နန္ဒိသံယောဇနံ ဣတိ;_  
_ဧဝမေတံ အဘိညာယ,_  
_တတော တတ္ထ ဝိပဿတိ;_  
_ဧတံ ဉာဏံ တထံ တဿ,_  
_ဗြာဟ္မဏဿ ဝုသီမတော”တိ._  

</Paragraph>

<Paragraph number="926" book="cn">
သဟ ဂါထာပရိယောသာနာ …ပေ…  သတ္ထာ မေ, ဘန္တေ ဘဂဝါ, သာဝကောဟမသ္မီတိ.

</Paragraph>
</Division>

<Paragraph number="927" type="center" book="cn">
ပေါသာလမာဏဝပုစ္ဆာနိဒ္ဒေသော စုဒ္ဒသမော.
</Paragraph>