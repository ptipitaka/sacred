---
title: 1.4.6 ဝိဟာရဝိမာနဝတ္ထု
tableOfContents: false
sidebar:
  order: 6
type: tipitaka
basket: su
book: vv
review:
  current: review
  updated: '2025-10-27T21:48:50.915685'
  updated_by: ''
  notes: ''
  history:
  - state: review
    date: '2025-10-27T21:48:50.915685'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="729" book="vv" e="ch" v="19" p="60">

<Paragraph number="577" type="verses" book="vv">
_“အဘိက္ကန္တေန ဝဏ္ဏေန,_  
_ …ပေ… _  
_ဩသဓီ ဝိယ တာရကာ._  

</Paragraph>

</Division>
<Division number="730" book="vv" e="ch" v="19" p="60">

<Paragraph number="578" type="verses" book="vv">
_တဿာ တေ နစ္စမာနာယ,_  
_အင်္ဂမင်္ဂေဟိ သဗ္ဗသော;_  
_ဒိဗ္ဗာ သဒ္ဒါ နိစ္ဆရန္တိ,_  
_သဝနီယာ မနောရမာ._  

</Paragraph>

</Division>
<Division number="731" book="vv" e="ch" v="19" p="60">

<Paragraph number="579" type="verses" book="vv">
_တဿာ တေ နစ္စမာနာယ,_  
_အင်္ဂမင်္ဂေဟိ သဗ္ဗသော;_  
_ဒိဗ္ဗာ ဂန္ဓာ ပဝါယန္တိ,_  
_သုစိဂန္ဓာ မနောရမာ._  

</Paragraph>

</Division>
<Division number="732" book="vv" e="ch" v="19" p="60">

<Paragraph number="580" type="verses" book="vv">
_ဝိဝတ္တမာနာ ကာယေန,_  
_ယာ ဝေဏီသု ပိဠန္ဓနာ;_  
_တေသံ သုယျတိ နိဂ္ဃေါသော,_  
_တူရိယေ ပဉ္စင်္ဂိကေ ယထာ._  

</Paragraph>

</Division>
<Division number="733" book="vv" e="ch" v="19" p="60">

<Paragraph number="581" type="verses" book="vv">
_ဝဋံသကာ ဝါတဓုတာ,_  
_ဝါတေန သမ္ပကမ္ပိတာ;_  
_တေသံ သုယျတိ နိဂ္ဃေါသော,_  
_တူရိယေ ပဉ္စင်္ဂိကေ ယထာ._  

</Paragraph>

</Division>
<Division number="734" book="vv" e="ch" v="19" p="60">

<Paragraph number="582" type="verses" book="vv">
_ယာပိ တေ သိရသ္မိံ မာလာ,_  
_သုစိဂန္ဓာ မနောရမာ;_  
_ဝါတိ ဂန္ဓော ဒိသာ သဗ္ဗာ,_  
_ရုက္ခော မဉ္ဇူသကော ယထာ._  

</Paragraph>

</Division>
<Division number="735" book="vv" e="ch" v="19" p="60">

<Paragraph number="583" type="verses" book="vv">
_ဃာယသေ တံ သုစိဂန္ဓံ,_  
_ရူပံ ပဿသိ အမာနုသံ;_  
_ဒေဝတေ ပုစ္ဆိတာစိက္ခ,_  
_ကိဿ ကမ္မဿိဒံ ဖလန်”တိ._  

</Paragraph>

</Division>
<Division number="736" book="vv" e="ch" v="19" p="61">

<Paragraph number="584" type="verses" book="vv">
_“သာဝတ္ထိယံ မယှံ သခီ ဘဒန္တေ,_  
_သံဃဿ ကာရေသိ မဟာဝိဟာရံ;_  
_တတ္ထပ္ပသန္နာ အဟမာနုမောဒိံ,_  
_ဒိသွာ အဂါရဉ္စ ပိယဉ္စ မေတံ._  

</Paragraph>

</Division>
<Division number="737" book="vv" e="ch" v="19" p="61">

<Paragraph number="585" type="verses" book="vv">
_တာယေဝ မေ သုဒ္ဓနုမောဒနာယ,_  
_လဒ္ဓံ ဝိမာနဗ္ဘုတဒဿနေယျံ;_  
_သမန္တတော သောဠသယောဇနာနိ,_  
_ဝေဟာယသံ ဂစ္ဆတိ ဣဒ္ဓိယာ မမ._  

</Paragraph>

</Division>
<Division number="738" book="vv" e="ch" v="19" p="61">

<Paragraph number="586" type="verses" book="vv">
_ကူဋာဂါရာ နိဝေသာ မေ,_  
_ဝိဘတ္တာ ဘာဂသော မိတာ;_  
_ဒဒ္ဒလ္လမာနာ အာဘန္တိ,_  
_သမန္တာ သတယောဇနံ._  

</Paragraph>

</Division>
<Division number="739" book="vv" e="ch" v="19" p="61">

<Paragraph number="587" type="verses" book="vv">
_ပေါက္ခရညော စ မေ ဧတ္ထ,_  
_ပုထုလောမနိသေဝိတာ;_  
_အစ္ဆောဒကာ ဝိပ္ပသန္နာ,_  
_သောဏ္ဏဝါလုကသန္ထတာ._  

</Paragraph>

</Division>
<Division number="740" book="vv" e="ch" v="19" p="61">

<Paragraph number="588" type="verses" book="vv">
_နာနာပဒုမသဉ္ဆန္နာ,_  
_ပုဏ္ဍရီကသမောတတာ;_  
_သုရဘီ သမ္ပဝါယန္တိ,_  
_မနုညာ မာလုတေရိတာ._  

</Paragraph>

</Division>
<Division number="741" book="vv" e="ch" v="19" p="61">

<Paragraph number="589" type="verses" book="vv">
_ဇမ္ဗုယော ပနသာ တာလာ,_  
_နာဠိကေရဝနာနိ စ;_  
_အန္တောနိဝေသနေ ဇာတာ,_  
_နာနာရုက္ခာ အရောပိမာ._  

</Paragraph>

</Division>
<Division number="742" book="vv" e="ch" v="19" p="61">

<Paragraph number="590" type="verses" book="vv">
_နာနာတူရိယသင်္ဃုဋ္ဌံ,_  
_အစ္ဆရာဂဏဃောသိတံ;_  
_ယောပိ မံ သုပိနေ ပဿေ,_  
_သောပိ ဝိတ္တော သိယာ နရော._  

</Paragraph>

</Division>
<Division number="743" book="vv" e="ch" v="19" p="61">

<Paragraph number="591" type="verses" book="vv">
_ဧတာဒိသံ အဗ္ဘုတဒဿနေယျံ,_  
_ဝိမာနံ သဗ္ဗသောပဘံ;_  
_မမ ကမ္မေဟိ နိဗ္ဗတ္တံ,_  
_အလံ ပုညာနိ ကာတဝေ”တိ._  

</Paragraph>

</Division>
<Division number="744" book="vv" e="ch" v="19" p="61">

<Paragraph number="592" type="verses" book="vv">
_“တာယေဝ တေ သုဒ္ဓနုမောဒနာယ,_  
_လဒ္ဓံ ဝိမာနဗ္ဘုတဒဿနေယျံ;_  
_ယာ စေဝ သာ ဒါနမဒါသိ နာရီ,_  
_တဿာ ဂတိံ ဗြူဟိ ကုဟိံ ဥပ္ပန္နာ သာ”တိ._  

</Paragraph>

</Division>
<Division number="745" book="vv" e="ch" v="19" p="61">

<Paragraph number="593" type="verses" book="vv">
_“ယာ သာ အဟု မယှံ သခီ ဘဒန္တေ,_  
_သံဃဿ ကာရေသိ မဟာဝိဟာရံ;_  
_ဝိညာတဓမ္မာ သာ အဒါသိ ဒါနံ,_  
ဥပ္ပန္နာ နိမ္မာနရတီသု ဒေဝေသု._  

</Paragraph>

</Division>
<Division number="746" book="vv" e="ch" v="19" p="62">

<Paragraph number="594" type="verses" book="vv">
_ပဇာပတီ တဿ သုနိမ္မိတဿ,_  
_အစိန္တိယာ ကမ္မဝိပါကာ တဿာ;_  
_ယမေတံ ပုစ္ဆသိ ကုဟိံ ဥပ္ပန္နာ သာတိ,_  
_တံ တေ ဝိယာကာသိံ အနညထာ အဟံ._  

</Paragraph>

</Division>
<Division number="747" book="vv" e="ch" v="19" p="62">

<Paragraph number="595" type="verses" book="vv">
_တေနဟညေပိ သမာဒပေထ,_  
_သံဃဿ ဒါနာနိ ဒဒါထ ဝိတ္တာ;_  
_ဓမ္မဉ္စ သုဏာထ ပသန္နမာနသာ,_  
_သုဒုလ္လဘော လဒ္ဓေါ မနုဿလာဘော._  

</Paragraph>

</Division>
<Division number="748" book="vv" e="ch" v="19" p="62">

<Paragraph number="596" type="verses" book="vv">
_ယံ မဂ္ဂံ မဂ္ဂါဓိပတီ အဒေသယိ,_  
_ဗြဟ္မဿရော ကဉ္စနသန္နိဘတ္တစော;_  
_သံဃဿ ဒါနာနိ ဒဒါထ ဝိတ္တာ,_  
_မဟပ္ဖလာ ယတ္ထ ဘဝန္တိ ဒက္ခိဏာ._  

</Paragraph>

</Division>
<Division number="749" book="vv" e="ch" v="19" p="62">

<Paragraph number="597" type="verses" book="vv">
_ယေ ပုဂ္ဂလာ အဋ္ဌ သတံ ပသတ္ထာ,_  
_စတ္တာရိ ဧတာနိ ယုဂါနိ ဟောန္တိ;_  
_တေ ဒက္ခိဏေယျာ သုဂတဿ သာဝကာ,_  
_ဧတေသု ဒိန္နာနိ မဟပ္ဖလာနိ._  

</Paragraph>

</Division>
<Division number="750" book="vv" e="ch" v="19" p="62">

<Paragraph number="598" type="verses" book="vv">
_စတ္တာရော စ ပဋိပန္နာ,_  
_စတ္တာရော စ ဖလေ ဌိတာ;_  
_ဧသ သံဃော ဥဇုဘူတော,_  
_ပညာသီလသမာဟိတော._  

</Paragraph>

</Division>
<Division number="751" book="vv" e="ch" v="19" p="62">

<Paragraph number="599" type="verses" book="vv">
_ယဇမာနာနံ မနုဿာနံ,_  
_ပုညပေက္ခာန ပါဏိနံ;_  
_ကရောတံ ဩပဓိကံ ပုညံ,_  
_သံဃေ ဒိန္နံ မဟပ္ဖလံ._  

</Paragraph>

</Division>
<Division number="752" book="vv" e="ch" v="19" p="62">

<Paragraph number="600" type="verses" book="vv">
_ဧသော ဟိ သံဃော ဝိပုလော မဟဂ္ဂတော,_  
_ဧသပ္ပမေယျော ဥဒဓီဝ သာဂရော;_  
_ဧတေဟိ သေဋ္ဌာ နရဝီရသာဝကာ,_  
_ပဘင်္ကရာ ဓမ္မမုဒီရယန္တိ._  

</Paragraph>

</Division>
<Division number="753" book="vv" e="ch" v="19" p="62">

<Paragraph number="601" type="verses" book="vv">
_တေသံ သုဒိန္နံ သုဟုတံ သုယိဋ္ဌံ,_  
_ယေ သံဃမုဒ္ဒိဿ ဒဒန္တိ ဒါနံ;_  
_သာ ဒက္ခိဏာ သံဃဂတာ ပတိဋ္ဌိတာ,_  
_မဟပ္ဖလာ လောကဝိဒူန ဝဏ္ဏိတာ._  

</Paragraph>

</Division>
<Division number="754" book="vv" e="ch" v="19" p="63">

<Paragraph number="602" type="verses" book="vv">
_ဧတာဒိသံ ယညမနုဿရန္တာ,_  
_ယေ ဝေဒဇာတာ ဝိစရန္တိ လောကေ;_  
_ဝိနေယျ မစ္ဆေရမလံ သမူလံ,_  
_အနိန္ဒိတာ သဂ္ဂမုပေန္တိ ဌာနန်”တိ._  


</Paragraph>
</Division>

<Paragraph number="603" type="center" book="vv">
ဝိဟာရဝိမာနံ ဆဋ္ဌံ.

  
ဘာဏဝါရံ ဒုတိယံ.
</Paragraph>