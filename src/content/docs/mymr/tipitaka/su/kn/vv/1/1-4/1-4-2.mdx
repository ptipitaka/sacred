---
title: "1.4.2 ပဘဿရဝိမာနဝတ္ထု"
tableOfContents: false
sidebar:
  order: 2
type: "tipitaka"
basket: "su"
book: "vv"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="697" book="vv" e="ch" v="19" p="57">

<Paragraph number="544" type="verses" book="vv">
_“ပဘဿရဝရဝဏ္ဏနိဘေ,_  
_သုရတ္တဝတ္ထဝသနေ;_  
_မဟိဒ္ဓိကေ စန္ဒနရုစိရဂတ္တေ,_  
_ကာ တွံ သုဘေ ဒေဝတေ ဝန္ဒသေ မမံ._  

</Paragraph>

</Division>
<Division number="698" book="vv" e="ch" v="19" p="57">

<Paragraph number="545" type="verses" book="vv">
_ပလ္လင်္ကော စ တေ မဟဂ္ဃေါ,_  
_နာနာရတနစိတ္တိတော ရုစိရော;_  
_ယတ္ထ တွံ နိသိန္နာ ဝိရောစသိ,_  
_ဒေဝရာဇာရိဝ နန္ဒနေ ဝနေ._  

</Paragraph>

</Division>
<Division number="699" book="vv" e="ch" v="19" p="57">

<Paragraph number="546" type="verses" book="vv">
_ကိံ တွံ ပုရေ သုစရိတမာစရီ ဘဒ္ဒေ,_  
_ကိဿ ကမ္မဿ ဝိပါကံ;_  
_အနုဘောသိ ဒေဝလောကသ္မိံ,_  
_ဒေဝတေ ပုစ္ဆိတာစိက္ခ;_  
_ကိဿ ကမ္မဿိဒံ ဖလန်”တိ._  

</Paragraph>

</Division>
<Division number="700" book="vv" e="ch" v="19" p="57">

<Paragraph number="547" type="verses" book="vv">
_“ပိဏ္ဍာယ တေ စရန္တဿ,_  
_မာလံ ဖာဏိတဉ္စ အဒဒံ ဘန္တေ;_  
_တဿ ကမ္မဿိဒံ ဝိပါကံ,_  
_အနုဘောမိ ဒေဝလောကသ္မိံ._  

</Paragraph>

</Division>
<Division number="701" book="vv" e="ch" v="19" p="57">

<Paragraph number="548" type="verses" book="vv">
_ဟောတိ စ မေ အနုတာပေါ,_  
_အပရဒ္ဓံ ဒုက္ခိတဉ္စ မေ ဘန္တေ;_  
_သာဟံ ဓမ္မံ နာဿောသိံ,_  
_သုဒေသိတံ ဓမ္မရာဇေန._  

</Paragraph>

</Division>
<Division number="702" book="vv" e="ch" v="19" p="57">

<Paragraph number="549" type="verses" book="vv">
_တံ တံ ဝဒါမိ ဘဒ္ဒန္တေ,_  
_‘ယဿ မေ အနုကမ္ပိယော ကောစိ;_  
_ဓမ္မေသု တံ သမာဒပေထ’,_  
_သုဒေသိတံ ဓမ္မရာဇေန._  

</Paragraph>

</Division>
<Division number="703" book="vv" e="ch" v="19" p="57">

<Paragraph number="550" type="verses" book="vv">
_ယေသံ အတ္ထိ သဒ္ဓါ ဗုဒ္ဓေ,_  
_ဓမ္မေ စ သံဃရတနေ;_  
_တေ မံ အတိဝိရောစန္တိ,_  
_အာယုနာ ယသသာ သိရိယာ._  

</Paragraph>

</Division>
<Division number="704" book="vv" e="ch" v="19" p="57">

<Paragraph number="551" type="verses" book="vv">
_ပတာပေန ဝဏ္ဏေန ဥတ္တရိတရာ,_  
_အညေ မဟိဒ္ဓိကတရာ မယာ ဒေဝါ”တိ._  


</Paragraph>
</Division>

<Paragraph number="552" type="center" book="vv">
ပဘဿရဝိမာနံ ဒုတိယံ.
</Paragraph>