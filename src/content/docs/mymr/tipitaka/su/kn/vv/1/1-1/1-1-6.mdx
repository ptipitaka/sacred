---
title: "1.1.6 ပဌမနာဝါဝိမာနဝတ္ထု"
tableOfContents: false
sidebar:
  order: 14
type: "tipitaka"
basket: "su"
book: "vv"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="43" book="vv">

<Paragraph number="49" type="verses" book="vv">
_“သုဝဏ္ဏစ္ဆဒနံ နာဝံ,_  
_နာရိ အာရုယှ တိဋ္ဌသိ;_  
_ဩဂါဟသိ ပေါက္ခရဏိံ,_  
_ပဒ္မံ ဆိန္ဒသိ ပါဏိနာ._  

</Paragraph>

</Division>
<Division number="44" book="vv">

<Paragraph number="50" type="verses" book="vv">
_ကေန တေတာဒိသော ဝဏ္ဏော,_  
_ကေန တေ ဣဓ မိဇ္ဈတိ;_  
ဥပ္ပဇ္ဇန္တိ စ တေ ဘောဂါ,_  
_ယေ ကေစိ မနသော ပိယာ._  

</Paragraph>

</Division>
<Division number="45" book="vv">

<Paragraph number="51" type="verses" book="vv">
_ပုစ္ဆာမိ တံ ဒေဝိ မဟာနုဘာဝေ,_  
_မနုဿဘူတာ ကိမကာသိ ပုညံ;_  
_ကေနာသိ ဧဝံ ဇလိတာနုဘာဝါ,_  
_ဝဏ္ဏော စ တေ သဗ္ဗဒိသာ ပဘာသတီ”တိ._  

</Paragraph>

</Division>
<Division number="46" book="vv">

<Paragraph number="52" type="verses" book="vv">
_သာ ဒေဝတာ အတ္တမနာ,_  
_မောဂ္ဂလ္လာနေန ပုစ္ဆိတာ;_  
_ပဉှံ ပုဋ္ဌာ ဝိယာကာသိ,_  
_ယဿ ကမ္မဿိဒံ ဖလံ._  

</Paragraph>

</Division>
<Division number="47" book="vv">

<Paragraph number="53" type="verses" book="vv">
_“အဟံ မနုဿေသု မနုဿဘူတာ,_  
_ပုရိမာယ ဇာတိယာ မနုဿလောကေ;_  
_ဒိသွာန ဘိက္ခူ တသိတေ ကိလန္တေ,_  
ဥဋ္ဌာယ ပါတုံ ဥဒကံ အဒါသိံ._  

</Paragraph>

</Division>
<Division number="48" book="vv">

<Paragraph number="54" type="verses" book="vv">
_ယော ဝေ ကိလန္တာန ပိပါသိတာနံ,_  
ဥဋ္ဌာယ ပါတုံ ဥဒကံ ဒဒါတိ;_  
_သီတောဒကာ တဿ ဘဝန္တိ နဇ္ဇော,_  
_ပဟူတမလျာ ဗဟုပုဏ္ဍရီကာ._  

</Paragraph>

</Division>
<Division number="49" book="vv">

<Paragraph number="55" type="verses" book="vv">
_တံ အာပဂါ အနုပရိယန္တိ သဗ္ဗဒါ,_  
_သီတောဒကာ ဝါလုကသန္ထတာ နဒီ;_  
_အမ္ဗာ စ သာလာ တိလကာ စ ဇမ္ဗုယော,_  
ဥဒ္ဒါလကာ ပါဋလိယော စ ဖုလ္လာ._  

</Paragraph>

</Division>
<Division number="50" book="vv">

<Paragraph number="56" type="verses" book="vv">
_တံ ဘူမိဘာဂေဟိ ဥပေတရူပံ,_  
_ဝိမာနသေဋ္ဌံ ဘုသ သောဘမာနံ;_  
_တဿီဓ ကမ္မဿ အယံ ဝိပါကော,_  
_ဧတာဒိသံ ပုညကတာ လဘန္တိ._  

</Paragraph>

</Division>
<Division number="51" book="vv">

<Paragraph number="57" type="verses" book="vv">
_တေန မေတာဒိသော ဝဏ္ဏော,_  
_တေန မေ ဣဓ မိဇ္ဈတိ;_  
ဥပ္ပဇ္ဇန္တိ စ မေ ဘောဂါ,_  
_ယေ ကေစိ မနသော ပိယာ._  

</Paragraph>

</Division>
<Division number="52" book="vv">

<Paragraph number="58" type="verses" book="vv">
_အက္ခာမိ တေ ဘိက္ခု မဟာနုဘာဝ,_  
_မနုဿဘူတာ ယမကာသိ ပုညံ;_  
_တေနမှိ ဧဝံ ဇလိတာနုဘာဝါ,_  
_ဝဏ္ဏော စ မေ သဗ္ဗဒိသာ ပဘာသတီ”တိ._  


</Paragraph>
</Division>

<Paragraph number="59" type="center" book="vv">
ပဌမနာဝါဝိမာနံ ဆဋ္ဌံ.
</Paragraph>