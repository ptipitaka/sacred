---
title: "17 ဓမ္မဒဿီဗုဒ္ဓဝံသ"
tableOfContents: false
sidebar:
  order: 10
type: "tipitaka"
basket: "su"
book: "bu"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="1" book="bu">

<Paragraph number="722" type="verses" book="bu">
_“တတ္ထေဝ မဏ္ဍကပ္ပမှိ,_  
_ဓမ္မဒဿီ မဟာယသော;_  
_တမန္ဓကာရံ ဝိဓမိတွာ,_  
_အတိရောစတိ သဒေဝကေ._  

</Paragraph>

</Division>
<Division number="2" book="bu">

<Paragraph number="723" type="verses" book="bu">
_တဿာပိ အတုလတေဇဿ,_  
_ဓမ္မစက္ကပ္ပဝတ္တနေ;_  
_ကောဋိသတသဟဿာနံ,_  
_ပဌမာဘိသမယော အဟု._  

</Paragraph>

</Division>
<Division number="3" book="bu">

<Paragraph number="724" type="verses" book="bu">
_ယဒါ ဗုဒ္ဓေါ ဓမ္မဒဿီ,_  
_ဝိနေသိ သဉ္ဇယံ ဣသိံ;_  
_တဒါ နဝုတိကောဋီနံ,_  
_ဒုတိယာဘိသမယော အဟု._  

</Paragraph>

</Division>
<Division number="4" book="bu">

<Paragraph number="725" type="verses" book="bu">
_ယဒါ သက္ကော ဥပါဂဉ္ဆိ,_  
_သပရိသော ဝိနာယကံ;_  
_တဒါ အသီတိကောဋီနံ,_  
_တတိယာဘိသမယော အဟု._  

</Paragraph>

</Division>
<Division number="5" book="bu">

<Paragraph number="726" type="verses" book="bu">
_တဿာပိ ဒေဝဒေဝဿ,_  
_သန္နိပါတာ တယော အဟုံ;_  
_ခီဏာသဝါနံ ဝိမလာနံ,_  
_သန္တစိတ္တာန တာဒိနံ._  

</Paragraph>

</Division>
<Division number="6" book="bu">

<Paragraph number="727" type="verses" book="bu">
_ယဒါ ဗုဒ္ဓေါ ဓမ္မဒဿီ,_  
_သရဏေ ဝဿံ ဥပါဂမိ;_  
_တဒါ ကောဋိသတသဟဿာနံ,_  
_ပဌမော အာသိ သမာဂမော._  

</Paragraph>

</Division>
<Division number="7" book="bu">

<Paragraph number="728" type="verses" book="bu">
_ပုနာပရံ ယဒါ ဗုဒ္ဓေါ,_  
_ဒေဝတော ဧတိ မာနုသံ;_  
_တဒါပိ သတကောဋီနံ,_  
_ဒုတိယော အာသိ သမာဂမော._  

</Paragraph>

</Division>
<Division number="8" book="bu">

<Paragraph number="729" type="verses" book="bu">
_ပုနာပရံ ယဒါ ဗုဒ္ဓေါ,_  
_ပကာသေသိ ဓုတေ ဂုဏေ;_  
_တဒါ အသီတိကောဋီနံ,_  
_တတိယော အာသိ သမာဂမော._  

</Paragraph>

</Division>
<Division number="9" book="bu">

<Paragraph number="730" type="verses" book="bu">
_အဟံ တေန သမယေန,_  
_သက္ကော အာသိံ ပုရိန္ဒဒေါ;_  
_ဒိဗ္ဗေန ဂန္ဓမာလေန,_  
_တူရိယေနာဘိပူဇယိံ._  

</Paragraph>

</Division>
<Division number="10" book="bu">

<Paragraph number="731" type="verses" book="bu">
_သောပိ မံ ဗုဒ္ဓေါ ဗျာကာသိ,_  
_ဒေဝမဇ္ဈေ နိသီဒိယ;_  
_‘အဋ္ဌာရသေ ကပ္ပသတေ,_  
_အယံ ဗုဒ္ဓေါ ဘဝိဿတိ._  

</Paragraph>

</Division>
<Division number="11" book="bu">

<Paragraph number="732" type="verses" book="bu">
_ပဓာနံ ပဒဟိတွာန,_  
_ …ပေ… _  
_ဟေဿာမ သမ္မုခါ ဣမံ’._  

</Paragraph>

</Division>
<Division number="12" book="bu">

<Paragraph number="733" type="verses" book="bu">
_တဿာပိ ဝစနံ သုတွာ,_  
_ဘိယျော စိတ္တံ ပသာဒယိံ;_  
ဥတ္တရိံ ဝတမဓိဋ္ဌာသိံ,_  
_ဒသပါရမိပူရိယာ._  

</Paragraph>

</Division>
<Division number="13" book="bu">

<Paragraph number="734" type="verses" book="bu">
_သရဏံ နာမ နဂရံ,_  
_သရဏော နာမ ခတ္တိယော;_  
_သုနန္ဒာ နာမ ဇနိကာ,_  
_ဓမ္မဒဿိဿ သတ္ထုနော._  

</Paragraph>

</Division>
<Division number="14" book="bu">

<Paragraph number="735" type="verses" book="bu">
_အဋ္ဌဝဿသဟဿာနိ,_  
_အဂါရံ အဇ္ဈ သော ဝသိ;_  
_အရဇော ဝိရဇော သုဒဿနော,_  
_တယော ပါသာဒမုတ္တမာ._  

</Paragraph>

</Division>
<Division number="15" book="bu">

<Paragraph number="736" type="verses" book="bu">
_တိစတ္တာရီသသဟဿာနိ,_  
_နာရိယော သမလင်္ကတာ;_  
_ဝိစိကောဠိ နာမ နာရီ,_  
_အတြဇော ပုညဝဍ္ဎနော._  

</Paragraph>

</Division>
<Division number="16" book="bu">

<Paragraph number="737" type="verses" book="bu">
_နိမိတ္တေ စတုရော ဒိသွာ,_  
_ပါသာဒေနာဘိနိက္ခမိ;_  
_သတ္တာဟံ ပဓာနစာရံ,_  
_အစရီ ပုရိသုတ္တမော._  

</Paragraph>

</Division>
<Division number="17" book="bu">

<Paragraph number="738" type="verses" book="bu">
_ဗြဟ္မုနာ ယာစိတော သန္တော,_  
_ဓမ္မဒဿီ နရာသဘော;_  
_ဝတ္တိ စက္ကံ မဟာဝီရော,_  
_မိဂဒါယေ နရုတ္တမော._  

</Paragraph>

</Division>
<Division number="18" book="bu">

<Paragraph number="739" type="verses" book="bu">
_ပဒုမော ဖုဿဒေဝေါ စ,_  
_အဟေသုံ အဂ္ဂသာဝကာ;_  
_သုနေတ္တော နာမုပဋ္ဌာကော,_  
_ဓမ္မဒဿိဿ သတ္ထုနော._  

</Paragraph>

</Division>
<Division number="19" book="bu">

<Paragraph number="740" type="verses" book="bu">
_ခေမာ စ သစ္စနာမာ စ,_  
_အဟေသုံ အဂ္ဂသာဝိကာ;_  
_ဗောဓိ တဿ ဘဂဝတော,_  
_ဗိမ္ဗိဇာလောတိ ဝုစ္စတိ._  

</Paragraph>

</Division>
<Division number="20" book="bu">

<Paragraph number="741" type="verses" book="bu">
_သုဘဒ္ဒေါ ကဋိဿဟော စေဝ,_  
_အဟေသုံ အဂ္ဂုပဋ္ဌကာ;_  
_သာဠိယာ စ ကဠိယာ စ,_  
_အဟေသုံ အဂ္ဂုပဋ္ဌိကာ._  

</Paragraph>

</Division>
<Division number="21" book="bu">

<Paragraph number="742" type="verses" book="bu">
_သောပိ ဗုဒ္ဓေါ အသမသမော,_  
_အသီတိဟတ္ထမုဂ္ဂတော;_  
_အတိရောစတိ တေဇေန,_  
_ဒသသဟဿိမှိ ဓာတုယာ._  

</Paragraph>

</Division>
<Division number="22" book="bu">

<Paragraph number="743" type="verses" book="bu">
_သုဖုလ္လော သာလရာဇာဝ,_  
_ဝိဇ္ဇူဝ ဂဂနေ ယထာ;_  
_မဇ္ဈနှိကေဝ သူရိယော,_  
_ဧဝံ သော ဥပသောဘထ._  

</Paragraph>

</Division>
<Division number="23" book="bu">

<Paragraph number="744" type="verses" book="bu">
_တဿာပိ အတုလတေဇဿ,_  
_သမကံ အာသိ ဇီဝိတံ;_  
_ဝဿသတသဟဿာနိ,_  
_လောကေ အဋ္ဌာသိ စက္ခုမာ._  

</Paragraph>

</Division>
<Division number="24" book="bu">

<Paragraph number="745" type="verses" book="bu">
_ဩဘာသံ ဒဿယိတွာန,_  
_ဝိမလံ ကတွာန သာသနံ;_  
_စဝိ စန္ဒောဝ ဂဂနေ,_  
_နိဗ္ဗုတော သော သသာဝကော._  

</Paragraph>

</Division>
<Division number="25" book="bu">

<Paragraph number="746" type="verses" book="bu">
_ဓမ္မဒဿီ မဟာဝီရော,_  
_သာလာရာမမှိ နိဗ္ဗုတော;_  
_တတ္ထေဝဿ ထူပဝရော,_  
_တီဏိယောဇနမုဂ္ဂတော”တိ. (729)_  


</Paragraph>
</Division>

<Paragraph number="747" type="center" book="bu">
ဓမ္မဒဿိဿ ဘဂဝတော ဝံသော ပန္နရသမော.
</Paragraph>