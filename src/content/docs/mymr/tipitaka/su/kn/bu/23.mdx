---
title: "23 ဝေဿဘူဗုဒ္ဓဝံသ"
tableOfContents: false
sidebar:
  order: 24
type: "tipitaka"
basket: "su"
book: "bu"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="1" book="bu" e="ch" v="21" p="368">

<Paragraph number="895" type="verses" book="bu">
_“တတ္ထေဝ မဏ္ဍကပ္ပမှိ,_  
_အသမော အပ္ပဋိပုဂ္ဂလော;_  
_ဝေဿဘူ နာမ နာမေန,_  
_လောကေ ဥပ္ပဇ္ဇိ နာယကော._  

</Paragraph>

</Division>
<Division number="2" book="bu" e="ch" v="21" p="369">

<Paragraph number="896" type="verses" book="bu">
_အာဒိတ္တံ ဝတ ရာဂဂ္ဂိ,_  
_တဏှာနံ ဝိဇိတံ တဒါ;_  
_နာဂေါဝ ဗန္ဓနံ ဆေတွာ,_  
_ပတ္တော သမ္ဗောဓိမုတ္တမံ._  

</Paragraph>

</Division>
<Division number="3" book="bu" e="ch" v="21" p="369">

<Paragraph number="897" type="verses" book="bu">
_ဓမ္မစက္ကံ ပဝတ္တေန္တေ,_  
_ဝေဿဘူလောကနာယကေ;_  
_အသီတိကောဋိသဟဿာနံ,_  
_ပဌမာဘိသမယော အဟု._  

</Paragraph>

</Division>
<Division number="4" book="bu" e="ch" v="21" p="369">

<Paragraph number="898" type="verses" book="bu">
_ပက္ကန္တေ စာရိကံ ရဋ္ဌေ,_  
_လောကဇေဋ္ဌေ နရာသဘေ;_  
_သတ္တတိကောဋိသဟဿာနံ,_  
_ဒုတိယာဘိသမယော အဟု._  

</Paragraph>

</Division>
<Division number="5" book="bu" e="ch" v="21" p="369">

<Paragraph number="899" type="verses" book="bu">
_မဟာဒိဋ္ဌိံ ဝိနောဒေန္တော,_  
_ပါဋိဟေရံ ကရောတိ သော;_  
_သမာဂတာ နရမရူ,_  
_ဒသသဟဿီ သဒေဝကေ._  

</Paragraph>

</Division>
<Division number="6" book="bu" e="ch" v="21" p="369">

<Paragraph number="900" type="verses" book="bu">
_မဟာအစ္ဆရိယံ ဒိသွာ,_  
_အဗ္ဘုတံ လောမဟံသနံ;_  
_ဒေဝါ စေဝ မနုဿာ စ,_  
_ဗုဇ္ဈရေ သဋ္ဌိကောဋိယော._  

</Paragraph>

</Division>
<Division number="7" book="bu" e="ch" v="21" p="369">

<Paragraph number="901" type="verses" book="bu">
_သန္နိပါတာ တယော အာသုံ,_  
_ဝေဿဘုဿ မဟေသိနော;_  
_ခီဏာသဝါနံ ဝိမလာနံ,_  
_သန္တစိတ္တာန တာဒိနံ._  

</Paragraph>

</Division>
<Division number="8" book="bu" e="ch" v="21" p="369">

<Paragraph number="902" type="verses" book="bu">
_အသီတိဘိက္ခုသဟဿာနံ,_  
_ပဌမော အာသိ သမာဂမော;_  
_သတ္တတိဘိက္ခုသဟဿာနံ,_  
_ဒုတိယော အာသိ သမာဂမော._  

</Paragraph>

</Division>
<Division number="9" book="bu" e="ch" v="21" p="369">

<Paragraph number="903" type="verses" book="bu">
_သဋ္ဌိဘိက္ခုသဟဿာနံ,_  
_တတိယော အာသိ သမာဂမော;_  
_ဇရာဒိဘယဘီတာနံ,_  
_ဩရသာနံ မဟေသိနော._  

</Paragraph>

</Division>
<Division number="10" book="bu" e="ch" v="21" p="369">

<Paragraph number="904" type="verses" book="bu">
_အဟံ တေန သမယေန,_  
_သုဒဿနော နာမ ခတ္တိယော;_  
_နိမန္တေတွာ မဟာဝီရံ,_  
_ဒါနံ ဒတွာ မဟာရဟံ;_  
_အန္နပါနေန ဝတ္ထေန,_  
_သသံဃံ ဇိနပူဇယိံ._  

</Paragraph>

</Division>
<Division number="11" book="bu" e="ch" v="21" p="369">

<Paragraph number="905" type="verses" book="bu">
_တဿ ဗုဒ္ဓဿ အသမဿ,_  
_စက္ကံ ဝတ္တိတမုတ္တမံ;_  
_သုတွာန ပဏိတံ ဓမ္မံ,_  
_ပဗ္ဗဇ္ဇမဘိရောစယိံ._  

</Paragraph>

</Division>
<Division number="12" book="bu" e="ch" v="21" p="369">

<Paragraph number="906" type="verses" book="bu">
_မဟာဒါနံ ပဝတ္တေတွာ,_  
_ရတ္တိန္ဒိဝမတန္ဒိတော;_  
_ပဗ္ဗဇ္ဇံ ဂုဏသမ္ပန္နံ,_  
_ပဗ္ဗဇိံ ဇိနသန္တိကေ._  

</Paragraph>

</Division>
<Division number="13" book="bu" e="ch" v="21" p="369">

<Paragraph number="907" type="verses" book="bu">
_အာစာရဂုဏသမ္ပန္နော,_  
_ဝတ္တသီလသမာဟိတော;_  
_သဗ္ဗညုတံ ဂဝေသန္တော,_  
_ရမာမိ ဇိနသာသနေ._  

</Paragraph>

</Division>
<Division number="14" book="bu" e="ch" v="21" p="369">

<Paragraph number="908" type="verses" book="bu">
_သဒ္ဓါပီတိံ ဥပဂန္တွာ,_  
_ဗုဒ္ဓံ ဝန္ဒာမိ သတ္ထရံ;_  
_ပီတိ ဥပ္ပဇ္ဇတိ မယှံ,_  
_ဗောဓိယာယေဝ ကာရဏာ._  

</Paragraph>

</Division>
<Division number="15" book="bu" e="ch" v="21" p="370">

<Paragraph number="909" type="verses" book="bu">
_အနိဝတ္တမာနသံ ဉတွာ,_  
_သမ္ဗုဒ္ဓေါ ဧတဒဗြဝိ;_  
_‘ဧကတိံသေ ဣတော ကပ္ပေ,_  
_အယံ ဗုဒ္ဓေါ ဘဝိဿတိ._  

</Paragraph>

</Division>
<Division number="16" book="bu" e="ch" v="21" p="370">

<Paragraph number="910" type="verses" book="bu">
_အဟု ကပိလဝှယာ ရမ္မာ,_  
_ …ပေ… _  
_ဟေဿာမ သမ္မုခါ ဣမံ’._  

</Paragraph>

</Division>
<Division number="17" book="bu" e="ch" v="21" p="370">

<Paragraph number="911" type="verses" book="bu">
_တဿာဟံ ဝစနံ သုတွာ,_  
_ဘိယျော စိတ္တံ ပသာဒယိံ;_  
ဥတ္တရိံ ဝတမဓိဋ္ဌာသိံ,_  
_ဒသပါရမိပူရိယာ._  

</Paragraph>

</Division>
<Division number="18" book="bu" e="ch" v="21" p="370">

<Paragraph number="912" type="verses" book="bu">
_အနောမံ နာမ နဂရံ,_  
_သုပ္ပတီတော နာမ ခတ္တိယော;_  
_မာတာ ယသဝတီ နာမ,_  
_ဝေဿဘုဿ မဟေသိနော._  

</Paragraph>

</Division>
<Division number="19" book="bu" e="ch" v="21" p="370">

<Paragraph number="913" type="verses" book="bu">
_ဆ စ ဝဿသဟဿာနိ,_  
_အဂါရံ အဇ္ဈ သော ဝသိ;_  
_ရုစိ သုရုစိ ရတိဝဍ္ဎနော,_  
_တယော ပါသာဒမုတ္တမာ._  

</Paragraph>

</Division>
<Division number="20" book="bu" e="ch" v="21" p="370">

<Paragraph number="914" type="verses" book="bu">
_အနူနတိံသသဟဿာနိ,_  
_နာရိယော သမလင်္ကတာ;_  
_သုစိတ္တာ နာမ သာ နာရီ,_  
_သုပ္ပဗုဒ္ဓေါ နာမ အတြဇော._  

</Paragraph>

</Division>
<Division number="21" book="bu" e="ch" v="21" p="370">

<Paragraph number="915" type="verses" book="bu">
_နိမိတ္တေ စတုရော ဒိသွာ,_  
_သိဝိကာယာဘိနိက္ခမိ;_  
_ဆမာသံ ပဓာနစာရံ,_  
_အစရီ ပုရိသုတ္တမော._  

</Paragraph>

</Division>
<Division number="22" book="bu" e="ch" v="21" p="370">

<Paragraph number="916" type="verses" book="bu">
_ဗြဟ္မုနာ ယာစိတော သန္တော,_  
_ဝေဿဘူလောကနာယကော;_  
_ဝတ္တိ စက္ကံ မဟာဝီရော,_  
_အရုဏာရာမေ နရုတ္တမော._  

</Paragraph>

</Division>
<Division number="23" book="bu" e="ch" v="21" p="370">

<Paragraph number="917" type="verses" book="bu">
_သောဏော စ ဥတ္တရော စေဝ,_  
_အဟေသုံ အဂ္ဂသာဝကာ;_  
ဥပသန္တော နာမုပဋ္ဌာကော,_  
_ဝေဿဘုဿ မဟေသိနော._  

</Paragraph>

</Division>
<Division number="24" book="bu" e="ch" v="21" p="370">

<Paragraph number="918" type="verses" book="bu">
_ရာမာ စေဝ သမာလာ စ,_  
_အဟေသုံ အဂ္ဂသာဝိကာ;_  
_ဗောဓိ တဿ ဘဂဝတော,_  
_မဟာသာလောတိ ဝုစ္စတိ._  

</Paragraph>

</Division>
<Division number="25" book="bu" e="ch" v="21" p="370">

<Paragraph number="919" type="verses" book="bu">
_သောတ္ထိကော စေဝ ရမ္ဘော စ,_  
_အဟေသုံ အဂ္ဂုပဋ္ဌကာ;_  
_ဂေါတမီ သိရိမာ စေဝ,_  
_အဟေသုံ အဂ္ဂုပဋ္ဌိကာ._  

</Paragraph>

</Division>
<Division number="26" book="bu" e="ch" v="21" p="370">

<Paragraph number="920" type="verses" book="bu">
_သဋ္ဌိရတနမုဗ္ဗေဓော,_  
_ဟေမယူပသမူပမော;_  
_ကာယာ နိစ္ဆရတိ ရသ္မိ,_  
_ရတ္တိံဝ ပဗ္ဗတေ သိခီ._  

</Paragraph>

</Division>
<Division number="27" book="bu" e="ch" v="21" p="370">

<Paragraph number="921" type="verses" book="bu">
_သဋ္ဌိဝဿသဟဿာနိ,_  
_အာယု တဿ မဟေသိနော;_  
_တာဝတာ တိဋ္ဌမာနော သော,_  
_တာရေသိ ဇနတံ ဗဟုံ._  

</Paragraph>

</Division>
<Division number="28" book="bu" e="ch" v="21" p="371">

<Paragraph number="922" type="verses" book="bu">
_ဓမ္မံ ဝိတ္ထာရိကံ ကတွာ,_  
_ဝိဘဇိတွာ မဟာဇနံ;_  
_ဓမ္မနာဝံ ဌပေတွာန,_  
_နိဗ္ဗုတော သော သသာဝကော._  

</Paragraph>

</Division>
<Division number="29" book="bu" e="ch" v="21" p="371">

<Paragraph number="923" type="verses" book="bu">
_ဒဿနေယျံ သဗ္ဗဇနံ,_  
_ဝိဟာရံ ဣရိယာပထံ;_  
_သဗ္ဗံ တမန္တရဟိတံ,_  
_နနု ရိတ္တာ သဗ္ဗသင်္ခါရာ._  

</Paragraph>

</Division>
<Division number="30" book="bu" e="ch" v="21" p="371">

<Paragraph number="924" type="verses" book="bu">
_ဝေဿဘူ ဇိနဝရော သတ္ထာ,_  
_ခေမာရာမမှိ နိဗ္ဗုတော;_  
_ဓာတုဝိတ္ထာရိကံ အာသိ,_  
_တေသု တေသု ပဒေသတော”တိ. (901)_  


</Paragraph>
</Division>

<Paragraph number="925" type="center" book="bu">
ဝေဿဘုဿ ဘဂဝတော ဝံသော ဧကဝီသတိမော.
</Paragraph>