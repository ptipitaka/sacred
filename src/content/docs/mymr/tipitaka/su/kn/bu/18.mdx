---
title: "18 သိဒ္ဓတ္ထဗုဒ္ဓဝံသ"
tableOfContents: false
sidebar:
  order: 11
type: "tipitaka"
basket: "su"
book: "bu"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="1" book="bu">

<Paragraph number="748" type="verses" book="bu">
_“ဓမ္မဒဿိဿ အပရေန,_  
_သိဒ္ဓတ္ထော နာမ နာယကော;_  
_နိဟနိတွာ တမံ သဗ္ဗံ,_  
_သူရိယော အဗ္ဘုဂ္ဂတော ယထာ._  

</Paragraph>

</Division>
<Division number="2" book="bu">

<Paragraph number="749" type="verses" book="bu">
_သောပိ ပတွာန သမ္ဗောဓိံ,_  
_သန္တာရေန္တော သဒေဝကံ;_  
_အဘိဝဿိ ဓမ္မမေဃေန,_  
_နိဗ္ဗာပေန္တော သဒေဝကံ._  

</Paragraph>

</Division>
<Division number="3" book="bu">

<Paragraph number="750" type="verses" book="bu">
_တဿာပိ အတုလတေဇဿ,_  
_အဟေသုံ အဘိသမယာ တယော;_  
_ကောဋိသတသဟဿာနံ,_  
_ပဌမာဘိသမယော အဟု._  

</Paragraph>

</Division>
<Division number="4" book="bu">

<Paragraph number="751" type="verses" book="bu">
_ပုနာပရံ ဘီမရထေ,_  
_ယဒါ အာဟနိ ဒုန္ဒုဘိံ;_  
_တဒါ နဝုတိကောဋီနံ,_  
_ဒုတိယာဘိသမယော အဟု._  

</Paragraph>

</Division>
<Division number="5" book="bu">

<Paragraph number="752" type="verses" book="bu">
_ယဒါ ဗုဒ္ဓေါ ဓမ္မံ ဒေသေသိ,_  
_ဝေဘာရေ သော ပုရုတ္တမေ;_  
_တဒါ နဝုတိကောဋီနံ,_  
_တတိယာဘိသမယော အဟု._  

</Paragraph>

</Division>
<Division number="6" book="bu">

<Paragraph number="753" type="verses" book="bu">
_သန္နိပါတာ တယော အာသုံ,_  
_တသ္မိမ္ပိ ဒွိပဒုတ္တမေ;_  
_ခီဏာသဝါနံ ဝိမလာနံ,_  
_သန္တစိတ္တာန တာဒိနံ._  

</Paragraph>

</Division>
<Division number="7" book="bu">

<Paragraph number="754" type="verses" book="bu">
_ကောဋိသတာနံ နဝုတီနံ,_  
_အသီတိယာပိ စ ကောဋိနံ;_  
_ဧတေ အာသုံ တယော ဌာနာ,_  
_ဝိမလာနံ သမာဂမေ._  

</Paragraph>

</Division>
<Division number="8" book="bu">

<Paragraph number="755" type="verses" book="bu">
_အဟံ တေန သမယေန,_  
_မင်္ဂလော နာမ တာပသော;_  
ဥဂ္ဂတေဇော ဒုပ္ပသဟော,_  
_အဘိညာဗလသမာဟိတော._  

</Paragraph>

</Division>
<Division number="9" book="bu">

<Paragraph number="756" type="verses" book="bu">
_ဇမ္ဗုတော ဖလမာနေတွာ,_  
_သိဒ္ဓတ္ထဿ အဒါသဟံ;_  
_ပဋိဂ္ဂဟေတွာ သမ္ဗုဒ္ဓေါ,_  
ဣဒံ ဝစနမဗြဝိ._  

</Paragraph>

</Division>
<Division number="10" book="bu">

<Paragraph number="757" type="verses" book="bu">
_‘ပဿထ ဣမံ တာပသံ,_  
_ဇဋိလံ ဥဂ္ဂတာပနံ;_  
_စတုန္နဝုတိတော ကပ္ပေ,_  
_အယံ ဗုဒ္ဓေါ ဘဝိဿတိ._  

</Paragraph>

</Division>
<Division number="11" book="bu">

<Paragraph number="758" type="verses" book="bu">
_ပဓာနံ ပဒဟိတွာန,_  
_ …ပေ… _  
_ဟေဿာမ သမ္မုခါ ဣမံ’._  

</Paragraph>

</Division>
<Division number="12" book="bu">

<Paragraph number="759" type="verses" book="bu">
_တဿာပိ ဝစနံ သုတွာ,_  
_ဘိယျော စိတ္တံ ပသာဒယိံ;_  
ဥတ္တရိံ ဝတမဓိဋ္ဌာသိံ,_  
_ဒသပါရမိပူရိယာ._  

</Paragraph>

</Division>
<Division number="13" book="bu">

<Paragraph number="760" type="verses" book="bu">
_ဝေဘာရံ နာမ နဂရံ,_  
ဥဒေနော နာမ ခတ္တိယော;_  
_သုဖဿာ နာမ ဇနိကာ,_  
_သိဒ္ဓတ္ထဿ မဟေသိနော._  

</Paragraph>

</Division>
<Division number="14" book="bu">

<Paragraph number="761" type="verses" book="bu">
_ဒသဝဿသဟဿာနိ,_  
_အဂါရံ အဇ္ဈ သော ဝသိ;_  
_ကောကာသုပ္ပလကောကနဒါ,_  
_တယော ပါသာဒမုတ္တမာ._  

</Paragraph>

</Division>
<Division number="15" book="bu">

<Paragraph number="762" type="verses" book="bu">
_တိသောဠသသဟဿာနိ,_  
_နာရိယော သမလင်္ကတာ;_  
_သောမနဿာ နာမ သာ နာရီ,_  
_အနူပမော နာမ အတြဇော._  

</Paragraph>

</Division>
<Division number="16" book="bu">

<Paragraph number="763" type="verses" book="bu">
_နိမိတ္တေ စတုရော ဒိသွာ,_  
_သိဝိကာယာဘိနိက္ခမိ;_  
_အနူနဒသမာသာနိ,_  
_ပဓာနံ ပဒဟီ ဇိနော._  

</Paragraph>

</Division>
<Division number="17" book="bu">

<Paragraph number="764" type="verses" book="bu">
_ဗြဟ္မုနာ ယာစိတော သန္တော,_  
_သိဒ္ဓတ္ထော လောကနာယကော;_  
_ဝတ္တိ စက္ကံ မဟာဝီရော,_  
_မိဂဒါယေ နရုတ္တမော._  

</Paragraph>

</Division>
<Division number="18" book="bu">

<Paragraph number="765" type="verses" book="bu">
_သမ္ဗလော စ သုမိတ္တော စ,_  
_အဟေသုံ အဂ္ဂသာဝကာ;_  
_ရေဝတော နာမုပဋ္ဌာကော,_  
_သိဒ္ဓတ္ထဿ မဟေသိနော._  

</Paragraph>

</Division>
<Division number="19" book="bu">

<Paragraph number="766" type="verses" book="bu">
_သီဝလာ စ သုရာမာ စ,_  
_အဟေသုံ အဂ္ဂသာဝိကာ;_  
_ဗောဓိ တဿ ဘဂဝတော,_  
_ကဏိကာရောတိ ဝုစ္စတိ._  

</Paragraph>

</Division>
<Division number="20" book="bu">

<Paragraph number="767" type="verses" book="bu">
_သုပ္ပိယော စ သမုဒ္ဒေါ စ,_  
_အဟေသုံ အဂ္ဂုပဋ္ဌကာ;_  
_ရမ္မာ စေဝ သုရမ္မာ စ,_  
_အဟေသုံ အဂ္ဂုပဋ္ဌိကာ._  

</Paragraph>

</Division>
<Division number="21" book="bu">

<Paragraph number="768" type="verses" book="bu">
_သော ဗုဒ္ဓေါ သဋ္ဌိရတနံ,_  
_အဟောသိ နဘမုဂ္ဂတော;_  
_ကဉ္စနဂ္ဃိယသင်္ကာသော,_  
_ဒသသဟဿီ ဝိရောစတိ._  

</Paragraph>

</Division>
<Division number="22" book="bu">

<Paragraph number="769" type="verses" book="bu">
_သောပိ ဗုဒ္ဓေါ အသမသမော,_  
_အတုလော အပ္ပဋိပုဂ္ဂလော;_  
_ဝဿသတသဟဿာနိ,_  
_လောကေ အဋ္ဌာသိ စက္ခုမာ._  

</Paragraph>

</Division>
<Division number="23" book="bu">

<Paragraph number="770" type="verses" book="bu">
_ဝိပုလံ ပဘံ ဒဿယိတွာ,_  
_ပုပ္ဖါပေတွာန သာဝကေ;_  
_ဝိလာသေတွာ သမာပတျာ,_  
_နိဗ္ဗုတော သော သသာဝကော._  

</Paragraph>

</Division>
<Division number="24" book="bu">

<Paragraph number="771" type="verses" book="bu">
_သိဒ္ဓတ္ထော မုနိဝရော ဗုဒ္ဓေါ,_  
_အနောမာရာမမှိ နိဗ္ဗုတော;_  
_တတ္ထေဝဿ ထူပဝရော,_  
_စတုယောဇနမုဂ္ဂတော”တိ. (753)_  


</Paragraph>
</Division>

<Paragraph number="772" type="center" book="bu">
သိဒ္ဓတ္ထဿ ဘဂဝတော ဝံသော သောဠသမော.
</Paragraph>