---
title: 5 မင်္ဂလသုတ္တ
tableOfContents: false
sidebar:
  order: 6
type: tipitaka
basket: su
book: kh
review:
  current: review
  updated: '2025-10-20T17:57:57.351462'
  updated_by: ''
  notes: ''
  history:
  - state: review
    date: '2025-10-20T17:57:57.351462'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<DynamicBreadcrumb />


<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<Division number="1" book="kh" e="ch" v="18" p="8">

<Paragraph number="31" book="kh">
ဧဝံ မေ သုတံ—  ဧကံ သမယံ ဘဂဝါ သာဝတ္ထိယံ ဝိဟရတိ ဇေတဝနေ အနာထပိဏ္ဍိကဿ အာရာမေ. အထ ခေါ အညတရာ ဒေဝတာ အဘိက္ကန္တာယ ရတ္တိယာ အဘိက္ကန္တဝဏ္ဏာ ကေဝလကပ္ပံ ဇေတဝနံ ဩဘာသေတွာ ယေန ဘဂဝါ တေနုပသင်္ကမိ; ဥပသင်္ကမိတွာ ဘဂဝန္တံ အဘိဝါဒေတွာ ဧကမန္တံ အဋ္ဌာသိ. ဧကမန္တံ ဌိတာ ခေါ သာ ဒေဝတာ ဘဂဝန္တံ ဂါထာယ အဇ္ဈဘာသိ—
</Paragraph>

</Division>
<Division number="2" book="kh" e="ch" v="18" p="3">

<Paragraph number="32" type="verses" book="kh">
_“ဗဟူ ဒေဝါ မနုဿာ စ,_  
_မင်္ဂလာနိ အစိန္တယုံ;_  
_အာကင်္ခမာနာ သောတ္ထာနံ,_  
_ဗြူဟိ မင်္ဂလမုတ္တမံ”._  

</Paragraph>

</Division>
<Division number="3" book="kh" e="ch" v="18" p="3">

<Paragraph number="33" type="verses" book="kh">
_“အသေဝနာ စ ဗာလာနံ,_  
_ပဏ္ဍိတာနဉ္စ သေဝနာ;_  
_ပူဇာ စ ပူဇနေယျာနံ,_  
_ဧတံ မင်္ဂလမုတ္တမံ._  

</Paragraph>

</Division>
<Division number="4" book="kh" e="ch" v="18" p="4">

<Paragraph number="34" type="verses" book="kh">
_ပတိရူပဒေသဝါသော စ,_  
_ပုဗ္ဗေ စ ကတပုညတာ;_  
_အတ္တသမ္မာပဏိဓိ စ,_  
_ဧတံ မင်္ဂလမုတ္တမံ._  

</Paragraph>

</Division>
<Division number="5" book="kh" e="ch" v="18" p="4">

<Paragraph number="35" type="verses" book="kh">
_ဗာဟုသစ္စဉ္စ သိပ္ပဉ္စ,_  
_ဝိနယော စ သုသိက္ခိတော;_  
_သုဘာသိတာ စ ယာ ဝါစာ,_  
_ဧတံ မင်္ဂလမုတ္တမံ._  

</Paragraph>

</Division>
<Division number="6" book="kh" e="ch" v="18" p="4">

<Paragraph number="36" type="verses" book="kh">
_မာတာပိတုဥပဋ္ဌာနံ,_  
_ပုတ္တဒါရဿ သင်္ဂဟော;_  
_အနာကုလာ စ ကမ္မန္တာ,_  
_ဧတံ မင်္ဂလမုတ္တမံ._  

</Paragraph>

</Division>
<Division number="7" book="kh" e="ch" v="18" p="4">

<Paragraph number="37" type="verses" book="kh">
_ဒါနဉ္စ ဓမ္မစရိယာ စ,_  
_ဉာတကာနဉ္စ သင်္ဂဟော;_  
_အနဝဇ္ဇာနိ ကမ္မာနိ,_  
_ဧတံ မင်္ဂလမုတ္တမံ._  

</Paragraph>

</Division>
<Division number="8" book="kh" e="ch" v="18" p="4">

<Paragraph number="38" type="verses" book="kh">
_အာရတီ ဝိရတီ ပါပါ,_  
_မဇ္ဇပါနာ စ သံယမော;_  
_အပ္ပမာဒေါ စ ဓမ္မေသု,_  
_ဧတံ မင်္ဂလမုတ္တမံ._  

</Paragraph>

</Division>
<Division number="9" book="kh" e="ch" v="18" p="4">

<Paragraph number="39" type="verses" book="kh">
_ဂါရဝေါ စ နိဝါတော စ,_  
_သန္တုဋ္ဌိ စ ကတညုတာ;_  
_ကာလေန ဓမ္မဿဝနံ,_  
_ဧတံ မင်္ဂလမုတ္တမံ._  

</Paragraph>

</Division>
<Division number="10" book="kh" e="ch" v="18" p="4">

<Paragraph number="40" type="verses" book="kh">
_ခန္တီ စ သောဝစဿတာ,_  
_သမဏာနဉ္စ ဒဿနံ;_  
_ကာလေန ဓမ္မသာကစ္ဆာ,_  
_ဧတံ မင်္ဂလမုတ္တမံ._  

</Paragraph>

</Division>
<Division number="11" book="kh" e="ch" v="18" p="4">

<Paragraph number="41" type="verses" book="kh">
_တပေါ စ ဗြဟ္မစရိယဉ္စ,_  
_အရိယသစ္စာန ဒဿနံ;_  
_နိဗ္ဗာနသစ္ဆိကိရိယာ စ,_  
_ဧတံ မင်္ဂလမုတ္တမံ._  

</Paragraph>

</Division>
<Division number="12" book="kh" e="ch" v="18" p="4">

<Paragraph number="42" type="verses" book="kh">
_ဖုဋ္ဌဿ လောကဓမ္မေဟိ,_  
_စိတ္တံ ယဿ န ကမ္ပတိ;_  
_အသောကံ ဝိရဇံ ခေမံ,_  
_ဧတံ မင်္ဂလမုတ္တမံ._  

</Paragraph>

</Division>
<Division number="13" book="kh" e="ch" v="18" p="4">

<Paragraph number="43" type="verses" book="kh">
_ဧတာဒိသာနိ ကတွာန,_  
_သဗ္ဗတ္ထ မပရာဇိတာ;_  
_သဗ္ဗတ္ထ သောတ္ထိံ ဂစ္ဆန္တိ,_  
_တံ တေသံ မင်္ဂလမုတ္တမန်”တိ._  


</Paragraph>
</Division>

<Paragraph number="44" type="center" book="kh">
မင်္ဂလသုတ္တံ.
</Paragraph>