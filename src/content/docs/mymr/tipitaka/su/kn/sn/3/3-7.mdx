---
title: 3.7 သေလသုတ္တ
tableOfContents: false
sidebar:
  order: 7
type: tipitaka
basket: su
book: sn
review:
  current: review
  updated: '2025-10-23T09:13:46.319767'
  updated_by: ''
  notes: ''
  history:
  - state: review
    date: '2025-10-23T09:13:46.319767'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Paragraph number="652" book="sn">
ဧဝံ မေ သုတံ—  ဧကံ သမယံ ဘဂဝါ အင်္ဂုတ္တရာပေသု စာရိကံ စရမာနော မဟတာ ဘိက္ခုသံဃေန သဒ္ဓိံ အဍ္ဎတေဠသေဟိ ဘိက္ခုသတေဟိ ယေန အာပဏံ နာမ အင်္ဂုတ္တရာပါနံ နိဂမော တဒဝသရိ. အဿောသိ ခေါ ကေဏိယော ဇဋိလော “သမဏော ခလု, ဘော, ဂေါတမော သကျပုတ္တော သကျကုလာ ပဗ္ဗဇိတော အင်္ဂုတ္တရာပေသု စာရိကံ စရမာနော မဟတာ ဘိက္ခုသံဃေန သဒ္ဓိံ အဍ္ဎတေဠသေဟိ ဘိက္ခုသတေဟိ အာပဏံ အနုပ္ပတ္တော. တံ ခေါ ပန ဘဝန္တံ ဂေါတမံ ဧဝံ ကလျာဏော ကိတ္တိသဒ္ဒေါ အဗ္ဘုဂ္ဂတော—  ‘ဣတိပိ သော ဘဂဝါ အရဟံ သမ္မာသမ္ဗုဒ္ဓေါ ဝိဇ္ဇာစရဏသမ္ပန္နော သုဂတော လောကဝိဒူ အနုတ္တရော ပုရိသဒမ္မသာရထိ သတ္ထာ ဒေဝမနုဿာနံ ဗုဒ္ဓေါ ဘဂဝါ’တိ. သော ဣမံ လောကံ သဒေဝကံ သမာရကံ သဗြဟ္မကံ သဿမဏဗြာဟ္မဏိံ ပဇံ သဒေဝမနုဿံ သယံ အဘိညာ သစ္ဆိကတွာ ပဝေဒေတိ. သော ဓမ္မံ ဒေသေတိ အာဒိကလျာဏံ မဇ္ဈေကလျာဏံ ပရိယောသာနကလျာဏံ သာတ္ထံ သဗျဉ္ဇနံ, ကေဝလပရိပုဏ္ဏံ ပရိသုဒ္ဓံ ဗြဟ္မစရိယံ ပကာသေတိ. သာဓု ခေါ ပန တထာရူပါနံ အရဟတံ ဒဿနံ ဟောတီ”တိ.
</Paragraph>

<Paragraph number="653" book="sn">
အထ ခေါ ကေဏိယော ဇဋိလော ယေန ဘဂဝါ တေနုပသင်္ကမိ; ဥပသင်္ကမိတွာ ဘဂဝတာ သဒ္ဓိံ သမ္မောဒိ. သမ္မောဒနီယံ ကထံ သာရဏီယံ ဝီတိသာရေတွာ ဧကမန္တံ နိသီဒိ. ဧကမန္တံ နိသိန္နံ ခေါ ကေဏိယံ ဇဋိလံ ဘဂဝါ ဓမ္မိယာ ကထာယ သန္ဒဿေသိ သမာဒပေသိ သမုတ္တေဇေသိ သမ္ပဟံသေသိ. အထ ခေါ ကေဏိယော ဇဋိလော ဘဂဝတာ ဓမ္မိယာ ကထာယ သန္ဒဿိတော သမာဒပိတော သမုတ္တေဇိတော သမ္ပဟံသိတော ဘဂဝန္တံ ဧတဒဝေါစ—  “အဓိဝါသေတု မေ ဘဝံ ဂေါတမော သွာတနာယ ဘတ္တံ သဒ္ဓိံ ဘိက္ခုသံဃေနာ”တိ. ဧဝံ ဝုတ္တေ, ဘဂဝါ ကေဏိယံ ဇဋိလံ ဧတဒဝေါစ—  “မဟာ ခေါ, ကေဏိယ, ဘိက္ခုသံဃော အဍ္ဎတေဠသာနိ ဘိက္ခုသတာနိ; တွဉ္စ ဗြာဟ္မဏေသု အဘိပ္ပသန္နော”တိ.
</Paragraph>

<Paragraph number="654" book="sn">
ဒုတိယမ္ပိ ခေါ ကေဏိယော ဇဋိလော ဘဂဝန္တံ ဧတဒဝေါစ—  “ကိဉ္စာပိ, ဘော ဂေါတမ, မဟာ ဘိက္ခုသံဃော အဍ္ဎတေဠသာနိ ဘိက္ခုသတာနိ, အဟဉ္စ ဗြာဟ္မဏေသု အဘိပ္ပသန္နော; အဓိဝါသေတု မေ ဘဝံ ဂေါတမော သွာတနာယ ဘတ္တံ သဒ္ဓိံ ဘိက္ခုသံဃေနာ”တိ. ဒုတိယမ္ပိ ခေါ ဘဂဝါ ကေဏိယံ ဇဋိလံ ဧတဒဝေါစ—  “မဟာ ခေါ, ကေဏိယ, ဘိက္ခုသံဃော အဍ္ဎတေဠသာနိ ဘိက္ခုသတာနိ; တွဉ္စ ဗြာဟ္မဏေသု အဘိပ္ပသန္နော”တိ.
</Paragraph>

<Paragraph number="655" book="sn">
တတိယမ္ပိ ခေါ ကေဏိယော ဇဋိလော ဘဂဝန္တံ ဧတဒဝေါစ—  “ကိဉ္စာပိ, ဘော ဂေါတမ, မဟာ ဘိက္ခုသံဃော အဍ္ဎတေဠသာနိ ဘိက္ခုသတာနိ, အဟဉ္စ ဗြာဟ္မဏေသု အဘိပ္ပသန္နော, အဓိဝါသေတု မေ ဘဝံ ဂေါတမော သွာတနာယ ဘတ္တံ သဒ္ဓိံ ဘိက္ခုသံဃေနာ”တိ. အဓိဝါသေသိ ဘဂဝါ တုဏှီဘာဝေန. အထ ခေါ ကေဏိယော ဇဋိလော ဘဂဝတော အဓိဝါသနံ ဝိဒိတွာ ဥဋ္ဌာယာသနာ ယေန သကော အဿမော တေနုပသင်္ကမိ; ဥပသင်္ကမိတွာ မိတ္တာမစ္စေ ဉာတိသာလောဟိတေ အာမန္တေသိ—  “သုဏန္တု မေ ဘဝန္တော မိတ္တာမစ္စာ ဉာတိသာလောဟိတာ, သမဏော မေ ဂေါတမော နိမန္တိတော သွာတနာယ ဘတ္တံ သဒ္ဓိံ ဘိက္ခုသံဃေန, ယေန မေ ကာယဝေယျာဝဋိကံ ကရေယျာထာ”တိ. “ဧဝံ, ဘော”တိ ခေါ ကေဏိယဿ ဇဋိလဿ မိတ္တာမစ္စာ ဉာတိသာလောဟိတာ ကေဏိယဿ ဇဋိလဿ ပဋိဿုတွာ အပ္ပေကစ္စေ ဥဒ္ဓနာနိ ခဏန္တိ, အပ္ပေကစ္စေ ကဋ္ဌာနိ ဖာလေန္တိ, အပ္ပေကစ္စေ ဘာဇနာနိ ဓောဝန္တိ, အပ္ပေကစ္စေ ဥဒကမဏိကံ ပတိဋ္ဌာပေန္တိ, အပ္ပေကစ္စေ အာသနာနိ ပညာပေန္တိ. ကေဏိယော ပန ဇဋိလော သာမံယေဝ မဏ္ဍလမာဠံ ပဋိယာဒေတိ.
</Paragraph>

<Paragraph number="656" book="sn">
တေန ခေါ ပန သမယေန သေလော ဗြာဟ္မဏော အာပဏေ ပဋိဝသတိ, တိဏ္ဏံ ဝေဒါနံ ပါရဂူ သနိဃဏ္ဍုကေဋုဘာနံ သာက္ခရပ္ပဘေဒါနံ ဣတိဟာသပဉ္စမာနံ ပဒကော ဝေယျာကရဏော လောကာယတမဟာပုရိသလက္ခဏေသု အနဝယော, တီဏိ စ မာဏဝကသတာနိ မန္တေ ဝါစေတိ.
</Paragraph>

<Paragraph number="657" book="sn">
တေန ခေါ ပန သမယေန ကေဏိယော ဇဋိလော သေလေ ဗြာဟ္မဏေ အဘိပ္ပသန္နော ဟောတိ. အထ ခေါ သေလော ဗြာဟ္မဏော တီဟိ မာဏဝကသတေဟိ ပရိဝုတော ဇင်္ဃာဝိဟာရံ အနုစင်္ကမမာနော အနုဝိစရမာနော ယေန ကေဏိယဿ ဇဋိလဿ အဿမော တေနုပသင်္ကမိ. အဒ္ဒသာ ခေါ သေလော ဗြာဟ္မဏော ကေဏိယဿ ဇဋိလဿ အဿမေ အပ္ပေကစ္စေ ဥဒ္ဓနာနိ ခဏန္တေ …ပေ…  အပ္ပေကစ္စေ အာသနာနိ ပညပေန္တေ, ကေဏိယံ ပန ဇဋိလံ သာမံယေဝ မဏ္ဍလမာဠံ ပဋိယာဒေန္တံ. ဒိသွာန ကေဏိယံ ဇဋိလံ ဧတဒဝေါစ—  “ကိံ နု ခေါ ဘောတော ကေဏိယဿ အာဝါဟော ဝါ ဘဝိဿတိ, ဝိဝါဟော ဝါ ဘဝိဿတိ, မဟာယညော ဝါ ပစ္စုပဋ္ဌိတော, ရာဇာ ဝါ မာဂဓော သေနိယော ဗိမ္ဗိသာရော နိမန္တိတော သွာတနာယ သဒ္ဓိံ ဗလကာယေနာ”တိ?
</Paragraph>

<Paragraph number="658" book="sn">
“န မေ, ဘော သေလ, အာဝါဟော ဝါ ဘဝိဿတိ ဝိဝါဟော ဝါ, နာပိ ရာဇာ မာဂဓော သေနိယော ဗိမ္ဗိသာရော နိမန္တိတော သွာတနာယ သဒ္ဓိံ ဗလကာယေန; အပိ စ ခေါ မေ မဟာယညော ပစ္စုပဋ္ဌိတော. အတ္ထိ သမဏော ဂေါတမော သကျပုတ္တော သကျကုလာ ပဗ္ဗဇိတော အင်္ဂုတ္တရာပေသု စာရိကံ စရမာနော မဟတာ ဘိက္ခုသံဃေန သဒ္ဓိံ အဍ္ဎတေဠသေဟိ ဘိက္ခုသတေဟိ အာပဏံ အနုပ္ပတ္တော. တံ ခေါ ပန ဘဝန္တံ ဂေါတမံ …ပေ…  ဗုဒ္ဓေါ ဘဂဝါတိ. သော မေ နိမန္တိတော သွာတနာယ ဘတ္တံ သဒ္ဓိံ ဘိက္ခုသံဃေနာ”တိ. “ဗုဒ္ဓေါတိ, ဘော ကေဏိယ, ဝဒေသိ”? “ဗုဒ္ဓေါတိ, ဘော သေလ, ဝဒါမိ”. “ဗုဒ္ဓေါတိ, ဘော ကေဏိယ, ဝဒေသိ”? “ဗုဒ္ဓေါတိ, ဘော သေလ, ဝဒါမီ”တိ.
</Paragraph>

<Paragraph number="659" book="sn">
အထ ခေါ သေလဿ ဗြာဟ္မဏဿ ဧတဒဟောသိ—  “ဃောသောပိ ခေါ ဧသော ဒုလ္လဘော လောကသ္မိံ ယဒိဒံ ဗုဒ္ဓေါတိ. အာဂတာနိ ခေါ ပနမှာကံ မန္တေသု ဒွတ္တိံသမဟာပုရိသလက္ခဏာနိ, ယေဟိ သမန္နာဂတဿ မဟာပုရိသဿ ဒွေဝ ဂတိယော ဘဝန္တိ အနညာ. သစေ အဂါရံ အဇ္ဈာဝသတိ ရာဇာ ဟောတိ စက္ကဝတ္တီ ဓမ္မိကော ဓမ္မရာဇာ စာတုရန္တော ဝိဇိတာဝီ ဇနပဒတ္ထာဝရိယပ္ပတ္တော သတ္တရတနသမန္နာဂတော. တဿိမာနိ သတ္တ ရတနာနိ ဘဝန္တိ, သေယျထိဒံ—  စက္ကရတနံ, ဟတ္ထိရတနံ, အဿရတနံ, မဏိရတနံ, ဣတ္ထိရတနံ, ဂဟပတိရတနံ, ပရိဏာယကရတနမေဝ သတ္တမံ. ပရောသဟဿံ ခေါ ပနဿ ပုတ္တာ ဘဝန္တိ သူရာ ဝီရင်္ဂရူပါ ပရသေနပ္ပမဒ္ဒနာ. သော ဣမံ ပထဝိံ သာဂရပရိယန္တံ အဒဏ္ဍေန အသတ္ထေန ဓမ္မေန အဘိဝိဇိယ အဇ္ဈာဝသတိ. သစေ ခေါ ပန အဂါရသ္မာ အနဂါရိယံ ပဗ္ဗဇတိ, အရဟံ ဟောတိ သမ္မာသမ္ဗုဒ္ဓေါ လောကေ ဝိဝဋ္ဋစ္ဆဒေါ. ကဟံ ပန, ဘော ကေဏိယ, ဧတရဟိ သော ဘဝံ ဂေါတမော ဝိဟရတိ အရဟံ သမ္မာသမ္ဗုဒ္ဓေါ”တိ?
</Paragraph>

<Paragraph number="660" book="sn">
ဧဝံ ဝုတ္တေ, ကေဏိယော ဇဋိလော ဒက္ခိဏံ ဗာဟုံ ပဂ္ဂဟေတွာ သေလံ ဗြာဟ္မဏံ ဧတဒဝေါစ—  “ယေနေသာ, ဘော သေလ, နီလဝနရာဇီ”တိ. အထ ခေါ သေလော ဗြာဟ္မဏော တီဟိ မာဏဝကသတေဟိ သဒ္ဓိံ ယေန ဘဂဝါ တေနုပသင်္ကမိ. အထ ခေါ သေလော ဗြာဟ္မဏော တေ မာဏဝကေ အာမန္တေသိ—  “အပ္ပသဒ္ဒါ ဘောန္တော အာဂစ္ဆန္တု, ပဒေ ပဒံ နိက္ခိပန္တာ. ဒုရာသဒါ ဟိ တေ ဘဂဝန္တော သီဟာဝ ဧကစရာ. ယဒါ စာဟံ, ဘော, သမဏေန ဂေါတမေန သဒ္ဓိံ မန္တေယျံ, မာ မေ ဘောန္တော အန္တရန္တရာ ကထံ ဩပါတေထ; ကထာပရိယောသာနံ မေ ဘဝန္တော အာဂမေန္တူ”တိ.
</Paragraph>

<Paragraph number="661" book="sn">
အထ ခေါ သေလော ဗြာဟ္မဏော ယေန ဘဂဝါ တေနုပသင်္ကမိ; ဥပသင်္ကမိတွာ ဘဂဝတာ သဒ္ဓိံ သမ္မောဒိ. သမ္မောဒနီယံ ကထံ သာရဏီယံ ဝီတိသာရေတွာ ဧကမန္တံ နိသီဒိ. ဧကမန္တံ နိသိန္နော ခေါ သေလော ဗြာဟ္မဏော ဘဂဝတော ကာယေ ဒွတ္တိံသမဟာပုရိသလက္ခဏာနိ သမန္နေသိ. အဒ္ဒသာ ခေါ သေလော ဗြာဟ္မဏော ဘဂဝတော ကာယေ ဒွတ္တိံသမဟာပုရိသလက္ခဏာနိ ယေဘုယျေန ဌပေတွာ ဒွေ. ဒွီသု မဟာပုရိသလက္ခဏေသု ကင်္ခတိ ဝိစိကိစ္ဆတိ နာဓိမုစ္စတိ န သမ္ပသီဒတိ—  ကောသောဟိတေ စ ဝတ္ထဂုယှေ ပဟူတဇိဝှတာယ စာတိ.
</Paragraph>

<Paragraph number="662" book="sn">
အထ ခေါ ဘဂဝတော ဧတဒဟောသိ—  “ပဿတိ ခေါ မေ အယံ သေလော ဗြာဟ္မဏော ဒွတ္တိံသမဟာပုရိသလက္ခဏာနိ ယေဘုယျေန ဌပေတွာ ဒွေ. ဒွီသု မဟာပုရိသလက္ခဏေသု ကင်္ခတိ ဝိစိကိစ္ဆတိ နာဓိမုစ္စတိ န သမ္ပသီဒတိ—  ကောသောဟိတေ စ ဝတ္ထဂုယှေ ပဟူတဇိဝှတာယ စာ”တိ. အထ ခေါ ဘဂဝါ တထာရူပံ ဣဒ္ဓါဘိသင်္ခါရံ အဘိသင်္ခါသိ, ယထာ အဒ္ဒသ သေလော ဗြာဟ္မဏော ဘဂဝတော ကောသောဟိတံ ဝတ္ထဂုယှံ. အထ ခေါ ဘဂဝါ ဇိဝှံ နိန္နာမေတွာ ဥဘောပိ ကဏ္ဏသောတာနိ အနုမသိ ပဋိမသိ, ဥဘောပိ နာသိကသောတာနိ အနုမသိ ပဋိမသိ, ကေဝလမ္ပိ နလာဋမဏ္ဍလံ ဇိဝှါယ ဆာဒေသိ.
</Paragraph>

<Paragraph number="663" book="sn">
အထ ခေါ သေလဿ ဗြာဟ္မဏဿ ဧတဒဟောသိ—  “သမန္နာဂတော ခေါ သမဏော ဂေါတမော ဒွတ္တိံသမဟာပုရိသလက္ခဏေဟိ ပရိပုဏ္ဏေဟိ, နော အပရိပုဏ္ဏေဟိ. နော စ ခေါ နံ ဇာနာမိ ဗုဒ္ဓေါ ဝါ နော ဝါ. သုတံ ခေါ ပန မေတံ ဗြာဟ္မဏာနံ ဝုဍ္ဎာနံ မဟလ္လကာနံ အာစရိယပါစရိယာနံ ဘာသမာနာနံ—  ‘ယေ တေ ဘဝန္တိ အရဟန္တော သမ္မာသမ္ဗုဒ္ဓါ, တေ သကေ ဝဏ္ဏေ ဘညမာနေ အတ္တာနံ ပါတုကရောန္တီ’တိ. ယန္နူနာဟံ သမဏံ ဂေါတမံ သမ္မုခါ သာရုပ္ပါဟိ ဂါထာဟိ အဘိတ္ထဝေယျန်”တိ. အထ ခေါ သေလော ဗြာဟ္မဏော ဘဂဝန္တံ သမ္မုခါ သာရုပ္ပါဟိ ဂါထာဟိ အဘိတ္ထဝိ—
</Paragraph>

<Division number="554" book="sn" e="ch" v="18" p="367">

<Paragraph number="664" type="verses" book="sn">
_“ပရိပုဏ္ဏကာယော သုရုစိ,_  
_သုဇာတော စာရုဒဿနော;_  
_သုဝဏ္ဏဝဏ္ဏောသိ ဘဂဝါ,_  
_သုသုက္ကဒါဌောသိ ဝီရိယဝါ. (1)_  

</Paragraph>

</Division>
<Division number="555" book="sn" e="ch" v="18" p="367">

<Paragraph number="665" type="verses" book="sn">
_နရဿ ဟိ သုဇာတဿ,_  
_ယေ ဘဝန္တိ ဝိယဉ္ဇနာ;_  
_သဗ္ဗေ တေ တဝ ကာယသ္မိံ,_  
_မဟာပုရိသလက္ခဏာ. (2)_  

</Paragraph>

</Division>
<Division number="556" book="sn" e="ch" v="18" p="367">

<Paragraph number="666" type="verses" book="sn">
_ပသန္နနေတ္တော သုမုခေါ,_  
_ဗြဟာ ဥဇု ပတာပဝါ;_  
_မဇ္ဈေ သမဏသံဃဿ,_  
_အာဒိစ္စောဝ ဝိရောစသိ. (3)_  

</Paragraph>

</Division>
<Division number="557" book="sn" e="ch" v="18" p="368">

<Paragraph number="667" type="verses" book="sn">
_ကလျာဏဒဿနော ဘိက္ခု,_  
_ကဉ္စနသန္နိဘတ္တစော;_  
_ကိံ တေ သမဏဘာဝေန,_  
_ဧဝံ ဥတ္တမဝဏ္ဏိနော. (4)_  

</Paragraph>

</Division>
<Division number="558" book="sn" e="ch" v="18" p="368">

<Paragraph number="668" type="verses" book="sn">
_ရာဇာ အရဟသိ ဘဝိတုံ,_  
_စက္ကဝတ္တီ ရထေသဘော;_  
_စာတုရန္တော ဝိဇိတာဝီ,_  
_ဇမ္ဗုသဏ္ဍဿ ဣဿရော. (5)_  

</Paragraph>

</Division>
<Division number="559" book="sn" e="ch" v="18" p="368">

<Paragraph number="669" type="verses" book="sn">
_ခတ္တိယာ ဘောဂိရာဇာနော,_  
_အနုယန္တာ ဘဝန္တု တေ;_  
_ရာဇာဘိရာဇာ မနုဇိန္ဒော,_  
_ရဇ္ဇံ ကာရေဟိ ဂေါတမ”. (6)_  

</Paragraph>

</Division>
<Division number="560" book="sn" e="ch" v="18" p="368">

<Paragraph number="670" type="verses" book="sn">
_“ရာဇာဟမသ္မိ သေလာတိ, __(ဘဂဝါ)___  
_ဓမ္မရာဇာ အနုတ္တရော;_  
_ဓမ္မေန စက္ကံ ဝတ္တေမိ,_  
_စက္ကံ အပ္ပဋိဝတ္တိယံ”. (7)_  

</Paragraph>

</Division>
<Division number="561" book="sn" e="ch" v="18" p="368">

<Paragraph number="671" type="verses" book="sn">
_“သမ္ဗုဒ္ဓေါ ပဋိဇာနာသိ, __(ဣတိ သေလော ဗြာဟ္မဏော)___  
_ဓမ္မရာဇာ အနုတ္တရော;_  
_‘ဓမ္မေန စက္ကံ ဝတ္တေမိ’,_  
ဣတိ ဘာသသိ ဂေါတမ. (8)_  

</Paragraph>

</Division>
<Division number="562" book="sn" e="ch" v="18" p="368">

<Paragraph number="672" type="verses" book="sn">
_ကော နု သေနာပတိ ဘောတော,_  
_သာဝကော သတ္ထုရနွယော;_  
_ကော တေ တမနုဝတ္တေတိ,_  
_ဓမ္မစက္ကံ ပဝတ္တိတံ”. (9)_  

</Paragraph>

</Division>
<Division number="563" book="sn" e="ch" v="18" p="368">

<Paragraph number="673" type="verses" book="sn">
_“မယာ ပဝတ္တိတံ စက္ကံ, __(သေလာတိ ဘဂဝါ)___  
_ဓမ္မစက္ကံ အနုတ္တရံ;_  
_သာရိပုတ္တော အနုဝတ္တေတိ,_  
_အနုဇာတော တထာဂတံ. (10)_  

</Paragraph>

</Division>
<Division number="564" book="sn" e="ch" v="18" p="368">

<Paragraph number="674" type="verses" book="sn">
_အဘိညေယျံ အဘိညာတံ,_  
_ဘာဝေတဗ္ဗဉ္စ ဘာဝိတံ;_  
_ပဟာတဗ္ဗံ ပဟီနံ မေ,_  
_တသ္မာ ဗုဒ္ဓေါသ္မိ ဗြာဟ္မဏ. (11)_  

</Paragraph>

</Division>
<Division number="565" book="sn" e="ch" v="18" p="368">

<Paragraph number="675" type="verses" book="sn">
_ဝိနယဿု မယိ ကင်္ခံ,_  
_အဓိမုစ္စဿု ဗြာဟ္မဏ;_  
_ဒုလ္လဘံ ဒဿနံ ဟောတိ,_  
_သမ္ဗုဒ္ဓါနံ အဘိဏှသော. (12)_  

</Paragraph>

</Division>
<Division number="566" book="sn" e="ch" v="18" p="369">

<Paragraph number="676" type="verses" book="sn">
_ယေသံ ဝေ ဒုလ္လဘော လောကေ,_  
_ပါတုဘာဝေါ အဘိဏှသော;_  
_သောဟံ ဗြာဟ္မဏ သမ္ဗုဒ္ဓေါ,_  
_သလ္လကတ္တော အနုတ္တရော. (13)_  

</Paragraph>

</Division>
<Division number="567" book="sn" e="ch" v="18" p="369">

<Paragraph number="677" type="verses" book="sn">
_ဗြဟ္မဘူတော အတိတုလော,_  
_မာရသေနပ္ပမဒ္ဒနော;_  
_သဗ္ဗာမိတ္တေ ဝသီကတွာ,_  
_မောဒါမိ အကုတောဘယော”. (14)_  

</Paragraph>

</Division>
<Division number="568" book="sn" e="ch" v="18" p="369">

<Paragraph number="678" type="verses" book="sn">
_“ဣမံ ဘဝန္တော နိသာမေထ,_  
_ယထာ ဘာသတိ စက္ခုမာ;_  
_သလ္လကတ္တော မဟာဝီရော,_  
_သီဟောဝ နဒတီ ဝနေ. (15)_  

</Paragraph>

</Division>
<Division number="569" book="sn" e="ch" v="18" p="369">

<Paragraph number="679" type="verses" book="sn">
_ဗြဟ္မဘူတံ အတိတုလံ,_  
_မာရသေနပ္ပမဒ္ဒနံ;_  
_ကော ဒိသွာ နပ္ပသီဒေယျ,_  
_အပိ ကဏှာဘိဇာတိကော. (16)_  

</Paragraph>

</Division>
<Division number="570" book="sn" e="ch" v="18" p="369">

<Paragraph number="680" type="verses" book="sn">
_ယော မံ ဣစ္ဆတိ အနွေတု,_  
_ယော ဝါ နိစ္ဆတိ ဂစ္ဆတု;_  
ဣဓာဟံ ပဗ္ဗဇိဿာမိ,_  
_ဝရပညဿ သန္တိကေ”. (17)_  

</Paragraph>

</Division>
<Division number="571" book="sn" e="ch" v="18" p="369">

<Paragraph number="681" type="verses" book="sn">
_“ဧဝဉ္စေ ရုစ္စတိ ဘောတော,_  
_သမ္မာသမ္ဗုဒ္ဓသာသနေ;_  
_မယမ္ပိ ပဗ္ဗဇိဿာမ,_  
_ဝရပညဿ သန္တိကေ”. (18)_  

</Paragraph>

</Division>
<Division number="572" book="sn" e="ch" v="18" p="369">

<Paragraph number="682" type="verses" book="sn">
_ဗြာဟ္မဏာ တိသတာ ဣမေ,_  
_ယာစန္တိ ပဉ္ဇလီကတာ;_  
_“ဗြဟ္မစရိယံ စရိဿာမ,_  
_ဘဂဝါ တဝ သန္တိကေ”. (19)_  

</Paragraph>

</Division>
<Division number="573" book="sn" e="ch" v="18" p="369">

<Paragraph number="683" type="verses" book="sn">
_“သွာက္ခာတံ ဗြဟ္မစရိယံ, __(သေလာတိ ဘဂဝါ)___  
_သန္ဒိဋ္ဌိကမကာလိကံ;_  
_ယတ္ထ အမောဃာ ပဗ္ဗဇ္ဇာ,_  
_အပ္ပမတ္တဿ သိက္ခတော”တိ. (20)_  

</Paragraph>

<Paragraph number="684" book="sn">
အလတ္ထ ခေါ သေလော ဗြာဟ္မဏော သပရိသော ဘဂဝတော သန္တိကေ ပဗ္ဗဇ္ဇံ, အလတ္ထ ဥပသမ္ပဒံ. အထ ခေါ ကေဏိယော ဇဋိလော တဿာ ရတ္တိယာ အစ္စယေန သကေ အဿမေ ပဏီတံ ခါဒနီယံ ဘောဇနီယံ ပဋိယာဒါပေတွာ ဘဂဝတော ကာလံ အာရောစာပေသိ—  “ကာလော, ဘော ဂေါတမ, နိဋ္ဌိတံ ဘတ္တန်”တိ. အထ ခေါ ဘဂဝါ ပုဗ္ဗဏှသမယံ နိဝါသေတွာ ပတ္တစီဝရမာဒါယ ယေန ကေဏိယဿ ဇဋိလဿ အဿမော တေနုပသင်္ကမိ; ဥပသင်္ကမိတွာ ပညတ္တေ အာသနေ နိသီဒိ သဒ္ဓိံ ဘိက္ခုသံဃေန.
</Paragraph>

<Paragraph number="685" book="sn">
အထ ခေါ ကေဏိယော ဇဋိလော ဗုဒ္ဓပ္ပမုခံ ဘိက္ခုသံဃံ ပဏီတေန ခါဒနီယေန ဘောဇနီယေန သဟတ္ထာ သန္တပ္ပေသိ သမ္ပဝါရေသိ. အထ ခေါ ကေဏိယော ဇဋိလော ဘဂဝန္တံ ဘုတ္တာဝိံ ဩနီတပတ္တပါဏိံ အညတရံ နီစံ အာသနံ ဂဟေတွာ ဧကမန္တံ နိသီဒိ. ဧကမန္တံ နိသိန္နံ ခေါ ကေဏိယံ ဇဋိလံ ဘဂဝါ ဣမာဟိ ဂါထာဟိ အနုမောဒိ—
</Paragraph>

</Division>
<Division number="574" book="sn" e="ch" v="18" p="370">

<Paragraph number="686" type="verses" book="sn">
_“အဂ္ဂိဟုတ္တမုခါ ယညာ,_  
_သာဝိတ္တီ ဆန္ဒသော မုခံ;_  
_ရာဇာ မုခံ မနုဿာနံ,_  
_နဒီနံ သာဂရော မုခံ. (21)_  

</Paragraph>

</Division>
<Division number="575" book="sn" e="ch" v="18" p="370">

<Paragraph number="687" type="verses" book="sn">
_နက္ခတ္တာနံ မုခံ စန္ဒော,_  
_အာဒိစ္စော တပတံ မုခံ;_  
_ပုညံ အာကင်္ခမာနာနံ,_  
_သံဃော ဝေ ယဇတံ မုခန်”တိ. (22)_  

</Paragraph>

<Paragraph number="688" book="sn">
အထ ခေါ ဘဂဝါ ကေဏိယံ ဇဋိလံ ဣမာဟိ ဂါထာဟိ အနုမောဒိတွာ ဥဋ္ဌာယာသနာ ပက္ကာမိ. အထ ခေါ အာယသ္မာ သေလော သပရိသော ဧကော ဝူပကဋ္ဌော အပ္ပမတ္တော အာတာပီ ပဟိတတ္တော ဝိဟရန္တော နစိရဿေဝ …ပေ…  အညတရော ခေါ ပနာယသ္မာ သေလော သပရိသော အရဟတံ အဟောသိ.
</Paragraph>

<Paragraph number="689" book="sn">
အထ ခေါ အာယသ္မာ သေလော သပရိသော ယေန ဘဂဝါ တေနုပသင်္ကမိ, ဥပသင်္ကမိတွာ ဧကံသံ စီဝရံ ကတွာ ယေန ဘဂဝါ တေနဉ္ဇလိံ ပဏာမေတွာ ဘဂဝန္တံ ဂါထာယ အဇ္ဈဘာသိ—
</Paragraph>

</Division>
<Division number="576" book="sn" e="ch" v="18" p="370">

<Paragraph number="690" type="verses" book="sn">
_“ယံ တံ သရဏမာဂမှ,_  
ဣတော အဋ္ဌမိ စက္ခုမ;_  
_သတ္တရတ္တေန ဘဂဝါ,_  
_ဒန္တမှ တဝ သာသနေ. (23)_  

</Paragraph>

</Division>
<Division number="577" book="sn" e="ch" v="18" p="370">

<Paragraph number="691" type="verses" book="sn">
_တုဝံ ဗုဒ္ဓေါ တုဝံ သတ္ထာ,_  
_တုဝံ မာရာဘိဘူ မုနိ;_  
_တုဝံ အနုသယေ ဆေတွာ,_  
_တိဏ္ဏော တာရေသိမံ ပဇံ. (24)_  

</Paragraph>

</Division>
<Division number="578" book="sn" e="ch" v="18" p="370">

<Paragraph number="692" type="verses" book="sn">
ဥပဓီ တေ သမတိက္ကန္တာ,_  
_အာသဝါ တေ ပဒါလိတာ;_  
_သီဟောသိ အနုပါဒါနော,_  
_ပဟီနဘယဘေရဝေါ. (25)_  

</Paragraph>

</Division>
<Division number="579" book="sn" e="ch" v="18" p="370">

<Paragraph number="693" type="verses" book="sn">
_ဘိက္ခဝေါ တိသတာ ဣမေ,_  
_တိဋ္ဌန္တိ ပဉ္ဇလီကတာ;_  
_ပါဒေ ဝီရ ပသာရေဟိ,_  
_နာဂါ ဝန္ဒန္တု သတ္ထုနော”တိ. (26)_  


</Paragraph>
</Division>

<Paragraph number="694" type="center" book="sn">
သေလသုတ္တံ သတ္တမံ.
</Paragraph>