---
title: "4.14 တုဝဋကသုတ္တ"
tableOfContents: false
sidebar:
  order: 6
type: "tipitaka"
basket: "su"
book: "sn"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="922" book="sn">

<Paragraph number="1096" type="verses" book="sn">
_“ပုစ္ဆာမိ တံ အာဒိစ္စဗန္ဓု,_  
_ဝိဝေကံ သန္တိပဒဉ္စ မဟေသိ;_  
_ကထံ ဒိသွာ နိဗ္ဗာတိ ဘိက္ခု,_  
_အနုပါဒိယာနော လောကသ္မိံ ကိဉ္စိ”. (1)_  

</Paragraph>

</Division>
<Division number="923" book="sn">

<Paragraph number="1097" type="verses" book="sn">
_“မူလံ ပပဉ္စသင်္ခါယ, __(ဣတိ ဘဂဝါ)___  
_မန္တာ အသ္မီတိ သဗ္ဗမုပရုန္ဓေ;_  
_ယာ ကာစိ တဏှာ အဇ္ဈတ္တံ,_  
_တာသံ ဝိနယာ သဒါ သတော သိက္ခေ. (2)_  

</Paragraph>

</Division>
<Division number="924" book="sn">

<Paragraph number="1098" type="verses" book="sn">
_ယံ ကိဉ္စိ ဓမ္မမဘိဇညာ,_  
_အဇ္ဈတ္တံ အထ ဝါပိ ဗဟိဒ္ဓါ;_  
_န တေန ထာမံ ကုဗ္ဗေထ,_  
_န ဟိ သာ နိဗ္ဗုတိ သတံ ဝုတ္တာ. (3)_  

</Paragraph>

</Division>
<Division number="925" book="sn">

<Paragraph number="1099" type="verses" book="sn">
_သေယျော န တေန မညေယျ,_  
_နီစေယျော အထ ဝါပိ သရိက္ခော;_  
_ဖုဋ္ဌော အနေကရူပေဟိ,_  
_နာတုမာနံ ဝိကပ္ပယံ တိဋ္ဌေ. (4)_  

</Paragraph>

</Division>
<Division number="926" book="sn">

<Paragraph number="1100" type="verses" book="sn">
_အဇ္ဈတ္တမေဝုပသမေ,_  
_န အညတော ဘိက္ခု သန္တိမေသေယျ;_  
_အဇ္ဈတ္တံ ဥပသန္တဿ,_  
_နတ္ထိ အတ္တာ ကုတော နိရတ္တာ ဝါ. (5)_  

</Paragraph>

</Division>
<Division number="927" book="sn">

<Paragraph number="1101" type="verses" book="sn">
_မဇ္ဈေ ယထာ သမုဒ္ဒဿ,_  
_ဦမိ နော ဇာယတီ ဌိတော ဟောတိ;_  
_ဧဝံ ဌိတော အနေဇဿ,_  
ဥဿဒံ ဘိက္ခု န ကရေယျ ကုဟိဉ္စိ”. (6)_  

</Paragraph>

</Division>
<Division number="928" book="sn">

<Paragraph number="1102" type="verses" book="sn">
_“အကိတ္တယီ ဝိဝဋစက္ခု,_  
_သက္ခိဓမ္မံ ပရိဿယဝိနယံ;_  
_ပဋိပဒံ ဝဒေဟိ ဘဒ္ဒန္တေ,_  
_ပါတိမောက္ခံ အထ ဝါပိ သမာဓိံ”. (7)_  

</Paragraph>

</Division>
<Division number="929" book="sn">

<Paragraph number="1103" type="verses" book="sn">
_“စက္ခူဟိ နေဝ လောလဿ,_  
_ဂါမကထာယ အာဝရယေ သောတံ;_  
_ရသေ စ နာနုဂိဇ္ဈေယျ,_  
_န စ မမာယေထ ကိဉ္စိ လောကသ္မိံ. (8)_  

</Paragraph>

</Division>
<Division number="930" book="sn">

<Paragraph number="1104" type="verses" book="sn">
_ဖဿေန ယဒါ ဖုဋ္ဌဿ,_  
_ပရိဒေဝံ ဘိက္ခု န ကရေယျ ကုဟိဉ္စိ;_  
_ဘဝဉ္စ နာဘိဇပ္ပေယျ,_  
_ဘေရဝေသု စ န သမ္ပဝေဓေယျ. (9)_  

</Paragraph>

</Division>
<Division number="931" book="sn">

<Paragraph number="1105" type="verses" book="sn">
_အန္နာနမထော ပါနာနံ,_  
_ခါဒနီယာနံ အထောပိ ဝတ္ထာနံ;_  
_လဒ္ဓါ န သန္နိဓိံ ကယိရာ,_  
_န စ ပရိတ္တသေ တာနိ အလဘမာနော. (10)_  

</Paragraph>

</Division>
<Division number="932" book="sn">

<Paragraph number="1106" type="verses" book="sn">
_ဈာယီ န ပါဒလောလဿ,_  
_ဝိရမေ ကုက္ကုစ္စာ နပ္ပမဇ္ဇေယျ;_  
_အထာသနေသု သယနေသု,_  
_အပ္ပသဒ္ဒေသု ဘိက္ခု ဝိဟရေယျ. (11)_  

</Paragraph>

</Division>
<Division number="933" book="sn">

<Paragraph number="1107" type="verses" book="sn">
_နိဒ္ဒံ န ဗဟုလီကရေယျ,_  
_ဇာဂရိယံ ဘဇေယျ အာတာပီ;_  
_တန္ဒိံ မာယံ ဟဿံ ခိဍ္ဍံ,_  
_မေထုနံ ဝိပ္ပဇဟေ သဝိဘူသံ. (12)_  

</Paragraph>

</Division>
<Division number="934" book="sn">

<Paragraph number="1108" type="verses" book="sn">
_အာထဗ္ဗဏံ သုပိနံ လက္ခဏံ,_  
_နော ဝိဒဟေ အထောပိ နက္ခတ္တံ;_  
_ဝိရုတဉ္စ ဂဗ္ဘကရဏံ,_  
_တိကိစ္ဆံ မာမကော န သေဝေယျ. (13)_  

</Paragraph>

</Division>
<Division number="935" book="sn">

<Paragraph number="1109" type="verses" book="sn">
_နိန္ဒာယ နပ္ပဝေဓေယျ,_  
_န ဥဏ္ဏမေယျ ပသံသိတော ဘိက္ခု;_  
_လောဘံ သဟ မစ္ဆရိယေန,_  
_ကောဓံ ပေသုဏိယဉ္စ ပနုဒေယျ. (14)_  

</Paragraph>

</Division>
<Division number="936" book="sn">

<Paragraph number="1110" type="verses" book="sn">
_ကယဝိက္ကယေ န တိဋ္ဌေယျ,_  
ဥပဝါဒံ ဘိက္ခု န ကရေယျ ကုဟိဉ္စိ;_  
_ဂါမေ စ နာဘိသဇ္ဇေယျ,_  
_လာဘကမျာ ဇနံ န လပယေယျ. (15)_  

</Paragraph>

</Division>
<Division number="937" book="sn">

<Paragraph number="1111" type="verses" book="sn">
_န စ ကတ္ထိတာ သိယာ ဘိက္ခု,_  
_န စ ဝါစံ ပယုတ္တံ ဘာသေယျ;_  
_ပါဂဗ္ဘိယံ န သိက္ခေယျ,_  
_ကထံ ဝိဂ္ဂါဟိကံ န ကထယေယျ. (16)_  

</Paragraph>

</Division>
<Division number="938" book="sn">

<Paragraph number="1112" type="verses" book="sn">
_မောသဝဇ္ဇေ န နီယေထ,_  
_သမ္ပဇာနော သဌာနိ န ကယိရာ;_  
_အထ ဇီဝိတေန ပညာယ,_  
_သီလဗ္ဗတေန နာညမတိမညေ. (17)_  

</Paragraph>

</Division>
<Division number="939" book="sn">

<Paragraph number="1113" type="verses" book="sn">
_သုတွာ ရုသိတော ဗဟုံ ဝါစံ,_  
_သမဏာနံ ဝါ ပုထုဇနာနံ;_  
_ဖရုသေန နေ န ပဋိဝဇ္ဇာ,_  
_န ဟိ သန္တော ပဋိသေနိကရောန္တိ. (18)_  

</Paragraph>

</Division>
<Division number="940" book="sn">

<Paragraph number="1114" type="verses" book="sn">
_ဧတဉ္စ ဓမ္မမညာယ,_  
_ဝိစိနံ ဘိက္ခု သဒါ သတော သိက္ခေ;_  
_သန္တီတိ နိဗ္ဗုတိံ ဉတွာ,_  
_သာသနေ ဂေါတမဿ န ပမဇ္ဇေယျ. (19)_  

</Paragraph>

</Division>
<Division number="941" book="sn">

<Paragraph number="1115" type="verses" book="sn">
_အဘိဘူ ဟိ သော အနဘိဘူတော,_  
_သက္ခိဓမ္မမနီတိဟမဒဿီ;_  
_တသ္မာ ဟိ တဿ ဘဂဝတော သာသနေ,_  
_အပ္ပမတ္တော သဒါ နမဿမနုသိက္ခေ”တိ. (20)_  


</Paragraph>
</Division>

<Paragraph number="1116" type="center" book="sn">
တုဝဋကသုတ္တံ စုဒ္ဒသမံ.
</Paragraph>