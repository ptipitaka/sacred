---
title: 3.6 သဘိယသုတ္တ
tableOfContents: false
sidebar:
  order: 6
type: tipitaka
basket: su
book: sn
review:
  current: review
  updated: '2025-10-23T09:13:46.306705'
  updated_by: ''
  notes: ''
  history:
  - state: review
    date: '2025-10-23T09:13:46.306705'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Paragraph number="597" book="sn">
ဧဝံ မေ သုတံ—  ဧကံ သမယံ ဘဂဝါ ရာဇဂဟေ ဝိဟရတိ ဝေဠုဝနေ ကလန္ဒကနိဝါပေ. တေန ခေါ ပန သမယေန သဘိယဿ ပရိဗ္ဗာဇကဿ ပုရာဏသာလောဟိတာယ ဒေဝတာယ ပဉှာ ဥဒ္ဒိဋ္ဌာ ဟောန္တိ—  “ယော တေ, သဘိယ, သမဏော ဝါ ဗြာဟ္မဏော ဝါ ဣမေ ပဉှေ ပုဋ္ဌော ဗျာကရောတိ တဿ သန္တိကေ ဗြဟ္မစရိယံ စရေယျာသီ”တိ.
</Paragraph>

<Paragraph number="598" book="sn">
အထ ခေါ သဘိယော ပရိဗ္ဗာဇကော တဿာ ဒေဝတာယ သန္တိကေ တေ ပဉှေ ဥဂ္ဂဟေတွာ ယေ တေ သမဏဗြာဟ္မဏာ သံဃိနော ဂဏိနော ဂဏာစရိယာ ဉာတာ ယသဿိနော တိတ္ထကရာ သာဓုသမ္မတာ ဗဟုဇနဿ, သေယျထိဒံ—  ပူရဏော ကဿပေါ မက္ခလိဂေါသာလော အဇိတော ကေသကမ္ဗလော ပကုဓော ကစ္စာနော သဉ္စယော ဗေလဋ္ဌပုတ္တော နိဂဏ္ဌော နာဋပုတ္တော, တေ ဥပသင်္ကမိတွာ တေ ပဉှေ ပုစ္ဆတိ. တေ သဘိယေန ပရိဗ္ဗာဇကေန ပဉှေ ပုဋ္ဌာ န သမ္ပာယန္တိ; အသမ္ပာယန္တာ ကောပဉ္စ ဒေါသဉ္စ အပ္ပစ္စယဉ္စ ပါတုကရောန္တိ. အပိ စ သဘိယံယေဝ ပရိဗ္ဗာဇကံ ပဋိပုစ္ဆန္တိ.
</Paragraph>

<Paragraph number="599" book="sn">
အထ ခေါ သဘိယဿ ပရိဗ္ဗာဇကဿ ဧတဒဟောသိ—  “ယေ ခေါ တေ ဘောန္တော သမဏဗြာဟ္မဏာ သံဃိနော ဂဏိနော ဂဏာစရိယာ ဉာတာ ယသဿိနော တိတ္ထကရာ သာဓုသမ္မတာ ဗဟုဇနဿ, သေယျထိဒံ—  ပူရဏော ကဿပေါ …ပေ…  နိဂဏ္ဌော နာဋပုတ္တော, တေ မယာ ပဉှေ ပုဋ္ဌာ န သမ္ပာယန္တိ, အသမ္ပာယန္တာ ကောပဉ္စ ဒေါသဉ္စ အပ္ပစ္စယဉ္စ ပါတုကရောန္တိ; အပိ စ မညေဝေတ္ထ ပဋိပုစ္ဆန္တိ. ယန္နူနာဟံ ဟီနာယာဝတ္တိတွာ ကာမေ ပရိဘုဉ္ဇေယျန်”တိ.
</Paragraph>

<Paragraph number="600" book="sn">
အထ ခေါ သဘိယဿ ပရိဗ္ဗာဇကဿ ဧတဒဟောသိ—  “အယမ္ပိ ခေါ သမဏော ဂေါတမော သံဃီ စေဝ ဂဏီ စ ဂဏာစရိယော စ ဉာတော ယသဿီ တိတ္ထကရော သာဓုသမ္မတော ဗဟုဇနဿ; ယန္နူနာဟံ သမဏံ ဂေါတမံ ဥပသင်္ကမိတွာ ဣမေ ပဉှေ ပုစ္ဆေယျန်”တိ.
</Paragraph>

<Paragraph number="601" book="sn">
အထ ခေါ သဘိယဿ ပရိဗ္ဗာဇကဿ ဧတဒဟောသိ—  “ယေပိ ခေါ တေ ဘောန္တော သမဏဗြာဟ္မဏာ ဇိဏ္ဏာ ဝုဍ္ဎာ မဟလ္လကာ အဒ္ဓဂတာ ဝယောအနုပ္ပတ္တာ ထေရာ ရတ္တညူ စိရပဗ္ဗဇိတာ သံဃိနော ဂဏိနော ဂဏာစရိယာ ဉာတာ ယသဿိနော တိတ္ထကရာ သာဓုသမ္မတာ ဗဟုဇနဿ, သေယျထိဒံ—  ပူရဏော ကဿပေါ …ပေ…  နိဂဏ္ဌော နာဋပုတ္တော, တေပိ မယာ ပဉှေ ပုဋ္ဌာ န သမ္ပာယန္တိ, အသမ္ပာယန္တာ ကောပဉ္စ ဒေါသဉ္စ အပ္ပစ္စယဉ္စ ပါတုကရောန္တိ, အပိ စ မညေဝေတ္ထ ပဋိပုစ္ဆန္တိ; ကိံ ပန မေ သမဏော ဂေါတမော ဣမေ ပဉှေ ပုဋ္ဌော ဗျာကရိဿတိ. သမဏော ဟိ ဂေါတမော ဒဟရော စေဝ ဇာတိယာ, နဝေါ စ ပဗ္ဗဇ္ဇာယာ”တိ.
</Paragraph>

<Paragraph number="602" book="sn">
အထ ခေါ သဘိယဿ ပရိဗ္ဗာဇကဿ ဧတဒဟောသိ—  “သမဏော ခေါ ဒဟရောတိ န ဥညာတဗ္ဗော န ပရိဘောတဗ္ဗော. ဒဟရောပိ စေသ သမဏော ဂေါတမော မဟိဒ္ဓိကော ဟောတိ မဟာနုဘာဝေါ, ယန္နူနာဟံ သမဏံ ဂေါတမံ ဥပသင်္ကမိတွာ ဣမေ ပဉှေ ပုစ္ဆေယျန်”တိ.
</Paragraph>

<Paragraph number="603" book="sn">
အထ ခေါ သဘိယော ပရိဗ္ဗာဇကော ယေန ရာဇဂဟံ တေန စာရိကံ ပက္ကာမိ. အနုပုဗ္ဗေန စာရိကံ စရမာနော ယေန ရာဇဂဟံ ဝေဠုဝနံ ကလန္ဒကနိဝါပေါ, ယေန ဘဂဝါ တေနုပသင်္ကမိ; ဥပသင်္ကမိတွာ ဘဂဝတာ သဒ္ဓိံ သမ္မောဒိ. သမ္မောဒနီယံ ကထံ သာရဏီယံ ဝီတိသာရေတွာ ဧကမန္တံ နိသီဒိ. ဧကမန္တံ နိသိန္နော ခေါ သဘိယော ပရိဗ္ဗာဇကော ဘဂဝန္တံ ဂါထာယ အဇ္ဈဘာသိ—
</Paragraph>

<Division number="516" book="sn" e="ch" v="18" p="357">

<Paragraph number="604" type="verses" book="sn">
_“ကင်္ခီ ဝေစိကိစ္ဆီ အာဂမံ, __(ဣတိ သဘိယော)___  
_ပဉှေ ပုစ္ဆိတုံ အဘိကင်္ခမာနော;_  
_တေသန္တကရော ဘဝါဟိ ပဉှေ မေ ပုဋ္ဌော,_  
_အနုပုဗ္ဗံ အနုဓမ္မံ ဗျာကရောဟိ မေ”. (1)_  

</Paragraph>

</Division>
<Division number="517" book="sn" e="ch" v="18" p="357">

<Paragraph number="605" type="verses" book="sn">
_“ဒူရတော အာဂတောသိ သဘိယ, __(ဣတိ ဘဂဝါ)___  
_ပဉှေ ပုစ္ဆိတုံ အဘိကင်္ခမာနော;_  
_တေသန္တကရော ဘဝါမိ ပဉှေ တေ ပုဋ္ဌော,_  
_အနုပုဗ္ဗံ အနုဓမ္မံ ဗျာကရောမိ တေ. (2)_  

</Paragraph>

</Division>
<Division number="518" book="sn" e="ch" v="18" p="357">

<Paragraph number="606" type="verses" book="sn">
_ပုစ္ဆ မံ သဘိယ ပဉှံ,_  
_ယံ ကိဉ္စိ မနသိစ္ဆသိ;_  
_တဿ တဿေဝ ပဉှဿ,_  
_အဟံ အန္တံ ကရောမိ တေ”တိ. (3)_  

</Paragraph>

<Paragraph number="607" book="sn">
အထ ခေါ သဘိယဿ ပရိဗ္ဗာဇကဿ ဧတဒဟောသိ—  “အစ္ဆရိယံ ဝတ ဘော, အဗ္ဘုတံ ဝတ ဘော. ယံ ဝတာဟံ အညေသု သမဏဗြာဟ္မဏေသု ဩကာသကမ္မမတ္တမ္ပိ နာလတ္ထံ တံ မေ ဣဒံ သမဏေန ဂေါတမေန ဩကာသကမ္မံ ကတန်”တိ. အတ္တမနော ပမုဒိတော ဥဒဂ္ဂေါ ပီတိသောမနဿဇာတော ဘဂဝန္တံ ပဉှံ အပုစ္ဆိ—
</Paragraph>

</Division>
<Division number="519" book="sn" e="ch" v="18" p="357">

<Paragraph number="608" type="verses" book="sn">
_“ကိံပတ္တိနမာဟု ဘိက္ခုနံ, __(ဣတိ သဘိယော)___  
_သောရတံ ကေန ကထဉ္စ ဒန္တမာဟု;_  
_ဗုဒ္ဓေါတိ ကထံ ပဝုစ္စတိ,_  
_ပုဋ္ဌော မေ ဘဂဝါ ဗျာကရောဟိ”. (4)_  

</Paragraph>

</Division>
<Division number="520" book="sn" e="ch" v="18" p="357">

<Paragraph number="609" type="verses" book="sn">
_“ပဇ္ဇေန ကတေန အတ္တနာ, __(သဘိယာတိ ဘဂဝါ)___  
_ပရိနိဗ္ဗာနဂတော ဝိတိဏ္ဏကင်္ခေါ;_  
_ဝိဘဝဉ္စ ဘဝဉ္စ ဝိပ္ပဟာယ,_  
_ဝုသိတဝါ ခီဏပုနဗ္ဘဝေါ သ ဘိက္ခု. (5)_  

</Paragraph>

</Division>
<Division number="521" book="sn" e="ch" v="18" p="358">

<Paragraph number="610" type="verses" book="sn">
_သဗ္ဗတ္ထ ဥပေက္ခကော သတိမာ,_  
_န သော ဟိံသတိ ကဉ္စိ သဗ္ဗလောကေ;_  
_တိဏ္ဏော သမဏော အနာဝိလော,_  
ဥဿဒါ ယဿ န သန္တိ သောရတော သော. (6)_  

</Paragraph>

</Division>
<Division number="522" book="sn" e="ch" v="18" p="358">

<Paragraph number="611" type="verses" book="sn">
_ယဿိန္ဒြိယာနိ ဘာဝိတာနိ,_  
_အဇ္ဈတ္တံ ဗဟိဒ္ဓါ စ သဗ္ဗလောကေ;_  
_နိဗ္ဗိဇ္ဈ ဣမံ ပရဉ္စ လောကံ,_  
_ကာလံ ကင်္ခတိ ဘာဝိတော သ ဒန္တော. (7)_  

</Paragraph>

</Division>
<Division number="523" book="sn" e="ch" v="18" p="358">

<Paragraph number="612" type="verses" book="sn">
_ကပ္ပါနိ ဝိစေယျ ကေဝလာနိ,_  
_သံသာရံ ဒုဘယံ စုတူပပါတံ;_  
_ဝိဂတရဇမနင်္ဂဏံ ဝိသုဒ္ဓံ,_  
_ပတ္တံ ဇာတိခယံ တမာဟု ဗုဒ္ဓန်”တိ. (8)_  

</Paragraph>

<Paragraph number="613" book="sn">
အထ ခေါ သဘိယော ပရိဗ္ဗာဇကော ဘဂဝတော ဘာသိတံ အဘိနန္ဒိတွာ အနုမောဒိတွာ အတ္တမနော ပမုဒိတော ဥဒဂ္ဂေါ ပီတိသောမနဿဇာတော ဘဂဝန္တံ ဥတ္တရိံ ပဉှံ အပုစ္ဆိ—
</Paragraph>

</Division>
<Division number="524" book="sn" e="ch" v="18" p="358">

<Paragraph number="614" type="verses" book="sn">
_“ကိံပတ္တိနမာဟု ဗြာဟ္မဏံ, __(ဣတိ သဘိယော)___  
_သမဏံ ကေန ကထဉ္စ နှာတကောတိ;_  
_နာဂေါတိ ကထံ ပဝုစ္စတိ,_  
_ပုဋ္ဌော မေ ဘဂဝါ ဗျာကရောဟိ”. (9)_  

</Paragraph>

</Division>
<Division number="525" book="sn" e="ch" v="18" p="358">

<Paragraph number="615" type="verses" book="sn">
_“ဗာဟိတွာ သဗ္ဗပါပကာနိ, __(သဘိယာတိ ဘဂဝါ)___  
_ဝိမလော သာဓုသမာဟိတော ဌိတတ္တော;_  
_သံသာရမတိစ္စ ကေဝလီ သော,_  
_အသိတော တာဒိ ပဝုစ္စတေ သ ဗြဟ္မာ. (10)_  

</Paragraph>

</Division>
<Division number="526" book="sn" e="ch" v="18" p="358">

<Paragraph number="616" type="verses" book="sn">
_သမိတာဝိ ပဟာယ ပုညပါပံ,_  
_ဝိရဇော ဉတွာ ဣမံ ပရဉ္စ လောကံ;_  
_ဇာတိမရဏံ ဥပါတိဝတ္တော,_  
_သမဏော တာဒိ ပဝုစ္စတေ တထတ္တာ. (11)_  

</Paragraph>

</Division>
<Division number="527" book="sn" e="ch" v="18" p="359">

<Paragraph number="617" type="verses" book="sn">
_နိနှာယ သဗ္ဗပါပကာနိ,_  
_အဇ္ဈတ္တံ ဗဟိဒ္ဓါ စ သဗ္ဗလောကေ;_  
_ဒေဝမနုဿေသု ကပ္ပိယေသု,_  
_ကပ္ပံ နေတိ တမာဟု နှာတကောတိ. (12)_  

</Paragraph>

</Division>
<Division number="528" book="sn" e="ch" v="18" p="359">

<Paragraph number="618" type="verses" book="sn">
_အာဂုံ န ကရောတိ ကိဉ္စိ လောကေ,_  
_သဗ္ဗသံယောဂေ ဝိသဇ္ဇ ဗန္ဓနာနိ;_  
_သဗ္ဗတ္ထ န သဇ္ဇတီ ဝိမုတ္တော,_  
_နာဂေါ တာဒိ ပဝုစ္စတေ တထတ္တာ”တိ. (13)_  

</Paragraph>

<Paragraph number="619" book="sn">
အထ ခေါ သဘိယော ပရိဗ္ဗာဇကော …ပေ…  ဘဂဝန္တံ ဥတ္တရိံ ပဉှံ အပုစ္ဆိ—
</Paragraph>

</Division>
<Division number="529" book="sn" e="ch" v="18" p="359">

<Paragraph number="620" type="verses" book="sn">
_“ကံ ခေတ္တဇိနံ ဝဒန္တိ ဗုဒ္ဓါ, __(ဣတိ သဘိယော)___  
_ကုသလံ ကေန ကထဉ္စ ပဏ္ဍိတောတိ;_  
_မုနိ နာမ ကထံ ပဝုစ္စတိ,_  
_ပုဋ္ဌော မေ ဘဂဝါ ဗျာကရောဟိ”. (14)_  

</Paragraph>

</Division>
<Division number="530" book="sn" e="ch" v="18" p="359">

<Paragraph number="621" type="verses" book="sn">
_“ခေတ္တာနိ ဝိစေယျ ကေဝလာနိ, __(သဘိယာတိ ဘဂဝါ)___  
_ဒိဗ္ဗံ မာနုသကဉ္စ ဗြဟ္မခေတ္တံ;_  
_သဗ္ဗခေတ္တမူလဗန္ဓနာ ပမုတ္တော,_  
_ခေတ္တဇိနော တာဒိ ပဝုစ္စတေ တထတ္တာ. (15)_  

</Paragraph>

</Division>
<Division number="531" book="sn" e="ch" v="18" p="359">

<Paragraph number="622" type="verses" book="sn">
_ကောသာနိ ဝိစေယျ ကေဝလာနိ,_  
_ဒိဗ္ဗံ မာနုသကဉ္စ ဗြဟ္မကောသံ;_  
_သဗ္ဗကောသမူလဗန္ဓနာ ပမုတ္တော,_  
_ကုသလော တာဒိ ပဝုစ္စတေ တထတ္တာ. (16)_  

</Paragraph>

</Division>
<Division number="532" book="sn" e="ch" v="18" p="359">

<Paragraph number="623" type="verses" book="sn">
_ဒုဘယာနိ ဝိစေယျ ပဏ္ဍရာနိ,_  
_အဇ္ဈတ္တံ ဗဟိဒ္ဓါ စ သုဒ္ဓိပညော;_  
_ကဏှံ သုက္ကံ ဥပါတိဝတ္တော,_  
_ပဏ္ဍိတော တာဒိ ပဝုစ္စတေ တထတ္တာ. (17)_  

</Paragraph>

</Division>
<Division number="533" book="sn" e="ch" v="18" p="360">

<Paragraph number="624" type="verses" book="sn">
_အသတဉ္စ သတဉ္စ ဉတွာ ဓမ္မံ,_  
_အဇ္ဈတ္တံ ဗဟိဒ္ဓါ စ သဗ္ဗလောကေ;_  
_ဒေဝမနုဿေဟိ ပူဇနီယော,_  
_သင်္ဂံ ဇာလမတိစ္စ သော မုနီ”တိ. (18)_  

</Paragraph>

<Paragraph number="625" book="sn">
အထ ခေါ သဘိယော ပရိဗ္ဗာဇကော …ပေ…  ဘဂဝန္တံ ဥတ္တရိံ ပဉှံ အပုစ္ဆိ—
</Paragraph>

</Division>
<Division number="534" book="sn" e="ch" v="18" p="360">

<Paragraph number="626" type="verses" book="sn">
_“ကိံပတ္တိနမာဟု ဝေဒဂုံ, __(ဣတိ သဘိယော)___  
_အနုဝိဒိတံ ကေန ကထဉ္စ ဝိရိယဝါတိ;_  
_အာဇာနိယော ကိန္တိ နာမ ဟောတိ,_  
_ပုဋ္ဌော မေ ဘဂဝါ ဗျာကရောဟိ”. (19)_  

</Paragraph>

</Division>
<Division number="535" book="sn" e="ch" v="18" p="360">

<Paragraph number="627" type="verses" book="sn">
_“ဝေဒါနိ ဝိစေယျ ကေဝလာနိ, __(သဘိယာတိ ဘဂဝါ)___  
_သမဏာနံ ယာနိဓတ္ထိ ဗြာဟ္မဏာနံ;_  
_သဗ္ဗဝေဒနာသု ဝီတရာဂေါ,_  
_သဗ္ဗံ ဝေဒမတိစ္စ ဝေဒဂူ သော. (20)_  

</Paragraph>

</Division>
<Division number="536" book="sn" e="ch" v="18" p="360">

<Paragraph number="628" type="verses" book="sn">
_အနုဝိစ္စ ပပဉ္စနာမရူပံ,_  
_အဇ္ဈတ္တံ ဗဟိဒ္ဓါ စ ရောဂမူလံ;_  
_သဗ္ဗရောဂမူလဗန္ဓနာ ပမုတ္တော,_  
_အနုဝိဒိတော တာဒိ ပဝုစ္စတေ တထတ္တာ. (21)_  

</Paragraph>

</Division>
<Division number="537" book="sn" e="ch" v="18" p="360">

<Paragraph number="629" type="verses" book="sn">
_ဝိရတော ဣဓ သဗ္ဗပါပကေဟိ,_  
_နိရယဒုက္ခံ အတိစ္စ ဝိရိယဝါသော;_  
_သော ဝီရိယဝါ ပဓာနဝါ,_  
_ဓီရော တာဒိ ပဝုစ္စတေ တထတ္တာ. (22)_  

</Paragraph>

</Division>
<Division number="538" book="sn" e="ch" v="18" p="360">

<Paragraph number="630" type="verses" book="sn">
_ယဿဿု လုနာနိ ဗန္ဓနာနိ,_  
_အဇ္ဈတ္တံ ဗဟိဒ္ဓါ စ သင်္ဂမူလံ;_  
_သဗ္ဗသင်္ဂမူလဗန္ဓနာ ပမုတ္တော,_  
_အာဇာနိယော တာဒိ ပဝုစ္စတေ တထတ္တာ”တိ. (23)_  

</Paragraph>

<Paragraph number="631" book="sn">
အထ ခေါ သဘိယော ပရိဗ္ဗာဇကော …ပေ…  ဘဂဝန္တံ ဥတ္တရိံ ပဉှံ အပုစ္ဆိ—
</Paragraph>

</Division>
<Division number="539" book="sn" e="ch" v="18" p="361">

<Paragraph number="632" type="verses" book="sn">
_“ကိံပတ္တိနမာဟု သောတ္တိယံ, __(ဣတိ သဘိယော)___  
_အရိယံ ကေန ကထဉ္စ စရဏဝါတိ;_  
_ပရိဗ္ဗာဇကော ကိန္တိ နာမ ဟောတိ,_  
_ပုဋ္ဌော မေ ဘဂဝါ ဗျာကရောဟိ”. (24)_  

</Paragraph>

</Division>
<Division number="540" book="sn" e="ch" v="18" p="361">

<Paragraph number="633" type="verses" book="sn">
_“သုတွာ သဗ္ဗဓမ္မံ အဘိညာယ လောကေ, __(သဘိယာတိ ဘဂဝါ)___  
_သာဝဇ္ဇာနဝဇ္ဇံ ယဒတ္ထိ ကိဉ္စိ;_  
_အဘိဘုံ အကထံကထိံ ဝိမုတ္တံ,_  
_အနိဃံ သဗ္ဗဓိမာဟု သောတ္တိယောတိ. (25)_  

</Paragraph>

</Division>
<Division number="541" book="sn" e="ch" v="18" p="361">

<Paragraph number="634" type="verses" book="sn">
_ဆေတွာ အာသဝါနိ အာလယာနိ,_  
_ဝိဒွါ သော န ဥပေတိ ဂဗ္ဘသေယျံ;_  
_သညံ တိဝိဓံ ပနုဇ္ဇ ပင်္ကံ,_  
_ကပ္ပံ နေတိ တမာဟု အရိယောတိ. (26)_  

</Paragraph>

</Division>
<Division number="542" book="sn" e="ch" v="18" p="361">

<Paragraph number="635" type="verses" book="sn">
_ယော ဣဓ စရဏေသု ပတ္တိပတ္တော,_  
_ကုသလော သဗ္ဗဒါ အာဇာနာတိ ဓမ္မံ;_  
_သဗ္ဗတ္ထ န သဇ္ဇတိ ဝိမုတ္တစိတ္တော,_  
_ပဋိဃာ ယဿ န သန္တိ စရဏဝါ သော. (27)_  

</Paragraph>

</Division>
<Division number="543" book="sn" e="ch" v="18" p="361">

<Paragraph number="636" type="verses" book="sn">
_ဒုက္ခဝေပက္ကံ ယဒတ္ထိ ကမ္မံ,_  
ဥဒ္ဓမဓော တိရိယံ ဝါပိ မဇ္ဈေ;_  
_ပရိဗ္ဗာဇယိတွာ ပရိညစာရီ,_  
_မာယံ မာနမထောပိ လောဘကောဓံ;_  
_ပရိယန္တမကာသိ နာမရူပံ,_  
_တံ ပရိဗ္ဗာဇကမာဟု ပတ္တိပတ္တန်”တိ. (28)_  

</Paragraph>

<Paragraph number="637" book="sn">
အထ ခေါ သဘိယော ပရိဗ္ဗာဇကော ဘဂဝတော ဘာသိတံ အဘိနန္ဒိတွာ အနုမောဒိတွာ အတ္တမနော ပမုဒိတော ဥဒဂ္ဂေါ ပီတိသောမနဿဇာတော ဥဋ္ဌာယာသနာ ဧကံသံ ဥတ္တရာသင်္ဂံ ကရိတွာ ယေန ဘဂဝါ တေနဉ္ဇလိံ ပဏာမေတွာ ဘဂဝန္တံ သမ္မုခါ သာရုပ္ပါဟိ ဂါထာဟိ အဘိတ္ထဝိ—
</Paragraph>

</Division>
<Division number="544" book="sn" e="ch" v="18" p="362">

<Paragraph number="638" type="verses" book="sn">
_“ယာနိ စ တီဏိ ယာနိ စ သဋ္ဌိ,_  
_သမဏပ္ပဝါဒသိတာနိ ဘူရိပည;_  
_သညက္ခရသညနိဿိတာနိ,_  
_ဩသရဏာနိ ဝိနေယျ ဩဃတမဂါ. (29)_  

</Paragraph>

</Division>
<Division number="545" book="sn" e="ch" v="18" p="362">

<Paragraph number="639" type="verses" book="sn">
_အန္တဂူသိ ပါရဂူ ဒုက္ခဿ,_  
_အရဟာသိ သမ္မာသမ္ဗုဒ္ဓေါ ခီဏာသဝံ တံ မညေ;_  
_ဇုတိမာ မုတိမာ ပဟူတပညော,_  
_ဒုက္ခဿန္တကရ အတာရေသိ မံ. (30)_  

</Paragraph>

</Division>
<Division number="546" book="sn" e="ch" v="18" p="362">

<Paragraph number="640" type="verses" book="sn">
_ယံ မေ ကင်္ခိတမညာသိ,_  
_ဝိစိကိစ္ဆာ မံ တာရယိ နမော တေ;_  
_မုနိ မောနပထေသု ပတ္တိပတ္တ,_  
_အခိလ အာဒိစ္စဗန္ဓု သောရတောသိ. (31)_  

</Paragraph>

</Division>
<Division number="547" book="sn" e="ch" v="18" p="362">

<Paragraph number="641" type="verses" book="sn">
_ယာ မေ ကင်္ခါ ပုရေ အာသိ,_  
_တံ မေ ဗျာကာသိ စက္ခုမာ;_  
_အဒ္ဓါ မုနီသိ သမ္ဗုဒ္ဓေါ,_  
_နတ္ထိ နီဝရဏာ တဝ. (32)_  

</Paragraph>

</Division>
<Division number="548" book="sn" e="ch" v="18" p="362">

<Paragraph number="642" type="verses" book="sn">
ဥပါယာသာ စ တေ သဗ္ဗေ,_  
_ဝိဒ္ဓသ္တာ ဝိနဠီကတာ;_  
_သီတိဘူတော ဒမပ္ပတ္တော,_  
_ဓိတိမာ သစ္စနိက္ကမော. (33)_  

</Paragraph>

</Division>
<Division number="549" book="sn" e="ch" v="18" p="362">

<Paragraph number="643" type="verses" book="sn">
_တဿ တေ နာဂနာဂဿ,_  
_မဟာဝီရဿ ဘာသတော;_  
_သဗ္ဗေ ဒေဝါနုမောဒန္တိ,_  
ဥဘော နာရဒပဗ္ဗတာ. (34)_  

</Paragraph>

</Division>
<Division number="550" book="sn" e="ch" v="18" p="362">

<Paragraph number="644" type="verses" book="sn">
_နမော တေ ပုရိသာဇည,_  
_နမော တေ ပုရိသုတ္တမ;_  
_သဒေဝကသ္မိံ လောကသ္မိံ,_  
_နတ္ထိ တေ ပဋိပုဂ္ဂလော. (35)_  

</Paragraph>

</Division>
<Division number="551" book="sn" e="ch" v="18" p="362">

<Paragraph number="645" type="verses" book="sn">
_တုဝံ ဗုဒ္ဓေါ တုဝံ သတ္ထာ,_  
_တုဝံ မာရာဘိဘူ မုနိ;_  
_တုဝံ အနုသယေ ဆေတွာ,_  
_တိဏ္ဏော တာရေသိ မံ ပဇံ. (36)_  

</Paragraph>

</Division>
<Division number="552" book="sn" e="ch" v="18" p="362">

<Paragraph number="646" type="verses" book="sn">
ဥပဓီ တေ သမတိက္ကန္တာ,_  
_အာသဝါ တေ ပဒါလိတာ;_  
_သီဟောသိ အနုပါဒါနော,_  
_ပဟီနဘယဘေရဝေါ. (37)_  

</Paragraph>

</Division>
<Division number="553" book="sn" e="ch" v="18" p="363">

<Paragraph number="647" type="verses" book="sn">
_ပုဏ္ဍရီကံ ယထာ ဝဂ္ဂု,_  
_တောယေ န ဥပလိမ္ပတိ;_  
_ဧဝံ ပုညေ စ ပါပေ စ,_  
ဥဘယေ တွံ န လိမ္ပသိ;_  
_ပါဒေ ဝီရ ပသာရေဟိ,_  
_သဘိယော ဝန္ဒတိ သတ္ထုနော”တိ. (38)_  

</Paragraph>

<Paragraph number="648" book="sn">
အထ ခေါ သဘိယော ပရိဗ္ဗာဇကော ဘဂဝတော ပါဒေသု သိရသာ နိပတိတွာ ဘဂဝန္တံ ဧတဒဝေါစ—  “အဘိက္ကန္တံ, ဘန္တေ …ပေ…  ဧသာဟံ ဘဂဝန္တံ သရဏံ ဂစ္ဆာမိ ဓမ္မဉ္စ ဘိက္ခုသံဃဉ္စ; လဘေယျာဟံ, ဘန္တေ, ဘဂဝတော သန္တိကေ ပဗ္ဗဇ္ဇံ, လဘေယျံ ဥပသမ္ပဒန်”တိ.
</Paragraph>

<Paragraph number="649" book="sn">
“ယော ခေါ, သဘိယ, အညတိတ္ထိယပုဗ္ဗော ဣမသ္မိံ ဓမ္မဝိနယေ အာကင်္ခတိ ပဗ္ဗဇ္ဇံ, အာကင်္ခတိ ဥပသမ္ပဒံ, သော စတ္တာရော မာသေ ပရိဝသတိ; စတုန္နံ မာသာနံ အစ္စယေန အာရဒ္ဓစိတ္တာ ဘိက္ခူ ပဗ္ဗာဇေန္တိ, ဥပသမ္ပာဒေန္တိ ဘိက္ခုဘာဝါယ. အပိ စ မေတ္ထ ပုဂ္ဂလဝေမတ္တတာ ဝိဒိတာ”တိ.
</Paragraph>

<Paragraph number="650" book="sn">
“သစေ, ဘန္တေ, အညတိတ္ထိယပုဗ္ဗာ ဣမသ္မိံ ဓမ္မဝိနယေ အာကင်္ခန္တာ ပဗ္ဗဇ္ဇံ, အာကင်္ခန္တာ ဥပသမ္ပဒံ စတ္တာရော မာသေ ပရိဝသန္တိ, စတုန္နံ မာသာနံ အစ္စယေန အာရဒ္ဓစိတ္တာ ဘိက္ခူ ပဗ္ဗာဇေန္တိ, ဥပသမ္ပာဒေန္တိ ဘိက္ခုဘာဝါယ, အဟံ စတ္တာရိ ဝဿာနိ ပရိဝသိဿာမိ; စတုန္နံ ဝဿာနံ အစ္စယေန အာရဒ္ဓစိတ္တာ ဘိက္ခူ ပဗ္ဗာဇေန္တု ဥပသမ္ပာဒေန္တု ဘိက္ခုဘာဝါယာ”တိ. အလတ္ထ ခေါ သဘိယော ပရိဗ္ဗာဇကော ဘဂဝတော သန္တိကေ ပဗ္ဗဇ္ဇံ အလတ္ထ ဥပသမ္ပဒံ …ပေ…  အညတရော ခေါ ပနာယသ္မာ သဘိယော အရဟတံ အဟောသီတိ.

</Paragraph>
</Division>

<Paragraph number="651" type="center" book="sn">
သဘိယသုတ္တံ ဆဋ္ဌံ.
</Paragraph>