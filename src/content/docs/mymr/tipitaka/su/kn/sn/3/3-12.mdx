---
title: "3.12 ဒွယတာနုပဿနာသုတ္တ"
tableOfContents: false
sidebar:
  order: 12
type: "tipitaka"
basket: "su"
book: "sn"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Paragraph number="864" book="sn">
ဧဝံ မေ သုတံ—  ဧကံ သမယံ ဘဂဝါ သာဝတ္ထိယံ ဝိဟရတိ ပုဗ္ဗာရာမေ မိဂါရမာတုပါသာဒေ. တေန ခေါ ပန သမယေန ဘဂဝါ တဒဟုပေါသထေ ပန္နရသေ ပုဏ္ဏာယ ပုဏ္ဏမာယ ရတ္တိယာ ဘိက္ခုသံဃပရိဝုတော အဗ္ဘောကာသေ နိသိန္နော ဟောတိ. အထ ခေါ ဘဂဝါ တုဏှီဘူတံ တုဏှီဘူတံ ဘိက္ခုသံဃံ အနုဝိလောကေတွာ ဘိက္ခူ အာမန္တေသိ—
</Paragraph>

<Paragraph number="865" book="sn">
“‘ယေ တေ, ဘိက္ခဝေ, ကုသလာ ဓမ္မာ အရိယာ နိယျာနိကာ သမ္ဗောဓဂါမိနော, တေသံ ဝေါ, ဘိက္ခဝေ, ကုသလာနံ ဓမ္မာနံ အရိယာနံ နိယျာနိကာနံ သမ္ဗောဓဂါမီနံ ကာ ဥပနိသာ သဝနာယာ’တိ, ဣတိ စေ, ဘိက္ခဝေ, ပုစ္ဆိတာရော အဿု, တေ ဧဝမဿု ဝစနီယာ—  ‘ယာဝဒေဝ ဒွယတာနံ ဓမ္မာနံ ယထာဘူတံ ဉာဏာယာ’တိ. ကိဉ္စ ဒွယတံ ဝဒေထ?
</Paragraph>

<Paragraph number="866" book="sn">
(1) ဣဒံ ဒုက္ခံ, အယံ ဒုက္ခသမုဒယောတိ အယမေကာနုပဿနာ. အယံ ဒုက္ခနိရောဓော, အယံ ဒုက္ခနိရောဓဂါမိနီ ပဋိပဒါတိ, အယံ ဒုတိယာနုပဿနာ. ဧဝံ သမ္မာ ဒွယတာနုပဿိနော ခေါ, ဘိက္ခဝေ, ဘိက္ခုနော အပ္ပမတ္တဿ အာတာပိနော ပဟိတတ္တဿ ဝိဟရတော ဒွိန္နံ ဖလာနံ အညတရံ ဖလံ ပါဋိကင်္ခံ—  ဒိဋ္ဌေဝ ဓမ္မေ အညာ, သတိ ဝါ ဥပါဒိသေသေ အနာဂါမိတာ”တိ.
</Paragraph>

<Paragraph number="867" type="center" book="sn">
ဣဒမဝေါစ ဘဂဝါ. ဣဒံ ဝတွာန သုဂတော အထာပရံ ဧတဒဝေါစ သတ္ထာ—
</Paragraph>

<Division number="730" book="sn" e="ch" v="18" p="391">

<Paragraph number="868" type="verses" book="sn">
_“ယေ ဒုက္ခံ နပ္ပဇာနန္တိ,_  
_အထော ဒုက္ခဿ သမ္ဘဝံ;_  
_ယတ္ထ စ သဗ္ဗသော ဒုက္ခံ,_  
_အသေသံ ဥပရုဇ္ဈတိ;_  
_တဉ္စ မဂ္ဂံ န ဇာနန္တိ,_  
_ဒုက္ခူပသမဂါမိနံ. (1)_  

</Paragraph>

</Division>
<Division number="731" book="sn" e="ch" v="18" p="391">

<Paragraph number="869" type="verses" book="sn">
_စေတောဝိမုတ္တိဟီနာ တေ,_  
_အထော ပညာဝိမုတ္တိယာ;_  
_အဘဗ္ဗာ တေ အန္တကိရိယာယ,_  
_တေ ဝေ ဇာတိဇရူပဂါ. (2)_  

</Paragraph>

</Division>
<Division number="732" book="sn" e="ch" v="18" p="391">

<Paragraph number="870" type="verses" book="sn">
_ယေ စ ဒုက္ခံ ပဇာနန္တိ,_  
_အထော ဒုက္ခဿ သမ္ဘဝံ;_  
_ယတ္ထ စ သဗ္ဗသော ဒုက္ခံ,_  
_အသေသံ ဥပရုဇ္ဈတိ;_  
_တဉ္စ မဂ္ဂံ ပဇာနန္တိ,_  
_ဒုက္ခူပသမဂါမိနံ. (3)_  

</Paragraph>

</Division>
<Division number="733" book="sn" e="ch" v="18" p="391">

<Paragraph number="871" type="verses" book="sn">
_စေတောဝိမုတ္တိသမ္ပန္နာ,_  
_အထော ပညာဝိမုတ္တိယာ;_  
_ဘဗ္ဗာ တေ အန္တကိရိယာယ,_  
_န တေ ဇာတိဇရူပဂါတိ. (4)_  

</Paragraph>

<Paragraph number="872" book="sn">
(2) ‘သိယာ အညေနပိ ပရိယာယေန သမ္မာ ဒွယတာနုပဿနာ’တိ, ဣတိ စေ, ဘိက္ခဝေ, ပုစ္ဆိတာရော အဿု; ‘သိယာ’တိဿု ဝစနီယာ. ကထဉ္စ သိယာ? ယံ ကိဉ္စိ ဒုက္ခံ သမ္ဘောတိ သဗ္ဗံ ဥပဓိပစ္စယာတိ, အယမေကာနုပဿနာ. ဥပဓီနံ တွေဝ အသေသဝိရာဂနိရောဓာ နတ္ထိ ဒုက္ခဿ သမ္ဘဝေါတိ, အယံ ဒုတိယာနုပဿနာ. ဧဝံ သမ္မာ …ပေ…  အထာပရံ ဧတဒဝေါစ သတ္ထာ—
</Paragraph>

</Division>
<Division number="734" book="sn" e="ch" v="18" p="392">

<Paragraph number="873" type="verses" book="sn">
_“ဥပဓိနိဒါနာ ပဘဝန္တိ ဒုက္ခာ,_  
_ယေ ကေစိ လောကသ္မိမနေကရူပါ;_  
_ယော ဝေ အဝိဒွါ ဥပဓိံ ကရောတိ,_  
_ပုနပ္ပုနံ ဒုက္ခမုပေတိ မန္ဒော;_  
_တသ္မာ ပဇာနံ ဥပဓိံ န ကယိရာ,_  
_ဒုက္ခဿ ဇာတိပ္ပဘဝါနုပဿီတိ. (5)_  

</Paragraph>

<Paragraph number="874" book="sn">
(3) ‘သိယာ အညေနပိ ပရိယာယေန သမ္မာ ဒွယတာနုပဿနာ’တိ, ဣတိ စေ, ဘိက္ခဝေ, ပုစ္ဆိတာရော အဿု; ‘သိယာ’တိဿု ဝစနီယာ. ကထဉ္စ သိယာ? ယံ ကိဉ္စိ ဒုက္ခံ သမ္ဘောတိ သဗ္ဗံ အဝိဇ္ဇာပစ္စယာတိ, အယမေကာနုပဿနာ. အဝိဇ္ဇာယ တွေဝ အသေသဝိရာဂနိရောဓာ နတ္ထိ ဒုက္ခဿ သမ္ဘဝေါတိ, အယံ ဒုတိယာနုပဿနာ. ဧဝံ သမ္မာ …ပေ…  အထာပရံ ဧတဒဝေါစ သတ္ထာ—
</Paragraph>

</Division>
<Division number="735" book="sn" e="ch" v="18" p="392">

<Paragraph number="875" type="verses" book="sn">
_“ဇာတိမရဏသံသာရံ,_  
_ယေ ဝဇန္တိ ပုနပ္ပုနံ;_  
ဣတ္ထဘာဝညထာဘာဝံ,_  
_အဝိဇ္ဇာယေဝ သာ ဂတိ. (6)_  

</Paragraph>

</Division>
<Division number="736" book="sn" e="ch" v="18" p="392">

<Paragraph number="876" type="verses" book="sn">
_အဝိဇ္ဇာ ဟာယံ မဟာမောဟော,_  
_ယေနိဒံ သံသိတံ စိရံ;_  
_ဝိဇ္ဇာဂတာ စ ယေ သတ္တာ,_  
_န တေ ဂစ္ဆန္တိ ပုနဗ္ဘဝန္တိ. (7)_  

</Paragraph>

<Paragraph number="877" book="sn">
(4) ‘သိယာ အညေနပိ …ပေ…  ကထဉ္စ သိယာ? ယံ ကိဉ္စိ ဒုက္ခံ သမ္ဘောတိ သဗ္ဗံ သင်္ခါရပစ္စယာတိ, အယမေကာနုပဿနာ. သင်္ခါရာနံ တွေဝ အသေသဝိရာဂနိရောဓာ နတ္ထိ ဒုက္ခဿ သမ္ဘဝေါတိ, အယံ ဒုတိယာနုပဿနာ. ဧဝံ သမ္မာ …ပေ…  အထာပရံ ဧတဒဝေါစ သတ္ထာ—
</Paragraph>

</Division>
<Division number="737" book="sn" e="ch" v="18" p="392">

<Paragraph number="878" type="verses" book="sn">
_“ယံ ကိဉ္စိ ဒုက္ခံ သမ္ဘောတိ,_  
_သဗ္ဗံ သင်္ခါရပစ္စယာ;_  
_သင်္ခါရာနံ နိရောဓေန,_  
_နတ္ထိ ဒုက္ခဿ သမ္ဘဝေါ. (8)_  

</Paragraph>

</Division>
<Division number="738" book="sn" e="ch" v="18" p="392">

<Paragraph number="879" type="verses" book="sn">
_ဧတမာဒီနဝံ ဉတွာ,_  
_ဒုက္ခံ သင်္ခါရပစ္စယာ;_  
_သဗ္ဗသင်္ခါရသမထာ,_  
_သညာနံ ဥပရောဓနာ;_  
_ဧဝံ ဒုက္ခက္ခယော ဟောတိ,_  
_ဧတံ ဉတွာ ယထာတထံ. (9)_  

</Paragraph>

</Division>
<Division number="739" book="sn" e="ch" v="18" p="392">

<Paragraph number="880" type="verses" book="sn">
_သမ္မဒ္ဒသာ ဝေဒဂုနော,_  
_သမ္မဒညာယ ပဏ္ဍိတာ;_  
_အဘိဘုယျ မာရသံယောဂံ,_  
_န ဂစ္ဆန္တိ ပုနဗ္ဘဝန္တိ. (10)_  

</Paragraph>

<Paragraph number="881" book="sn">
(5) ‘သိယာ အညေနပိ …ပေ…  ကထဉ္စ သိယာ? ယံ ကိဉ္စိ ဒုက္ခံ သမ္ဘောတိ သဗ္ဗံ ဝိညာဏပစ္စယာတိ, အယမေကာနုပဿနာ. ဝိညာဏဿ တွေဝ အသေသဝိရာဂနိရောဓာ နတ္ထိ ဒုက္ခဿ သမ္ဘဝေါတိ, အယံ ဒုတိယာနုပဿနာ. ဧဝံ သမ္မာ …ပေ…  အထာပရံ ဧတဒဝေါစ သတ္ထာ—
</Paragraph>

</Division>
<Division number="740" book="sn" e="ch" v="18" p="393">

<Paragraph number="882" type="verses" book="sn">
_“ယံ ကိဉ္စိ ဒုက္ခံ သမ္ဘောတိ,_  
_သဗ္ဗံ ဝိညာဏပစ္စယာ;_  
_ဝိညာဏဿ နိရောဓေန,_  
_နတ္ထိ ဒုက္ခဿ သမ္ဘဝေါ. (11)_  

</Paragraph>

</Division>
<Division number="741" book="sn" e="ch" v="18" p="393">

<Paragraph number="883" type="verses" book="sn">
_ဧတမာဒီနဝံ ဉတွာ,_  
_ဒုက္ခံ ဝိညာဏပစ္စယာ;_  
_ဝိညာဏူပသမာ ဘိက္ခု,_  
_နိစ္ဆာတော ပရိနိဗ္ဗုတောတိ. (12)_  

</Paragraph>

<Paragraph number="884" book="sn">
(6) ‘သိယာ အညေနပိ …ပေ…  ကထဉ္စ သိယာ? ယံ ကိဉ္စိ ဒုက္ခံ သမ္ဘောတိ သဗ္ဗံ ဖဿပစ္စယာတိ, အယမေကာနုပဿနာ. ဖဿဿ တွေဝ အသေသဝိရာဂနိရောဓာ နတ္ထိ ဒုက္ခဿ သမ္ဘဝေါတိ, အယံ ဒုတိယာနုပဿနာ. ဧဝံ သမ္မာ …ပေ…  အထာပရံ ဧတဒဝေါစ သတ္ထာ—
</Paragraph>

</Division>
<Division number="742" book="sn" e="ch" v="18" p="393">

<Paragraph number="885" type="verses" book="sn">
_“တေသံ ဖဿပရေတာနံ,_  
_ဘဝသောတာနုသာရိနံ;_  
_ကုမ္မဂ္ဂပဋိပန္နာနံ,_  
_အာရာ သံယောဇနက္ခယော. (13)_  

</Paragraph>

</Division>
<Division number="743" book="sn" e="ch" v="18" p="393">

<Paragraph number="886" type="verses" book="sn">
_ယေ စ ဖဿံ ပရိညာယ,_  
_အညာယုပသမေ ရတာ;_  
_တေ ဝေ ဖဿာဘိသမယာ,_  
_နိစ္ဆာတာ ပရိနိဗ္ဗုတာတိ. (14)_  

</Paragraph>

<Paragraph number="887" book="sn">
(7) ‘သိယာ အညေနပိ …ပေ…  ကထဉ္စ သိယာ? ယံ ကိဉ္စိ ဒုက္ခံ သမ္ဘောတိ သဗ္ဗံ ဝေဒနာပစ္စယာတိ, အယမေကာနုပဿနာ. ဝေဒနာနံ တွေဝ အသေသဝိရာဂနိရောဓာ နတ္ထိ ဒုက္ခဿ သမ္ဘဝေါတိ, အယံ ဒုတိယာနုပဿနာ. ဧဝံ သမ္မာ …ပေ…  အထာပရံ ဧတဒဝေါစ သတ္ထာ—
</Paragraph>

</Division>
<Division number="744" book="sn" e="ch" v="18" p="393">

<Paragraph number="888" type="verses" book="sn">
_“သုခံ ဝါ ယဒိ ဝါ ဒုက္ခံ,_  
_အဒုက္ခမသုခံ သဟ;_  
_အဇ္ဈတ္တဉ္စ ဗဟိဒ္ဓါ စ,_  
_ယံ ကိဉ္စိ အတ္ထိ ဝေဒိတံ. (15)_  

</Paragraph>

</Division>
<Division number="745" book="sn" e="ch" v="18" p="393">

<Paragraph number="889" type="verses" book="sn">
_ဧတံ ဒုက္ခန္တိ ဉတွာန,_  
_မောသဓမ္မံ ပလောကိနံ;_  
_ဖုဿ ဖုဿ ဝယံ ပဿံ,_  
_ဧဝံ တတ္ထ ဝိဇာနတိ;_  
_ဝေဒနာနံ ခယာ ဘိက္ခု,_  
_နိစ္ဆာတော ပရိနိဗ္ဗုတောတိ. (16)_  

</Paragraph>

<Paragraph number="890" book="sn">
(8) ‘သိယာ အညေနပိ …ပေ…  ကထဉ္စ သိယာ? ယံ ကိဉ္စိ ဒုက္ခံ သမ္ဘောတိ သဗ္ဗံ တဏှာပစ္စယာတိ, အယမေကာနုပဿနာ. တဏှာယ တွေဝ အသေသဝိရာဂနိရောဓာ နတ္ထိ ဒုက္ခဿ သမ္ဘဝေါတိ, အယံ ဒုတိယာနုပဿနာ. ဧဝံ သမ္မာ …ပေ…  အထာပရံ ဧတဒဝေါစ သတ္ထာ—
</Paragraph>

</Division>
<Division number="746" book="sn" e="ch" v="18" p="394">

<Paragraph number="891" type="verses" book="sn">
_“တဏှာဒုတိယော ပုရိသော,_  
_ဒီဃမဒ္ဓါန သံသရံ;_  
ဣတ္ထဘာဝညထာဘာဝံ,_  
_သံသာရံ နာတိဝတ္တတိ. (17)_  

</Paragraph>

</Division>
<Division number="747" book="sn" e="ch" v="18" p="394">

<Paragraph number="892" type="verses" book="sn">
_ဧတမာဒီနဝံ ဉတွာ,_  
_တဏှံ ဒုက္ခဿ သမ္ဘဝံ;_  
_ဝီတတဏှော အနာဒါနော,_  
_သတော ဘိက္ခု ပရိဗ္ဗဇေတိ. (18)_  

</Paragraph>

<Paragraph number="893" book="sn">
(9) ‘သိယာ အညေနပိ …ပေ…  ကထဉ္စ သိယာ? ယံ ကိဉ္စိ ဒုက္ခံ သမ္ဘောတိ သဗ္ဗံ ဥပါဒါနပစ္စယာတိ, အယမေကာနုပဿနာ. ဥပါဒါနာနံ တွေဝ အသေသဝိရာဂနိရောဓာ နတ္ထိ ဒုက္ခဿ သမ္ဘဝေါတိ, အယံ ဒုတိယာနုပဿနာ. ဧဝံ သမ္မာ …ပေ…  အထာပရံ ဧတဒဝေါစ သတ္ထာ—
</Paragraph>

</Division>
<Division number="748" book="sn" e="ch" v="18" p="394">

<Paragraph number="894" type="verses" book="sn">
_“ဥပါဒါနပစ္စယာ ဘဝေါ,_  
_ဘူတော ဒုက္ခံ နိဂစ္ဆတိ;_  
_ဇာတဿ မရဏံ ဟောတိ,_  
_ဧသော ဒုက္ခဿ သမ္ဘဝေါ. (19)_  

</Paragraph>

</Division>
<Division number="749" book="sn" e="ch" v="18" p="394">

<Paragraph number="895" type="verses" book="sn">
_တသ္မာ ဥပါဒါနက္ခယာ,_  
_သမ္မဒညာယ ပဏ္ဍိတာ;_  
_ဇာတိက္ခယံ အဘိညာယ,_  
_န ဂစ္ဆန္တိ ပုနဗ္ဘဝန္တိ. (20)_  

</Paragraph>

<Paragraph number="896" book="sn">
(10) ‘သိယာ အညေနပိ …ပေ…  ကထဉ္စ သိယာ? ယံ ကိဉ္စိ ဒုက္ခံ သမ္ဘောတိ သဗ္ဗံ အာရမ္ဘပစ္စယာတိ, အယမေကာနုပဿနာ. အာရမ္ဘာနံ တွေဝ အသေသဝိရာဂနိရောဓာ နတ္ထိ ဒုက္ခဿ သမ္ဘဝေါတိ, အယံ ဒုတိယာနုပဿနာ. ဧဝံ သမ္မာ …ပေ…  အထာပရံ ဧတဒဝေါစ သတ္ထာ—
</Paragraph>

</Division>
<Division number="750" book="sn" e="ch" v="18" p="394">

<Paragraph number="897" type="verses" book="sn">
_“ယံ ကိဉ္စိ ဒုက္ခံ သမ္ဘောတိ,_  
_သဗ္ဗံ အာရမ္ဘပစ္စယာ;_  
_အာရမ္ဘာနံ နိရောဓေန,_  
_နတ္ထိ ဒုက္ခဿ သမ္ဘဝေါ. (21)_  

</Paragraph>

</Division>
<Division number="751" book="sn" e="ch" v="18" p="394">

<Paragraph number="898" type="verses" book="sn">
_ဧတမာဒီနဝံ ဉတွာ,_  
_ဒုက္ခံ အာရမ္ဘပစ္စယာ;_  
_သဗ္ဗာရမ္ဘံ ပဋိနိဿဇ္ဇ,_  
_အနာရမ္ဘေ ဝိမုတ္တိနော. (22)_  

</Paragraph>

</Division>
<Division number="752" book="sn" e="ch" v="18" p="394">

<Paragraph number="899" type="verses" book="sn">
ဥစ္ဆိန္နဘဝတဏှဿ,_  
_သန္တစိတ္တဿ ဘိက္ခုနော;_  
_ဝိက္ခီဏော ဇာတိသံသာရော,_  
_နတ္ထိ တဿ ပုနဗ္ဘဝေါတိ. (23)_  

</Paragraph>

<Paragraph number="900" book="sn">
(11) ‘သိယာ အညေနပိ …ပေ…  ကထဉ္စ သိယာ? ယံ ကိဉ္စိ ဒုက္ခံ သမ္ဘောတိ သဗ္ဗံ အာဟာရပစ္စယာတိ, အယမေကာနုပဿနာ. အာဟာရာနံ တွေဝ အသေသဝိရာဂနိရောဓာ နတ္ထိ ဒုက္ခဿ သမ္ဘဝေါတိ, အယံ ဒုတိယာနုပဿနာ. ဧဝံ သမ္မာ …ပေ…  အထာပရံ ဧတဒဝေါစ သတ္ထာ—
</Paragraph>

</Division>
<Division number="753" book="sn" e="ch" v="18" p="395">

<Paragraph number="901" type="verses" book="sn">
_“ယံ ကိဉ္စိ ဒုက္ခံ သမ္ဘောတိ,_  
_သဗ္ဗံ အာဟာရပစ္စယာ;_  
_အာဟာရာနံ နိရောဓေန,_  
_နတ္ထိ ဒုက္ခဿ သမ္ဘဝေါ. (24)_  

</Paragraph>

</Division>
<Division number="754" book="sn" e="ch" v="18" p="395">

<Paragraph number="902" type="verses" book="sn">
_ဧတမာဒီနဝံ ဉတွာ,_  
_ဒုက္ခံ အာဟာရပစ္စယာ;_  
_သဗ္ဗာဟာရံ ပရိညာယ,_  
_သဗ္ဗာဟာရမနိဿိတော. (25)_  

</Paragraph>

</Division>
<Division number="755" book="sn" e="ch" v="18" p="395">

<Paragraph number="903" type="verses" book="sn">
_အာရောဂျံ သမ္မဒညာယ,_  
_အာသဝါနံ ပရိက္ခယာ;_  
_သင်္ခါယ သေဝီ ဓမ္မဋ္ဌော,_  
_သင်္ချံ နောပေတိ ဝေဒဂူတိ. (26)_  

</Paragraph>

<Paragraph number="904" book="sn">
(12) ‘သိယာ အညေနပိ …ပေ…  ကထဉ္စ သိယာ? ယံ ကိဉ္စိ ဒုက္ခံ သမ္ဘောတိ သဗ္ဗံ ဣဉ္ဇိတပစ္စယာတိ, အယမေကာနုပဿနာ. ဣဉ္ဇိတာနံ တွေဝ အသေသဝိရာဂနိရောဓာ နတ္ထိ ဒုက္ခဿ သမ္ဘဝေါတိ, အယံ ဒုတိယာနုပဿနာ. ဧဝံ သမ္မာ …ပေ…  အထာပရံ ဧတဒဝေါစ သတ္ထာ—
</Paragraph>

</Division>
<Division number="756" book="sn" e="ch" v="18" p="395">

<Paragraph number="905" type="verses" book="sn">
_“ယံ ကိဉ္စိ ဒုက္ခံ သမ္ဘောတိ,_  
_သဗ္ဗံ ဣဉ္ဇိတပစ္စယာ;_  
ဣဉ္ဇိတာနံ နိရောဓေန,_  
_နတ္ထိ ဒုက္ခဿ သမ္ဘဝေါ. (27)_  

</Paragraph>

</Division>
<Division number="757" book="sn" e="ch" v="18" p="395">

<Paragraph number="906" type="verses" book="sn">
_ဧတမာဒီနဝံ ဉတွာ,_  
_ဒုက္ခံ ဣဉ္ဇိတပစ္စယာ;_  
_တသ္မာ ဟိ ဧဇံ ဝေါဿဇ္ဇ,_  
_သင်္ခါရေ ဥပရုန္ဓိယ;_  
_အနေဇော အနုပါဒါနော,_  
_သတော ဘိက္ခု ပရိဗ္ဗဇေတိ. (28)_  

</Paragraph>

<Paragraph number="907" book="sn">
(13) ‘သိယာ အညေနပိ …ပေ…  ကထဉ္စ သိယာ? နိဿိတဿ စလိတံ ဟောတီတိ, အယမေကာနုပဿနာ. အနိဿိတော န စလတီတိ, အယံ ဒုတိယာနုပဿနာ. ဧဝံ သမ္မာ …ပေ…  အထာပရံ ဧတဒဝေါစ သတ္ထာ—
</Paragraph>

</Division>
<Division number="758" book="sn" e="ch" v="18" p="395">

<Paragraph number="908" type="verses" book="sn">
_“အနိဿိတော န စလတိ,_  
_နိဿိတော စ ဥပါဒိယံ;_  
ဣတ္ထဘာဝညထာဘာဝံ,_  
_သံသာရံ နာတိဝတ္တတိ. (29)_  

</Paragraph>

</Division>
<Division number="759" book="sn" e="ch" v="18" p="395">

<Paragraph number="909" type="verses" book="sn">
_ဧတမာဒီနဝံ ဉတွာ,_  
_နိဿယေသု မဟဗ္ဘယံ;_  
_အနိဿိတော အနုပါဒါနော,_  
_သတော ဘိက္ခု ပရိဗ္ဗဇေတိ. (30)_  

</Paragraph>

<Paragraph number="910" book="sn">
(14) ‘သိယာ အညေနပိ …ပေ…  ကထဉ္စ သိယာ? ရူပေဟိ, ဘိက္ခဝေ, အရူပါ သန္တတရာတိ, အယမေကာနုပဿနာ. အရူပေဟိ နိရောဓော သန္တတရောတိ, အယံ ဒုတိယာနုပဿနာ. ဧဝံ သမ္မာ …ပေ…  အထာပရံ ဧတဒဝေါစ သတ္ထာ—
</Paragraph>

</Division>
<Division number="760" book="sn" e="ch" v="18" p="396">

<Paragraph number="911" type="verses" book="sn">
_“ယေ စ ရူပူပဂါ သတ္တာ,_  
_ယေ စ အရူပဋ္ဌာယိနော;_  
_နိရောဓံ အပ္ပဇာနန္တာ,_  
_အာဂန္တာရော ပုနဗ္ဘဝံ. (31)_  

</Paragraph>

</Division>
<Division number="761" book="sn" e="ch" v="18" p="396">

<Paragraph number="912" type="verses" book="sn">
_ယေ စ ရူပေ ပရိညာယ,_  
_အရူပေသု အသဏ္ဌိတာ;_  
_နိရောဓေ ယေ ဝိမုစ္စန္တိ,_  
_တေ ဇနာ မစ္စုဟာယိနောတိ. (32)_  

</Paragraph>

<Paragraph number="913" book="sn">
(15) ‘သိယာ အညေနပိ …ပေ…  ကထဉ္စ သိယာ? ယံ, ဘိက္ခဝေ, သဒေဝကဿ လောကဿ သမာရကဿ သဗြဟ္မကဿ သဿမဏဗြာဟ္မဏိယာ ပဇာယ သဒေဝမနုဿာယ ဣဒံ သစ္စန္တိ ဥပနိဇ္ဈာယိတံ တဒမရိယာနံ ဧတံ မုသာတိ ယထာဘူတံ သမ္မပ္ပညာယ သုဒိဋ္ဌံ, အယမေကာနုပဿနာ. ယံ, ဘိက္ခဝေ, သဒေဝကဿ …ပေ…  သဒေဝမနုဿာယ ဣဒံ မုသာတိ ဥပနိဇ္ဈာယိတံ, တဒမရိယာနံ ဧတံ သစ္စန္တိ ယထာဘူတံ သမ္မပ္ပညာယ သုဒိဋ္ဌံ, အယံ ဒုတိယာနုပဿနာ. ဧဝံ သမ္မာ …ပေ…  အထာပရံ ဧတဒဝေါစ သတ္ထာ—
</Paragraph>

</Division>
<Division number="762" book="sn" e="ch" v="18" p="396">

<Paragraph number="914" type="verses" book="sn">
_“အနတ္တနိ အတ္တမာနိံ,_  
_ပဿ လောကံ သဒေဝကံ;_  
_နိဝိဋ္ဌံ နာမရူပသ္မိံ,_  
ဣဒံ သစ္စန္တိ မညတိ. (33)_  

</Paragraph>

</Division>
<Division number="763" book="sn" e="ch" v="18" p="396">

<Paragraph number="915" type="verses" book="sn">
_ယေန ယေန ဟိ မညန္တိ,_  
_တတော တံ ဟောတိ အညထာ;_  
_တဉှိ တဿ မုသာ ဟောတိ,_  
_မောသဓမ္မဉှိ ဣတ္တရံ. (34)_  

</Paragraph>

</Division>
<Division number="764" book="sn" e="ch" v="18" p="396">

<Paragraph number="916" type="verses" book="sn">
_အမောသဓမ္မံ နိဗ္ဗာနံ,_  
_တဒရိယာ သစ္စတော ဝိဒူ;_  
_တေ ဝေ သစ္စာဘိသမယာ,_  
_နိစ္ဆာတာ ပရိနိဗ္ဗုတာတိ. (35)_  

</Paragraph>

<Paragraph number="917" book="sn">
(16) ‘သိယာ အညေနပိ ပရိယာယေန သမ္မာ ဒွယတာနုပဿနာ’တိ, ဣတိ စေ, ဘိက္ခဝေ, ပုစ္ဆိတာရော အဿု; ‘သိယာ’တိဿု ဝစနီယာ. ကထဉ္စ သိယာ? ယံ, ဘိက္ခဝေ, သဒေဝကဿ လောကဿ သမာရကဿ သဗြဟ္မကဿ သဿမဏဗြာဟ္မဏိယာ ပဇာယ သဒေဝမနုဿာယ ဣဒံ သုခန္တိ ဥပနိဇ္ဈာယိတံ, တဒမရိယာနံ ဧတံ ဒုက္ခန္တိ ယထာဘူတံ သမ္မပ္ပညာယ သုဒိဋ္ဌံ, အယမေကာနုပဿနာ. ယံ, ဘိက္ခဝေ, သဒေဝကဿ …ပေ…  သဒေဝမနုဿာယ ဣဒံ ဒုက္ခန္တိ ဥပနိဇ္ဈာယိတံ တဒမရိယာနံ ဧတံ သုခန္တိ ယထာဘူတံ သမ္မပ္ပညာယ သုဒိဋ္ဌံ, အယံ ဒုတိယာနုပဿနာ. ဧဝံ သမ္မာ ဒွယတာနုပဿိနော ခေါ, ဘိက္ခဝေ, ဘိက္ခုနော အပ္ပမတ္တဿ အာတာပိနော ပဟိတတ္တဿ ဝိဟရတော ဒွိန္နံ ဖလာနံ အညတရံ ဖလံ ပါဋိကင်္ခံ—  ဒိဋ္ဌေဝ ဓမ္မေ အညာ, သတိ ဝါ ဥပါဒိသေသေ အနာဂါမိတာတိ. ဣဒမဝေါစ ဘဂဝါ. ဣဒံ ဝတွာန သုဂတော အထာပရံ ဧတဒဝေါစ သတ္ထာ—
</Paragraph>

</Division>
<Division number="765" book="sn" e="ch" v="18" p="397">

<Paragraph number="918" type="verses" book="sn">
_“ရူပါ သဒ္ဒါ ရသာ ဂန္ဓာ,_  
_ဖဿာ ဓမ္မာ စ ကေဝလာ;_  
ဣဋ္ဌာ ကန္တာ မနာပါ စ,_  
_ယာဝတတ္ထီတိ ဝုစ္စတိ. (36)_  

</Paragraph>

</Division>
<Division number="766" book="sn" e="ch" v="18" p="397">

<Paragraph number="919" type="verses" book="sn">
_သဒေဝကဿ လောကဿ,_  
_ဧတေ ဝေါ သုခသမ္မတာ;_  
_ယတ္ထ စေတေ နိရုဇ္ဈန္တိ,_  
_တံ နေသံ ဒုက္ခသမ္မတံ. (37)_  

</Paragraph>

</Division>
<Division number="767" book="sn" e="ch" v="18" p="397">

<Paragraph number="920" type="verses" book="sn">
_သုခန္တိ ဒိဋ္ဌမရိယေဟိ,_  
_သက္ကာယဿုပရောဓနံ;_  
_ပစ္စနီကမိဒံ ဟောတိ,_  
_သဗ္ဗလောကေန ပဿတံ. (38)_  

</Paragraph>

</Division>
<Division number="768" book="sn" e="ch" v="18" p="397">

<Paragraph number="921" type="verses" book="sn">
_ယံ ပရေ သုခတော အာဟု,_  
_တဒရိယာ အာဟု ဒုက္ခတော;_  
_ယံ ပရေ ဒုက္ခတော အာဟု,_  
_တဒရိယာ သုခတော ဝိဒူ. (39)_  

</Paragraph>

</Division>
<Division number="769" book="sn" e="ch" v="18" p="397">

<Paragraph number="922" type="verses" book="sn">
_ပဿ ဓမ္မံ ဒုရာဇာနံ,_  
_သမ္ပမူဠှေတ္ထဝိဒ္ဒသု;_  
_နိဝုတာနံ တမော ဟောတိ,_  
_အန္ဓကာရော အပဿတံ. (40)_  

</Paragraph>

</Division>
<Division number="770" book="sn" e="ch" v="18" p="397">

<Paragraph number="923" type="verses" book="sn">
_သတဉ္စ ဝိဝဋံ ဟောတိ,_  
_အာလောကော ပဿတာမိဝ;_  
_သန္တိကေ န ဝိဇာနန္တိ,_  
_မဂါ ဓမ္မဿ ကောဝိဒါ. (41)_  

</Paragraph>

</Division>
<Division number="771" book="sn" e="ch" v="18" p="397">

<Paragraph number="924" type="verses" book="sn">
_ဘဝရာဂပရေတေဟိ,_  
_ဘဝသောတာနုသာရိဘိ;_  
_မာရဓေယျာနုပန္နေဟိ,_  
_နာယံ ဓမ္မော သုသမ္ဗုဓော. (42)_  

</Paragraph>

</Division>
<Division number="772" book="sn" e="ch" v="18" p="397">

<Paragraph number="925" type="verses" book="sn">
_ကော နု အညတြ မရိယေဟိ,_  
_ပဒံ သမ္ဗုဒ္ဓုမရဟတိ;_  
_ယံ ပဒံ သမ္မဒညာယ,_  
_ပရိနိဗ္ဗန္တိ အနာသဝါ”တိ. (43)_  

</Paragraph>

<Paragraph number="926" book="sn">
ဣဒမဝေါစ ဘဂဝါ. အတ္တမနာ တေ ဘိက္ခူ ဘဂဝတော ဘာသိတံ အဘိနန္ဒုန္တိ. ဣမသ္မိဉ္စ ပန ဝေယျာကရဏသ္မိံ ဘညမာနေ သဋ္ဌိမတ္တာနံ ဘိက္ခူနံ အနုပါဒါယ အာသဝေဟိ စိတ္တာနိ ဝိမုစ္စိံသူတိ.

</Paragraph>
</Division>

<Paragraph number="927" type="center" book="sn">
ဒွယတာနုပဿနာသုတ္တံ ဒွါဒသမံ.



</Paragraph>

<Paragraph number="928" type="center" book="sn">
တဿုဒ္ဒါနံ


</Paragraph>

<Paragraph number="929" book="sn">
_သစ္စံ ဥပဓိ အဝိဇ္ဇာ စ,_  
_သင်္ခါရေ ဝိညာဏပဉ္စမံ;_  
_ဖဿဝေဒနိယာ တဏှာ,_  
ဥပါဒါနာရမ္ဘအာဟာရာ;_  
ဣဉ္ဇိတံ စလိတံ ရူပံ,_  
_သစ္စံ ဒုက္ခေန သောဠသာတိ._  


</Paragraph>

<Paragraph number="930" type="center" book="sn">
မဟာဝဂ္ဂေါ တတိယော.



</Paragraph>

<Paragraph number="931" type="center" book="sn">
တဿုဒ္ဒါနံ


</Paragraph>

<Paragraph number="932" type="verses" book="sn">
_ပဗ္ဗဇ္ဇာ စ ပဓာနဉ္စ,_  
_သုဘာသိတဉ္စ သုန္ဒရိ;_  
_မာဃသုတ္တံ သဘိယော စ,_  
_သေလော သလ္လဉ္စ ဝုစ္စတိ._  

</Paragraph>

<Paragraph number="933" type="verses" book="sn">
_ဝါသေဋ္ဌော စာပိ ကောကာလိ,_  
_နာလကော ဒွယတာနုပဿနာ;_  
_ဒွါဒသေတာနိ သုတ္တာနိ,_  
_မဟာဝဂ္ဂေါတိ ဝုစ္စတီတိ._
</Paragraph>