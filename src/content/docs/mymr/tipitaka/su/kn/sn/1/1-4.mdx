---
title: 1.4 ကသိဘာရဒွါဇသုတ္တ
tableOfContents: false
sidebar:
  order: 4
type: tipitaka
basket: su
book: sn
review:
  current: review
  updated: '2025-10-23T09:13:46.082398'
  updated_by: ''
  notes: ''
  history:
  - state: review
    date: '2025-10-23T09:13:46.082398'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Paragraph number="80" book="sn">
ဧဝံ မေ သုတံ—  ဧကံ သမယံ ဘဂဝါ မဂဓေသု ဝိဟရတိ ဒက္ခိဏာဂိရိသ္မိံ ဧကနာဠာယံ ဗြာဟ္မဏဂါမေ. တေန ခေါ ပန သမယေန ကသိဘာရဒွါဇဿ ဗြာဟ္မဏဿ ပဉ္စမတ္တာနိ နင်္ဂလသတာနိ ပယုတ္တာနိ ဟောန္တိ ဝပ္ပကာလေ. အထ ခေါ ဘဂဝါ ပုဗ္ဗဏှသမယံ နိဝါသေတွာ ပတ္တစီဝရမာဒါယ ယေန ကသိဘာရဒွါဇဿ ဗြာဟ္မဏဿ ကမ္မန္တော တေနုပသင်္ကမိ. တေန ခေါ ပန သမယေန ကသိဘာရဒွါဇဿ ဗြာဟ္မဏဿ ပရိဝေသနာ ဝတ္တတိ. အထ ခေါ ဘဂဝါ ယေန ပရိဝေသနာ တေနုပသင်္ကမိ; ဥပသင်္ကမိတွာ ဧကမန္တံ အဋ္ဌာသိ.
</Paragraph>

<Paragraph number="81" book="sn">
အဒ္ဒသာ ခေါ ကသိဘာရဒွါဇော ဗြာဟ္မဏော ဘဂဝန္တံ ပိဏ္ဍာယ ဌိတံ. ဒိသွာန ဘဂဝန္တံ ဧတဒဝေါစ—  “အဟံ ခေါ, သမဏ, ကသာမိ စ ဝပါမိ စ; ကသိတွာ စ ဝပိတွာ စ ဘုဉ္ဇာမိ. တွမ္ပိ, သမဏ, ကသဿု စ ဝပဿု စ; ကသိတွာ စ ဝပိတွာ စ ဘုဉ္ဇဿူ”တိ.
</Paragraph>

<Paragraph number="82" book="sn">
“အဟမ္ပိ ခေါ, ဗြာဟ္မဏ, ကသာမိ စ ဝပါမိ စ; ကသိတွာ စ ဝပိတွာ စ ဘုဉ္ဇာမီ”တိ. “န ခေါ ပန မယံ ပဿာမ ဘောတော ဂေါတမဿ ယုဂံ ဝါ နင်္ဂလံ ဝါ ဖာလံ ဝါ ပါစနံ ဝါ ဗလီဗဒ္ဒေ ဝါ. အထ စ ပန ဘဝံ ဂေါတမော ဧဝမာဟ—  ‘အဟမ္ပိ ခေါ, ဗြာဟ္မဏ, ကသာမိ စ ဝပါမိ စ; ကသိတွာ စ ဝပိတွာ စ ဘုဉ္ဇာမီ’”တိ.
</Paragraph>

<Paragraph number="83" type="center" book="sn">
အထ ခေါ ကသိဘာရဒွါဇော ဗြာဟ္မဏော ဘဂဝန္တံ ဂါထာယ အဇ္ဈဘာသိ—
</Paragraph>

<Division number="76" book="sn" e="ch" v="18" p="291">

<Paragraph number="84" type="verses" book="sn">
_“ကဿကော ပဋိဇာနာသိ,_  
_န စ ပဿာမ တေ ကသိံ;_  
_ကသိံ နော ပုစ္ဆိတော ဗြူဟိ,_  
_ယထာ ဇာနေမု တေ ကသိံ”. (1)_  

</Paragraph>

</Division>
<Division number="77" book="sn" e="ch" v="18" p="291">

<Paragraph number="85" type="verses" book="sn">
_“သဒ္ဓါ ဗီဇံ တပေါ ဝုဋ္ဌိ,_  
_ပညာ မေ ယုဂနင်္ဂလံ;_  
_ဟိရီ ဤသာ မနော ယောတ္တံ,_  
_သတိ မေ ဖာလပါစနံ. (2)_  

</Paragraph>

</Division>
<Division number="78" book="sn" e="ch" v="18" p="291">

<Paragraph number="86" type="verses" book="sn">
_ကာယဂုတ္တော ဝစီဂုတ္တော,_  
_အာဟာရေ ဥဒရေ ယတော;_  
_သစ္စံ ကရောမိ နိဒ္ဒါနံ,_  
_သောရစ္စံ မေ ပမောစနံ. (3)_  

</Paragraph>

</Division>
<Division number="79" book="sn" e="ch" v="18" p="291">

<Paragraph number="87" type="verses" book="sn">
_ဝီရိယံ မေ ဓုရဓောရယှံ,_  
_ယောဂက္ခေမာဓိဝါဟနံ;_  
_ဂစ္ဆတိ အနိဝတ္တန္တံ,_  
_ယတ္ထ ဂန္တွာ န သောစတိ. (4)_  

</Paragraph>

</Division>
<Division number="80" book="sn" e="ch" v="18" p="292">

<Paragraph number="88" type="verses" book="sn">
_ဧဝမေသာ ကသီ ကဋ္ဌာ,_  
_သာ ဟောတိ အမတပ္ဖလာ;_  
_ဧတံ ကသိံ ကသိတွာန,_  
_သဗ္ဗဒုက္ခာ ပမုစ္စတီ”တိ. (5)_  

</Paragraph>

<Paragraph number="89" book="sn">
အထ ခေါ ကသိဘာရဒွါဇော ဗြာဟ္မဏော မဟတိယာ ကံသပါတိယာ ပါယသံ ဝဍ္ဎေတွာ ဘဂဝတော ဥပနာမေသိ—  “ဘုဉ္ဇတု ဘဝံ ဂေါတမော ပါယသံ. ကဿကော ဘဝံ; ယဉှိ ဘဝံ ဂေါတမော အမတပ္ဖလံ ကသိံ ကသတီ”တိ.
</Paragraph>

</Division>
<Division number="81" book="sn" e="ch" v="18" p="292">

<Paragraph number="90" type="verses" book="sn">
_“ဂါထာဘိဂီတံ မေ အဘောဇနေယျံ,_  
_သမ္ပဿတံ ဗြာဟ္မဏ နေသ ဓမ္မော;_  
_ဂါထာဘိဂီတံ ပနုဒန္တိ ဗုဒ္ဓါ,_  
_ဓမ္မေ သတီ ဗြာဟ္မဏ ဝုတ္တိရေသာ. (6)_  

</Paragraph>

</Division>
<Division number="82" book="sn" e="ch" v="18" p="292">

<Paragraph number="91" type="verses" book="sn">
_အညေန စ ကေဝလိနံ မဟေသိံ,_  
_ခီဏာသဝံ ကုက္ကုစ္စဝူပသန္တံ;_  
_အန္နေန ပါနေန ဥပဋ္ဌဟဿု,_  
_ခေတ္တံ ဟိ တံ ပုညပေက္ခဿ ဟောတီ”တိ. (7)_  

</Paragraph>

<Paragraph number="92" book="sn">
“အထ ကဿ စာဟံ, ဘော ဂေါတမ, ဣမံ ပါယသံ ဒမ္မီ”တိ? “န ခွါဟံ တံ, ဗြာဟ္မဏ, ပဿာမိ သဒေဝကေ လောကေ သမာရကေ သဗြဟ္မကေ သဿမဏဗြာဟ္မဏိယာ ပဇာယ သဒေဝမနုဿာယ, ယဿ သော ပါယသော ဘုတ္တော သမ္မာ ပရိဏာမံ ဂစ္ဆေယျ, အညတြ တထာဂတဿ ဝါ တထာဂတသာဝကဿ ဝါ. တေန ဟိ တွံ, ဗြာဟ္မဏ, တံ ပါယသံ အပ္ပဟရိတေ ဝါ ဆဍ္ဍေဟိ အပ္ပါဏကေ ဝါ ဥဒကေ ဩပိလာပေဟီ”တိ.
</Paragraph>

<Paragraph number="93" book="sn">
အထ ခေါ ကသိဘာရဒွါဇော ဗြာဟ္မဏော တံ ပါယသံ အပ္ပါဏကေ ဥဒကေ ဩပိလာပေသိ. အထ ခေါ သော ပါယသော ဥဒကေ ပက္ခိတ္တော စိစ္စိဋာယတိ စိဋိစိဋာယတိ သန္ဓူပါယတိ သမ္ပဓူပါယတိ. သေယျထာပိ နာမ ဖာလော ဒိဝသံ သန္တတ္တော ဥဒကေ ပက္ခိတ္တော စိစ္စိဋာယတိ စိဋိစိဋာယတိ သန္ဓူပါယတိ သမ္ပဓူပါယတိ; ဧဝမေဝံ သော ပါယသော ဥဒကေ ပက္ခိတ္တော စိစ္စိဋာယတိ စိဋိစိဋာယတိ သန္ဓူပါယတိ သမ္ပဓူပါယတိ.
</Paragraph>

<Paragraph number="94" book="sn">
အထ ခေါ ကသိဘာရဒွါဇော ဗြာဟ္မဏော သံဝိဂ္ဂေါ လောမဟဋ္ဌဇာတော ယေန ဘဂဝါ တေနုပသင်္ကမိ; ဥပသင်္ကမိတွာ ဘဂဝတော ပါဒေသု သိရသာ နိပတိတွာ ဘဂဝန္တံ ဧတဒဝေါစ—  “အဘိက္ကန္တံ, ဘော ဂေါတမ, အဘိက္ကန္တံ, ဘော ဂေါတမ. သေယျထာပိ, ဘော ဂေါတမ, နိက္ကုဇ္ဇိတံ ဝါ ဥက္ကုဇ္ဇေယျ, ပဋိစ္ဆန္နံ ဝါ ဝိဝရေယျ, မူဠှဿ ဝါ မဂ္ဂံ အာစိက္ခေယျ, အန္ဓကာရေ ဝါ တေလပဇ္ဇောတံ ဓာရေယျ, ‘စက္ခုမန္တော ရူပါနိ ဒက္ခန္တီ’တိ; ဧဝမေဝံ ဘောတာ ဂေါတမေန အနေကပရိယာယေန ဓမ္မော ပကာသိတော. ဧသာဟံ ဘဝန္တံ ဂေါတမံ သရဏံ ဂစ္ဆာမိ ဓမ္မဉ္စ ဘိက္ခုသံဃဉ္စ, လဘေယျာဟံ ဘောတော ဂေါတမဿ သန္တိကေ ပဗ္ဗဇ္ဇံ, လဘေယျံ ဥပသမ္ပဒန်”တိ.
</Paragraph>

<Paragraph number="95" book="sn">
အလတ္ထ ခေါ ကသိဘာရဒွါဇော ဗြာဟ္မဏော ဘဂဝတော သန္တိကေ ပဗ္ဗဇ္ဇံ, အလတ္ထ ဥပသမ္ပဒံ. အစိရူပသမ္ပန္နော ခေါ ပနာယသ္မာ ဘာရဒွါဇော ဧကော ဝူပကဋ္ဌော အပ္ပမတ္တော အာတာပီ ပဟိတတ္တော ဝိဟရန္တော နစိရဿေဝ—  ယဿတ္ထာယ ကုလပုတ္တာ သမ္မဒေဝ အဂါရသ္မာ အနဂါရိယံ ပဗ္ဗဇန္တိ, တဒနုတ္တရံ—  ဗြဟ္မစရိယပရိယောသာနံ ဒိဋ္ဌေဝ ဓမ္မေ သယံ အဘိညာ သစ္ဆိကတွာ ဥပသမ္ပဇ္ဇ ဝိဟာသိ. “ခီဏာ ဇာတိ, ဝုသိတံ ဗြဟ္မစရိယံ, ကတံ ကရဏီယံ, နာပရံ ဣတ္ထတ္တာယာ”တိ အဗ္ဘညာသိ. အညတရော စ ပနာယသ္မာ ဘာရဒွါဇော အရဟတံ အဟောသီတိ.

</Paragraph>
</Division>

<Paragraph number="96" type="center" book="sn">
ကသိဘာရဒွါဇသုတ္တံ စတုတ္ထံ.
</Paragraph>