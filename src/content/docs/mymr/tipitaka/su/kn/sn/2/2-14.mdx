---
title: "2.14 ဓမ္မိကသုတ္တ"
tableOfContents: false
sidebar:
  order: 14
type: "tipitaka"
basket: "su"
book: "sn"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Paragraph number="437" book="sn">
ဧဝံ မေ သုတံ—  ဧကံ သမယံ ဘဂဝါ သာဝတ္ထိယံ ဝိဟရတိ ဇေတဝနေ အနာထပိဏ္ဍိကဿ အာရာမေ. အထ ခေါ ဓမ္မိကော ဥပါသကော ပဉ္စဟိ ဥပါသကသတေဟိ သဒ္ဓိံ ယေန ဘဂဝါ တေနုပသင်္ကမိ; ဥပသင်္ကမိတွာ ဘဂဝန္တံ အဘိဝါဒေတွာ ဧကမန္တံ နိသီဒိ. ဧကမန္တံ နိသိန္နော ခေါ ဓမ္မိကော ဥပါသကော ဘဂဝန္တံ ဂါထာဟိ အဇ္ဈဘာသိ—
</Paragraph>

<Division number="379" book="sn" e="ch" v="18" p="335">

<Paragraph number="438" type="verses" book="sn">
_“ပုစ္ဆာမိ တံ ဂေါတမ ဘူရိပည,_  
_ကထံကရော သာဝကော သာဓု ဟောတိ;_  
_ယော ဝါ အဂါရာ အနဂါရမေတိ,_  
_အဂါရိနော ဝါ ပနုပါသကာသေ. (1)_  

</Paragraph>

</Division>
<Division number="380" book="sn" e="ch" v="18" p="335">

<Paragraph number="439" type="verses" book="sn">
_တုဝဉှိ လောကဿ သဒေဝကဿ,_  
_ဂတိံ ပဇာနာသိ ပရာယဏဉ္စ;_  
_န စတ္ထိ တုလျော နိပုဏတ္ထဒဿီ,_  
_တုဝဉှိ ဗုဒ္ဓံ ပဝရံ ဝဒန္တိ. (2)_  

</Paragraph>

</Division>
<Division number="381" book="sn" e="ch" v="18" p="335">

<Paragraph number="440" type="verses" book="sn">
_သဗ္ဗံ တုဝံ ဉာဏမဝေစ္စ ဓမ္မံ,_  
_ပကာသေသိ သတ္တေ အနုကမ္ပမာနော;_  
_ဝိဝဋ္ဋစ္ဆဒေါသိ သမန္တစက္ခု,_  
_ဝိရောစသိ ဝိမလော သဗ္ဗလောကေ. (3)_  

</Paragraph>

</Division>
<Division number="382" book="sn" e="ch" v="18" p="335">

<Paragraph number="441" type="verses" book="sn">
_အာဂဉ္ဆိ တေ သန္တိကေ နာဂရာဇာ,_  
_ဧရာဝဏော နာမ ဇိနောတိ သုတွာ;_  
_သောပိ တယာ မန္တယိတွာဇ္ဈဂမာ,_  
_သာဓူတိ သုတွာန ပတီတရူပေါ. (4)_  

</Paragraph>

</Division>
<Division number="383" book="sn" e="ch" v="18" p="336">

<Paragraph number="442" type="verses" book="sn">
_ရာဇာပိ တံ ဝေဿဝဏော ကုဝေရော,_  
ဥပေတိ ဓမ္မံ ပရိပုစ္ဆမာနော;_  
_တဿာပိ တွံ ပုစ္ဆိတော ဗြူသိ ဓီရ,_  
_သော စာပိ သုတွာန ပတီတရူပေါ. (5)_  

</Paragraph>

</Division>
<Division number="384" book="sn" e="ch" v="18" p="336">

<Paragraph number="443" type="verses" book="sn">
_ယေ ကေစိမေ တိတ္ထိယာ ဝါဒသီလာ,_  
_အာဇီဝကာ ဝါ ယဒိ ဝါ နိဂဏ္ဌာ;_  
_ပညာယ တံ နာတိတရန္တိ သဗ္ဗေ,_  
_ဌိတော ဝဇန္တံ ဝိယ သီဃဂါမိံ. (6)_  

</Paragraph>

</Division>
<Division number="385" book="sn" e="ch" v="18" p="336">

<Paragraph number="444" type="verses" book="sn">
_ယေ ကေစိမေ ဗြာဟ္မဏာ ဝါဒသီလာ,_  
_ဝုဒ္ဓါ စာပိ ဗြာဟ္မဏာ သန္တိ ကေစိ;_  
_သဗ္ဗေ တယိ အတ္ထဗဒ္ဓါ ဘဝန္တိ,_  
_ယေ စာပိ အညေ ဝါဒိနော မညမာနာ. (7)_  

</Paragraph>

</Division>
<Division number="386" book="sn" e="ch" v="18" p="336">

<Paragraph number="445" type="verses" book="sn">
_အယဉှိ ဓမ္မော နိပုဏော သုခေါ စ,_  
_ယောယံ တယာ ဘဂဝါ သုပ္ပဝုတ္တော;_  
_တမေဝ သဗ္ဗေပိ သုဿူသမာနာ,_  
_တံ နော ဝဒ ပုစ္ဆိတော ဗုဒ္ဓသေဋ္ဌ. (8)_  

</Paragraph>

</Division>
<Division number="387" book="sn" e="ch" v="18" p="336">

<Paragraph number="446" type="verses" book="sn">
_သဗ္ဗေပိမေ ဘိက္ခဝေါ သန္နိသိန္နာ,_  
ဥပါသကာ စာပိ တထေဝ သောတုံ;_  
_သုဏန္တု ဓမ္မံ ဝိမလေနာနုဗုဒ္ဓံ,_  
_သုဘာသိတံ ဝါသဝဿေဝ ဒေဝါ”. (9)_  

</Paragraph>

</Division>
<Division number="388" book="sn" e="ch" v="18" p="336">

<Paragraph number="447" type="verses" book="sn">
_“သုဏာထ မေ ဘိက္ခဝေါ သာဝယာမိ ဝေါ,_  
_ဓမ္မံ ဓုတံ တဉ္စ စရာထ သဗ္ဗေ;_  
ဣရိယာပထံ ပဗ္ဗဇိတာနုလောမိကံ,_  
_သေဝေထ နံ အတ္ထဒသော မုတီမာ. (10)_  

</Paragraph>

</Division>
<Division number="389" book="sn" e="ch" v="18" p="336">

<Paragraph number="448" type="verses" book="sn">
_နော ဝေ ဝိကာလေ ဝိစရေယျ ဘိက္ခု,_  
_ဂါမေ စ ပိဏ္ဍာယ စရေယျ ကာလေ;_  
_အကာလစာရိဉှိ သဇန္တိ သင်္ဂါ,_  
_တသ္မာ ဝိကာလေ န စရန္တိ ဗုဒ္ဓါ. (11)_  

</Paragraph>

</Division>
<Division number="390" book="sn" e="ch" v="18" p="337">

<Paragraph number="449" type="verses" book="sn">
_ရူပါ စ သဒ္ဒါ စ ရသာ စ ဂန္ဓာ,_  
_ဖဿာ စ ယေ သမ္မဒယန္တိ သတ္တေ;_  
_ဧတေသု ဓမ္မေသု ဝိနေယျ ဆန္ဒံ,_  
_ကာလေန သော ပဝိသေ ပါတရာသံ. (12)_  

</Paragraph>

</Division>
<Division number="391" book="sn" e="ch" v="18" p="337">

<Paragraph number="450" type="verses" book="sn">
_ပိဏ္ဍဉ္စ ဘိက္ခု သမယေန လဒ္ဓါ,_  
_ဧကော ပဋိက္ကမ္မ ရဟော နိသီဒေ;_  
_အဇ္ဈတ္တစိန္တီ န မနော ဗဟိဒ္ဓါ,_  
_နိစ္ဆာရယေ သင်္ဂဟိတတ္တဘာဝေါ. (13)_  

</Paragraph>

</Division>
<Division number="392" book="sn" e="ch" v="18" p="337">

<Paragraph number="451" type="verses" book="sn">
_သစေပိ သော သလ္လပေ သာဝကေန,_  
_အညေန ဝါ ကေနစိ ဘိက္ခုနာ ဝါ;_  
_ဓမ္မံ ပဏီတံ တမုဒါဟရေယျ,_  
_န ပေသုဏံ နောပိ ပရူပဝါဒံ. (14)_  

</Paragraph>

</Division>
<Division number="393" book="sn" e="ch" v="18" p="337">

<Paragraph number="452" type="verses" book="sn">
_ဝါဒဉှိ ဧကေ ပဋိသေနိယန္တိ,_  
_န တေ ပသံသာမ ပရိတ္တပညေ;_  
_တတော တတော နေ ပသဇန္တိ သင်္ဂါ,_  
_စိတ္တဉှိ တေ တတ္ထ ဂမေန္တိ ဒူရေ. (15)_  

</Paragraph>

</Division>
<Division number="394" book="sn" e="ch" v="18" p="337">

<Paragraph number="453" type="verses" book="sn">
_ပိဏ္ဍံ ဝိဟာရံ သယနာသနဉ္စ,_  
_အာပဉ္စ သင်္ဃာဋိရဇူပဝါဟနံ;_  
_သုတွာန ဓမ္မံ သုဂတေန ဒေသိတံ,_  
_သင်္ခါယ သေဝေ ဝရပညသာဝကော. (16)_  

</Paragraph>

</Division>
<Division number="395" book="sn" e="ch" v="18" p="337">

<Paragraph number="454" type="verses" book="sn">
_တသ္မာ ဟိ ပိဏ္ဍေ သယနာသနေ စ,_  
_အာပေ စ သင်္ဃာဋိရဇူပဝါဟနေ;_  
_ဧတေသု ဓမ္မေသု အနူပလိတ္တော,_  
_ဘိက္ခု ယထာ ပေါက္ခရေ ဝါရိဗိန္ဒု. (17)_  

</Paragraph>

</Division>
<Division number="396" book="sn" e="ch" v="18" p="337">

<Paragraph number="455" type="verses" book="sn">
_ဂဟဋ္ဌဝတ္တံ ပန ဝေါ ဝဒါမိ,_  
_ယထာကရော သာဝကော သာဓု ဟောတိ;_  
_န ဟေသ လဗ္ဘာ သပရိဂ္ဂဟေန,_  
_ဖဿေတုံ ယော ကေဝလော ဘိက္ခုဓမ္မော. (18)_  

</Paragraph>

</Division>
<Division number="397" book="sn" e="ch" v="18" p="338">

<Paragraph number="456" type="verses" book="sn">
_ပါဏံ န ဟနေ န စ ဃာတယေယျ,_  
_န စာနုဇညာ ဟနတံ ပရေသံ;_  
_သဗ္ဗေသု ဘူတေသု နိဓာယ ဒဏ္ဍံ,_  
_ယေ ထာဝရာ ယေ စ တသာ သန္တိ လောကေ. (19)_  

</Paragraph>

</Division>
<Division number="398" book="sn" e="ch" v="18" p="338">

<Paragraph number="457" type="verses" book="sn">
_တတော အဒိန္နံ ပရိဝဇ္ဇယေယျ,_  
_ကိဉ္စိ ကွစိ သာဝကော ဗုဇ္ဈမာနော;_  
_န ဟာရယေ ဟရတံ နာနုဇညာ,_  
_သဗ္ဗံ အဒိန္နံ ပရိဝဇ္ဇယေယျ. (20)_  

</Paragraph>

</Division>
<Division number="399" book="sn" e="ch" v="18" p="338">

<Paragraph number="458" type="verses" book="sn">
_အဗြဟ္မစရိယံ ပရိဝဇ္ဇယေယျ,_  
_အင်္ဂါရကာသုံ ဇလိတံဝ ဝိညူ;_  
_အသမ္ဘုဏန္တော ပန ဗြဟ္မစရိယံ,_  
_ပရဿ ဒါရံ န အတိက္ကမေယျ. (21)_  

</Paragraph>

</Division>
<Division number="400" book="sn" e="ch" v="18" p="338">

<Paragraph number="459" type="verses" book="sn">
_သဘဂ္ဂတော ဝါ ပရိသဂ္ဂတော ဝါ,_  
_ဧကဿ ဝေကော န မုသာ ဘဏေယျ;_  
_န ဘာဏယေ ဘဏတံ နာနုဇညာ,_  
_သဗ္ဗံ အဘူတံ ပရိဝဇ္ဇယေယျ. (22)_  

</Paragraph>

</Division>
<Division number="401" book="sn" e="ch" v="18" p="338">

<Paragraph number="460" type="verses" book="sn">
_မဇ္ဇဉ္စ ပါနံ န သမာစရေယျ,_  
_ဓမ္မံ ဣမံ ရောစယေ ယော ဂဟဋ္ဌော;_  
_န ပါယယေ ပိဝတံ နာနုဇညာ,_  
ဥမ္မာဒနန္တံ ဣတိ နံ ဝိဒိတွာ. (23)_  

</Paragraph>

</Division>
<Division number="402" book="sn" e="ch" v="18" p="338">

<Paragraph number="461" type="verses" book="sn">
_မဒါ ဟိ ပါပါနိ ကရောန္တိ ဗာလာ,_  
_ကာရေန္တိ စညေပိ ဇနေ ပမတ္တေ;_  
_ဧတံ အပုညာယတနံ ဝိဝဇ္ဇယေ,_  
ဥမ္မာဒနံ မောဟနံ ဗာလကန္တံ. (24)_  

</Paragraph>

</Division>
<Division number="403" book="sn" e="ch" v="18" p="338">

<Paragraph number="462" type="verses" book="sn">
_ပါဏံ န ဟနေ န စာဒိန္နမာဒိယေ,_  
_မုသာ န ဘာသေ န စ မဇ္ဇပေါ သိယာ;_  
_အဗြဟ္မစရိယာ ဝိရမေယျ မေထုနာ,_  
_ရတ္တိံ န ဘုဉ္ဇေယျ ဝိကာလဘောဇနံ. (25)_  

</Paragraph>

</Division>
<Division number="404" book="sn" e="ch" v="18" p="339">

<Paragraph number="463" type="verses" book="sn">
_မာလံ န ဓာရေ န စ ဂန္ဓမာစရေ,_  
_မဉ္စေ ဆမာယံ ဝ သယေထ သန္ထတေ;_  
_ဧတဉှိ အဋ္ဌင်္ဂိကမာဟုပေါသထံ,_  
_ဗုဒ္ဓေန ဒုက္ခန္တဂုနာ ပကာသိတံ. (26)_  

</Paragraph>

</Division>
<Division number="405" book="sn" e="ch" v="18" p="339">

<Paragraph number="464" type="verses" book="sn">
_တတော စ ပက္ခဿုပဝဿုပေါသထံ,_  
_စာတုဒ္ဒသိံ ပဉ္စဒသိဉ္စ အဋ္ဌမိံ;_  
_ပါဋိဟာရိယပက္ခဉ္စ ပသန္နမာနသော,_  
_အဋ္ဌင်္ဂုပေတံ သုသမတ္တရူပံ. (27)_  

</Paragraph>

</Division>
<Division number="406" book="sn" e="ch" v="18" p="339">

<Paragraph number="465" type="verses" book="sn">
_တတော စ ပါတော ဥပဝုတ္ထုပေါသထော,_  
_အန္နေန ပါနေန စ ဘိက္ခုသံဃံ;_  
_ပသန္နစိတ္တော အနုမောဒမာနော,_  
_ယထာရဟံ သံဝိဘဇေထ ဝိညူ. (28)_  

</Paragraph>

</Division>
<Division number="407" book="sn" e="ch" v="18" p="339">

<Paragraph number="466" type="verses" book="sn">
_ဓမ္မေန မာတာပိတရော ဘရေယျ,_  
_ပယောဇယေ ဓမ္မိကံ သော ဝဏိဇ္ဇံ;_  
_ဧတံ ဂိဟီ ဝတ္တယမပ္ပမတ္တော,_  
_သယမ္ပဘေ နာမ ဥပေတိ ဒေဝေ”တိ. (29)_  


</Paragraph>
</Division>

<Paragraph number="467" type="center" book="sn">
ဓမ္မိကသုတ္တံ စုဒ္ဒသမံ.



</Paragraph>

<Paragraph number="468" type="center" book="sn">
စူဠဝဂ္ဂေါ ဒုတိယော.



</Paragraph>

<Paragraph number="469" type="center" book="sn">
တဿုဒ္ဒါနံ


</Paragraph>

<Paragraph number="470" type="verses" book="sn">
_ရတနာမဂန္ဓော ဟိရိ စ,_  
_မင်္ဂလံ သူစိလောမေန;_  
_ဓမ္မစရိယဉ္စ ဗြာဟ္မဏော,_  
_နာဝါ ကိံသီလမုဋ္ဌာနံ._  

</Paragraph>

<Paragraph number="471" type="verses" book="sn">
_ရာဟုလော ပုန ကပ္ပေါ စ,_  
_ပရိဗ္ဗာဇနိယံ တထာ;_  
_ဓမ္မိကဉ္စ ဝိဒုနော အာဟု,_  
_စူဠဝဂ္ဂန္တိ စုဒ္ဒသာတိ._
</Paragraph>