---
title: 3.10 ကောကာလိကသုတ္တ
tableOfContents: false
sidebar:
  order: 10
type: tipitaka
basket: su
book: sn
review:
  current: review
  updated: '2025-10-27T21:48:48.193725'
  updated_by: ''
  notes: ''
  history:
  - state: review
    date: '2025-10-27T21:48:48.193725'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Paragraph number="786" book="sn">
ဧဝံ မေ သုတံ—  ဧကံ သမယံ ဘဂဝါ သာဝတ္ထိယံ ဝိဟရတိ ဇေတဝနေ အနာထပိဏ္ဍိကဿ အာရာမေ. အထ ခေါ ကောကာလိကော ဘိက္ခု ယေန ဘဂဝါ တေနုပသင်္ကမိ; ဥပသင်္ကမိတွာ ဘဂဝန္တံ အဘိဝါဒေတွာ ဧကမန္တံ နိသီဒိ. ဧကမန္တံ နိသိန္နော ခေါ ကောကာလိကော ဘိက္ခု ဘဂဝန္တံ ဧတဒဝေါစ—  “ပါပိစ္ဆာ, ဘန္တေ, သာရိပုတ္တမောဂ္ဂလ္လာနာ, ပါပိကာနံ ဣစ္ဆာနံ ဝသံ ဂတာ”တိ.
</Paragraph>

<Paragraph number="787" book="sn">
ဧဝံ ဝုတ္တေ, ဘဂဝါ ကောကာလိကံ ဘိက္ခုံ ဧတဒဝေါစ—  “မာ ဟေဝံ, ကောကာလိက, မာ ဟေဝံ, ကောကာလိက. ပသာဒေဟိ, ကောကာလိက, သာရိပုတ္တမောဂ္ဂလ္လာနေသု စိတ္တံ. ပေသလာ သာရိပုတ္တမောဂ္ဂလ္လာနာ”တိ.
</Paragraph>

<Paragraph number="788" book="sn">
ဒုတိယမ္ပိ ခေါ …ပေ…  တတိယမ္ပိ ခေါ ကောကာလိကော ဘိက္ခု ဘဂဝန္တံ ဧတဒဝေါစ—  “ကိဉ္စာပိ မေ, ဘန္တေ, ဘဂဝါ သဒ္ဓါယိကော ပစ္စယိကော, အထ ခေါ ပါပိစ္ဆာဝ သာရိပုတ္တမောဂ္ဂလ္လာနာ, ပါပိကာနံ ဣစ္ဆာနံ ဝသံ ဂတာ”တိ. တတိယမ္ပိ ခေါ ဘဂဝါ ကောကာလိကံ ဘိက္ခုံ ဧတဒဝေါစ—  “မာ ဟေဝံ, ကောကာလိက, မာ ဟေဝံ, ကောကာလိက. ပသာဒေဟိ, ကောကာလိက, သာရိပုတ္တမောဂ္ဂလ္လာနေသု စိတ္တံ. ပေသလာ သာရိပုတ္တမောဂ္ဂလ္လာနာ”တိ.
</Paragraph>

<Paragraph number="789" book="sn">
အထ ခေါ ကောကာလိကော ဘိက္ခု ဥဋ္ဌာယာသနာ ဘဂဝန္တံ အဘိဝါဒေတွာ ပဒက္ခိဏံ ကတွာ ပက္ကာမိ. အစိရပ္ပက္ကန္တဿ စ ကောကာလိကဿ ဘိက္ခုနော သာသပမတ္တီဟိ ပိဠကာဟိ သဗ္ဗော ကာယော ဖုဋော အဟောသိ; သာသပမတ္တိယော ဟုတွာ မုဂ္ဂမတ္တိယော အဟေသုံ; မုဂ္ဂမတ္တိယော ဟုတွာ ကဠာယမတ္တိယော အဟေသုံ; ကဠာယမတ္တိယော ဟုတွာ ကောလဋ္ဌိမတ္တိယော အဟေသုံ; ကောလဋ္ဌိမတ္တိယော ဟုတွာ ကောလမတ္တိယော အဟေသုံ; ကောလမတ္တိယော ဟုတွာ အာမလကမတ္တိယော အဟေသုံ; အာမလကမတ္တိယော ဟုတွာ ဗေဠုဝသလာဋုကမတ္တိယော အဟေသုံ; ဗေဠုဝသလာဋုကမတ္တိယော ဟုတွာ ဗိလ္လမတ္တိယော အဟေသုံ; ဗိလ္လမတ္တိယော ဟုတွာ ပဘိဇ္ဇိံသု; ပုဗ္ဗဉ္စ လောဟိတဉ္စ ပဂ္ဃရိံသု. အထ ခေါ ကောကာလိကော ဘိက္ခု တေနေဝါဗာဓေန ကာလမကာသိ. ကာလင်္ကတော စ ကောကာလိကော ဘိက္ခု ပဒုမံ နိရယံ ဥပပဇ္ဇိ သာရိပုတ္တမောဂ္ဂလ္လာနေသု စိတ္တံ အာဃာတေတွာ.
</Paragraph>

<Paragraph number="790" book="sn">
အထ ခေါ ဗြဟ္မာ သဟမ္ပတိ အဘိက္ကန္တာယ ရတ္တိယာ အဘိက္ကန္တဝဏ္ဏော ကေဝလကပ္ပံ ဇေတဝနံ ဩဘာသေတွာ ယေန ဘဂဝါ တေနုပသင်္ကမိ; ဥပသင်္ကမိတွာ ဘဂဝန္တံ အဘိဝါဒေတွာ ဧကမန္တံ အဋ္ဌာသိ. ဧကမန္တံ ဌိတော ခေါ ဗြဟ္မာ သဟမ္ပတိ ဘဂဝန္တံ ဧတဒဝေါစ—  “ကောကာလိကော, ဘန္တေ, ဘိက္ခု ကာလင်္ကတော; ကာလင်္ကတော စ, ဘန္တေ, ကောကာလိကော ဘိက္ခု ပဒုမံ နိရယံ ဥပပန္နော သာရိပုတ္တမောဂ္ဂလ္လာနေသု စိတ္တံ အာဃာတေတွာ”တိ. ဣဒမဝေါစ ဗြဟ္မာ သဟမ္ပတိ; ဣဒံ ဝတွာ ဘဂဝန္တံ အဘိဝါဒေတွာ ပဒက္ခိဏံ ကတွာ တတ္ထေဝန္တရဓာယိ.
</Paragraph>

<Paragraph number="791" book="sn">
အထ ခေါ ဘဂဝါ တဿာ ရတ္တိယာ အစ္စယေန ဘိက္ခူ အာမန္တေသိ—  “ဣမံ, ဘိက္ခဝေ, ရတ္တိံ ဗြဟ္မာ သဟမ္ပတိ အဘိက္ကန္တာယ ရတ္တိယာ …ပေ…  ဣဒမဝေါစ, ဘိက္ခဝေ, ဗြဟ္မာ သဟမ္ပတိ, ဣဒံ ဝတွာ မံ ပဒက္ခိဏံ ကတွာ တတ္ထေဝန္တရဓာယီ”တိ.
</Paragraph>

<Paragraph number="792" book="sn">
ဧဝံ ဝုတ္တေ, အညတရော ဘိက္ခု ဘဂဝန္တံ ဧတဒဝေါစ—  “ကီဝဒီဃံ နု ခေါ, ဘန္တေ, ပဒုမေ နိရယေ အာယုပ္ပမာဏန်”တိ? “ဒီဃံ ခေါ, ဘိက္ခု, ပဒုမေ နိရယေ အာယုပ္ပမာဏံ; တံ န သုကရံ သင်္ခါတုံ ဧတ္တကာနိ ဝဿာနိ ဣတိ ဝါ ဧတ္တကာနိ ဝဿသတာနိ ဣတိ ဝါ ဧတ္တကာနိ ဝဿသဟဿာနိ ဣတိ ဝါ ဧတ္တကာနိ ဝဿသတသဟဿာနိ ဣတိ ဝါ”တိ. “သက္ကာ ပန, ဘန္တေ, ဥပမာ ကာတုန်”တိ? “သက္ကာ, ဘိက္ခူ”တိ ဘဂဝါ အဝေါစ—
</Paragraph>

<Paragraph number="793" book="sn">
“သေယျထာပိ, ဘိက္ခု, ဝီသတိခါရိကော ကောသလကော တိလဝါဟော; တတော ပုရိသော ဝဿသတဿ ဝဿသတဿ အစ္စယေန ဧကမေကံ တိလံ ဥဒ္ဓရေယျ. ခိပ္ပတရံ ခေါ သော ဘိက္ခု ဝီသတိခါရိကော ကောသလကော တိလဝါဟော ဣမိနာ ဥပက္ကမေန ပရိက္ခယံ ပရိယာဒါနံ ဂစ္ဆေယျ, န တွေဝ ဧကော အဗ္ဗုဒေါ နိရယော. သေယျထာပိ, ဘိက္ခု, ဝီသတိ အဗ္ဗုဒါ နိရယာ ဧဝမေကော နိရဗ္ဗုဒေါ နိရယော. သေယျထာပိ, ဘိက္ခု, ဝီသတိ နိရဗ္ဗုဒါ နိရယာ ဧဝမေကော အဗဗော နိရယော. သေယျထာပိ, ဘိက္ခု, ဝီသတိ အဗဗာ နိရယာ ဧဝမေကော အဋဋော နိရယော. သေယျထာပိ, ဘိက္ခု, ဝီသတိ အဋဋာ နိရယာ ဧဝမေကော အဟဟော နိရယော. သေယျထာပိ, ဘိက္ခု, ဝီသတိ အဟဟာ နိရယာ ဧဝမေကော ကုမုဒေါ နိရယော. သေယျထာပိ, ဘိက္ခု, ဝီသတိ ကုမုဒါ နိရယာ ဧဝမေကော သောဂန္ဓိကော နိရယော. သေယျထာပိ, ဘိက္ခု, ဝီသတိ သောဂန္ဓိကာ နိရယာ ဧဝမေကော ဥပ္ပလကော နိရယော. သေယျထာပိ, ဘိက္ခု, ဝီသတိ ဥပ္ပလကာ နိရယာ ဧဝမေကော ပုဏ္ဍရီကော နိရယော. သေယျထာပိ, ဘိက္ခု, ဝီသတိ ပုဏ္ဍရီကာ နိရယာ ဧဝမေကော ပဒုမော နိရယော. ပဒုမံ ခေါ ပန ဘိက္ခု နိရယံ ကောကာလိကော ဘိက္ခု ဥပပန္နော သာရိပုတ္တမောဂ္ဂလ္လာနေသု စိတ္တံ အာဃာတေတွာ”တိ. ဣဒမဝေါစ ဘဂဝါ. ဣဒံ ဝတွာန သုဂတော အထာပရံ ဧတဒဝေါစ သတ္ထာ—
</Paragraph>

<Division number="663" book="sn" e="ch" v="18" p="381">

<Paragraph number="794" type="verses" book="sn">
_“ပုရိသဿ ဟိ ဇာတဿ,_  
_ကုဌာရီ ဇာယတေ မုခေ;_  
_ယာယ ဆိန္ဒတိ အတ္တာနံ,_  
_ဗာလော ဒုဗ္ဘာသိတံ ဘဏံ. (1)_  

</Paragraph>

</Division>
<Division number="664" book="sn" e="ch" v="18" p="381">

<Paragraph number="795" type="verses" book="sn">
_ယော နိန္ဒိယံ ပသံသတိ,_  
_တံ ဝါ နိန္ဒတိ ယော ပသံသိယော;_  
_ဝိစိနာတိ မုခေန သော ကလိံ,_  
_ကလိနာ တေန သုခံ န ဝိန္ဒတိ. (2)_  

</Paragraph>

</Division>
<Division number="665" book="sn" e="ch" v="18" p="382">

<Paragraph number="796" type="verses" book="sn">
_အပ္ပမတ္တော အယံ ကလိ,_  
_ယော အက္ခေသု ဓနပရာဇယော;_  
_သဗ္ဗဿာပိ သဟာပိ အတ္တနာ,_  
_အယမေဝ မဟတ္တရော ကလိ;_  
_ယော သုဂတေသု မနံ ပဒေါသယေ. (3)_  

</Paragraph>

</Division>
<Division number="666" book="sn" e="ch" v="18" p="382">

<Paragraph number="797" type="verses" book="sn">
_သတံ သဟဿာနံ နိရဗ္ဗုဒါနံ,_  
_ဆတ္တိံသတိ ပဉ္စ စ အဗ္ဗုဒါနိ;_  
_ယမရိယဂရဟီ နိရယံ ဥပေတိ,_  
_ဝါစံ မနဉ္စ ပဏိဓာယ ပါပကံ. (4)_  

</Paragraph>

</Division>
<Division number="667" book="sn" e="ch" v="18" p="382">

<Paragraph number="798" type="verses" book="sn">
_အဘူတဝါဒီ နိရယံ ဥပေတိ,_  
_ယော ဝါပိ ကတွာ န ကရောမိစာဟ;_  
ဥဘောပိ တေ ပေစ္စ သမာ ဘဝန္တိ,_  
_နိဟီနကမ္မာ မနုဇာ ပရတ္ထ. (5)_  

</Paragraph>

</Division>
<Division number="668" book="sn" e="ch" v="18" p="382">

<Paragraph number="799" type="verses" book="sn">
_ယော အပ္ပဒုဋ္ဌဿ နရဿ ဒုဿတိ,_  
_သုဒ္ဓဿ ပေါသဿ အနင်္ဂဏဿ;_  
_တမေဝ ဗာလံ ပစ္စေတိ ပါပံ,_  
_သုခုမော ရဇော ပဋိဝါတံဝ ခိတ္တော. (6)_  

</Paragraph>

</Division>
<Division number="669" book="sn" e="ch" v="18" p="382">

<Paragraph number="800" type="verses" book="sn">
_ယော လောဘဂုဏေ အနုယုတ္တော,_  
_သော ဝစသာ ပရိဘာသတိ အညေ;_  
_အသဒ္ဓေါ ကဒရိယော အဝဒညူ,_  
_မစ္ဆရိ ပေသုဏိယံ အနုယုတ္တော. (7)_  

</Paragraph>

</Division>
<Division number="670" book="sn" e="ch" v="18" p="382">

<Paragraph number="801" type="verses" book="sn">
_မုခဒုဂ္ဂ ဝိဘူတ အနရိယ,_  
_ဘူနဟု ပါပက ဒုက္ကဋကာရိ;_  
_ပုရိသန္တ ကလီ အဝဇာတ,_  
_မာ ဗဟုဘာဏိဓ နေရယိကောသိ. (8)_  

</Paragraph>

</Division>
<Division number="671" book="sn" e="ch" v="18" p="383">

<Paragraph number="802" type="verses" book="sn">
_ရဇမာကိရသီ အဟိတာယ,_  
_သန္တေ ဂရဟသိ ကိဗ္ဗိသကာရီ;_  
_ဗဟူနိ ဒုစ္စရိတာနိ စရိတွာ,_  
_ဂစ္ဆသိ ခေါ ပပတံ စိရရတ္တံ. (9)_  

</Paragraph>

</Division>
<Division number="672" book="sn" e="ch" v="18" p="383">

<Paragraph number="803" type="verses" book="sn">
_န ဟိ နဿတိ ကဿစိ ကမ္မံ,_  
_ဧတိ ဟတံ လဘတေဝ သုဝါမိ;_  
_ဒုက္ခံ မန္ဒော ပရလောကေ,_  
_အတ္တနိ ပဿတိ ကိဗ္ဗိသကာရီ. (10)_  

</Paragraph>

</Division>
<Division number="673" book="sn" e="ch" v="18" p="383">

<Paragraph number="804" type="verses" book="sn">
_အယောသင်္ကုသမာဟတဋ္ဌာနံ,_  
_တိဏှဓာရမယသူလမုပေတိ;_  
_အထ တတ္တအယောဂုဠသန္နိဘံ,_  
_ဘောဇနမတ္ထိ တထာ ပတိရူပံ. (11)_  

</Paragraph>

</Division>
<Division number="674" book="sn" e="ch" v="18" p="383">

<Paragraph number="805" type="verses" book="sn">
_န ဟိ ဝဂ္ဂု ဝဒန္တိ ဝဒန္တာ,_  
_နာဘိဇဝန္တိ န တာဏမုပေန္တိ;_  
_အင်္ဂါရေ သန္ထတေ သယန္တိ,_  
_ဂိနိသမ္ပဇ္ဇလိတံ ပဝိသန္တိ. (12)_  

</Paragraph>

</Division>
<Division number="675" book="sn" e="ch" v="18" p="383">

<Paragraph number="806" type="verses" book="sn">
_ဇာလေန စ ဩနဟိယာန,_  
_တတ္ထ ဟနန္တိ အယောမယကုဋေဘိ;_  
_အန္ဓံဝ တိမိသမာယန္တိ,_  
_တံ ဝိတတဉှိ ယထာ မဟိကာယော. (13)_  

</Paragraph>

</Division>
<Division number="676" book="sn" e="ch" v="18" p="383">

<Paragraph number="807" type="verses" book="sn">
_အထ လောဟမယံ ပန ကုမ္ဘိံ,_  
_ဂိနိသမ္ပဇ္ဇလိတံ ပဝိသန္တိ;_  
_ပစ္စန္တိ ဟိ တာသု စိရရတ္တံ,_  
_အဂ္ဂိနိသမာသု သမုပ္ပိလဝါတေ. (14)_  

</Paragraph>

</Division>
<Division number="677" book="sn" e="ch" v="18" p="383">

<Paragraph number="808" type="verses" book="sn">
_အထ ပုဗ္ဗလောဟိတမိဿေ,_  
_တတ္ထ ကိံ ပစ္စတိ ကိဗ္ဗိသကာရီ;_  
_ယံ ယံ ဒိသကံ အဓိသေတိ,_  
_တတ္ထ ကိလိဿတိ သမ္ဖုသမာနော. (15)_  

</Paragraph>

</Division>
<Division number="678" book="sn" e="ch" v="18" p="384">

<Paragraph number="809" type="verses" book="sn">
_ပုဠဝါဝသထေ သလိလသ္မိံ,_  
_တတ္ထ ကိံ ပစ္စတိ ကိဗ္ဗိသကာရီ;_  
_ဂန္တုံ န ဟိ တီရမပတ္ထိ,_  
_သဗ္ဗသမာ ဟိ သမန္တကပလ္လာ. (16)_  

</Paragraph>

</Division>
<Division number="679" book="sn" e="ch" v="18" p="384">

<Paragraph number="810" type="verses" book="sn">
_အသိပတ္တဝနံ ပန တိဏှံ,_  
_တံ ပဝိသန္တိ သမုစ္ဆိဒဂတ္တာ;_  
_ဇိဝှံ ဗလိသေန ဂဟေတွာ,_  
_အာရဇယာရဇယာ ဝိဟနန္တိ. (17)_  

</Paragraph>

</Division>
<Division number="680" book="sn" e="ch" v="18" p="384">

<Paragraph number="811" type="verses" book="sn">
_အထ ဝေတရဏိံ ပန ဒုဂ္ဂံ,_  
_တိဏှဓာရခုရဓာရမုပေန္တိ;_  
_တတ္ထ မန္ဒာ ပပတန္တိ,_  
_ပါပကရာ ပါပါနိ ကရိတွာ. (18)_  

</Paragraph>

</Division>
<Division number="681" book="sn" e="ch" v="18" p="384">

<Paragraph number="812" type="verses" book="sn">
_ခါဒန္တိ ဟိ တတ္ထ ရုဒန္တေ,_  
_သာမာ သဗလာ ကာကောလဂဏာ စ;_  
_သောဏာ သိင်္ဂါလာ ပဋိဂိဒ္ဓါ,_  
_ကုလလာ ဝါယသာ စ ဝိတုဒန္တိ. (19)_  

</Paragraph>

</Division>
<Division number="682" book="sn" e="ch" v="18" p="384">

<Paragraph number="813" type="verses" book="sn">
_ကိစ္ဆာ ဝတယံ ဣဓ ဝုတ္တိ,_  
_ယံ ဇနော ဖုသတိ ကိဗ္ဗိသကာရီ;_  
_တသ္မာ ဣဓ ဇီဝိတသေသေ,_  
_ကိစ္စကရော သိယာ နရော န စပ္ပမဇ္ဇေ. (20)_  

</Paragraph>

</Division>
<Division number="683" book="sn" e="ch" v="18" p="384">

<Paragraph number="814" type="verses" book="sn">
_တေ ဂဏိတာ ဝိဒူဟိ တိလဝါဟာ,_  
_ယေ ပဒုမေ နိရယေ ဥပနီတာ;_  
_နဟုတာနိ ဟိ ကောဋိယော ပဉ္စ ဘဝန္တိ,_  
_ဒွါဒသ ကောဋိသတာနိ ပုနညာ. (21)_  

</Paragraph>

</Division>
<Division number="684" book="sn" e="ch" v="18" p="385">

<Paragraph number="815" type="verses" book="sn">
_ယာဝ ဒုခါ နိရယာ ဣဓ ဝုတ္တာ,_  
_တတ္ထပိ တာဝ စိရံ ဝသိတဗ္ဗံ;_  
_တသ္မာ သုစိပေသလသာဓုဂုဏေသု,_  
_ဝါစံ မနံ သတတံ ပရိရက္ခေ”တိ. (22)_  


</Paragraph>
</Division>

<Paragraph number="816" type="center" book="sn">
ကောကာလိကသုတ္တံ ဒသမံ.
</Paragraph>