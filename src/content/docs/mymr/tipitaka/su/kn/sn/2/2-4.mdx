---
title: "2.4 မင်္ဂလသုတ္တ"
tableOfContents: false
sidebar:
  order: 9
type: "tipitaka"
basket: "su"
book: "sn"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Paragraph number="300" book="sn">
ဧဝံ မေ သုတံ—  ဧကံ သမယံ ဘဂဝါ သာဝတ္ထိယံ ဝိဟရတိ ဇေတဝနေ အနာထပိဏ္ဍိကဿ အာရာမေ. အထ ခေါ အညတရာ ဒေဝတာ အဘိက္ကန္တာယ ရတ္တိယာ အဘိက္ကန္တဝဏ္ဏာ ကေဝလကပ္ပံ ဇေတဝနံ ဩဘာသေတွာ ယေန ဘဂဝါ တေနုပသင်္ကမိ; ဥပသင်္ကမိတွာ ဘဂဝန္တံ အဘိဝါဒေတွာ ဧကမန္တံ အဋ္ဌာသိ. ဧကမန္တံ ဌိတာ ခေါ သာ ဒေဝတာ ဘဂဝန္တံ ဂါထာယ အဇ္ဈဘာသိ—
</Paragraph>

<Division number="261" book="sn">

<Paragraph number="301" type="verses" book="sn">
_“ဗဟူ ဒေဝါ မနုဿာ စ,_  
_မင်္ဂလာနိ အစိန္တယုံ;_  
_အာကင်္ခမာနာ သောတ္ထာနံ,_  
_ဗြူဟိ မင်္ဂလမုတ္တမံ”. (1)_  

</Paragraph>

</Division>
<Division number="262" book="sn">

<Paragraph number="302" type="verses" book="sn">
_“အသေဝနာ စ ဗာလာနံ,_  
_ပဏ္ဍိတာနဉ္စ သေဝနာ;_  
_ပူဇာ စ ပူဇနေယျာနံ,_  
_ဧတံ မင်္ဂလမုတ္တမံ. (2)_  

</Paragraph>

</Division>
<Division number="263" book="sn">

<Paragraph number="303" type="verses" book="sn">
_ပတိရူပဒေသဝါသော စ,_  
_ပုဗ္ဗေ စ ကတပုညတာ;_  
_အတ္တသမ္မာပဏိဓိ စ,_  
_ဧတံ မင်္ဂလမုတ္တမံ. (3)_  

</Paragraph>

</Division>
<Division number="264" book="sn">

<Paragraph number="304" type="verses" book="sn">
_ဗာဟုသစ္စဉ္စ သိပ္ပဉ္စ,_  
_ဝိနယော စ သုသိက္ခိတော;_  
_သုဘာသိတာ စ ယာ ဝါစာ,_  
_ဧတံ မင်္ဂလမုတ္တမံ. (4)_  

</Paragraph>

</Division>
<Division number="265" book="sn">

<Paragraph number="305" type="verses" book="sn">
_မာတာပိတု ဥပဋ္ဌာနံ,_  
_ပုတ္တဒါရဿ သင်္ဂဟော;_  
_အနာကုလာ စ ကမ္မန္တာ,_  
_ဧတံ မင်္ဂလမုတ္တမံ. (5)_  

</Paragraph>

</Division>
<Division number="266" book="sn">

<Paragraph number="306" type="verses" book="sn">
_ဒါနဉ္စ ဓမ္မစရိယာ စ,_  
_ဉာတကာနဉ္စ သင်္ဂဟော;_  
_အနဝဇ္ဇာနိ ကမ္မာနိ,_  
_ဧတံ မင်္ဂလမုတ္တမံ. (6)_  

</Paragraph>

</Division>
<Division number="267" book="sn">

<Paragraph number="307" type="verses" book="sn">
_အာရတီ ဝိရတီ ပါပါ,_  
_မဇ္ဇပါနာ စ သံယမော;_  
_အပ္ပမာဒေါ စ ဓမ္မေသု,_  
_ဧတံ မင်္ဂလမုတ္တမံ. (7)_  

</Paragraph>

</Division>
<Division number="268" book="sn">

<Paragraph number="308" type="verses" book="sn">
_ဂါရဝေါ စ နိဝါတော စ,_  
_သန္တုဋ္ဌိ စ ကတညုတာ;_  
_ကာလေန ဓမ္မဿဝနံ,_  
_ဧတံ မင်္ဂလမုတ္တမံ. (8)_  

</Paragraph>

</Division>
<Division number="269" book="sn">

<Paragraph number="309" type="verses" book="sn">
_ခန္တီ စ သောဝစဿတာ,_  
_သမဏာနဉ္စ ဒဿနံ;_  
_ကာလေန ဓမ္မသာကစ္ဆာ,_  
_ဧတံ မင်္ဂလမုတ္တမံ. (9)_  

</Paragraph>

</Division>
<Division number="270" book="sn">

<Paragraph number="310" type="verses" book="sn">
_တပေါ စ ဗြဟ္မစရိယဉ္စ,_  
_အရိယသစ္စာန ဒဿနံ;_  
_နိဗ္ဗာနသစ္ဆိကိရိယာ စ,_  
_ဧတံ မင်္ဂလမုတ္တမံ. (10)_  

</Paragraph>

</Division>
<Division number="271" book="sn">

<Paragraph number="311" type="verses" book="sn">
_ဖုဋ္ဌဿ လောကဓမ္မေဟိ,_  
_စိတ္တံ ယဿ န ကမ္ပတိ;_  
_အသောကံ ဝိရဇံ ခေမံ,_  
_ဧတံ မင်္ဂလမုတ္တမံ. (11)_  

</Paragraph>

</Division>
<Division number="272" book="sn">

<Paragraph number="312" type="verses" book="sn">
_ဧတာဒိသာနိ ကတွာန,_  
_သဗ္ဗတ္ထ မပရာဇိတာ;_  
_သဗ္ဗတ္ထ သောတ္ထိံ ဂစ္ဆန္တိ,_  
_တံ တေသံ မင်္ဂလမုတ္တမန်”တိ. (12)_  


</Paragraph>
</Division>

<Paragraph number="313" type="center" book="sn">
မင်္ဂလသုတ္တံ စတုတ္ထံ.
</Paragraph>