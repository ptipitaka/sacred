---
title: "2.6.1 ဓမ္မစက္ကပဝတ္တနဝါရ"
tableOfContents: false
sidebar:
  order: 1
type: "tipitaka"
basket: "su"
book: "ps"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="30" book="ps">

<Paragraph number="1543" book="ps">
ဧဝံ မေ သုတံ—  ဧကံ သမယံ ဘဂဝါ ဗာရာဏသိယံ ဝိဟရတိ ဣသိပတနေ မိဂဒါယေ. တတြ ခေါ ဘဂဝါ ပဉ္စဝဂ္ဂိယေ ဘိက္ခူ အာမန္တေသိ—
</Paragraph>

<Paragraph number="1544" book="ps">
“ဒွေမေ, ဘိက္ခဝေ, အန္တာ ပဗ္ဗဇိတေန န သေဝိတဗ္ဗာ. ကတမေ ဒွေ? ယော စာယံ ကာမေသု ကာမသုခလ္လိကာနုယောဂေါ ဟီနော ဂမ္မော ပေါထုဇ္ဇနိကော အနရိယော အနတ္ထသံဟိတော; ယော စာယံ အတ္တကိလမထာနုယောဂေါ ဒုက္ခော အနရိယော အနတ္ထသံဟိတော. ဧတေ ခေါ, ဘိက္ခဝေ, ဥဘော အန္တေ အနုပဂမ္မ မဇ္ဈိမာ ပဋိပဒါ တထာဂတေန အဘိသမ္ဗုဒ္ဓါ စက္ခုကရဏီ ဉာဏကရဏီ ဥပသမာယ အဘိညာယ သမ္ဗောဓာယ နိဗ္ဗာနာယ သံဝတ္တတိ.
</Paragraph>

<Paragraph number="1545" book="ps">
ကတမာ စ သာ, ဘိက္ခဝေ, မဇ္ဈိမာ ပဋိပဒါ တထာဂတေန အဘိသမ္ဗုဒ္ဓါ စက္ခုကရဏီ ဉာဏကရဏီ ဥပသမာယ အဘိညာယ သမ္ဗောဓာယ နိဗ္ဗာနာယ သံဝတ္တတိ? အယမေဝ အရိယော အဋ္ဌင်္ဂိကော မဂ္ဂေါ, သေယျထိဒံ—  သမ္မာဒိဋ္ဌိ …ပေ…  သမ္မာသမာဓိ. အယံ ခေါ သာ, ဘိက္ခဝေ, မဇ္ဈိမာ ပဋိပဒါ တထာဂတေန အဘိသမ္ဗုဒ္ဓါ စက္ခုကရဏီ ဉာဏကရဏီ ဥပသမာယ အဘိညာယ သမ္ဗောဓာယ နိဗ္ဗာနာယ သံဝတ္တတိ.
</Paragraph>

<Paragraph number="1546" book="ps">
ဣဒံ ခေါ ပန, ဘိက္ခဝေ, ဒုက္ခံ အရိယသစ္စံ. ဇာတိပိ ဒုက္ခာ, ဇရာပိ ဒုက္ခာ, ဗျာဓိပိ ဒုက္ခော, မရဏမ္ပိ ဒုက္ခံ, အပ္ပိယေဟိ သမ္ပယောဂေါ ဒုက္ခော, ပိယေဟိ ဝိပ္ပယောဂေါ ဒုက္ခော, ယမ္ပိစ္ဆံ န လဘတိ တမ္ပိ ဒုက္ခံ; သံခိတ္တေန ပဉ္စုပါဒါနက္ခန္ဓာ ဒုက္ခာ. ဣဒံ ခေါ ပန, ဘိက္ခဝေ, ဒုက္ခသမုဒယံ အရိယသစ္စံ—  ယာယံ တဏှာ ပေါနောဘဝိကာ နန္ဒိရာဂသဟဂတာ တတြတတြာဘိနန္ဒိနီ, သေယျထိဒံ—  ကာမတဏှာ, ဘဝတဏှာ, ဝိဘဝတဏှာ. ဣဒံ ခေါ ပန, ဘိက္ခဝေ, ဒုက္ခနိရောဓံ အရိယသစ္စံ—  ယော တဿာယေဝ တဏှာယ အသေသဝိရာဂနိရောဓော စာဂေါ ပဋိနိဿဂ္ဂေါ မုတ္တိ အနာလယော. ဣဒံ ခေါ ပန, ဘိက္ခဝေ, ဒုက္ခနိရောဓဂါမိနီ ပဋိပဒါ အရိယသစ္စံ—  အယမေဝ အရိယော အဋ္ဌင်္ဂိကော မဂ္ဂေါ, သေယျထိဒံ—  သမ္မာဒိဋ္ဌိ …ပေ…  သမ္မာသမာဓိ.
</Paragraph>

<Paragraph number="1547" book="ps">
‘ဣဒံ ဒုက္ခံ အရိယသစ္စန်’တိ မေ, ဘိက္ခဝေ, ပုဗ္ဗေ အနနုဿုတေသု ဓမ္မေသု စက္ခုံ ဥဒပါဒိ, ဉာဏံ ဥဒပါဒိ, ပညာ ဥဒပါဒိ, ဝိဇ္ဇာ ဥဒပါဒိ, အာလောကော ဥဒပါဒိ. ‘တံ ခေါ ပနိဒံ ဒုက္ခံ အရိယသစ္စံ ပရိညေယျန်’တိ မေ, ဘိက္ခဝေ …ပေ…  ပရိညာတန္တိ မေ, ဘိက္ခဝေ, ပုဗ္ဗေ အနနုဿုတေသု ဓမ္မေသု စက္ခုံ ဥဒပါဒိ, ဉာဏံ ဥဒပါဒိ, ပညာ ဥဒပါဒိ, ဝိဇ္ဇာ ဥဒပါဒိ, အာလောကော ဥဒပါဒိ.
</Paragraph>

<Paragraph number="1548" book="ps">
‘ဣဒံ ဒုက္ခသမုဒယံ အရိယသစ္စန်’တိ မေ, ဘိက္ခဝေ, ပုဗ္ဗေ အနနုဿုတေသု ဓမ္မေသု စက္ခုံ ဥဒပါဒိ, ဉာဏံ ဥဒပါဒိ, ပညာ ဥဒပါဒိ, ဝိဇ္ဇာ ဥဒပါဒိ, အာလောကော ဥဒပါဒိ. ‘တံ ခေါ ပနိဒံ ဒုက္ခသမုဒယံ အရိယသစ္စံ ပဟာတဗ္ဗန်’တိ မေ, ဘိက္ခဝေ …ပေ…  ပဟီနန္တိ မေ, ဘိက္ခဝေ, ပုဗ္ဗေ အနနုဿုတေသု ဓမ္မေသု စက္ခုံ ဥဒပါဒိ, ဉာဏံ ဥဒပါဒိ, ပညာ ဥဒပါဒိ, ဝိဇ္ဇာ ဥဒပါဒိ, အာလောကော ဥဒပါဒိ.
</Paragraph>

<Paragraph number="1549" book="ps">
‘ဣဒံ ဒုက္ခနိရောဓံ အရိယသစ္စန်’တိ မေ, ဘိက္ခဝေ, ပုဗ္ဗေ အနနုဿုတေသု ဓမ္မေသု စက္ခုံ ဥဒပါဒိ, ဉာဏံ ဥဒပါဒိ, ပညာ ဥဒပါဒိ, ဝိဇ္ဇာ ဥဒပါဒိ, အာလောကော ဥဒပါဒိ. ‘တံ ခေါ ပနိဒံ ဒုက္ခနိရောဓံ အရိယသစ္စံ သစ္ဆိကာတဗ္ဗန်’တိ မေ, ဘိက္ခဝေ …ပေ…  သစ္ဆိကတန္တိ မေ, ဘိက္ခဝေ, ပုဗ္ဗေ အနနုဿုတေသု ဓမ္မေသု စက္ခုံ ဥဒပါဒိ, ဉာဏံ ဥဒပါဒိ, ပညာ ဥဒပါဒိ, ဝိဇ္ဇာ ဥဒပါဒိ, အာလောကော ဥဒပါဒိ.
</Paragraph>

<Paragraph number="1550" book="ps">
‘ဣဒံ ဒုက္ခနိရောဓဂါမိနီ ပဋိပဒါ အရိယသစ္စန်’တိ မေ, ဘိက္ခဝေ, ပုဗ္ဗေ အနနုဿုတေသု ဓမ္မေသု စက္ခုံ ဥဒပါဒိ, ဉာဏံ ဥဒပါဒိ, ပညာ ဥဒပါဒိ, ဝိဇ္ဇာ ဥဒပါဒိ, အာလောကော ဥဒပါဒိ. ‘တံ ခေါ ပနိဒံ ဒုက္ခနိရောဓဂါမိနီ ပဋိပဒါ အရိယသစ္စံ ဘာဝေတဗ္ဗန်’တိ မေ, ဘိက္ခဝေ …ပေ…  ဘာဝိတန္တိ မေ, ဘိက္ခဝေ, ပုဗ္ဗေ အနနုဿုတေသု ဓမ္မေသု စက္ခုံ ဥဒပါဒိ, ဉာဏံ ဥဒပါဒိ, ပညာ ဥဒပါဒိ, ဝိဇ္ဇာ ဥဒပါဒိ, အာလောကော ဥဒပါဒိ.
</Paragraph>

<Paragraph number="1551" book="ps">
ယာဝကီဝဉ္စ မေ, ဘိက္ခဝေ, ဣမေသု စတူသု အရိယသစ္စေသု ဧဝံ တိပရိဝဋ္ဋံ ဒွါဒသာကာရံ ယထာဘူတံ ဉာဏဒဿနံ န သုဝိသုဒ္ဓံ အဟောသိ, နေဝ တာဝါဟံ, ဘိက္ခဝေ, သဒေဝကေ လောကေ သမာရကေ သဗြဟ္မကေ သဿမဏဗြာဟ္မဏိယာ ပဇာယ သဒေဝမနုဿာယ ‘အနုတ္တရံ သမ္မာသမ္ဗောဓိံ အဘိသမ္ဗုဒ္ဓေါ’တိ ပစ္စညာသိံ.
</Paragraph>

<Paragraph number="1552" book="ps">
ယတော စ ခေါ မေ, ဘိက္ခဝေ, ဣမေသု စတူသု အရိယသစ္စေသု ဧဝံ တိပရိဝဋ္ဋံ ဒွါဒသာကာရံ ယထာဘူတံ ဉာဏဒဿနံ သုဝိသုဒ္ဓံ အဟောသိ, အထာဟံ, ဘိက္ခဝေ, သဒေဝကေ လောကေ သမာရကေ သဗြဟ္မကေ သဿမဏဗြာဟ္မဏိယာ ပဇာယ သဒေဝမနုဿာယ ‘အနုတ္တရံ သမ္မာသမ္ဗောဓိံ အဘိသမ္ဗုဒ္ဓေါ’တိ ပစ္စညာသိံ. ဉာဏဉ္စ ပန မေ ဒဿနံ ဥဒပါဒိ—  ‘အကုပ္ပါ မေ ဝိမုတ္တိ, အယမန္တိမာ ဇာတိ, နတ္ထိ ဒါနိ ပုနဗ္ဘဝေါ’”တိ.
</Paragraph>

<Paragraph number="1553" book="ps">
ဣဒမဝေါစ ဘဂဝါ. အတ္တမနာ ပဉ္စဝဂ္ဂိယာ ဘိက္ခူ ဘဂဝတော ဘာသိတံ အဘိနန္ဒုန္တိ.
</Paragraph>

<Paragraph number="1554" book="ps">
ဣမသ္မိဉ္စ ပန ဝေယျာကရဏသ္မိံ ဘညမာနေ အာယသ္မတော ကောဏ္ဍညဿ ဝိရဇံ ဝီတမလံ ဓမ္မစက္ခုံ ဥဒပါဒိ—  “ယံ ကိဉ္စိ သမုဒယဓမ္မံ, သဗ္ဗံ တံ နိရောဓဓမ္မန်”တိ.
</Paragraph>

<Paragraph number="1555" book="ps">
ပဝတ္တိတေ စ ပန ဘဂဝတာ ဓမ္မစက္ကေ ဘုမ္မာ ဒေဝါ သဒ္ဒမနုဿာဝေသုံ—  “ဧတံ ဘဂဝတာ ဗာရာဏသိယံ ဣသိပတနေ မိဂဒါယေ အနုတ္တရံ ဓမ္မစက္ကံ ပဝတ္တိတံ အပ္ပဋိဝတ္တိယံ သမဏေန ဝါ ဗြာဟ္မဏေန ဝါ ဒေဝေန ဝါ မာရေန ဝါ ဗြဟ္မုနာ ဝါ ကေနစိ ဝါ လောကသ္မိန်”တိ. ဘုမ္မာနံ ဒေဝါနံ သဒ္ဒံ သုတွာ စာတုမဟာရာဇိကာ ဒေဝါ သဒ္ဒမနုဿာဝေသုံ…  စာတုမဟာရာဇိကာနံ ဒေဝါနံ သဒ္ဒံ သုတွာ တာဝတိံသာ ဒေဝါ …ပေ…  ယာမာ ဒေဝါ …ပေ…  တုသိတာ ဒေဝါ …ပေ…  နိမ္မာနရတီ ဒေဝါ …ပေ…  ပရနိမ္မိတဝသဝတ္တီ ဒေဝါ …ပေ…  ဗြဟ္မကာယိကာ ဒေဝါ သဒ္ဒမနုဿာဝေသုံ—  “ဧတံ ဘဂဝတာ ဗာရာဏသိယံ ဣသိပတနေ မိဂဒါယေ အနုတ္တရံ ဓမ္မစက္ကံ ပဝတ္တိတံ အပ္ပဋိဝတ္တိယံ သမဏေန ဝါ ဗြာဟ္မဏေန ဝါ ဒေဝေန ဝါ မာရေန ဝါ ဗြဟ္မုနာ ဝါ ကေနစိ ဝါ လောကသ္မိန်”တိ.
</Paragraph>

<Paragraph number="1556" book="ps">
ဣတိဟ တေန ခဏေန တေန လယေန တေန မုဟုတ္တေန ယာဝ ဗြဟ္မလောကာ သဒ္ဒေါ အဗ္ဘုဂ္ဂစ္ဆိ. အယဉ္စ ဒသသဟဿီ လောကဓာတု သင်္ကမ္ပိ သမ္ပကမ္ပိ သမ္ပဝေဓိ, အပ္ပမာဏော စ ဥဠာရော ဩဘာသော လောကေ ပါတုရဟောသိ အတိက္ကမ္မ ဒေဝါနံ ဒေဝါနုဘာဝန္တိ.
</Paragraph>

<Paragraph number="1557" book="ps">
အထ ခေါ ဘဂဝါ ဣမံ ဥဒါနံ ဥဒါနေသိ—  “အညာသိ ဝတ ဘော ကောဏ္ဍညော; အညာသိ ဝတ ဘော ကောဏ္ဍညော”တိ. ဣတိ ဟိဒံ အာယသ္မတော ကောဏ္ဍညဿ “အညာသိကောဏ္ဍညော”တွေဝ နာမံ အဟောသိ.
</Paragraph>

<Paragraph number="1558" book="ps">
“‘<Emphasis>ဣဒံ ဒုက္ခံ အရိယသစ္စန်’</Emphasis>တိ ပုဗ္ဗေ အနနုဿုတေသု ဓမ္မေသု စက္ခုံ ဥဒပါဒိ, ဉာဏံ ဥဒပါဒိ, ပညာ ဥဒပါဒိ, ဝိဇ္ဇာ ဥဒပါဒိ, အာလောကော ဥဒပါဒိ”.
</Paragraph>

<Paragraph number="1559" book="ps">
စက္ခုံ ဥဒပါဒီတိ—  ကေနဋ္ဌေန? ဉာဏံ ဥဒပါဒီတိ—  ကေနဋ္ဌေန? ပညာ ဥဒပါဒီတိ—  ကေနဋ္ဌေန? ဝိဇ္ဇာ ဥဒပါဒီတိ—  ကေနဋ္ဌေန? အာလောကော ဥဒပါဒီတိ—  ကေနဋ္ဌေန? <Emphasis>စက္ခုံ ဥဒပါဒီ</Emphasis>တိ—  ဒဿနဋ္ဌေန. <Emphasis>ဉာဏံ ဥဒပါဒီ</Emphasis>တိ—  ဉာတဋ္ဌေန. <Emphasis>ပညာ ဥဒပါဒီ</Emphasis>တိ—  ပဇာနနဋ္ဌေန. <Emphasis>ဝိဇ္ဇာ ဥဒပါဒီ</Emphasis>တိ—  ပဋိဝေဓဋ္ဌေန. <Emphasis>အာလောကော ဥဒပါဒီ</Emphasis>တိ—  ဩဘာသဋ္ဌေန.
</Paragraph>

<Paragraph number="1560" book="ps">
စက္ခုံ ဓမ္မော, ဉာဏံ ဓမ္မော, ပညာ ဓမ္မော, ဝိဇ္ဇာ ဓမ္မော, အာလောကော ဓမ္မော. ဣမေ ပဉ္စ ဓမ္မာ ဓမ္မပဋိသမ္ဘိဒါယ အာရမ္မဏာ စေဝ ဟောန္တိ ဂေါစရာ စ. ယေ တဿာ အာရမ္မဏာ တေ တဿာ ဂေါစရာ. ယေ တဿာ ဂေါစရာ တေ တဿာ အာရမ္မဏာ. တေန ဝုစ္စတိ—  “ဓမ္မေသု ဉာဏံ ဓမ္မပဋိသမ္ဘိဒါ”.
</Paragraph>

<Paragraph number="1561" book="ps">
ဒဿနဋ္ဌော အတ္ထော, ဉာတဋ္ဌော အတ္ထော, ပဇာနနဋ္ဌော အတ္ထော, ပဋိဝေဓဋ္ဌော အတ္ထော, ဩဘာသဋ္ဌော အတ္ထော. ဣမေ ပဉ္စ အတ္ထာ အတ္ထပဋိသမ္ဘိဒါယ အာရမ္မဏာ စေဝ ဟောန္တိ ဂေါစရာ စ. ယေ တဿာ အာရမ္မဏာ တေ တဿာ ဂေါစရာ. ယေ တဿာ ဂေါစရာ တေ တဿာ အာရမ္မဏာ. တေန ဝုစ္စတိ—  “အတ္ထေသု ဉာဏံ အတ္ထပဋိသမ္ဘိဒါ”.
</Paragraph>

<Paragraph number="1562" book="ps">
ပဉ္စ ဓမ္မေ သန္ဒဿေတုံ ဗျဉ္ဇနနိရုတ္တာဘိလာပါ, ပဉ္စ အတ္ထေ သန္ဒဿေတုံ ဗျဉ္ဇနနိရုတ္တာဘိလာပါ. ဣမာ ဒသ နိရုတ္တိယော နိရုတ္တိပဋိသမ္ဘိဒါယ အာရမ္မဏာ စေဝ ဟောန္တိ ဂေါစရာ စ. ယေ တဿာ အာရမ္မဏာ တေ တဿာ ဂေါစရာ. ယေ တဿာ ဂေါစရာ တေ တဿာ အာရမ္မဏာ. တေန ဝုစ္စတိ—  “နိရုတ္တီသု ဉာဏံ နိရုတ္တိပဋိသမ္ဘိဒါ”.
</Paragraph>

<Paragraph number="1563" book="ps">
ပဉ္စသု ဓမ္မေသု ဉာဏာနိ, ပဉ္စသု အတ္ထေသု ဉာဏာနိ, ဒသသု နိရုတ္တီသု ဉာဏာနိ. ဣမာနိ ဝီသတိ ဉာဏာနိ ပဋိဘာနပဋိသမ္ဘိဒါယ အာရမ္မဏာ စေဝ ဟောန္တိ ဂေါစရာ စ. ယေ တဿာ အာရမ္မဏာ တေ တဿာ ဂေါစရာ. ယေ တဿာ ဂေါစရာ တေ တဿာ အာရမ္မဏာ. တေန ဝုစ္စတိ—  “ပဋိဘာနေသု ဉာဏံ ပဋိဘာနပဋိသမ္ဘိဒါ”.
</Paragraph>

<Paragraph number="1564" book="ps">
“‘တံ ခေါ ပနိဒံ ဒုက္ခံ အရိယသစ္စံ ပရိညေယျန်’တိ …ပေ…  ပရိညာတန္တိ ပုဗ္ဗေ အနနုဿုတေသု ဓမ္မေသု စက္ခုံ ဥဒပါဒိ, ဉာဏံ ဥဒပါဒိ, ပညာ ဥဒပါဒိ, ဝိဇ္ဇာ ဥဒပါဒိ, အာလောကော ဥဒပါဒိ”.
</Paragraph>

<Paragraph number="1565" book="ps">
စက္ခုံ ဥဒပါဒီတိ—  ကေနဋ္ဌေန? ဉာဏံ ဥဒပါဒီတိ—  ကေနဋ္ဌေန? ပညာ ဥဒပါဒီတိ—  ကေနဋ္ဌေန? ဝိဇ္ဇာ ဥဒပါဒီတိ—  ကေနဋ္ဌေန? အာလောကော ဥဒပါဒီတိ—  ကေနဋ္ဌေန? <Emphasis>စက္ခုံ ဥဒပါဒီ</Emphasis>တိ—  ဒဿနဋ္ဌေန. <Emphasis>ဉာဏံ ဥဒပါဒီ</Emphasis>တိ—  ဉာတဋ္ဌေန. <Emphasis>ပညာ ဥဒပါဒီ</Emphasis>တိ—  ပဇာနနဋ္ဌေန. <Emphasis>ဝိဇ္ဇာ ဥဒပါဒီ</Emphasis>တိ—  ပဋိဝေဓဋ္ဌေန. <Emphasis>အာလောကော ဥဒပါဒီ</Emphasis>တိ—  ဩဘာသဋ္ဌေန.
</Paragraph>

<Paragraph number="1566" book="ps">
စက္ခုံ ဓမ္မော, ဉာဏံ ဓမ္မော, ပညာ ဓမ္မော, ဝိဇ္ဇာ ဓမ္မော, အာလောကော ဓမ္မော. ဣမေ ပဉ္စ ဓမ္မာ ဓမ္မပဋိသမ္ဘိဒါယ အာရမ္မဏာ စေဝ ဟောန္တိ ဂေါစရာ စ. ယေ တဿာ အာရမ္မဏာ တေ တဿာ ဂေါစရာ. ယေ တဿာ ဂေါစရာ တေ တဿာ အာရမ္မဏာ. တေန ဝုစ္စတိ—  “ဓမ္မေသု ဉာဏံ ဓမ္မပဋိသမ္ဘိဒါ”.
</Paragraph>

<Paragraph number="1567" book="ps">
ဒဿနဋ္ဌော အတ္ထော, ဉာတဋ္ဌော အတ္ထော, ပဇာနနဋ္ဌော အတ္ထော, ပဋိဝေဓဋ္ဌော အတ္ထော, ဩဘာသဋ္ဌော အတ္ထော. ဣမေ ပဉ္စ အတ္ထာ အတ္ထပဋိသမ္ဘိဒါယ အာရမ္မဏာ စေဝ ဟောန္တိ ဂေါစရာ စ. ယေ တဿာ အာရမ္မဏာ တေ တဿာ ဂေါစရာ. ယေ တဿာ ဂေါစရာ တေ တဿာ အာရမ္မဏာ. တေန ဝုစ္စတိ—  “အတ္ထေသု ဉာဏံ အတ္ထပဋိသမ္ဘိဒါ”.
</Paragraph>

<Paragraph number="1568" book="ps">
ပဉ္စ ဓမ္မေ သန္ဒဿေတုံ ဗျဉ္ဇနနိရုတ္တာဘိလာပါ, ပဉ္စ အတ္ထေ သန္ဒဿေတုံ ဗျဉ္ဇနနိရုတ္တာဘိလာပါ. ဣမာ ဒသ နိရုတ္တိယော နိရုတ္တိပဋိသမ္ဘိဒါယ အာရမ္မဏာ စေဝ ဟောန္တိ ဂေါစရာ စ. ယေ တဿာ အာရမ္မဏာ တေ တဿာ ဂေါစရာ. ယေ တဿာ ဂေါစရာ တေ တဿာ အာရမ္မဏာ. တေန ဝုစ္စတိ—  “နိရုတ္တီသု ဉာဏံ နိရုတ္တိပဋိသမ္ဘိဒါ”.
</Paragraph>

<Paragraph number="1569" book="ps">
ပဉ္စသု ဓမ္မေသု ဉာဏာနိ, ပဉ္စသု အတ္ထေသု ဉာဏာနိ, ဒသသု နိရုတ္တီသု ဉာဏာနိ. ဣမာနိ ဝီသတိ ဉာဏာနိ ပဋိဘာနပဋိသမ္ဘိဒါယ အာရမ္မဏာ စေဝ ဟောန္တိ ဂေါစရာ စ. ယေ တဿာ အာရမ္မဏာ တေ တဿာ ဂေါစရာ. ယေ တဿာ ဂေါစရာ တေ တဿာ အာရမ္မဏာ. တေန ဝုစ္စတိ—  “ပဋိဘာနေသု ဉာဏံ ပဋိဘာနပဋိသမ္ဘိဒါ”.
</Paragraph>

<Paragraph number="1570" book="ps">
ဒုက္ခေ အရိယသစ္စေ ပန္နရသ ဓမ္မာ, ပန္နရသ အတ္ထာ, တိံသ နိရုတ္တိယော, သဋ္ဌိ ဉာဏာနိ.
</Paragraph>

<Paragraph number="1571" book="ps">
“‘<Emphasis>ဣဒံ ဒုက္ခသမုဒယံ အရိယသစ္စန်</Emphasis>’တိ ပုဗ္ဗေ အနနုဿုတေသု ဓမ္မေသု စက္ခုံ ဥဒပါဒိ …ပေ…  အာလောကော ဥဒပါဒိ. ‘တံ ခေါ ပနိဒံ ဒုက္ခသမုဒယံ အရိယသစ္စံ ပဟာတဗ္ဗန်’တိ …ပေ…  ပဟီနန္တိ ပုဗ္ဗေ အနနုဿုတေသု ဓမ္မေသု စက္ခုံ ဥဒပါဒိ …ပေ…  အာလောကော ဥဒပါဒိ …ပေ… ”.
</Paragraph>

<Paragraph number="1572" book="ps">
ဒုက္ခသမုဒယေ အရိယသစ္စေ ပန္နရသ ဓမ္မာ, ပန္နရသ အတ္ထာ, တိံသ နိရုတ္တိယော, သဋ္ဌိ ဉာဏာနိ.
</Paragraph>

<Paragraph number="1573" book="ps">
“‘<Emphasis>ဣဒံ ဒုက္ခနိရောဓံ အရိယသစ္စန်</Emphasis>’တိ ပုဗ္ဗေ အနနုဿုတေသု ဓမ္မေသု စက္ခုံ ဥဒပါဒိ …ပေ…  အာလောကော ဥဒပါဒိ. ‘တံ ခေါ ပနိဒံ ဒုက္ခနိရောဓံ အရိယသစ္စံ သစ္ဆိကာတဗ္ဗန်’တိ …ပေ…  သစ္ဆိကတန္တိ ပုဗ္ဗေ အနနုဿုတေသု ဓမ္မေသု စက္ခုံ ဥဒပါဒိ …ပေ…  အာလောကော ဥဒပါဒိ …ပေ… ”.
</Paragraph>

<Paragraph number="1574" book="ps">
ဒုက္ခနိရောဓေ အရိယသစ္စေ ပန္နရသ ဓမ္မာ, ပန္နရသ အတ္ထာ, တိံသ နိရုတ္တိယော, သဋ္ဌိ ဉာဏာနိ.
</Paragraph>

<Paragraph number="1575" book="ps">
“‘<Emphasis>ဣဒံ ဒုက္ခနိရောဓဂါမိနီ ပဋိပဒါ အရိယသစ္စန်</Emphasis>’တိ ပုဗ္ဗေ အနနုဿုတေသု ဓမ္မေသု စက္ခုံ ဥဒပါဒိ …ပေ…  အာလောကော ဥဒပါဒိ. ‘တံ ခေါ ပနိဒံ ဒုက္ခနိရောဓဂါမိနီ ပဋိပဒါ အရိယသစ္စံ ဘာဝေတဗ္ဗန်’တိ …ပေ…  ဘာဝိတန္တိ ပုဗ္ဗေ အနနုဿုတေသု ဓမ္မေသု စက္ခုံ ဥဒပါဒိ …ပေ…  အာလောကော ဥဒပါဒိ …ပေ… ”.
</Paragraph>

<Paragraph number="1576" book="ps">
ဒုက္ခနိရောဓဂါမိနိယာ ပဋိပဒါယ အရိယသစ္စေ ပန္နရသ ဓမ္မာ, ပန္နရသ အတ္ထာ, တိံသ နိရုတ္တိယော, သဋ္ဌိ ဉာဏာနိ.
</Paragraph>

<Paragraph number="1577" book="ps">
စတူသု အရိယသစ္စေသု သဋ္ဌိ ဓမ္မာ, သဋ္ဌိ အတ္ထာ, ဝီသတိသတနိရုတ္တိယော, စတ္တာလီသဉ္စ ဒွေ စ ဉာဏသတာနိ.
</Paragraph>
</Division>