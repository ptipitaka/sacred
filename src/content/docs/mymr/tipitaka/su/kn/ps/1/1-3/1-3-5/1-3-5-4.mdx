---
title: 1.3.5.4 စတုတ္ထစတုက္ကနိဒ္ဒေသ
tableOfContents: false
sidebar:
  order: 4
type: tipitaka
basket: su
book: ps
review:
  current: review
  updated: '2025-10-27T21:48:47.215044'
  updated_by: ''
  notes: ''
  history:
  - state: review
    date: '2025-10-27T21:48:47.215044'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="180" book="ps" e="ch" v="26" p="191">

<Paragraph number="979" book="ps">
ကထံ “အနိစ္စာနုပဿီ အဿသိဿာမီ”တိ သိက္ခတိ, “အနိစ္စာနုပဿီ ပဿသိဿာမီ”တိ သိက္ခတိ? <Emphasis>အနိစ္စန်</Emphasis>တိ ကိံ အနိစ္စံ? ပဉ္စက္ခန္ဓာ အနိစ္စာ. ကေနဋ္ဌေန အနိစ္စာ? ဥပ္ပါဒဝယဋ္ဌေန အနိစ္စာ. ပဉ္စန္နံ ခန္ဓာနံ ဥဒယံ ပဿန္တော ကတိ လက္ခဏာနိ ပဿတိ, ဝယံ ပဿန္တော ကတိ လက္ခဏာနိ ပဿတိ, ဥဒယဗ္ဗယံ ပဿန္တော ကတိ လက္ခဏာနိ ပဿတိ? ပဉ္စန္နံ ခန္ဓာနံ ဥဒယံ ပဿန္တော ပဉ္စဝီသတိ လက္ခဏာနိ ပဿတိ, ဝယံ ပဿန္တော ပဉ္စဝီသတိ လက္ခဏာနိ ပဿတိ. ပဉ္စန္နံ ခန္ဓာနံ ဥဒယဗ္ဗယံ ပဿန္တော ဣမာနိ ပညာသ လက္ခဏာနိ ပဿတိ.
</Paragraph>

<Paragraph number="980" book="ps">
“ရူပေ အနိစ္စာနုပဿီ အဿသိဿာမီ”တိ သိက္ခတိ, “ရူပေ အနိစ္စာနုပဿီ ပဿသိဿာမီ”တိ သိက္ခတိ. “ဝေဒနာယ …ပေ…  သညာယ…  သင်္ခါရေသု…  ဝိညာဏေ…  စက္ခုသ္မိံ …ပေ…  ဇရာမရဏေ အနိစ္စာနုပဿီ အဿသိဿာမီ”တိ သိက္ခတိ, “ဇရာမရဏေ အနိစ္စာနုပဿီ ပဿသိဿာမီ”တိ သိက္ခတိ. အနိစ္စာနုပဿီ အဿာသပဿာသဝသေန ဓမ္မာ ဥပဋ္ဌာနံ သတိ အနုပဿနာ ဉာဏံ. ဓမ္မာ ဥပဋ္ဌာနံ, နော သတိ; သတိ ဥပဋ္ဌာနဉ္စေဝ သတိ စ. တာယ သတိယာ တေန ဉာဏေန တေ ဓမ္မေ အနုပဿတိ. တေန ဝုစ္စတိ—  “ဓမ္မေသု ဓမ္မာနုပဿနာသတိပဋ္ဌာနဘာဝနာ”တိ.
</Paragraph>

<Paragraph number="981" book="ps">
<Emphasis>အနုပဿတီ</Emphasis>တိ ကထံ တေ ဓမ္မေ အနုပဿတိ …ပေ…  ဧဝံ တေ ဓမ္မေ အနုပဿတိ. <Emphasis>ဘာဝနာ</Emphasis>တိ စတဿော ဘာဝနာ …ပေ…  အာသေဝနဋ္ဌေန ဘာဝနာ. အနိစ္စာနုပဿီ အဿာသပဿာသာနံ သံဝရဋ္ဌေန သီလဝိသုဒ္ဓိ …ပေ…  အနိစ္စာနုပဿီ အဿာသပဿာသဝသေန စိတ္တဿ ဧကဂ္ဂတံ အဝိက္ခေပံ ပဇာနတော …ပေ…  ပဇာနန္တော ဣန္ဒြိယာနိ သမောဓာနေတိ. တေန ဝုစ္စတိ—  “သမတ္ထဉ္စ ပဋိဝိဇ္ဈတီ”တိ. (1)
</Paragraph>

<Paragraph number="982" book="ps">
ကထံ “ဝိရာဂါနုပဿီ အဿသိဿာမီ”တိ သိက္ခတိ, “ဝိရာဂါနုပဿီ ပဿသိဿာမီ”တိ သိက္ခတိ? ရူပေ အာဒီနဝံ ဒိသွာ ရူပဝိရာဂေ ဆန္ဒဇာတော ဟောတိ သဒ္ဓါဓိမုတ္တော, စိတ္တဉ္စဿ သွာဓိဋ္ဌိတံ. “ရူပေ ဝိရာဂါနုပဿီ အဿသိဿာမီ”တိ သိက္ခတိ, “ရူပေ ဝိရာဂါနုပဿီ ပဿသိဿာမီ”တိ သိက္ခတိ. ဝေဒနာယ …ပေ…  သညာယ…  သင်္ခါရေသု…  ဝိညာဏေ…  စက္ခုသ္မိံ …ပေ…  ဇရာမရဏေ အာဒီနဝံ ဒိသွာ ဇရာမရဏဝိရာဂေ ဆန္ဒဇာတော ဟောတိ သဒ္ဓါဓိမုတ္တော, စိတ္တဉ္စဿ သွာဓိဋ္ဌိတံ. “ဇရာမရဏေ ဝိရာဂါနုပဿီ အဿသိဿာမီ”တိ သိက္ခတိ, “ဇရာမရဏေ ဝိရာဂါနုပဿီ ပဿသိဿာမီ”တိ သိက္ခတိ. ဝိရာဂါနုပဿီ အဿာသပဿာသဝသေန ဓမ္မာ ဥပဋ္ဌာနံ သတိ အနုပဿနာ ဉာဏံ. ဓမ္မာ ဥပဋ္ဌာနံ, နော သတိ; သတိ ဥပဋ္ဌာနဉ္စေဝ သတိ စ. တာယ သတိယာ တေန ဉာဏေန တေ ဓမ္မေ အနုပဿတိ. တေန ဝုစ္စတိ—  “ဓမ္မေသု ဓမ္မာနုပဿနာသတိပဋ္ဌာနဘာဝနာ”တိ.
</Paragraph>

<Paragraph number="983" book="ps">
<Emphasis>အနုပဿတီ</Emphasis>တိ ကထံ တေ ဓမ္မေ အနုပဿတိ …ပေ…  ဧဝံ တေ ဓမ္မေ အနုပဿတိ. <Emphasis>ဘာဝနာ</Emphasis>တိ စတဿော ဘာဝနာ …ပေ…  အာသေဝနဋ္ဌေန ဘာဝနာ. ဝိရာဂါနုပဿီ အဿာသပဿာသာနံ သံဝရဋ္ဌေန သီလဝိသုဒ္ဓိ …ပေ…  ဝိရာဂါနုပဿီ အဿာသပဿာသဝသေန စိတ္တဿ ဧကဂ္ဂတံ အဝိက္ခေပံ ပဇာနတော …ပေ…  ပဇာနန္တော ဣန္ဒြိယာနိ သမောဓာနေတိ. တေန ဝုစ္စတိ—  “သမတ္ထဉ္စ ပဋိဝိဇ္ဈတီ”တိ. (2)
</Paragraph>

<Paragraph number="984" book="ps">
ကထံ “နိရောဓာနုပဿီ အဿသိဿာမီ”တိ သိက္ခတိ, “နိရောဓာနုပဿီ ပဿသိဿာမီ”တိ သိက္ခတိ? ရူပေ အာဒီနဝံ ဒိသွာ ရူပနိရောဓေ ဆန္ဒဇာတော ဟောတိ သဒ္ဓါဓိမုတ္တော, စိတ္တဉ္စဿ သွာဓိဋ္ဌိတံ. “ရူပေ နိရောဓာနုပဿီ အဿသိဿာမီ”တိ သိက္ခတိ, “ရူပေ နိရောဓာနုပဿီ ပဿသိဿာမီ”တိ သိက္ခတိ. ဝေဒနာယ …ပေ…  သညာယ…  သင်္ခါရေသု…  ဝိညာဏေ…  စက္ခုသ္မိံ …ပေ…  ဇရာမရဏေ အာဒီနဝံ ဒိသွာ ဇရာမရဏနိရောဓေ ဆန္ဒဇာတော ဟောတိ သဒ္ဓါဓိမုတ္တော, စိတ္တဉ္စဿ သွာဓိဋ္ဌိတံ. “ဇရာမရဏေ နိရောဓာနုပဿီ အဿသိဿာမီ”တိ သိက္ခတိ, “ဇရာမရဏေ နိရောဓာနုပဿီ ပဿသိဿာမီ”တိ သိက္ခတိ.
</Paragraph>

</Division>
<Division number="181" book="ps" e="ch" v="26" p="193">

<Paragraph number="985" book="ps">
ကတိဟာကာရေဟိ အဝိဇ္ဇာယ အာဒီနဝေါ ဟောတိ? ကတိဟာကာရေဟိ အဝိဇ္ဇာ နိရုဇ္ဈတိ? ပဉ္စဟာကာရေဟိ အဝိဇ္ဇာယ အာဒီနဝေါ ဟောတိ. အဋ္ဌဟာကာရေဟိ အဝိဇ္ဇာ နိရုဇ္ဈတိ.
</Paragraph>

<Paragraph number="986" book="ps">
ကတမေဟိ ပဉ္စဟာကာရေဟိ အဝိဇ္ဇာယ အာဒီနဝေါ ဟောတိ? အနိစ္စဋ္ဌေန အဝိဇ္ဇာယ အာဒီနဝေါ ဟောတိ, ဒုက္ခဋ္ဌေန အဝိဇ္ဇာယ အာဒီနဝေါ ဟောတိ, အနတ္တဋ္ဌေန အဝိဇ္ဇာယ အာဒီနဝေါ ဟောတိ, သန္တာပဋ္ဌေန အဝိဇ္ဇာယ အာဒီနဝေါ ဟောတိ, ဝိပရိဏာမဋ္ဌေန အဝိဇ္ဇာယ အာဒီနဝေါ ဟောတိ—  ဣမေဟိ ပဉ္စဟာကာရေဟိ အဝိဇ္ဇာယ အာဒီနဝေါ ဟောတိ.
</Paragraph>

<Paragraph number="987" book="ps">
ကတမေဟိ အဋ္ဌဟာကာရေဟိ အဝိဇ္ဇာ နိရုဇ္ဈတိ? နိဒါနနိရောဓေန အဝိဇ္ဇာ နိရုဇ္ဈတိ, သမုဒယနိရောဓေန အဝိဇ္ဇာ နိရုဇ္ဈတိ, ဇာတိနိရောဓေန အဝိဇ္ဇာ နိရုဇ္ဈတိ, ပဘဝနိရောဓေန အဝိဇ္ဇာ နိရုဇ္ဈတိ, ဟေတုနိရောဓေန အဝိဇ္ဇာ နိရုဇ္ဈတိ, ပစ္စယနိရောဓေန အဝိဇ္ဇာ နိရုဇ္ဈတိ, ဉာဏုပ္ပါဒေန အဝိဇ္ဇာ နိရုဇ္ဈတိ, နိရောဓုပဋ္ဌာနေန အဝိဇ္ဇာ နိရုဇ္ဈတိ—  ဣမေဟိ အဋ္ဌဟာကာရေဟိ အဝိဇ္ဇာ နိရုဇ္ဈတိ. ဣမေဟိ ပဉ္စဟာကာရေဟိ အဝိဇ္ဇာယ အာဒီနဝံ ဒိသွာ—  ဣမေဟိ အဋ္ဌဟာကာရေဟိ အဝိဇ္ဇာနိရောဓေ ဆန္ဒဇာတော ဟောတိ သဒ္ဓါဓိမုတ္တော, စိတ္တဉ္စဿ သွာဓိဋ္ဌိတံ. “အဝိဇ္ဇာယ နိရောဓာနုပဿီ အဿသိဿာမီ”တိ သိက္ခတိ, “အဝိဇ္ဇာယ နိရောဓာနုပဿီ ပဿသိဿာမီ”တိ သိက္ခတိ.
</Paragraph>

<Paragraph number="988" book="ps">
ကတိဟာကာရေဟိ သင်္ခါရေသု အာဒီနဝေါ ဟောတိ, ကတိဟာကာရေဟိ သင်္ခါရာ နိရုဇ္ဈန္တိ …ပေ…  ကတိဟာကာရေဟိ ဝိညာဏေ အာဒီနဝေါ ဟောတိ, ကတိဟာကာရေဟိ ဝိညာဏံ နိရုဇ္ဈတိ…  ကတိဟာကာရေဟိ နာမရူပေ အာဒီနဝေါ ဟောတိ, ကတိဟာကာရေဟိ နာမရူပံ နိရုဇ္ဈတိ…  ကတိဟာကာရေဟိ သဠာယတနေ အာဒီနဝေါ ဟောတိ, ကတိဟာကာရေဟိ သဠာယတနံ နိရုဇ္ဈတိ…  ကတိဟာကာရေဟိ ဖဿေ အာဒီနဝေါ ဟောတိ, ကတိဟာကာရေဟိ ဖဿော နိရုဇ္ဈတိ…  ကတိဟာကာရေဟိ ဝေဒနာယ အာဒီနဝေါ ဟောတိ, ကတိဟာကာရေဟိ ဝေဒနာ နိရုဇ္ဈတိ…  ကတိဟာကာရေဟိ တဏှာယ အာဒီနဝေါ ဟောတိ, ကတိဟာကာရေဟိ တဏှာ နိရုဇ္ဈတိ…  ကတိဟာကာရေဟိ ဥပါဒါနေ အာဒီနဝေါ ဟောတိ, ကတိဟာကာရေဟိ ဥပါဒါနံ နိရုဇ္ဈတိ…  ကတိဟာကာရေဟိ ဘဝေ အာဒီနဝေါ ဟောတိ, ကတိဟာကာရေဟိ ဘဝေါ နိရုဇ္ဈတိ…  ကတိဟာကာရေဟိ ဇာတိယာ အာဒီနဝေါ ဟောတိ, ကတိဟာကာရေဟိ ဇာတိ နိရုဇ္ဈတိ…  ကတိဟာကာရေဟိ ဇရာမရဏေ အာဒီနဝေါ ဟောတိ, ကတိဟာကာရေဟိ ဇရာမရဏံ နိရုဇ္ဈတိ? ပဉ္စဟာကာရေဟိ ဇရာမရဏေ အာဒီနဝေါ ဟောတိ, အဋ္ဌဟာကာရေဟိ ဇရာမရဏံ နိရုဇ္ဈတိ.
</Paragraph>

<Paragraph number="989" book="ps">
ကတမေဟိ ပဉ္စဟာကာရေဟိ ဇရာမရဏေ အာဒီနဝေါ ဟောတိ? အနိစ္စဋ္ဌေန ဇရာမရဏေ အာဒီနဝေါ ဟောတိ, ဒုက္ခဋ္ဌေန …ပေ…  အနတ္တဋ္ဌေန …ပေ…  သန္တာပဋ္ဌေန …ပေ…  ဝိပရိဏာမဋ္ဌေန ဇရာမရဏေ အာဒီနဝေါ ဟောတိ—  ဣမေဟိ ပဉ္စဟာကာရေဟိ ဇရာမရဏေ အာဒီနဝေါ ဟောတိ.
</Paragraph>

<Paragraph number="990" book="ps">
ကတမေဟိ အဋ္ဌဟာကာရေဟိ ဇရာမရဏံ နိရုဇ္ဈတိ? နိဒါနနိရောဓေန ဇရာမရဏံ နိရုဇ္ဈတိ, သမုဒယနိရောဓေန …ပေ…  ဇာတိနိရောဓေန …ပေ…  ပဘဝနိရောဓေန…  ဟေတုနိရောဓေန…  ပစ္စယနိရောဓေန…  ဉာဏုပ္ပါဒေန …ပေ…  နိရောဓုပဋ္ဌာနေန ဇရာမရဏံ နိရုဇ္ဈတိ—  ဣမေဟိ အဋ္ဌဟာကာရေဟိ ဇရာမရဏံ နိရုဇ္ဈတိ. ဣမေဟိ ပဉ္စဟာကာရေဟိ ဇရာမရဏေ အာဒီနဝံ ဒိသွာ ဣမေဟိ အဋ္ဌဟာကာရေဟိ ဇရာမရဏနိရောဓေ ဆန္ဒဇာတော ဟောတိ သဒ္ဓါဓိမုတ္တော, စိတ္တဉ္စဿ သွာဓိဋ္ဌိတံ. “ဇရာမရဏေ နိရောဓာနုပဿီ အဿသိဿာမီ”တိ သိက္ခတိ, “ဇရာမရဏေ နိရောဓာနုပဿီ ပဿသိဿာမီ”တိ သိက္ခတိ. နိရောဓာနုပဿီ အဿာသပဿာသဝသေန ဓမ္မာ ဥပဋ္ဌာနံ သတိ အနုပဿနာ ဉာဏံ. ဓမ္မာ ဥပဋ္ဌာနံ, နော သတိ; သတိ ဥပဋ္ဌာနဉ္စေဝ သတိ စ. တာယ သတိယာ တေန ဉာဏေန တေ ဓမ္မေ အနုပဿတိ. တေန ဝုစ္စတိ—  “ဓမ္မေသု ဓမ္မာနုပဿနာသတိပဋ္ဌာနဘာဝနာ”တိ.
</Paragraph>

<Paragraph number="991" book="ps">
<Emphasis>အနုပဿတီ</Emphasis>တိ ကထံ တေ ဓမ္မေ အနုပဿတိ …ပေ…  ဧဝံ တေ ဓမ္မေ အနုပဿတိ. <Emphasis>ဘာဝနာ</Emphasis>တိ စတဿော ဘာဝနာ …ပေ…  အာသေဝနဋ္ဌေန ဘာဝနာ. နိရောဓာနုပဿီ အဿာသပဿာသာနံ သံဝရဋ္ဌေန သီလဝိသုဒ္ဓိ …ပေ…  နိရောဓာနုပဿီ အဿာသပဿာသဝသေန စိတ္တဿ ဧကဂ္ဂတံ အဝိက္ခေပံ ပဇာနတော …ပေ…  ပဇာနန္တော ဣန္ဒြိယာနိ သမောဓာနေတိ. တေန ဝုစ္စတိ—  “သမတ္ထဉ္စ ပဋိဝိဇ္ဈတီ”တိ. (3)
</Paragraph>

</Division>
<Division number="182" book="ps" e="ch" v="26" p="195">

<Paragraph number="992" book="ps">
ကထံ “ပဋိနိဿဂ္ဂါနုပဿီ အဿသိဿာမီ”တိ သိက္ခတိ, “ပဋိနိဿဂ္ဂါနုပဿီ ပဿသိဿာမီ”တိ သိက္ခတိ? <Emphasis>ပဋိနိဿဂ္ဂါ</Emphasis>တိ ဒွေ ပဋိနိဿဂ္ဂါ—  ပရိစ္စာဂပဋိနိဿဂ္ဂေါ စ ပက္ခန္ဒနပဋိနိဿဂ္ဂေါ စ. ရူပံ ပရိစ္စဇတီတိ—  ပရိစ္စာဂပဋိနိဿဂ္ဂေါ. ရူပနိရောဓေ နိဗ္ဗာနေ စိတ္တံ ပက္ခန္ဒတီတိ—  ပက္ခန္ဒနပဋိနိဿဂ္ဂေါ. “ရူပေ ပဋိနိဿဂ္ဂါနုပဿီ အဿသိဿာမီ”တိ သိက္ခတိ, “ရူပေ ပဋိနိဿဂ္ဂါနုပဿီ ပဿသိဿာမီ”တိ သိက္ခတိ. ဝေဒနံ …ပေ…  သညံ…  သင်္ခါရေ…  ဝိညာဏံ…  စက္ခုံ …ပေ…  ဇရာမရဏံ ပရိစ္စဇတီတိ—  ပရိစ္စာဂပဋိနိဿဂ္ဂေါ. ဇရာမရဏနိရောဓေ နိဗ္ဗာနေ စိတ္တံ ပက္ခန္ဒတီတိ—  ပက္ခန္ဒနပဋိနိဿဂ္ဂေါ. “ဇရာမရဏေ ပဋိနိဿဂ္ဂါနုပဿီ အဿသိဿာမီ”တိ သိက္ခတိ, “ဇရာမရဏေ ပဋိနိဿဂ္ဂါနုပဿီ ပဿသိဿာမီ”တိ သိက္ခတိ. ပဋိနိဿဂ္ဂါနုပဿီ အဿာသပဿာသဝသေန ဓမ္မာ ဥပဋ္ဌာနံ သတိ အနုပဿနာ ဉာဏံ. ဓမ္မာ ဥပဋ္ဌာနံ, နော သတိ; သတိ ဥပဋ္ဌာနဉ္စေဝ သတိ စ. တာယ သတိယာ တေန ဉာဏေန တေ ဓမ္မေ အနုပဿတိ. တေန ဝုစ္စတိ—  “ဓမ္မေသု ဓမ္မာနုပဿနာသတိပဋ္ဌာနဘာဝနာ”တိ.
</Paragraph>

<Paragraph number="993" book="ps">
<Emphasis>အနုပဿတီ</Emphasis>တိ ကထံ တေ ဓမ္မေ အနုပဿတိ? အနိစ္စတော အနုပဿတိ, နော နိစ္စတော …ပေ…  ပဋိနိဿဇ္ဇတိ, နော အာဒိယတိ. အနိစ္စတော အနုပဿန္တော နိစ္စသညံ ပဇဟတိ …ပေ…  ပဋိနိဿဇ္ဇန္တော အာဒါနံ ပဇဟတိ. ဧဝံ တေ ဓမ္မေ အနုပဿတိ. <Emphasis>ဘာဝနာ</Emphasis>တိ စတဿော ဘာဝနာ. တတ္ထ ဇာတာနံ ဓမ္မာနံ အနတိဝတ္တနဋ္ဌေန ဘာဝနာ …ပေ…  အာသေဝနဋ္ဌေန ဘာဝနာ. ပဋိနိဿဂ္ဂါနုပဿီ အဿာသပဿာသာနံ သံဝရဋ္ဌေန သီလဝိသုဒ္ဓိ, အဝိက္ခေပဋ္ဌေန စိတ္တဝိသုဒ္ဓိ, ဒဿနဋ္ဌေန ဒိဋ္ဌိဝိသုဒ္ဓိ. ယော တတ္ထ သံဝရဋ္ဌော, အယံ အဓိသီလသိက္ခာ; ယော တတ္ထ အဝိက္ခေပဋ္ဌော, အယံ အဓိစိတ္တသိက္ခာ; ယော တတ္ထ ဒဿနဋ္ဌော, အယံ အဓိပညာသိက္ခာ—  ဣမာ တိဿော သိက္ခာယော အာဝဇ္ဇန္တော သိက္ခတိ ဇာနန္တော သိက္ခတိ …ပေ…  သစ္ဆိကာတဗ္ဗံ သစ္ဆိကရောန္တော သိက္ခတိ.
</Paragraph>

<Paragraph number="994" book="ps">
ပဋိနိဿဂ္ဂါနုပဿီ အဿာသပဿာသဝသေန စိတ္တဿ ဧကဂ္ဂတံ အဝိက္ခေပံ ပဇာနတော ဝိဒိတာ ဝေဒနာ ဥပ္ပဇ္ဇန္တိ, ဝိဒိတာ ဥပဋ္ဌဟန္တိ, ဝိဒိတာ အဗ္ဘတ္ထံ ဂစ္ဆန္တိ …ပေ…  ပဋိနိဿဂ္ဂါနုပဿီ အဿာသပဿာသဝသေန စိတ္တဿ ဧကဂ္ဂတံ အဝိက္ခေပံ ပဇာနန္တော ဣန္ဒြိယာနိ သမောဓာနေတိ ဂေါစရဉ္စ ပဇာနာတိ သမတ္ထဉ္စ ပဋိဝိဇ္ဈတိ; ဗလာနိ သမောဓာနေတိ…  ဗောဇ္ဈင်္ဂေ သမောဓာနေတိ…  မဂ္ဂံ သမောဓာနေတိ…  ဓမ္မေ သမောဓာနေတိ ဂေါစရဉ္စ ပဇာနာတိ သမတ္ထဉ္စ ပဋိဝိဇ္ဈတိ.
</Paragraph>

<Paragraph number="995" book="ps">
<Emphasis>ဣန္ဒြိယာနိ သမောဓာနေတီ</Emphasis>တိ ကထံ ဣန္ဒြိယာနိ သမောဓာနေတိ? အဓိမောက္ခဋ္ဌေန သဒ္ဓိန္ဒြိယံ သမောဓာနေတိ …ပေ…  တေန ဝုစ္စတိ—  “သမတ္ထဉ္စ ပဋိဝိဇ္ဈတီ”တိ. (4)
</Paragraph>

<Paragraph number="996" book="ps">
အဋ္ဌ အနုပဿနေ ဉာဏာနိ အဋ္ဌ စ ဥပဋ္ဌာနာနုဿတိယော စတ္တာရိ သုတ္တန္တိကဝတ္ထူနိ ဓမ္မေသု ဓမ္မာနုပဿနာယ. ဣမာနိ ဗာတ္တိံသ သတောကာရိဿ ဉာဏာနိ.

</Paragraph>
</Division>

<Paragraph number="997" type="center" book="ps">
သတောကာရိဉာဏနိဒ္ဒေသော ပဉ္စမော.
</Paragraph>