---
title: "3.1.1 သောဠသပညာနိဒ္ဒေသ"
tableOfContents: false
sidebar:
  order: 1
type: "tipitaka"
basket: "su"
book: "ps"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="4" book="ps">

<Paragraph number="1749" book="ps">
<Emphasis>ပညာပဋိလာဘာယ သံဝတ္တန္တီ</Emphasis>တိ ကတမော ပညာပဋိလာဘော? စတုန္နံ မဂ္ဂဉာဏာနံ, စတုန္နံ ဖလဉာဏာနံ, စတုန္နံ ပဋိသမ္ဘိဒါဉာဏာနံ, ဆန္နံ အဘိညာဉာဏာနံ, တေသတ္တတီနံ ဉာဏာနံ, သတ္တသတ္တတီနံ ဉာဏာနံ လာဘော ပဋိလာဘော ပတ္တိ သမ္ပတ္တိ ဖဿနာ သစ္ဆိကိရိယာ ဥပသမ္ပဒါ. ပညာပဋိလာဘာယ သံဝတ္တန္တီတိ—  အယံ ပညာ ပဋိလာဘော. (1)
</Paragraph>

<Paragraph number="1750" book="ps">
<Emphasis>ပညာဗုဒ္ဓိယာ သံဝတ္တန္တီ</Emphasis>တိ ကတမာ ပညာဗုဒ္ဓိ? သတ္တန္နဉ္စ သေက္ခာနံ ပုထုဇ္ဇနကလျာဏကဿ စ ပညာ ဝဍ္ဎတိ, အရဟတော ပညာ ဝဍ္ဎတိ. ဝဍ္ဎိတဝဍ္ဎနာ ပညာဗုဒ္ဓိယာ သံဝတ္တန္တီတိ—  အယံ ပညာဗုဒ္ဓိ. (2)
</Paragraph>

<Paragraph number="1751" book="ps">
<Emphasis>ပညာဝေပုလ္လာယ သံဝတ္တန္တီ</Emphasis>တိ ကတမံ ပညာဝေပုလ္လံ? သတ္တန္နံ သေက္ခာနံ ပုထုဇ္ဇနကလျာဏကဿ စ ပညာဝေပုလ္လံ ဂစ္ဆတိ. အရဟတော ပညာ ဝေပုလ္လဂတာ ပညာဝေပုလ္လာယ သံဝတ္တန္တီတိ—  ဣဒံ ပညာဝေပုလ္လံ. (3)
</Paragraph>

<Paragraph number="1752" book="ps">
<Emphasis>မဟာပညတာယ သံဝတ္တန္တီ</Emphasis>တိ ကတမာ မဟာပညာ? မဟန္တေ အတ္ထေ ပရိဂ္ဂဏှာတီတိ—  မဟာပညာ. မဟန္တေ ဓမ္မေ ပရိဂ္ဂဏှာတီတိ—  မဟာပညာ. မဟန္တာ နိရုတ္တိယော ပရိဂ္ဂဏှာတီတိ—  မဟာပညာ. မဟန္တာနိ ပဋိဘာနာနိ ပရိဂ္ဂဏှာတီတိ—  မဟာပညာ. မဟန္တေ သီလက္ခန္ဓေ ပရိဂ္ဂဏှာတီတိ—  မဟာပညာ. မဟန္တေ သမာဓိက္ခန္ဓေ ပရိဂ္ဂဏှာတီတိ—  မဟာပညာ. မဟန္တေ ပညာက္ခန္ဓေ ပရိဂ္ဂဏှာတီတိ—  မဟာပညာ. မဟန္တေ ဝိမုတ္တိက္ခန္ဓေ ပရိဂ္ဂဏှာတီတိ—  မဟာပညာ. မဟန္တေ ဝိမုတ္တိဉာဏဒဿနက္ခန္ဓေ ပရိဂ္ဂဏှာတီတိ—  မဟာပညာ. မဟန္တာနိ ဌာနာဋ္ဌာနာနိ ပရိဂ္ဂဏှာတီတိ—  မဟာပညာ. မဟန္တာ ဝိဟာရသမာပတ္တိယော ပရိဂ္ဂဏှာတီတိ—  မဟာပညာ. မဟန္တာနိ အရိယသစ္စာနိ ပရိဂ္ဂဏှာတီတိ—  မဟာပညာ. မဟန္တေ သတိပဋ္ဌာနေ ပရိဂ္ဂဏှာတီတိ—  မဟာပညာ. မဟန္တေ သမ္မပ္ပဓာနေ ပရိဂ္ဂဏှာတီတိ—  မဟာပညာ. မဟန္တေ ဣဒ္ဓိပါဒေ ပရိဂ္ဂဏှာတီတိ—  မဟာပညာ. မဟန္တာနိ ဣန္ဒြိယာနိ ပရိဂ္ဂဏှာတီတိ—  မဟာပညာ. မဟန္တာနိ ဗလာနိ ပရိဂ္ဂဏှာတီတိ—  မဟာပညာ. မဟန္တေ ဗောဇ္ဈင်္ဂေ ပရိဂ္ဂဏှာတီတိ—  မဟာပညာ. မဟန္တံ အရိယမဂ္ဂံ ပရိဂ္ဂဏှာတီတိ—  မဟာပညာ. မဟန္တာနိ သာမညဖလာနိ ပရိဂ္ဂဏှာတီတိ—  မဟာပညာ. မဟန္တာ အဘိညာယော ပရိဂ္ဂဏှာတီတိ—  မဟာပညာ. မဟန္တံ ပရမတ္ထံ နိဗ္ဗာနံ ပရိဂ္ဂဏှာတီတိ—  မဟာပညာ. မဟာပညတာယ သံဝတ္တန္တီတိ—  အယံ မဟာပညာ. (4)
</Paragraph>

<Paragraph number="1753" book="ps">
<Emphasis>ပုထုပညတာယ သံဝတ္တန္တီ</Emphasis>တိ ကတမာ ပုထုပညာ? ပုထုနာနာခန္ဓေသု ဉာဏံ ပဝတ္တတီတိ—  ပုထုပညာ. ပုထုနာနာဓာတူသု ဉာဏံ ပဝတ္တတီတိ—  ပုထုပညာ. ပုထုနာနာအာယတနေသု ဉာဏံ ပဝတ္တတီတိ—  ပုထုပညာ. ပုထုနာနာပဋိစ္စသမုပ္ပါဒေသု ဉာဏံ ပဝတ္တတီတိ—  ပုထုပညာ. ပုထုနာနာသုညတမနုပလဗ္ဘေသု ဉာဏံ ပဝတ္တတီတိ—  ပုထုပညာ. ပုထုနာနာအတ္ထေသု ဉာဏံ ပဝတ္တတီတိ—  ပုထုပညာ. ပုထုနာနာဓမ္မေသု ဉာဏံ ပဝတ္တတီတိ—  ပုထုပညာ. ပုထုနာနာနိရုတ္တီသု ဉာဏံ ပဝတ္တတီတိ—  ပုထုပညာ. ပုထုနာနာပဋိဘာနေသု ဉာဏံ ပဝတ္တတီတိ—  ပုထုပညာ. ပုထုနာနာသီလက္ခန္ဓေသု ဉာဏံ ပဝတ္တတီတိ—  ပုထုပညာ. ပုထုနာနာသမာဓိက္ခန္ဓေသု ဉာဏံ ပဝတ္တတီတိ—  ပုထုပညာ. ပုထုနာနာပညာက္ခန္ဓေသု ဉာဏံ ပဝတ္တတီတိ—  ပုထုပညာ. ပုထုနာနာဝိမုတ္တိက္ခန္ဓေသု ဉာဏံ ပဝတ္တတီတိ—  ပုထုပညာ. ပုထုနာနာဝိမုတ္တိဉာဏဒဿနက္ခန္ဓေသု ဉာဏံ ပဝတ္တတီတိ—  ပုထုပညာ. ပုထုနာနာဌာနာဋ္ဌာနေသု ဉာဏံ ပဝတ္တတီတိ—  ပုထုပညာ. ပုထုနာနာဝိဟာရသမာပတ္တီသု ဉာဏံ ပဝတ္တတီတိ—  ပုထုပညာ. ပုထုနာနာအရိယသစ္စေသု ဉာဏံ ပဝတ္တတီတိ—  ပုထုပညာ. ပုထုနာနာသတိပဋ္ဌာနေသု ဉာဏံ ပဝတ္တတီတိ—  ပုထုပညာ. ပုထုနာနာသမ္မပ္ပဓာနေသု ဉာဏံ ပဝတ္တတီတိ—  ပုထုပညာ. ပုထုနာနာဣဒ္ဓိပါဒေသု ဉာဏံ ပဝတ္တတီတိ—  ပုထုပညာ. ပုထုနာနာဣန္ဒြိယေသု ဉာဏံ ပဝတ္တတီတိ—  ပုထုပညာ. ပုထုနာနာဗလေသု ဉာဏံ ပဝတ္တတီတိ—  ပုထုပညာ. ပုထုနာနာဗောဇ္ဈင်္ဂေသု ဉာဏံ ပဝတ္တတီတိ—  ပုထုပညာ. ပုထုနာနာအရိယမဂ္ဂေ ဉာဏံ ပဝတ္တတီတိ—  ပုထုပညာ. ပုထုနာနာသာမညဖလေသု ဉာဏံ ပဝတ္တတီတိ—  ပုထုပညာ. ပုထုနာနာအဘိညာသု ဉာဏံ ပဝတ္တတီတိ—  ပုထုပညာ. ပုထုဇ္ဇနသာဓာရဏေ ဓမ္မေ အတိက္ကမ္မ ပရမတ္ထေ နိဗ္ဗာနေ ဉာဏံ ပဝတ္တတီတိ—  ပုထုပညာ. ပုထုပညတာယ သံဝတ္တန္တီတိ—  အယံ ပုထုပညာ. (5)
</Paragraph>

<Paragraph number="1754" book="ps">
<Emphasis>ဝိပုလပညတာယ သံဝတ္တန္တီ</Emphasis>တိ ကတမာ ဝိပုလပညာ? ဝိပုလေ အတ္ထေ ပရိဂ္ဂဏှာတီတိ—  ဝိပုလပညာ. ဝိပုလေ ဓမ္မေ ပရိဂ္ဂဏှာတီတိ—  ဝိပုလပညာ. ဝိပုလာ နိရုတ္တိယော ပရိဂ္ဂဏှာတီတိ—  ဝိပုလပညာ. ဝိပုလာနိ ပဋိဘာနာနိ ပရိဂ္ဂဏှာတီတိ—  ဝိပုလပညာ. ဝိပုလေ သီလက္ခန္ဓေ ပရိဂ္ဂဏှာတီတိ—  ဝိပုလပညာ. ဝိပုလေ သမာဓိက္ခန္ဓေ ပရိဂ္ဂဏှာတီတိ—  ဝိပုလပညာ. ဝိပုလေ ပညာက္ခန္ဓေ ပရိဂ္ဂဏှာတီတိ—  ဝိပုလပညာ. ဝိပုလေ ဝိမုတ္တိက္ခန္ဓေ ပရိဂ္ဂဏှာတီတိ—  ဝိပုလပညာ. ဝိပုလေ ဝိမုတ္တိဉာဏဒဿနက္ခန္ဓေ ပရိဂ္ဂဏှာတီတိ—  ဝိပုလပညာ. ဝိပုလာနိ ဌာနာဋ္ဌာနာနိ ပရိဂ္ဂဏှာတီတိ—  ဝိပုလပညာ. ဝိပုလာ ဝိဟာရသမာပတ္တိယော ပရိဂ္ဂဏှာတီတိ—  ဝိပုလပညာ. ဝိပုလာနိ အရိယသစ္စာနိ ပရိဂ္ဂဏှာတီတိ—  ဝိပုလပညာ. ဝိပုလေ သတိပဋ္ဌာနေ ပရိဂ္ဂဏှာတီတိ—  ဝိပုလပညာ. ဝိပုလေ သမ္မပ္ပဓာနေ ပရိဂ္ဂဏှာတီတိ—  ဝိပုလပညာ. ဝိပုလေ ဣဒ္ဓိပါဒေ ပရိဂ္ဂဏှာတီတိ—  ဝိပုလပညာ. ဝိပုလာနိ ဣန္ဒြိယာနိ ပရိဂ္ဂဏှာတီတိ—  ဝိပုလပညာ. ဝိပုလာနိ ဗလာနိ ပရိဂ္ဂဏှာတီတိ—  ဝိပုလပညာ. ဝိပုလေ ဗောဇ္ဈင်္ဂေ ပရိဂ္ဂဏှာတီတိ—  ဝိပုလပညာ. ဝိပုလံ အရိယမဂ္ဂံ ပရိဂ္ဂဏှာတီတိ—  ဝိပုလပညာ. ဝိပုလာနိ သာမညဖလာနိ ပရိဂ္ဂဏှာတီတိ—  ဝိပုလပညာ. ဝိပုလာ အဘိညာယော ပရိဂ္ဂဏှာတီတိ—  ဝိပုလပညာ. ဝိပုလံ ပရမတ္ထံ နိဗ္ဗာနံ ပရိဂ္ဂဏှာတီတိ—  ဝိပုလပညာ. ဝိပုလပညတာယ သံဝတ္တန္တီတိ—  အယံ ဝိပုလပညာ. (6)
</Paragraph>

<Paragraph number="1755" book="ps">
<Emphasis>ဂမ္ဘီရပညတာယ သံဝတ္တန္တီ</Emphasis>တိ ကတမာ ဂမ္ဘီရပညာ? ဂမ္ဘီရေသု ခန္ဓေသု ဉာဏံ ပဝတ္တတီတိ—  ဂမ္ဘီရပညာ. ဂမ္ဘီရာသု ဓာတူသု ဉာဏံ ပဝတ္တတီတိ—  ဂမ္ဘီရပညာ. ဂမ္ဘီရေသု အာယတနေသု ဉာဏံ ပဝတ္တတီတိ—  ဂမ္ဘီရပညာ. ဂမ္ဘီရေသု ပဋိစ္စသမုပ္ပါဒေသု ဉာဏံ ပဝတ္တတီတိ—  ဂမ္ဘီရပညာ. ဂမ္ဘီရေသု သုညတမနုပလဗ္ဘေသု ဉာဏံ ပဝတ္တတီတိ—  ဂမ္ဘီရပညာ. ဂမ္ဘီရေသု အတ္ထေသု ဉာဏံ ပဝတ္တတီတိ—  ဂမ္ဘီရပညာ. ဂမ္ဘီရေသု ဓမ္မေသု ဉာဏံ ပဝတ္တတီတိ—  ဂမ္ဘီရပညာ. ဂမ္ဘီရာသု နိရုတ္တီသု ဉာဏံ ပဝတ္တတီတိ—  ဂမ္ဘီရပညာ. ဂမ္ဘီရေသု ပဋိဘာနေသု ဉာဏံ ပဝတ္တတီတိ—  ဂမ္ဘီရပညာ. ဂမ္ဘီရေသု သီလက္ခန္ဓေသု ဉာဏံ ပဝတ္တတီတိ—  ဂမ္ဘီရပညာ. ဂမ္ဘီရေသု သမာဓိက္ခန္ဓေသု ဉာဏံ ပဝတ္တတီတိ—  ဂမ္ဘီရပညာ. ဂမ္ဘီရေသု ပညာက္ခန္ဓေသု ဉာဏံ ပဝတ္တတီတိ—  ဂမ္ဘီရပညာ. ဂမ္ဘီရေသု ဝိမုတ္တိက္ခန္ဓေသု ဉာဏံ ပဝတ္တတီတိ—  ဂမ္ဘီရပညာ. ဂမ္ဘီရေသု ဝိမုတ္တိဉာဏဒဿနက္ခန္ဓေသု ဉာဏံ ပဝတ္တတီတိ—  ဂမ္ဘီရပညာ. ဂမ္ဘီရေသု ဌာနာဋ္ဌာနေသု ဉာဏံ ပဝတ္တတီတိ—  ဂမ္ဘီရပညာ. ဂမ္ဘီရာသု ဝိဟာရသမာပတ္တီသု ဉာဏံ ပဝတ္တတီတိ—  ဂမ္ဘီရပညာ. ဂမ္ဘီရေသု အရိယသစ္စေသု ဉာဏံ ပဝတ္တတီတိ—  ဂမ္ဘီရပညာ. ဂမ္ဘီရေသု သတိပဋ္ဌာနေသု ဉာဏံ ပဝတ္တတီတိ—  ဂမ္ဘီရပညာ. ဂမ္ဘီရေသု သမ္မပ္ပဓာနေသု ဉာဏံ ပဝတ္တတီတိ—  ဂမ္ဘီရပညာ. ဂမ္ဘီရေသု ဣဒ္ဓိပါဒေသု ဉာဏံ ပဝတ္တတီတိ—  ဂမ္ဘီရပညာ. ဂမ္ဘီရေသု ဣန္ဒြိယေသု ဉာဏံ ပဝတ္တတီတိ—  ဂမ္ဘီရပညာ. ဂမ္ဘီရေသု ဗလေသု ဉာဏံ ပဝတ္တတီတိ—  ဂမ္ဘီရပညာ. ဂမ္ဘီရေသု ဗောဇ္ဈင်္ဂေသု ဉာဏံ ပဝတ္တတီတိ—  ဂမ္ဘီရပညာ. ဂမ္ဘီရေ အရိယမဂ္ဂေ ဉာဏံ ပဝတ္တတီတိ—  ဂမ္ဘီရပညာ. ဂမ္ဘီရေသု သာမညဖလေသု ဉာဏံ ပဝတ္တတီတိ—  ဂမ္ဘီရပညာ. ဂမ္ဘီရာသု အဘိညာသု ဉာဏံ ပဝတ္တတီတိ—  ဂမ္ဘီရပညာ. ဂမ္ဘီရေ ပရမတ္ထေ နိဗ္ဗာနေ ဉာဏံ ပဝတ္တတီတိ—  ဂမ္ဘီရပညာ. ဂမ္ဘီရပညတာယ သံဝတ္တန္တီတိ—  အယံ ဂမ္ဘီရပညာ. (7)
</Paragraph>

<Paragraph number="1756" book="ps">
<Emphasis>အသာမန္တပညတာယ သံဝတ္တန္တီ</Emphasis>တိ ကတမာ အသာမန္တပညာ? ယဿ ပုဂ္ဂလဿ အတ္ထဝဝတ္ထာနတော အတ္ထပဋိသမ္ဘိဒါ အဓိဂတာ ဟောတိ သစ္ဆိကတာ ဖဿိတာ ပညာယ, ဓမ္မဝဝတ္ထာနတော ဓမ္မပဋိသမ္ဘိဒါ အဓိဂတာ ဟောတိ သစ္ဆိကတာ ဖဿိတာ ပညာယ, နိရုတ္တိဝဝတ္ထာနတော နိရုတ္တိပဋိသမ္ဘိဒါ အဓိဂတာ ဟောတိ သစ္ဆိကတာ ဖဿိတာ ပညာယ, ပဋိဘာနဝဝတ္ထာနတော ပဋိဘာနပဋိသမ္ဘိဒါ အဓိဂတာ ဟောတိ သစ္ဆိကတာ ဖဿိတာ ပညာယ, တဿ အတ္ထေ စ ဓမ္မေ စ နိရုတ္တိယာ စ ပဋိဘာနေ စ န အညော ကောစိ သက္ကောတိ အဘိသမ္ဘဝိတုံ. အနဘိသမ္ဘဝနီယော စ သော အညေဟီတိ—  အသာမန္တပညော.
</Paragraph>

<Paragraph number="1757" book="ps">
ပုထုဇ္ဇနကလျာဏကဿ ပညာ အဋ္ဌမကဿ ပညာယ ဒူရေ ဝိဒူရေ သုဝိဒူရေ န သန္တိကေ န သာမန္တာ. ပုထုဇ္ဇနကလျာဏကံ ဥပါဒါယ အဋ္ဌမကော အသာမန္တပညော. အဋ္ဌမကဿ ပညာ သောတာပန္နဿ ပညာယ ဒူရေ ဝိဒူရေ သုဝိဒူရေ န သန္တိကေ န သာမန္တာ. အဋ္ဌမကံ ဥပါဒါယ သောတာပန္နော အသာမန္တပညော. သောတာပန္နဿ ပညာ သကဒါဂါမိဿ ပညာယ ဒူရေ ဝိဒူရေ သုဝိဒူရေ န သန္တိကေ န သာမန္တာ. သောတာပန္နံ ဥပါဒါယ သကဒါဂါမီ အသာမန္တပညော. သကဒါဂါမိဿ ပညာ အနာဂါမိဿ ပညာယ ဒူရေ ဝိဒူရေ သုဝိဒူရေ န သန္တိကေ န သာမန္တာ. သကဒါဂါမိံ ဥပါဒါယ အနာဂါမီ အသာမန္တပညော. အနာဂါမိဿ ပညာ အရဟတော ပညာယ ဒူရေ ဝိဒူရေ သုဝိဒူရေ န သန္တိကေ န သာမန္တာ. အနာဂါမိံ ဥပါဒါယ အရဟာ အသာမန္တပညော. အရဟတော ပညာ ပစ္စေကသမ္ဗုဒ္ဓဿ ပညာယ ဒူရေ ဝိဒူရေ သုဝိဒူရေ န သန္တိကေ န သာမန္တာ. အရဟန္တံ ဥပါဒါယ ပစ္စေကဗုဒ္ဓေါ အသာမန္တပညော. ပစ္စေကဗုဒ္ဓဉ္စ သဒေဝကဉ္စ လောကံ ဥပါဒါယ တထာဂတော အရဟံ သမ္မာသမ္ဗုဒ္ဓေါ အဂ္ဂေါ အသာမန္တပညော.
</Paragraph>

</Division>
<Division number="5" book="ps">

<Paragraph number="1758" book="ps">
ပညာပဘေဒကုသလော ပဘိန္နဉာဏော အဓိဂတပ္ပဋိသမ္ဘိဒေါ စတုဝေသာရဇ္ဇပ္ပတ္တော ဒသဗလဓာရီ ပုရိသာသဘော ပုရိသသီဟော ပုရိသနာဂေါ ပုရိသာဇညော ပုရိသဓောရယှော အနန္တဉာဏော အနန္တတေဇော အနန္တယသော အဍ္ဎော မဟဒ္ဓနော ဓနဝါ နေတာ ဝိနေတာ အနုနေတာ ပညာပေတာ နိဇ္ဈာပေတာ ပေက္ခေတာ ပသာဒေတာ. “သော ဟိ ဘဂဝါ အနုပ္ပန္နဿ မဂ္ဂဿ ဥပ္ပါဒေတာ, အသဉ္ဇာတဿ မဂ္ဂဿ သဉ္ဇနေတာ, အနက္ခာတဿ မဂ္ဂဿ အက္ခာတာ, မဂ္ဂညူ မဂ္ဂဝိဒူ မဂ္ဂကောဝိဒေါ မဂ္ဂါနုဂါမီ စ ပနဿ ဧတရဟိ သာဝကာ ဝိဟရန္တိ ပစ္ဆာ သမန္နာဂတာ”.
</Paragraph>

<Paragraph number="1759" book="ps">
“သော ဟိ ဘဂဝါ ဇာနံ ဇာနာတိ, ပဿံ ပဿတိ, စက္ခုဘူတော ဉာဏဘူတော ဓမ္မဘူတော ဗြဟ္မဘူတော ဝတ္တာ ပဝတ္တာ အတ္ထဿ နိန္နေတာ အမတဿ ဒါတာ ဓမ္မဿာမီ တထာဂတော. နတ္ထိ တဿ ဘဂဝတော အညာတံ အဒိဋ္ဌံ အဝိဒိတံ အသစ္ဆိကတံ အဖဿိတံ ပညာယ. အတီတံ အနာဂတံ ပစ္စုပ္ပန္နံ ဥပါဒါယ သဗ္ဗေ ဓမ္မာ သဗ္ဗာကာရေန ဗုဒ္ဓဿ ဘဂဝတော ဉာဏမုခေ အာပါထံ အာဂစ္ဆန္တိ. ယံ ကိဉ္စိ နေယျံ နာမ အတ္ထိ တံ သဗ္ဗံ ဇာနိတဗ္ဗံ. အတ္တတ္ထော ဝါ ပရတ္ထော ဝါ ဥဘယတ္ထော ဝါ ဒိဋ္ဌဓမ္မိကော ဝါ အတ္ထော သမ္ပရာယိကော ဝါ အတ္ထော ဥတ္တာနော ဝါ အတ္ထော ဂမ္ဘီရော ဝါ အတ္ထော ဂူဠှော ဝါ အတ္ထော ပဋိစ္ဆန္နော ဝါ အတ္ထော နေယျော ဝါ အတ္ထော နီတော ဝါ အတ္ထော အနဝဇ္ဇော ဝါ အတ္ထော နိက္ကိလေသော ဝါ အတ္ထော ဝေါဒါနော ဝါ အတ္ထော ပရမတ္ထော ဝါ အတ္ထော, သဗ္ဗံ တံ အန္တောဗုဒ္ဓဉာဏေ ပရိဝတ္တတိ.
</Paragraph>

<Paragraph number="1760" book="ps">
သဗ္ဗံ ကာယကမ္မံ ဗုဒ္ဓဿ ဘဂဝတော ဉာဏာနုပရိဝတ္တိ. သဗ္ဗံ ဝစီကမ္မံ ဗုဒ္ဓဿ ဘဂဝတော ဉာဏာနုပရိဝတ္တိ. သဗ္ဗံ မနောကမ္မံ ဗုဒ္ဓဿ ဘဂဝတော ဉာဏာနုပရိဝတ္တိ. အတီတေ ဗုဒ္ဓဿ ဘဂဝတော အပ္ပဋိဟတံ ဉာဏံ. အနာဂတေ ဗုဒ္ဓဿ ဘဂဝတော အပ္ပဋိဟတံ ဉာဏံ. ပစ္စုပ္ပန္နေ ဗုဒ္ဓဿ ဘဂဝတော အပ္ပဋိဟတံ ဉာဏံ. ယာဝတကံ နေယျံ တာဝတကံ ဉာဏံ, ယာဝတကံ ဉာဏံ တာဝတကံ နေယျံ. နေယျပရိယန္တိကံ ဉာဏံ, ဉာဏပရိယန္တိကံ နေယျံ. နေယျံ အတိက္ကမိတွာ ဉာဏံ နပ္ပဝတ္တတိ. ဉာဏံ အတိက္ကမိတွာ နေယျပထော နတ္ထိ. အညမညပရိယန္တဋ္ဌာယိနော တေ ဓမ္မာ. ယထာ ဒွိန္နံ သမုဂ္ဂပဋလာနံ သမ္မာ ဖုသိတာနံ ဟေဋ္ဌိမံ သမုဂ္ဂပဋလံ ဥပရိမံ နာတိဝတ္တတိ, ဥပရိမံ သမုဂ္ဂပဋလံ ဟေဋ္ဌိမံ နာတိဝတ္တတိ, အညမညပရိယန္တဋ္ဌာယိနော; ဧဝမေဝ ဗုဒ္ဓဿ ဘဂဝတော နေယျဉ္စ ဉာဏဉ္စ အညမညပရိယန္တဋ္ဌာယိနော. ယာဝတကံ နေယျံ တာဝတကံ ဉာဏံ, ယာဝတကံ ဉာဏံ တာဝတကံ နေယျံ. နေယျပရိယန္တိကံ ဉာဏံ, ဉာဏပရိယန္တိကံ နေယျံ. နေယျံ အတိက္ကမိတွာ ဉာဏံ နပ္ပဝတ္တတိ. ဉာဏံ အတိက္ကမိတွာ နေယျပထော နတ္ထိ. အညမညပရိယန္တဋ္ဌာယိနော တေ ဓမ္မာ. သဗ္ဗဓမ္မေသု ဗုဒ္ဓဿ ဘဂဝတော ဉာဏံ ပဝတ္တတိ.
</Paragraph>

<Paragraph number="1761" book="ps">
သဗ္ဗေ ဓမ္မာ ဗုဒ္ဓဿ ဘဂဝတော အာဝဇ္ဇနပ္ပဋိဗဒ္ဓါ အာကင်္ခပ္ပဋိဗဒ္ဓါ မနသိကာရပ္ပဋိဗဒ္ဓါ စိတ္တုပ္ပါဒပ္ပဋိဗဒ္ဓါ. သဗ္ဗသတ္တေသု ဗုဒ္ဓဿ ဘဂဝတော ဉာဏံ ပဝတ္တတိ. သဗ္ဗေသံ သတ္တာနံ ဗုဒ္ဓေါ အာသယံ ဇာနာတိ, အနုသယံ ဇာနာတိ, စရိတံ ဇာနာတိ, အဓိမုတ္တိံ ဇာနာတိ. အပ္ပရဇက္ခေ မဟာရဇက္ခေ တိက္ခိန္ဒြိယေ မုဒိန္ဒြိယေ သွာကာရေ ဒွါကာရေ သုဝိညာပယေ ဒုဝိညာပယေ ဘဗ္ဗာဘဗ္ဗေ သတ္တေ ပဇာနာတိ. သဒေဝကော လောကော သမာရကော သဗြဟ္မကော သဿမဏဗြာဟ္မဏီ ပဇာ သဒေဝမနုဿာ အန္တောဗုဒ္ဓဉာဏေ ပရိဝတ္တတိ.
</Paragraph>

<Paragraph number="1762" book="ps">
ယထာ ယေ ကေစိ မစ္ဆကစ္ဆပါ, အန္တမသော တိမိတိမိင်္ဂလံ ဥပါဒါယ, အန္တောမဟာသမုဒ္ဒေ ပရိဝတ္တန္တိ, ဧဝမေဝံ သဒေဝကော လောကော သမာရကော သဗြဟ္မကော သဿမဏဗြာဟ္မဏီ ပဇာ သဒေဝမနုဿာ အန္တောဗုဒ္ဓဉာဏေ ပရိဝတ္တတိ. ယထာ ယေ ကေစိ ပက္ခိနော, အန္တမသော ဂရုဠံ ဝေနတေယျံ ဥပါဒါယ, အာကာသဿ ပဒေသေ ပရိဝတ္တန္တိ; ဧဝမေဝ ယေပိ တေ သာရိပုတ္တသမာ ပညာယ တေပိ ဗုဒ္ဓဉာဏဿ ပဒေသေ ပရိဝတ္တန္တိ. ဗုဒ္ဓဉာဏံ ဒေဝမနုဿာနံ ပညံ ဖရိတွာ အတိဃံသိတွာ တိဋ္ဌတိ.
</Paragraph>

<Paragraph number="1763" book="ps">
ယေပိ တေ ခတ္တိယပဏ္ဍိတာ ဗြာဟ္မဏပဏ္ဍိတာ ဂဟပတိပဏ္ဍိတာ သမဏပဏ္ဍိတာ နိပုဏာ ကတပရပ္ပဝါဒါ ဝါလဝေဓိရူပါ ဝေါဘိန္ဒန္တာ မညေ စရန္တိ ပညာဂတေန ဒိဋ္ဌိဂတာနိ, တေ ပဉှံ အဘိသင်္ခရိတွာ အဘိသင်္ခရိတွာ တထာဂတံ ဥပသင်္ကမိတွာ ပုစ္ဆန္တိ ဂူဠှာနိ စ ပဋိစ္ဆန္နာနိ စ. ကထိတာ ဝိသဇ္ဇိတာ စ တေ ပဉှာ ဘဂဝတာ ဟောန္တိ နိဒ္ဒိဋ္ဌကာရဏာ. ဥပက္ခိတ္တကာ စ တေ ဘဂဝတော သမ္ပဇ္ဇန္တိ. အထ ခေါ ဘဂဝါ တတ္ထ အတိရောစတိ ယဒိဒံ ပညာယာ”တိ. အဂ္ဂေါ အသာမန္တပညော, အသာမန္တပညတာယ သံဝတ္တန္တီတိ—  အယံ အသာမန္တပညာ. (8)
</Paragraph>

</Division>
<Division number="6" book="ps">

<Paragraph number="1764" book="ps">
<Emphasis>ဘူရိပညတာယ သံဝတ္တန္တီ</Emphasis>တိ ကတမာ ဘူရိပညာ? ရာဂံ အဘိဘုယျတီတိ—  ဘူရိပညာ. အဘိဘဝိတာတိ—  ဘူရိပညာ. ဒေါသံ အဘိဘုယျတီတိ—  ဘူရိပညာ. အဘိဘဝိတာတိ—  ဘူရိပညာ. မောဟံ အဘိဘုယျတီတိ—  ဘူရိပညာ. အဘိဘဝိတာတိ—  ဘူရိပညာ. ကောဓံ …ပေ…  ဥပနာဟံ…  မက္ခံ…  ပဠာသံ…  ဣဿံ…  မစ္ဆရိယံ…  မာယံ…  သာဌေယျံ…  ထမ္ဘံ…  သာရမ္ဘံ…  မာနံ…  အတိမာနံ…  မဒံ…  ပမာဒံ…  သဗ္ဗေ ကိလေသေ…  သဗ္ဗေ ဒုစ္စရိတေ…  သဗ္ဗေ အဘိသင်္ခါရေ …ပေ…  သဗ္ဗေ ဘဝဂါမိကမ္မေ အဘိဘုယျတီတိ—  ဘူရိပညာ. အဘိဘဝိတာတိ—  ဘူရိပညာ. ရာဂေါ အရိ တံ အရိံ မဒ္ဒနိပညာတိ—  ဘူရိပညာ. ဒေါသော အရိ တံ အရိံ မဒ္ဒနိပညာတိ—  ဘူရိပညာ. မောဟော အရိ တံ အရိံ မဒ္ဒနိပညာတိ—  ဘူရိပညာ. ကောဓော …ပေ…  ဥပနာဟော…  မက္ခော…  ပဠာသော…  ဣဿာ…  မစ္ဆရိယံ…  မာယာ…  သာဌေယျံ…  ထမ္ဘော…  သာရမ္ဘော…  မာနော…  အတိမာနော…  မဒေါ…  ပမာဒေါ…  သဗ္ဗေ ကိလေသာ…  သဗ္ဗေ ဒုစ္စရိတာ…  သဗ္ဗေ အဘိသင်္ခါရာ …ပေ…  သဗ္ဗေ ဘဝဂါမိကမ္မာ အရိ တံ အရိံ မဒ္ဒနိပညာတိ—  ဘူရိပညာ. ဘူရိ ဝုစ္စတိ ပထဝီ. တာယ ပထဝိသမာယ ဝိတ္ထတာယ ဝိပုလာယ ပညာယ သမန္နာဂတောတိ—  ဘူရိပညာ. အပိ စ ပညာယ မေတံ အဓိဝစနံ. ဘူရိ မေဓာ ပရိဏာယိကာတိ—  ဘူရိပညာ. ဘူရိပညတာယ သံဝတ္တန္တီတိ—  အယံ ဘူရိပညာ. (9)
</Paragraph>

<Paragraph number="1765" book="ps">
<Emphasis>ပညာဗာဟုလ္လာယ သံဝတ္တန္တီ</Emphasis>တိ ကတမံ ပညာဗာဟုလ္လံ? ဣဓေကစ္စော ပညာဂရုကော ဟောတိ ပညာစရိတော ပညာသယော ပညာဓိမုတ္တော ပညာဓဇော ပညာကေတု ပညာဓိပတေယျော ဝိစယဗဟုလော ပဝိစယဗဟုလော ဩက္ခာယနဗဟုလော သမောက္ခာယနဗဟုလော သမ္ပေက္ခာယနဓမ္မော ဝိဘူတဝိဟာရီ တစ္စရိတော တဂ္ဂရုကော တဗ္ဗဟုလော တန္နိန္နော တပ္ပေါဏော တပ္ပဗ္ဘာရော တဒဓိမုတ္တော တဒဓိပတေယျော. ယထာ ဂဏဂရုကော ဝုစ္စတိ “ဂဏဗာဟုလိကော”တိ, စီဝရဂရုကော ဝုစ္စတိ “စီဝရဗာဟုလိကော”တိ, ပတ္တဂရုကော ဝုစ္စတိ “ပတ္တဗာဟုလိကော”တိ, သေနာသနဂရုကော ဝုစ္စတိ “သေနာသနဗာဟုလိကော”တိ; ဧဝမေဝံ ဣဓေကစ္စော ပညာဂရုကော ဟောတိ ပညာစရိတော ပညာသယော ပညာဓိမုတ္တော ပညာဓဇော ပညာကေတု ပညာဓိပတေယျော ဝိစယဗဟုလော ပဝိစယဗဟုလော ဩက္ခာယနဗဟုလော သမောက္ခာယနဗဟုလော သမ္ပေက္ခာယနဓမ္မော ဝိဘူတဝိဟာရီ တစ္စရိတော တဂ္ဂရုကော တဗ္ဗဟုလော တန္နိန္နော တပ္ပေါဏော တပ္ပဗ္ဘာရော တဒဓိမုတ္တော တဒဓိပတေယျော. ပညာဗာဟုလ္လာယ သံဝတ္တန္တီတိ—  ဣဒံ ပညာဗာဟုလ္လံ. (10)
</Paragraph>

<Paragraph number="1766" book="ps">
<Emphasis>သီဃပညတာယ သံဝတ္တန္တီ</Emphasis>တိ ကတမာ သီဃပညာ? သီဃံ သီဃံ သီလာနိ ပရိပူရေတီတိ—  သီဃပညာ. သီဃံ သီဃံ ဣန္ဒြိယသံဝရံ ပရိပူရေတီတိ—  သီဃပညာ. သီဃံ သီဃံ ဘောဇနေ မတ္တညုတံ ပရိပူရေတီတိ—  သီဃပညာ. သီဃံ သီဃံ ဇာဂရိယာနုယောဂံ ပရိပူရေတီတိ—  သီဃပညာ. သီဃံ သီဃံ သီလက္ခန္ဓံ ပရိပူရေတီတိ—  သီဃပညာ. သီဃံ သီဃံ သမာဓိက္ခန္ဓံ ပရိပူရေတီတိ—  သီဃပညာ. သီဃံ သီဃံ ပညာက္ခန္ဓံ ပရိပူရေတီတိ—  သီဃပညာ. သီဃံ သီဃံ ဝိမုတ္တိက္ခန္ဓံ ပရိပူရေတီတိ—  သီဃပညာ. သီဃံ သီဃံ ဝိမုတ္တိဉာဏဒဿနက္ခန္ဓံ ပရိပူရေတီတိ—  သီဃပညာ. သီဃံ သီဃံ ဌာနာဋ္ဌာနာနိ ပဋိဝိဇ္ဈတီတိ—  သီဃပညာ. သီဃံ သီဃံ ဝိဟာရသမာပတ္တိယော ပရိပူရေတီတိ—  သီဃပညာ. သီဃံ သီဃံ အရိယသစ္စာနိ ပဋိဝိဇ္ဈတီတိ—  သီဃပညာ. သီဃံ သီဃံ သတိပဋ္ဌာနေ ဘာဝေတီတိ—  သီဃပညာ. သီဃံ သီဃံ သမ္မပ္ပဓာနေ ဘာဝေတီတိ—  သီဃပညာ. သီဃံ သီဃံ ဣဒ္ဓိပါဒေ ဘာဝေတီတိ—  သီဃပညာ. သီဃံ သီဃံ ဣန္ဒြိယာနိ ဘာဝေတီတိ—  သီဃပညာ. သီဃံ သီဃံ ဗလာနိ ဘာဝေတီတိ—  သီဃပညာ. သီဃံ သီဃံ ဗောဇ္ဈင်္ဂေ ဘာဝေတီတိ—  သီဃပညာ. သီဃံ သီဃံ အရိယမဂ္ဂံ ဘာဝေတီတိ—  သီဃပညာ. သီဃံ သီဃံ သာမညဖလာနိ သစ္ဆိကရောတီတိ—  သီဃပညာ. သီဃံ သီဃံ အဘိညာယော ပဋိဝိဇ္ဈတီတိ—  သီဃပညာ. သီဃံ သီဃံ ပရမတ္ထံ နိဗ္ဗာနံ သစ္ဆိကရောတီတိ—  သီဃပညာ. သီဃပညတာယ သံဝတ္တန္တီတိ—  အယံ သီဃပညာ. (11)
</Paragraph>

<Paragraph number="1767" book="ps">
<Emphasis>လဟုပညတာယ သံဝတ္တန္တီ</Emphasis>တိ ကတမာ လဟုပညာ? လဟုံ လဟုံ သီလာနိ ပရိပူရေတီတိ—  လဟုပညာ. လဟုံ လဟုံ ဣန္ဒြိယသံဝရံ ပရိပူရေတီတိ—  လဟုပညာ. လဟုံ လဟုံ ဘောဇနေ မတ္တညုတံ ပရိပူရေတီတိ—  လဟုပညာ. လဟုံ လဟုံ ဇာဂရိယာနုယောဂံ ပရိပူရေတီတိ—  လဟုပညာ. လဟုံ လဟုံ သီလက္ခန္ဓံ …ပေ…  သမာဓိက္ခန္ဓံ…  ပညာက္ခန္ဓံ…  ဝိမုတ္တိက္ခန္ဓံ…  ဝိမုတ္တိဉာဏဒဿနက္ခန္ဓံ ပရိပူရေတီတိ—  လဟုပညာ. လဟုံ လဟုံ ဌာနာဋ္ဌာနာနိ ပဋိဝိဇ္ဈတီတိ—  လဟုပညာ. လဟုံ လဟုံ ဝိဟာရသမာပတ္တိယော ပရိပူရေတီတိ—  လဟုပညာ. လဟုံ လဟုံ အရိယသစ္စာနိ ပဋိဝိဇ္ဈတီတိ—  လဟုပညာ. လဟုံ လဟုံ သတိပဋ္ဌာနေ ဘာဝေတီတိ—  လဟုပညာ. လဟုံ လဟုံ သမ္မပ္ပဓာနေ ဘာဝေတီတိ—  လဟုပညာ. လဟုံ လဟုံ ဣဒ္ဓိပါဒေ ဘာဝေတီတိ—  လဟုပညာ. လဟုံ လဟုံ ဣန္ဒြိယာနိ ဘာဝေတီတိ—  လဟုပညာ. လဟုံ လဟုံ ဗလာနိ ဘာဝေတီတိ—  လဟုပညာ. လဟုံ လဟုံ ဗောဇ္ဈင်္ဂေ ဘာဝေတီတိ—  လဟုပညာ. လဟုံ လဟုံ အရိယမဂ္ဂံ ဘာဝေတီတိ—  လဟုပညာ. လဟုံ လဟုံ သာမညဖလာနိ သစ္ဆိကရောတီတိ—  လဟုပညာ. လဟုံ လဟုံ အဘိညာယော ပဋိဝိဇ္ဈတီတိ—  လဟုပညာ. လဟုံ လဟုံ ပရမတ္ထံ နိဗ္ဗာနံ သစ္ဆိကရောတီတိ—  လဟုပညာ. လဟုပညတာယ သံဝတ္တန္တီတိ—  အယံ လဟုပညာ. (12)
</Paragraph>

<Paragraph number="1768" book="ps">
<Emphasis>ဟာသပညတာယ သံဝတ္တန္တီ</Emphasis>တိ ကတမာ ဟာသပညာ? ဣဓေကစ္စော ဟာသဗဟုလော ဝေဒဗဟုလော တုဋ္ဌိဗဟုလော ပါမောဇ္ဇဗဟုလော သီလာနိ ပရိပူရေတီတိ—  ဟာသပညာ. ဟာသဗဟုလော ဝေဒဗဟုလော တုဋ္ဌိဗဟုလော ပါမောဇ္ဇဗဟုလော ဣန္ဒြိယသံဝရံ ပရိပူရေတီတိ—  ဟာသပညာ. ဟာသဗဟုလော ဝေဒဗဟုလော တုဋ္ဌိဗဟုလော ပါမောဇ္ဇဗဟုလော ဘောဇနေ မတ္တညုတံ ပရိပူရေတီတိ—  ဟာသပညာ. ဟာသဗဟုလော ဝေဒဗဟုလော တုဋ္ဌိဗဟုလော ပါမောဇ္ဇဗဟုလော ဇာဂရိယာနုယောဂံ ပရိပူရေတီတိ—  ဟာသပညာ. ဟာသဗဟုလော ဝေဒဗဟုလော တုဋ္ဌိဗဟုလော ပါမောဇ္ဇဗဟုလော သီလက္ခန္ဓံ …ပေ…  သမာဓိက္ခန္ဓံ…  ပညာက္ခန္ဓံ…  ဝိမုတ္တိက္ခန္ဓံ…  ဝိမုတ္တိဉာဏဒဿနက္ခန္ဓံ ပရိပူရေတီတိ …ပေ…  ဌာနာဋ္ဌာနာနိ ပဋိဝိဇ္ဈတီတိ…  ဝိဟာရသမာပတ္တိယော ပရိပူရေတီတိ…  အရိယသစ္စာနိ ပဋိဝိဇ္ဈတီတိ…  သတိပဋ္ဌာနေ ဘာဝေတီတိ…  သမ္မပ္ပဓာနေ ဘာဝေတီတိ…  ဣဒ္ဓိပါဒေ ဘာဝေတီတိ…  ဣန္ဒြိယာနိ ဘာဝေတီတိ…  ဗလာနိ ဘာဝေတီတိ…  ဗောဇ္ဈင်္ဂေ ဘာဝေတီတိ …  အရိယမဂ္ဂံ ဘာဝေတီတိ …ပေ…  သာမညဖလာနိ သစ္ဆိကရောတီတိ—  ဟာသပညာ. ဟာသဗဟုလော ဝေဒဗဟုလော တုဋ္ဌိဗဟုလော ပါမောဇ္ဇဗဟုလော အဘိညာယော ပဋိဝိဇ္ဈတီတိ—  ဟာသပညာ. ဟာသဗဟုလော ဝေဒဗဟုလော တုဋ္ဌိဗဟုလော ပါမောဇ္ဇဗဟုလော ပရမတ္ထံ နိဗ္ဗာနံ သစ္ဆိကရောတီတိ—  ဟာသပညာ. ဟာသပညတာယ သံဝတ္တန္တီတိ—  အယံ ဟာသပညာ. (13)
</Paragraph>

</Division>
<Division number="7" book="ps">

<Paragraph number="1769" book="ps">
<Emphasis>ဇဝနပညတာယ သံဝတ္တန္တီ</Emphasis>တိ ကတမာ ဇဝနပညာ? ယံ ကိဉ္စိ ရူပံ အတီတာနာဂတပစ္စုပ္ပန္နံ အဇ္ဈတ္တံ ဝါ ဗဟိဒ္ဓါ ဝါ ဩဠာရိကံ ဝါ သုခုမံ ဝါ ဟီနံ ဝါ ပဏီတံ ဝါ ယံ ဒူရေ သန္တိကေ ဝါ, သဗ္ဗံ ရူပံ အနိစ္စတော ခိပ္ပံ ဇဝတီတိ—  ဇဝနပညာ. ဒုက္ခတော ခိပ္ပံ ဇဝတီတိ—  ဇဝနပညာ. အနတ္တတော ခိပ္ပံ ဇဝတီတိ—  ဇဝနပညာ. ယာ ကာစိ ဝေဒနာ …ပေ…  ယာ ကာစိ သညာ…  ယေ ကေစိ သင်္ခါရာ…  ယံ ကိဉ္စိ ဝိညာဏံ အတီတာနာဂတပစ္စုပ္ပန္နံ အဇ္ဈတ္တံ ဝါ ဗဟိဒ္ဓါ ဝါ ဩဠာရိကံ ဝါ သုခုမံ ဝါ ဟီနံ ဝါ ပဏီတံ ဝါ ယံ ဒူရေ သန္တိကေ ဝါ, သဗ္ဗံ ဝိညာဏံ အနိစ္စတော ခိပ္ပံ ဇဝတီတိ—  ဇဝနပညာ. ဒုက္ခတော ခိပ္ပံ ဇဝတီတိ—  ဇဝနပညာ. အနတ္တတော ခိပ္ပံ ဇဝတီတိ—  ဇဝနပညာ. စက္ခု …ပေ…  ဇရာမရဏံ အတီတာနာဂတပစ္စုပ္ပန္နံ အနိစ္စတော ခိပ္ပံ ဇဝတီတိ—  ဇဝနပညာ. ဒုက္ခတော ခိပ္ပံ ဇဝတီတိ—  ဇဝနပညာ. အနတ္တတော ခိပ္ပံ ဇဝတီတိ—  ဇဝနပညာ.
</Paragraph>

<Paragraph number="1770" book="ps">
ရူပံ အတီတာနာဂတပစ္စုပ္ပန္နံ အနိစ္စံ ခယဋ္ဌေန ဒုက္ခံ ဘယဋ္ဌေန အနတ္တာ အသာရကဋ္ဌေနာတိ တုလယိတွာ တီရယိတွာ ဝိဘာဝယိတွာ ဝိဘူတံ ကတွာ ရူပနိရောဓေ နိဗ္ဗာနေ ခိပ္ပံ ဇဝတီတိ—  ဇဝနပညာ. ဝေဒနာ …ပေ…  သညာ…  သင်္ခါရာ…  ဝိညာဏံ…  စက္ခု …ပေ…  ဇရာမရဏံ အတီတာနာဂတပစ္စုပ္ပန္နံ အနိစ္စံ ခယဋ္ဌေန ဒုက္ခံ ဘယဋ္ဌေန အနတ္တာ အသာရကဋ္ဌေနာတိ တုလယိတွာ တီရယိတွာ ဝိဘာဝယိတွာ ဝိဘူတံ ကတွာ ဇရာမရဏနိရောဓေ နိဗ္ဗာနေ ခိပ္ပံ ဇဝတီတိ—  ဇဝနပညာ.
</Paragraph>

<Paragraph number="1771" book="ps">
ရူပံ အတီတာနာဂတပစ္စုပ္ပန္နံ အနိစ္စံ သင်္ခတံ ပဋိစ္စသမုပ္ပန္နံ ခယဓမ္မံ ဝယဓမ္မံ ဝိရာဂဓမ္မံ နိရောဓဓမ္မန္တိ တုလယိတွာ တီရယိတွာ ဝိဘာဝယိတွာ ဝိဘူတံ ကတွာ ရူပနိရောဓေ နိဗ္ဗာနေ ခိပ္ပံ ဇဝတီတိ—  ဇဝနပညာ. ဝေဒနာ …ပေ…  သညာ…  သင်္ခါရာ…  ဝိညာဏံ…  စက္ခု …ပေ…  ဇရာမရဏံ အတီတာနာဂတပစ္စုပ္ပန္နံ အနိစ္စံ သင်္ခတံ ပဋိစ္စသမုပ္ပန္နံ ခယဓမ္မံ ဝယဓမ္မံ ဝိရာဂဓမ္မံ နိရောဓဓမ္မန္တိ တုလယိတွာ တီရယိတွာ ဝိဘာဝယိတွာ ဝိဘူတံ ကတွာ ဇရာမရဏနိရောဓေ နိဗ္ဗာနေ ခိပ္ပံ ဇဝတီတိ—  ဇဝနပညာ. ဇဝနပညတာယ သံဝတ္တန္တီတိ—  အယံ ဇဝနပညာ. (14)
</Paragraph>

<Paragraph number="1772" book="ps">
<Emphasis>တိက္ခပညတာယ သံဝတ္တန္တီ</Emphasis>တိ ကတမာ တိက္ခပညာ? ခိပ္ပံ ကိလေသေ ဆိန္ဒတီတိ—  တိက္ခပညာ. ဥပ္ပန္နံ ကာမဝိတက္ကံ နာဓိဝါသေတိ ပဇဟတိ ဝိနောဒေတိ ဗျန္တီကရောတိ အနဘာဝံ ဂမေတီတိ—  တိက္ခပညာ. ဥပ္ပန္နံ ဗျာပါဒဝိတက္ကံ နာဓိဝါသေတိ ပဇဟတိ ဝိနောဒေတိ ဗျန္တီကရောတိ အနဘာဝံ ဂမေတီတိ—  တိက္ခပညာ. ဥပ္ပန္နံ ဝိဟိံသာဝိတက္ကံ နာဓိဝါသေတိ …ပေ…  ဥပ္ပန္နုပ္ပန္နေ ပါပကေ အကုသလေ ဓမ္မေ နာဓိဝါသေတိ ပဇဟတိ ဝိနောဒေတိ ဗျန္တီကရောတိ အနဘာဝံ ဂမေတီတိ—  တိက္ခပညာ. ဥပ္ပန္နံ ရာဂံ နာဓိဝါသေတိ ပဇဟတိ ဝိနောဒေတိ ဗျန္တီကရောတိ အနဘာဝံ ဂမေတီတိ—  တိက္ခပညာ. ဥပ္ပန္နံ ဒေါသံ …ပေ…  ဥပ္ပန္နံ မောဟံ…  ဥပ္ပန္နံ ကောဓံ…  ဥပ္ပန္နံ ဥပနာဟံ…  မက္ခံ…  ပဠာသံ…  ဣဿံ…  မစ္ဆရိယံ…  မာယံ…  သာဌေယျံ…  ထမ္ဘံ…  သာရမ္ဘံ…  မာနံ…  အတိမာနံ…  မဒံ…  ပမာဒံ…  သဗ္ဗေ ကိလေသေ…  သဗ္ဗေ ဒုစ္စရိတေ…  သဗ္ဗေ အဘိသင်္ခါရေ …ပေ…  သဗ္ဗေ ဘဝဂါမိကမ္မေ နာဓိဝါသေတိ ပဇဟတိ ဝိနောဒေတိ ဗျန္တီကရောတိ အနဘာဝံ ဂမေတီတိ—  တိက္ခပညာ. ဧကသ္မိံ အာသနေ စတ္တာရော စ အရိယမဂ္ဂါ စတ္တာရိ စ သာမညဖလာနိ စတဿော ပဋိသမ္ဘိဒါယော ဆ အဘိညာယော အဓိဂတာ ဟောန္တိ သစ္ဆိကတာ ဖဿိတာ ပညာယာတိ—  တိက္ခပညာ. တိက္ခပညတာယ သံဝတ္တန္တီတိ—  အယံ တိက္ခပညာ. (15)
</Paragraph>

<Paragraph number="1773" book="ps">
<Emphasis>နိဗ္ဗေဓိကပညတာယ သံဝတ္တန္တီ</Emphasis>တိ ကတမာ နိဗ္ဗေဓိကပညာ? ဣဓေကစ္စော သဗ္ဗသင်္ခါရေသု ဥဗ္ဗေဂဗဟုလော ဟောတိ ဥတ္တာသဗဟုလော ဥက္ကဏ္ဌနဗဟုလော အရတိဗဟုလော အနဘိရတိဗဟုလော. ဗဟိမုခေါ န ရမတိ သဗ္ဗသင်္ခါရေသု. အနိဗ္ဗိဒ္ဓပုဗ္ဗံ အပ္ပဒါလိတပုဗ္ဗံ လောဘက္ခန္ဓံ နိဗ္ဗိဇ္ဈတိ ပဒါလေတီတိ—  နိဗ္ဗေဓိကပညာ. အနိဗ္ဗိဒ္ဓပုဗ္ဗံ အပ္ပဒါလိတပုဗ္ဗံ ဒေါသက္ခန္ဓံ နိဗ္ဗိဇ္ဈတိ ပဒါလေတီတိ—  နိဗ္ဗေဓိကပညာ. အနိဗ္ဗိဒ္ဓပုဗ္ဗံ အပ္ပဒါလိတပုဗ္ဗံ မောဟက္ခန္ဓံ နိဗ္ဗိဇ္ဈတိ ပဒါလေတီတိ—  နိဗ္ဗေဓိကပညာ. အနိဗ္ဗိဒ္ဓပုဗ္ဗံ အပ္ပဒါလိတပုဗ္ဗံ ကောဓံ …ပေ…  ဥပနာဟံ…  မက္ခံ…  ပဠာသံ…  ဣဿံ…  မစ္ဆရိယံ…  မာယံ…  သာဌေယျံ…  ထမ္ဘံ…  သာရမ္ဘံ…  မာနံ…  အတိမာနံ…  မဒံ…  ပမာဒံ…  သဗ္ဗေ ကိလေသေ…  သဗ္ဗေ ဒုစ္စရိတေ…  သဗ္ဗေ အဘိသင်္ခါရေ …ပေ…  သဗ္ဗေ ဘဝဂါမိကမ္မေ နိဗ္ဗိဇ္ဈတိ ပဒါလေတီတိ—  နိဗ္ဗေဓိကပညာ. နိဗ္ဗေဓိကပညတာယ သံဝတ္တန္တီတိ—  အယံ နိဗ္ဗေဓိကပညာ. (16)
</Paragraph>

<Paragraph number="1774" book="ps">
ဣမာ သောဠသ ပညာယော. ဣမာဟိ သောဠသဟိ ပညာဟိ သမန္နာဂတော ပုဂ္ဂလော ပဋိသမ္ဘိဒပ္ပတ္တော.
</Paragraph>
</Division>