---
title: 1.4.5 ဣန္ဒြိယသမောဓာန
tableOfContents: false
sidebar:
  order: 5
type: tipitaka
basket: su
book: ps
review:
  current: review
  updated: '2025-10-21T10:07:49.155782'
  updated_by: ''
  notes: ''
  history:
  - state: review
    date: '2025-10-21T10:07:49.155782'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<DynamicBreadcrumb />


<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<Division number="204" book="ps" e="ch" v="26" p="223">

<Paragraph number="1087" book="ps">
ပုထုဇ္ဇနော သမာဓိံ ဘာဝေန္တော ကတိဟာကာရေဟိ ဥပဋ္ဌာနကုသလော ဟောတိ? သေက္ခော သမာဓိံ ဘာဝေန္တော ကတိဟာကာရေဟိ ဥပဋ္ဌာနကုသလော ဟောတိ? ဝီတရာဂေါ သမာဓိံ ဘာဝေန္တော ကတိဟာကာရေဟိ ဥပဋ္ဌာနကုသလော ဟောတိ? ပုထုဇ္ဇနော သမာဓိံ ဘာဝေန္တော သတ္တဟိ အာကာရေဟိ ဥပဋ္ဌာနကုသလော ဟောတိ. သေက္ခော သမာဓိံ ဘာဝေန္တော အဋ္ဌဟိ အာကာရေဟိ ဥပဋ္ဌာနကုသလော ဟောတိ. ဝီတရာဂေါ သမာဓိံ ဘာဝေန္တော ဒသဟိ အာကာရေဟိ ဥပဋ္ဌာနကုသလော ဟောတိ.
</Paragraph>

<Paragraph number="1088" book="ps">
ပုထုဇ္ဇနော သမာဓိံ ဘာဝေန္တော ကတမေဟိ သတ္တဟိ အာကာရေဟိ ဥပဋ္ဌာနကုသလော ဟောတိ? အာဝဇ္ဇိတတ္တာ အာရမ္မဏူပဋ္ဌာနကုသလော ဟောတိ, သမထနိမိတ္တူပဋ္ဌာနကုသလော ဟောတိ, ပဂ္ဂဟနိမိတ္တူပဋ္ဌာနကုသလော ဟောတိ, အဝိက္ခေပူပဋ္ဌာနကုသလော ဟောတိ, ဩဘာသူပဋ္ဌာနကုသလော ဟောတိ, သမ္ပဟံသနူပဋ္ဌာနကုသလော ဟောတိ, ဥပေက္ခူပဋ္ဌာနကုသလော ဟောတိ—  ပုထုဇ္ဇနော သမာဓိံ ဘာဝေန္တော ဣမေဟိ သတ္တဟိ အာကာရေဟိ ဥပဋ္ဌာနကုသလော ဟောတိ.
</Paragraph>

<Paragraph number="1089" book="ps">
သေက္ခော သမာဓိံ ဘာဝေန္တော ကတမေဟိ အဋ္ဌဟိ အာကာရေဟိ ဥပဋ္ဌာနကုသလော ဟောတိ? အာဝဇ္ဇိတတ္တာ အာရမ္မဏူပဋ္ဌာနကုသလော ဟောတိ, သမထနိမိတ္တူပဋ္ဌာနကုသလော ဟောတိ, ပဂ္ဂဟနိမိတ္တူပဋ္ဌာနကုသလော ဟောတိ, အဝိက္ခေပူပဋ္ဌာနကုသလော ဟောတိ, ဩဘာသူပဋ္ဌာနကုသလော ဟောတိ, သမ္ပဟံသနူပဋ္ဌာနကုသလော ဟောတိ, ဥပေက္ခူပဋ္ဌာနကုသလော ဟောတိ, ဧကတ္တူပဋ္ဌာနကုသလော ဟောတိ—  သေက္ခော သမာဓိံ ဘာဝေန္တော ဣမေဟိ အဋ္ဌဟိ အာကာရေဟိ ဥပဋ္ဌာနကုသလော ဟောတိ.
</Paragraph>

<Paragraph number="1090" book="ps">
ဝီတရာဂေါ သမာဓိံ ဘာဝေန္တော ကတမေဟိ ဒသဟိ အာကာရေဟိ ဥပဋ္ဌာနကုသလော ဟောတိ? အာဝဇ္ဇိတတ္တာ အာရမ္မဏူပဋ္ဌာနကုသလော ဟောတိ …ပေ…  ဧကတ္တူပဋ္ဌာနကုသလော ဟောတိ, ဉာဏူပဋ္ဌာနကုသလော ဟောတိ, ဝိမုတ္တူပဋ္ဌာနကုသလော ဟောတိ—  ဝီတရာဂေါ သမာဓိံ ဘာဝေန္တော ဣမေဟိ ဒသဟိ အာကာရေဟိ ဥပဋ္ဌာနကုသလော ဟောတိ.
</Paragraph>

</Division>
<Division number="205" book="ps" e="ch" v="26" p="223">

<Paragraph number="1091" book="ps">
ပုထုဇ္ဇနော ဝိပဿနံ ဘာဝေန္တော ကတိဟာကာရေဟိ ဥပဋ္ဌာနကုသလော ဟောတိ, ကတိဟာကာရေဟိ အနုပဋ္ဌာနကုသလော ဟောတိ? သေက္ခော ဝိပဿနံ ဘာဝေန္တော ကတိဟာကာရေဟိ ဥပဋ္ဌာနကုသလော ဟောတိ, ကတိဟာကာရေဟိ အနုပဋ္ဌာနကုသလော ဟောတိ? ဝီတရာဂေါ ဝိပဿနံ ဘာဝေန္တော ကတိဟာကာရေဟိ ဥပဋ္ဌာနကုသလော ဟောတိ, ကတိဟာကာရေဟိ အနုပဋ္ဌာနကုသလော ဟောတိ?
</Paragraph>

<Paragraph number="1092" book="ps">
ပုထုဇ္ဇနော ဝိပဿနံ ဘာဝေန္တော နဝဟိ အာကာရေဟိ ဥပဋ္ဌာနကုသလော ဟောတိ, နဝဟိ အာကာရေဟိ အနုပဋ္ဌာနကုသလော ဟောတိ. သေက္ခော ဝိပဿနံ ဘာဝေန္တော ဒသဟိ အာကာရေဟိ ဥပဋ္ဌာနကုသလော ဟောတိ, ဒသဟိ အာကာရေဟိ အနုပဋ္ဌာနကုသလော ဟောတိ. ဝီတရာဂေါ ဝိပဿနံ ဘာဝေန္တော ဒွါဒသဟိ အာကာရေဟိ ဥပဋ္ဌာနကုသလော ဟောတိ, ဒွါဒသဟိ အာကာရေဟိ အနုပဋ္ဌာနကုသလော ဟောတိ.
</Paragraph>

<Paragraph number="1093" book="ps">
ပုထုဇ္ဇနော ဝိပဿနံ ဘာဝေန္တော ကတမေဟိ နဝဟိ အာကာရေဟိ ဥပဋ္ဌာနကုသလော ဟောတိ, ကတမေဟိ နဝဟိ အာကာရေဟိ အနုပဋ္ဌာနကုသလော ဟောတိ? အနိစ္စတော ဥပဋ္ဌာနကုသလော ဟောတိ, နိစ္စတော အနုပဋ္ဌာနကုသလော ဟောတိ. ဒုက္ခတော ဥပဋ္ဌာနကုသလော ဟောတိ, သုခတော အနုပဋ္ဌာနကုသလော ဟောတိ. အနတ္တတော ဥပဋ္ဌာနကုသလော ဟောတိ, အတ္တတော အနုပဋ္ဌာနကုသလော ဟောတိ. ခယတော ဥပဋ္ဌာနကုသလော ဟောတိ, ဃနတော အနုပဋ္ဌာနကုသလော ဟောတိ. ဝယတော ဥပဋ္ဌာနကုသလော ဟောတိ, အာယူဟနာနုပဋ္ဌာနကုသလော ဟောတိ. ဝိပရိဏာမူပဋ္ဌာနကုသလော ဟောတိ, ဓုဝတော အနုပဋ္ဌာနကုသလော ဟောတိ. အနိမိတ္တူပဋ္ဌာနကုသလော ဟောတိ, နိမိတ္တာနုပဋ္ဌာနကုသလော ဟောတိ. အပ္ပဏိဟိတူပဋ္ဌာနကုသလော ဟောတိ, ပဏိဓိအနုပဋ္ဌာနကုသလော ဟောတိ. သုညတူပဋ္ဌာနကုသလော ဟောတိ, အဘိနိဝေသာနုပဋ္ဌာနကုသလော ဟောတိ—  ပုထုဇ္ဇနော ဝိပဿနံ ဘာဝေန္တော ဣမေဟိ နဝဟိ အာကာရေဟိ ဥပဋ္ဌာနကုသလော ဟောတိ, ဣမေဟိ နဝဟိ အာကာရေဟိ အနုပဋ္ဌာနကုသလော ဟောတိ.
</Paragraph>

</Division>
<Division number="206" book="ps" e="ch" v="26" p="224">

<Paragraph number="1094" book="ps">
သေက္ခော ဝိပဿနံ ဘာဝေန္တော ကတမေဟိ ဒသဟိ အာကာရေဟိ ဥပဋ္ဌာနကုသလော ဟောတိ, ကတမေဟိ ဒသဟိ အာကာရေဟိ အနုပဋ္ဌာနကုသလော ဟောတိ? အနိစ္စတော ဥပဋ္ဌာနကုသလော ဟောတိ, နိစ္စတော အနုပဋ္ဌာနကုသလော ဟောတိ …ပေ…  သုညတူပဋ္ဌာနကုသလော ဟောတိ, အဘိနိဝေသာနုပဋ္ဌာနကုသလော ဟောတိ. ဉာဏူပဋ္ဌာနကုသလော ဟောတိ, အဉာဏာနုပဋ္ဌာနကုသလော ဟောတိ—  သေက္ခော ဝိပဿနံ ဘာဝေန္တော ဣမေဟိ ဒသဟိ အာကာရေဟိ ဥပဋ္ဌာနကုသလော ဟောတိ, ဣမေဟိ ဒသဟိ အာကာရေဟိ အနုပဋ္ဌာနကုသလော ဟောတိ.
</Paragraph>

<Paragraph number="1095" book="ps">
ဝီတရာဂေါ ဝိပဿနံ ဘာဝေန္တော ကတမေဟိ ဒွါဒသဟိ အာကာရေဟိ ဥပဋ္ဌာနကုသလော ဟောတိ, ကတမေဟိ ဒွါဒသဟိ အာကာရေဟိ အနုပဋ္ဌာနကုသလော ဟောတိ? အနိစ္စတော ဥပဋ္ဌာနကုသလော ဟောတိ, နိစ္စတော အနုပဋ္ဌာနကုသလော ဟောတိ …ပေ…  ဉာဏူပဋ္ဌာနကုသလော ဟောတိ, အဉာဏာနုပဋ္ဌာနကုသလော ဟောတိ. ဝိသညောဂူပဋ္ဌာနကုသလော ဟောတိ, သညောဂါနုပဋ္ဌာနကုသလော ဟောတိ. နိရောဓူပဋ္ဌာနကုသလော ဟောတိ, သင်္ခါရာနုပဋ္ဌာနကုသလော ဟောတိ—  ဝီတရာဂေါ ဝိပဿနံ ဘာဝေန္တော ဣမေဟိ ဒွါဒသဟိ အာကာရေဟိ ဥပဋ္ဌာနကုသလော ဟောတိ, ဣမေဟိ ဒွါဒသဟိ အာကာရေဟိ အနုပဋ္ဌာနကုသလော ဟောတိ.
</Paragraph>

<Paragraph number="1096" book="ps">
အာဝဇ္ဇိတတ္တာ အာရမ္မဏူပဋ္ဌာနကုသလဝသေန ဣန္ဒြိယာနိ သမောဓာနေတိ, ဂေါစရဉ္စ ပဇာနာတိ, သမတ္ထဉ္စ ပဋိဝိဇ္ဈတိ …ပေ…  ဓမ္မေ သမောဓာနေတိ, ဂေါစရဉ္စ ပဇာနာတိ, သမတ္ထဉ္စ ပဋိဝိဇ္ဈတိ. <Emphasis>ဣန္ဒြိယာနိ သမောဓာနေတီ</Emphasis>တိ ကထံ ဣန္ဒြိယာနိ သမောဓာနေတိ? အဓိမောက္ခဋ္ဌေန သဒ္ဓိန္ဒြိယံ သမောဓာနေတိ …ပေ…  သမထနိမိတ္တူပဋ္ဌာနကုသလဝသေန, ပဂ္ဂဟနိမိတ္တူပဋ္ဌာနကုသလဝသေန, အဝိက္ခေပူပဋ္ဌာနကုသလဝသေန, ဩဘာသူပဋ္ဌာနကုသလဝသေန, သမ္ပဟံသနူပဋ္ဌာနကုသလဝသေန, ဥပေက္ခူပဋ္ဌာနကုသလဝသေန, ဧကတ္တူပဋ္ဌာနကုသလဝသေန, ဉာဏူပဋ္ဌာနကုသလဝသေန, ဝိမုတ္တူပဋ္ဌာနကုသလဝသေန.
</Paragraph>

<Paragraph number="1097" book="ps">
အနိစ္စတော ဥပဋ္ဌာနကုသလဝသေန, နိစ္စတော အနုပဋ္ဌာနကုသလဝသေန, ဒုက္ခတော ဥပဋ္ဌာနကုသလဝသေန, သုခတော အနုပဋ္ဌာနကုသလဝသေန, အနတ္တတော ဥပဋ္ဌာနကုသလဝသေန, အတ္တတော အနုပဋ္ဌာနကုသလဝသေန, ခယတော ဥပဋ္ဌာနကုသလဝသေန, ဃနတော အနုပဋ္ဌာနကုသလဝသေန, ဝယတော ဥပဋ္ဌာနကုသလဝသေန, အာယူဟနာနုပဋ္ဌာနကုသလဝသေန, ဝိပရိဏာမူပဋ္ဌာနကုသလဝသေန, ဓုဝတော အနုပဋ္ဌာနကုသလဝသေန, အနိမိတ္တူပဋ္ဌာနကုသလဝသေန, နိမိတ္တာနုပဋ္ဌာနကုသလဝသေန, အပ္ပဏိဟိတူပဋ္ဌာနကုသလဝသေန, ပဏိဓိအနုပဋ္ဌာနကုသလဝသေန, သုညတူပဋ္ဌာနကုသလဝသေန, အဘိနိဝေသာနုပဋ္ဌာနကုသလဝသေန, ဉာဏူပဋ္ဌာနကုသလဝသေန, အဉာဏာနုပဋ္ဌာနကုသလဝသေန, ဝိသညောဂူပဋ္ဌာနကုသလဝသေန, သညောဂါနုပဋ္ဌာနကုသလဝသေန, နိရောဓူပဋ္ဌာနကုသလဝသေန, သင်္ခါရာနုပဋ္ဌာနကုသလဝသေန ဣန္ဒြိယာနိ သမောဓာနေတိ, ဂေါစရဉ္စ ပဇာနာတိ, သမတ္ထဉ္စ ပဋိဝိဇ္ဈတိ.
</Paragraph>

</Division>
<Division number="207" book="ps" e="ch" v="26" p="226">

<Paragraph number="1098" book="ps">
စတုသဋ္ဌိယာ အာကာရေဟိ တိဏ္ဏန္နံ ဣန္ဒြိယာနံ ဝသိဘာဝတာ ပညာ အာသဝါနံ ခယေ ဉာဏံ. ကတမေသံ တိဏ္ဏန္နံ ဣန္ဒြိယာနံ? အနညာတညဿာမီတိန္ဒြိယဿ, အညိန္ဒြိယဿ, အညာတာဝိန္ဒြိယဿ.
</Paragraph>

<Paragraph number="1099" book="ps">
အနညာတညဿာမီတိန္ဒြိယံ ကတိ ဌာနာနိ ဂစ္ဆတိ? အညိန္ဒြိယံ ကတိ ဌာနာနိ ဂစ္ဆတိ? အညာတာဝိန္ဒြိယံ ကတိ ဌာနာနိ ဂစ္ဆတိ? အနညာတညဿာမီတိန္ဒြိယံ ဧကံ ဌာနံ ဂစ္ဆတိ—  သောတာပတ္တိမဂ္ဂံ. အညိန္ဒြိယံ ဆ ဌာနာနိ ဂစ္ဆတိ—  သောတာပတ္တိဖလံ, သကဒါဂါမိမဂ္ဂံ, သကဒါဂါမိဖလံ, အနာဂါမိမဂ္ဂံ, အနာဂါမိဖလံ, အရဟတ္တမဂ္ဂံ. အညာတာဝိန္ဒြိယံ ဧကံ ဌာနံ ဂစ္ဆတိ—  အရဟတ္တဖလံ.
</Paragraph>

<Paragraph number="1100" book="ps">
သောတာပတ္တိမဂ္ဂက္ခဏေ အနညာတညဿာမီတိန္ဒြိယဿ သဒ္ဓိန္ဒြိယံ အဓိမောက္ခပရိဝါရံ ဟောတိ, ဝီရိယိန္ဒြိယံ ပဂ္ဂဟပရိဝါရံ ဟောတိ, သတိန္ဒြိယံ ဥပဋ္ဌာနပရိဝါရံ ဟောတိ, သမာဓိန္ဒြိယံ အဝိက္ခေပပရိဝါရံ ဟောတိ, ပညိန္ဒြိယံ ဒဿနပရိဝါရံ ဟောတိ, မနိန္ဒြိယံ ဝိဇာနနပရိဝါရံ ဟောတိ, သောမနဿိန္ဒြိယံ အဘိသန္ဒနပရိဝါရံ ဟောတိ, ဇီဝိတိန္ဒြိယံ ပဝတ္တသန္တတာဓိပတေယျပရိဝါရံ ဟောတိ. သောတာပတ္တိမဂ္ဂက္ခဏေ ဇာတာ ဓမ္မာ, ဌပေတွာ စိတ္တသမုဋ္ဌာနံ ရူပံ, သဗ္ဗေဝ ကုသလာ ဟောန္တိ, သဗ္ဗေဝ အနာသဝါ ဟောန္တိ, သဗ္ဗေဝ နိယျာနိကာ ဟောန္တိ, သဗ္ဗေဝ အပစယဂါမိနော ဟောန္တိ, သဗ္ဗေဝ လောကုတ္တရာ ဟောန္တိ, သဗ္ဗေဝ နိဗ္ဗာနာရမ္မဏာ ဟောန္တိ. သောတာပတ္တိမဂ္ဂက္ခဏေ အနညာတညဿာမီတိန္ဒြိယဿ ဣမာနိ အဋ္ဌိန္ဒြိယာနိ သဟဇာတပရိဝါရာ ဟောန္တိ, အညမညပရိဝါရာ ဟောန္တိ, နိဿယပရိဝါရာ ဟောန္တိ, သမ္ပယုတ္တပရိဝါရာ ဟောန္တိ, သဟဂတာ ဟောန္တိ, သဟဇာတာ ဟောန္တိ, သံသဋ္ဌာ ဟောန္တိ, သမ္ပယုတ္တာ ဟောန္တိ. တေဝ တဿ အာကာရာ စေဝ ဟောန္တိ ပရိဝါရာ စ.
</Paragraph>

<Paragraph number="1101" book="ps">
သောတာပတ္တိဖလက္ခဏေ …ပေ…  အရဟတ္တဖလက္ခဏေ အညာတာဝိန္ဒြိယဿ သဒ္ဓိန္ဒြိယံ အဓိမောက္ခပရိဝါရံ ဟောတိ …ပေ…  ဇီဝိတိန္ဒြိယံ ပဝတ္တသန္တတာဓိပတေယျပရိဝါရံ ဟောတိ. အရဟတ္တဖလက္ခဏေ ဇာတာ ဓမ္မာ သဗ္ဗေဝ အဗျာကတာ ဟောန္တိ, ဌပေတွာ စိတ္တသမုဋ္ဌာနံ ရူပံ သဗ္ဗေဝ အနာသဝါ ဟောန္တိ, သဗ္ဗေဝ လောကုတ္တရာ ဟောန္တိ, သဗ္ဗေဝ နိဗ္ဗာနာရမ္မဏာ ဟောန္တိ. အရဟတ္တဖလက္ခဏေ အညာတာဝိန္ဒြိယဿ ဣမာနိ အဋ္ဌိန္ဒြိယာနိ သဟဇာတပရိဝါရာ ဟောန္တိ. တေဝ တဿ အာကာရာ စေဝ ဟောန္တိ ပရိဝါရာ စ. ဣတိ ဣမာနိ အဋ္ဌ အဋ္ဌကာနိ စတုသဋ္ဌိ ဟောန္တိ.
</Paragraph>

<Paragraph number="1102" book="ps">
<Emphasis>အာသဝါ</Emphasis>တိ ကတမေ တေ အာသဝါ? ကာမာသဝေါ, ဘဝါသဝေါ, ဒိဋ္ဌာသဝေါ, အဝိဇ္ဇာသဝေါ. ကတ္ထေတေ အာသဝါ ခီယန္တိ? သောတာပတ္တိမဂ္ဂေန အနဝသေသော ဒိဋ္ဌာသဝေါ ခီယတိ. အပါယဂမနီယော ကာမာသဝေါ ခီယတိ, အပါယဂမနီယော ဘဝါသဝေါ ခီယတိ, အပါယဂမနီယော အဝိဇ္ဇာသဝေါ ခီယတိ. ဧတ္ထေတေ အာသဝါ ခီယန္တိ. သကဒါဂါမိမဂ္ဂေန ဩဠာရိကော ကာမာသဝေါ ခီယတိ, တဒေကဋ္ဌော ဘဝါသဝေါ ခီယတိ, တဒေကဋ္ဌော အဝိဇ္ဇာသဝေါ ခီယတိ. ဧတ္ထေတေ အာသဝါ ခီယန္တိ. အနာဂါမိမဂ္ဂေန အနဝသေသော ကာမာသဝေါ ခီယတိ, တဒေကဋ္ဌော ဘဝါသဝေါ ခီယတိ, တဒေကဋ္ဌော အဝိဇ္ဇာသဝေါ ခီယတိ. ဧတ္ထေတေ အာသဝါ ခီယန္တိ. အရဟတ္တမဂ္ဂေန အနဝသေသော ဘဝါသဝေါ ခီယတိ, အနဝသေသော အဝိဇ္ဇာသဝေါ ခီယတိ. ဧတ္ထေတေ အာသဝါ ခီယန္တိ.
</Paragraph>

</Division>
<Division number="208" book="ps" e="ch" v="26" p="227">

<Paragraph number="1103" type="verses" book="ps">
_န တဿ အဒ္ဒိဋ္ဌမိဓတ္ထိ ကိဉ္စိ,_  
_အထော အဝိညာတမဇာနိတဗ္ဗံ;_  
_သဗ္ဗံ အဘိညာသိ ယဒတ္ထိ နေယျံ,_  
_တထာဂတော တေန သမန္တစက္ခူတိ._  

</Paragraph>

<Paragraph number="1104" book="ps">
<Emphasis>သမန္တစက္ခူ</Emphasis>တိ ကေနဋ္ဌေန သမန္တစက္ခု? စုဒ္ဒသ ဗုဒ္ဓဉာဏာနိ—  ဒုက္ခေ ဉာဏံ ဗုဒ္ဓဉာဏံ, ဒုက္ခသမုဒယေ ဉာဏံ ဗုဒ္ဓဉာဏံ …ပေ…  သဗ္ဗညုတညာဏံ ဗုဒ္ဓဉာဏံ, အနာဝရဏဉာဏံ ဗုဒ္ဓဉာဏံ. ဣမာနိ စုဒ္ဒသ ဗုဒ္ဓဉာဏာနိ. ဣမေသံ စုဒ္ဒသန္နံ ဗုဒ္ဓဉာဏာနံ အဋ္ဌ ဉာဏာနိ သာဝကသာဓာရဏာနိ, ဆ ဉာဏာနိ အသာဓာရဏာနိ သာဝကေဟိ.
</Paragraph>

<Paragraph number="1105" book="ps">
ယာဝတာ ဒုက္ခဿ ဒုက္ခဋ္ဌော ဉာတော, အညာတော ဒုက္ခဋ္ဌော နတ္ထီတိ—  သမန္တစက္ခု. ယံ သမန္တစက္ခု တံ ပညိန္ဒြိယံ. ပညိန္ဒြိယဿ ဝသေန အဓိမောက္ခဋ္ဌေန သဒ္ဓိန္ဒြိယံ, ပဂ္ဂဟဋ္ဌေန ဝီရိယိန္ဒြိယံ, ဥပဋ္ဌာနဋ္ဌေန သတိန္ဒြိယံ, အဝိက္ခေပဋ္ဌေန သမာဓိန္ဒြိယံ. ယာဝတာ ဒုက္ခဿ ဒုက္ခဋ္ဌော ဒိဋ္ဌော ဝိဒိတော သစ္ဆိကတော ဖဿိတော ပညာယ; အဖဿိတော ပညာယ ဒုက္ခဋ္ဌော နတ္ထီတိ—  သမန္တစက္ခု. ယံ သမန္တစက္ခု တံ ပညိန္ဒြိယံ. ပညိန္ဒြိယဿ ဝသေန အဓိမောက္ခဋ္ဌေန သဒ္ဓိန္ဒြိယံ, ပဂ္ဂဟဋ္ဌေန ဝီရိယိန္ဒြိယံ, ဥပဋ္ဌာနဋ္ဌေန သတိန္ဒြိယံ, အဝိက္ခေပဋ္ဌေန သမာဓိန္ဒြိယံ. ယာဝတာ သမုဒယဿ သမုဒယဋ္ဌော …ပေ…  ယာဝတာ နိရောဓဿ နိရောဓဋ္ဌော…  ယာဝတာ မဂ္ဂဿ မဂ္ဂဋ္ဌော…  ယာဝတာ အတ္ထပဋိသမ္ဘိဒါယ အတ္ထပဋိသမ္ဘိဒဋ္ဌော…  ယာဝတာ ဓမ္မပဋိသမ္ဘိဒါယ ဓမ္မပဋိသမ္ဘိဒဋ္ဌော…  ယာဝတာ နိရုတ္တိပဋိသမ္ဘိဒါယ နိရုတ္တိပဋိသမ္ဘိဒဋ္ဌော…  ယာဝတာ ပဋိဘာနပဋိသမ္ဘိဒါယ ပဋိဘာနပဋိသမ္ဘိဒဋ္ဌော…  ယာဝတာ ဣန္ဒြိယပရောပရိယတ္တဉာဏံ…  ယာဝတာ သတ္တာနံ အာသယာနုသယေ ဉာဏံ…  ယာဝတာ ယမကပါဋိဟီရေ ဉာဏံ…  ယာဝတာ မဟာကရုဏာသမာပတ္တိယာ ဉာဏံ…  ယာဝတာ သဒေဝကဿ လောကဿ သမာရကဿ သဗြဟ္မကဿ သဿမဏဗြာဟ္မဏိယာ ပဇာယ သဒေဝမနုဿာယ ဒိဋ္ဌံ သုတံ မုတံ ဝိညာတံ ပတ္တံ ပရိယေသိတံ အနုဝိစရိတံ မနသာ, တံ ဉာတံ ဒိဋ္ဌံ ဝိဒိတံ သစ္ဆိကတံ ဖဿိတံ ပညာယ. အဖဿိတံ ပညာယ နတ္ထီတိ—  သမန္တစက္ခု. ယံ သမန္တစက္ခု တံ ပညိန္ဒြိယံ. ပညိန္ဒြိယဿ ဝသေန အဓိမောက္ခဋ္ဌေန သဒ္ဓိန္ဒြိယံ, ပဂ္ဂဟဋ္ဌေန ဝီရိယိန္ဒြိယံ, ဥပဋ္ဌာနဋ္ဌေန သတိန္ဒြိယံ, အဝိက္ခေပဋ္ဌေန သမာဓိန္ဒြိယံ.
</Paragraph>

<Paragraph number="1106" book="ps">
သဒ္ဒဟန္တော ပဂ္ဂဏှာတိ, ပဂ္ဂဏှန္တော သဒ္ဒဟတိ. သဒ္ဒဟန္တော ဥပဋ္ဌာပေတိ, ဥပဋ္ဌာပေန္တော သဒ္ဒဟတိ. သဒ္ဒဟန္တော သမာဒဟတိ, သမာဒဟန္တော သဒ္ဒဟတိ. သဒ္ဒဟန္တော ပဇာနာတိ, ပဇာနန္တော သဒ္ဒဟတိ. ပဂ္ဂဏှန္တော ဥပဋ္ဌာပေတိ, ဥပဋ္ဌာပေန္တော ပဂ္ဂဏှာတိ. ပဂ္ဂဏှန္တော သမာဒဟတိ, သမာဒဟန္တော ပဂ္ဂဏှာတိ. ပဂ္ဂဏှန္တော ပဇာနာတိ, ပဇာနန္တော ပဂ္ဂဏှာတိ. ပဂ္ဂဏှန္တော သဒ္ဒဟတိ, သဒ္ဒဟန္တော ပဂ္ဂဏှာတိ. ဥပဋ္ဌာပေန္တော သမာဒဟတိ, သမာဒဟန္တော ဥပဋ္ဌာပေတိ. ဥပဋ္ဌာပေန္တော ပဇာနာတိ, ပဇာနန္တော ဥပဋ္ဌာပေတိ. ဥပဋ္ဌာပေန္တော သဒ္ဒဟတိ, သဒ္ဒဟန္တော ဥပဋ္ဌာပေတိ. ဥပဋ္ဌာပေန္တော ပဂ္ဂဏှာတိ, ပဂ္ဂဏှန္တော ဥပဋ္ဌာပေတိ. သမာဒဟန္တော ပဇာနာတိ, ပဇာနန္တော သမာဒဟတိ. သမာဒဟန္တော သဒ္ဒဟတိ, သဒ္ဒဟန္တော သမာဒဟတိ. သမာဒဟန္တော ပဂ္ဂဏှာတိ, ပဂ္ဂဏှန္တော သမာဒဟတိ. သမာဒဟန္တော ဥပဋ္ဌာပေတိ, ဥပဋ္ဌာပေန္တော သမာဒဟတိ. ပဇာနန္တော သဒ္ဒဟတိ, သဒ္ဒဟန္တော ပဇာနာတိ. ပဇာနန္တော ပဂ္ဂဏှာတိ, ပဂ္ဂဏှန္တော ပဇာနာတိ. ပဇာနန္တော ဥပဋ္ဌာပေတိ, ဥပဋ္ဌာပေန္တော ပဇာနာတိ. ပဇာနန္တော သမာဒဟတိ, သမာဒဟန္တော ပဇာနာတိ.
</Paragraph>

<Paragraph number="1107" book="ps">
သဒ္ဒဟိတတ္တာ ပဂ္ဂဟိတံ, ပဂ္ဂဟိတတ္တာ သဒ္ဒဟိတံ. သဒ္ဒဟိတတ္တာ ဥပဋ္ဌာပိတံ, ဥပဋ္ဌာပိတတ္တာ သဒ္ဒဟိတံ. သဒ္ဒဟိတတ္တာ သမာဒဟိတံ, သမာဒဟိတတ္တာ သဒ္ဒဟိတံ. သဒ္ဒဟိတတ္တာ ပဇာနိတံ, ပဇာနိတတ္တာ သဒ္ဒဟိတံ. ပဂ္ဂဟိတတ္တာ ဥပဋ္ဌာပိတံ, ဥပဋ္ဌာပိတတ္တာ ပဂ္ဂဟိတံ. ပဂ္ဂဟိတတ္တာ သမာဒဟိတံ, သမာဒဟိတတ္တာ ပဂ္ဂဟိတံ. ပဂ္ဂဟိတတ္တာ ပဇာနိတံ ပဇာနိတတ္တာ ပဂ္ဂဟိတံ. ပဂ္ဂဟိတတ္တာ သဒ္ဒဟိတံ, သဒ္ဒဟိတတ္တာ ပဂ္ဂဟိတံ. ဥပဋ္ဌာပိတတ္တာ သမာဒဟိတံ, သမာဒဟိတတ္တာ ဥပဋ္ဌာပိတံ. ဥပဋ္ဌာပိတတ္တာ ပဇာနိတံ, ပဇာနိတတ္တာ ဥပဋ္ဌာပိတံ. ဥပဋ္ဌာပိတတ္တာ သဒ္ဒဟိတံ, သဒ္ဒဟိတတ္တာ ဥပဋ္ဌာပိတံ. ဥပဋ္ဌာပိတတ္တာ ပဂ္ဂဟိတံ, ပဂ္ဂဟိတတ္တာ ဥပဋ္ဌာပိတံ. သမာဒဟိတတ္တာ ပဇာနိတံ, ပဇာနိတတ္တာ သမာဒဟိတံ. သမာဒဟိတတ္တာ သဒ္ဒဟိတံ, သဒ္ဒဟိတတ္တာ သမာဒဟိတံ. သမာဒဟိတတ္တာ ပဂ္ဂဟိတံ, ပဂ္ဂဟိတတ္တာ သမာဒဟိတံ. သမာဒဟိတတ္တာ ဥပဋ္ဌာပိတံ, ဥပဋ္ဌာပိတတ္တာ သမာဒဟိတံ. ပဇာနိတတ္တာ သဒ္ဒဟိတံ, သဒ္ဒဟိတတ္တာ ပဇာနိတံ. ပဇာနိတတ္တာ ပဂ္ဂဟိတံ, ပဂ္ဂဟိတတ္တာ ပဇာနိတံ. ပဇာနိတတ္တာ ဥပဋ္ဌာပိတံ, ဥပဋ္ဌာပိတတ္တာ ပဇာနိတံ. ပဇာနိတတ္တာ သမာဒဟိတံ, သမာဒဟိတတ္တာ ပဇာနိတံ.
</Paragraph>

<Paragraph number="1108" book="ps">
ယံ ဗုဒ္ဓစက္ခု တံ ဗုဒ္ဓဉာဏံ, ယံ ဗုဒ္ဓဉာဏံ တံ ဗုဒ္ဓစက္ခု, ယေန စက္ခုနာ တထာဂတော သတ္တေ ပဿတိ အပ္ပရဇက္ခေ မဟာရဇက္ခေ တိက္ခိန္ဒြိယေ မုဒိန္ဒြိယေ သွာကာရေ ဒွါကာရေ သုဝိညာပယေ ဒုဝိညာပယေ အပ္ပေကစ္စေ ပရလောကဝဇ္ဇဘယဒဿာဝိနော, အပ္ပေကစ္စေ နပရလောကဝဇ္ဇဘယဒဿာဝိနော.
</Paragraph>

<Paragraph number="1109" book="ps">
<Emphasis>အပ္ပရဇက္ခေ မဟာရဇက္ခေ</Emphasis>တိ သဒ္ဓေါ ပုဂ္ဂလော အပ္ပရဇက္ခော, အဿဒ္ဓေါ ပုဂ္ဂလော မဟာရဇက္ခော. အာရဒ္ဓဝီရိယော ပုဂ္ဂလော အပ္ပရဇက္ခော, ကုသီတော ပုဂ္ဂလော မဟာရဇက္ခော. ဥပဋ္ဌိတဿတိ ပုဂ္ဂလော အပ္ပရဇက္ခော, မုဋ္ဌဿတိ ပုဂ္ဂလော မဟာရဇက္ခော. သမာဟိတော ပုဂ္ဂလော အပ္ပရဇက္ခော, အသမာဟိတော ပုဂ္ဂလော မဟာရဇက္ခော. ပညဝါ ပုဂ္ဂလော အပ္ပရဇက္ခော, ဒုပ္ပညော ပုဂ္ဂလော မဟာရဇက္ခော.
</Paragraph>

<Paragraph number="1110" book="ps">
<Emphasis>တိက္ခိန္ဒြိယေ မုဒိန္ဒြိယေ</Emphasis>တိ သဒ္ဓေါ ပုဂ္ဂလော တိက္ခိန္ဒြိယော, အဿဒ္ဓေါ ပုဂ္ဂလော မုဒိန္ဒြိယော …ပေ…  ပညဝါ ပုဂ္ဂလော တိက္ခိန္ဒြိယော, ဒုပ္ပညော ပုဂ္ဂလော မုဒိန္ဒြိယော. <Emphasis>သွာကာရေ ဒွါကာရေ</Emphasis>တိ သဒ္ဓေါ ပုဂ္ဂလော သွာကာရော, အဿဒ္ဓေါ ပုဂ္ဂလော ဒွါကာရော …ပေ…  ပညဝါ ပုဂ္ဂလော သွာကာရော, ဒုပ္ပညော ပုဂ္ဂလော ဒွါကာရော. <Emphasis>သုဝိညာပယေ ဒုဝိညာပယေ</Emphasis>တိ သဒ္ဓေါ ပုဂ္ဂလော သုဝိညာပယော, အဿဒ္ဓေါ ပုဂ္ဂလော ဒုဝိညာပယော …ပေ…  ပညဝါ ပုဂ္ဂလော သုဝိညာပယော, ဒုပ္ပညော ပုဂ္ဂလော ဒုဝိညာပယော.
</Paragraph>

<Paragraph number="1111" book="ps">
<Emphasis>အပ္ပေကစ္စေ ပရလောကဝဇ္ဇဘယဒဿာဝိနော, အပ္ပေကစ္စေ နပရလောကဝဇ္ဇဘယဒဿာဝိနော</Emphasis>တိ သဒ္ဓေါ ပုဂ္ဂလော ပရလောကဝဇ္ဇဘယဒဿာဝီ, အဿဒ္ဓေါ ပုဂ္ဂလော နပရလောကဝဇ္ဇဘယဒဿာဝီ. အာရဒ္ဓဝီရိယော ပုဂ္ဂလော ပရလောကဝဇ္ဇဘယဒဿာဝီ, ကုသီတော ပုဂ္ဂလော နပရလောကဝဇ္ဇဘယဒဿာဝီ …ပေ…  ပညဝါ ပုဂ္ဂလော ပရလောကဝဇ္ဇဘယဒဿာဝီ, ဒုပ္ပညော ပုဂ္ဂလော နပရလောကဝဇ္ဇဘယဒဿာဝီ.
</Paragraph>

<Paragraph number="1112" book="ps">
<Emphasis>လောကော</Emphasis>တိ ခန္ဓလောကော ဓာတုလောကော အာယတနလောကော ဝိပတ္တိဘဝလောကော ဝိပတ္တိသမ္ဘဝလောကော သမ္ပတ္တိဘဝလောကော သမ္ပတ္တိသမ္ဘဝလောကော.
</Paragraph>

<Paragraph number="1113" book="ps">
ဧကော လောကော—  သဗ္ဗေ သတ္တာ အာဟာရဋ္ဌိတိကာ. ဒွေ လောကာ—  နာမဉ္စ ရူပဉ္စ. တယော လောကာ—  တိဿော ဝေဒနာ. စတ္တာရော လောကာ—  စတ္တာရော အာဟာရာ. ပဉ္စ လောကာ—  ပဉ္စုပါဒါနက္ခန္ဓာ. ဆ လောကာ—  ဆ အဇ္ဈတ္တိကာနိ အာယတနာနိ. သတ္တ လောကာ—  သတ္တ ဝိညာဏဋ္ဌိတိယော. အဋ္ဌ လောကာ—  အဋ္ဌ လောကဓမ္မာ. နဝ လောကာ—  နဝ သတ္တာဝါသာ. ဒသ လောကာ—  ဒသာယတနာနိ. ဒွါဒသ လောကာ—  ဒွါဒသာယတနာနိ. အဋ္ဌာရသ လောကာ—  အဋ္ဌာရသ ဓာတုယော.
</Paragraph>

<Paragraph number="1114" book="ps">
<Emphasis>ဝဇ္ဇန်</Emphasis>တိ သဗ္ဗေ ကိလေသာ ဝဇ္ဇာ, သဗ္ဗေ ဒုစ္စရိတာ ဝဇ္ဇာ, သဗ္ဗေ အဘိသင်္ခါရာ ဝဇ္ဇာ, သဗ္ဗေ ဘဝဂါမိကမ္မာ ဝဇ္ဇာ. ဣတိ ဣမသ္မိဉ္စ လောကေ ဣမသ္မိဉ္စ ဝဇ္ဇေ တိဗ္ဗာ ဘယသညာ ပစ္စုပဋ္ဌိတာ ဟောန္တိ, သေယျထာပိ ဥက္ခိတ္တာသိကေ ဝဓကေ. ဣမေဟိ ပညာသာယ အာကာရေဟိ ဣမာနိ ပဉ္စိန္ဒြိယာနိ ဇာနာတိ ပဿတိ အညာတိ ပဋိဝိဇ္ဈတီတိ.

</Paragraph>
</Division>

<Paragraph number="1115" type="center" book="ps">
တတိယဘာဏဝါရော.

  
ဣန္ဒြိယကထာ နိဋ္ဌိတာ.
</Paragraph>