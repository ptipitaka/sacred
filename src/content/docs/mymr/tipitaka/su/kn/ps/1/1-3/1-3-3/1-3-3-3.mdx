---
title: "1.3.3.3 တတိယစ္ဆက္က"
tableOfContents: false
sidebar:
  order: 3
type: "tipitaka"
basket: "su"
book: "ps"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="156" book="ps" e="ch" v="26" p="164">

<Paragraph number="878" book="ps">
အတီတာနုဓာဝနံ စိတ္တံ ဝိက္ခေပါနုပတိတံ—  သမာဓိဿ ပရိပန္ထော. အနာဂတပဋိကင်္ခနံ စိတ္တံ ဝိကမ္ပိတံ—  သမာဓိဿ ပရိပန္ထော. လီနံ စိတ္တံ ကောသဇ္ဇာနုပတိတံ—  သမာဓိဿ ပရိပန္ထော. အတိပဂ္ဂဟိတံ စိတ္တံ ဥဒ္ဓစ္စာနုပတိတံ—  သမာဓိဿ ပရိပန္ထော. အဘိနတံ စိတ္တံ ရာဂါနုပတိတံ—  သမာဓိဿ ပရိပန္ထော. အပနတံ စိတ္တံ ဗျာပါဒါနုပတိတံ—  သမာဓိဿ ပရိပန္ထော.
</Paragraph>

<Paragraph number="879" type="verses" book="ps">
_အတီတာနုဓာဝနံ စိတ္တံ,_  
_အနာဂတပဋိကင်္ခနံ လီနံ;_  
_အတိပဂ္ဂဟိတံ အဘိနတံ,_  
_အပနတံ စိတ္တံ န သမာဓိယတိ._  

</Paragraph>

<Paragraph number="880" type="verses" book="ps">
_ဆ ဧတေ ဥပက္ကိလေသာ,_  
_အာနာပါနဿတိသမာဓိဿ;_  
_ယေဟိ ဥပက္ကိလိဋ္ဌသင်္ကပ္ပေါ,_  
_အဓိစိတ္တံ နပ္ပဇာနာတီတိ._  

</Paragraph>

</Division>
<Division number="157" book="ps" e="ch" v="26" p="165">

<Paragraph number="881" book="ps">
အဿာသာဒိမဇ္ဈပရိယောသာနံ သတိယာ အနုဂစ္ဆတော အဇ္ဈတ္တံ ဝိက္ခေပဂတေန စိတ္တေန ကာယောပိ စိတ္တမ္ပိ သာရဒ္ဓါ စ ဟောန္တိ ဣဉ္ဇိတာ စ ဖန္ဒိတာ စ. ပဿာသာဒိမဇ္ဈပရိယောသာနံ သတိယာ အနုဂစ္ဆတော ဗဟိဒ္ဓါဝိက္ခေပဂတေန စိတ္တေန ကာယောပိ စိတ္တမ္ပိ သာရဒ္ဓါ စ ဟောန္တိ ဣဉ္ဇိတာ စ ဖန္ဒိတာ စ. အဿာသပဋိကင်္ခနာယ နိကန္တိယာ တဏှာစရိယာယ ကာယောပိ စိတ္တမ္ပိ သာရဒ္ဓါ စ ဟောန္တိ ဣဉ္ဇိတာ စ ဖန္ဒိတာ စ. ပဿာသပဋိကင်္ခနာယ နိကန္တိယာ တဏှာစရိယာယ ကာယောပိ စိတ္တမ္ပိ သာရဒ္ဓါ စ ဟောန္တိ ဣဉ္ဇိတာ စ ဖန္ဒိတာ စ. အဿာသေနာဘိတုန္နဿ ပဿာသပဋိလာဘေ မုစ္ဆိတတ္တာ ကာယောပိ စိတ္တမ္ပိ သာရဒ္ဓါ စ ဟောန္တိ ဣဉ္ဇိတာ စ ဖန္ဒိတာ စ. ပဿာသေနာဘိတုန္နဿ အဿာသပဋိလာဘေ မုစ္ဆိတတ္တာ ကာယောပိ စိတ္တမ္ပိ သာရဒ္ဓါ စ ဟောန္တိ ဣဉ္ဇိတာ စ ဖန္ဒိတာ စ.
</Paragraph>

<Paragraph number="882" book="ps">
နိမိတ္တံ အာဝဇ္ဇတော အဿာသေ စိတ္တံ ဝိကမ္ပိတတ္တာ ကာယောပိ စိတ္တမ္ပိ သာရဒ္ဓါ စ ဟောန္တိ ဣဉ္ဇိတာ စ ဖန္ဒိတာ စ. အဿာသံ အာဝဇ္ဇတော နိမိတ္တေ စိတ္တံ ဝိကမ္ပိတတ္တာ ကာယောပိ စိတ္တမ္ပိ သာရဒ္ဓါ စ ဟောန္တိ ဣဉ္ဇိတာ စ ဖန္ဒိတာ စ. နိမိတ္တံ အာဝဇ္ဇတော ပဿာသေ စိတ္တံ ဝိကမ္ပိတတ္တာ ကာယောပိ စိတ္တမ္ပိ သာရဒ္ဓါ စ ဟောန္တိ ဣဉ္ဇိတာ စ ဖန္ဒိတာ စ. ပဿာသံ အာဝဇ္ဇတော နိမိတ္တေ စိတ္တံ ဝိကမ္ပိတတ္တာ ကာယောပိ စိတ္တမ္ပိ သာရဒ္ဓါ စ ဟောန္တိ ဣဉ္ဇိတာ စ ဖန္ဒိတာ စ. အဿာသံ အာဝဇ္ဇတော ပဿာသေ စိတ္တံ ဝိကမ္ပိတတ္တာ ကာယောပိ စိတ္တမ္ပိ သာရဒ္ဓါ စ ဟောန္တိ ဣဉ္ဇိတာ စ ဖန္ဒိတာ စ. ပဿာသံ အာဝဇ္ဇတော အဿာသေ စိတ္တံ ဝိကမ္ပိတတ္တာ ကာယောပိ စိတ္တမ္ပိ သာရဒ္ဓါ စ ဟောန္တိ ဣဉ္ဇိတာ စ ဖန္ဒိတာ စ. အတီတာနုဓာဝနေန စိတ္တေန ဝိက္ခေပါနုပတိတေန ကာယောပိ စိတ္တမ္ပိ သာရဒ္ဓါ စ ဟောန္တိ ဣဉ္ဇိတာ စ ဖန္ဒိတာ စ. အနာဂတပဋိကင်္ခနေန စိတ္တေန ဝိကမ္ပိတေန ကာယောပိ စိတ္တမ္ပိ သာရဒ္ဓါ စ ဟောန္တိ ဣဉ္ဇိတာ စ ဖန္ဒိတာ စ. လီနေန စိတ္တေန ကောသဇ္ဇာနုပတိတေန ကာယောပိ စိတ္တမ္ပိ သာရဒ္ဓါ စ ဟောန္တိ ဣဉ္ဇိတာ စ ဖန္ဒိတာ စ. အတိပဂ္ဂဟိတေန စိတ္တေန ဥဒ္ဓစ္စာနုပတိတေန ကာယောပိ စိတ္တမ္ပိ သာရဒ္ဓါ စ ဟောန္တိ ဣဉ္ဇိတာ စ ဖန္ဒိတာ စ. အဘိနတေန စိတ္တေန ရာဂါနုပတိတေန ကာယောပိ စိတ္တမ္ပိ သာရဒ္ဓါ စ ဟောန္တိ ဣဉ္ဇိတာ စ ဖန္ဒိတာ စ. အပနတေန စိတ္တေန ဗျာပါဒါနုပတိတေန ကာယောပိ စိတ္တမ္ပိ သာရဒ္ဓါ စ ဟောန္တိ ဣဉ္ဇိတာ စ ဖန္ဒိတာ စ.
</Paragraph>

<Paragraph number="883" type="verses" book="ps">
_အာနာပါနဿတိ ယဿ,_  
_ပရိပုဏ္ဏာ အဘာဝိတာ;_  
_ကာယောပိ ဣဉ္ဇိတော ဟောတိ,_  
_စိတ္တမ္ပိ ဟောတိ ဣဉ္ဇိတံ;_  
_ကာယောပိ ဖန္ဒိတော ဟောတိ,_  
_စိတ္တမ္ပိ ဟောတိ ဖန္ဒိတံ._  

</Paragraph>

<Paragraph number="884" type="verses" book="ps">
_အာနာပါနဿတိ ယဿ,_  
_ပရိပုဏ္ဏာ သုဘာဝိတာ;_  
_ကာယောပိ အနိဉ္ဇိတော ဟောတိ,_  
_စိတ္တမ္ပိ ဟောတိ အနိဉ္ဇိတံ;_  
_ကာယောပိ အဖန္ဒိတော ဟောတိ,_  
_စိတ္တမ္ပိ ဟောတိ အဖန္ဒိတန္တိ._  

</Paragraph>

<Paragraph number="885" book="ps">
ဣမေဟိ စ ပန နီဝရဏေဟိ ဝိသုဒ္ဓစိတ္တဿ သောဠသဝတ္ထုကံ အာနာပါနဿတိသမာဓိံ ဘာဝယတော ခဏိကသမောဓာနာ ဣမေ အဋ္ဌာရသ ဥပက္ကိလေသာ ဥပ္ပဇ္ဇန္တိ.

</Paragraph>
</Division>

<Paragraph number="886" type="center" book="ps">
ဥပက္ကိလေသဉာဏနိဒ္ဒေသော တတိယော.
</Paragraph>