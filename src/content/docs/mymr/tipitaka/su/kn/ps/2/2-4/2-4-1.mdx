---
title: "2.4.1 ဣန္ဒြိယဝါရ"
tableOfContents: false
sidebar:
  order: 1
type: "tipitaka"
basket: "su"
book: "ps"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="23" book="ps" e="ch" v="26" p="26">

<Paragraph number="1475" book="ps">
သဗ္ဗေသံ သတ္တာနံ ပီဠနံ ဝဇ္ဇေတွာ အပီဠနာယ, ဥပဃာတံ ဝဇ္ဇေတွာ အနုပဃာတေန, သန္တာပံ ဝဇ္ဇေတွာ အသန္တာပေန, ပရိယာဒါနံ ဝဇ္ဇေတွာ အပရိယာဒါနေန, ဝိဟေသံ ဝဇ္ဇေတွာ အဝိဟေသာယ, သဗ္ဗေ သတ္တာ အဝေရိနော ဟောန္တု မာ ဝေရိနော, သုခိနော ဟောန္တု မာ ဒုက္ခိနော, သုခိတတ္တာ ဟောန္တု မာ ဒုက္ခိတတ္တာတိ—  ဣမေဟိ အဋ္ဌဟာကာရေဟိ သဗ္ဗေ သတ္တေ မေတ္တာယတီတိ—  မေတ္တာ. တံ ဓမ္မံ စေတယတီတိ—  စေတော. သဗ္ဗဗျာပါဒပရိယုဋ္ဌာနေဟိ ဝိမုစ္စတီတိ—  ဝိမုတ္တိ. မေတ္တာ စ စေတော စ ဝိမုတ္တိ စာတိ—  မေတ္တာစေတောဝိမုတ္တိ.
</Paragraph>

<Paragraph number="1476" book="ps">
သဗ္ဗေ သတ္တာ အဝေရိနော ဟောန္တု, ခေမိနော ဟောန္တု, သုခိနော ဟောန္တူတိ—  သဒ္ဓါယ အဓိမုစ္စတိ. သဒ္ဓိန္ဒြိယပရိဘာဝိတာ ဟောတိ မေတ္တာစေတောဝိမုတ္တိ.
</Paragraph>

<Paragraph number="1477" book="ps">
သဗ္ဗေ သတ္တာ အဝေရိနော ဟောန္တု, ခေမိနော ဟောန္တု, သုခိနော ဟောန္တူတိ—  ဝီရိယံ ပဂ္ဂဏှာတိ. ဝီရိယိန္ဒြိယပရိဘာဝိတာ ဟောတိ မေတ္တာစေတောဝိမုတ္တိ.
</Paragraph>

<Paragraph number="1478" book="ps">
သဗ္ဗေ သတ္တာ အဝေရိနော ဟောန္တု, ခေမိနော ဟောန္တု, သုခိနော ဟောန္တူတိ—  သတိံ ဥပဋ္ဌာပေတိ. သတိန္ဒြိယပရိဘာဝိတာ ဟောတိ မေတ္တာစေတောဝိမုတ္တိ.
</Paragraph>

<Paragraph number="1479" book="ps">
သဗ္ဗေ သတ္တာ အဝေရိနော ဟောန္တု, ခေမိနော ဟောန္တု, သုခိနော ဟောန္တူတိ—  စိတ္တံ သမာဒဟတိ. သမာဓိန္ဒြိယပရိဘာဝိတာ ဟောတိ မေတ္တာစေတောဝိမုတ္တိ.
</Paragraph>

<Paragraph number="1480" book="ps">
သဗ္ဗေ သတ္တာ အဝေရိနော ဟောန္တု, ခေမိနော ဟောန္တု, သုခိနော ဟောန္တူတိ—  ပညာယ ပဇာနာတိ. ပညိန္ဒြိယပရိဘာဝိတာ ဟောတိ မေတ္တာစေတောဝိမုတ္တိ.
</Paragraph>

<Paragraph number="1481" book="ps">
ဣမာနိ ပဉ္စိန္ဒြိယာနိ မေတ္တာယ စေတောဝိမုတ္တိယာ အာသေဝနာ ဟောန္တိ. ဣမေဟိ ပဉ္စဟိ ဣန္ဒြိယေဟိ မေတ္တာစေတောဝိမုတ္တိ အာသေဝီယတိ. ဣမာနိ ပဉ္စိန္ဒြိယာနိ မေတ္တာယ စေတောဝိမုတ္တိယာ ဘာဝနာ ဟောန္တိ. ဣမေဟိ ပဉ္စဟိ ဣန္ဒြိယေဟိ မေတ္တာစေတောဝိမုတ္တိ ဘာဝီယတိ. ဣမာနိ ပဉ္စိန္ဒြိယာနိ မေတ္တာယ စေတောဝိမုတ္တိယာ ဗဟုလီကတာ ဟောန္တိ. ဣမေဟိ ပဉ္စဟိ ဣန္ဒြိယေဟိ မေတ္တာစေတောဝိမုတ္တိ ဗဟုလီကရီယတိ. ဣမာနိ ပဉ္စိန္ဒြိယာနိ မေတ္တာယ စေတောဝိမုတ္တိယာ အလင်္ကာရာ ဟောန္တိ. ဣမေဟိ ပဉ္စဟိ ဣန္ဒြိယေဟိ မေတ္တာစေတောဝိမုတ္တိ သွာလင်္ကတာ ဟောတိ. ဣမာနိ ပဉ္စိန္ဒြိယာနိ မေတ္တာယ စေတောဝိမုတ္တိယာ ပရိက္ခာရာ ဟောန္တိ. ဣမေဟိ ပဉ္စဟိ ဣန္ဒြိယေဟိ မေတ္တာစေတောဝိမုတ္တိ သုပရိက္ခတာ ဟောတိ.
</Paragraph>

<Paragraph number="1482" book="ps">
ဣမာနိ ပဉ္စိန္ဒြိယာနိ မေတ္တာယ စေတောဝိမုတ္တိယာ ပရိဝါရာ ဟောန္တိ. ဣမေဟိ ပဉ္စဟိ ဣန္ဒြိယေဟိ မေတ္တာစေတောဝိမုတ္တိ သုပရိဝုတာ ဟောတိ. ဣမာနိ ပဉ္စိန္ဒြိယာနိ မေတ္တာယ စေတောဝိမုတ္တိယာ အာသေဝနာ ဟောန္တိ, ဘာဝနာ ဟောန္တိ, ဗဟုလီကတာ ဟောန္တိ, အလင်္ကာရာ ဟောန္တိ, ပရိက္ခာရာ ဟောန္တိ, ပရိဝါရာ ဟောန္တိ, ပါရိပူရီ ဟောန္တိ, သဟဂတာ ဟောန္တိ, သဟဇာတာ ဟောန္တိ, သံသဋ္ဌာ ဟောန္တိ, သမ္ပယုတ္တာ ဟောန္တိ, ပက္ခန္ဒနာ ဟောန္တိ, ပသီဒနာ ဟောန္တိ, သန္တိဋ္ဌနာ ဟောန္တိ, ဝိမုစ္စနာ ဟောန္တိ, “ဧတံ သန္တန်”တိ ဖဿနာ ဟောန္တိ, ယာနီကတာ ဟောန္တိ, ဝတ္ထုကတာ ဟောန္တိ, အနုဋ္ဌိတာ ဟောန္တိ, ပရိစိတာ ဟောန္တိ, သုသမာရဒ္ဓါ ဟောန္တိ, သုဘာဝိတာ ဟောန္တိ, သွာဓိဋ္ဌိတာ ဟောန္တိ, သုသမုဂ္ဂတာ ဟောန္တိ, သုဝိမုတ္တာ ဟောန္တိ, နိဗ္ဗတ္တေန္တိ ဇောတေန္တိ ပတာပေန္တိ.
</Paragraph>
</Division>