---
title: "1.3.5.2 ဒုတိယစတုက္ကနိဒ္ဒေသ"
tableOfContents: false
sidebar:
  order: 2
type: "tipitaka"
basket: "su"
book: "ps"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="172" book="ps">

<Paragraph number="956" book="ps">
ကထံ “ပီတိပဋိသံဝေဒီ အဿသိဿာမီ”တိ သိက္ခတိ “ပီတိပဋိသံဝေဒီ ပဿသိဿာမီ”တိ သိက္ခတိ? ကတမာ ပီတိ? ဒီဃံ အဿာသဝသေန စိတ္တဿ ဧကဂ္ဂတံ အဝိက္ခေပံ ပဇာနတော ဥပ္ပဇ္ဇတိ ပီတိ ပါမောဇ္ဇံ. ယာ ပီတိ ပါမောဇ္ဇံ အာမောဒနာ ပမောဒနာ ဟာသော ပဟာသော ဝိတ္တိ ဩဒဂျံ အတ္တမနတာ စိတ္တဿ. ဒီဃံ ပဿာသဝသေန စိတ္တဿ ဧကဂ္ဂတံ အဝိက္ခေပံ ပဇာနတော ဥပ္ပဇ္ဇတိ ပီတိ ပါမောဇ္ဇံ …ပေ…  ရဿံ အဿာသဝသေန, ရဿံ ပဿာသဝသေန, သဗ္ဗကာယပဋိသံဝေဒီ အဿာသဝသေန, သဗ္ဗကာယပဋိသံဝေဒီ ပဿာသဝသေန, ပဿမ္ဘယံ ကာယသင်္ခါရံ အဿာသဝသေန, ပဿမ္ဘယံ ကာယသင်္ခါရံ ပဿာသဝသေန စိတ္တဿ ဧကဂ္ဂတံ အဝိက္ခေပံ ပဇာနတော ဥပ္ပဇ္ဇတိ ပီတိ ပါမောဇ္ဇံ. ယာ ပီတိ ပါမောဇ္ဇံ အာမောဒနာ ပမောဒနာ ဟာသော ပဟာသော ဝိတ္တိ ဩဒဂျံ အတ္တမနတာ စိတ္တဿ—  အယံ ပီတိ.
</Paragraph>

<Paragraph number="957" book="ps">
ကထံ သာ ပီတိ ပဋိဝိဒိတာ ဟောတိ? ဒီဃံ အဿာသပဿာသဝသေန စိတ္တဿ ဧကဂ္ဂတံ အဝိက္ခေပံ ပဇာနတော သတိ ဥပဋ္ဌိတာ ဟောတိ. တာယ သတိယာ တေန ဉာဏေန သာ ပီတိ ပဋိဝိဒိတာ ဟောတိ. ဒီဃံ ပဿာသဝသေန စိတ္တဿ ဧကဂ္ဂတံ အဝိက္ခေပံ ပဇာနတော သတိ ဥပဋ္ဌိတာ ဟောတိ. တာယ သတိယာ တေန ဉာဏေန သာ ပီတိ ပဋိဝိဒိတာ ဟောတိ. ရဿံ အဿာသဝသေန …ပေ…  ရဿံ ပဿာသဝသေန…  သဗ္ဗကာယပဋိသံဝေဒီ အဿာသဝသေန…  သဗ္ဗကာယပဋိသံဝေဒီ ပဿာသဝသေန…  ပဿမ္ဘယံ ကာယသင်္ခါရံ အဿာသဝသေန…  ပဿမ္ဘယံ ကာယသင်္ခါရံ ပဿာသဝသေန စိတ္တဿ ဧကဂ္ဂတံ အဝိက္ခေပံ ပဇာနတော သတိ ဥပဋ္ဌိတာ ဟောတိ. တာယ သတိယာ တေန ဉာဏေန သာ ပီတိ ပဋိဝိဒိတာ ဟောတိ. အာဝဇ္ဇတော သာ ပီတိ ပဋိဝိဒိတာ ဟောတိ, ဇာနတော…  ပဿတော…  ပစ္စဝေက္ခတော…  စိတ္တံ အဓိဋ္ဌဟတော…  သဒ္ဓါယ အဓိမုစ္စတော…  ဝီရိယံ ပဂ္ဂဏှတော…  သတိံ ဥပဋ္ဌာပယတော…  စိတ္တံ သမာဒဟတော…  ပညာယ ပဇာနတော…  အဘိညေယျံ အဘိဇာနတော…  ပရိညေယျံ ပရိဇာနတော…  ပဟာတဗ္ဗံ ပဇဟတော…  ဘာဝေတဗ္ဗံ ဘာဝယတော…  သစ္ဆိကာတဗ္ဗံ သစ္ဆိကရောတော သာ ပီတိ ပဋိဝိဒိတာ ဟောတိ. ဧဝံ သာ ပီတိ ပဋိဝိဒိတာ ဟောတိ.
</Paragraph>

<Paragraph number="958" book="ps">
ပီတိပဋိသံဝေဒီ အဿာသပဿာသဝသေန ဝေဒနာ ဥပဋ္ဌာနံ သတိ အနုပဿနာ ဉာဏံ. ဝေဒနာ ဥပဋ္ဌာနံ, နော သတိ; သတိ ဥပဋ္ဌာနဉ္စေဝ သတိ စ. တာယ သတိယာ တေန ဉာဏေန တံ ဝေဒနံ အနုပဿတိ. တေန ဝုစ္စတိ—  “ဝေဒနာသု ဝေဒနာနုပဿနာသတိပဋ္ဌာနဘာဝနာ”တိ.
</Paragraph>

<Paragraph number="959" book="ps">
<Emphasis>အနုပဿတီ</Emphasis>တိ ကထံ တံ ဝေဒနံ အနုပဿတိ? အနိစ္စတော အနုပဿတိ …ပေ…  ဧဝံ တံ ဝေဒနံ အနုပဿတိ. <Emphasis>ဘာဝနာ</Emphasis>တိ စတဿော ဘာဝနာ …ပေ…  အာသေဝနဋ္ဌေန ဘာဝနာ. ပီတိပဋိသံဝေဒီ အဿာသပဿာသာနံ သံဝရဋ္ဌေန သီလဝိသုဒ္ဓိ …ပေ…  ပီတိပဋိသံဝေဒီ အဿာသပဿာသဝသေန စိတ္တဿ ဧကဂ္ဂတံ အဝိက္ခေပံ ပဇာနတော …ပေ…  ပဇာနန္တော ဣန္ဒြိယာနိ သမောဓာနေတိ. တေန ဝုစ္စတိ—  “သမတ္ထဉ္စ ပဋိဝိဇ္ဈတီ”တိ. (1)
</Paragraph>

</Division>
<Division number="173" book="ps">

<Paragraph number="960" book="ps">
ကထံ “သုခပဋိသံဝေဒီ အဿသိဿာမီ”တိ သိက္ခတိ, “သုခပဋိသံဝေဒီ ပဿသိဿာမီ”တိ သိက္ခတိ? <Emphasis>သုခန်</Emphasis>တိ ဒွေ သုခါနိ—  ကာယိကဉ္စ သုခံ, စေတသိကဉ္စ သုခံ. ကတမံ ကာယိကံ သုခံ? ယံ ကာယိကံ သာတံ ကာယိကံ သုခံ, ကာယသမ္ဖဿဇံ သာတံ သုခံ ဝေဒယိတံ, ကာယသမ္ဖဿဇာ သာတာ သုခါ ဝေဒနာ—  ဣဒံ ကာယိကံ သုခံ. ကတမံ စေတသိကံ သုခံ? ယံ စေတသိကံ သာတံ စေတသိကံ သုခံ, စေတောသမ္ဖဿဇံ သာတံ သုခံ ဝေဒယိတံ, စေတောသမ္ဖဿဇာ သာတာ သုခါ ဝေဒနာ—  ဣဒံ စေတသိကံ သုခံ.
</Paragraph>

<Paragraph number="961" book="ps">
ကထံ တေ သုခါ ပဋိဝိဒိတာ ဟောန္တိ? ဒီဃံ အဿာသဝသေန စိတ္တဿ ဧကဂ္ဂတံ အဝိက္ခေပံ ပဇာနတော သတိ ဥပဋ္ဌိတာ ဟောတိ. တာယ သတိယာ တေန ဉာဏေန တေ သုခါ ပဋိဝိဒိတာ ဟောန္တိ. ဒီဃံ ပဿာသဝသေန စိတ္တဿ ဧကဂ္ဂတံ အဝိက္ခေပံ ပဇာနတော သတိ ဥပဋ္ဌိတာ ဟောတိ. တာယ သတိယာ တေန ဉာဏေန တေ သုခါ ပဋိဝိဒိတာ ဟောန္တိ …ပေ…  သစ္ဆိကာတဗ္ဗံ သစ္ဆိကရောတော တေ သုခါ ပဋိဝိဒိတာ ဟောန္တိ. ဧဝံ တေ သုခါ ပဋိဝိဒိတာ ဟောန္တိ. သုခပဋိသံဝေဒီ အဿာသပဿာသဝသေန ဝေဒနာ ဥပဋ္ဌာနံ သတိ အနုပဿနာ ဉာဏံ. ဝေဒနာ ဥပဋ္ဌာနံ, နော သတိ; သတိ ဥပဋ္ဌာနဉ္စေဝ သတိ စ. တာယ သတိယာ တေန ဉာဏေန တံ ဝေဒနံ အနုပဿတိ. တေန ဝုစ္စတိ—  “ဝေဒနာသု ဝေဒနာနုပဿနာသတိပဋ္ဌာနဘာဝနာ”တိ.
</Paragraph>

<Paragraph number="962" book="ps">
<Emphasis>အနုပဿတီ</Emphasis>တိ ကထံ တံ ဝေဒနံ အနုပဿတိ. အနိစ္စတော အနုပဿတိ …ပေ…  ဧဝံ တံ ဝေဒနံ အနုပဿတိ. <Emphasis>ဘာဝနာ</Emphasis>တိ စတဿော ဘာဝနာ …ပေ…  အာသေဝနဋ္ဌေန ဘာဝနာ. သုခပဋိသံဝေဒီ အဿာသပဿာသာနံ သံဝရဋ္ဌေန သီလဝိသုဒ္ဓိ …ပေ…  သုခပဋိသံဝေဒီ အဿာသပဿာသဝသေန စိတ္တဿ ဧကဂ္ဂတံ အဝိက္ခေပံ ပဇာနတော …ပေ…  ပဇာနန္တော ဣန္ဒြိယာနိ သမောဓာနေတိ. တေန ဝုစ္စတိ—  “သမတ္ထဉ္စ ပဋိဝိဇ္ဈတီ”တိ. (2)
</Paragraph>

</Division>
<Division number="174" book="ps">

<Paragraph number="963" book="ps">
ကထံ “စိတ္တသင်္ခါရပဋိသံဝေဒီ အဿသိဿာမီ”တိ သိက္ခတိ, “စိတ္တသင်္ခါရပဋိသံဝေဒီ ပဿသိဿာမီ”တိ သိက္ခတိ? ကတမော စိတ္တသင်္ခါရော? ဒီဃံ အဿာသဝသေန သညာ စ ဝေဒနာ စ စေတသိကာ—  ဧတေ ဓမ္မာ စိတ္တပဋိဗဒ္ဓါ စိတ္တသင်္ခါရာ. ဒီဃံ ပဿာသဝသေန သညာ စ ဝေဒနာ စ စေတသိကာ—  ဧတေ ဓမ္မာ စိတ္တပဋိဗဒ္ဓါ စိတ္တသင်္ခါရာ …ပေ…  သုခပဋိသံဝေဒီ အဿာသဝသေန…  သုခပဋိသံဝေဒီ ပဿာသဝသေန သညာ စ ဝေဒနာ စ စေတသိကာ—  ဧတေ ဓမ္မာ စိတ္တပဋိဗဒ္ဓါ စိတ္တသင်္ခါရာ—  အယံ စိတ္တသင်္ခါရော.
</Paragraph>

<Paragraph number="964" book="ps">
ကထံ တေ စိတ္တသင်္ခါရာ ပဋိဝိဒိတာ ဟောန္တိ? ဒီဃံ အဿာသဝသေန စိတ္တဿ ဧကဂ္ဂတံ အဝိက္ခေပံ ပဇာနတော သတိ ဥပဋ္ဌိတာ ဟောတိ. တာယ သတိယာ တေန ဉာဏေန တေ စိတ္တသင်္ခါရာ ပဋိဝိဒိတာ ဟောန္တိ. ဒီဃံ ပဿာသဝသေန စိတ္တဿ ဧကဂ္ဂတံ အဝိက္ခေပံ ပဇာနတော သတိ ဥပဋ္ဌိတာ ဟောတိ. တာယ သတိယာ တေန ဉာဏေန တေ စိတ္တသင်္ခါရာ ပဋိဝိဒိတာ ဟောန္တိ …ပေ…  သစ္ဆိကာတဗ္ဗံ သစ္ဆိကရောတော တေ စိတ္တသင်္ခါရာ ပဋိဝိဒိတာ ဟောန္တိ. ဧဝံ တေ စိတ္တသင်္ခါရာ ပဋိဝိဒိတာ ဟောန္တိ. စိတ္တသင်္ခါရပဋိသံဝေဒီ အဿာသပဿာသဝသေန ဝေဒနာ ဥပဋ္ဌာနံ သတိ အနုပဿနာ ဉာဏံ ဝေဒနာ ဥပဋ္ဌာနံ, နော သတိ; သတိ ဥပဋ္ဌာနဉ္စေဝ သတိ စ. တာယ သတိယာ တေန ဉာဏေန တံ ဝေဒနံ အနုပဿတိ. တေန ဝုစ္စတိ—  “ဝေဒနာသု ဝေဒနာနုပဿနာသတိပဋ္ဌာနဘာဝနာ”တိ.
</Paragraph>

<Paragraph number="965" book="ps">
<Emphasis>အနုပဿတီ</Emphasis>တိ ကထံ တံ ဝေဒနံ အနုပဿတိ? အနိစ္စတော အနုပဿတိ …ပေ…  ဧဝံ တံ ဝေဒနံ အနုပဿတိ. <Emphasis>ဘာဝနာ</Emphasis>တိ စတဿော ဘာဝနာ …ပေ…  အာသေဝနဋ္ဌေန ဘာဝနာ. စိတ္တသင်္ခါရပဋိသံဝေဒီ အဿာသပဿာသာနံ သံဝရဋ္ဌေန သီလဝိသုဒ္ဓိ …ပေ…  စိတ္တသင်္ခါရပဋိသံဝေဒီ အဿာသပဿာသဝသေန စိတ္တဿ ဧကဂ္ဂတံ အဝိက္ခေပံ ပဇာနတော …ပေ…  ပဇာနန္တော ဣန္ဒြိယာနိ သမောဓာနေတိ. တေန ဝုစ္စတိ—  “သမတ္ထဉ္စ ပဋိဝိဇ္ဈတီ”တိ. (3)
</Paragraph>

</Division>
<Division number="175" book="ps">

<Paragraph number="966" book="ps">
ကထံ “ပဿမ္ဘယံ စိတ္တသင်္ခါရံ အဿသိဿာမီ”တိ သိက္ခတိ, “ပဿမ္ဘယံ စိတ္တသင်္ခါရံ ပဿသိဿာမီ”တိ သိက္ခတိ? ကတမော စိတ္တသင်္ခါရော? ဒီဃံ အဿာသဝသေန သညာ စ ဝေဒနာ စ စေတသိကာ—  ဧတေ ဓမ္မာ စိတ္တပဋိဗဒ္ဓါ စိတ္တသင်္ခါရာ. တေ စိတ္တသင်္ခါရေ ပဿမ္ဘေန္တော နိရောဓေန္တော ဝူပသမေန္တော သိက္ခတိ. ဒီဃံ ပဿာသဝသေန သညာ စ ဝေဒနာ စ စေတသိကာ—  ဧတေ ဓမ္မာ စိတ္တပဋိဗဒ္ဓါ စိတ္တသင်္ခါရာ. တေ စိတ္တသင်္ခါရေ ပဿမ္ဘေန္တော နိရောဓေန္တော ဝူပသမေန္တော သိက္ခတိ. စိတ္တသင်္ခါရပဋိသံဝေဒီ အဿာသဝသေန…  စိတ္တသင်္ခါရပဋိသံဝေဒီ ပဿာသဝသေန သညာ စ ဝေဒနာ စ စေတသိကာ—  ဧတေ ဓမ္မာ စိတ္တပဋိဗဒ္ဓါ စိတ္တသင်္ခါရာ. တေ စိတ္တသင်္ခါရေ ပဿမ္ဘေန္တော နိရောဓေန္တော ဝူပသမေန္တော သိက္ခတိ. ပဿမ္ဘယံ စိတ္တသင်္ခါရံ အဿာသပဿာသဝသေန ဝေဒနာ ဥပဋ္ဌာနံ သတိ အနုပဿနာ ဉာဏံ. ဝေဒနာ ဥပဋ္ဌာနံ, နော သတိ; သတိ ဥပဋ္ဌာနဉ္စေဝ သတိ စ. တာယ သတိယာ တေန ဉာဏေန တံ ဝေဒနံ အနုပဿတိ. တေန ဝုစ္စတိ—  “ဝေဒနာသု ဝေဒနာနုပဿနာသတိပဋ္ဌာနဘာဝနာ”တိ.
</Paragraph>

<Paragraph number="967" book="ps">
<Emphasis>အနုပဿတီ</Emphasis>တိ ကထံ တံ ဝေဒနံ အနုပဿတိ …ပေ…  ဧဝံ တံ ဝေဒနံ အနုပဿတိ. <Emphasis>ဘာဝနာ</Emphasis>တိ စတဿော ဘာဝနာ …ပေ…  အာသေဝနဋ္ဌေန ဘာဝနာ. ပဿမ္ဘယံ စိတ္တသင်္ခါရံ အဿာသပဿာသာနံ သံဝရဋ္ဌေန သီလဝိသုဒ္ဓိ …ပေ…  ပဿမ္ဘယံ စိတ္တသင်္ခါရံ အဿာသပဿာသဝသေန စိတ္တဿ ဧကဂ္ဂတံ အဝိက္ခေပံ ပဇာနတော …ပေ…  ပဇာနန္တော ဣန္ဒြိယာနိ သမောဓာနေတိ. တေန ဝုစ္စတိ—  “သမတ္ထဉ္စ ပဋိဝိဇ္ဈတီ”တိ. (4)
</Paragraph>

<Paragraph number="968" book="ps">
အဋ္ဌ အနုပဿနာဉာဏာနိ အဋ္ဌ စ ဥပဋ္ဌာနာနုဿတိယော စတ္တာရိ သုတ္တန္တိကဝတ္ထူနိ ဝေဒနာသု ဝေဒနာနုပဿနာယ.
</Paragraph>
</Division>