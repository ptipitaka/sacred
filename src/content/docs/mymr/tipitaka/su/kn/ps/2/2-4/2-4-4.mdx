---
title: 2.4.4 မဂ္ဂင်္ဂဝါရ
tableOfContents: false
sidebar:
  order: 4
type: tipitaka
basket: su
book: ps
review:
  current: review
  updated: '2025-10-21T08:13:00.313031'
  updated_by: ''
  notes: ''
  history:
  - state: review
    date: '2025-10-21T08:13:00.313031'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<DynamicBreadcrumb />


<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<Division number="26" book="ps" e="ch" v="26" p="28">

<Paragraph number="1497" book="ps">
သဗ္ဗေ သတ္တာ အဝေရိနော ဟောန္တု, ခေမိနော ဟောန္တု, သုခိနော ဟောန္တူတိ—  သမ္မာ ပဿတိ. သမ္မာဒိဋ္ဌိပရိဘာဝိတာ ဟောတိ မေတ္တာစေတောဝိမုတ္တိ.
</Paragraph>

<Paragraph number="1498" book="ps">
သဗ္ဗေ သတ္တာ အဝေရိနော ဟောန္တု, ခေမိနော ဟောန္တု, သုခိနော ဟောန္တူတိ—  သမ္မာ အဘိနိရောပေတိ. သမ္မာသင်္ကပ္ပပရိဘာဝိတာ ဟောတိ မေတ္တာစေတောဝိမုတ္တိ.
</Paragraph>

<Paragraph number="1499" book="ps">
သဗ္ဗေ သတ္တာ အဝေရိနော ဟောန္တု, ခေမိနော ဟောန္တု, သုခိနော ဟောန္တူတိ—  သမ္မာ ပရိဂ္ဂဏှာတိ. သမ္မာဝါစာပရိဘာဝိတာ ဟောတိ မေတ္တာစေတောဝိမုတ္တိ.
</Paragraph>

<Paragraph number="1500" book="ps">
သဗ္ဗေ သတ္တာ အဝေရိနော ဟောန္တု, ခေမိနော ဟောန္တု, သုခိနော ဟောန္တူတိ—  သမ္မာ သမုဋ္ဌာပေတိ. သမ္မာကမ္မန္တပရိဘာဝိတာ ဟောတိ မေတ္တာစေတောဝိမုတ္တိ.
</Paragraph>

<Paragraph number="1501" book="ps">
သဗ္ဗေ သတ္တာ အဝေရိနော ဟောန္တု, ခေမိနော ဟောန္တု, သုခိနော ဟောန္တူတိ—  သမ္မာ ဝေါဒါပေတိ. သမ္မာအာဇီဝပရိဘာဝိတာ ဟောတိ မေတ္တာစေတောဝိမုတ္တိ.
</Paragraph>

<Paragraph number="1502" book="ps">
သဗ္ဗေ သတ္တာ အဝေရိနော ဟောန္တု, ခေမိနော ဟောန္တု, သုခိနော ဟောန္တူတိ—  သမ္မာ ပဂ္ဂဏှာတိ. သမ္မာဝါယာမပရိဘာဝိတာ ဟောတိ မေတ္တာစေတောဝိမုတ္တိ.
</Paragraph>

<Paragraph number="1503" book="ps">
သဗ္ဗေ သတ္တာ အဝေရိနော ဟောန္တု, ခေမိနော ဟောန္တု, သုခိနော ဟောန္တူတိ—  သမ္မာ ဥပဋ္ဌာပေတိ. သမ္မာသတိပရိဘာဝိတာ ဟောတိ မေတ္တာစေတောဝိမုတ္တိ.
</Paragraph>

<Paragraph number="1504" book="ps">
သဗ္ဗေ သတ္တာ အဝေရိနော ဟောန္တု, ခေမိနော ဟောန္တု, သုခိနော ဟောန္တူတိ—  သမ္မာ သမာဒဟတိ. သမ္မာသမာဓိပရိဘာဝိတာ ဟောတိ မေတ္တာစေတောဝိမုတ္တိ.
</Paragraph>

<Paragraph number="1505" book="ps">
ဣမေ အဋ္ဌ မဂ္ဂင်္ဂါ မေတ္တာယ စေတောဝိမုတ္တိယာ အာသေဝနာ ဟောန္တိ. ဣမေဟိ အဋ္ဌဟိ မဂ္ဂင်္ဂေဟိ မေတ္တာစေတောဝိမုတ္တိ အာသေဝီယတိ. ဣမေ အဋ္ဌ မဂ္ဂင်္ဂါ မေတ္တာယ စေတောဝိမုတ္တိယာ ဘာဝနာ ဟောန္တိ. ဣမေဟိ အဋ္ဌဟိ မဂ္ဂင်္ဂေဟိ မေတ္တာစေတောဝိမုတ္တိ ဘာဝီယတိ. ဣမေ အဋ္ဌ မဂ္ဂင်္ဂါ မေတ္တာယ စေတောဝိမုတ္တိယာ ဗဟုလီကတာ ဟောန္တိ. ဣမေဟိ အဋ္ဌဟိ မဂ္ဂင်္ဂေဟိ မေတ္တာစေတောဝိမုတ္တိ ဗဟုလီကရီယတိ. ဣမေ အဋ္ဌ မဂ္ဂင်္ဂါ မေတ္တာယ စေတောဝိမုတ္တိယာ အလင်္ကာရာ ဟောန္တိ. ဣမေဟိ အဋ္ဌဟိ မဂ္ဂင်္ဂေဟိ မေတ္တာစေတောဝိမုတ္တိ သွာလင်္ကတာ ဟောန္တိ. ဣမေ အဋ္ဌ မဂ္ဂင်္ဂါ မေတ္တာယ စေတောဝိမုတ္တိယာ ပရိက္ခာရာ ဟောန္တိ. ဣမေဟိ အဋ္ဌဟိ မဂ္ဂင်္ဂေဟိ မေတ္တာစေတောဝိမုတ္တိ သုပရိက္ခတာ ဟောတိ. ဣမေ အဋ္ဌ မဂ္ဂင်္ဂါ မေတ္တာယ စေတောဝိမုတ္တိယာ ပရိဝါရာ ဟောန္တိ. ဣမေဟိ အဋ္ဌဟိ မဂ္ဂင်္ဂေဟိ မေတ္တာစေတောဝိမုတ္တိ သုပရိဝုတာ ဟောတိ. ဣမေ အဋ္ဌ မဂ္ဂင်္ဂါ မေတ္တာယ စေတောဝိမုတ္တိယာ အာသေဝနာ ဟောန္တိ, ဘာဝနာ ဟောန္တိ, ဗဟုလီကတာ ဟောန္တိ, အလင်္ကာရာ ဟောန္တိ, ပရိက္ခာရာ ဟောန္တိ, ပရိဝါရာ ဟောန္တိ, ပါရိပူရီ ဟောန္တိ, သဟဂတာ ဟောန္တိ, သဟဇာတာ ဟောန္တိ, သံသဋ္ဌာ ဟောန္တိ, သမ္ပယုတ္တာ ဟောန္တိ, ပက္ခန္ဒနာ ဟောန္တိ, ပသီဒနာ ဟောန္တိ, သန္တိဋ္ဌနာ ဟောန္တိ, ဝိမုစ္စနာ ဟောန္တိ, “ဧတံ သန္တန်”တိ ဖဿနာ ဟောန္တိ, ယာနီကတာ ဟောန္တိ, ဝတ္ထုကတာ ဟောန္တိ, အနုဋ္ဌိတာ ဟောန္တိ, ပရိစိတာ ဟောန္တိ, သုသမာရဒ္ဓါ ဟောန္တိ, သုဘာဝိတာ ဟောန္တိ, သွာဓိဋ္ဌိတာ ဟောန္တိ, သုသမုဂ္ဂတာ ဟောန္တိ, သုဝိမုတ္တာ ဟောန္တိ နိဗ္ဗတ္တေန္တိ ဇောတေန္တိ ပတာပေန္တိ.
</Paragraph>

</Division>
<Division number="27" book="ps" e="ch" v="26" p="28">

<Paragraph number="1506" book="ps">
သဗ္ဗေသံ ပါဏာနံ …ပေ…  သဗ္ဗေသံ ဘူတာနံ…  သဗ္ဗေသံ ပုဂ္ဂလာနံ…  သဗ္ဗေသံ အတ္တဘာဝပရိယာပန္နာနံ…  သဗ္ဗာသံ ဣတ္ထီနံ…  သဗ္ဗေသံ ပုရိသာနံ…  သဗ္ဗေသံ အရိယာနံ…  သဗ္ဗေသံ အနရိယာနံ…  သဗ္ဗေသံ ဒေဝါနံ…  သဗ္ဗေသံ မနုဿာနံ…  သဗ္ဗေသံ ဝိနိပါတိကာနံ ပီဠနံ ဝဇ္ဇေတွာ အပီဠနာယ, ဥပဃာတံ ဝဇ္ဇေတွာ အနုပဃာတေန, သန္တာပံ ဝဇ္ဇေတွာ အသန္တာပေန, ပရိယာဒါနံ ဝဇ္ဇေတွာ အပရိယာဒါနေန, ဝိဟေသံ ဝဇ္ဇေတွာ အဝိဟေသာယ, သဗ္ဗေ ဝိနိပါတိကာ အဝေရိနော ဟောန္တု မာ ဝေရိနော, သုခိနော ဟောန္တု မာ ဒုက္ခိနော, သုခိတတ္တာ ဟောန္တု မာ ဒုက္ခိတတ္တာတိ—  ဣမေဟိ အဋ္ဌဟာကာရေဟိ သဗ္ဗေ ဝိနိပါတိကေ မေတ္တာယတီတိ—  မေတ္တာ. တံ ဓမ္မံ စေတယတီတိ—  စေတော. သဗ္ဗဗျာပါဒပရိယုဋ္ဌာနေဟိ ဝိမုစ္စတီတိ—  ဝိမုတ္တိ. မေတ္တာ စ စေတော စ ဝိမုတ္တိ စာတိ—  မေတ္တာစေတောဝိမုတ္တိ.
</Paragraph>

<Paragraph number="1507" book="ps">
သဗ္ဗေ ဝိနိပါတိကာ အဝေရိနော ဟောန္တု, ခေမိနော ဟောန္တု, သုခိနော ဟောန္တူတိ—  သဒ္ဓါယ အဓိမုစ္စတိ. သဒ္ဓိန္ဒြိယပရိဘာဝိတာ ဟောတိ မေတ္တာစေတောဝိမုတ္တိ …ပေ…  နိဗ္ဗတ္တေန္တိ ဇောတေန္တိ ပတာပေန္တိ.
</Paragraph>

<Paragraph number="1508" book="ps">
သဗ္ဗေသံ ပုရတ္ထိမာယ ဒိသာယ သတ္တာနံ …ပေ…  သဗ္ဗေသံ ပစ္ဆိမာယ ဒိသာယ သတ္တာနံ…  သဗ္ဗေသံ ဥတ္တရာယ ဒိသာယ သတ္တာနံ…  သဗ္ဗေသံ ဒက္ခိဏာယ ဒိသာယ သတ္တာနံ…  သဗ္ဗေသံ ပုရတ္ထိမာယ အနုဒိသာယ သတ္တာနံ…  သဗ္ဗေသံ ပစ္ဆိမာယ အနုဒိသာယ သတ္တာနံ…  သဗ္ဗေသံ ဥတ္တရာယ အနုဒိသာယ သတ္တာနံ…  သဗ္ဗေသံ ဒက္ခိဏာယ အနုဒိသာယ သတ္တာနံ…  သဗ္ဗေသံ ဟေဋ္ဌိမာယ ဒိသာယ သတ္တာနံ…  သဗ္ဗေသံ ဥပရိမာယ ဒိသာယ သတ္တာနံ ပီဠနံ ဝဇ္ဇေတွာ အပီဠနာယ, ဥပဃာတံ ဝဇ္ဇေတွာ အနုပဃာတေန, သန္တာပံ ဝဇ္ဇေတွာ အသန္တာပေန, ပရိယာဒါနံ ဝဇ္ဇေတွာ အပရိယာဒါနေန, ဝိဟေသံ ဝဇ္ဇေတွာ အဝိဟေသာယ, သဗ္ဗေ ဥပရိမာယ ဒိသာယ သတ္တာ အဝေရိနော ဟောန္တု မာ ဝေရိနော, သုခိနော ဟောန္တု မာ ဒုက္ခိနော, သုခိတတ္တာ ဟောန္တု မာ ဒုက္ခိတတ္တာတိ—  ဣမေဟိ အဋ္ဌဟာကာရေဟိ သဗ္ဗေ ဥပရိမာယ ဒိသာယ သတ္တေ မေတ္တာယတီတိ—  မေတ္တာ. တံ ဓမ္မံ စေတယတီတိ—  စေတော. သဗ္ဗဗျာပါဒပရိယုဋ္ဌာနေဟိ ဝိမုစ္စတီတိ—  ဝိမုတ္တိ. မေတ္တာ စ စေတော စ ဝိမုတ္တိ စာတိ—  မေတ္တာစေတောဝိမုတ္တိ.
</Paragraph>

<Paragraph number="1509" book="ps">
သဗ္ဗေ ဥပရိမာယ ဒိသာယ သတ္တာ အဝေရိနော ဟောန္တု, ခေမိနော ဟောန္တု, သုခိနော ဟောန္တူတိ—  သဒ္ဓါယ အဓိမုစ္စတိ. သဒ္ဓိန္ဒြိယပရိဘာဝိတာ ဟောတိ မေတ္တာစေတောဝိမုတ္တိ …ပေ…  နိဗ္ဗတ္တေန္တိ ဇောတေန္တိ ပတာပေန္တိ.
</Paragraph>

<Paragraph number="1510" book="ps">
သဗ္ဗေသံ ပုရတ္ထိမာယ ဒိသာယ ပါဏာနံ …ပေ…  ဘူတာနံ…  ပုဂ္ဂလာနံ…  အတ္တဘာဝပရိယာပန္နာနံ…  သဗ္ဗာသံ ဣတ္ထီနံ…  သဗ္ဗေသံ ပုရိသာနံ…  သဗ္ဗေသံ အရိယာနံ…  သဗ္ဗေသံ အနရိယာနံ…  သဗ္ဗေသံ ဒေဝါနံ…  သဗ္ဗေသံ မနုဿာနံ…  သဗ္ဗေသံ ဝိနိပါတိကာနံ…  သဗ္ဗေသံ ပစ္ဆိမာယ ဒိသာယ ဝိနိပါတိကာနံ…  သဗ္ဗေသံ ဥတ္တရာယ ဒိသာယ ဝိနိပါတိကာနံ…  သဗ္ဗေသံ ဒက္ခိဏာယ ဒိသာယ ဝိနိပါတိကာနံ…  သဗ္ဗေသံ ပုရတ္ထိမာယ အနုဒိသာယ ဝိနိပါတိကာနံ…  သဗ္ဗေသံ ပစ္ဆိမာယ အနုဒိသာယ ဝိနိပါတိကာနံ…  သဗ္ဗေသံ ဥတ္တရာယ အနုဒိသာယ ဝိနိပါတိကာနံ…  သဗ္ဗေသံ ဒက္ခိဏာယ အနုဒိသာယ ဝိနိပါတိကာနံ…  သဗ္ဗေသံ ဟေဋ္ဌိမာယ ဒိသာယ ဝိနိပါတိကာနံ…  သဗ္ဗေသံ ဥပရိမာယ ဒိသာယ ဝိနိပါတိကာနံ ပီဠနံ ဝဇ္ဇေတွာ အပီဠနာယ, ဥပဃာတံ ဝဇ္ဇေတွာ အနုပဃာတေန, သန္တာပံ ဝဇ္ဇေတွာ အသန္တာပေန, ပရိယာဒါနံ ဝဇ္ဇေတွာ အပရိယာဒါနေန, ဝိဟေသံ ဝဇ္ဇေတွာ အဝိဟေသာယ, သဗ္ဗေ ဥပရိမာယ ဒိသာယ ဝိနိပါတိကာ အဝေရိနော ဟောန္တု မာ ဝေရိနော, သုခိနော ဟောန္တု မာ ဒုက္ခိနော, သုခိတတ္တာ ဟောန္တု မာ ဒုက္ခိတတ္တာတိ—  ဣမေဟိ အဋ္ဌဟာကာရေဟိ သဗ္ဗေ ဥပရိမာယ ဒိသာယ ဝိနိပါတိကေ မေတ္တာယတီတိ—  မေတ္တာ. တံ ဓမ္မံ စေတယတီတိ—  စေတော. သဗ္ဗဗျာပါဒပရိယုဋ္ဌာနေဟိ ဝိမုစ္စတီတိ—  ဝိမုတ္တိ. မေတ္တာ စ စေတော စ ဝိမုတ္တိ စာတိ—  မေတ္တာစေတောဝိမုတ္တိ.
</Paragraph>

<Paragraph number="1511" book="ps">
သဗ္ဗေ ဥပရိမာယ ဒိသာယ ဝိနိပါတိကာ အဝေရိနော ဟောန္တု, ခေမိနော ဟောန္တု, သုခိနော ဟောန္တူတိ—  သဒ္ဓါယ အဓိမုစ္စတိ. သဒ္ဓိန္ဒြိယပရိဘာဝိတာ ဟောတိ မေတ္တာစေတောဝိမုတ္တိ.
</Paragraph>

<Paragraph number="1512" book="ps">
သဗ္ဗေ ဥပရိမာယ ဒိသာယ ဝိနိပါတိကာ အဝေရိနော ဟောန္တု, ခေမိနော ဟောန္တု, သုခိနော ဟောန္တူတိ—  ဝီရိယံ ပဂ္ဂဏှာတိ. ဝီရိယိန္ဒြိယပရိဘာဝိတာ ဟောတိ မေတ္တာစေတောဝိမုတ္တိ.
</Paragraph>

<Paragraph number="1513" book="ps">
သတိံ ဥပဋ္ဌာပေတိ. သတိန္ဒြိယပရိဘာဝိတာ ဟောတိ မေတ္တာစေတောဝိမုတ္တိ. စိတ္တံ သမာဒဟတိ. သမာဓိန္ဒြိယပရိဘာဝိတာ ဟောတိ မေတ္တာစေတောဝိမုတ္တိ. ပညာယ ပဇာနာတိ. ပညိန္ဒြိယပရိဘာဝိတာ ဟောတိ မေတ္တာစေတောဝိမုတ္တိ.
</Paragraph>

<Paragraph number="1514" book="ps">
ဣမာနိ ပဉ္စိန္ဒြိယာနိ မေတ္တာယ စေတောဝိမုတ္တိယာ အာသေဝနာ ဟောန္တိ. ဣမေဟိ ပဉ္စဟိ ဣန္ဒြိယေဟိ မေတ္တာစေတောဝိမုတ္တိ အာသေဝီယတိ …ပေ…  နိဗ္ဗတ္တေန္တိ ဇောတေန္တိ ပတာပေန္တိ.
</Paragraph>

<Paragraph number="1515" book="ps">
သဗ္ဗေ ဥပရိမာယ ဒိသာယ ဝိနိပါတိကာ အဝေရိနော ဟောန္တု, ခေမိနော ဟောန္တု, သုခိနော ဟောန္တူတိ—  အဿဒ္ဓိယေ န ကမ္ပတိ, သဒ္ဓါဗလပရိဘာဝိတာ ဟောတိ မေတ္တာစေတောဝိမုတ္တိ. ကောသဇ္ဇေ န ကမ္ပတိ, ဝီရိယဗလပရိဘာဝိတာ ဟောတိ မေတ္တာစေတောဝိမုတ္တိ. ပမာဒေ န ကမ္ပတိ, သတိဗလပရိဘာဝိတာ ဟောတိ မေတ္တာစေတောဝိမုတ္တိ. ဥဒ္ဓစ္စေ န ကမ္ပတိ, သမာဓိဗလပရိဘာဝိတာ ဟောတိ မေတ္တာစေတောဝိမုတ္တိ. အဝိဇ္ဇာယ န ကမ္ပတိ, ပညာဗလပရိဘာဝိတာ ဟောတိ မေတ္တာစေတောဝိမုတ္တိ.
</Paragraph>

<Paragraph number="1516" book="ps">
ဣမာနိ ပဉ္စ ဗလာနိ မေတ္တာယ စေတောဝိမုတ္တိယာ အာသေဝနာ ဟောန္တိ. ဣမေဟိ ပဉ္စဟိ ဗလေဟိ မေတ္တာစေတောဝိမုတ္တိ အာသေဝီယတိ …ပေ…  နိဗ္ဗတ္တေန္တိ ဇောတေန္တိ ပတာပေန္တိ.
</Paragraph>

<Paragraph number="1517" book="ps">
သဗ္ဗေ ဥပရိမာယ ဒိသာယ ဝိနိပါတိကာ အဝေရိနော ဟောန္တု, ခေမိနော ဟောန္တု, သုခိနော ဟောန္တူတိ—  သတိံ ဥပဋ္ဌာပေတိ. သတိသမ္ဗောဇ္ဈင်္ဂပရိဘာဝိတာ ဟောတိ မေတ္တာစေတောဝိမုတ္တိ.
</Paragraph>

<Paragraph number="1518" book="ps">
ပညာယ ပဝိစိနာတိ, ဓမ္မဝိစယသမ္ဗောဇ္ဈင်္ဂပရိဘာဝိတာ ဟောတိ မေတ္တာစေတောဝိမုတ္တိ. ဝီရိယံ ပဂ္ဂဏှာတိ, ဝီရိယသမ္ဗောဇ္ဈင်္ဂပရိဘာဝိတာ ဟောတိ မေတ္တာစေတောဝိမုတ္တိ. ပရိဠာဟံ ပဋိပ္ပဿမ္ဘေတိ, ပီတိသမ္ဗောဇ္ဈင်္ဂပရိဘာဝိတာ ဟောတိ မေတ္တာစေတောဝိမုတ္တိ. ဒုဋ္ဌုလ္လံ ပဋိပ္ပဿမ္ဘေတိ, ပဿဒ္ဓိသမ္ဗောဇ္ဈင်္ဂပရိဘာဝိတာ ဟောတိ မေတ္တာစေတောဝိမုတ္တိ. စိတ္တံ သမာဒဟတိ, သမာဓိသမ္ဗောဇ္ဈင်္ဂပရိဘာဝိတာ ဟောတိ မေတ္တာစေတောဝိမုတ္တိ. ဉာဏေန ကိလေသေ ပဋိသင်္ခါတိ, ဥပေက္ခာသမ္ဗောဇ္ဈင်္ဂပရိဘာဝိတာ ဟောတိ မေတ္တာစေတောဝိမုတ္တိ.
</Paragraph>

<Paragraph number="1519" book="ps">
ဣမေ သတ္တ ဗောဇ္ဈင်္ဂါ မေတ္တာယ စေတောဝိမုတ္တိယာ အာသေဝနာ ဟောန္တိ. ဣမေဟိ သတ္တဟိ ဗောဇ္ဈင်္ဂေဟိ မေတ္တာစေတောဝိမုတ္တိ အာသေဝီယတိ …ပေ…  နိဗ္ဗတ္တေန္တိ ဇောတေန္တိ ပတာပေန္တိ.
</Paragraph>

<Paragraph number="1520" book="ps">
သဗ္ဗေ ဥပရိမာယ ဒိသာယ ဝိနိပါတိကာ အဝေရိနော ဟောန္တု, ခေမိနော ဟောန္တု, သုခိနော ဟောန္တူတိ—  သမ္မာ ပဿတိ, သမ္မာဒိဋ္ဌိ ပရိဘာဝိတာ ဟောတိ မေတ္တာစေတောဝိမုတ္တိ. သမ္မာ အဘိနိရောပေတိ, သမ္မာသင်္ကပ္ပပရိဘာဝိတာ ဟောတိ မေတ္တာစေတောဝိမုတ္တိ. သမ္မာ ပရိဂ္ဂဏှာတိ, သမ္မာဝါစာပရိဘာဝိတာ ဟောတိ မေတ္တာစေတောဝိမုတ္တိ. သမ္မာ သမုဋ္ဌာပေတိ, သမ္မာကမ္မန္တပရိဘာဝိတာ ဟောတိ မေတ္တာစေတောဝိမုတ္တိ. သမ္မာ ဝေါဒါပေတိ, သမ္မာအာဇီဝပရိဘာဝိတာ ဟောတိ မေတ္တာစေတောဝိမုတ္တိ. သမ္မာ ပဂ္ဂဏှာတိ, သမ္မာဝါယာမပရိဘာဝိတာ ဟောတိ မေတ္တာစေတောဝိမုတ္တိ. သမ္မာ ဥပဋ္ဌာတိ, သမ္မာသတိပရိဘာဝိတာ ဟောတိ မေတ္တာစေတောဝိမုတ္တိ. သမ္မာ သမာဒဟတိ, သမ္မာသမာဓိပရိဘာဝိတာ ဟောတိ မေတ္တာစေတောဝိမုတ္တိ.
</Paragraph>

<Paragraph number="1521" book="ps">
ဣမေ အဋ္ဌ မဂ္ဂင်္ဂါ မေတ္တာယ စေတောဝိမုတ္တိယာ အာသေဝနာ ဟောန္တိ. ဣမေဟိ အဋ္ဌဟိ မဂ္ဂင်္ဂေဟိ မေတ္တာစေတောဝိမုတ္တိ အာသေဝီယတိ …ပေ…  ဣမေ အဋ္ဌ မဂ္ဂင်္ဂါ မေတ္တာယ စေတောဝိမုတ္တိယာ ပရိဘာဝိတာ ဟောန္တိ. ဣမေဟိ အဋ္ဌဟိ မဂ္ဂင်္ဂေဟိ မေတ္တာစေတောဝိမုတ္တိ သုပရိဝုတာ ဟောတိ. ဣမေ အဋ္ဌ မဂ္ဂင်္ဂါ မေတ္တာယ စေတောဝိမုတ္တိယာ အာသေဝနာ ဟောန္တိ, ဘာဝနာ ဟောန္တိ, ဗဟုလီကတာ ဟောန္တိ, အလင်္ကာရာ ဟောန္တိ, ပရိက္ခာရာ ဟောန္တိ, ပရိဝါရာ ဟောန္တိ, ပါရိပူရီ ဟောန္တိ, သဟဂတာ ဟောန္တိ, သဟဇာတာ ဟောန္တိ, သံသဋ္ဌာ ဟောန္တိ, သမ္ပယုတ္တာ ဟောန္တိ, ပက္ခန္ဒနာ ဟောန္တိ, ပသီဒနာ ဟောန္တိ, သန္တိဋ္ဌနာ ဟောန္တိ, ဝိမုစ္စနာ ဟောန္တိ, “ဧတံ သန္တန်”တိ ဖဿနာ ဟောန္တိ, ယာနီကတာ ဟောန္တိ, ဝတ္ထုကတာ ဟောန္တိ, အနုဋ္ဌိတာ ဟောန္တိ, ပရိစိတာ ဟောန္တိ, သုသမာရဒ္ဓါ ဟောန္တိ, သုဘာဝိတာ ဟောန္တိ, သွာဓိဋ္ဌိတာ ဟောန္တိ, သုသမုဂ္ဂတာ ဟောန္တိ, သုဝိမုတ္တာ ဟောန္တိ နိဗ္ဗတ္တေန္တိ ဇောတေန္တိ ပတာပေန္တီတိ.

</Paragraph>
</Division>

<Paragraph number="1522" type="center" book="ps">
မေတ္တာကထာ နိဋ္ဌိတာ.
</Paragraph>