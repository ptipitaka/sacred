---
title: "1.1.4 ဓမ္မဋ္ဌိတိဉာဏနိဒ္ဒေသ"
tableOfContents: false
sidebar:
  order: 25
type: "tipitaka"
basket: "su"
book: "ps"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Paragraph type="center" book="ps">
* ဉာဏကထာ
</Paragraph>


<Division number="45" book="ps">

<Paragraph number="337" book="ps">
ကထံ ပစ္စယပရိဂ္ဂဟေ ပညာ ဓမ္မဋ္ဌိတိဉာဏံ? အဝိဇ္ဇာ သင်္ခါရာနံ ဥပ္ပါဒဋ္ဌိတိ စ ပဝတ္တဋ္ဌိတိ စ နိမိတ္တဋ္ဌိတိ စ အာယူဟနဋ္ဌိတိ စ သညောဂဋ္ဌိတိ စ ပလိဗောဓဋ္ဌိတိ စ သမုဒယဋ္ဌိတိ စ ဟေတုဋ္ဌိတိ စ ပစ္စယဋ္ဌိတိ စ. ဣမေဟိ နဝဟာကာရေဟိ အဝိဇ္ဇာ ပစ္စယော, သင်္ခါရာ ပစ္စယသမုပ္ပန္နာ. ဥဘောပေတေ ဓမ္မာ ပစ္စယသမုပ္ပန္နာတိ—  ပစ္စယပရိဂ္ဂဟေ ပညာ ဓမ္မဋ္ဌိတိဉာဏံ. အတီတမ္ပိ အဒ္ဓါနံ…  အနာဂတမ္ပိ အဒ္ဓါနံ အဝိဇ္ဇာ သင်္ခါရာနံ ဥပ္ပါဒဋ္ဌိတိ စ ပဝတ္တဋ္ဌိတိ စ နိမိတ္တဋ္ဌိတိ စ အာယူဟနဋ္ဌိတိ စ သညောဂဋ္ဌိတိ စ ပလိဗောဓဋ္ဌိတိ စ သမုဒယဋ္ဌိတိ စ ဟေတုဋ္ဌိတိ စ ပစ္စယဋ္ဌိတိ စ. ဣမေဟိ နဝဟာကာရေဟိ အဝိဇ္ဇာ ပစ္စယော, သင်္ခါရာ ပစ္စယသမုပ္ပန္နာ. ဥဘောပေတေ ဓမ္မာ ပစ္စယသမုပ္ပန္နာတိ—  ပစ္စယပရိဂ္ဂဟေ ပညာ ဓမ္မဋ္ဌိတိဉာဏံ.
</Paragraph>

<Paragraph number="338" book="ps">
သင်္ခါရာ ဝိညာဏဿ …ပေ…  ဝိညာဏံ နာမရူပဿ…  နာမရူပံ သဠာယတနဿ…  သဠာယတနံ ဖဿဿ…  ဖဿော ဝေဒနာယ…  ဝေဒနာ တဏှာယ…  တဏှာ ဥပါဒါနဿ…  ဥပါဒါနံ ဘဝဿ…  ဘဝေါ ဇာတိယာ…  ဇာတိ ဇရာမရဏဿ ဥပ္ပါဒဋ္ဌိတိ စ ပဝတ္တဋ္ဌိတိ စ နိမိတ္တဋ္ဌိတိ စ အာယူဟနဋ္ဌိတိ စ သညောဂဋ္ဌိတိ စ ပလိဗောဓဋ္ဌိတိ စ သမုဒယဋ္ဌိတိ စ ဟေတုဋ္ဌိတိ စ ပစ္စယဋ္ဌိတိ စ. ဣမေဟိ နဝဟာကာရေဟိ ဇာတိ ပစ္စယော, ဇရာမရဏံ ပစ္စယသမုပ္ပန္နံ. ဥဘောပေတေ ဓမ္မာ ပစ္စယသမုပ္ပန္နာတိ—  ပစ္စယပရိဂ္ဂဟေ ပညာ ဓမ္မဋ္ဌိတိဉာဏံ. အတီတမ္ပိ အဒ္ဓါနံ…  အနာဂတမ္ပိ အဒ္ဓါနံ ဇာတိ ဇရာမရဏဿ ဥပ္ပါဒဋ္ဌိတိ စ ပဝတ္တဋ္ဌိတိ စ နိမိတ္တဋ္ဌိတိ စ အာယူဟနဋ္ဌိတိ စ သညောဂဋ္ဌိတိ စ ပလိဗောဓဋ္ဌိတိ စ သမုဒယဋ္ဌိတိ စ ဟေတုဋ္ဌိတိ စ ပစ္စယဋ္ဌိတိ စ. ဣမေဟိ နဝဟာကာရေဟိ ဇာတိ ပစ္စယော, ဇရာမရဏံ ပစ္စယသမုပ္ပန္နံ. ဥဘောပေတေ ဓမ္မာ ပစ္စယသမုပ္ပန္နာတိ—  ပစ္စယပရိဂ္ဂဟေ ပညာ ဓမ္မဋ္ဌိတိဉာဏံ.
</Paragraph>

</Division>
<Division number="46" book="ps">

<Paragraph number="339" book="ps">
အဝိဇ္ဇာ ဟေတု, သင်္ခါရာ ဟေတုသမုပ္ပန္နာ. ဥဘောပေတေ ဓမ္မာ ဟေတုသမုပ္ပန္နာတိ—  ပစ္စယပရိဂ္ဂဟေ ပညာ ဓမ္မဋ္ဌိတိဉာဏံ. အတီတမ္ပိ အဒ္ဓါနံ…  အနာဂတမ္ပိ အဒ္ဓါနံ အဝိဇ္ဇာ ဟေတု, သင်္ခါရာ ဟေတုသမုပ္ပန္နာ. ဥဘောပေတေ ဓမ္မာ ဟေတုသမုပ္ပန္နာတိ—  ပစ္စယပရိဂ္ဂဟေ ပညာ ဓမ္မဋ္ဌိတိဉာဏံ.
</Paragraph>

<Paragraph number="340" book="ps">
သင်္ခါရာ ဟေတု, ဝိညာဏံ ဟေတုသမုပ္ပန္နံ …ပေ…  ဝိညာဏံ ဟေတု, နာမရူပံ ဟေတုသမုပ္ပန္နံ…  နာမရူပံ ဟေတု, သဠာယတနံ ဟေတုသမုပ္ပန္နံ…  သဠာယတနံ ဟေတု, ဖဿော ဟေတုသမုပ္ပန္နော…  ဖဿော ဟေတု, ဝေဒနာ ဟေတုသမုပ္ပန္နာ…  ဝေဒနာ ဟေတု, တဏှာ ဟေတုသမုပ္ပန္နာ…  တဏှာ ဟေတု, ဥပါဒါနံ ဟေတုသမုပ္ပန္နံ…  ဥပါဒါနံ ဟေတု, ဘဝေါ ဟေတုသမုပ္ပန္နော…  ဘဝေါ ဟေတု, ဇာတိ ဟေတုသမုပ္ပန္နာ…  ဇာတိ ဟေတု, ဇရာမရဏံ ဟေတုသမုပ္ပန္နံ. ဥဘောပေတေ ဓမ္မာ ဟေတုသမုပ္ပန္နာတိ—  ပစ္စယပရိဂ္ဂဟေ ပညာ ဓမ္မဋ္ဌိတိဉာဏံ. အတီတမ္ပိ အဒ္ဓါနံ…  အနာဂတမ္ပိ အဒ္ဓါနံ ဇာတိ ဟေတု, ဇရာမရဏံ ဟေတုသမုပ္ပန္နံ. ဥဘောပေတေ ဓမ္မာ ဟေတုသမုပ္ပန္နာတိ—  ပစ္စယပရိဂ္ဂဟေ ပညာ ဓမ္မဋ္ဌိတိဉာဏံ.
</Paragraph>

<Paragraph number="341" book="ps">
အဝိဇ္ဇာ ပဋိစ္စာ, သင်္ခါရာ ပဋိစ္စသမုပ္ပန္နာ. ဥဘောပေတေ ဓမ္မာ ပဋိစ္စသမုပ္ပန္နာတိ—  ပစ္စယပရိဂ္ဂဟေ ပညာ ဓမ္မဋ္ဌိတိဉာဏံ. အတီတမ္ပိ အဒ္ဓါနံ…  အနာဂတမ္ပိ အဒ္ဓါနံ အဝိဇ္ဇာ ပဋိစ္စာ, သင်္ခါရာ ပဋိစ္စသမုပ္ပန္နာ. ဥဘောပေတေ ဓမ္မာ ပဋိစ္စသမုပ္ပန္နာတိ—  ပစ္စယပရိဂ္ဂဟေ ပညာ ဓမ္မဋ္ဌိတိဉာဏံ.
</Paragraph>

<Paragraph number="342" book="ps">
သင်္ခါရာ ပဋိစ္စာ, ဝိညာဏံ ပဋိစ္စသမုပ္ပန္နံ …ပေ…  ဝိညာဏံ ပဋိစ္စံ, နာမရူပံ ပဋိစ္စသမုပ္ပန္နံ…  နာမရူပံ ပဋိစ္စံ, သဠာယတနံ ပဋိစ္စသမုပ္ပန္နံ…  သဠာယတနံ ပဋိစ္စံ, ဖဿော ပဋိစ္စသမုပ္ပန္နော…  ဖဿော ပဋိစ္စော, ဝေဒနာ ပဋိစ္စသမုပ္ပန္နာ…  ဝေဒနာ ပဋိစ္စာ, တဏှာ ပဋိစ္စသမုပ္ပန္နာ…  တဏှာ ပဋိစ္စာ, ဥပါဒါနံ ပဋိစ္စသမုပ္ပန္နံ…  ဥပါဒါနံ ပဋိစ္စံ, ဘဝေါ ပဋိစ္စသမုပ္ပန္နော…  ဘဝေါ ပဋိစ္စော, ဇာတိ ပဋိစ္စသမုပ္ပန္နာ…  ဇာတိ ပဋိစ္စာ, ဇရာမရဏံ ပဋိစ္စသမုပ္ပန္နံ. ဥဘောပေတေ ဓမ္မာ ပဋိစ္စသမုပ္ပန္နာတိ—  ပစ္စယပရိဂ္ဂဟေ ပညာ ဓမ္မဋ္ဌိတိဉာဏံ. အတီတမ္ပိ အဒ္ဓါနံ…  အနာဂတမ္ပိ အဒ္ဓါနံ ဇာတိ ပဋိစ္စာ, ဇရာမရဏံ ပဋိစ္စသမုပ္ပန္နံ. ဥဘောပေတေ ဓမ္မာ ပဋိစ္စသမုပ္ပန္နာတိ—  ပစ္စယပရိဂ္ဂဟေ ပညာ ဓမ္မဋ္ဌိတိဉာဏံ.
</Paragraph>

<Paragraph number="343" book="ps">
အဝိဇ္ဇာ ပစ္စယော, သင်္ခါရာ ပစ္စယသမုပ္ပန္နာ. ဥဘောပေတေ ဓမ္မာ ပစ္စယသမုပ္ပန္နာတိ—  ပစ္စယပရိဂ္ဂဟေ ပညာ ဓမ္မဋ္ဌိတိဉာဏံ. အတီတမ္ပိ အဒ္ဓါနံ…  အနာဂတမ္ပိ အဒ္ဓါနံ အဝိဇ္ဇာ ပစ္စယော, သင်္ခါရာ ပစ္စယသမုပ္ပန္နာ. ဥဘောပေတေ ဓမ္မာ ပစ္စယသမုပ္ပန္နာတိ—  ပစ္စယပရိဂ္ဂဟေ ပညာ ဓမ္မဋ္ဌိတိဉာဏံ.
</Paragraph>

<Paragraph number="344" book="ps">
သင်္ခါရာ ပစ္စယာ, ဝိညာဏံ ပစ္စယသမုပ္ပန္နံ …ပေ…  ဝိညာဏံ ပစ္စယော, နာမရူပံ ပစ္စယသမုပ္ပန္နံ…  နာမရူပံ ပစ္စယော, သဠာယတနံ ပစ္စယသမုပ္ပန္နံ…  သဠာယတနံ ပစ္စယော, ဖဿော ပစ္စယသမုပ္ပန္နော…  ဖဿော ပစ္စယော, ဝေဒနာ ပစ္စယသမုပ္ပန္နာ…  ဝေဒနာ ပစ္စယော, တဏှာ ပစ္စယသမုပ္ပန္နာ…  တဏှာ ပစ္စယော, ဥပါဒါနံ ပစ္စယသမုပ္ပန္နံ…  ဥပါဒါနံ ပစ္စယော, ဘဝေါ ပစ္စယသမုပ္ပန္နော…  ဘဝေါ ပစ္စယော, ဇာတိ ပစ္စယသမုပ္ပန္နာ…  ဇာတိ ပစ္စယော, ဇရာမရဏံ ပစ္စယသမုပ္ပန္နံ. ဥဘောပေတေ ဓမ္မာ ပစ္စယသမုပ္ပန္နာတိ—  ပစ္စယပရိဂ္ဂဟေ ပညာ ဓမ္မဋ္ဌိတိဉာဏံ. အတီတမ္ပိ အဒ္ဓါနံ…  အနာဂတမ္ပိ အဒ္ဓါနံ ဇာတိ ပစ္စယော, ဇရာမရဏံ ပစ္စယသမုပ္ပန္နံ. ဥဘောပေတေ ဓမ္မာ ပစ္စယသမုပ္ပန္နာတိ—  ပစ္စယပရိဂ္ဂဟေ ပညာ ဓမ္မဋ္ဌိတိဉာဏံ.
</Paragraph>

</Division>
<Division number="47" book="ps">

<Paragraph number="345" book="ps">
ပုရိမကမ္မဘဝသ္မိံ မောဟော အဝိဇ္ဇာ, အာယူဟနာ သင်္ခါရာ, နိကန္တိ တဏှာ, ဥပဂမနံ ဥပါဒါနံ, စေတနာ ဘဝေါ. ဣမေ ပဉ္စ ဓမ္မာ ပုရိမကမ္မဘဝသ္မိံ ဣဓ ပဋိသန္ဓိယာ ပစ္စယာ. ဣဓ ပဋိသန္ဓိ ဝိညာဏံ, ဩက္ကန္တိ နာမရူပံ, ပသာဒေါ အာယတနံ, ဖုဋ္ဌော ဖဿော, ဝေဒယိတံ ဝေဒနာ. ဣမေ ပဉ္စ ဓမ္မာ ဣဓုပပတ္တိဘဝသ္မိံ ပုရေကတဿ ကမ္မဿ ပစ္စယာ. ဣဓ ပရိပက္ကတ္တာ အာယတနာနံ မောဟော အဝိဇ္ဇာ, အာယူဟနာ သင်္ခါရာ, နိကန္တိ တဏှာ ဥပဂမနံ ဥပါဒါနံ, စေတနာ ဘဝေါ. ဣမေ ပဉ္စ ဓမ္မာ ဣဓ ကမ္မဘဝသ္မိံ အာယတိံ ပဋိသန္ဓိယာ ပစ္စယာ. အာယတိံ ပဋိသန္ဓိ ဝိညာဏံ, ဩက္ကန္တိ နာမရူပံ, ပသာဒေါ အာယတနံ, ဖုဋ္ဌော ဖဿော, ဝေဒယိတံ ဝေဒနာ. ဣမေ ပဉ္စ ဓမ္မာ အာယတိံ ဥပပတ္တိဘဝသ္မိံ ဣဓ ကတဿ ကမ္မဿ ပစ္စယာ. ဣတိမေ စတုသင်္ခေပေ တယော အဒ္ဓေ တိသန္ဓိံ ဝီသတိယာ အာကာရေဟိ ပဋိစ္စသမုပ္ပါဒံ ဇာနာတိ ပဿတိ အညာတိ ပဋိဝိဇ္ဈတိ. တံ ဉာတဋ္ဌေန ဉာဏံ, ပဇာနနဋ္ဌေန ပညာ. တေန ဝုစ္စတိ—  “ပစ္စယပရိဂ္ဂဟေ ပညာ ဓမ္မဋ္ဌိတိဉာဏံ”.

</Paragraph>
</Division>

<Paragraph number="346" type="center" book="ps">
ဓမ္မဋ္ဌိတိဉာဏနိဒ္ဒေသော စတုတ္ထော.
</Paragraph>