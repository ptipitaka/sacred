---
title: "2.2.1 ပဌမသုတ္တန္တနိဒ္ဒေသ"
tableOfContents: false
sidebar:
  order: 1
type: "tipitaka"
basket: "su"
book: "ps"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="9" book="ps" e="ch" v="26" p="11">

<Paragraph number="1377" book="ps">
ကထံ ဒုက္ခံ တထဋ္ဌေန သစ္စံ? စတ္တာရော ဒုက္ခဿ ဒုက္ခဋ္ဌာ တထာ အဝိတထာ အနညထာ. ဒုက္ခဿ ပီဠနဋ္ဌော, သင်္ခတဋ္ဌော, သန္တာပဋ္ဌော, ဝိပရိဏာမဋ္ဌော—  ဣမေ စတ္တာရော ဒုက္ခဿ ဒုက္ခဋ္ဌာ တထာ အဝိတထာ အနညထာ. ဧဝံ ဒုက္ခံ တထဋ္ဌေန သစ္စံ.
</Paragraph>

<Paragraph number="1378" book="ps">
ကထံ သမုဒယော တထဋ္ဌေန သစ္စံ? စတ္တာရော သမုဒယဿ သမုဒယဋ္ဌာ တထာ အဝိတထာ အနညထာ. သမုဒယဿ အာယူဟနဋ္ဌော, နိဒါနဋ္ဌော, သံယောဂဋ္ဌော ပလိဗောဓဋ္ဌော—  ဣမေ စတ္တာရော သမုဒယဿ သမုဒယဋ္ဌာ တထာ အဝိတထာ အနညထာ. ဧဝံ သမုဒယော တထဋ္ဌေန သစ္စံ.
</Paragraph>

<Paragraph number="1379" book="ps">
ကထံ နိရောဓော တထဋ္ဌေန သစ္စံ? စတ္တာရော နိရောဓဿ နိရောဓဋ္ဌာ တထာ အဝိတထာ အနညထာ. နိရောဓဿ နိဿရဏဋ္ဌော, ဝိဝေကဋ္ဌော, အသင်္ခတဋ္ဌော, အမတဋ္ဌော—  ဣမေ စတ္တာရော နိရောဓဿ နိရောဓဋ္ဌာ တထာ အဝိတထာ အနညထာ. ဧဝံ နိရောဓော တထဋ္ဌေန သစ္စံ.
</Paragraph>

<Paragraph number="1380" book="ps">
ကထံ မဂ္ဂေါ တထဋ္ဌေန သစ္စံ? စတ္တာရော မဂ္ဂဿ မဂ္ဂဋ္ဌာ တထာ အဝိတထာ အနညထာ. မဂ္ဂဿ နိယျာနဋ္ဌော, ဟေတုဋ္ဌော, ဒဿနဋ္ဌော, အာဓိပတေယျဋ္ဌော—  ဣမေ စတ္တာရော မဂ္ဂဿ မဂ္ဂဋ္ဌာ တထာ အဝိတထာ အနညထာ. ဧဝံ မဂ္ဂေါ တထဋ္ဌေန သစ္စံ.
</Paragraph>

<Paragraph number="1381" book="ps">
ကတိဟာကာရေဟိ စတ္တာရိ သစ္စာနိ ဧကပ္ပဋိဝေဓာနိ? စတူဟာကာရေဟိ စတ္တာရိ သစ္စာနိ ဧကပ္ပဋိဝေဓာနိ. တထဋ္ဌေန, အနတ္တဋ္ဌေန, သစ္စဋ္ဌေန, ပဋိဝေဓဋ္ဌေန—  ဣမေဟိ စတူဟာကာရေဟိ စတ္တာရိ သစ္စာနိ ဧကသင်္ဂဟိတာနိ. ယံ ဧကသင်္ဂဟိတံ တံ ဧကတ္တံ. ဧကတ္တံ ဧကေန ဉာဏေန ပဋိဝိဇ္ဈတီတိ—  စတ္တာရိ သစ္စာနိ ဧကပ္ပဋိဝေဓာနိ.
</Paragraph>

<Paragraph number="1382" book="ps">
ကထံ တထဋ္ဌေန စတ္တာရိ သစ္စာနိ ဧကပ္ပဋိဝေဓာနိ? စတူဟာကာရေဟိ တထဋ္ဌေန စတ္တာရိ သစ္စာနိ ဧကပ္ပဋိဝေဓာနိ. ဒုက္ခဿ ဒုက္ခဋ္ဌော တထဋ္ဌော, သမုဒယဿ သမုဒယဋ္ဌော တထဋ္ဌော, နိရောဓဿ နိရောဓဋ္ဌော တထဋ္ဌော, မဂ္ဂဿ မဂ္ဂဋ္ဌော တထဋ္ဌော—  ဣမေဟိ စတူဟာကာရေဟိ တထဋ္ဌေန စတ္တာရိ သစ္စာနိ ဧကသင်္ဂဟိတာနိ. ယံ ဧကသင်္ဂဟိတံ တံ ဧကတ္တံ. ဧကတ္တံ ဧကေန ဉာဏေန ပဋိဝိဇ္ဈတီတိ—  စတ္တာရိ သစ္စာနိ ဧကပ္ပဋိဝေဓာနိ.
</Paragraph>

<Paragraph number="1383" book="ps">
ကထံ အနတ္တဋ္ဌေန စတ္တာရိ သစ္စာနိ ဧကပ္ပဋိဝေဓာနိ? စတူဟာကာရေဟိ အနတ္တဋ္ဌေန စတ္တာရိ သစ္စာနိ ဧကပ္ပဋိဝေဓာနိ. ဒုက္ခဿ ဒုက္ခဋ္ဌော အနတ္တဋ္ဌော, သမုဒယဿ သမုဒယဋ္ဌော အနတ္တဋ္ဌော, နိရောဓဿ နိရောဓဋ္ဌော အနတ္တဋ္ဌော, မဂ္ဂဿ မဂ္ဂဋ္ဌော အနတ္တဋ္ဌော—  ဣမေဟိ စတူဟာကာရေဟိ အနတ္တဋ္ဌေန စတ္တာရိ သစ္စာနိ ဧကသင်္ဂဟိတာနိ. ယံ ဧကသင်္ဂဟိတံ တံ ဧကတ္တံ. ဧကတ္တံ ဧကေန ဉာဏေန ပဋိဝိဇ္ဈတီတိ—  စတ္တာရိ သစ္စာနိ ဧကပ္ပဋိဝေဓာနိ.
</Paragraph>

<Paragraph number="1384" book="ps">
ကထံ သစ္စဋ္ဌေန စတ္တာရိ သစ္စာနိ ဧကပ္ပဋိဝေဓာနိ? စတူဟာကာရေဟိ သစ္စဋ္ဌေန စတ္တာရိ သစ္စာနိ ဧကပ္ပဋိဝေဓာနိ. ဒုက္ခဿ ဒုက္ခဋ္ဌော သစ္စဋ္ဌော, သမုဒယဿ သမုဒယဋ္ဌော သစ္စဋ္ဌော, နိရောဓဿ နိရောဓဋ္ဌော သစ္စဋ္ဌော, မဂ္ဂဿ မဂ္ဂဋ္ဌော သစ္စဋ္ဌော—  ဣမေဟိ စတူဟာကာရေဟိ သစ္စဋ္ဌေန စတ္တာရိ သစ္စာနိ ဧကသင်္ဂဟိတာနိ. ယံ ဧကသင်္ဂဟိတံ တံ ဧကတ္တံ. ဧကတ္တံ ဧကေန ဉာဏေန ပဋိဝိဇ္ဈတီတိ—  စတ္တာရိ သစ္စာနိ ဧကပ္ပဋိဝေဓာနိ.
</Paragraph>

<Paragraph number="1385" book="ps">
ကထံ ပဋိဝေဓဋ္ဌေန စတ္တာရိ သစ္စာနိ ဧကပ္ပဋိဝေဓာနိ? စတူဟာကာရေဟိ ပဋိဝေဓဋ္ဌေန စတ္တာရိ သစ္စာနိ ဧကပ္ပဋိဝေဓာနိ. ဒုက္ခဿ ဒုက္ခဋ္ဌော ပဋိဝေဓဋ္ဌော, သမုဒယဿ သမုဒယဋ္ဌော ပဋိဝေဓဋ္ဌော နိရောဓဿ နိရောဓဋ္ဌော ပဋိဝေဓဋ္ဌော, မဂ္ဂဿ မဂ္ဂဋ္ဌော ပဋိဝေဓဋ္ဌော—  ဣမေဟိ စတူဟာကာရေဟိ ပဋိဝေဓဋ္ဌေန စတ္တာရိ သစ္စာနိ ဧကသင်္ဂဟိတာနိ ယံ ဧကသင်္ဂဟိတံ တံ ဧကတ္တံ. ဧကတ္တံ ဧကေန ဉာဏေန ပဋိဝိဇ္ဈတီတိ—  စတ္တာရိ သစ္စာနိ ဧကပ္ပဋိဝေဓာနိ.
</Paragraph>

</Division>
<Division number="10" book="ps" e="ch" v="26" p="12">

<Paragraph number="1386" book="ps">
ကတိဟာကာရေဟိ စတ္တာရိ သစ္စာနိ ဧကပ္ပဋိဝေဓာနိ? ယံ အနိစ္စံ တံ ဒုက္ခံ, ယံ ဒုက္ခံ တံ အနိစ္စံ, ယံ အနိစ္စဉ္စ ဒုက္ခဉ္စ တံ အနတ္တာ. ယံ အနိစ္စဉ္စ ဒုက္ခဉ္စ အနတ္တာ စ တံ တထံ. ယံ အနိစ္စံ စ ဒုက္ခဉ္စ အနတ္တာ စ တထဉ္စ တံ သစ္စံ. ယံ အနိစ္စဉ္စ ဒုက္ခဉ္စ အနတ္တာ စ တထဉ္စ သစ္စဉ္စ တံ ဧကသင်္ဂဟိတံ. ယံ ဧကသင်္ဂဟိတံ တံ ဧကတ္တံ. ဧကတ္တံ ဧကေန ဉာဏေန ပဋိဝိဇ္ဈတီတိ—  စတ္တာရိ သစ္စာနိ ဧကပ္ပဋိဝေဓာနိ.
</Paragraph>

<Paragraph number="1387" book="ps">
ကတိဟာကာရေဟိ စတ္တာရိ သစ္စာနိ ဧကပ္ပဋိဝေဓာနိ? နဝဟာကာရေဟိ စတ္တာရိ သစ္စာနိ ဧကပ္ပဋိဝေဓာနိ. တထဋ္ဌေန, အနတ္တဋ္ဌေန, သစ္စဋ္ဌေန, ပဋိဝေဓဋ္ဌေန, အဘိညဋ္ဌေန, ပရိညဋ္ဌေန, ပဟာနဋ္ဌေန, ဘာဝနဋ္ဌေန, သစ္ဆိကိရိယဋ္ဌေန—  ဣမေဟိ နဝဟာကာရေဟိ စတ္တာရိ သစ္စာနိ ဧကသင်္ဂဟိတာနိ. ယံ ဧကသင်္ဂဟိတံ တံ ဧကတ္တံ. ဧကတ္တံ ဧကေန ဉာဏေန ပဋိဝိဇ္ဈတီတိ—  စတ္တာရိ သစ္စာနိ ဧကပ္ပဋိဝေဓာနိ.
</Paragraph>

<Paragraph number="1388" book="ps">
ကထံ တထဋ္ဌေန စတ္တာရိ သစ္စာနိ ဧကပ္ပဋိဝေဓာနိ? နဝဟာကာရေဟိ တထဋ္ဌေန စတ္တာရိ သစ္စာနိ ဧကပ္ပဋိဝေဓာနိ. ဒုက္ခဿ ဒုက္ခဋ္ဌော တထဋ္ဌော, သမုဒယဿ သမုဒယဋ္ဌော တထဋ္ဌော, နိရောဓဿ နိရောဓဋ္ဌော တထဋ္ဌော, မဂ္ဂဿ မဂ္ဂဋ္ဌော တထဋ္ဌော, အဘိညာယ အဘိညဋ္ဌော တထဋ္ဌော, ပရိညာယ ပရိညဋ္ဌော တထဋ္ဌော, ပဟာနဿ ပဟာနဋ္ဌော တထဋ္ဌော, ဘာဝနာယ ဘာဝနဋ္ဌော တထဋ္ဌော, သစ္ဆိကိရိယာယ သစ္ဆိကိရိယဋ္ဌော တထဋ္ဌော—  ဣမေဟိ နဝဟာကာရေဟိ တထဋ္ဌေန စတ္တာရိ သစ္စာနိ ဧကသင်္ဂဟိတာနိ. ယံ ဧကသင်္ဂဟိတံ တံ ဧကတ္တံ. ဧကတ္တံ ဧကေန ဉာဏေန ပဋိဝိဇ္ဈတီတိ—  စတ္တာရိ သစ္စာနိ ဧကပ္ပဋိဝေဓာနိ.
</Paragraph>

<Paragraph number="1389" book="ps">
ကထံ အနတ္တဋ္ဌေန…  သစ္စဋ္ဌေန…  ပဋိဝေဓဋ္ဌေန စတ္တာရိ သစ္စာနိ ဧကပ္ပဋိဝေဓာနိ? နဝဟာကာရေဟိ ပဋိဝေဓဋ္ဌေန စတ္တာရိ သစ္စာနိ ဧကပ္ပဋိဝေဓာနိ. ဒုက္ခဿ ဒုက္ခဋ္ဌော ပဋိဝေဓဋ္ဌော, သမုဒယဿ သမုဒယဋ္ဌော ပဋိဝေဓဋ္ဌော, နိရောဓဿ နိရောဓဋ္ဌော ပဋိဝေဓဋ္ဌော, မဂ္ဂဿ မဂ္ဂဋ္ဌော ပဋိဝေဓဋ္ဌော, အဘိညာယ အဘိညဋ္ဌော ပဋိဝေဓဋ္ဌော, ပရိညာယ ပရိညဋ္ဌော ပဋိဝေဓဋ္ဌော, ပဟာနဿ ပဟာနဋ္ဌော ပဋိဝေဓဋ္ဌော, ဘာဝနာယ ဘာဝနဋ္ဌော ပဋိဝေဓဋ္ဌော, သစ္ဆိကိရိယာယ သစ္ဆိကိရိယဋ္ဌော ပဋိဝေဓဋ္ဌော—  ဣမေဟိ နဝဟာကာရေဟိ ပဋိဝေဓဋ္ဌေန စတ္တာရိ သစ္စာနိ ဧကသင်္ဂဟိတာနိ. ယံ ဧကသင်္ဂဟိတံ တံ ဧကတ္တံ. ဧကတ္တံ ဧကေန ဉာဏေန ပဋိဝိဇ္ဈတီတိ—  စတ္တာရိ သစ္စာနိ ဧကပ္ပဋိဝေဓာနိ.
</Paragraph>

</Division>
<Division number="11" book="ps" e="ch" v="26" p="16">

<Paragraph number="1390" book="ps">
ကတိဟာကာရေဟိ စတ္တာရိ သစ္စာနိ ဧကပ္ပဋိဝေဓာနိ? ဒွါဒသဟာကာရေဟိ စတ္တာရိ သစ္စာနိ ဧကပ္ပဋိဝေဓာနိ. တထဋ္ဌေန, အနတ္တဋ္ဌေန, သစ္စဋ္ဌေန, ပဋိဝေဓဋ္ဌေန, အဘိဇာနနဋ္ဌေန, ပရိဇာနနဋ္ဌေန, ဓမ္မဋ္ဌေန, တထဋ္ဌေန, ဉာတဋ္ဌေန, သစ္ဆိကိရိယဋ္ဌေန, ဖဿနဋ္ဌေန, အဘိသမယဋ္ဌေန—  ဣမေဟိ ဒွါဒသဟိ အာကာရေဟိ စတ္တာရိ သစ္စာနိ ဧကသင်္ဂဟိတာနိ. ယံ ဧကသင်္ဂဟိတံ တံ ဧကတ္တံ. ဧကတ္တံ ဧကေန ဉာဏေန ပဋိဝိဇ္ဈတီတိ—  စတ္တာရိ သစ္စာနိ ဧကပ္ပဋိဝေဓာနိ.
</Paragraph>

<Paragraph number="1391" book="ps">
ကထံ တထဋ္ဌေန စတ္တာရိ သစ္စာနိ ဧကပ္ပဋိဝေဓာနိ? သောဠသဟာကာရေဟိ တထဋ္ဌေန စတ္တာရိ သစ္စာနိ ဧကပ္ပဋိဝေဓာနိ. ဒုက္ခဿ ပီဠနဋ္ဌော, သင်္ခတဋ္ဌော, သန္တာပဋ္ဌော, ဝိပရိဏာမဋ္ဌော, တထဋ္ဌော; သမုဒယဿ အာယူဟနဋ္ဌော, နိဒါနဋ္ဌော, သံယောဂဋ္ဌော, ပလိဗောဓဋ္ဌော တထဋ္ဌော; နိရောဓဿ နိဿရဏဋ္ဌော, ဝိဝေကဋ္ဌော, အသင်္ခတဋ္ဌော, အမတဋ္ဌော တထဋ္ဌော; မဂ္ဂဿ နိယျာနဋ္ဌော, ဟေတုဋ္ဌော, ဒဿနဋ္ဌော, အာဓိပတေယျဋ္ဌော တထဋ္ဌော—  ဣမေဟိ သောဠသဟိ အာကာရေဟိ တထဋ္ဌေန စတ္တာရိ သစ္စာနိ ဧကသင်္ဂဟိတာနိ. ယံ ဧကသင်္ဂဟိတံ တံ ဧကတ္တံ. ဧကတ္တံ ဧကေန ဉာဏေန ပဋိဝိဇ္ဈတီတိ—  စတ္တာရိ သစ္စာနိ ဧကပ္ပဋိဝေဓာနိ.
</Paragraph>

<Paragraph number="1392" book="ps">
ကထံ အနတ္တဋ္ဌေန …ပေ…  သစ္စဋ္ဌေန…  ပဋိဝေဓဋ္ဌေန…  အဘိဇာနနဋ္ဌေန…  ပရိဇာနနဋ္ဌေန…  ဓမ္မဋ္ဌေန…  တထဋ္ဌေန…  ဉာတဋ္ဌေန…  သစ္ဆိကိရိယဋ္ဌေန…  ဖဿနဋ္ဌေန…  အဘိသမယဋ္ဌေန စတ္တာရိ သစ္စာနိ ဧကပ္ပဋိဝေဓာနိ? သောဠသဟိ အာကာရေဟိ အဘိသမယဋ္ဌေန စတ္တာရိ သစ္စာနိ ဧကပ္ပဋိဝေဓာနိ. ဒုက္ခဿ ပီဠနဋ္ဌော, သင်္ခတဋ္ဌော, သန္တာပဋ္ဌော, ဝိပရိဏာမဋ္ဌော, အဘိသမယဋ္ဌော; သမုဒယဿ အာယူဟနဋ္ဌော, နိဒါနဋ္ဌော, သံယောဂဋ္ဌော, ပလိဗောဓဋ္ဌော, အဘိသမယဋ္ဌော; နိရောဓဿ နိဿရဏဋ္ဌော, ဝိဝေကဋ္ဌော, အသင်္ခတဋ္ဌော, အမတဋ္ဌော, အဘိသမယဋ္ဌော; မဂ္ဂဿ နိယျာနဋ္ဌော, ဟေတုဋ္ဌော, ဒဿနဋ္ဌော, အာဓိပတေယျဋ္ဌော, အဘိသမယဋ္ဌော—  ဣမေဟိ သောဠသဟိ အာကာရေဟိ အဘိသမယဋ္ဌေန စတ္တာရိ သစ္စာနိ ဧကသင်္ဂဟိတာနိ. ယံ ဧကသင်္ဂဟိတံ တံ ဧကတ္တံ. ဧကတ္တံ ဧကေန ဉာဏေန ပဋိဝိဇ္ဈတီတိ—  စတ္တာရိ သစ္စာနိ ဧကပ္ပဋိဝေဓာနိ.
</Paragraph>

</Division>
<Division number="12" book="ps" e="ch" v="26" p="16">

<Paragraph number="1393" book="ps">
သစ္စာနံ ကတိ လက္ခဏာနိ? သစ္စာနံ ဒွေ လက္ခဏာနိ. သင်္ခတလက္ခဏဉ္စ, အသင်္ခတလက္ခဏဉ္စ—  သစ္စာနံ ဣမာနိ ဒွေ လက္ခဏာနိ.
</Paragraph>

<Paragraph number="1394" book="ps">
သစ္စာနံ ကတိ လက္ခဏာနိ? သစ္စာနံ ဆ လက္ခဏာနိ. သင်္ခတာနံ သစ္စာနံ ဥပ္ပါဒေါ ပညာယတိ, ဝယော ပညာယတိ, ဌိတာနံ အညထတ္တံ ပညာယတိ အသင်္ခတဿ သစ္စဿ န ဥပ္ပါဒေါ ပညာယတိ, န ဝယော ပညာယတိ, န ဌိတဿ အညထတ္တံ ပညာယတိ—  သစ္စာနံ ဣမာနိ ဆ လက္ခဏာနိ.
</Paragraph>

<Paragraph number="1395" book="ps">
သစ္စာနံ ကတိ လက္ခဏာနိ? သစ္စာနံ ဒွါဒသ လက္ခဏာနိ. ဒုက္ခသစ္စဿ ဥပ္ပါဒေါ ပညာယတိ, ဝယော ပညာယတိ, ဌိတဿ အညထတ္တံ ပညာယတိ; သမုဒယသစ္စဿ ဥပ္ပါဒေါ ပညာယတိ, ဝယော ပညာယတိ, ဌိတဿ အညထတ္တံ ပညာယတိ; မဂ္ဂသစ္စဿ ဥပ္ပါဒေါ ပညာယတိ, ဝယော ပညာယတိ, ဌိတဿ အညထတ္တံ ပညာယတိ; နိရောဓသစ္စဿ န ဥပ္ပါဒေါ ပညာယတိ, န ဝယော ပညာယတိ, န ဌိတဿ အညထတ္တံ ပညာယတိ—  သစ္စာနံ ဣမာနိ ဒွါဒသ လက္ခဏာနိ.
</Paragraph>

<Paragraph number="1396" book="ps">
စတုန္နံ သစ္စာနံ ကတိ ကုသလာ, ကတိ အကုသလာ, ကတိ အဗျာကတာ? သမုဒယသစ္စံ အကုသလံ, မဂ္ဂသစ္စံ ကုသလံ, နိရောဓသစ္စံ အဗျာကတံ. ဒုက္ခသစ္စံ သိယာ ကုသလံ, သိယာ အကုသလံ, သိယာ အဗျာကတံ.
</Paragraph>

<Paragraph number="1397" book="ps">
သိယာ တီဏိ သစ္စာနိ ဧကသစ္စေန သင်္ဂဟိတာနိ, ဧကသစ္စံ တီဟိ သစ္စေဟိ သင်္ဂဟိတံ? ဝတ္ထုဝသေန ပရိယာယေန သိယာတိ. ကထဉ္စ သိယာ? ယံ ဒုက္ခသစ္စံ အကုသလံ, သမုဒယသစ္စံ အကုသလံ—  ဧဝံ အကုသလဋ္ဌေန ဒွေ သစ္စာနိ ဧကသစ္စေန သင်္ဂဟိတာနိ, ဧကသစ္စံ ဒွီဟိ သစ္စေဟိ သင်္ဂဟိတံ. ယံ ဒုက္ခသစ္စံ ကုသလံ, မဂ္ဂသစ္စံ ကုသလံ—  ဧဝံ ကုသလဋ္ဌေန ဒွေ သစ္စာနိ ဧကသစ္စေန သင်္ဂဟိတာနိ, ဧကသစ္စံ ဒွီဟိ သစ္စေဟိ သင်္ဂဟိတံ. ယံ ဒုက္ခသစ္စံ အဗျာကတံ, နိရောဓသစ္စံ အဗျာကတံ—  ဧဝံ အဗျာကတဋ္ဌေန ဒွေ သစ္စာနိ ဧကသစ္စေန သင်္ဂဟိတာနိ, ဧကသစ္စံ ဒွီဟိ သစ္စေဟိ သင်္ဂဟိတံ. ဧဝံ သိယာ တီဏိ သစ္စာနိ ဧကသစ္စေန သင်္ဂဟိတာနိ, ဧကသစ္စံ တီဟိ သစ္စေဟိ သင်္ဂဟိတံ ဝတ္ထုဝသေန ပရိယာယေနာတိ.
</Paragraph>
</Division>