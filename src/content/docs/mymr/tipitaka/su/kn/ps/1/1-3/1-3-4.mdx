---
title: 1.3.4 ဝေါဒါနဉာဏနိဒ္ဒေသ
tableOfContents: false
sidebar:
  order: 4
type: tipitaka
basket: su
book: ps
review:
  current: review
  updated: '2025-10-21T10:07:49.115253'
  updated_by: ''
  notes: ''
  history:
  - state: review
    date: '2025-10-21T10:07:49.115253'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<DynamicBreadcrumb />


<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<Division number="158" book="ps" e="ch" v="26" p="166">

<Paragraph number="887" book="ps">
ကတမာနိ တေရသ ဝေါဒါနေ ဉာဏာနိ? အတီတာနုဓာဝနံ စိတ္တံ ဝိက္ခေပါနုပတိတံ; တံ ဝိဝဇ္ဇယိတွာ ဧကဋ္ဌာနေ သမာဒဟတိ—  ဧဝမ္ပိ စိတ္တံ န ဝိက္ခေပံ ဂစ္ဆတိ. အနာဂတပဋိကင်္ခနံ စိတ္တံ ဝိကမ္ပိတံ; တံ ဝိဝဇ္ဇယိတွာ တတ္ထေဝ အဓိမောစေတိ—  ဧဝမ္ပိ စိတ္တံ န ဝိက္ခေပံ ဂစ္ဆတိ. လီနံ စိတ္တံ ကောသဇ္ဇာနုပတိတံ; တံ ပဂ္ဂဏှိတွာ ကောသဇ္ဇံ ပဇဟတိ—  ဧဝမ္ပိ စိတ္တံ န ဝိက္ခေပံ ဂစ္ဆတိ. အတိပဂ္ဂဟိတံ စိတ္တံ ဥဒ္ဓစ္စာနုပတိတံ; တံ ဝိနိဂ္ဂဏှိတွာ ဥဒ္ဓစ္စံ ပဇဟတိ—  ဧဝမ္ပိ စိတ္တံ န ဝိက္ခေပံ ဂစ္ဆတိ. အဘိနတံ စိတ္တံ ရာဂါနုပတိတံ; တံ သမ္ပဇာနော ဟုတွာ ရာဂံ ပဇဟတိ—  ဧဝမ္ပိ စိတ္တံ န ဝိက္ခေပံ ဂစ္ဆတိ. အပနတံ စိတ္တံ ဗျာပါဒါနုပတိတံ; တံ သမ္ပဇာနော ဟုတွာ ဗျာပါဒံ ပဇဟတိ—  ဧဝမ္ပိ စိတ္တံ န ဝိက္ခေပံ ဂစ္ဆတိ. ဣမေဟိ ဆဟိ ဌာနေဟိ ပရိသုဒ္ဓံ စိတ္တံ ပရိယောဒါတံ ဧကတ္တဂတံ ဟောတိ.
</Paragraph>

<Paragraph number="888" book="ps">
ကတမေ တေ ဧကတ္တာ? ဒါနဝေါသဂ္ဂုပဋ္ဌာနေကတ္တံ, သမထနိမိတ္တုပဋ္ဌာနေကတ္တံ, ဝယလက္ခဏုပဋ္ဌာနေကတ္တံ, နိရောဓုပဋ္ဌာနေကတ္တံ. ဒါနဝေါသဂ္ဂုပဋ္ဌာနေကတ္တံ စာဂါဓိမုတ္တာနံ, သမထနိမိတ္တုပဋ္ဌာနေကတ္တဉ္စ အဓိစိတ္တမနုယုတ္တာနံ, ဝယလက္ခဏုပဋ္ဌာနေကတ္တဉ္စ ဝိပဿကာနံ, နိရောဓုပဋ္ဌာနေကတ္တဉ္စ အရိယပုဂ္ဂလာနံ—  ဣမေဟိ စတူဟိ ဌာနေဟိ ဧကတ္တဂတံ စိတ္တံ ပဋိပဒါဝိသုဒ္ဓိပက္ခန္ဒဉ္စေဝ ဟောတိ, ဥပေက္ခာနုဗြူဟိတဉ္စ, ဉာဏေန စ သမ္ပဟံသိတံ.
</Paragraph>

<Paragraph number="889" book="ps">
ပဌမဿ ဈာနဿ ကော အာဒိ, ကိံ မဇ္ဈေ, ကိံ ပရိယောသာနံ? ပဌမဿ ဈာနဿ ပဋိပဒါဝိသုဒ္ဓိ အာဒိ, ဥပေက္ခာနုဗြူဟနာ မဇ္ဈေ, သမ္ပဟံသနာ ပရိယောသာနံ. ပဌမဿ ဈာနဿ ပဋိပဒါဝိသုဒ္ဓိ အာဒိ. အာဒိဿ ကတိ လက္ခဏာနိ? အာဒိဿ တီဏိ လက္ခဏာနိ. ယော တဿ ပရိပန္ထော တတော စိတ္တံ ဝိသုဇ္ဈတိ, ဝိသုဒ္ဓတ္တာ စိတ္တံ မဇ္ဈိမံ သမထနိမိတ္တံ ပဋိပဇ္ဇတိ, ပဋိပန္နတ္တာ တတ္ထ စိတ္တံ ပက္ခန္ဒတိ. ယဉ္စ ပရိပန္ထတော စိတ္တံ ဝိသုဇ္ဈတိ, ယဉ္စ ဝိသုဒ္ဓတ္တာ စိတ္တံ မဇ္ဈိမံ သမထနိမိတ္တံ ပဋိပဇ္ဇတိ, ယဉ္စ ပဋိပန္နတ္တာ တတ္ထ စိတ္တံ ပက္ခန္ဒတိ. ပဌမဿ ဈာနဿ ပဋိပဒါဝိသုဒ္ဓိ အာဒိ. အာဒိဿ ဣမာနိ တီဏိ လက္ခဏာနိ. တေန ဝုစ္စတိ—  “ပဌမံ ဈာနံ အာဒိကလျာဏဉ္စေဝ ဟောတိ လက္ခဏသမ္ပန္နဉ္စ”.
</Paragraph>

<Paragraph number="890" book="ps">
ပဌမဿ ဈာနဿ ဥပေက္ခာနုဗြူဟနာ မဇ္ဈေ. မဇ္ဈဿ ကတိ လက္ခဏာနိ? မဇ္ဈဿ တီဏိ လက္ခဏာနိ. ဝိသုဒ္ဓံ စိတ္တံ အဇ္ဈုပေက္ခတိ, သမထပဋိပန္နံ အဇ္ဈုပေက္ခတိ, ဧကတ္တုပဋ္ဌာနံ အဇ္ဈုပေက္ခတိ. ယဉ္စ ဝိသုဒ္ဓံ စိတ္တံ အဇ္ဈုပေက္ခတိ, ယဉ္စ သမထပဋိပန္နံ အဇ္ဈုပေက္ခတိ, ယဉ္စ ဧကတ္တုပဋ္ဌာနံ အဇ္ဈုပေက္ခတိ—  ပဌမဿ ဈာနဿ ဥပေက္ခာနုဗြူဟနာ မဇ္ဈေ. မဇ္ဈဿ ဣမာနိ တီဏိ လက္ခဏာနိ. တေန ဝုစ္စတိ—  “ပဌမံ ဈာနံ မဇ္ဈေကလျာဏဉ္စေဝ ဟောတိ လက္ခဏသမ္ပန္နဉ္စ”.
</Paragraph>

<Paragraph number="891" book="ps">
ပဌမဿ ဈာနဿ သမ္ပဟံသနာ ပရိယောသာနံ. ပရိယောသာနဿ ကတိ လက္ခဏာနိ? ပရိယောသာနဿ စတ္တာရိ လက္ခဏာနိ. တတ္ထ ဇာတာနံ ဓမ္မာနံ အနတိဝတ္တနဋ္ဌေန သမ္ပဟံသနာ, ဣန္ဒြိယာနံ ဧကရသဋ္ဌေန သမ္ပဟံသနာ, တဒုပဂဝီရိယဝါဟနဋ္ဌေန သမ္ပဟံသနာ, အာသေဝနဋ္ဌေန သမ္ပဟံသနာ. ပဌမဿ ဈာနဿ သမ္ပဟံသနာ ပရိယောသာနံ. ပရိယောသာနဿ ဣမာနိ စတ္တာရိ လက္ခဏာနိ. တေန ဝုစ္စတိ—  “ပဌမံ ဈာနံ ပရိယောသာနကလျာဏဉ္စေဝ ဟောတိ လက္ခဏသမ္ပန္နဉ္စ”. ဧဝံ တိဝတ္တဂတံ စိတ္တံ တိဝိဓကလျာဏကံ ဒသလက္ခဏသမ္ပန္နံ ဝိတက္ကသမ္ပန္နဉ္စေဝ ဟောတိ ဝိစာရသမ္ပန္နဉ္စ ပီတိသမ္ပန္နဉ္စ သုခသမ္ပန္နဉ္စ စိတ္တဿ အဓိဋ္ဌာနသမ္ပန္နဉ္စ သဒ္ဓါသမ္ပန္နဉ္စ ဝီရိယသမ္ပန္နဉ္စ သတိသမ္ပန္နဉ္စ သမာဓိသမ္ပန္နဉ္စ ပညာသမ္ပန္နဉ္စ.
</Paragraph>

<Paragraph number="892" book="ps">
ဒုတိယဿ ဈာနဿ ကော အာဒိ, ကိံ မဇ္ဈေ, ကိံ ပရိယောသာနံ? ဒုတိယဿ ဈာနဿ ပဋိပဒါဝိသုဒ္ဓိ အာဒိ, ဥပေက္ခာနုဗြူဟနာ မဇ္ဈေ, သမ္ပဟံသနာ ပရိယောသာနံ …ပေ…  ဧဝံ တိဝတ္တဂတံ စိတ္တံ တိဝိဓကလျာဏကံ ဒသလက္ခဏသမ္ပန္နံ ပီတိသမ္ပန္နဉ္စေဝ ဟောတိ သုခသမ္ပန္နဉ္စ စိတ္တဿ အဓိဋ္ဌာနသမ္ပန္နဉ္စ သဒ္ဓါသမ္ပန္နဉ္စ ဝီရိယသမ္ပန္နဉ္စ သတိသမ္ပန္နဉ္စ သမာဓိသမ္ပန္နဉ္စ ပညာသမ္ပန္နဉ္စ.
</Paragraph>

<Paragraph number="893" book="ps">
တတိယဿ ဈာနဿ ကော အာဒိ, ကိံ မဇ္ဈေ, ကိံ ပရိယောသာနံ …ပေ…  ဧဝံ တိဝတ္တဂတံ စိတ္တံ တိဝိဓကလျာဏကံ ဒသလက္ခဏသမ္ပန္နံ သုခသမ္ပန္နဉ္စေဝ ဟောတိ စိတ္တဿ အဓိဋ္ဌာနသမ္ပန္နဉ္စ သဒ္ဓါသမ္ပန္နဉ္စ ဝီရိယသမ္ပန္နဉ္စ သတိသမ္ပန္နဉ္စ သမာဓိသမ္ပန္နဉ္စ ပညာသမ္ပန္နဉ္စ.
</Paragraph>

<Paragraph number="894" book="ps">
စတုတ္ထဿ ဈာနဿ ကော အာဒိ, ကိံ မဇ္ဈေ, ကိံ ပရိယောသာနံ …ပေ…  ဧဝံ တိဝတ္တဂတံ စိတ္တံ တိဝိဓကလျာဏကံ ဒသလက္ခဏသမ္ပန္နဉ္စ ဥပေက္ခာသမ္ပန္နဉ္စေဝ ဟောတိ စိတ္တဿ အဓိဋ္ဌာနသမ္ပန္နဉ္စ သဒ္ဓါသမ္ပန္နဉ္စ ဝီရိယသမ္ပန္နဉ္စ သတိသမ္ပန္နဉ္စ သမာဓိသမ္ပန္နဉ္စ ပညာသမ္ပန္နဉ္စ.
</Paragraph>

<Paragraph number="895" book="ps">
အာကာသာနဉ္စာယတနသမာပတ္တိယာ …ပေ…  ဝိညာဏဉ္စာယတနသမာပတ္တိယာ…  အာကိဉ္စညာယတနသမာပတ္တိယာ…  နေဝသညာနာသညာယတနသမာပတ္တိယာ ကော အာဒိ, ကိံ မဇ္ဈေ, ကိံ ပရိယောသာနံ …ပေ…  ဧဝံ တိဝတ္တဂတံ စိတ္တံ တိဝိဓကလျာဏကံ ဒသလက္ခဏသမ္ပန္နံ ဥပေက္ခာသမ္ပန္နဉ္စေဝ ဟောတိ စိတ္တဿ အဓိဋ္ဌာနသမ္ပန္နဉ္စ …ပေ…  ပညာသမ္ပန္နဉ္စ.
</Paragraph>

<Paragraph number="896" book="ps">
အနိစ္စာနုပဿနာယ ကော အာဒိ, ကိံ မဇ္ဈေ, ကိံ ပရိယောသာနံ …ပေ…  ဧဝံ တိဝတ္တဂတံ စိတ္တံ တိဝိဓကလျာဏကံ ဒသလက္ခဏသမ္ပန္နံ ဝိတက္ကသမ္ပန္နဉ္စေဝ ဟောတိ ဝိစာရသမ္ပန္နဉ္စ ပီတိသမ္ပန္နဉ္စ သုခသမ္ပန္နဉ္စ စိတ္တဿ အဓိဋ္ဌာနသမ္ပန္နဉ္စ သဒ္ဓါသမ္ပန္နဉ္စ ဝီရိယသမ္ပန္နဉ္စ သတိသမ္ပန္နဉ္စ သမာဓိသမ္ပန္နဉ္စ ပညာသမ္ပန္နဉ္စ. ဒုက္ခာနုပဿနာယ …ပေ…  အနတ္တာနုပဿနာယ…  နိဗ္ဗိဒါနုပဿနာယ…  ဝိရာဂါနုပဿနာယ…  နိရောဓာနုပဿနာယ…  ပဋိနိဿဂ္ဂါနုပဿနာယ…  ခယာနုပဿနာယ…  ဝယာနုပဿနာယ…  ဝိပရိဏာမာနုပဿနာယ…  အနိမိတ္တာနုပဿနာယ…  အပ္ပဏိဟိတာနုပဿနာယ…  သုညတာနုပဿနာယ…  အဓိပညာဓမ္မဝိပဿနာယ…  ယထာဘူတဉာဏဒဿနာယ…  အာဒီနဝါနုပဿနာယ…  ပဋိသင်္ခါနုပဿနာယ…  ဝိဝဋ္ဋနာနုပဿနာယ…
</Paragraph>

<Paragraph number="897" book="ps">
သောတာပတ္တိမဂ္ဂဿ …ပေ…  သကဒါဂါမိမဂ္ဂဿ…  အနာဂါမိမဂ္ဂဿ…  အရဟတ္တမဂ္ဂဿ ကော အာဒိ, ကိံ မဇ္ဈေ, ကိံ ပရိယောသာနံ? အရဟတ္တမဂ္ဂဿ ပဋိပဒါဝိသုဒ္ဓိ အာဒိ ဥပေက္ခာနုဗြူဟနာ မဇ္ဈေ, သမ္ပဟံသနာ ပရိယောသာနံ. အရဟတ္တမဂ္ဂဿ ပဋိပဒါဝိသုဒ္ဓိ အာဒိ. အာဒိဿ ကတိ လက္ခဏာနိ? အာဒိဿ တီဏိ လက္ခဏာနိ. ယော တဿ ပရိပန္ထော တတော စိတ္တံ ဝိသုဇ္ဈတိ, ဝိသုဒ္ဓတ္တာ စိတ္တံ မဇ္ဈိမံ သမထနိမိတ္တံ ပဋိပဇ္ဇတိ, ပဋိပန္နတ္တာ တတ္ထ စိတ္တံ ပက္ခန္ဒတိ. ယဉ္စ ပရိပန္ထတော စိတ္တံ ဝိသုဇ္ဈတိ, ယဉ္စ ဝိသုဒ္ဓတ္တာ စိတ္တံ မဇ္ဈိမံ သမထနိမိတ္တံ ပဋိပဇ္ဇတိ, ယဉ္စ ပဋိပန္နတ္တာ တတ္ထ စိတ္တံ ပက္ခန္ဒတိ—  အရဟတ္တမဂ္ဂဿ ပဋိပဒါဝိသုဒ္ဓိ အာဒိ. အာဒိဿ ဣမာနိ တီဏိ လက္ခဏာနိ. တေန ဝုစ္စတိ—  “အရဟတ္တမဂ္ဂေါ အာဒိကလျာဏော စေဝ ဟောတိ လက္ခဏသမ္ပန္နော စ”.
</Paragraph>

<Paragraph number="898" book="ps">
အရဟတ္တမဂ္ဂဿ ဥပေက္ခာနုဗြူဟနာ မဇ္ဈေ. မဇ္ဈဿ ကတိ လက္ခဏာနိ? မဇ္ဈဿ တီဏိ လက္ခဏာနိ. ဝိသုဒ္ဓံ စိတ္တံ အဇ္ဈုပေက္ခတိ, သမထပဋိပန္နံ အဇ္ဈုပေက္ခတိ, ဧကတ္တုပဋ္ဌာနံ အဇ္ဈုပေက္ခတိ. ယဉ္စ ဝိသုဒ္ဓံ စိတ္တံ အဇ္ဈုပေက္ခတိ, ယဉ္စ သမထပဋိပန္နံ အဇ္ဈုပေက္ခတိ, ယဉ္စ ဧကတ္တုပဋ္ဌာနံ အဇ္ဈုပေက္ခတိ. တေန ဝုစ္စတိ—  “အရဟတ္တမဂ္ဂေါ မဇ္ဈေကလျာဏော စေဝ ဟောတိ လက္ခဏသမ္ပန္နော စ”.
</Paragraph>

<Paragraph number="899" book="ps">
အရဟတ္တမဂ္ဂဿ သမ္ပဟံသနာ ပရိယောသာနံ. ပရိယောသာနဿ ကတိ လက္ခဏာနိ? ပရိယောသာနဿ စတ္တာရိ လက္ခဏာနိ. တတ္ထ ဇာတာနံ ဓမ္မာနံ အနတိဝတ္တနဋ္ဌေန သမ္ပဟံသနာ, ဣန္ဒြိယာနံ ဧကရသဋ္ဌေန သမ္ပဟံသနာ, တဒုပဂဝီရိယဝါဟနဋ္ဌေန သမ္ပဟံသနာ, အာသေဝနဋ္ဌေန သမ္ပဟံသနာ. အရဟတ္တမဂ္ဂဿ သမ္ပဟံသနာ ပရိယောသာနံ. ပရိယောသာနဿ ဣမာနိ စတ္တာရိ လက္ခဏာနိ. တေန ဝုစ္စတိ—  “အရဟတ္တမဂ္ဂေါ ပရိယောသာနကလျာဏော စေဝ ဟောတိ လက္ခဏသမ္ပန္နော စ”. ဧဝံ တိဝတ္တဂတံ စိတ္တံ တိဝိဓကလျာဏကံ ဒသလက္ခဏသမ္ပန္နံ ဝိတက္ကသမ္ပန္နဉ္စေဝ ဟောတိ ဝိစာရသမ္ပန္နဉ္စ ပီတိသမ္ပန္နဉ္စ သုခသမ္ပန္နဉ္စ စိတ္တဿ အဓိဋ္ဌာနသမ္ပန္နဉ္စ သဒ္ဓါသမ္ပန္နဉ္စ ဝီရိယသမ္ပန္နဉ္စ သတိသမ္ပန္နဉ္စ သမာဓိသမ္ပန္နဉ္စ ပညာသမ္ပန္နဉ္စ.
</Paragraph>

</Division>
<Division number="159" book="ps" e="ch" v="26" p="169">

<Paragraph number="900" type="verses" book="ps">
_နိမိတ္တံ အဿာသပဿာသာ,_  
_အနာရမ္မဏမေကစိတ္တဿ;_  
_အဇာနတော စ တယော ဓမ္မေ,_  
_ဘာဝနာ နုပလဗ္ဘတိ._  

</Paragraph>

<Paragraph number="901" type="verses" book="ps">
_နိမိတ္တံ အဿာသပဿာသာ,_  
_အနာရမ္မဏမေကစိတ္တဿ;_  
_ဇာနတော စ တယော ဓမ္မေ,_  
_ဘာဝနာ ဥပလဗ္ဘတီတိ._  

</Paragraph>

<Paragraph number="902" book="ps">
ကထံ ဣမေ တယော ဓမ္မာ ဧကစိတ္တဿ အာရမ္မဏာ န ဟောန္တိ, န စိမေ တယော ဓမ္မာ အဝိဒိတာ ဟောန္တိ, န စ စိတ္တံ ဝိက္ခေပံ ဂစ္ဆတိ, ပဓာနဉ္စ ပညာယတိ, ပယောဂဉ္စ သာဓေတိ, ဝိသေသမဓိဂစ္ဆတိ? သေယျထာပိ ရုက္ခော သမေ ဘူမိဘာဂေ နိက္ခိတ္တော. တမေနံ ပုရိသော ကကစေန ဆိန္ဒေယျ. ရုက္ခေ ဖုဋ္ဌကကစဒန္တာနံ ဝသေန ပုရိသဿ သတိ ဥပဋ္ဌိတာ ဟောတိ; န အာဂတေ ဝါ ဂတေ ဝါ ကကစဒန္တေ မနသိ ကရောတိ. န အာဂတာ ဝါ ဂတာ ဝါ ကကစဒန္တာ အဝိဒိတာ ဟောန္တိ, ပဓာနဉ္စ ပညာယတိ, ပယောဂဉ္စ သာဓေတိ. ယထာ ရုက္ခော သမေ ဘူမိဘာဂေ နိက္ခိတ္တော. ဧဝံ ဥပနိဗန္ဓနာ နိမိတ္တံ. ယထာ ကကစဒန္တာ, ဧဝံ အဿာသပဿာသာ. ယထာ ရုက္ခေ ဖုဋ္ဌကကစဒန္တာနံ ဝသေန ပုရိသဿ သတိ ဥပဋ္ဌိတာ ဟောတိ, န အာဂတေ ဝါ ဂတေ ဝါ ကကစဒန္တေ မနသိ ကရောတိ, န အာဂတာ ဝါ ဂတာ ဝါ ကကစဒန္တာ အဝိဒိတာ ဟောန္တိ, ပဓာနဉ္စ ပညာယတိ, ပယောဂဉ္စ သာဓေတိ. ဧဝမေဝံ ဘိက္ခု နာသိကဂ္ဂေ ဝါ မုခနိမိတ္တေ ဝါ သတိံ ဥပဋ္ဌပေတွာ နိသိန္နော ဟောတိ, န အာဂတေ ဝါ ဂတေ ဝါ အဿာသပဿာသေ မနသိ ကရောတိ, န အာဂတာ ဝါ ဂတာ ဝါ အဿာသပဿာသာ အဝိဒိတာ ဟောန္တိ, ပဓာနဉ္စ ပညာယတိ, ပယောဂဉ္စ သာဓေတိ. ဝိသေသမဓိဂစ္ဆတိ ပဓာနဉ္စ.
</Paragraph>

<Paragraph number="903" book="ps">
ကတမံ ပဓာနံ? အာရဒ္ဓဝီရိယဿ ကာယောပိ စိတ္တမ္ပိ ကမ္မနိယံ ဟောတိ—  ဣဒံ ပဓာနံ. ကတမော ပယောဂေါ? အာရဒ္ဓဝီရိယဿ ဥပက္ကိလေသာ ပဟီယန္တိ, ဝိတက္ကာ ဝူပသမ္မန္တိ—  အယံ ပယောဂေါ. ကတမော ဝိသေသော? အာရဒ္ဓဝီရိယဿ သညောဇနာ ပဟီယန္တိ, အနုသယာ ဗျန္တီဟောန္တိ. အယံ ဝိသေသော. ဧဝံ ဣမေ တယော ဓမ္မာ ဧကစိတ္တဿ အာရမ္မဏာ န ဟောန္တိ, န စိမေ တယော ဓမ္မာ အဝိဒိတာ ဟောန္တိ, န စ စိတ္တံ ဝိက္ခေပံ ဂစ္ဆတိ, ပဓာနဉ္စ ပညာယတိ, ပယောဂဉ္စ သာဓေတိ, ဝိသေသမဓိဂစ္ဆတိ.
</Paragraph>

</Division>
<Division number="160" book="ps" e="ch" v="26" p="170">

<Paragraph number="904" type="verses" book="ps">
_အာနာပါနဿတိ ယဿ,_  
_ပရိပုဏ္ဏာ သုဘာဝိတာ;_  
_အနုပုဗ္ဗံ ပရိစိတာ,_  
_ယထာ ဗုဒ္ဓေန ဒေသိတာ;_  
_သော ဣမံ လောကံ ပဘာသေတိ,_  
_အဗ္ဘာ မုတ္တောဝ စန္ဒိမာတိ._  

</Paragraph>

<Paragraph number="905" book="ps">
<Emphasis>အာနန်</Emphasis>တိ အဿာသော, နော ပဿာသော. <Emphasis>အာပါနန်</Emphasis>တိ ပဿာသော, နော အဿာသော. အဿာသဝသေန ဥပဋ္ဌာနံ သတိ, ပဿာသဝသေန ဥပဋ္ဌာနံ သတိ.
</Paragraph>

<Paragraph number="906" book="ps">
ယော အဿသတိ တဿုပဋ္ဌာတိ, ယော ပဿသတိ တဿုပဋ္ဌာတိ. <Emphasis>ပရိပုဏ္ဏာ</Emphasis>တိ ပရိဂ္ဂဟဋ္ဌေန ပရိပုဏ္ဏာ, ပရိဝါရဋ္ဌေန ပရိပုဏ္ဏာ, ပရိပူရဋ္ဌေန ပရိပုဏ္ဏာ. <Emphasis>သုဘာဝိတာ</Emphasis>တိ စတဿော ဘာဝနာ—  တတ္ထ ဇာတာနံ ဓမ္မာနံ အနတိဝတ္တနဋ္ဌေန ဘာဝနာ, ဣန္ဒြိယာနံ ဧကရသဋ္ဌေန ဘာဝနာ, တဒုပဂဝီရိယဝါဟနဋ္ဌေန ဘာဝနာ, အာသေဝနဋ္ဌေန ဘာဝနာ. တဿိမေ စတ္တာရော ဘာဝနဋ္ဌာ ယာနီကတာ ဟောန္တိ ဝတ္ထုကတာ အနုဋ္ဌိတာ ပရိစိတာ သုသမာရဒ္ဓါ.
</Paragraph>

<Paragraph number="907" book="ps">
<Emphasis>ယာနီကတာ</Emphasis>တိ ယတ္ထ ယတ္ထ အာကင်္ခတိ တတ္ထ တတ္ထ ဝသိပ္ပတ္တော ဟောတိ ဗလပ္ပတ္တော ဝေသာရဇ္ဇပ္ပတ္တော. တဿ မေ တေ ဓမ္မာ အာဝဇ္ဇနပဋိဗဒ္ဓါ ဟောန္တိ အာကင်္ခပဋိဗဒ္ဓါ မနသိကာရပဋိဗဒ္ဓါ စိတ္တုပ္ပါဒပဋိဗဒ္ဓါ. တေန ဝုစ္စတိ—  “ယာနီကတာ”တိ. <Emphasis>ဝတ္ထုကတာ</Emphasis>တိ ယသ္မိံ ယသ္မိံ ဝတ္ထုသ္မိံ စိတ္တံ သွာဓိဋ္ဌိတံ ဟောတိ, တသ္မိံ တသ္မိံ ဝတ္ထုသ္မိံ သတိ သူပဋ္ဌိတာ ဟောတိ. ယသ္မိံ ယသ္မိံ ဝါ ပန ဝတ္ထုသ္မိံ သတိ သူပဋ္ဌိတာ ဟောတိ, တသ္မိံ တသ္မိံ ဝတ္ထုသ္မိံ စိတ္တံ သွာဓိဋ္ဌိတံ ဟောတိ. တေန ဝုစ္စတိ—  “ဝတ္ထုကတာ”တိ. <Emphasis>အနုဋ္ဌိတာ</Emphasis>တိ ဝတ္ထုသ္မိံ ယေန ယေန စိတ္တံ အဘိနီဟရတိ တေန တေန သတိ အနုပရိဝတ္တတိ. ယေန ယေန ဝါ ပန သတိ အနုပရိဝတ္တတိ တေန တေန စိတ္တံ အဘိနီဟရတိ. တေန ဝုစ္စတိ—  “အနုဋ္ဌိတာ”တိ. <Emphasis>ပရိစိတာ</Emphasis>တိ ပရိဂ္ဂဟဋ္ဌေန ပရိစိတာ, ပရိဝါရဋ္ဌေန ပရိစိတာ, ပရိပူရဋ္ဌေန ပရိစိတာ. သတိယာ ပရိဂ္ဂဏှန္တော ဇိနာတိ ပါပကေ အကုသလေ ဓမ္မေ. တေန ဝုစ္စတိ—  “ပရိစိတာ”တိ. <Emphasis>သုသမာရဒ္ဓါ</Emphasis>တိ စတ္တာရော သုသမာရဒ္ဓါ—  တတ္ထ ဇာတာနံ ဓမ္မာနံ အနတိဝတ္တနဋ္ဌေန သုသမာရဒ္ဓါ, ဣန္ဒြိယာနံ ဧကရသဋ္ဌေန သုသမာရဒ္ဓါ, တဒုပဂဝီရိယဝါဟနဋ္ဌေန သုသမာရဒ္ဓါ, တပ္ပစ္စနီကာနံ ကိလေသာနံ သုသမူဟတတ္တာ သုသမာရဒ္ဓါ.
</Paragraph>

</Division>
<Division number="161" book="ps" e="ch" v="26" p="171">

<Paragraph number="908" book="ps">
<Emphasis>သုသမန်</Emphasis>တိ အတ္ထိ သမံ, အတ္ထိ သုသမံ. ကတမံ သမံ? ယေ တတ္ထ ဇာတာ အနဝဇ္ဇာ ကုသလာ ဗောဓိပက္ခိယာ—  ဣဒံ သမံ. ကတမံ သုသမံ? ယံ တေသံ တေသံ ဓမ္မာနံ အာရမ္မဏံ နိရောဓော နိဗ္ဗာနံ—  ဣဒံ သုသမံ. ဣတိ ဣဒဉ္စ သမံ ဣဒဉ္စ သုသမံ ဉာတံ ဟောတိ ဒိဋ္ဌံ ဝိဒိတံ သစ္ဆိကတံ ဖဿိတံ ပညာယ. အာရဒ္ဓံ ဟောတိ ဝီရိယံ အသလ္လီနံ, ဥပဋ္ဌိတာ သတိ အသမ္မုဋ္ဌာ, ပဿဒ္ဓေါ ကာယော အသာရဒ္ဓေါ, သမာဟိတံ စိတ္တံ ဧကဂ္ဂံ. တေန ဝုစ္စတိ—  “သုသမာရဒ္ဓါ”တိ.
</Paragraph>

<Paragraph number="909" book="ps">
<Emphasis>အနုပုဗ္ဗံ ပရိစိတာ</Emphasis>တိ ဒီဃံ အဿာသဝသေန ပုရိမာ ပုရိမာ ပရိစိတာ, ပစ္ဆိမာ ပစ္ဆိမာ အနုပရိစိတာ. ဒီဃံ ပဿာသဝသေန ပုရိမာ ပုရိမာ ပရိစိတာ, ပစ္ဆိမာ ပစ္ဆိမာ အနုပရိစိတာ. ရဿံ အဿာသဝသေန ပုရိမာ ပုရိမာ ပရိစိတာ, ပစ္ဆိမာ ပစ္ဆိမာ အနုပရိစိတာ. ရဿံ ပဿာသဝသေန ပုရိမာ ပုရိမာ ပရိစိတာ, ပစ္ဆိမာ ပစ္ဆိမာ အနုပရိစိတာ …ပေ…  ပဋိနိဿဂ္ဂါနုပဿီ အဿာသဝသေန ပုရိမာ ပုရိမာ ပရိစိတာ, ပစ္ဆိမာ ပစ္ဆိမာ အနုပရိစိတာ. ပဋိနိဿဂ္ဂါနုပဿီ ပဿာသဝသေန ပုရိမာ ပုရိမာ ပရိစိတာ, ပစ္ဆိမာ ပစ္ဆိမာ အနုပရိစိတာ. သဗ္ဗာပိ သောဠသဝတ္ထုကာ အာနာပါနဿတိယော အညမညံ ပရိစိတာ စေဝ ဟောန္တိ အနုပရိစိတာ စ. တေန ဝုစ္စတိ—  “အနုပုဗ္ဗပရိစိတာ”တိ.
</Paragraph>

<Paragraph number="910" book="ps">
<Emphasis>ယထာ</Emphasis>တိ ဒသ ယထတ္ထာ—  အတ္တဒမထတ္ထော ယထတ္ထော, အတ္တသမထတ္ထော ယထတ္ထော, အတ္တပရိနိဗ္ဗာပနတ္ထော ယထတ္ထော, အဘိညတ္ထော ယထတ္ထော, ပရိညတ္ထော ယထတ္ထော, ပဟာနတ္ထော ယထတ္ထော, ဘာဝနတ္ထော ယထတ္ထော, သစ္ဆိကိရိယတ္ထော ယထတ္ထော, သစ္စာဘိသမယတ္ထော ယထတ္ထော, နိရောဓေ ပတိဋ္ဌာပကတ္ထော ယထတ္ထော.
</Paragraph>

<Paragraph number="911" book="ps">
<Emphasis>ဗုဒ္ဓေါ</Emphasis>တိ ယော သော ဘဂဝါ သယမ္ဘူ အနာစရိယကော ပုဗ္ဗေ အနနုဿုတေသု ဓမ္မေသု သာမံ သစ္စာနိ အဘိသမ္ဗုဇ္ဈိ, တတ္ထ စ သဗ္ဗညုတံ ပါပုဏိ, ဗလေသု စ ဝသီဘာဝံ.
</Paragraph>

</Division>
<Division number="162" book="ps" e="ch" v="26" p="172">

<Paragraph number="912" book="ps">
<Emphasis>ဗုဒ္ဓေါ</Emphasis>တိ ကေနဋ္ဌေန ဗုဒ္ဓေါ? ဗုဇ္ဈိတာ သစ္စာနီတိ—  ဗုဒ္ဓေါ. ဗောဓေတာ ပဇာယာတိ—  ဗုဒ္ဓေါ. သဗ္ဗညုတာယ ဗုဒ္ဓေါ. သဗ္ဗဒဿာဝိတာယ ဗုဒ္ဓေါ. အနညနေယျတာယ ဗုဒ္ဓေါ. ဝိသဝိတာယ ဗုဒ္ဓေါ. ခီဏာသဝသင်္ခါတေန ဗုဒ္ဓေါ. နိရုပလေပသင်္ခါတေန ဗုဒ္ဓေါ. ဧကန္တဝီတရာဂေါတိ—  ဗုဒ္ဓေါ. ဧကန္တဝီတဒေါသောတိ—  ဗုဒ္ဓေါ. ဧကန္တဝီတမောဟောတိ—  ဗုဒ္ဓေါ. ဧကန္တနိက္ကိလေသောတိ—  ဗုဒ္ဓေါ. ဧကာယနမဂ္ဂံ ဂတောတိ—  ဗုဒ္ဓေါ. ဧကော အနုတ္တရံ သမ္မာသမ္ဗောဓိံ အဘိသမ္ဗုဒ္ဓေါတိ—  ဗုဒ္ဓေါ. အဗုဒ္ဓိဝိဟတတ္တာ ဗုဒ္ဓိပဋိလာဘာ—  ဗုဒ္ဓေါ. ဗုဒ္ဓေါတိ နေတံ နာမံ မာတရာ ကတံ, န ပိတရာ ကတံ, န ဘာတရာ ကတံ, န ဘဂိနိယာ ကတံ, န မိတ္တာမစ္စေဟိ ကတံ, န ဉာတိသာလောဟိတေဟိ ကတံ, န သမဏဗြာဟ္မဏေဟိ ကတံ, န ဒေဝတာဟိ ကတံ. ဝိမောက္ခန္တိကမေတံ ဗုဒ္ဓါနံ ဘဂဝန္တာနံ ဗောဓိယာ မူလေ သဟ သဗ္ဗညုတညာဏဿ ပဋိလာဘာ သစ္ဆိကာ ပညတ္တိ ယဒိဒံ—  ဗုဒ္ဓေါတိ. <Emphasis>ဒေသိတာ</Emphasis>တိ အတ္တဒမထတ္ထော ယထတ္ထော ယထာ ဗုဒ္ဓေန ဒေသိတော, အတ္တသမထတ္ထော ယထတ္ထော ယထာ ဗုဒ္ဓေန ဒေသိတော, အတ္တပရိနိဗ္ဗာပနတ္ထော ယထတ္ထော ယထာ ဗုဒ္ဓေန ဒေသိတော …ပေ…  နိရောဓေ ပတိဋ္ဌာပကတ္ထော ယထတ္ထော ယထာ ဗုဒ္ဓေန ဒေသိတော.
</Paragraph>

<Paragraph number="913" book="ps">
<Emphasis>သော</Emphasis>တိ ဂဟဋ္ဌော ဝါ ဟောတိ ပဗ္ဗဇိတော ဝါ. <Emphasis>လောကော</Emphasis>တိ ခန္ဓလောကော ဓာတုလောကော အာယတနလောကော ဝိပတ္တိဘဝလောကော ဝိပတ္တိသမ္ဘဝလောကော သမ္ပတ္တိဘဝလောကော သမ္ပတ္တိသမ္ဘဝလောကော. ဧကော လောကော—  သဗ္ဗေ သတ္တာ အာဟာရဋ္ဌိတိကာ …ပေ…  အဋ္ဌာရသ လောကာ—  အဋ္ဌာရသ ဓာတုယော. <Emphasis>ပဘာသေတီ</Emphasis>တိ အတ္တဒမထတ္ထံ ယထတ္ထံ အဘိသမ္ဗုဒ္ဓတ္တာ. သော ဣမံ လောကံ ဩဘာသေတိ ဘာသေတိ ပဘာသေတိ. အတ္တသမထတ္ထံ ယထတ္ထံ အဘိသမ္ဗုဒ္ဓတ္တာ. သော ဣမံ လောကံ ဩဘာသေတိ ဘာသေတိ ပဘာသေတိ. အတ္တပရိနိဗ္ဗာပနတ္ထံ ယထတ္ထံ အဘိသမ္ဗုဒ္ဓတ္တာ. သော ဣမံ လောကံ ဩဘာသေတိ ဘာသေတိ ပဘာသေတိ …ပေ…  နိရောဓေ ပတိဋ္ဌာပကတ္ထံ ယထတ္ထံ အဘိသမ္ဗုဒ္ဓတ္တာ. သော ဣမံ လောကံ ဩဘာသေတိ ဘာသေတိ ပဘာသေတိ.
</Paragraph>

<Paragraph number="914" book="ps">
<Emphasis>အဗ္ဘာ မုတ္တောဝ စန္ဒိမာ</Emphasis>တိ ယထာ အဗ္ဘာ, ဧဝံ ကိလေသာ. ယထာ စန္ဒော, ဧဝံ အရိယဉာဏံ. ယထာ စန္ဒိမာ ဒေဝပုတ္တော, ဧဝံ ဘိက္ခု. ယထာ စန္ဒော အဗ္ဘာ မုတ္တော မဟိကာ မုတ္တော ဓူမရဇာ မုတ္တော ရာဟုဂဟဏာ ဝိပ္ပမုတ္တော ဘာသတေ စ တပတေ စ ဝိရောစတေ စ, ဧဝမေဝံ ဘိက္ခု သဗ္ဗကိလေသေဟိ ဝိပ္ပမုတ္တော ဘာသတေ စ တပတေ စ ဝိရောစတေ စ. တေန ဝုစ္စတိ—  “အဗ္ဘာ မုတ္တောဝ စန္ဒိမာ”တိ. ဣမာနိ တေရသ ဝေါဒါနေ ဉာဏာနိ.

</Paragraph>
</Division>

<Paragraph number="915" type="center" book="ps">
ဝေါဒါနဉာဏနိဒ္ဒေသော စတုတ္ထော.

  
ဘာဏဝါရော.
</Paragraph>