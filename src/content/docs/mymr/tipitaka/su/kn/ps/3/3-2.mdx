---
title: 3.2 ဣဒ္ဓိကထာ
tableOfContents: false
sidebar:
  order: 2
type: tipitaka
basket: su
book: ps
review:
  current: review
  updated: '2025-10-27T21:48:47.488270'
  updated_by: ''
  notes: ''
  history:
  - state: review
    date: '2025-10-27T21:48:47.488270'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';
import TableOfContents from '@components/TableOfContents.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="9" book="ps" e="ch" v="26" p="294">

<Paragraph number="1786" book="ps">
ကာ ဣဒ္ဓိ? ကတိ ဣဒ္ဓိယော? ဣဒ္ဓိယာ ကတိ ဘူမိယော, ကတိ ပါဒါ, ကတိ ပဒါနိ, ကတိ မူလာနိ? <Emphasis>ကာ ဣဒ္ဓီ</Emphasis>တိ? ဣဇ္ဈနဋ္ဌေန ဣဒ္ဓိ. <Emphasis>ကတိ ဣဒ္ဓိယော</Emphasis>တိ? ဒသ ဣဒ္ဓိယော. <Emphasis>ဣဒ္ဓိယာ ကတိ ဘူမိယော</Emphasis>တိ? ဣဒ္ဓိယာ စတဿော ဘူမိယော, စတ္တာရော ပါဒါ, အဋ္ဌ ပဒါနိ, သောဠသ မူလာနိ.


</Paragraph>

<Paragraph number="1787" book="ps">
ကတမာ <Emphasis>ဒသ ဣဒ္ဓိယော?</Emphasis> အဓိဋ္ဌာနာ ဣဒ္ဓိ, ဝိကုဗ္ဗနာ ဣဒ္ဓိ, မနောမယာ ဣဒ္ဓိ, ဉာဏဝိပ္ဖါရာ ဣဒ္ဓိ, သမာဓိဝိပ္ဖါရာ ဣဒ္ဓိ, အရိယာ ဣဒ္ဓိ, ကမ္မဝိပါကဇာ ဣဒ္ဓိ, ပုညဝတော ဣဒ္ဓိ, ဝိဇ္ဇာမယာ ဣဒ္ဓိ, တတ္ထ တတ္ထ သမ္မာပယောဂပစ္စယာ ဣဇ္ဈနဋ္ဌေန ဣဒ္ဓိ.


</Paragraph>

<Paragraph number="1788" book="ps">
<Emphasis>ဣဒ္ဓိယာ ကတမာ စတဿော ဘူမိယော?</Emphasis> ဝိဝေကဇာဘူမိ ပဌမံ ဈာနံ, ပီတိသုခဘူမိ ဒုတိယံ ဈာနံ, ဥပေက္ခာသုခဘူမိ တတိယံ ဈာနံ, အဒုက္ခမသုခါဘူမိ စတုတ္ထံ ဈာနံ. ဣဒ္ဓိယာ ဣမာ စတဿော ဘူမိယော ဣဒ္ဓိလာဘာယ ဣဒ္ဓိပဋိလာဘာယ ဣဒ္ဓိဝိကုဗ္ဗနတာယ ဣဒ္ဓိဝိသဝိတာယ ဣဒ္ဓိဝသီဘာဝါယ ဣဒ္ဓိဝေသာရဇ္ဇာယ သံဝတ္တန္တီတိ.


</Paragraph>

<Paragraph number="1789" book="ps">
<Emphasis>ဣဒ္ဓိယာ ကတမေ စတ္တာရော ပါဒါ?</Emphasis> ဣဓ ဘိက္ခု ဆန္ဒသမာဓိပဓာနသင်္ခါရသမန္နာဂတံ ဣဒ္ဓိပါဒံ ဘာဝေတိ, စိတ္တသမာဓိပဓာနသင်္ခါရသမန္နာဂတံ ဣဒ္ဓိပါဒံ ဘာဝေတိ, ဝီရိယသမာဓိပဓာနသင်္ခါရသမန္နာဂတံ ဣဒ္ဓိပါဒံ ဘာဝေတိ, ဝီမံသာသမာဓိပဓာနသင်္ခါရသမန္နာဂတံ ဣဒ္ဓိပါဒံ ဘာဝေတိ. ဣဒ္ဓိယာ ဣမေ စတ္တာရော ပါဒါ ဣဒ္ဓိလာဘာယ ဣဒ္ဓိပဋိလာဘာယ ဣဒ္ဓိဝိကုဗ္ဗနတာယ ဣဒ္ဓိဝိသဝိတာယ ဣဒ္ဓိဝသီဘာဝါယ ဣဒ္ဓိဝေသာရဇ္ဇာယ သံဝတ္တန္တီတိ.


</Paragraph>

<Paragraph number="1790" book="ps">
<Emphasis>ဣဒ္ဓိယာ ကတမာနိ အဋ္ဌ ပဒါနိ?</Emphasis> ဆန္ဒဉ္စေ ဘိက္ခု နိဿာယ လဘတိ သမာဓိံ, လဘတိ စိတ္တဿ ဧကဂ္ဂတံ. ဆန္ဒော န သမာဓိ, သမာဓိ န ဆန္ဒော. အညော ဆန္ဒော, အညော သမာဓိ. ဝီရိယဉ္စေ ဘိက္ခု နိဿာယ လဘတိ သမာဓိံ, လဘတိ စိတ္တဿ ဧကဂ္ဂတံ. ဝီရိယံ န သမာဓိ, သမာဓိ န ဝီရိယံ. အညံ ဝီရိယံ, အညော သမာဓိ. စိတ္တဉ္စေ ဘိက္ခု နိဿာယ လဘတိ သမာဓိံ, လဘတိ စိတ္တဿ ဧကဂ္ဂတံ. စိတ္တံ န သမာဓိ, သမာဓိ န စိတ္တံ. အညံ စိတ္တံ, အညော သမာဓိ. ဝီမံသဉ္စေ ဘိက္ခု နိဿာယ လဘတိ သမာဓိံ, လဘတိ စိတ္တဿ ဧကဂ္ဂတံ. ဝီမံသာ န သမာဓိ, သမာဓိ န ဝီမံသာ. အညာ ဝီမံသာ, အညော သမာဓိ. ဣဒ္ဓိယာ ဣမာနိ အဋ္ဌ ပဒါနိ ဣဒ္ဓိလာဘာယ ဣဒ္ဓိပဋိလာဘာယ ဣဒ္ဓိဝိကုဗ္ဗနတာယ ဣဒ္ဓိဝိသဝိတာယ ဣဒ္ဓိဝသီဘာဝါယ ဣဒ္ဓိဝေသာရဇ္ဇာယ သံဝတ္တန္တီတိ.


</Paragraph>

<Paragraph number="1791" book="ps">
<Emphasis>ဣဒ္ဓိယာ ကတမာနိ သောဠသ မူလာနိ?</Emphasis> အနောနတံ စိတ္တံ ကောသဇ္ဇေ န ဣဉ္ဇတီတိ—  အာနေဉ္ဇံ. အနုန္နတံ စိတ္တံ ဥဒ္ဓစ္စေ န ဣဉ္ဇတီတိ—  အာနေဉ္ဇံ. အနဘိနတံ စိတ္တံ ရာဂေ န ဣဉ္ဇတီတိ—  အာနေဉ္ဇံ. အနပနတံ စိတ္တံ ဗျာပါဒေ န ဣဉ္ဇတီတိ—  အာနေဉ္ဇံ. အနိဿိတံ စိတ္တံ ဒိဋ္ဌိယာ န ဣဉ္ဇတီတိ—  အာနေဉ္ဇံ. အပ္ပဋိဗဒ္ဓံ စိတ္တံ ဆန္ဒရာဂေ န ဣဉ္ဇတီတိ—  အာနေဉ္ဇံ. ဝိပ္ပမုတ္တံ စိတ္တံ ကာမရာဂေ န ဣဉ္ဇတီတိ—  အာနေဉ္ဇံ. ဝိသညုတ္တံ စိတ္တံ ကိလေသေ န ဣဉ္ဇတီတိ—  အာနေဉ္ဇံ. ဝိမရိယာဒိကတံ စိတ္တံ ကိလေသမရိယာဒေ န ဣဉ္ဇတီတိ—  အာနေဉ္ဇံ. ဧကတ္တဂတံ စိတ္တံ နာနတ္တကိလေသေဟိ န ဣဉ္ဇတီတိ—  အာနေဉ္ဇံ. သဒ္ဓါယ ပရိဂ္ဂဟိတံ စိတ္တံ အဿဒ္ဓိယေ န ဣဉ္ဇတီတိ—  အာနေဉ္ဇံ. ဝီရိယေန ပရိဂ္ဂဟိတံ စိတ္တံ ကောသဇ္ဇေ န ဣဉ္ဇတီတိ—  အာနေဉ္ဇံ. သတိယာ ပရိဂ္ဂဟိတံ စိတ္တံ ပမာဒေ န ဣဉ္ဇတီတိ—  အာနေဉ္ဇံ. သမာဓိနာ ပရိဂ္ဂဟိတံ စိတ္တံ ဥဒ္ဓစ္စေ န ဣဉ္ဇတီတိ—  အာနေဉ္ဇံ. ပညာယ ပရိဂ္ဂဟိတံ စိတ္တံ အဝိဇ္ဇာယ န ဣဉ္ဇတီတိ—  အာနေဉ္ဇံ. ဩဘာသဂတံ စိတ္တံ အဝိဇ္ဇန္ဓကာရေ န ဣဉ္ဇတီတိ—  အာနေဉ္ဇံ. ဣဒ္ဓိယာ ဣမာနိ သောဠသ မူလာနိ ဣဒ္ဓိလာဘာယ ဣဒ္ဓိပဋိလာဘာယ ဣဒ္ဓိဝိကုဗ္ဗနတာယ ဣဒ္ဓိဝိသဝိတာယ ဣဒ္ဓိဝသီဘာဝါယ ဣဒ္ဓိဝေသာရဇ္ဇာယ သံဝတ္တန္တီတိ.

</Paragraph>
</Division>

<TableOfContents book="ps" section="3.2">
* [3.2.1 ဒသဲဒ္ဓိနိဒ္ဒေသ](./3-2-1/)
</TableOfContents>