---
title: "1.3.5.1 ပဌမစတုက္ကနိဒ္ဒေသ"
tableOfContents: false
sidebar:
  order: 1
type: "tipitaka"
basket: "su"
book: "ps"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="166" book="ps">

<Paragraph number="919" book="ps">
ကထံ ဒီဃံ အဿသန္တော “ဒီဃံ အဿသာမီ”တိ ပဇာနာတိ, ဒီဃံ ပဿသန္တော “ဒီဃံ ပဿသာမီ”တိ ပဇာနာတိ? ဒီဃံ အဿာသံ အဒ္ဓါနသင်္ခါတေ အဿသတိ, ဒီဃံ ပဿာသံ အဒ္ဓါနသင်္ခါတေ ပဿသတိ, ဒီဃံ အဿာသပဿာသံ အဒ္ဓါနသင်္ခါတေ အဿသတိပိ ပဿသတိပိ. ဒီဃံ အဿာသပဿာသံ အဒ္ဓါနသင်္ခါတေ အဿသတောပိ ပဿသတောပိ ဆန္ဒော ဥပ္ပဇ္ဇတိ. ဆန္ဒဝသေန တတော သုခုမတရံ ဒီဃံ အဿာသံ အဒ္ဓါနသင်္ခါတေ အဿသတိ, ဆန္ဒဝသေန တတော သုခုမတရံ ဒီဃံ ပဿာသံ အဒ္ဓါနသင်္ခါတေ ပဿသတိ, ဆန္ဒဝသေန တတော သုခုမတရံ ဒီဃံ အဿာသပဿာသံ အဒ္ဓါနသင်္ခါတေ အဿသတိပိ ပဿသတိပိ. ဆန္ဒဝသေန တတော သုခုမတရံ ဒီဃံ အဿာသပဿာသံ အဒ္ဓါနသင်္ခါတေ အဿသတောပိ ပဿသတောပိ ပါမောဇ္ဇံ ဥပ္ပဇ္ဇတိ. ပါမောဇ္ဇဝသေန တတော သုခုမတရံ ဒီဃံ အဿာသံ အဒ္ဓါနသင်္ခါတေ အဿသတိ, ပါမောဇ္ဇဝသေန တတော သုခုမတရံ ဒီဃံ ပဿာသံ အဒ္ဓါနသင်္ခါတေ ပဿသတိ, ပါမောဇ္ဇဝသေန တတော သုခုမတရံ ဒီဃံ အဿာသပဿာသံ အဒ္ဓါနသင်္ခါတေ အဿသတိပိ ပဿသတိပိ. ပါမောဇ္ဇဝသေန တတော သုခုမတရံ ဒီဃံ အဿာသပဿာသံ အဒ္ဓါနသင်္ခါတေ အဿသတောပိ ပဿသတောပိ ဒီဃံ အဿာသပဿာသာပိ စိတ္တံ ဝိဝတ္တတိ, ဥပေက္ခာ သဏ္ဌာတိ. ဣမေဟိ နဝဟာကာရေဟိ ဒီဃံ အဿာသပဿာသာ ကာယော. ဥပဋ္ဌာနံ သတိ. အနုပဿနာ ဉာဏံ. ကာယော ဥပဋ္ဌာနံ, နော သတိ; သတိ ဥပဋ္ဌာနဉ္စေဝ သတိ စ. တာယ သတိယာ တေန ဉာဏေန တံ ကာယံ အနုပဿတိ. တေန ဝုစ္စတိ—  “ကာယေ ကာယာနုပဿနာသတိပဋ္ဌာနဘာဝနာ”တိ.
</Paragraph>

</Division>
<Division number="167" book="ps">

<Paragraph number="920" book="ps">
<Emphasis>အနုပဿတီ</Emphasis>တိ ကထံ တံ ကာယံ အနုပဿတိ? အနိစ္စတော အနုပဿတိ, နော နိစ္စတော. ဒုက္ခတော အနုပဿတိ, နော သုခတော. အနတ္တတော အနုပဿတိ, နော အတ္တတော. နိဗ္ဗိန္ဒတိ, နော နန္ဒတိ. ဝိရဇ္ဇတိ, နော ရဇ္ဇတိ. နိရောဓေတိ, နော သမုဒေတိ. ပဋိနိဿဇ္ဇတိ, နော အာဒိယတိ. အနိစ္စတော အနုပဿန္တော နိစ္စသညံ ပဇဟတိ. ဒုက္ခတော အနုပဿန္တော သုခသညံ ပဇဟတိ. အနတ္တတော အနုပဿန္တော အတ္တသညံ ပဇဟတိ. နိဗ္ဗိန္ဒန္တော နန္ဒိံ ပဇဟတိ. ဝိရဇ္ဇန္တော ရာဂံ ပဇဟတိ. နိရောဓေန္တော သမုဒယံ ပဇဟတိ. ပဋိနိဿဇ္ဇန္တော အာဒါနံ ပဇဟတိ. ဧဝံ တံ ကာယံ အနုပဿတိ.
</Paragraph>

<Paragraph number="921" book="ps">
<Emphasis>ဘာဝနာ</Emphasis>တိ စတဿော ဘာဝနာ—  တတ္ထ ဇာတာနံ ဓမ္မာနံ အနတိဝတ္တနဋ္ဌေန ဘာဝနာ, ဣန္ဒြိယာနံ ဧကရသဋ္ဌေန ဘာဝနာ, တဒုပဂဝီရိယဝါဟနဋ္ဌေန ဘာဝနာ, အာသေဝနဋ္ဌေန ဘာဝနာ. ဒီဃံ အဿာသပဿာသဝသေန စိတ္တဿ ဧကဂ္ဂတံ အဝိက္ခေပံ ပဇာနတော ဝိဒိတာ ဝေဒနာ ဥပ္ပဇ္ဇန္တိ, ဝိဒိတာ ဥပဋ္ဌဟန္တိ, ဝိဒိတာ အဗ္ဘတ္ထံ ဂစ္ဆန္တိ. ဝိဒိတာ သညာ ဥပ္ပဇ္ဇန္တိ, ဝိဒိတာ ဥပဋ္ဌဟန္တိ, ဝိဒိတာ အဗ္ဘတ္ထံ ဂစ္ဆန္တိ. ဝိဒိတာ ဝိတက္ကာ ဥပ္ပဇ္ဇန္တိ, ဝိဒိတာ ဥပဋ္ဌဟန္တိ, ဝိဒိတာ အဗ္ဘတ္ထံ ဂစ္ဆန္တိ.
</Paragraph>

<Paragraph number="922" book="ps">
ကထံ ဝိဒိတာ ဝေဒနာ ဥပ္ပဇ္ဇန္တိ, ဝိဒိတာ ဥပဋ္ဌဟန္တိ, ဝိဒိတာ အဗ္ဘတ္ထံ ဂစ္ဆန္တိ? ကထံ ဝေဒနာယ ဥပ္ပါဒေါ ဝိဒိတော ဟောတိ? အဝိဇ္ဇာသမုဒယာ ဝေဒနာသမုဒယောတိ—  ပစ္စယသမုဒယဋ္ဌေန ဝေဒနာယ ဥပ္ပါဒေါ ဝိဒိတော ဟောတိ. တဏှာသမုဒယာ ဝေဒနာသမုဒယောတိ…  ကမ္မသမုဒယာ ဝေဒနာသမုဒယောတိ…  ဖဿသမုဒယာ ဝေဒနာသမုဒယောတိ ပစ္စယသမုဒယဋ္ဌေန ဝေဒနာယ ဥပ္ပါဒေါ ဝိဒိတော ဟောတိ. နိဗ္ဗတ္တိလက္ခဏံ ပဿတောပိ ဝေဒနာယ ဥပ္ပါဒေါ ဝိဒိတော ဟောတိ. ဧဝံ ဝေဒနာယ ဥပ္ပါဒေါ ဝိဒိတော ဟောတိ.
</Paragraph>

<Paragraph number="923" book="ps">
ကထံ ဝေဒနာယ ဥပဋ္ဌာနံ ဝိဒိတံ ဟောတိ? အနိစ္စတော မနသိကရောတော ခယတုပဋ္ဌာနံ ဝိဒိတံ ဟောတိ. ဒုက္ခတော မနသိကရောတော ဘယတုပဋ္ဌာနံ ဝိဒိတံ ဟောတိ. အနတ္တတော မနသိကရောတော သုညတုပဋ္ဌာနံ ဝိဒိတံ ဟောတိ. ဧဝံ ဝေဒနာယ ဥပဋ္ဌာနံ ဝိဒိတံ ဟောတိ.
</Paragraph>

<Paragraph number="924" book="ps">
ကထံ ဝေဒနာယ အတ္ထင်္ဂမော ဝိဒိတော ဟောတိ? အဝိဇ္ဇာနိရောဓာ ဝေဒနာနိရောဓောတိ—  ပစ္စယနိရောဓဋ္ဌေန ဝေဒနာယ အတ္ထင်္ဂမော ဝိဒိတော ဟောတိ. တဏှာနိရောဓာ ဝေဒနာနိရောဓောတိ …ပေ…  ကမ္မနိရောဓာ ဝေဒနာနိရောဓောတိ …ပေ…  ဖဿနိရောဓာ ဝေဒနာနိရောဓောတိ ပစ္စယနိရောဓဋ္ဌေန ဝေဒနာယ အတ္ထင်္ဂမော ဝိဒိတော ဟောတိ. ဝိပရိဏာမလက္ခဏံ ပဿတောပိ ဝေဒနာယ အတ္ထင်္ဂမော ဝိဒိတော ဟောတိ. ဧဝံ ဝေဒနာယ အတ္ထင်္ဂမော ဝိဒိတော ဟောတိ. ဧဝံ ဝိဒိတာ ဝေဒနာ ဥပ္ပဇ္ဇန္တိ, ဝိဒိတာ ဥပဋ္ဌဟန္တိ, ဝိဒိတာ အဗ္ဘတ္ထံ ဂစ္ဆန္တိ.
</Paragraph>

<Paragraph number="925" book="ps">
ကထံ ဝိဒိတာ သညာ ဥပ္ပဇ္ဇန္တိ, ဝိဒိတာ ဥပဋ္ဌဟန္တိ, ဝိဒိတာ အဗ္ဘတ္ထံ ဂစ္ဆန္တိ? ကထံ သညာယ ဥပ္ပါဒေါ ဝိဒိတော ဟောတိ? အဝိဇ္ဇာသမုဒယာ သညာသမုဒယောတိ—  ပစ္စယသမုဒယဋ္ဌေန သညာယ ဥပ္ပါဒေါ ဝိဒိတော ဟောတိ. တဏှာသမုဒယာ သညာသမုဒယောတိ …ပေ…  ကမ္မသမုဒယာ သညာသမုဒယောတိ …ပေ…  ဖဿသမုဒယာ သညာသမုဒယောတိ—  ပစ္စယသမုဒယဋ္ဌေန သညာယ ဥပ္ပါဒေါ ဝိဒိတော ဟောတိ. နိဗ္ဗတ္တိလက္ခဏံ ပဿတောပိ သညာယ ဥပ္ပါဒေါ ဝိဒိတော ဟောတိ. ဧဝံ သညာယ ဥပ္ပါဒေါ ဝိဒိတော ဟောတိ.
</Paragraph>

<Paragraph number="926" book="ps">
ကထံ သညာယ ဥပဋ္ဌာနံ ဝိဒိတံ ဟောတိ? အနိစ္စတော မနသိကရောတော ခယတုပဋ္ဌာနံ ဝိဒိတံ ဟောတိ. ဒုက္ခတော မနသိကရောတော ဘယတုပဋ္ဌာနံ ဝိဒိတံ ဟောတိ. အနတ္တတော မနသိကရောတော သုညတုပဋ္ဌာနံ ဝိဒိတံ ဟောတိ. ဧဝံ သညာယ ဥပဋ္ဌာနံ ဝိဒိတံ ဟောတိ.
</Paragraph>

<Paragraph number="927" book="ps">
ကထံ သညာယ အတ္ထင်္ဂမော ဝိဒိတော ဟောတိ? အဝိဇ္ဇာနိရောဓာ သညာနိရောဓောတိ—  ပစ္စယနိရောဓဋ္ဌေန သညာယ အတ္ထင်္ဂမော ဝိဒိတော ဟောတိ. တဏှာနိရောဓာ သညာနိရောဓောတိ …ပေ…  ကမ္မနိရောဓာ သညာနိရောဓောတိ …ပေ…  ဖဿနိရောဓာ သညာနိရောဓောတိ—  ပစ္စယနိရောဓဋ္ဌေန သညာယ အတ္ထင်္ဂမော ဝိဒိတော ဟောတိ. ဝိပရိဏာမလက္ခဏံ ပဿတောပိ သညာယ အတ္ထင်္ဂမော ဝိဒိတော ဟောတိ. ဧဝံ သညာယ အတ္ထင်္ဂမော ဝိဒိတော ဟောတိ. ဧဝံ ဝိဒိတာ သညာ ဥပ္ပဇ္ဇန္တိ, ဝိဒိတာ ဥပဋ္ဌဟန္တိ, ဝိဒိတာ အဗ္ဘတ္ထံ ဂစ္ဆန္တိ.
</Paragraph>

<Paragraph number="928" book="ps">
ကထံ ဝိဒိတာ ဝိတက္ကာ ဥပ္ပဇ္ဇန္တိ, ဝိဒိတာ ဥပဋ္ဌဟန္တိ, ဝိဒိတာ အဗ္ဘတ္ထံ ဂစ္ဆန္တိ? ကထံ ဝိတက္ကာနံ ဥပ္ပါဒေါ ဝိဒိတော ဟောတိ? အဝိဇ္ဇာသမုဒယာ ဝိတက္ကသမုဒယောတိ—  ပစ္စယသမုဒယဋ္ဌေန ဝိတက္ကာနံ ဥပ္ပါဒေါ ဝိဒိတော ဟောတိ. တဏှာသမုဒယာ ဝိတက္ကသမုဒယောတိ …ပေ…  ကမ္မသမုဒယာ ဝိတက္ကသမုဒယောတိ …ပေ…  သညာသမုဒယာ ဝိတက္ကသမုဒယောတိ—  ပစ္စယသမုဒယဋ္ဌေန ဝိတက္ကာနံ ဥပ္ပါဒေါ ဝိဒိတော ဟောတိ. နိဗ္ဗတ္တိလက္ခဏံ ပဿတောပိ ဝိတက္ကာနံ ဥပ္ပါဒေါ ဝိဒိတော ဟောတိ. ဧဝံ ဝိတက္ကာနံ ဥပ္ပါဒေါ ဝိဒိတော ဟောတိ.
</Paragraph>

<Paragraph number="929" book="ps">
ကထံ ဝိတက္ကာနံ ဥပဋ္ဌာနံ ဝိဒိတံ ဟောတိ? အနိစ္စတော မနသိကရောတော ခယတုပဋ္ဌာနံ ဝိဒိတံ ဟောတိ. ဒုက္ခတော မနသိကရောတော ဘယတုပဋ္ဌာနံ ဝိဒိတံ ဟောတိ. အနတ္တတော မနသိကရောတော သုညတုပဋ္ဌာနံ ဝိဒိတံ ဟောတိ. ဧဝံ ဝိတက္ကာနံ ဥပဋ္ဌာနံ ဝိဒိတံ ဟောတိ.
</Paragraph>

<Paragraph number="930" book="ps">
ကထံ ဝိတက္ကာနံ အတ္ထင်္ဂမော ဝိဒိတော ဟောတိ? အဝိဇ္ဇာနိရောဓာ ဝိတက္ကနိရောဓောတိ—  ပစ္စယနိရောဓဋ္ဌေန ဝိတက္ကာနံ အတ္ထင်္ဂမော ဝိဒိတော ဟောတိ. တဏှာနိရောဓာ ဝိတက္ကနိရောဓောတိ …ပေ…  ကမ္မနိရောဓာ ဝိတက္ကနိရောဓောတိ …ပေ…  သညာနိရောဓာ ဝိတက္ကနိရောဓောတိ—  ပစ္စယနိရောဓဋ္ဌေန ဝိတက္ကာနံ အတ္ထင်္ဂမော ဝိဒိတော ဟောတိ. ဝိပရိဏာမလက္ခဏံ ပဿတောပိ ဝိတက္ကာနံ အတ္ထင်္ဂမော ဝိဒိတော ဟောတိ. ဧဝံ ဝိတက္ကာနံ အတ္ထင်္ဂမော ဝိဒိတော ဟောတိ. ဧဝံ ဝိဒိတာ ဝိတက္ကာ ဥပ္ပဇ္ဇန္တိ, ဝိဒိတာ ဥပဋ္ဌဟန္တိ, ဝိဒိတာ အဗ္ဘတ္ထံ ဂစ္ဆန္တိ.
</Paragraph>

</Division>
<Division number="168" book="ps">

<Paragraph number="931" book="ps">
ဒီဃံ အဿာသပဿာသဝသေန စိတ္တဿ ဧကဂ္ဂတံ အဝိက္ခေပံ ပဇာနန္တော ဣန္ဒြိယာနိ သမောဓာနေတိ, ဂေါစရဉ္စ ပဇာနာတိ, သမတ္ထဉ္စ ပဋိဝိဇ္ဈတိ …ပေ…  မဂ္ဂံ သမောဓာနေတိ, ဓမ္မေ သမောဓာနေတိ, ဂေါစရဉ္စ ပဇာနာတိ, သမတ္ထဉ္စ ပဋိဝိဇ္ဈတိ.
</Paragraph>

<Paragraph number="932" book="ps">
<Emphasis>ဣန္ဒြိယာနိ သမောဓာနေတီ</Emphasis>တိ ကထံ ဣန္ဒြိယာနိ သမောဓာနေတိ? အဓိမောက္ခဋ္ဌေန သဒ္ဓိန္ဒြိယံ သမောဓာနေတိ, ပဂ္ဂဟဋ္ဌေန ဝီရိယိန္ဒြိယံ သမောဓာနေတိ, ဥပဋ္ဌာနဋ္ဌေန သတိန္ဒြိယံ သမောဓာနေတိ, အဝိက္ခေပဋ္ဌေန သမာဓိန္ဒြိယံ သမောဓာနေတိ, ဒဿနဋ္ဌေန ပညိန္ဒြိယံ သမောဓာနေတိ. အယံ ပုဂ္ဂလော ဣမာနိ ဣန္ဒြိယာနိ ဣမသ္မိံ အာရမ္မဏေ သမောဓာနေတိ. တေန ဝုစ္စတိ—  “ဣန္ဒြိယာနိ သမောဓာနေတီ”တိ.
</Paragraph>

<Paragraph number="933" book="ps">
<Emphasis>ဂေါစရဉ္စ ပဇာနာတီ</Emphasis>တိ ယံ တဿ အာရမ္မဏံ, တံ တဿ ဂေါစရံ. ယံ တဿ ဂေါစရံ, တံ တဿ အာရမ္မဏံ. <Emphasis>ပဇာနာတီ</Emphasis>တိ ပုဂ္ဂလော. ပဇာနနာ ပညာ.
</Paragraph>

<Paragraph number="934" book="ps">
<Emphasis>သမန်</Emphasis>တိ အာရမ္မဏဿ ဥပဋ္ဌာနံ သမံ, စိတ္တဿ အဝိက္ခေပေါ သမံ, စိတ္တဿ အဓိဋ္ဌာနံ သမံ, စိတ္တဿ ဝေါဒါနံ သမံ. <Emphasis>အတ္ထော</Emphasis>တိ အနဝဇ္ဇဋ္ဌော နိက္လေသဋ္ဌော ဝေါဒါနဋ္ဌော ပရမဋ္ဌော. <Emphasis>ပဋိဝိဇ္ဈတီ</Emphasis>တိ အာရမ္မဏဿ ဥပဋ္ဌာနဋ္ဌံ ပဋိဝိဇ္ဈတိ, စိတ္တဿ အဝိက္ခေပဋ္ဌံ ပဋိဝိဇ္ဈတိ, စိတ္တဿ အဓိဋ္ဌာနဋ္ဌံ ပဋိဝိဇ္ဈတိ, စိတ္တဿ ဝေါဒါနဋ္ဌံ ပဋိဝိဇ္ဈတိ. တေန ဝုစ္စတိ—  “သမတ္ထဉ္စ ပဋိဝိဇ္ဈတီ”တိ.
</Paragraph>

<Paragraph number="935" book="ps">
<Emphasis>ဗလာနိ သမောဓာနေတီ</Emphasis>တိ ကထံ ဗလာနိ သမောဓာနေတိ? အဿဒ္ဓိယေ အကမ္ပိယဋ္ဌေန သဒ္ဓါဗလံ သမောဓာနေတိ, ကောသဇ္ဇေ အကမ္ပိယဋ္ဌေန ဝီရိယဗလံ သမောဓာနေတိ, ပမာဒေ အကမ္ပိယဋ္ဌေန သတိဗလံ သမောဓာနေတိ, ဥဒ္ဓစ္စေ အကမ္ပိယဋ္ဌေန သမာဓိဗလံ သမောဓာနေတိ, အဝိဇ္ဇာယ အကမ္ပိယဋ္ဌေန ပညာဗလံ သမောဓာနေတိ. အယံ ပုဂ္ဂလော ဣမာနိ ဗလာနိ ဣမသ္မိံ အာရမ္မဏေ သမောဓာနေတိ. တေန ဝုစ္စတိ—  ဗလာနိ သမောဓာနေတီတိ. ဂေါစရဉ္စ ပဇာနာတီတိ …ပေ…  တေန ဝုစ္စတိ—  “သမတ္ထဉ္စ ပဋိဝိဇ္ဈတီ”တိ.
</Paragraph>

<Paragraph number="936" book="ps">
<Emphasis>ဗောဇ္ဈင်္ဂေ သမောဓာနေတီ</Emphasis>တိ ကထံ ဗောဇ္ဈင်္ဂေ သမောဓာနေတိ? ဥပဋ္ဌာနဋ္ဌေန သတိသမ္ဗောဇ္ဈင်္ဂံ သမောဓာနေတိ, ပဝိစယဋ္ဌေန ဓမ္မဝိစယသမ္ဗောဇ္ဈင်္ဂံ သမောဓာနေတိ, ပဂ္ဂဟဋ္ဌေန ဝီရိယသမ္ဗောဇ္ဈင်္ဂံ သမောဓာနေတိ, ဖရဏဋ္ဌေန ပီတိသမ္ဗောဇ္ဈင်္ဂံ သမောဓာနေတိ, ဥပသမဋ္ဌေန ပဿဒ္ဓိသမ္ဗောဇ္ဈင်္ဂံ သမောဓာနေတိ, အဝိက္ခေပဋ္ဌေန သမာဓိသမ္ဗောဇ္ဈင်္ဂံ သမောဓာနေတိ, ပဋိသင်္ခါနဋ္ဌေန ဥပေက္ခာသမ္ဗောဇ္ဈင်္ဂံ သမောဓာနေတိ. အယံ ပုဂ္ဂလော ဣမေ ဗောဇ္ဈင်္ဂေ ဣမသ္မိံ အာရမ္မဏေ သမောဓာနေတိ. တေန ဝုစ္စတိ—  “ဗောဇ္ဈင်္ဂေ သမောဓာနေတီ”တိ. ဂေါစရဉ္စ ပဇာနာတီတိ …ပေ…  တေန ဝုစ္စတိ—  “သမတ္ထဉ္စ ပဋိဝိဇ္ဈတီ”တိ.
</Paragraph>

<Paragraph number="937" book="ps">
<Emphasis>မဂ္ဂံ သမောဓာနေတီ</Emphasis>တိ ကထံ မဂ္ဂံ သမောဓာနေတိ? ဒဿနဋ္ဌေန သမ္မာဒိဋ္ဌိံ သမောဓာနေတိ, အဘိနိရောပနဋ္ဌေန သမ္မာသင်္ကပ္ပံ သမောဓာနေတိ, ပရိဂ္ဂဟဋ္ဌေန သမ္မာဝါစံ သမောဓာနေတိ, သမုဋ္ဌာနဋ္ဌေန သမ္မာကမ္မန္တံ သမောဓာနေတိ, ဝေါဒါနဋ္ဌေန သမ္မာအာဇီဝံ သမောဓာနေတိ, ပဂ္ဂဟဋ္ဌေန သမ္မာဝါယာမံ သမောဓာနေတိ, ဥပဋ္ဌာနဋ္ဌေန သမ္မာသတိံ သမောဓာနေတိ, အဝိက္ခေပဋ္ဌေန သမ္မာသမာဓိံ သမောဓာနေတိ. အယံ ပုဂ္ဂလော ဣမံ မဂ္ဂံ ဣမသ္မိံ အာရမ္မဏေ သမောဓာနေတိ. တေန ဝုစ္စတိ—  “မဂ္ဂံ သမောဓာနေတီ”တိ. ဂေါစရဉ္စ ပဇာနာတီတိ …ပေ…  တေန ဝုစ္စတိ—  “သမတ္ထဉ္စ ပဋိဝိဇ္ဈတီ”တိ.
</Paragraph>

<Paragraph number="938" book="ps">
<Emphasis>ဓမ္မေ သမောဓာနေတီ</Emphasis>တိ ကထံ ဓမ္မေ သမောဓာနေတိ? အာဓိပတေယျဋ္ဌေန ဣန္ဒြိယာနိ သမောဓာနေတိ, အကမ္ပိယဋ္ဌေန ဗလာနိ သမောဓာနေတိ, နိယျာနဋ္ဌေန ဗောဇ္ဈင်္ဂေ သမောဓာနေတိ, ဟေတုဋ္ဌေန မဂ္ဂံ သမောဓာနေတိ, ဥပဋ္ဌာနဋ္ဌေန သတိပဋ္ဌာနံ သမောဓာနေတိ, ပဒဟနဋ္ဌေန သမ္မပ္ပဓာနံ သမောဓာနေတိ, ဣဇ္ဈနဋ္ဌေန ဣဒ္ဓိပါဒံ သမောဓာနေတိ တထဋ္ဌေန သစ္စံ သမောဓာနေတိ, အဝိက္ခေပဋ္ဌေန သမထံ သမောဓာနေတိ, အနုပဿနဋ္ဌေန ဝိပဿနံ သမောဓာနေတိ, ဧကရသဋ္ဌေန သမထဝိပဿနံ သမောဓာနေတိ, အနတိဝတ္တနဋ္ဌေန ယုဂနဒ္ဓံ သမောဓာနေတိ, သံဝရဋ္ဌေန သီလဝိသုဒ္ဓိံ သမောဓာနေတိ, အဝိက္ခေပဋ္ဌေန စိတ္တဝိသုဒ္ဓိံ သမောဓာနေတိ, ဒဿနဋ္ဌေန ဒိဋ္ဌိဝိသုဒ္ဓိံ သမောဓာနေတိ, ဝိမုတ္တဋ္ဌေန ဝိမောက္ခံ သမောဓာနေတိ, ပဋိဝေဓဋ္ဌေန ဝိဇ္ဇံ သမောဓာနေတိ, ပရိစ္စာဂဋ္ဌေန ဝိမုတ္တိံ သမောဓာနေတိ, သမုစ္ဆေဒဋ္ဌေန ခယေ ဉာဏံ သမောဓာနေတိ, ပဋိပ္ပဿဒ္ဓဋ္ဌေန အနုပ္ပါဒေ ဉာဏံ သမောဓာနေတိ, ဆန္ဒံ မူလဋ္ဌေန သမောဓာနေတိ, မနသိကာရံ သမုဋ္ဌာနဋ္ဌေန သမောဓာနေတိ, ဖဿံ သမောဓာနဋ္ဌေန သမောဓာနေတိ, ဝေဒနံ သမောသရဏဋ္ဌေန သမောဓာနေတိ, သမာဓိံ ပမုခဋ္ဌေန သမောဓာနေတိ, သတိံ အာဓိပတေယျဋ္ဌေန သမောဓာနေတိ, ပညံ တဒုတ္တရဋ္ဌေန သမောဓာနေတိ, ဝိမုတ္တိံ သာရဋ္ဌေန သမောဓာနေတိ, အမတောဂဓံ နိဗ္ဗာနံ ပရိယောသာနဋ္ဌေန သမောဓာနေတိ. အယံ ပုဂ္ဂလော ဣမေ ဓမ္မေ ဣမသ္မိံ အာရမ္မဏေ သမောဓာနေတိ. တေန ဝုစ္စတိ—  “ဓမ္မေ သမောဓာနေတီ”တိ.
</Paragraph>

<Paragraph number="939" book="ps">
<Emphasis>ဂေါစရဉ္စ ပဇာနာတီ</Emphasis>တိ ယံ တဿ အာရမ္မဏံ, တံ တဿ ဂေါစရံ. ယံ တဿ ဂေါစရံ, တံ တဿ အာရမ္မဏံ <Emphasis>ပဇာနာတီ</Emphasis>တိ ပုဂ္ဂလော. ပဇာနနာ ပညာ. <Emphasis>သမန်</Emphasis>တိ အာရမ္မဏဿ ဥပဋ္ဌာနံ သမံ, စိတ္တဿ အဝိက္ခေပေါ သမံ, စိတ္တဿ အဓိဋ္ဌာနံ သမံ, စိတ္တဿ ဝေါဒါနံ သမံ. <Emphasis>အတ္ထော</Emphasis>တိ အနဝဇ္ဇဋ္ဌော နိက္လေသဋ္ဌော ဝေါဒါနဋ္ဌော ပရမဋ္ဌော. <Emphasis>ပဋိဝိဇ္ဈတီ</Emphasis>တိ အာရမ္မဏဿ ဥပဋ္ဌာနဋ္ဌံ ပဋိဝိဇ္ဈတိ, စိတ္တဿ အဝိက္ခေပဋ္ဌံ ပဋိဝိဇ္ဈတိ, စိတ္တဿ အဓိဋ္ဌာနဋ္ဌံ ပဋိဝိဇ္ဈတိ, စိတ္တဿ ဝေါဒါနဋ္ဌံ ပဋိဝိဇ္ဈတိ. တေန ဝုစ္စတိ—  “သမတ္ထဉ္စ ပဋိဝိဇ္ဈတီ”တိ. (1)
</Paragraph>

</Division>
<Division number="169" book="ps">

<Paragraph number="940" book="ps">
ကထံ ရဿံ အဿသန္တော “ရဿံ အဿသာမီ”တိ ပဇာနာတိ, ရဿံ ပဿသန္တော “ရဿံ ပဿသာမီ”တိ ပဇာနာတိ? ရဿံ အဿာသံ ဣတ္တရသင်္ခါတေ အဿသတိ, ရဿံ ပဿာသံ ဣတ္တရသင်္ခါတေ ပဿသတိ, ရဿံ အဿာသပဿာသံ ဣတ္တရသင်္ခါတေ အဿသတိပိ ပဿသတိပိ. ရဿံ အဿာသပဿာသံ ဣတ္တရသင်္ခါတေ အဿသတောပိ ပဿသတောပိ ဆန္ဒော ဥပ္ပဇ္ဇတိ. ဆန္ဒဝသေန တတော သုခုမတရံ ရဿံ အဿာသံ ဣတ္တရသင်္ခါတေ အဿသတိ. ဆန္ဒဝသေန တတော သုခုမတရံ ရဿံ ပဿာသံ ဣတ္တရသင်္ခါတေ ပဿသတိ. ဆန္ဒဝသေန တတော သုခုမတရံ ရဿံ အဿာသပဿာသံ ဣတ္တရသင်္ခါတေ အဿသတိပိ ပဿသတိပိ. ဆန္ဒဝသေန တတော သုခုမတရံ ရဿံ အဿာသပဿာသံ ဣတ္တရသင်္ခါတေ အဿသတောပိ ပဿသတောပိ ပါမောဇ္ဇံ ဥပ္ပဇ္ဇတိ. ပါမောဇ္ဇဝသေန တတော သုခုမတရံ ရဿံ အဿာသံ ဣတ္တရသင်္ခါတေ အဿသတိ, ပါမောဇ္ဇဝသေန တတော သုခုမတရံ ရဿံ ပဿာသံ ဣတ္တရသင်္ခါတေ ပဿသတိ, ပါမောဇ္ဇဝသေန တတော သုခုမတရံ ရဿံ အဿာသပဿာသံ ဣတ္တရသင်္ခါတေ အဿသတိပိ ပဿသတိပိ. ပါမောဇ္ဇဝသေန တတော သုခုမတရံ ရဿံ အဿာသပဿာသံ ဣတ္တရသင်္ခါတေ အဿသတောပိ ပဿသတောပိ ရဿာ အဿာသပဿာသာ စိတ္တံ ဝိဝတ္တတိ, ဥပေက္ခာ သဏ္ဌာတိ. ဣမေဟိ နဝဟာကာရေဟိ ရဿာ အဿာသပဿာသာ ကာယော ဥပဋ္ဌာနံ သတိ အနုပဿနာ ဉာဏံ. ကာယော ဥပဋ္ဌာနံ, နော သတိ; သတိ ဥပဋ္ဌာနဉ္စေဝ သတိ စ. တာယ သတိယာ တေန ဉာဏေန တံ ကာယံ အနုပဿတိ. တေန ဝုစ္စတိ—  “ကာယေ ကာယာနုပဿနာသတိပဋ္ဌာနဘာဝနာ”တိ.
</Paragraph>

<Paragraph number="941" book="ps">
<Emphasis>အနုပဿတီ</Emphasis>တိ ကထံ တံ ကာယံ အနုပဿတိ …ပေ…  ဧဝံ တံ ကာယံ အနုပဿတိ. <Emphasis>ဘာဝနာ</Emphasis>တိ စတဿော ဘာဝနာ …ပေ…  အာသေဝနဋ္ဌေန ဘာဝနာ. ရဿံ အဿာသပဿာသဝသေန စိတ္တဿ ဧကဂ္ဂတံ အဝိက္ခေပံ ပဇာနတော ဝိဒိတာ ဝေဒနာ ဥပ္ပဇ္ဇန္တိ …ပေ…  ရဿံ အဿာသပဿာသဝသေန စိတ္တဿ ဧကဂ္ဂတံ အဝိက္ခေပံ ပဇာနန္တော ဣန္ဒြိယာနိ သမောဓာနေတိ …ပေ…  တေန ဝုစ္စတိ—  “သမတ္ထဉ္စ ပဋိဝိဇ္ဈတီ”တိ. (2)
</Paragraph>

</Division>
<Division number="170" book="ps">

<Paragraph number="942" book="ps">
ကထံ “သဗ္ဗကာယပဋိသံဝေဒီ အဿသိဿာမီ”တိ သိက္ခတိ, “သဗ္ဗကာယပဋိသံဝေဒီ ပဿသိဿာမီ”တိ သိက္ခတိ? <Emphasis>ကာယော</Emphasis>တိ ဒွေ ကာယာ—  နာမကာယော စ ရူပကာယော စ. ကတမော နာမကာယော? ဝေဒနာ, သညာ, စေတနာ, ဖဿော, မနသိကာရော, နာမဉ္စ နာမကာယော စ, ယေ စ ဝုစ္စန္တိ စိတ္တသင်္ခါရာ—  အယံ နာမကာယော. ကတမော ရူပကာယော? စတ္တာရော စ မဟာဘူတာ, စတုန္နဉ္စ မဟာဘူတာနံ ဥပါဒါယရူပံ, အဿာသော စ ပဿာသော စ, နိမိတ္တဉ္စ ဥပနိဗန္ဓနာ, ယေ စ ဝုစ္စန္တိ ကာယသင်္ခါရာ—  အယံ ရူပကာယော.
</Paragraph>

<Paragraph number="943" book="ps">
ကထံ တေ ကာယာ ပဋိဝိဒိတာ ဟောန္တိ? ဒီဃံ အဿာသဝသေန စိတ္တဿ ဧကဂ္ဂတံ အဝိက္ခေပံ ပဇာနတော သတိ ဥပဋ္ဌိတာ ဟောတိ. တာယ သတိယာ တေန ဉာဏေန တေ ကာယာ ပဋိဝိဒိတာ ဟောန္တိ. ဒီဃံ ပဿာသဝသေန စိတ္တဿ ဧကဂ္ဂတံ အဝိက္ခေပံ ပဇာနတော သတိ ဥပဋ္ဌိတာ ဟောတိ. တာယ သတိယာ တေန ဉာဏေန တေ ကာယာ ပဋိဝိဒိတာ ဟောန္တိ. ရဿံ အဿာသဝသေန စိတ္တဿ ဧကဂ္ဂတံ အဝိက္ခေပံ ပဇာနတော သတိ ဥပဋ္ဌိတာ ဟောတိ. တာယ သတိယာ တေန ဉာဏေန တေ ကာယာ ပဋိဝိဒိတာ ဟောန္တိ. ရဿံ ပဿာသဝသေန စိတ္တဿ ဧကဂ္ဂတံ အဝိက္ခေပံ ပဇာနတော သတိ ဥပဋ္ဌိတာ ဟောတိ. တာယ သတိယာ တေန ဉာဏေန တေ ကာယာ ပဋိဝိဒိတာ ဟောန္တိ.
</Paragraph>

<Paragraph number="944" book="ps">
အာဝဇ္ဇတော တေ ကာယာ ပဋိဝိဒိတာ ဟောန္တိ, ပဇာနတော တေ ကာယာ ပဋိဝိဒိတာ ဟောန္တိ, ပဿတော တေ ကာယာ ပဋိဝိဒိတာ ဟောန္တိ, ပစ္စဝေက္ခတော တေ ကာယာ ပဋိဝိဒိတာ ဟောန္တိ, စိတ္တံ အဓိဋ္ဌဟတော တေ ကာယာ ပဋိဝိဒိတာ ဟောန္တိ, သဒ္ဓါယ အဓိမုစ္စတော တေ ကာယာ ပဋိဝိဒိတာ ဟောန္တိ, ဝီရိယံ ပဂ္ဂဏှတော တေ ကာယာ ပဋိဝိဒိတာ ဟောန္တိ, သတိံ ဥပဋ္ဌာပယတော တေ ကာယာ ပဋိဝိဒိတာ ဟောန္တိ, စိတ္တံ သမာဒဟတော တေ ကာယာ ပဋိဝိဒိတာ ဟောန္တိ, ပညာယ ပဇာနတော တေ ကာယာ ပဋိဝိဒိတာ ဟောန္တိ, အဘိညေယျံ အဘိဇာနတော တေ ကာယာ ပဋိဝိဒိတာ ဟောန္တိ, ပရိညေယျံ ပရိဇာနတော တေ ကာယာ ပဋိဝိဒိတာ ဟောန္တိ, ပဟာတဗ္ဗံ ပဇဟတော တေ ကာယာ ပဋိဝိဒိတာ ဟောန္တိ, ဘာဝေတဗ္ဗံ ဘာဝယတော တေ ကာယာ ပဋိဝိဒိတာ ဟောန္တိ, သစ္ဆိကာတဗ္ဗံ သစ္ဆိကရောတော တေ ကာယာ ပဋိဝိဒိတာ ဟောန္တိ. ဧဝံ တေ ကာယာ ပဋိဝိဒိတာ ဟောန္တိ. သဗ္ဗကာယပဋိသံဝေဒီ အဿာသပဿာသာ ကာယော ဥပဋ္ဌာနံ သတိ အနုပဿနာ ဉာဏံ. ကာယော ဥပဋ္ဌာနံ, နော သတိ. သတိ ဥပဋ္ဌာနဉ္စေဝ သတိ စ. တာယ သတိယာ တေန ဉာဏေန တံ ကာယံ အနုပဿတိ. တေန ဝုစ္စတိ—  “ကာယေ ကာယာနုပဿနာသတိပဋ္ဌာနဘာဝနာ”တိ.
</Paragraph>

<Paragraph number="945" book="ps">
<Emphasis>အနုပဿတီ</Emphasis>တိ ကထံ တံ ကာယံ အနုပဿတိ …ပေ…  ဧဝံ တံ ကာယံ အနုပဿတိ. <Emphasis>ဘာဝနာ</Emphasis>တိ စတဿော ဘာဝနာ …ပေ…  အာသေဝနဋ္ဌေန ဘာဝနာ.
</Paragraph>

<Paragraph number="946" book="ps">
သဗ္ဗကာယပဋိသံဝေဒီ အဿာသပဿာသာနံ သံဝရဋ္ဌေန သီလဝိသုဒ္ဓိ, အဝိက္ခေပဋ္ဌေန စိတ္တဝိသုဒ္ဓိ, ဒဿနဋ္ဌေန ဒိဋ္ဌိဝိသုဒ္ဓိ. ယော တတ္ထ သံဝရဋ္ဌော, အယံ အဓိသီလသိက္ခာ. ယော တတ္ထ အဝိက္ခေပဋ္ဌော, အယံ အဓိစိတ္တသိက္ခာ. ယော တတ္ထ ဒဿနဋ္ဌော, အယံ အဓိပညာသိက္ခာ. ဣမာ တိဿော သိက္ခာယော အာဝဇ္ဇန္တော သိက္ခတိ, ဇာနန္တော သိက္ခတိ, ပဿန္တော သိက္ခတိ, ပစ္စဝေက္ခန္တော သိက္ခတိ, စိတ္တံ အဓိဋ္ဌဟန္တော သိက္ခတိ, သဒ္ဓါယ အဓိမုစ္စန္တော သိက္ခတိ, ဝီရိယံ ပဂ္ဂဏှန္တော သိက္ခတိ, သတိံ ဥပဋ္ဌပေန္တော သိက္ခတိ, စိတ္တံ သမာဒဟန္တော သိက္ခတိ, ပညာယ ပဇာနန္တော သိက္ခတိ, အဘိညေယျံ အဘိဇာနန္တော သိက္ခတိ, ပရိညေယျံ ပရိဇာနန္တော သိက္ခတိ, ပဟာတဗ္ဗံ ပဇဟန္တော သိက္ခတိ, ဘာဝေတဗ္ဗံ ဘာဝေန္တော သိက္ခတိ, သစ္ဆိကာတဗ္ဗံ သစ္ဆိကရောန္တော သိက္ခတိ.
</Paragraph>

<Paragraph number="947" book="ps">
သဗ္ဗကာယပဋိသံဝေဒီ အဿာသပဿာသဝသေန စိတ္တဿ ဧကဂ္ဂတံ အဝိက္ခေပံ ပဇာနတော ဝိဒိတာ ဝေဒနာ ဥပ္ပဇ္ဇန္တိ …ပေ…  သဗ္ဗကာယပဋိသံဝေဒီ အဿာသပဿာသဝသေန စိတ္တဿ ဧကဂ္ဂတံ အဝိက္ခေပံ ပဇာနန္တော ဣန္ဒြိယာနိ သမောဓာနေတိ …ပေ…  တေန ဝုစ္စတိ—  “သမတ္ထဉ္စ ပဋိဝိဇ္ဈတီ”တိ. (3)
</Paragraph>

</Division>
<Division number="171" book="ps">

<Paragraph number="948" book="ps">
ကထံ “ပဿမ္ဘယံ ကာယသင်္ခါရံ အဿသိဿာမီ”တိ သိက္ခတိ, “ပဿမ္ဘယံ ကာယသင်္ခါရံ ပဿသိဿာမီ”တိ သိက္ခတိ? ကတမော ကာယသင်္ခါရော? ဒီဃံ အဿာသာ ကာယိကာ. ဧတေ ဓမ္မာ ကာယပဋိဗဒ္ဓါ ကာယသင်္ခါရာ. တေ ကာယသင်္ခါရေ ပဿမ္ဘေန္တော နိရောဓေန္တော ဝူပသမေန္တော သိက္ခတိ. ဒီဃံ ပဿာသာ ကာယိကာ. ဧတေ ဓမ္မာ ကာယပဋိဗဒ္ဓါ ကာယသင်္ခါရာ. တေ ကာယသင်္ခါရေ ပဿမ္ဘေန္တော နိရောဓေန္တော ဝူပသမေန္တော သိက္ခတိ. ရဿံ အဿာသာ ရဿံ ပဿာသာ. သဗ္ဗကာယပဋိသံဝေဒီ အဿာသာ သဗ္ဗကာယပဋိသံဝေဒီ ပဿာသာ ကာယိကာ. ဧတေ ဓမ္မာ ကာယပဋိဗဒ္ဓါ ကာယသင်္ခါရာ. တေ ကာယသင်္ခါရေ ပဿမ္ဘေန္တော နိရောဓေန္တော ဝူပသမေန္တော သိက္ခတိ.
</Paragraph>

<Paragraph number="949" book="ps">
ယထာရူပေဟိ ကာယသင်္ခါရေဟိ ယာ ကာယဿ အာနမနာ ဝိနမနာ သန္နမနာ ပဏမနာ ဣဉ္ဇနာ ဖန္ဒနာ စလနာ ပကမ္ပနာ—  ပဿမ္ဘယံ ကာယသင်္ခါရံ အဿသိဿာမီတိ သိက္ခတိ, ပဿမ္ဘယံ ကာယသင်္ခါရံ ပဿသိဿာမီတိ သိက္ခတိ. ယထာရူပေဟိ ကာယသင်္ခါရေဟိ ယာ ကာယဿ န အာနမနာ န ဝိနမနာ န သန္နမနာ န ပဏမနာ အနိဉ္ဇနာ အဖန္ဒနာ အစလနာ အကမ္ပနာ သန္တံ သုခုမံ ပဿမ္ဘယံ ကာယသင်္ခါရံ အဿသိဿာမီတိ သိက္ခတိ, ပဿမ္ဘယံ ကာယသင်္ခါရံ ပဿသိဿာမီတိ သိက္ခတိ.
</Paragraph>

<Paragraph number="950" book="ps">
ဣတိ ကိရ “ပဿမ္ဘယံ ကာယသင်္ခါရံ အဿသိဿာမီ”တိ သိက္ခတိ, “ပဿမ္ဘယံ ကာယသင်္ခါရံ ပဿသိဿာမီ”တိ သိက္ခတိ. ဧဝံ သန္တေ ဝါတူပလဒ္ဓိယာ စ ပဘာဝနာ န ဟောတိ, အဿာသပဿာသာနဉ္စ ပဘာဝနာ န ဟောတိ, အာနာပါနဿတိယာ စ ပဘာဝနာ န ဟောတိ, အာနာပါနဿတိသမာဓိဿ စ ပဘာဝနာ န ဟောတိ; န စ နံ တံ သမာပတ္တိံ ပဏ္ဍိတာ သမာပဇ္ဇန္တိပိ ဝုဋ္ဌဟန္တိပိ.
</Paragraph>

<Paragraph number="951" book="ps">
ဣတိ ကိရ “ပဿမ္ဘယံ ကာယသင်္ခါရံ အဿသိဿာမီ”တိ သိက္ခတိ, “ပဿမ္ဘယံ ကာယသင်္ခါရံ ပဿသိဿာမီ”တိ သိက္ခတိ. ဧဝံ သန္တေ ဝါတူပလဒ္ဓိယာ စ ပဘာဝနာ ဟောတိ, အဿာသပဿာသာနဉ္စ ပဘာဝနာ ဟောတိ, အာနာပါနဿတိယာ စ ပဘာဝနာ ဟောတိ. အာနာပါနဿတိသမာဓိဿ စ ပဘာဝနာ ဟောတိ; တဉ္စ နံ သမာပတ္တိံ ပဏ္ဍိတာ သမာပဇ္ဇန္တိပိ ဝုဋ္ဌဟန္တိပိ. ယထာ ကထံ ဝိယ? သေယျထာပိ ကံသေ အာကောဋိတေ ပဌမံ ဩဠာရိကာ သဒ္ဒါ ပဝတ္တန္တိ. ဩဠာရိကာနံ သဒ္ဒါနံ နိမိတ္တံ သုဂ္ဂဟိတတ္တာ သုမနသိကတတ္တာ သူပဓာရိတတ္တာ နိရုဒ္ဓေပိ ဩဠာရိကေ သဒ္ဒေ, အထ ပစ္ဆာ သုခုမကာ သဒ္ဒါ ပဝတ္တန္တိ. သုခုမကာနံ သဒ္ဒါနံ နိမိတ္တံ သုဂ္ဂဟိတတ္တာ သုမနသိကတတ္တာ သူပဓာရိတတ္တာ နိရုဒ္ဓေပိ သုခုမကေ သဒ္ဒေ, အထ ပစ္ဆာ သုခုမသဒ္ဒနိမိတ္တာရမ္မဏတာပိ စိတ္တံ ပဝတ္တတိ. ဧဝမေဝံ ပဌမံ ဩဠာရိကာ အဿာသပဿာသာ ပဝတ္တန္တိ; ဩဠာရိကာနံ အဿာသပဿာသာနံ နိမိတ္တံ သုဂ္ဂဟိတတ္တာ သုမနသိကတတ္တာ သူပဓာရိတတ္တာ နိရုဒ္ဓေပိ ဩဠာရိကေ အဿာသပဿာသေ, အထ ပစ္ဆာ သုခုမကာ အဿာသပဿာသာ ပဝတ္တန္တိ. သုခုမကာနံ အဿာသပဿာသာနံ နိမိတ္တံ သုဂ္ဂဟိတတ္တာ သုမနသိကတတ္တာ သူပဓာရိတတ္တာ နိရုဒ္ဓေပိ သုခုမကေ အဿာသပဿာသေ, အထ ပစ္ဆာ သုခုမကအဿာသပဿာသာနံ နိမိတ္တာရမ္မဏတာပိ စိတ္တံ န ဝိက္ခေပံ ဂစ္ဆတိ.
</Paragraph>

<Paragraph number="952" book="ps">
ဧဝံ သန္တေ ဝါတူပလဒ္ဓိယာ စ ပဘာဝနာ ဟောတိ, အဿာသပဿာသာနဉ္စ ပဘာဝနာ ဟောတိ, အာနာပါနဿတိယာ စ ပဘာဝနာ ဟောတိ, အာနာပါနဿတိသမာဓိဿ စ ပဘာဝနာ ဟောတိ; တဉ္စ နံ သမာပတ္တိံ ပဏ္ဍိတာ သမာပဇ္ဇန္တိပိ ဝုဋ္ဌဟန္တိပိ. ပဿမ္ဘယံ ကာယသင်္ခါရံ အဿာသပဿာသာ ကာယော ဥပဋ္ဌာနံ သတိ အနုပဿနာ ဉာဏံ. ကာယော ဥပဋ္ဌာနံ, နော သတိ; သတိ ဥပဋ္ဌာနဉ္စေဝ သတိ စ. တာယ သတိယာ တေန ဉာဏေန တံ ကာယံ အနုပဿတိ. တေန ဝုစ္စတိ—  “ကာယေ ကာယာနုပဿနာသတိပဋ္ဌာနဘာဝနာ”တိ.
</Paragraph>

<Paragraph number="953" book="ps">
<Emphasis>အနုပဿတီ</Emphasis>တိ ကထံ တံ ကာယံ အနုပဿတိ …ပေ…  ဧဝံ တံ ကာယံ အနုပဿတိ. <Emphasis>ဘာဝနာ</Emphasis>တိ စတဿော ဘာဝနာ …ပေ…  အာသေဝနဋ္ဌေန ဘာဝနာ. ပဿမ္ဘယံ ကာယသင်္ခါရံ, အဿာသပဿာသာနံ သံဝရဋ္ဌေန သီလဝိသုဒ္ဓိ, အဝိက္ခေပဋ္ဌေန စိတ္တဝိသုဒ္ဓိ, ဒဿနဋ္ဌေန ဒိဋ္ဌိဝိသုဒ္ဓိ. ယော တတ္ထ သံဝရဋ္ဌော, အယံ အဓိသီလသိက္ခာ; ယော တတ္ထ အဝိက္ခေပဋ္ဌော, အယံ အဓိစိတ္တသိက္ခာ; ယော တတ္ထ ဒဿနဋ္ဌော အယံ အဓိပညာသိက္ခာ. ဣမာ တိဿော သိက္ခာယော အာဝဇ္ဇန္တော သိက္ခတိ …ပေ…  သစ္ဆိကာတဗ္ဗံ သစ္ဆိကရောန္တော သိက္ခတိ, ပဿမ္ဘယံ ကာယသင်္ခါရံ အဿာသပဿာသဝသေန စိတ္တဿ ဧကဂ္ဂတံ အဝိက္ခေပံ ပဇာနတော ဝိဒိတာ ဝေဒနာ ဥပ္ပဇ္ဇန္တိ …ပေ…  ပဿမ္ဘယံ ကာယသင်္ခါရံ အဿာသပဿာသဝသေန စိတ္တဿ ဧကဂ္ဂတံ အဝိက္ခေပံ ပဇာနန္တော ဣန္ဒြိယာနိ သမောဓာနေတိ …ပေ…  တေန ဝုစ္စတိ—  “သမတ္ထဉ္စ ပဋိဝိဇ္ဈတီ”တိ. (4)
</Paragraph>

<Paragraph number="954" book="ps">
အဋ္ဌ အနုပဿနာဉာဏာနိ, အဋ္ဌ စ ဥပဋ္ဌာနာနုဿတိယော, စတ္တာရိ သုတ္တန္တိကဝတ္ထူနိ ကာယေ ကာယာနုပဿနာယ.

</Paragraph>
</Division>

<Paragraph number="955" type="center" book="ps">
ဘာဏဝါရော.
</Paragraph>