---
title: 1.3.2 သောဠသဉာဏနိဒ္ဒေသ
tableOfContents: false
sidebar:
  order: 2
type: tipitaka
basket: su
book: ps
review:
  current: review
  updated: '2025-10-21T10:07:49.110367'
  updated_by: ''
  notes: ''
  history:
  - state: review
    date: '2025-10-21T10:07:49.110367'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<DynamicBreadcrumb />


<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<Division number="153" book="ps" e="ch" v="26" p="162">

<Paragraph number="856" book="ps">
ဣမေဟိ သောဠသဟိ အာကာရေဟိ ဥဒုစိတံ စိတ္တံ သမုဒုစိတံ စိတ္တံ ဧကတ္တေ သန္တိဋ္ဌတိ, နီဝရဏေဟိ ဝိသုဇ္ဈတိ. ကတမေ တေ ဧကတ္တာ? နေက္ခမ္မံ ဧကတ္တံ, အဗျာပါဒေါ ဧကတ္တံ, အာလောကသညာ ဧကတ္တံ, အဝိက္ခေပေါ ဧကတ္တံ, ဓမ္မဝဝတ္ထာနံ ဧကတ္တံ, ဉာဏံ ဧကတ္တံ, ပါမောဇ္ဇံ ဧကတ္တံ, သဗ္ဗေပိ ကုသလာ ဓမ္မာ ဧကတ္တာ.
</Paragraph>

<Paragraph number="857" book="ps">
<Emphasis>နီဝရဏာ</Emphasis>တိ, ကတမေ တေ နီဝရဏာ? ကာမစ္ဆန္ဒော နီဝရဏံ, ဗျာပါဒေါ နီဝရဏံ, ထိနမိဒ္ဓံ နီဝရဏံ, ဥဒ္ဓစ္စကုက္ကုစ္စံ နီဝရဏံ, ဝိစိကိစ္ဆာ နီဝရဏံ, အဝိဇ္ဇာ နီဝရဏံ, အရတိ နီဝရဏံ, သဗ္ဗေပိ အကုသလာ ဓမ္မာ နီဝရဏာ.
</Paragraph>

<Paragraph number="858" book="ps">
<Emphasis>နီဝရဏာ</Emphasis>တိ, ကေနဋ္ဌေန နီဝရဏာ? နိယျာနာဝရဏဋ္ဌေန နီဝရဏာ.
</Paragraph>

<Paragraph number="859" book="ps">
ကတမေ <Emphasis>တေ နိယျာနာ</Emphasis>?
</Paragraph>

<Paragraph number="860" book="ps">
နေက္ခမ္မံ အရိယာနံ နိယျာနံ. တေန စ နေက္ခမ္မေန အရိယာ နိယျန္တိ. ကာမစ္ဆန္ဒော နိယျာနာဝရဏံ. တေန စ ကာမစ္ဆန္ဒေန နိဝုတတ္တာ နေက္ခမ္မံ အရိယာနံ နိယျာနံ နပ္ပဇာနာတီတိ—  ကာမစ္ဆန္ဒော နိယျာနာဝရဏံ.
</Paragraph>

<Paragraph number="861" book="ps">
အဗျာပါဒေါ အရိယာနံ နိယျာနံ. တေန စ အဗျာပါဒေန အရိယာ နိယျန္တိ. ဗျာပါဒေါ နိယျာနာဝရဏံ. တေန စ ဗျာပါဒေန နိဝုတတ္တာ အဗျာပါဒံ အရိယာနံ နိယျာနံ နပ္ပဇာနာတီတိ—  ဗျာပါဒေါ နိယျာနာဝရဏံ.
</Paragraph>

<Paragraph number="862" book="ps">
အာလောကသညာ အရိယာနံ နိယျာနံ. တာယ စ အာလောကသညာယ အရိယာ နိယျန္တိ. ထိနမိဒ္ဓံ နိယျာနာဝရဏံ. တေန စ ထိနမိဒ္ဓေန နိဝုတတ္တာ အာလောကသညံ အရိယာနံ နိယျာနံ နပ္ပဇာနာတီတိ—  ထိနမိဒ္ဓံ နိယျာနာဝရဏံ.
</Paragraph>

<Paragraph number="863" book="ps">
အဝိက္ခေပေါ အရိယာနံ နိယျာနံ. တေန စ အဝိက္ခေပေန အရိယာ နိယျန္တိ. ဥဒ္ဓစ္စံ နိယျာနာဝရဏံ. တေန စ ဥဒ္ဓစ္စေန နိဝုတတ္တာ အဝိက္ခေပံ အရိယာနံ နိယျာနံ နပ္ပဇာနာတီတိ—  ဥဒ္ဓစ္စံ နိယျာနာဝရဏံ.
</Paragraph>

<Paragraph number="864" book="ps">
ဓမ္မဝဝတ္ထာနံ အရိယာနံ နိယျာနံ. တေန စ ဓမ္မဝဝတ္ထာနေန အရိယာ နိယျန္တိ. ဝိစိကိစ္ဆာ နိယျာနာဝရဏံ. တာယ စ ဝိစိကိစ္ဆာယ နိဝုတတ္တာ ဓမ္မဝဝတ္ထာနံ အရိယာနံ နိယျာနံ နပ္ပဇာနာတီတိ—  ဝိစိကိစ္ဆာ နိယျာနာဝရဏံ.
</Paragraph>

<Paragraph number="865" book="ps">
ဉာဏံ အရိယာနံ နိယျာနံ. တေန စ ဉာဏေန အရိယာ နိယျန္တိ. အဝိဇ္ဇာ နိယျာနာဝရဏံ. တာယ စ အဝိဇ္ဇာယ နိဝုတတ္တာ ဉာဏံ အရိယာနံ နိယျာနံ နပ္ပဇာနာတီတိ—  အဝိဇ္ဇာ နိယျာနာဝရဏံ.
</Paragraph>

<Paragraph number="866" book="ps">
ပါမောဇ္ဇံ အရိယာနံ နိယျာနံ. တေန စ ပါမောဇ္ဇေန အရိယာ နိယျန္တိ. အရတိ နိယျာနာဝရဏံ. တာယ စ အရတိယာ နိဝုတတ္တာ ပါမောဇ္ဇံ အရိယာနံ နိယျာနံ နပ္ပဇာနာတီတိ—  အရတိ နိယျာနာဝရဏံ.
</Paragraph>

<Paragraph number="867" book="ps">
သဗ္ဗေပိ ကုသလာ ဓမ္မာ အရိယာနံ နိယျာနံ. တေဟိ စ ကုသလေဟိ ဓမ္မေဟိ အရိယာ နိယျန္တိ. သဗ္ဗေပိ အကုသလာ ဓမ္မာ နိယျာနာဝရဏာ. တေဟိ စ အကုသလေဟိ ဓမ္မေဟိ နိဝုတတ္တာ ကုသလေ ဓမ္မေ အရိယာနံ နိယျာနံ နပ္ပဇာနာတီတိ—  သဗ္ဗေပိ အကုသလာ ဓမ္မာ နိယျာနာဝရဏာ.

</Paragraph>
</Division>

<Paragraph number="868" type="center" book="ps">
သောဠသဉာဏနိဒ္ဒေသော ဒုတိယော.
</Paragraph>