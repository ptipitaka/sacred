---
title: "1.9 မဂ္ဂကထာ"
tableOfContents: false
sidebar:
  order: 9
type: "tipitaka"
basket: "su"
book: "ps"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="237" book="ps" e="ch" v="26" p="274">

<Paragraph number="1295" book="ps">
<Emphasis>မဂ္ဂေါ</Emphasis>တိ ကေနဋ္ဌေန မဂ္ဂေါ? သောတာပတ္တိမဂ္ဂက္ခဏေ ဒဿနဋ္ဌေန သမ္မာဒိဋ္ဌိ မိစ္ဆာဒိဋ္ဌိယာ ပဟာနာယ မဂ္ဂေါ စေဝ ဟေတု စ, သဟဇာတာနံ ဓမ္မာနံ ဥပတ္ထမ္ဘနာယ မဂ္ဂေါ စေဝ ဟေတု စ, ကိလေသာနံ ပရိယာဒါနာယ မဂ္ဂေါ စေဝ ဟေတု စ, ပဋိဝေဓာဒိဝိသောဓနာယ မဂ္ဂေါ စေဝ ဟေတု စ, စိတ္တဿ အဓိဋ္ဌာနာယ မဂ္ဂေါ စေဝ ဟေတု စ, စိတ္တဿ ဝေါဒါနာယ မဂ္ဂေါ စေဝ ဟေတု စ, ဝိသေသာဓိဂမာယ မဂ္ဂေါ စေဝ ဟေတု စ, ဥတ္တရိပဋိဝေဓာယ မဂ္ဂေါ စေဝ ဟေတု စ, သစ္စာဘိသမယာယ မဂ္ဂေါ စေဝ ဟေတု စ, နိရောဓေ ပတိဋ္ဌာပနာယ မဂ္ဂေါ စေဝ ဟေတု စ.
</Paragraph>

<Paragraph number="1296" book="ps">
အဘိနိရောပနဋ္ဌေန သမ္မာသင်္ကပ္ပေါ မိစ္ဆာသင်္ကပ္ပဿ ပဟာနာယ မဂ္ဂေါ စေဝ ဟေတု စ, သဟဇာတာနံ ဓမ္မာနံ ဥပတ္ထမ္ဘနာယ မဂ္ဂေါ စေဝ ဟေတု စ, ကိလေသာနံ ပရိယာဒါနာယ မဂ္ဂေါ စေဝ ဟေတု စ, ပဋိဝေဓာဒိဝိသောဓနာယ မဂ္ဂေါ စေဝ ဟေတု စ, စိတ္တဿ အဓိဋ္ဌာနာယ မဂ္ဂေါ စေဝ ဟေတု စ, စိတ္တဿ ဝေါဒါနာယ မဂ္ဂေါ စေဝ ဟေတု စ, ဝိသေသာဓိဂမာယ မဂ္ဂေါ စေဝ ဟေတု စ, ဥတ္တရိပဋိဝေဓာယ မဂ္ဂေါ စေဝ ဟေတု စ, သစ္စာဘိသမယာယ မဂ္ဂေါ စေဝ ဟေတု စ, နိရောဓေ ပတိဋ္ဌာပနာယ မဂ္ဂေါ စေဝ ဟေတု စ.
</Paragraph>

<Paragraph number="1297" book="ps">
ပရိဂ္ဂဟဋ္ဌေန သမ္မာဝါစာ မိစ္ဆာဝါစာယ ပဟာနာယ မဂ္ဂေါ စေဝ ဟေတု စ, သဟဇာတာနံ ဓမ္မာနံ ဥပတ္ထမ္ဘနာယ မဂ္ဂေါ စေဝ ဟေတု စ, ကိလေသာနံ ပရိယာဒါနာယ မဂ္ဂေါ စေဝ ဟေတု စ, ပဋိဝေဓာဒိဝိသောဓနာယ မဂ္ဂေါ စေဝ ဟေတု စ, စိတ္တဿ အဓိဋ္ဌာနာယ မဂ္ဂေါ စေဝ ဟေတု စ, စိတ္တဿ ဝေါဒါနာယ မဂ္ဂေါ စေဝ ဟေတု စ, ဝိသေသာဓိဂမာယ မဂ္ဂေါ စေဝ ဟေတု စ, ဥတ္တရိပဋိဝေဓာယ မဂ္ဂေါ စေဝ ဟေတု စ, သစ္စာဘိသမယာယ မဂ္ဂေါ စေဝ ဟေတု စ, နိရောဓေ ပတိဋ္ဌာပနာယ မဂ္ဂေါ စေဝ ဟေတု စ.
</Paragraph>

<Paragraph number="1298" book="ps">
သမုဋ္ဌာနဋ္ဌေန သမ္မာကမ္မန္တော မိစ္ဆာကမ္မန္တဿ ပဟာနာယ မဂ္ဂေါ စေဝ ဟေတု စ, သဟဇာတာနံ ဓမ္မာနံ ဥပတ္ထမ္ဘနာယ မဂ္ဂေါ စေဝ ဟေတု စ, ကိလေသာနံ ပရိယာဒါနာယ မဂ္ဂေါ စေဝ ဟေတု စ ပဋိဝေဓာဒိဝိသောဓနာယ မဂ္ဂေါ စေဝ ဟေတု စ, စိတ္တဿ အဓိဋ္ဌာနာယ မဂ္ဂေါ စေဝ ဟေတု စ, စိတ္တဿ ဝေါဒါနာယ မဂ္ဂေါ စေဝ ဟေတု စ, ဝိသေသာဓိဂမာယ မဂ္ဂေါ စေဝ ဟေတု စ, ဥတ္တရိပဋိဝေဓာယ မဂ္ဂေါ စေဝ ဟေတု စ, သစ္စာဘိသမယာယ မဂ္ဂေါ စေဝ ဟေတု စ, နိရောဓေ ပတိဋ္ဌာပနာယ မဂ္ဂေါ စေဝ ဟေတု စ.
</Paragraph>

<Paragraph number="1299" book="ps">
ဝေါဒါနဋ္ဌေန သမ္မာအာဇီဝေါ မိစ္ဆာအာဇီဝဿ ပဟာနာယ မဂ္ဂေါ စေဝ ဟေတု စ …ပေ…  ပဂ္ဂဟဋ္ဌေန သမ္မာဝါယာမော မိစ္ဆာဝါယာမဿ ပဟာနာယ မဂ္ဂေါ စေဝ ဟေတု စ …ပေ…  ဥပဋ္ဌာနဋ္ဌေန သမ္မာသတိ မိစ္ဆာသတိယာ ပဟာနာယ မဂ္ဂေါ စေဝ ဟေတု စ …ပေ…  အဝိက္ခေပဋ္ဌေန သမ္မာသမာဓိ မိစ္ဆာသမာဓိဿ ပဟာနာယ မဂ္ဂေါ စေဝ ဟေတု စ, သဟဇာတာနံ ဓမ္မာနံ ဥပတ္ထမ္ဘနာယ မဂ္ဂေါ စေဝ ဟေတု စ, ကိလေသာနံ ပရိယာဒါနာယ မဂ္ဂေါ စေဝ ဟေတု စ, ပဋိဝေဓာဒိဝိသောဓနာယ မဂ္ဂေါ စေဝ ဟေတု စ, စိတ္တဿ အဓိဋ္ဌာနာယ မဂ္ဂေါ စေဝ ဟေတု စ, စိတ္တဿ ဝေါဒါနာယ မဂ္ဂေါ စေဝ ဟေတု စ, ဝိသေသာဓိဂမာယ မဂ္ဂေါ စေဝ ဟေတု စ, ဥတ္တရိပဋိဝေဓာယ မဂ္ဂေါ စေဝ ဟေတု စ, သစ္စာဘိသမယာယ မဂ္ဂေါ စေဝ ဟေတု စ, နိရောဓေ ပတိဋ္ဌာပနာယ မဂ္ဂေါ စေဝ ဟေတု စ.
</Paragraph>

<Paragraph number="1300" book="ps">
သကဒါဂါမိမဂ္ဂက္ခဏေ ဒဿနဋ္ဌေန သမ္မာဒိဋ္ဌိ …ပေ…  အဝိက္ခေပဋ္ဌေန သမ္မာသမာဓိ ဩဠာရိကဿ ကာမရာဂသညောဇနဿ ပဋိဃသညောဇနဿ ဩဠာရိကဿ ကာမရာဂါနုသယဿ ပဋိဃာနုသယဿ ပဟာနာယ မဂ္ဂေါ စေဝ ဟေတု စ, သဟဇာတာနံ ဓမ္မာနံ ဥပတ္ထမ္ဘနာယ မဂ္ဂေါ စေဝ ဟေတု စ, ကိလေသာနံ ပရိယာဒါနာယ မဂ္ဂေါ စေဝ ဟေတု စ, ပဋိဝေဓာဒိဝိသောဓနာယ မဂ္ဂေါ စေဝ ဟေတု စ, စိတ္တဿ အဓိဋ္ဌာနာယ မဂ္ဂေါ စေဝ ဟေတု စ, စိတ္တဿ ဝေါဒါနာယ မဂ္ဂေါ စေဝ ဟေတု စ, ဝိသေသာဓိဂမာယ မဂ္ဂေါ စေဝ ဟေတု စ, ဥတ္တရိပဋိဝေဓာယ မဂ္ဂေါ စေဝ ဟေတု စ, သစ္စာဘိသမယာယ မဂ္ဂေါ စေဝ ဟေတု စ, နိရောဓေ ပတိဋ္ဌာပနာယ မဂ္ဂေါ စေဝ ဟေတု စ.
</Paragraph>

<Paragraph number="1301" book="ps">
အနာဂါမိမဂ္ဂက္ခဏေ ဒဿနဋ္ဌေန သမ္မာဒိဋ္ဌိ …ပေ…  အဝိက္ခေပဋ္ဌေန သမ္မာသမာဓိ အနုသဟဂတဿ ကာမရာဂသညောဇနဿ ပဋိဃသညောဇနဿ, အနုသဟဂတဿ ကာမရာဂါနုသယဿ ပဋိဃာနုသယဿ ပဟာနာယ မဂ္ဂေါ စေဝ ဟေတု စ, သဟဇာတာနံ ဓမ္မာနံ ဥပတ္ထမ္ဘနာယ မဂ္ဂေါ စေဝ ဟေတု စ, ကိလေသာနံ ပရိယာဒါနာယ မဂ္ဂေါ စေဝ ဟေတု စ, ပဋိဝေဓာဒိဝိသောဓနာယ မဂ္ဂေါ စေဝ ဟေတု စ, စိတ္တဿ အဓိဋ္ဌာနာယ မဂ္ဂေါ စေဝ ဟေတု စ, စိတ္တဿ ဝေါဒါနာယ မဂ္ဂေါ စေဝ ဟေတု စ, ဝိသေသာဓိဂမာယ မဂ္ဂေါ စေဝ ဟေတု စ, ဥတ္တရိပဋိဝေဓာယ မဂ္ဂေါ စေဝ ဟေတု စ, သစ္စာဘိသမယာယ မဂ္ဂေါ စေဝ ဟေတု စ, နိရောဓေ ပတိဋ္ဌာပနာယ မဂ္ဂေါ စေဝ ဟေတု စ.
</Paragraph>

<Paragraph number="1302" book="ps">
အရဟတ္တမဂ္ဂက္ခဏေ ဒဿနဋ္ဌေန သမ္မာဒိဋ္ဌိ …ပေ…  အဝိက္ခေပဋ္ဌေန သမ္မာသမာဓိ ရူပရာဂဿ အရူပရာဂဿ မာနဿ ဥဒ္ဓစ္စဿ အဝိဇ္ဇာယ, မာနာနုသယဿ ဘဝရာဂါနုသယဿ အဝိဇ္ဇာနုသယဿ ပဟာနာယ မဂ္ဂေါ စေဝ ဟေတု စ, သဟဇာတာနံ ဓမ္မာနံ ဥပတ္ထမ္ဘနာယ မဂ္ဂေါ စေဝ ဟေတု စ, ကိလေသာနံ ပရိယာဒါနာယ မဂ္ဂေါ စေဝ ဟေတု စ, ပဋိဝေဓာဒိဝိသောဓနာယ မဂ္ဂေါ စေဝ ဟေတု စ, စိတ္တဿ အဓိဋ္ဌာနာယ မဂ္ဂေါ စေဝ ဟေတု စ, စိတ္တဿ, ဝေါဒါနာယ မဂ္ဂေါ စေဝ ဟေတု စ, ဝိသေသာဓိဂမာယ မဂ္ဂေါ စေဝ ဟေတု စ, ဥတ္တရိပဋိဝေဓာယ မဂ္ဂေါ စေဝ ဟေတု စ, သစ္စာဘိသမယာယ မဂ္ဂေါ စေဝ, ဟေတု စ, နိရောဓေ ပတိဋ္ဌာပနာယ မဂ္ဂေါ စေဝ ဟေတု စ.
</Paragraph>

<Paragraph number="1303" book="ps">
ဒဿနမဂ္ဂေါ သမ္မာဒိဋ္ဌိ, အဘိနိရောပနမဂ္ဂေါ သမ္မာသင်္ကပ္ပေါ, ပရိဂ္ဂဟမဂ္ဂေါ သမ္မာဝါစာ, သမုဋ္ဌာနမဂ္ဂေါ သမ္မာကမ္မန္တော, ဝေါဒါနမဂ္ဂေါ သမ္မာအာဇီဝေါ, ပဂ္ဂဟမဂ္ဂေါ သမ္မာဝါယာမော, ဥပဋ္ဌာနမဂ္ဂေါ သမ္မာသတိ, အဝိက္ခေပမဂ္ဂေါ သမ္မာသမာဓိ. ဥပဋ္ဌာနမဂ္ဂေါ သတိသမ္ဗောဇ္ဈင်္ဂေါ, ပဝိစယမဂ္ဂေါ ဓမ္မဝိစယသမ္ဗောဇ္ဈင်္ဂေါ, ပဂ္ဂဟမဂ္ဂေါ ဝီရိယသမ္ဗောဇ္ဈင်္ဂေါ, ဖရဏမဂ္ဂေါ ပီတိသမ္ဗောဇ္ဈင်္ဂေါ, ဥပသမမဂ္ဂေါ ပဿဒ္ဓိသမ္ဗောဇ္ဈင်္ဂေါ, အဝိက္ခေပမဂ္ဂေါ သမာဓိသမ္ဗောဇ္ဈင်္ဂေါ, ပဋိသင်္ခါနမဂ္ဂေါ ဥပေက္ခာသမ္ဗောဇ္ဈင်္ဂေါ.
</Paragraph>

<Paragraph number="1304" book="ps">
အဿဒ္ဓိယေ အကမ္ပိယမဂ္ဂေါ သဒ္ဓါဗလံ, ကောသဇ္ဇေ အကမ္ပိယမဂ္ဂေါ ဝီရိယဗလံ, ပမာဒေ အကမ္ပိယမဂ္ဂေါ သတိဗလံ, ဥဒ္ဓစ္စေ အကမ္ပိယမဂ္ဂေါ သမာဓိဗလံ, အဝိဇ္ဇာယ အကမ္ပိယမဂ္ဂေါ ပညာဗလံ. အဓိမောက္ခမဂ္ဂေါ သဒ္ဓိန္ဒြိယံ, ပဂ္ဂဟမဂ္ဂေါ ဝီရိယိန္ဒြိယံ, ဥပဋ္ဌာနမဂ္ဂေါ သတိန္ဒြိယံ, အဝိက္ခေပမဂ္ဂေါ သမာဓိန္ဒြိယံ, ဒဿနမဂ္ဂေါ ပညိန္ဒြိယံ.
</Paragraph>

<Paragraph number="1305" book="ps">
အာဓိပတေယျဋ္ဌေန ဣန္ဒြိယာ မဂ္ဂေါ, အကမ္ပိယဋ္ဌေန ဗလာ မဂ္ဂေါ, နိယျာနဋ္ဌေန ဗောဇ္ဈင်္ဂါ မဂ္ဂေါ, ဟေတုဋ္ဌေန မဂ္ဂင်္ဂါ မဂ္ဂေါ, ဥပဋ္ဌာနဋ္ဌေန သတိပဋ္ဌာနာ မဂ္ဂေါ, ပဒဟနဋ္ဌေန သမ္မပ္ပဓာနာ မဂ္ဂေါ, ဣဇ္ဈနဋ္ဌေန ဣဒ္ဓိပါဒါ မဂ္ဂေါ, တထဋ္ဌေန သစ္စာနိ မဂ္ဂေါ, အဝိက္ခေပဋ္ဌေန သမထော မဂ္ဂေါ, အနုပဿနဋ္ဌေန ဝိပဿနာ မဂ္ဂေါ, ဧကရသဋ္ဌေန သမထဝိပဿနာ မဂ္ဂေါ, အနတိဝတ္တနဋ္ဌေန ယုဂနဒ္ဓါ မဂ္ဂေါ, သံဝရဋ္ဌေန သီလဝိသုဒ္ဓိ မဂ္ဂေါ, အဝိက္ခေပဋ္ဌေန စိတ္တဝိသုဒ္ဓိ မဂ္ဂေါ, ဒဿနဋ္ဌေန ဒိဋ္ဌိဝိသုဒ္ဓိ မဂ္ဂေါ, မုတ္တဋ္ဌေန ဝိမောက္ခော မဂ္ဂေါ, ပဋိဝေဓဋ္ဌေန ဝိဇ္ဇာ မဂ္ဂေါ, ပရိစ္စာဂဋ္ဌေန ဝိမုတ္တိ မဂ္ဂေါ, သမုစ္ဆေဒဋ္ဌေန ခယေ ဉာဏံ မဂ္ဂေါ, ဆန္ဒော မူလဋ္ဌေန မဂ္ဂေါ, မနသိကာရော သမုဋ္ဌာနဋ္ဌေန မဂ္ဂေါ, ဖဿော သမောဓာနဋ္ဌေန မဂ္ဂေါ, ဝေဒနာ သမောသရဏဋ္ဌေန မဂ္ဂေါ, သမာဓိ ပမုခဋ္ဌေန မဂ္ဂေါ, သတိ အာဓိပတေယျဋ္ဌေန မဂ္ဂေါ, ပညာ တဒုတ္တရဋ္ဌေန မဂ္ဂေါ, ဝိမုတ္တိ သာရဋ္ဌေန မဂ္ဂေါ, အမတောဂဓံ နိဗ္ဗာနံ ပရိယောသာနဋ္ဌေန မဂ္ဂေါတိ.

</Paragraph>
</Division>

<Paragraph number="1306" type="center" book="ps">
မဂ္ဂကထာ နိဋ္ဌိတာ.
</Paragraph>