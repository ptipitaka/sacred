---
title: 2.5 မဋ္ဌကုဏ္ဍလီပေတဝတ္ထု
tableOfContents: false
sidebar:
  order: 5
type: tipitaka
basket: su
book: pv
review:
  current: review
  updated: '2025-10-27T21:48:47.722596'
  updated_by: ''
  notes: ''
  history:
  - state: review
    date: '2025-10-27T21:48:47.722596'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="186" book="pv" e="ch" v="19" p="146">

<Paragraph number="206" type="verses" book="pv">
_“အလင်္ကတော မဋ္ဌကုဏ္ဍလီ,_  
_မာလဓာရီ ဟရိစန္ဒနုဿဒေါ;_  
_ဗာဟာ ပဂ္ဂယှ ကန္ဒသိ,_  
_ဝနမဇ္ဈေ ကိံ ဒုက္ခိတော တုဝန်”တိ._  

</Paragraph>

</Division>
<Division number="187" book="pv" e="ch" v="19" p="146">

<Paragraph number="207" type="verses" book="pv">
_“သောဝဏ္ဏမယော ပဘဿရော,_  
ဥပ္ပန္နော ရထပဉ္ဇရော မမ;_  
_တဿ စက္ကယုဂံ န ဝိန္ဒာမိ,_  
_တေန ဒုက္ခေန ဇဟာမိ ဇီဝိတန်”တိ._  

</Paragraph>

</Division>
<Division number="188" book="pv" e="ch" v="19" p="146">

<Paragraph number="208" type="verses" book="pv">
_“သောဝဏ္ဏမယံ မဏိမယံ,_  
_လောဟိတကမယံ အထ ရူပိယမယံ;_  
_အာစိက္ခ မေ ဘဒ္ဒမာဏဝ,_  
_စက္ကယုဂံ ပဋိပါဒယာမိ တေ”တိ._  

</Paragraph>

</Division>
<Division number="189" book="pv" e="ch" v="19" p="147">

<Paragraph number="209" type="verses" book="pv">
_သော မာဏဝေါ တဿ ပါဝဒိ,_  
_“စန္ဒသူရိယာ ဥဘယေတ္ထ ဒိဿရေ;_  
_သောဝဏ္ဏမယော ရထော မမ,_  
_တေန စက္ကယုဂေန သောဘတီ”တိ._  

</Paragraph>

</Division>
<Division number="190" book="pv" e="ch" v="19" p="147">

<Paragraph number="210" type="verses" book="pv">
_“ဗာလော ခေါ တွံ အသိ မာဏဝ,_  
_ယော တွံ ပတ္ထယသေ အပတ္ထိယံ;_  
_မညာမိ တုဝံ မရိဿသိ,_  
_န ဟိ တွံ လစ္ဆသိ စန္ဒသူရိယေ”တိ._  

</Paragraph>

</Division>
<Division number="191" book="pv" e="ch" v="19" p="147">

<Paragraph number="211" type="verses" book="pv">
_“ဂမနာဂမနမ္ပိ ဒိဿတိ,_  
_ဝဏ္ဏဓာတု ဥဘယတ္ထ ဝီထိယာ;_  
_ပေတော ကာလကတော န ဒိဿတိ,_  
_ကော နိဓ ကန္ဒတံ ဗာလျတရော”တိ._  

</Paragraph>

</Division>
<Division number="192" book="pv" e="ch" v="19" p="147">

<Paragraph number="212" type="verses" book="pv">
_“သစ္စံ ခေါ ဝဒေသိ မာဏဝ,_  
_အဟမေဝ ကန္ဒတံ ဗာလျတရော;_  
_စန္ဒံ ဝိယ ဒါရကော ရုဒံ,_  
_ပေတံ ကာလကတာဘိပတ္ထယိန္တိ._  

</Paragraph>

</Division>
<Division number="193" book="pv" e="ch" v="19" p="147">

<Paragraph number="213" type="verses" book="pv">
_အာဒိတ္တံ ဝတ မံ သန္တံ,_  
_ဃတသိတ္တံဝ ပါဝကံ;_  
_ဝါရိနာ ဝိယ ဩသိဉ္စံ,_  
_သဗ္ဗံ နိဗ္ဗာပယေ ဒရံ._  

</Paragraph>

</Division>
<Division number="194" book="pv" e="ch" v="19" p="147">

<Paragraph number="214" type="verses" book="pv">
_အဗ္ဗဟီ ဝတ မေ သလ္လံ,_  
_သောကံ ဟဒယနိဿိတံ;_  
_ယော မေ သောကပရေတဿ,_  
_ပုတ္တသောကံ အပါနုဒိ._  

</Paragraph>

</Division>
<Division number="195" book="pv" e="ch" v="19" p="147">

<Paragraph number="215" type="verses" book="pv">
_သွာဟံ အဗ္ဗူဠှသလ္လောသ္မိ,_  
_သီတိဘူတောသ္မိ နိဗ္ဗုတော;_  
_န သောစာမိ န ရောဒါမိ,_  
_တဝ သုတွာန မာဏဝါ”တိ._  

</Paragraph>

</Division>
<Division number="196" book="pv" e="ch" v="19" p="147">

<Paragraph number="216" type="verses" book="pv">
_“ဒေဝတာ နုသိ ဂန္ဓဗ္ဗော,_  
_အဒု သက္ကော ပုရိန္ဒဒေါ;_  
_ကော ဝါ တွံ ကဿ ဝါ ပုတ္တော,_  
_ကထံ ဇာနေမု တံ မယန်”တိ._  

</Paragraph>

</Division>
<Division number="197" book="pv" e="ch" v="19" p="147">

<Paragraph number="217" type="verses" book="pv">
_“ယဉ္စ ကန္ဒသိ ယဉ္စ ရောဒသိ,_  
_ပုတ္တံ အာဠာဟနေ သယံ ဒဟိတွာ;_  
_သွာဟံ ကုသလံ ကရိတွာ ကမ္မံ,_  
_တိဒသာနံ သဟဗျတံ ဂတော”တိ._  

</Paragraph>

</Division>
<Division number="198" book="pv" e="ch" v="19" p="148">

<Paragraph number="218" type="verses" book="pv">
_“အပ္ပံ ဝါ ဗဟုံ ဝါ နာဒ္ဒသာမ,_  
_ဒါနံ ဒဒန္တဿ သကေ အဂါရေ;_  
ဥပေါသထကမ္မံ ဝါ တာဒိသံ,_  
_ကေန ကမ္မေန ဂတောသိ ဒေဝလောကန်”တိ._  

</Paragraph>

</Division>
<Division number="199" book="pv" e="ch" v="19" p="148">

<Paragraph number="219" type="verses" book="pv">
_“အာဗာဓိကောဟံ ဒုက္ခိတော ဂိလာနော,_  
_အာတုရရူပေါမှိ သကေ နိဝေသနေ;_  
_ဗုဒ္ဓံ ဝိဂတရဇံ ဝိတိဏ္ဏကင်္ခံ,_  
_အဒ္ဒက္ခိံ သုဂတံ အနောမပညံ._  

</Paragraph>

</Division>
<Division number="200" book="pv" e="ch" v="19" p="148">

<Paragraph number="220" type="verses" book="pv">
_သွာဟံ မုဒိတမနော ပသန္နစိတ္တော,_  
_အဉ္ဇလိံ အကရိံ တထာဂတဿ;_  
_တာဟံ ကုသလံ ကရိတွာန ကမ္မံ,_  
_တိဒသာနံ သဟဗျတံ ဂတော”တိ._  

</Paragraph>

</Division>
<Division number="201" book="pv" e="ch" v="19" p="148">

<Paragraph number="221" type="verses" book="pv">
_“အစ္ဆရိယံ ဝတ အဗ္ဘုတံ ဝတ,_  
_အဉ္ဇလိကမ္မဿ အယမီဒိသော ဝိပါကော;_  
_အဟမ္ပိ မုဒိတမနော ပသန္နစိတ္တော,_  
_အဇ္ဇေဝ ဗုဒ္ဓံ သရဏံ ဝဇာမီ”တိ._  

</Paragraph>

</Division>
<Division number="202" book="pv" e="ch" v="19" p="148">

<Paragraph number="222" type="verses" book="pv">
_“အဇ္ဇေဝ ဗုဒ္ဓံ သရဏံ ဝဇာဟိ,_  
_ဓမ္မဉ္စ သံဃဉ္စ ပသန္နစိတ္တော;_  
_တထေဝ သိက္ခာယ ပဒါနိ ပဉ္စ,_  
_အခဏ္ဍဖုလ္လာနိ သမာဒိယဿု._  

</Paragraph>

</Division>
<Division number="203" book="pv" e="ch" v="19" p="148">

<Paragraph number="223" type="verses" book="pv">
_ပါဏာတိပါတာ ဝိရမဿု ခိပ္ပံ,_  
_လောကေ အဒိန္နံ ပရိဝဇ္ဇယဿု;_  
_အမဇ္ဇပေါ မာ စ မုသာ ဘဏာဟိ,_  
_သကေန ဒါရေန စ ဟောဟိ တုဋ္ဌော”တိ._  

</Paragraph>

</Division>
<Division number="204" book="pv" e="ch" v="19" p="148">

<Paragraph number="224" type="verses" book="pv">
_“အတ္ထကာမောသိ မေ ယက္ခ,_  
_ဟိတကာမောသိ ဒေဝတေ;_  
_ကရောမိ တုယှံ ဝစနံ,_  
_တွံသိ အာစရိယော မမာတိ._  

</Paragraph>

</Division>
<Division number="205" book="pv" e="ch" v="19" p="148">

<Paragraph number="225" type="verses" book="pv">
ဥပေမိ သရဏံ ဗုဒ္ဓံ,_  
_ဓမ္မဉ္စာပိ အနုတ္တရံ;_  
_သံဃဉ္စ နရဒေဝဿ,_  
_ဂစ္ဆာမိ သရဏံ အဟံ._  

</Paragraph>

</Division>
<Division number="206" book="pv" e="ch" v="19" p="149">

<Paragraph number="226" type="verses" book="pv">
_ပါဏာတိပါတာ ဝိရမာမိ ခိပ္ပံ,_  
_လောကေ အဒိန္နံ ပရိဝဇ္ဇယာမိ;_  
_အမဇ္ဇပေါ နော စ မုသာ ဘဏာမိ,_  
_သကေန ဒါရေန စ ဟောမိ တုဋ္ဌော”တိ._  


</Paragraph>
</Division>

<Paragraph number="227" type="center" book="pv">
မဋ္ဌကုဏ္ဍလီပေတဝတ္ထု ပဉ္စမံ.
</Paragraph>