---
title: "2.2 သာရိပုတ္တတ္ထေရမာတုပေတိဝတ္ထု"
tableOfContents: false
sidebar:
  order: 6
type: "tipitaka"
basket: "su"
book: "pv"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="116" book="pv">

<Paragraph number="133" type="verses" book="pv">
_“နဂ္ဂါ ဒုဗ္ဗဏ္ဏရူပါသိ,_  
_ကိသာ ဓမနိသန္ထတာ;_  
ဥပ္ဖါသုလိကေ ကိသိကေ,_  
_ကာ နု တွံ ဣဓ တိဋ္ဌသိ”._  

</Paragraph>

</Division>
<Division number="117" book="pv">

<Paragraph number="134" type="verses" book="pv">
_“အဟံ တေ သကိယာ မာတာ,_  
_ပုဗ္ဗေ အညာသု ဇာတီသု;_  
ဥပပန္နာ ပေတ္တိဝိသယံ,_  
_ခုပ္ပိပါသသမပ္ပိတာ._  

</Paragraph>

</Division>
<Division number="118" book="pv">

<Paragraph number="135" type="verses" book="pv">
_ဆဍ္ဍိတံ ခိပိတံ ခေဠံ,_  
_သိင်္ဃာဏိကံ သိလေသုမံ;_  
_ဝသဉ္စ ဍယှမာနာနံ,_  
_ဝိဇာတာနဉ္စ လောဟိတံ._  

</Paragraph>

</Division>
<Division number="119" book="pv">

<Paragraph number="136" type="verses" book="pv">
_ဝဏိကာနဉ္စ ယံ ဃာန-_  
_သီသစ္ဆိန္နာန လောဟိတံ;_  
_ခုဒါပရေတာ ဘုဉ္ဇာမိ,_  
ဣတ္ထိပုရိသနိဿိတံ._  

</Paragraph>

</Division>
<Division number="120" book="pv">

<Paragraph number="137" type="verses" book="pv">
_ပုဗ္ဗလောဟိတံ ဘက္ခာမိ,_  
_ပသူနံ မာနုသာန စ;_  
_အလေဏာ အနဂါရာ စ,_  
_နီလမဉ္စပရာယဏာ._  

</Paragraph>

</Division>
<Division number="121" book="pv">

<Paragraph number="138" type="verses" book="pv">
_ဒေဟိ ပုတ္တက မေ ဒါနံ,_  
_ဒတွာ အနွာဒိသာဟိ မေ;_  
_အပ္ပေဝ နာမ မုစ္စေယျံ,_  
_ပုဗ္ဗလောဟိတဘောဇနာ”တိ._  

</Paragraph>

</Division>
<Division number="122" book="pv">

<Paragraph number="139" type="verses" book="pv">
_မာတုယာ ဝစနံ သုတွာ,_  
ဥပတိဿောနုကမ္ပကော;_  
_အာမန္တယိ မောဂ္ဂလ္လာနံ,_  
_အနုရုဒ္ဓဉ္စ ကပ္ပိနံ._  

</Paragraph>

</Division>
<Division number="123" book="pv">

<Paragraph number="140" type="verses" book="pv">
_စတဿော ကုဋိယော ကတွာ,_  
_သံဃေ စာတုဒ္ဒိသေ အဒါ;_  
_ကုဋိယော အန္နပါနဉ္စ,_  
_မာတု ဒက္ခိဏမာဒိသီ._  

</Paragraph>

</Division>
<Division number="124" book="pv">

<Paragraph number="141" type="verses" book="pv">
_သမနန္တရာနုဒ္ဒိဋ္ဌေ,_  
_ဝိပါကော ဥဒပဇ္ဇထ;_  
_ဘောဇနံ ပါနီယံ ဝတ္ထံ,_  
_ဒက္ခိဏာယ ဣဒံ ဖလံ._  

</Paragraph>

</Division>
<Division number="125" book="pv">

<Paragraph number="142" type="verses" book="pv">
_တတော သုဒ္ဓါ သုစိဝသနာ,_  
_ကာသိကုတ္တမဓာရိနီ;_  
_ဝိစိတ္တဝတ္ထာဘရဏာ,_  
_ကောလိတံ ဥပသင်္ကမိ._  

</Paragraph>

</Division>
<Division number="126" book="pv">

<Paragraph number="143" type="verses" book="pv">
_“အဘိက္ကန္တေန ဝဏ္ဏေန,_  
_ယာ တွံ တိဋ္ဌသိ ဒေဝတေ;_  
_ဩဘာသေန္တီ ဒိသာ သဗ္ဗာ,_  
_ဩသဓီ ဝိယ တာရကာ._  

</Paragraph>

</Division>
<Division number="127" book="pv">

<Paragraph number="144" type="verses" book="pv">
_ကေန တေတာဒိသော ဝဏ္ဏော,_  
_ကေန တေ ဣဓ မိဇ္ဈတိ;_  
ဥပ္ပဇ္ဇန္တိ စ တေ ဘောဂါ,_  
_ယေ ကေစိ မနသော ပိယာ._  

</Paragraph>

</Division>
<Division number="128" book="pv">

<Paragraph number="145" type="verses" book="pv">
_ပုစ္ဆာမိ တံ ဒေဝိ မဟာနုဘာဝေ,_  
_မနုဿဘူတာ ကိမကာသိ ပုညံ;_  
_ကေနာသိ ဧဝံ ဇလိတာနုဘာဝါ,_  
_ဝဏ္ဏော စ တေ သဗ္ဗဒိသာ ပဘာသတီ”တိ._  

</Paragraph>

</Division>
<Division number="129" book="pv">

<Paragraph number="146" type="verses" book="pv">
_“သာရိပုတ္တဿာဟံ မာတာ,_  
_ပုဗ္ဗေ အညာသု ဇာတီသု;_  
ဥပပန္နာ ပေတ္တိဝိသယံ,_  
_ခုပ္ပိပါသသမပ္ပိတာ._  

</Paragraph>

</Division>
<Division number="130" book="pv">

<Paragraph number="147" type="verses" book="pv">
_ဆဍ္ဍိတံ ခိပိတံ ခေဠံ,_  
_သိင်္ဃာဏိကံ သိလေသုမံ;_  
_ဝသဉ္စ ဍယှမာနာနံ,_  
_ဝိဇာတာနဉ္စ လောဟိတံ._  

</Paragraph>

</Division>
<Division number="131" book="pv">

<Paragraph number="148" type="verses" book="pv">
_ဝဏိကာနဉ္စ ယံ ဃာန-_  
_သီသစ္ဆိန္နာန လောဟိတံ;_  
_ခုဒါပရေတာ ဘုဉ္ဇာမိ,_  
ဣတ္ထိပုရိသနိဿိတံ._  

</Paragraph>

</Division>
<Division number="132" book="pv">

<Paragraph number="149" type="verses" book="pv">
_ပုဗ္ဗလောဟိတံ ဘက္ခိဿံ,_  
_ပသူနံ မာနုသာန စ;_  
_အလေဏာ အနဂါရာ စ,_  
_နီလမဉ္စပရာယဏာ._  

</Paragraph>

</Division>
<Division number="133" book="pv">

<Paragraph number="150" type="verses" book="pv">
_သာရိပုတ္တဿ ဒါနေန,_  
_မောဒါမိ အကုတောဘယာ;_  
_မုနိံ ကာရုဏိကံ လောကေ,_  
_ဘန္တေ ဝန္ဒိတုမာဂတာ”တိ._  


</Paragraph>
</Division>

<Paragraph number="151" type="center" book="pv">
သာရိပုတ္တတ္ထေရဿ မာတုပေတိဝတ္ထု ဒုတိယံ.
</Paragraph>