---
title: 4.1.6 စတုဗျူဟဟာရဝိဘင်္ဂ
tableOfContents: false
sidebar:
  order: 6
type: tipitaka
basket: su
book: ne
review:
  current: review
  updated: '2025-10-27T21:48:46.673669'
  updated_by: ''
  notes: ''
  history:
  - state: review
    date: '2025-10-27T21:48:46.673669'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="25" book="ne" e="ch" v="27" p="5">

<Paragraph number="191" book="ne">
တတ္ထ ကတမော စတုဗျူဟော ဟာရော? “နေရုတ္တမဓိပ္ပါယော”တိ အယံ. ဗျဉ္ဇနေန သုတ္တဿ နေရုတ္တဉ္စ အဓိပ္ပါယော စ နိဒါနဉ္စ ပုဗ္ဗာပရသန္ဓိ စ ဂဝေသိတဗ္ဗော. တတ္ထ ကတမံ နေရုတ္တံ, ယာ နိရုတ္တိပဒသံဟိတာ, ယံ ဓမ္မာနံ နာမသော ဉာဏံ. ယဒါ ဟိ ဘိက္ခု အတ္ထဿ စ နာမံ ဇာနာတိ, ဓမ္မဿ စ နာမံ ဇာနာတိ, တထာ တထာ နံ အဘိနိရောပေတိ. အယဉ္စ ဝုစ္စတိ အတ္ထကုသလော ဓမ္မကုသလော ဗျဉ္ဇနကုသလော နိရုတ္တိကုသလော ပုဗ္ဗာပရကုသလော ဒေသနာကုသလော အတီတာဓိဝစနကုသလော အနာဂတာဓိဝစနကုသလော ပစ္စုပ္ပန္နာဓိဝစနကုသလော ဣတ္ထာဓိဝစနကုသလော ပုရိသာဓိဝစနကုသလော နပုံသကာဓိဝစနကုသလော ဧကာဓိဝစနကုသလော အနေကာဓိဝစနကုသလော, ဧဝံ သဗ္ဗာနိ ကာတဗ္ဗာနိ ဇနပဒနိရုတ္တာနိ သဗ္ဗာ စ ဇနပဒနိရုတ္တိယော. အယံ နိရုတ္တိပဒသံဟိတာ. (1)
</Paragraph>

</Division>
<Division number="26" book="ne" e="ch" v="27" p="5">

<Paragraph number="192" book="ne">
တတ္ထ ကတမော အဓိပ္ပါယော?
</Paragraph>

<Paragraph number="193" type="verses" book="ne">
_“ဓမ္မော ဟဝေ ရက္ခတိ ဓမ္မစာရိံ,_  
_ဆတ္တံ မဟန္တံ ယထ ဝဿကာလေ;_  
_ဧသာနိသံသော ဓမ္မေ သုစိဏ္ဏေ,_  
_န ဒုဂ္ဂတိံ ဂစ္ဆတိ ဓမ္မစာရီ”တိ._  

</Paragraph>

<Paragraph number="194" book="ne">
ဣဓ ဘဂဝတော ကော အဓိပ္ပါယော? ယေ အပါယေဟိ ပရိမုစ္စိတုကာမာ ဘဝိဿန္တိ, တေ ဓမ္မစာရိနော ဘဝိဿန္တီတိ အယံ ဧတ္ထ ဘဂဝတော အဓိပ္ပါယော.
</Paragraph>

<Paragraph number="195" type="verses" book="ne">
_“စောရော ယထာ သန္ဓိမုခေ ဂဟီတော,_  
_သကမ္မုနာ ဟညတိ ဗဇ္ဈတေ စ;_  
_ဧဝံ အယံ ပေစ္စ ပဇာ ပရတ္ထ,_  
_သကမ္မုနာ ဟညတိ ဗဇ္ဈတေ စာ”တိ._  

</Paragraph>

<Paragraph number="196" book="ne">
ဣဓ ဘဂဝတော ကော အဓိပ္ပါယော? သဉ္စေတနိကာနံ ကတာနံ ကမ္မာနံ ဥပစိတာနံ ဒုက္ခဝေဒနီယာနံ အနိဋ္ဌံ အသာတံ ဝိပါကံ ပစ္စနုဘဝိဿတီတိ အယံ ဧတ္ထ ဘဂဝတော အဓိပ္ပါယော.
</Paragraph>

<Paragraph number="197" type="verses" book="ne">
_“သုခကာမာနိ ဘူတာနိ,_  
_ယော ဒဏ္ဍေန ဝိဟိံသတိ;_  
_အတ္တနော သုခမေသာနော,_  
_ပေစ္စ သော န လဘတေ သုခန်”တိ._  

</Paragraph>

<Paragraph number="198" book="ne">
ဣဓ ဘဂဝတော ကော အဓိပ္ပါယော? ယေ သုခေန အတ္ထိကာ ဘဝိဿန္တိ, တေ ပါပကမ္မံ န ကရိဿန္တီတိ အယံ ဧတ္ထ ဘဂဝတော အဓိပ္ပါယော.
</Paragraph>

<Paragraph number="199" type="verses" book="ne">
_“မိဒ္ဓီ ယဒါ ဟောတိ မဟဂ္ဃသော စ,_  
_နိဒ္ဒါယိတာ သမ္ပရိဝတ္တသာယီ;_  
_မဟာဝရာဟောဝ နိဝါပပုဋ္ဌော,_  
_ပုနပ္ပုနံ ဂဗ္ဘမုပေတိ မန္ဒော”တိ._  

</Paragraph>

<Paragraph number="200" book="ne">
ဣဓ ဘဂဝတော ကော အဓိပ္ပါယော? ယေ ဇရာမရဏေန အဋ္ဋိယိတုကာမာ ဘဝိဿန္တိ, တေ ဘဝိဿန္တိ ဘောဇနေ မတ္တညုနော ဣန္ဒြိယေသု ဂုတ္တဒွါရာ ပုဗ္ဗရတ္တာပရရတ္တံ ဇာဂရိယာနုယောဂမနုယုတ္တာ ဝိပဿကာ ကုသလေသု ဓမ္မေသု သဂါရဝါ စ သဗြဟ္မစာရီသု ထေရေသု နဝေသု မဇ္ဈိမေသူတိ အယံ ဧတ္ထ ဘဂဝတော အဓိပ္ပါယော.
</Paragraph>

<Paragraph number="201" type="verses" book="ne">
_“အပ္ပမာဒေါ အမတပဒံ,_  
_ပမာဒေါ မစ္စုနော ပဒံ;_  
_အပ္ပမတ္တာ န မီယန္တိ,_  
_ယေ ပမတ္တာ ယထာ မတာ”တိ._  

</Paragraph>

<Paragraph number="202" book="ne">
ဣဓ ဘဂဝတော ကော အဓိပ္ပါယော? ယေ အမတပရိယေသနံ ပရိယေသိတုကာမာ ဘဝိဿန္တိ, တေ အပ္ပမတ္တာ ဝိဟရိဿန္တီတိ အယံ ဧတ္ထ ဘဂဝတော အဓိပ္ပါယော. အယံ အဓိပ္ပါယော. (2)
</Paragraph>

</Division>
<Division number="27" book="ne" e="ch" v="27" p="30">

<Paragraph number="203" book="ne">
တတ္ထ ကတမံ နိဒါနံ? ယထာ သော ဓနိယော ဂေါပါလကော ဘဂဝန္တံ အာဟ—
</Paragraph>

<Paragraph number="204" type="verses" book="ne">
_“နန္ဒတိ ပုတ္တေဟိ ပုတ္တိမာ,_  
_ဂေါမာ ဂေါဟိ တထေဝ နန္ဒတိ;_  
ဥပဓီ ဟိ နရဿ နန္ဒနာ,_  
_န ဟိ သော နန္ဒတိ ယော နိရူပဓီ”တိ._  

</Paragraph>

<Paragraph number="205" book="ne">
ဘဂဝါ အာဟ—
</Paragraph>

<Paragraph number="206" type="verses" book="ne">
_“သောစတိ ပုတ္တေဟိ ပုတ္တိမာ,_  
_ဂေါပိကော ဂေါဟိ တထေဝ သောစတိ;_  
ဥပဓီ ဟိ နရဿ သောစနာ,_  
_န ဟိ သော သောစတိ ယော နိရူပဓီ”တိ._  

</Paragraph>

<Paragraph number="207" book="ne">
ဣမိနာ ဝတ္ထုနာ ဣမိနာ နိဒါနေန ဧဝံ ဉာယတိ “ဣဓ ဘဂဝါ ဗာဟိရံ ပရိဂ္ဂဟံ ဥပဓိံ အာဟာ”တိ. ယထာ စ မာရော ပါပိမာ ဂိဇ္ဈကူဋာ ပဗ္ဗတာ ပုထုသိလံ ပါတေသိ, ဘဂဝါ အာဟ—
</Paragraph>

<Paragraph number="208" type="verses" book="ne">
_“သစေပိ ကေဝလံ သဗ္ဗံ,_  
_ဂိဇ္ဈကူဋံ စလေဿသိ;_  
_နေဝ သမ္မာဝိမုတ္တာနံ,_  
_ဗုဒ္ဓါနံ အတ္ထိ ဣဉ္ဇိတံ._  

</Paragraph>

<Paragraph number="209" type="verses" book="ne">
_နဘံ ဖလေယျပ္ပထဝီ စလေယျ,_  
_သဗ္ဗေဝ ပါဏာ ဥဒ သန္တသေယျုံ;_  
_သလ္လမ္ပိ စေ ဥရသိ ပကပ္ပယေယျုံ,_  
ဥပဓီသု တာဏံ န ကရောန္တိ ဗုဒ္ဓါ”တိ._  

</Paragraph>

<Paragraph number="210" book="ne">
ဣမိနာ ဝတ္ထုနာ ဣမိနာ နိဒါနေန ဧဝံ ဉာယတိ “ဣဓ ဘဂဝါ ကာယံ ဥပဓိံ အာဟာ”တိ. ယထာ စာဟ—
</Paragraph>

<Paragraph number="211" type="verses" book="ne">
_“န တံ ဒဠှံ ဗန္ဓနမာဟု ဓီရာ,_  
_ယဒါယသံ ဒါရုဇပဗ္ဗဇဉ္စ;_  
_သာရတ္တရတ္တာ မဏိကုဏ္ဍလေသု,_  
_ပုတ္တေသု ဒါရေသု စ ယာ အပေက္ခာ”တိ._  

</Paragraph>

<Paragraph number="212" book="ne">
ဣမိနာ ဝတ္ထုနာ ဣမိနာ နိဒါနေန ဧဝံ ဉာယတိ “ဣဓ ဘဂဝါ ဗာဟိရေသု ဝတ္ထူသု တဏှံ အာဟာ”တိ. ယထာ စာဟ—
</Paragraph>

<Paragraph number="213" type="verses" book="ne">
_“ဧတံ ဒဠှံ ဗန္ဓနမာဟု ဓီရာ,_  
_ဩဟာရိနံ သိထိလံ ဒုပ္ပမုဉ္စံ;_  
_ဧတမ္ပိ ဆေတွာန ပရိဗ္ဗဇန္တိ,_  
_အနပေက္ခိနော ကာမသုခံ ပဟာယာ”တိ._  

</Paragraph>

<Paragraph number="214" book="ne">
ဣမိနာ ဝတ္ထုနာ ဣမိနာ နိဒါနေန ဧဝံ ဉာယတိ “ဣဓ ဘဂဝါ ဗာဟိရဝတ္ထုကာယ တဏှာယ ပဟာနံ အာဟာ”တိ. ယထာ စာဟ—
</Paragraph>

<Paragraph number="215" type="verses" book="ne">
_“အာတုရံ အသုစိံ ပူတိံ,_  
_ဒုဂ္ဂန္ဓံ ဒေဟနိဿိတံ;_  
_ပဂ္ဃရန္တံ ဒိဝါ ရတ္တိံ,_  
_ဗာလာနံ အဘိနန္ဒိတန်”တိ._  

</Paragraph>

<Paragraph number="216" book="ne">
ဣမိနာ ဝတ္ထုနာ ဣမိနာ နိဒါနေန ဧဝံ ဉာယတိ “ဣဓ ဘဂဝါ အဇ္ဈတ္တိကဝတ္ထုကာယ တဏှာယ ပဟာနံ အာဟာ”တိ. ယထာ စာဟ—
</Paragraph>

<Paragraph number="217" type="verses" book="ne">
_“ဥစ္ဆိန္ဒ သိနေဟမတ္တနော,_  
_ကုမုဒံ သာရဒိကံဝ ပါဏိနာ;_  
_သန္တိမဂ္ဂမေဝ ဗြူဟယ,_  
_နိဗ္ဗာနံ သုဂတေန ဒေသိတန်”တိ._  

</Paragraph>

<Paragraph number="218" book="ne">
ဣမိနာ ဝတ္ထုနာ ဣမိနာ နိဒါနေန ဧဝံ ဉာယတိ “ဣဓ ဘဂဝါ အဇ္ဈတ္တိကဝတ္ထုကာယ တဏှာယ ပဟာနံ အာဟာ”တိ. ဣဒံ နိဒါနံ. (3)
</Paragraph>

<Paragraph number="219" book="ne">
တတ္ထ ကတမော ပုဗ္ဗာပရသန္ဓိ. ယထာဟ—
</Paragraph>

<Paragraph number="220" type="verses" book="ne">
_“ကာမန္ဓာ ဇာလသဉ္ဆန္နာ,_  
_တဏှာဆဒနဆာဒိတာ;_  
_ပမတ္တဗန္ဓနာ ဗဒ္ဓါ,_  
_မစ္ဆာဝ ကုမိနာမုခေ;_  
_ဇရာမရဏမနွေန္တိ,_  
_ဝစ္ဆော ခီရပကောဝ မာတရန်”တိ._  

</Paragraph>

<Paragraph number="221" book="ne">
အယံ ကာမတဏှာ ဝုတ္တာ. သာ ကတမေန ပုဗ္ဗာပရေန ယုဇ္ဇတိ? ယထာဟ—
</Paragraph>

<Paragraph number="222" type="verses" book="ne">
_“ရတ္တော အတ္ထံ န ဇာနာတိ,_  
_ရတ္တော ဓမ္မံ န ပဿတိ;_  
_အန္ဓန္တမံ တဒါ ဟောတိ,_  
_ယံ ရာဂေါ သဟတေ နရန်”တိ._  

</Paragraph>

<Paragraph number="223" book="ne">
ဣတိ အန္ဓတာယ စ သဉ္ဆန္နတာယ စ သာယေဝ တဏှာ အဘိလပိတာ. ယဉ္စာဟ ကာမန္ဓာ ဇာလသဉ္ဆန္နာ, တဏှာဆဒနဆာဒိတာတိ. ယဉ္စာဟ ရတ္တော အတ္ထံ န ဇာနာတိ, ရတ္တော ဓမ္မံ န ပဿတီတိ, ဣမေဟိ ပဒေဟိ ပရိယုဋ္ဌာနေဟိ သာယေဝ တဏှာ အဘိလပိတာ. ယံ အန္ဓကာရံ, အယံ ဒုက္ခသမုဒယော, ယာ စ တဏှာ ပေါနောဘဝိကာ, ယဉ္စာဟ ကာမာတိ ဣမေ ကိလေသကာမာ. ယဉ္စာဟ ဇာလသဉ္ဆန္နာတိ တေသံယေဝ ကာမာနံ ပယောဂေန ပရိယုဋ္ဌာနံ ဒဿေတိ, တသ္မာ ကိလေသဝသေန စ ပရိယုဋ္ဌာနဝသေန စ တဏှာဗန္ဓနံ ဝုတ္တံ. ယေ ဧဒိသိကာ, တေ ဇရာမရဏံ အနွေန္တိ, အယံ ဘဂဝတာ ယထာနိက္ခိတ္တဂါထာဗလေန ဒဿိတာ ဇရာမရဏမနွေန္တီတိ.
</Paragraph>

<Paragraph number="224" type="verses" book="ne">
_“ယဿ ပပဉ္စာ ဌိတီ စ နတ္ထိ,_  
_သန္ဒာနံ ပလိဃဉ္စ ဝီတိဝတ္တော;_  
_တံ နိတ္တဏှံ မုနိံ စရန္တံ,_  
_န ဝိဇာနာတိ သဒေဝကောပိ လောကော”တိ._  

</Paragraph>

<Paragraph number="225" book="ne">
ပပဉ္စာ နာမ တဏှာဒိဋ္ဌိမာနာ, တဒဘိသင်္ခတာ စ သင်္ခါရာ. ဌိတိ နာမ အနုသယာ. သန္ဒာနံ နာမ တဏှာယ ပရိယုဋ္ဌာနံ, ယာနိ ဆတ္တိံသတဏှာယ ဇာလိနိယာ ဝိစရိတာနိ. ပလိဃော နာမ မောဟော. ယေ စ ပပဉ္စာ သင်္ခါရာ ယာ စ ဌိတိ ယံ သန္ဒာနဉ္စ ယံ ပလိဃဉ္စ ယော ဧတံ သဗ္ဗံ သမတိက္ကန္တော, အယံ ဝုစ္စတိ နိတ္တဏှော ဣတိ.
</Paragraph>

</Division>
<Division number="28" book="ne" e="ch" v="27" p="33">

<Paragraph number="226" book="ne">
တတ္ထ ပရိယုဋ္ဌာနသင်္ခါရာ ဒိဋ္ဌဓမ္မဝေဒနီယာ ဝါ ဥပပဇ္ဇဝေဒနီယာ ဝါ အပရာပရိယဝေဒနီယာ ဝါ, ဧဝံ တဏှာ တိဝိဓံ ဖလံ ဒေတိ ဒိဋ္ဌေ ဝါ ဓမ္မေ ဥပပဇ္ဇေ ဝါ အပရေ ဝါ ပရိယာယေ. ဧဝံ ဘဂဝါ အာဟ—  “ယံ လောဘပကတံ ကမ္မံ ကရောတိ ကာယေန ဝါ ဝါစာယ ဝါ မနသာ ဝါ, တဿ ဝိပါကံ အနုဘောတိ ဒိဋ္ဌေ ဝါ ဓမ္မေ ဥပပဇ္ဇေ ဝါ အပရေ ဝါ ပရိယာယေ”တိ. ဣဒံ ဘဂဝတော ပုဗ္ဗာပရေန ယုဇ္ဇတိ. တတ္ထ ပရိယုဋ္ဌာနံ ဒိဋ္ဌဓမ္မဝေဒနီယံ ဝါ ကမ္မံ ဥပပဇ္ဇဝေဒနီယံ ဝါ ကမ္မံ အပရာပရိယာယဝေဒနီယံ ဝါ ကမ္မံ, ဧဝံ ကမ္မံ တိဓာ ဝိပစ္စတိ ဒိဋ္ဌေ ဝါ ဓမ္မေ ဥပပဇ္ဇေ ဝါ အပရေ ဝါ ပရိယာယေ. ယထာဟ—
</Paragraph>

<Paragraph number="227" book="ne">
“ယဉ္စေ ဗာလော ဣဓ ပါဏာတိပါတီ ဟောတိ …ပေ…  မိစ္ဆာဒိဋ္ဌိ ဟောတိ, တဿ ဒိဋ္ဌေ ဝါ ဓမ္မေ ဝိပါကံ ပဋိသံဝေဒေတိ ဥပပဇ္ဇေ ဝါ အပရေ ဝါ ပရိယာယေ”တိ. ဣဒံ ဘဂဝတော ပုဗ္ဗာပရေန ယုဇ္ဇတိ. တတ္ထ ပရိယုဋ္ဌာနံ ပဋိသင်္ခါနဗလေန ပဟာတဗ္ဗံ, သင်္ခါရာ ဒဿနဗလေန, ဆတ္တိံသ တဏှာဝိစရိတာနိ ဘာဝနာဗလေန ပဟာတဗ္ဗာနီတိ ဧဝံ တဏှာပိ တိဓာ ပဟီယတိ. ယာ နိတ္တဏှာတာ အယံ သော်ပါဒိသေသာ နိဗ္ဗာနဓာတု. ဘေဒါ ကာယဿ အယံ အနုပါဒိသေသာ နိဗ္ဗာနဓာတု.
</Paragraph>

<Paragraph number="228" book="ne">
ပပဉ္စော နာမ ဝုစ္စတိ အနုဗန္ဓော. ယဉ္စာဟ ဘဂဝါ “ပပဉ္စေတိ အတီတာနာဂတပစ္စုပ္ပန္နံ စက္ခုဝိညေယျံ ရူပံ အာရဗ္ဘာ”တိ. ယဉ္စာဟ ဘဂဝါ—  “အတီတေ, ရာဓ, ရူပေ အနပေက္ခော ဟောဟိ, အနာဂတံ ရူပံ မာ အဘိနန္ဒိ, ပစ္စုပ္ပန္နဿ ရူပဿ နိဗ္ဗိဒါယ ဝိရာဂါယ နိရောဓာယ ပဋိနိဿဂ္ဂါယ ပဋိပဇ္ဇာ”တိ. ဣဒံ ဘဂဝတော ပုဗ္ဗာပရေန ယုဇ္ဇတိ. ယော စာပိ ပပဉ္စော ယေ စ သင်္ခါရာ ယာ စ အတီတာနာဂတပစ္စုပ္ပန္နဿ အဘိနန္ဒနာ, ဣဒံ ဧကတ္ထံ. အပိ စ အညမညေဟိ ပဒေဟိ အညမညေဟိ အက္ခရေဟိ အညမညေဟိ ဗျဉ္ဇနေဟိ အပရိမာဏာ ဓမ္မဒေသနာ ဝုတ္တာ ဘဂဝတာ. ဧဝံ သုတ္တေန သုတ္တံ သံသန္ဒယိတွာ ပုဗ္ဗာပရေန သဒ္ဓိံ ယောဇယိတွာ သုတ္တံ နိဒ္ဒိဋ္ဌံ ဘဝတိ.
</Paragraph>

<Paragraph number="229" book="ne">
သော စာယံ ပုဗ္ဗာပရော သန္ဓိ စတုဗ္ဗိဓော အတ္ထသန္ဓိ ဗျဉ္ဇနသန္ဓိ ဒေသနာသန္ဓိ နိဒ္ဒေသသန္ဓီတိ.
</Paragraph>

<Paragraph number="230" book="ne">
တတ္ထ အတ္ထသန္ဓိ ဆပ္ပဒါနိ သင်္ကာသနာ ပကာသနာ ဝိဝရဏာ ဝိဘဇနာ ဥတ္တာနီကမ္မတာ ပညတ္တီတိ.
</Paragraph>

<Paragraph number="231" book="ne">
ဗျဉ္ဇနသန္ဓိ ဆပ္ပဒါနိ အက္ခရံ ပဒံ ဗျဉ္ဇနံ အာကာရော နိရုတ္တိ နိဒ္ဒေသောတိ.
</Paragraph>

<Paragraph number="232" book="ne">
ဒေသနာသန္ဓိ န စ ပထဝိံ နိဿာယ ဈာယတိ ဈာယီ ဈာယတိ စ. န စ အာပံ နိဿာယ ဈာယတိ ဈာယီ ဈာယတိ စ, န စ တေဇံ နိဿာယ ဈာယတိ ဈာယီ ဈာယတိ စ, န စ ဝါယုံ နိဿာယ ဈာယတိ ဈာယီ ဈာယတိ စ …ပေ…  န စ အာကာသာနဉ္စာယတနံ နိဿာယ…  န စ ဝိညာဏဉ္စာယတနံ နိဿာယ…  န စ အာကိဉ္စညာယတနံ နိဿာယ…  န စ နေဝသညာနာသညာယတနံ နိဿာယ…  န စ ဣမံ လောကံ နိဿာယ…  န စ ပရလောကံ နိဿာယ ဈာယတိ ဈာယီ ဈာယတိ စ. ယမိဒံ ဥဘယမန္တရေန ဒိဋ္ဌံ သုတံ မုတံ ဝိညာတံ ပတ္တံ ပရိယေသိတံ ဝိတက္ကိတံ ဝိစာရိတံ မနသာနုစိန္တိတံ, တမ္ပိ နိဿာယ န ဈာယတိ ဈာယီ ဈာယတိ စ. အယံ သဒေဝကေ လောကေ သမာရကေ သဗြဟ္မကေ သဿမဏဗြာဟ္မဏိယာ ပဇာယ သဒေဝမနုဿာယ အနိဿိတေန စိတ္တေန န ဉာယတိ ဈာယန္တော.
</Paragraph>

<Paragraph number="233" book="ne">
ယထာ မာရော ပါပိမာ ဂေါဓိကဿ ကုလပုတ္တဿ ဝိညာဏံ သမနွေသန္တော န ဇာနာတိ န ပဿတိ. သော ဟိ ပပဉ္စာတီတော တဏှာပဟာနေန ဒိဋ္ဌိနိဿယောပိဿ နတ္ထိ. ယထာ စ ဂေါဓိကဿ, ဧဝံ ဝက္ကလိဿ သဒေဝကေန လောကေန သမာရကေန သဗြဟ္မကေန သဿမဏဗြာဟ္မဏိယာ ပဇာယ သဒေဝမနုဿာယ အနိဿိတစိတ္တာ န ဉာယန္တိ ဈာယမာနာ. အယံ ဒေသနာသန္ဓိ.
</Paragraph>

<Paragraph number="234" book="ne">
တတ္ထ ကတမာ နိဒ္ဒေသသန္ဓိ? နိဿိတစိတ္တာ အကုသလပက္ခေန နိဒ္ဒိသိတဗ္ဗာ, အနိဿိတစိတ္တာ ကုသလပက္ခေန နိဒ္ဒိသိတဗ္ဗာ. နိဿိတစိတ္တာ ကိလေသေန နိဒ္ဒိသိတဗ္ဗာ, အနိဿိတစိတ္တာ ဝေါဒါနေန နိဒ္ဒိသိတဗ္ဗာ. နိဿိတစိတ္တာ သံသာရပ္ပဝတ္တိယာ နိဒ္ဒိသိတဗ္ဗာ, အနိဿိတစိတ္တာ သံသာရနိဝတ္တိယာ နိဒ္ဒိသိတဗ္ဗာ. နိဿိတစိတ္တာ တဏှာယ စ အဝိဇ္ဇာယ စ နိဒ္ဒိသိတဗ္ဗာ, အနိဿိတစိတ္တာ သမထေန စ ဝိပဿနာယ စ နိဒ္ဒိသိတဗ္ဗာ. နိဿိတစိတ္တာ အဟိရိကေန စ အနောတ္တပ္ပေန စ နိဒ္ဒိသိတဗ္ဗာ, အနိဿိတစိတ္တာ ဟိရိယာ စ ဩတ္တပ္ပေန စ နိဒ္ဒိသိတဗ္ဗာ. နိဿိတစိတ္တာ အသတိယာ စ အသမ္ပဇညေန စ နိဒ္ဒိသိတဗ္ဗာ, အနိဿိတစိတ္တာ သတိယာ စ သမ္ပဇညေန စ နိဒ္ဒိသိတဗ္ဗာ. နိဿိတစိတ္တာ အယောနိယာ စ အယောနိသောမနသိကာရေန စ နိဒ္ဒိသိတဗ္ဗာ, အနိဿိတစိတ္တာ ယောနိယာ စ ယောနိသောမနသိကာရေန စ နိဒ္ဒိသိတဗ္ဗာ. နိဿိတစိတ္တာ ကောသဇ္ဇေန စ ဒေါဝစဿေန စ နိဒ္ဒိသိတဗ္ဗာ, အနိဿိတစိတ္တာ ဝီရိယာရမ္ဘေန စ သောဝစဿေန စ နိဒ္ဒိသိတဗ္ဗာ. နိဿိတစိတ္တာ အဿဒ္ဓိယေန စ ပမာဒေန စ နိဒ္ဒိသိတဗ္ဗာ, အနိဿိတစိတ္တာ သဒ္ဓါယ စ အပ္ပမာဒေန စ နိဒ္ဒိသိတဗ္ဗာ. နိဿိတစိတ္တာ အသဒ္ဓမ္မဿဝနေန စ အသံဝရဏေန စ နိဒ္ဒိသိတဗ္ဗာ, အနိဿိတစိတ္တာ သဒ္ဓမ္မဿဝနေန စ သံဝရေန စ နိဒ္ဒိသိတဗ္ဗာ. နိဿိတစိတ္တာ အဘိဇ္ဈာယ စ ဗျာပါဒေန စ နိဒ္ဒိသိတဗ္ဗာ, အနိဿိတစိတ္တာ အနဘိဇ္ဈာယ စ အဗျာပါဒေန စ နိဒ္ဒိသိတဗ္ဗာ. နိဿိတစိတ္တာ နီဝရဏေဟိ စ သံယောဇနိယေဟိ စ နိဒ္ဒိသိတဗ္ဗာ, အနိဿိတစိတ္တာ ရာဂဝိရာဂါယ စ စေတောဝိမုတ္တိယာ အဝိဇ္ဇာဝိရာဂါယ စ ပညာဝိမုတ္တိယာ နိဒ္ဒိသိတဗ္ဗာ. နိဿိတစိတ္တာ ဥစ္ဆေဒဒိဋ္ဌိယာ စ သဿတဒိဋ္ဌိယာ စ နိဒ္ဒိသိတဗ္ဗာ, အနိဿိတစိတ္တာ သော်ပါဒိသေသာယ စ အနုပါဒိသေသာယ စ နိဗ္ဗာနဓာတုယာ နိဒ္ဒိသိတဗ္ဗာ. အယံ နိဒ္ဒေသသန္ဓိ. တေနာဟ အာယသ္မာ မဟာကစ္စာယနော “နေရုတ္တမဓိပ္ပါယော”တိ.

</Paragraph>
</Division>

<Paragraph number="235" type="center" book="ne">
နိယုတ္တော စတုဗျူဟော ဟာရော.
</Paragraph>