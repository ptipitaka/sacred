---
title: "4.2.1 ဒေသနာဟာရသမ္ပာတ"
tableOfContents: false
sidebar:
  order: 1
type: "tipitaka"
basket: "su"
book: "ne"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="52" book="ne">

<Paragraph number="443" type="verses" book="ne">
_“သောဠသ ဟာရာ ပဌမံ,_  
_ဒိသလောစနတော ဒိသာ ဝိလောကေတွာ;_  
_သင်္ခိပိယ အင်္ကုသေန ဟိ,_  
_နယေဟိ တီဟိ နိဒ္ဒိသေ သုတ္တန်”တိ._  

</Paragraph>

<Paragraph number="444" book="ne">
ဝုတ္တာ, တဿာ နိဒ္ဒေသော ကုဟိံ ဒဋ္ဌဗ္ဗော? ဟာရသမ္ပာတေ. တတ္ထ ကတမော ဒေသနာဟာရသမ္ပာတော?
</Paragraph>

<Paragraph number="445" type="verses" book="ne">
_“အရက္ခိတေန စိတ္တေန,_  
_မိစ္ဆာဒိဋ္ဌိဟတေန စ;_  
_ထိနမိဒ္ဓါဘိဘူတေန,_  
_ဝသံ မာရဿ ဂစ္ဆတီ”တိ._  

</Paragraph>

<Paragraph number="446" book="ne">
<Emphasis>အရက္ခိတေန စိတ္တေနာ</Emphasis>တိ ကိံ ဒေသယတိ, ပမာဒံ တံ မစ္စုနော ပဒံ. <Emphasis>မိစ္ဆာဒိဋ္ဌိဟတေန စာ</Emphasis>တိ မိစ္ဆာဒိဋ္ဌိဟတံ နာမ ဝုစ္စတိ ယဒါ “အနိစ္စေ နိစ္စန်”တိ ပဿတိ, သော ဝိပလ္လာသော. သော ပန ဝိပလ္လာသော ကိံလက္ခဏော? ဝိပရီတဂ္ဂါဟလက္ခဏော ဝိပလ္လာသော. သော ကိံ ဝိပလ္လာသယတိ? တယော ဓမ္မေ သညံ စိတ္တံ ဒိဋ္ဌိမိတိ. သော ကုဟိံ ဝိပလ္လာသယတိ? စတူသု အတ္တဘာဝဝတ္ထူသု, ရူပံ အတ္တတော သမနုပဿတိ, ရူပဝန္တံ ဝါ အတ္တာနံ, အတ္တနိ ဝါ ရူပံ, ရူပသ္မိံ ဝါ အတ္တာနံ. ဧဝံ ဝေဒနံ …ပေ…  သညံ …ပေ…  သင်္ခါရေ …ပေ…  ဝိညာဏံ အတ္တတော သမနုပဿတိ, ဝိညာဏဝန္တံ ဝါ အတ္တာနံ, အတ္တနိ ဝါ ဝိညာဏံ, ဝိညာဏသ္မိံ ဝါ အတ္တာနံ.
</Paragraph>

<Paragraph number="447" book="ne">
တတ္ထ ရူပံ ပဌမံ ဝိပလ္လာသဝတ္ထု “အသုဘေ သုဘန်”တိ. ဝေဒနာ ဒုတိယံ ဝိပလ္လာသဝတ္ထု “ဒုက္ခေ သုခန်”တိ. သညာ သင်္ခါရာ စ တတိယံ ဝိပလ္လာသဝတ္ထု “အနတ္တနိ အတ္တာ”တိ. ဝိညာဏံ စတုတ္ထံ ဝိပလ္လာသဝတ္ထု “အနိစ္စေ နိစ္စန်”တိ. ဒွေ ဓမ္မာ စိတ္တဿ သံကိလေသာ—  တဏှာ စ အဝိဇ္ဇာ စ. တဏှာနိဝုတံ စိတ္တံ ဒွီဟိ ဝိပလ္လာသေဟိ ဝိပလ္လာသီယတိ “အသုဘေ သုဘန်”တိ “ဒုက္ခေ သုခန်”တိ. ဒိဋ္ဌိနိဝုတံ စိတ္တံ ဒွီဟိ ဝိပလ္လာသေဟိ ဝိပလ္လာသီယတိ “အနိစ္စေ နိစ္စန်”တိ “အနတ္တနိ အတ္တာ”တိ.
</Paragraph>

<Paragraph number="448" book="ne">
တတ္ထ ယော ဒိဋ္ဌိဝိပလ္လာသော, သော အတီတံ ရူပံ အတ္တတော သမနုပဿတိ, အတီတံ ဝေဒနံ …ပေ…  အတီတံ သညံ, အတီတေ သင်္ခါရေ…  အတီတံ ဝိညာဏံ အတ္တတော သမနုပဿတိ. တတ္ထ ယော တဏှာဝိပလ္လာသော, သော အနာဂတံ ရူပံ အဘိနန္ဒတိ, အနာဂတံ ဝေဒနံ …ပေ…  အနာဂတံ သညံ, အနာဂတေ သင်္ခါရေ, အနာဂတံ ဝိညာဏံ အဘိနန္ဒတိ. ဒွေ ဓမ္မာ စိတ္တဿ ဥပက္ကိလေသာ—  တဏှာ စ အဝိဇ္ဇာ စ. တာဟိ ဝိသုဇ္ဈန္တံ စိတ္တံ ဝိသုဇ္ဈတိ. တေသံ အဝိဇ္ဇာနီဝရဏာနံ တဏှာသံယောဇနာနံ ပုဗ္ဗာ ကောဋိ န ပညာယတိ သန္ဓာဝန္တာနံ သံသရန္တာနံ သကိံ နိရယံ သကိံ တိရစ္ဆာနယောနိံ သကိံ ပေတ္တိဝိသယံ သကိံ အသုရကာယံ သကိံ ဒေဝေ သကိံ မနုဿေ.
</Paragraph>

<Paragraph number="449" book="ne">
<Emphasis>ထိနမိဒ္ဓါဘိဘူတေနာ</Emphasis>တိ. ထိနံ နာမ ယာ စိတ္တဿ အကလ္လတာ အကမ္မနိယတာ; မိဒ္ဓံ နာမ ယံ ကာယဿ လီနတ္တံ. <Emphasis>ဝသံ မာရဿ ဂစ္ဆတီ</Emphasis>တိ ကိလေသမာရဿ စ သတ္တမာရဿ စ ဝသံ ဂစ္ဆတိ, သော ဟိ နိဝုတော သံသာရာဘိမုခေါ ဟောတိ. ဣမာနိ ဘဂဝတာ ဒွေ သစ္စာနိ ဒေသိတာနိ ဒုက္ခံ သမုဒယော စ. တေသံ ဘဂဝါ ပရိညာယ စ ပဟာနာယ စ ဓမ္မံ ဒေသေတိ ဒုက္ခဿ ပရိညာယ သမုဒယဿ ပဟာနာယ. ယေန စ ပရိဇာနာတိ ယေန စ ပဇဟတိ, အယံ မဂ္ဂေါ. ယံ တဏှာယ အဝိဇ္ဇာယ စ ပဟာနံ, အယံ နိရောဓော. ဣမာနိ စတ္တာရိ သစ္စာနိ. တေနာဟ ဘဂဝါ “အရက္ခိတေန စိတ္တေနာ”တိ. တေနာဟာယသ္မာ မဟာကစ္စာယနော “အဿာဒါဒီနဝတာ”တိ.

</Paragraph>
</Division>

<Paragraph number="450" type="center" book="ne">
နိယုတ္တော ဒေသနာဟာရသမ္ပာတော.
</Paragraph>