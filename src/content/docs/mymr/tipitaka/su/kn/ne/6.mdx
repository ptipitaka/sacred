---
title: 6 သာသနပဋ္ဌာန
tableOfContents: false
sidebar:
  order: 7
type: tipitaka
basket: su
book: ne
review:
  current: review
  updated: '2025-10-23T09:13:44.207903'
  updated_by: ''
  notes: ''
  history:
  - state: review
    date: '2025-10-23T09:13:44.207903'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="89" book="ne" e="ch" v="27" p="106">

<Paragraph number="611" book="ne">
တတ္ထ အဋ္ဌာရသ မူလပဒါ ကုဟိံ ဒဋ္ဌဗ္ဗာ? သာသနပဋ္ဌာနေ. တတ္ထ ကတမံ သာသနပဋ္ဌာနံ? သံကိလေသဘာဂိယံ သုတ္တံ, ဝါသနာဘာဂိယံ သုတ္တံ, နိဗ္ဗေဓဘာဂိယံ သုတ္တံ, အသေက္ခဘာဂိယံ သုတ္တံ, သံကိလေသဘာဂိယဉ္စ ဝါသနာဘာဂိယဉ္စ သုတ္တံ, သံကိလေသဘာဂိယဉ္စ နိဗ္ဗေဓဘာဂိယဉ္စ သုတ္တံ, သံကိလေသဘာဂိယဉ္စ အသေက္ခဘာဂိယဉ္စ သုတ္တံ, သံကိလေသဘာဂိယဉ္စ နိဗ္ဗေဓဘာဂိယဉ္စ အသေက္ခဘာဂိယဉ္စ သုတ္တံ, သံကိလေသဘာဂိယဉ္စ ဝါသနာဘာဂိယဉ္စ နိဗ္ဗေဓဘာဂိယဉ္စ သုတ္တံ, ဝါသနာဘာဂိယဉ္စ နိဗ္ဗေဓဘာဂိယဉ္စ သုတ္တံ, တဏှာသံကိလေသဘာဂိယံ သုတ္တံ, ဒိဋ္ဌိသံကိလေသဘာဂိယံ သုတ္တံ, ဒုစ္စရိတသံကိလေသဘာဂိယံ သုတ္တံ, တဏှာဝေါဒါနဘာဂိယံ သုတ္တံ, ဒိဋ္ဌိဝေါဒါနဘာဂိယံ သုတ္တံ, ဒုစ္စရိတဝေါဒါနဘာဂိယံ သုတ္တံ.
</Paragraph>

<Paragraph number="612" book="ne">
တတ္ထ သံကိလေသော တိဝိဓော—  တဏှာသံကိလေသော ဒိဋ္ဌိသံကိလေသော ဒုစ္စရိတသံကိလေသော. တတ္ထ တဏှာသံကိလေသော သမထေန ဝိသုဇ္ဈတိ, သော သမထော သမာဓိက္ခန္ဓော. ဒိဋ္ဌိသံကိလေသော ဝိပဿနာယ ဝိသုဇ္ဈတိ, သာ ဝိပဿနာ ပညာက္ခန္ဓော. ဒုစ္စရိတသံကိလေသော သုစရိတေန ဝိသုဇ္ဈတိ, တံ သုစရိတံ သီလက္ခန္ဓော. တဿ သီလေ ပတိဋ္ဌိတဿ ယဒိ အာသတ္တိ ဥပ္ပဇ္ဇတိ ဘဝေသု, ဧဝံ သာယံ သမထဝိပဿနာ ဘာဝနာမယံ ပုညကြိယဝတ္ထု ဘဝတိ တတြူပပတ္တိယာ သံဝတ္တတိ. ဣမာနိ စတ္တာရိ သုတ္တာနိ, သာဓာရဏာနိ ကတာနိ အဋ္ဌ ဘဝန္တိ, တာနိယေဝ အဋ္ဌ သုတ္တာနိ သာဓာရဏာနိ ကတာနိ သောဠသ ဘဝန္တိ.
</Paragraph>

<Paragraph number="613" book="ne">
ဣမေဟိ သောဠသဟိ သုတ္တေဟိ ဘိန္နေဟိ နဝဝိဓံ သုတ္တံ ဘိန္နံ ဘဝတိ. ဂါထာယ ဂါထာ အနုမိနိတဗ္ဗာ, ဝေယျာကရဏေန ဝေယျာကရဏံ အနုမိနိတဗ္ဗံ. သုတ္တေန သုတ္တံ အနုမိနိတဗ္ဗံ.
</Paragraph>

</Division>
<Division number="90" book="ne" e="ch" v="27" p="107">

<Paragraph number="614" book="ne">
တတ္ထ ကတမံ သံကိလေသဘာဂိယံ သုတ္တံ?
</Paragraph>

<Paragraph number="615" type="verses" book="ne">
_“ကာမန္ဓာ ဇာလသဉ္ဆန္နာ,_  
_တဏှာဆဒနဆာဒိတာ;_  
_ပမတ္တဗန္ဓနာ ဗဒ္ဓါ,_  
_မစ္ဆာဝ ကုမိနာမုခေ;_  
_ဇရာမရဏမနွေန္တိ,_  
_ဝစ္ဆော ခီရပကောဝ မာတရန်”တိ._  


</Paragraph>
</Division>

<Paragraph number="616" type="center" book="ne">
ဣဒံ သံကိလေသဘာဂိယံ သုတ္တံ.


</Paragraph>

<Paragraph number="617" book="ne">
စတ္တာရိမာနိ, ဘိက္ခဝေ, အဂတိဂမနာနိ. ကတမာနိ စတ္တာရိ? ဆန္ဒာဂတိံ ဂစ္ဆတိ, ဒေါသာဂတိံ ဂစ္ဆတိ, မောဟာဂတိံ ဂစ္ဆတိ, ဘယာဂတိံ ဂစ္ဆတိ. ဣမာနိ ခေါ, ဘိက္ခဝေ, စတ္တာရိ အဂတိဂမနာနိ. ဣဒမဝေါစ ဘဂဝါ. ဣဒံ ဝတွာန သုဂတော အထာပရံ ဧတဒဝေါစ သတ္ထာ—
</Paragraph>

<Paragraph number="618" type="verses" book="ne">
_“ဆန္ဒာ ဒေါသာ ဘယာ မောဟာ,_  
_ယော ဓမ္မံ အတိဝတ္တတိ;_  
_နိဟီယတိ တဿ ယသော,_  
_ကာဠပက္ခေဝ စန္ဒိမာ”တိ._  


</Paragraph>

<Paragraph number="619" type="center" book="ne">
ဣဒံ သံကိလေသဘာဂိယံ သုတ္တံ.


</Paragraph>

<Paragraph number="620" type="verses" book="ne">
_“မနောပုဗ္ဗင်္ဂမာ ဓမ္မာ,_  
_မနောသေဋ္ဌာ မနောမယာ;_  
_မနသာ စေ ပဒုဋ္ဌေန,_  
_ဘာသတိ ဝါ ကရောတိ ဝါ;_  
_တတော နံ ဒုက္ခမနွေတိ,_  
_စက္ကံဝ ဝဟတော ပဒန်”တိ._  


</Paragraph>

<Paragraph number="621" type="center" book="ne">
ဣဒံ သံကိလေသဘာဂိယံ သုတ္တံ.


</Paragraph>

<Paragraph number="622" type="verses" book="ne">
_“မိဒ္ဓီ ယဒါ ဟောတိ မဟဂ္ဃသော စ,_  
_နိဒ္ဒါယိတာ သမ္ပရိဝတ္တသာယီ;_  
_မဟာဝရာဟောဝ နိဝါပပုဋ္ဌော,_  
_ပုနပ္ပုနံ ဂဗ္ဘမုပေတိ မန္ဒော”တိ._  


</Paragraph>

<Paragraph number="623" type="center" book="ne">
ဣဒံ သံကိလေသဘာဂိယံ သုတ္တံ.


</Paragraph>

<Paragraph number="624" type="verses" book="ne">
_“အယသာဝ မလံ သမုဋ္ဌိတံ,_  
_တတုဋ္ဌာယ တမေဝ ခါဒတိ;_  
_ဧဝံ အတိဓောနစာရိနံ,_  
_သာနိ ကမ္မာနိ နယန္တိ ဒုဂ္ဂတိန်”တိ._  


</Paragraph>

<Paragraph number="625" type="center" book="ne">
ဣဒံ သံကိလေသဘာဂိယံ သုတ္တံ.


</Paragraph>

<Paragraph number="626" type="verses" book="ne">
_“စောရော ယထာ သန္ဓိမုခေ ဂဟီတော,_  
_သကမ္မုနာ ဟညတိ ဗဇ္ဈတေ စ;_  
_ဧဝံ အယံ ပေစ္စ ပဇာ ပရတ္ထ,_  
_သကမ္မုနာ ဟညတိ ဗဇ္ဈတေ စာ”တိ._  


</Paragraph>

<Paragraph number="627" type="center" book="ne">
ဣဒံ သံကိလေသဘာဂိယံ သုတ္တံ.


</Paragraph>

<Paragraph number="628" type="verses" book="ne">
_“သုခကာမာနိ ဘူတာနိ,_  
_ယော ဒဏ္ဍေန ဝိဟိံသတိ;_  
_အတ္တနော သုခမေသာနော,_  
_ပေစ္စ သော န လဘတေ သုခန်”တိ._  


</Paragraph>

<Paragraph number="629" type="center" book="ne">
ဣဒံ သံကိလေသဘာဂိယံ သုတ္တံ.


</Paragraph>

<Paragraph number="630" type="verses" book="ne">
_“ဂုန္နဉ္စေ တရမာနာနံ,_  
_ဇိမှံ ဂစ္ဆတိ ပုင်္ဂဝေါ;_  
_သဗ္ဗာ တာ ဇိမှံ ဂစ္ဆန္တိ,_  
_နေတ္တေ ဇိမှံ ဂတေ သတိ._  

</Paragraph>

<Paragraph number="631" type="verses" book="ne">
_ဧဝမေဝ မနုဿေသု,_  
_ယော ဟောတိ သေဋ္ဌသမ္မတော;_  
_သော စေ အဓမ္မံ စရတိ,_  
_ပဂေဝ ဣတရာ ပဇာ;_  
_သဗ္ဗံ ရဋ္ဌံ ဒုက္ခံ သေတိ,_  
_ရာဇာ စေ ဟောတိ အဓမ္မိကော”တိ._  


</Paragraph>

<Paragraph number="632" type="center" book="ne">
ဣဒံ သံကိလေသဘာဂိယံ သုတ္တံ.


</Paragraph>

<Paragraph number="633" type="verses" book="ne">
_“သုကိစ္ဆရူပါဝတိမေ မနုဿာ,_  
_ကရောန္တိ ပါပံ ဥပဓီသု ရတ္တာ;_  
_ဂစ္ဆန္တိ တေ ဗဟုဇနသန္နိဝါသံ,_  
_နိရယံ အဝီစိံ ကဋုကံ ဘယာနကန်”တိ._  


</Paragraph>

<Paragraph number="634" type="center" book="ne">
ဣဒံ သံကိလေသဘာဂိယံ သုတ္တံ.


</Paragraph>

<Paragraph number="635" type="verses" book="ne">
_“ဖလံ ဝေ ကဒလိံ ဟန္တိ,_  
_ဖလံ ဝေဠုံ ဖလံ နဠံ;_  
_သက္ကာရော ကာပုရိသံ ဟန္တိ,_  
_ဂဗ္ဘော အဿတရိံ ယထာ”တိ._  


</Paragraph>

<Paragraph number="636" type="center" book="ne">
ဣဒံ သံကိလေသဘာဂိယံ သုတ္တံ.


</Paragraph>

<Paragraph number="637" type="verses" book="ne">
_“ကောဓမက္ခဂရု ဘိက္ခု,_  
_လာဘသက္ကာရဂါရဝေါ;_  
_သုခေတ္တေ ပူတိဗီဇံဝ,_  
_သဒ္ဓမ္မေ န ဝိရူဟတီ”တိ._  


</Paragraph>

<Paragraph number="638" type="center" book="ne">
ဣဒံ သံကိလေသဘာဂိယံ သုတ္တံ.


</Paragraph>

<Division number="91" book="ne" e="ch" v="27" p="109">

<Paragraph number="639" book="ne">
“ဣဓာဟံ, ဘိက္ခဝေ, ဧကစ္စံ ပုဂ္ဂလံ ပဒုဋ္ဌစိတ္တံ ဧဝံ စေတသာ စေတော ပရိစ္စ ပဇာနာမိ, ယထာ ခေါ အယံ ပုဂ္ဂလော ဣရိယတိ, ယဉ္စ ပဋိပဒံ ပဋိပန္နော, ယဉ္စ မဂ္ဂံ သမာရူဠှော. ဣမမှိ စာယံ သမယေ ကာလံ ကရေယျ, ယထာဘတံ နိက္ခိတ္တော, ဧဝံ နိရယေ. တံ ကိဿ ဟေတု? စိတ္တံ ဟိဿ, ဘိက္ခဝေ, ပဒုဋ္ဌံ, စေတောပဒေါသဟေတု ခေါ ပန, ဘိက္ခဝေ, ဧဝမိဓေကစ္စေ သတ္တာ ကာယဿ ဘေဒါ ပရံ မရဏာ အပါယံ ဒုဂ္ဂတိံ ဝိနိပါတံ နိရယံ ဥပပဇ္ဇန္တီ”တိ. ဧတမတ္ထံ ဘဂဝါ အဝေါစ, တတ္ထေတံ ဣတိ ဝုစ္စတိ—
</Paragraph>

<Paragraph number="640" type="verses" book="ne">
_“ပဒုဋ္ဌစိတ္တံ ဉတွာန,_  
_ဧကစ္စံ ဣဓ ပုဂ္ဂလံ;_  
_ဧတမတ္ထဉ္စ ဗျာကာသိ,_  
_ဗုဒ္ဓေါ ဘိက္ခူန သန္တိကေ._  

</Paragraph>

<Paragraph number="641" type="verses" book="ne">
ဣမမှိ စာယံ သမယေ,_  
_ကာလံ ကယိရာထ ပုဂ္ဂလော;_  
_နိရယံ ဥပပဇ္ဇေယျ,_  
_စိတ္တံ ဟိဿ ပဒူသိတံ._  

</Paragraph>

<Paragraph number="642" type="verses" book="ne">
_စေတောပဒေါသဟေတု ဟိ,_  
_သတ္တာ ဂစ္ဆန္တိ ဒုဂ္ဂတိံ;_  
_ယထာဘတံ နိက္ခိပေယျ,_  
_ဧဝမေဝ တထာဝိဓော;_  
_ကာယဿ ဘေဒါ ဒုပ္ပညော,_  
_နိရယံ သောပပဇ္ဇတီ”တိ._  

</Paragraph>

<Paragraph number="643" book="ne">
အယမ္ပိ အတ္ထော ဝုတ္တော ဘဂဝတာ ဣတိ မေ သုတန္တိ.

</Paragraph>
</Division>

<Paragraph number="644" type="center" book="ne">
ဣဒံ သံကိလေသဘာဂိယံ သုတ္တံ.


</Paragraph>

<Paragraph number="645" type="verses" book="ne">
_“သစေ ဘာယထ ဒုက္ခဿ,_  
_သစေ ဝေါ ဒုက္ခမပ္ပိယံ;_  
_မာကတ္ထ ပါပကံ ကမ္မံ,_  
_အာဝိ ဝါ ယဒိ ဝါ ရဟော._  

</Paragraph>

<Paragraph number="646" type="verses" book="ne">
_သစေ စ ပါပကံ ကမ္မံ,_  
_ကရိဿထ ကရောထ ဝါ;_  
_န ဝေါ ဒုက္ခာ ပမုတျတ္ထိ,_  
ဥပေစ္စပိ ပလာယတန်”တိ._  


</Paragraph>

<Paragraph number="647" type="center" book="ne">
ဣဒံ သံကိလေသဘာဂိယံ သုတ္တံ.


</Paragraph>

<Paragraph number="648" type="verses" book="ne">
_“အဓမ္မေန ဓနံ လဒ္ဓါ,_  
_မုသာဝါဒေန စူဘယံ;_  
_မမေတိ ဗာလာ မညန္တိ,_  
_တံ ကထံ နု ဘဝိဿတိ._  

</Paragraph>

<Paragraph number="649" type="verses" book="ne">
_အန္တရာယာ သု ဘဝိဿန္တိ,_  
_သမ္ဘတဿ ဝိနဿတိ;_  
_မတာ သဂ္ဂံ န ဂစ္ဆန္တိ,_  
_နနု ဧတ္တာဝတာ ဟတာ”တိ._  


</Paragraph>

<Paragraph number="650" type="center" book="ne">
ဣဒံ သံကိလေသဘာဂိယံ သုတ္တံ.


</Paragraph>

<Paragraph number="651" type="verses" book="ne">
_“ကထံ ခဏတိ အတ္တာနံ,_  
_ကထံ မိတ္တေဟိ ဇီရတိ;_  
_ကထံ ဝိဝဋ္ဋတေ ဓမ္မာ,_  
_ကထံ သဂ္ဂံ န ဂစ္ဆတိ._  

</Paragraph>

<Paragraph number="652" type="verses" book="ne">
_လောဘာ ခဏတိ အတ္တာနံ,_  
_လုဒ္ဓေါ မိတ္တေဟိ ဇီရတိ;_  
_လောဘာ ဝိဝဋ္ဋတေ ဓမ္မာ,_  
_လောဘာ သဂ္ဂံ န ဂစ္ဆတီ”တိ._  


</Paragraph>

<Paragraph number="653" type="center" book="ne">
ဣဒံ သံကိလေသဘာဂိယံ သုတ္တံ.


</Paragraph>

<Paragraph number="654" type="verses" book="ne">
_“စရန္တိ ဗာလာ ဒုမ္မေဓာ,_  
_အမိတ္တေနေဝ အတ္တနာ;_  
_ကရောန္တာ ပါပကံ ကမ္မံ,_  
_ယံ ဟောတိ ကဋုကပ္ဖလံ._  

</Paragraph>

<Paragraph number="655" type="verses" book="ne">
_န တံ ကမ္မံ ကတံ သာဓု,_  
_ယံ ကတွာ အနုတပ္ပတိ;_  
_ယဿ အဿုမုခေါ ရောဒံ,_  
_ဝိပါကံ ပဋိသေဝတီ”တိ._  


</Paragraph>

<Paragraph number="656" type="center" book="ne">
ဣဒံ သံကိလေသဘာဂိယံ သုတ္တံ.


</Paragraph>

<Paragraph number="657" type="verses" book="ne">
_“ဒုက္ကရံ ဒုတ္တိတိက္ခဉ္စ,_  
_အဗျတ္တေန စ သာမညံ;_  
_ဗဟူ ဟိ တတ္ထ သမ္ဗာဓာ,_  
_ယတ္ထ ဗာလော ဝိသီဒတိ._  

</Paragraph>

<Paragraph number="658" type="verses" book="ne">
_ယော ဟိ အတ္ထဉ္စ ဓမ္မဉ္စ,_  
_ဘာသမာနေ တထာဂတေ;_  
_မနံ ပဒေါသယေ ဗာလော,_  
_မောဃံ ခေါ တဿ ဇီဝိတံ._  

</Paragraph>

<Paragraph number="659" type="verses" book="ne">
_ဧတဉ္စာဟံ အရဟာမိ,_  
_ဒုက္ခဉ္စ ဣတော စ ပါပိယတရံ ဘန္တေ;_  
_ယော အပ္ပမေယျေသု တထာဂတေသု,_  
_စိတ္တံ ပဒေါသေမိ အဝီတရာဂေါ”တိ._  


</Paragraph>

<Paragraph number="660" type="center" book="ne">
ဣဒံ သံကိလေသဘာဂိယံ သုတ္တံ.


</Paragraph>

<Paragraph number="661" type="verses" book="ne">
_“အပ္ပမေယျံ ပမိနန္တော,_  
_ကောဓ ဝိဒွါ ဝိကပ္ပယေ;_  
_အပ္ပမေယျံ ပမာယိနံ,_  
_နိဝုတံ တံ မညေ အကိဿဝန်”တိ._  


</Paragraph>

<Paragraph number="662" type="center" book="ne">
ဣဒံ သံကိလေသဘာဂိယံ သုတ္တံ.


</Paragraph>

<Paragraph number="663" type="verses" book="ne">
_“ပုရိသဿ ဟိ ဇာတဿ,_  
_ကုဌာရီ ဇာယတေ မုခေ;_  
_ယာယ ဆိန္ဒတိ အတ္တာနံ,_  
_ဗာလော ဒုဗ္ဘာသိတံ ဘဏံ._  

</Paragraph>

<Paragraph number="664" type="verses" book="ne">
_န ဟိ သတ္ထံ သုနိသိတံ,_  
_ဝိသံ ဟလာဟလံ ဣဝ;_  
_ဧဝံ ဝိရဒ္ဓံ ပါတေတိ,_  
_ဝါစာ ဒုဗ္ဘာသိတာ ယထာ”တိ._  


</Paragraph>

<Paragraph number="665" type="center" book="ne">
ဣဒံ သံကိလေသဘာဂိယံ သုတ္တံ.


</Paragraph>

<Division number="92" book="ne" e="ch" v="27" p="111">

<Paragraph number="666" type="verses" book="ne">
_“ယော နိန္ဒိယံ ပသံသတိ,_  
_တံ ဝါ နိန္ဒတိ ယော ပသံသိယော;_  
_ဝိစိနာတိ မုခေန သော ကလိံ,_  
_ကလိနာ တေန သုခံ န ဝိန္ဒတိ._  

</Paragraph>

<Paragraph number="667" type="verses" book="ne">
_အပ္ပမတ္တော အယံ ကလိ,_  
_ယော အက္ခေသု ဓနပရာဇယော;_  
_သဗ္ဗဿာပိ သဟာပိ အတ္တနာ,_  
_အယမေဝ မဟန္တတရော ကလိ;_  
_ယော သုဂတေသု မနံ ပဒေါသယေ._  

</Paragraph>

<Paragraph number="668" type="verses" book="ne">
_သတံ သဟဿာနံ နိရဗ္ဗုဒါနံ,_  
_ဆတ္တိံသတီ ပဉ္စ စ အဗ္ဗုဒါနိ;_  
_ယမရိယဂရဟီ နိရယံ ဥပေတိ,_  
_ဝါစံ မနဉ္စ ပဏိဓာယ ပါပကန်”တိ._  


</Paragraph>
</Division>

<Paragraph number="669" type="center" book="ne">
ဣဒံ သံကိလေသဘာဂိယံ သုတ္တံ.


</Paragraph>

<Paragraph number="670" type="verses" book="ne">
_“ယော လောဘဂုဏေ အနုယုတ္တော,_  
_သော ဝစသာ ပရိဘာသတိ အညေ;_  
_အဿဒ္ဓေါ ကဒရိယော အဝဒညူ,_  
_မစ္ဆရိ ပေသုဏိယံ အနုယုတ္တော._  

</Paragraph>

<Paragraph number="671" type="verses" book="ne">
_မုခဒုဂ္ဂ ဝိဘူတ အနရိယ,_  
_ဘူနဟု ပါပက ဒုက္ကဋကာရိ;_  
_ပုရိသန္တ ကလီ အဝဇာတပုတ္တ,_  
_မာ ဗဟုဘာဏိဓ နေရယိကောသိ._  

</Paragraph>

<Paragraph number="672" type="verses" book="ne">
_ရဇမာကိရသီ အဟိတာယ,_  
_သန္တေ ဂရဟသိ ကိဗ္ဗိသကာရီ;_  
_ဗဟူနိ ဒုစ္စရိတာနိ စရိတွာ,_  
_ဂစ္ဆသိ ခေါ ပပတံ စိရရတ္တန်”တိ._  


</Paragraph>

<Paragraph number="673" type="center" book="ne">
ဣဒံ သံကိလေသဘာဂိယံ သုတ္တံ.


</Paragraph>

<Paragraph number="674" type="center" book="ne">
တတ္ထ ကတမံ ဝါသနာဘာဂိယံ သုတ္တံ?
</Paragraph>

<Paragraph number="675" type="verses" book="ne">
_“မနောပုဗ္ဗင်္ဂမာ ဓမ္မာ,_  
_မနောသေဋ္ဌာ မနောမယာ;_  
_မနသာ စေ ပသန္နေန,_  
_ဘာသတိ ဝါ ကရောတိ ဝါ;_  
_တတော နံ သုခမနွေတိ,_  
_ဆာယာဝ အနပါယိနီ”တိ._  


</Paragraph>

<Paragraph number="676" type="center" book="ne">
ဣဒံ ဝါသနာဘာဂိယံ သုတ္တံ.


</Paragraph>

<Division number="93" book="ne" e="ch" v="27" p="112">

<Paragraph number="677" book="ne">
မဟာနာမော သက္ကော ဘဂဝန္တံ ဧတဒဝေါစ—  “ဣဒံ, ဘန္တေ, ကပိလဝတ္ထု ဣဒ္ဓဉ္စေဝ ဖီတဉ္စ ဗာဟုဇညံ အာကိဏ္ဏမနုဿံ သမ္ဗာဓဗျူဟံ, သော ခေါ အဟံ, ဘန္တေ, ဘဂဝန္တံ ဝါ ပယိရုပါသိတွာ မနောဘာဝနီယေ ဝါ ဘိက္ခူ သာယနှသမယံ ကပိလဝတ္ထုံ ပဝိသန္တော ဘန္တေနပိ ဟတ္ထိနာ သမာဂစ္ဆာမိ, ဘန္တေနပိ အဿေန သမာဂစ္ဆာမိ, ဘန္တေနပိ ရထေန သမာဂစ္ဆာမိ, ဘန္တေနပိ သကဋေန သမာဂစ္ဆာမိ, ဘန္တေနပိ ပုရိသေန သမာဂစ္ဆာမိ, တဿ မယှံ, ဘန္တေ, တသ္မိံ သမယေ မုဿတေဝ ဘဂဝန္တံ အာရဗ္ဘ သတိ, မုဿတိ ဓမ္မံ အာရဗ္ဘ သတိ, မုဿတိ သံဃံ အာရဗ္ဘ သတိ. တဿ မယှံ, ဘန္တေ, ဧဝံ ဟောတိ ‘ဣမမှိ စာဟံ သာယနှသမယေ ကာလံ ကရေယျံ, ကာ မယှံ ဂတိ, ကော အဘိသမ္ပရာယော’”တိ.
</Paragraph>

<Paragraph number="678" book="ne">
“မာ ဘာယိ, မဟာနာမ, မာ ဘာယိ, မဟာနာမ, အပါပကံ တေ မရဏံ ဘဝိဿတိ, အပါပိကာ ကာလံကိရိယာ. စတူဟိ ခေါ, မဟာနာမ, ဓမ္မေဟိ သမန္နာဂတော အရိယသာဝကော နိဗ္ဗာနနိန္နော ဟောတိ နိဗ္ဗာနပေါဏော နိဗ္ဗာနပဗ္ဘာရော. ကတမေဟိ စတူဟိ? ဣဓ, မဟာနာမ, အရိယသာဝကော ဗုဒ္ဓေ အဝေစ္စပ္ပသာဒေန သမန္နာဂတော ဟောတိ, ဣတိပိ သော ဘဂဝါ အရဟံ …ပေ…  ဗုဒ္ဓေါ ဘဂဝါတိ. ဓမ္မေ …ပေ…  သံဃေ …ပေ…  အရိယကန္တေဟိ သီလေဟိ သမန္နာဂတော ဟောတိ အခဏ္ဍေဟိ …ပေ…  သမာဓိသံဝတ္တနိကေဟိ. သေယျထာပိ, မဟာနာမ, ရုက္ခော ပါစီနနိန္နော ပါစီနပေါဏော ပါစီနပဗ္ဘာရော, သော မူလစ္ဆိန္နော ကတမေန ပပတေယျာ”တိ? “ယေန, ဘန္တေ, နိန္နော ယေန ပေါဏော ယေန ပဗ္ဘာရော”တိ. “ဧဝမေဝ ခေါ, မဟာနာမ, ဣမေဟိ စတူဟိ ဓမ္မေဟိ သမန္နာဂတော အရိယသာဝကော နိဗ္ဗာနနိန္နော ဟောတိ နိဗ္ဗာနပေါဏော နိဗ္ဗာနပဗ္ဘာရော. မာ ဘာယိ, မဟာနာမ, မာ ဘာယိ, မဟာနာမ, အပါပကံ တေ မရဏံ ဘဝိဿတိ, အပါပိကာ ကာလံကိရိယာ”တိ.

</Paragraph>
</Division>

<Paragraph number="679" type="center" book="ne">
ဣဒံ ဝါသနာဘာဂိယံ သုတ္တံ.


</Paragraph>

<Paragraph number="680" type="verses" book="ne">
_“သုခကာမာနိ ဘူတာနိ,_  
_ယော ဒဏ္ဍေန န ဟိံသတိ;_  
_အတ္တနော သုခမေသာနော,_  
_ပေစ္စ သော လဘတေ သုခန်”တိ._  


</Paragraph>

<Paragraph number="681" type="center" book="ne">
ဣဒံ ဝါသနာဘာဂိယံ သုတ္တံ.


</Paragraph>

<Paragraph number="682" type="verses" book="ne">
_“ဂုန္နဉ္စေ တရမာနာနံ,_  
ဥဇုံ ဂစ္ဆတိ ပုင်္ဂဝေါ;_  
_သဗ္ဗာ တာ ဥဇုံ ဂစ္ဆန္တိ,_  
_နေတ္တေ ဥဇုံ ဂတေ သတိ._  

</Paragraph>

<Paragraph number="683" type="verses" book="ne">
_ဧဝမေဝ မနုဿေသု,_  
_ယော ဟောတိ သေဋ္ဌသမ္မတော;_  
_သော သစေ ဓမ္မံ စရတိ,_  
_ပဂေဝ ဣတရာ ပဇာ;_  
_သဗ္ဗံ ရဋ္ဌံ သုခံ သေတိ,_  
_ရာဇာ စေ ဟောတိ ဓမ္မိကော”တိ._  


</Paragraph>

<Paragraph number="684" type="center" book="ne">
ဣဒံ ဝါသနာဘာဂိယံ သုတ္တံ.


</Paragraph>

<Division number="94" book="ne" e="ch" v="27" p="113">

<Paragraph number="685" book="ne">
ဘဂဝါ သာဝတ္ထိယံ ဝိဟရတိ ဇေတဝနေ အနာထပိဏ္ဍိကဿ အာရာမေ. တေန ခေါ ပန သမယေန သမ္ဗဟုလာ ဘိက္ခူ ဘဂဝတော စီဝရကမ္မံ ကရောန္တိ “နိဋ္ဌိတစီဝရော ဘဂဝါ တေမာသစ္စယေန စာရိကံ ပက္ကမိဿတီ”တိ. တေန ခေါ ပန သမယေန ဣသိဒတ္တပုရာဏာ ထပတယော သာကေတေ ပဋိဝသန္တိ ကေနစိ ဒေဝ ကရဏီယေန. အဿောသုံ ခေါ ဣသိဒတ္တပုရာဏာ ထပတယော “သမ္ဗဟုလာ ကိရ ဘိက္ခူ ဘဂဝတော စီဝရကမ္မံ ကရောန္တိ. နိဋ္ဌိတစီဝရော ဘဂဝါ တေမာသစ္စယေန စာရိကံ ပက္ကမိဿတီ”တိ.
</Paragraph>

<Paragraph number="686" book="ne">
အထ ခေါ ဣသိဒတ္တပုရာဏာ ထပတယော မဂ္ဂေ ပုရိသံ ဌပေသုံ “ယဒါ တွံ, အမ္ဘော ပုရိသ, ပဿေယျာသိ ဘဂဝန္တံ အာဂစ္ဆန္တံ အရဟန္တံ သမ္မာသမ္ဗုဒ္ဓံ, အထ အမှာကံ အာရောစေယျာသီ”တိ. ဒွီဟတီဟံ ဌိတော ခေါ သော ပုရိသော အဒ္ဒသ ဘဂဝန္တံ ဒူရတောဝ အာဂစ္ဆန္တံ, ဒိသွာန ယေန ဣသိဒတ္တပုရာဏာ ထပတယော တေနုပသင်္ကမိ, ဥပသင်္ကမိတွာ ဣသိဒတ္တပုရာဏေ ထပတယော ဧတဒဝေါစ—  “အယံ သော, ဘန္တေ ဘဂဝါ အာဂစ္ဆတိ အရဟံ သမ္မာသမ္ဗုဒ္ဓေါ, ယဿဒါနိ ကာလံ မညထာ”တိ.
</Paragraph>

<Paragraph number="687" book="ne">
အထ ခေါ ဣသိဒတ္တပုရာဏာ ထပတယော ယေန ဘဂဝါ တေနုပသင်္ကမိံသု, ဥပသင်္ကမိတွာ ဘဂဝန္တံ အဘိဝါဒေတွာ ဘဂဝန္တံ ပိဋ္ဌိတော ပိဋ္ဌိတော အနုဗန္ဓိံသု. အထ ခေါ ဘဂဝါ မဂ္ဂါ ဩက္ကမ္မ ယေန အညတရံ ရုက္ခမူလံ တေနုပသင်္ကမိ, ဥပသင်္ကမိတွာ ပညတ္တေ အာသနေ နိသီဒိ. ဣသိဒတ္တပုရာဏာ ထပတယော ဘဂဝန္တံ အဘိဝါဒေတွာ ဧကမန္တံ နိသီဒိံသု, ဧကမန္တံ နိသိန္နာ ခေါ ဣသိဒတ္တပုရာဏာ ထပတယော ဘဂဝန္တံ ဧတဒဝေါစုံ—
</Paragraph>

<Paragraph number="688" book="ne">
“ယဒါ မယံ, ဘန္တေ, ဘဂဝန္တံ သုဏောမ ‘သာဝတ္ထိယာ ကောသလေသု စာရိကံ ပက္ကမိဿတီ’တိ, ဟောတိ နော တသ္မိံ သမယေ အနတ္တမနတာ ဟောတိ ဒေါမနဿံ ‘ဒူရေ နော ဘဂဝါ ဘဝိဿတီ’တိ. ယဒါ ပန မယံ ဘန္တေ ဘဂဝန္တံ သုဏောမ ‘သာဝတ္ထိယာ ကောသလေသု စာရိကံ ပက္ကန္တော’တိ, ဟောတိ နော တသ္မိံ သမယေ အနတ္တမနတာ ဟောတိ ဒေါမနဿံ ‘ဒူရေ နော ဘဂဝါ’တိ …ပေ… .
</Paragraph>

<Paragraph number="689" book="ne">
ယဒါ ပန မယံ, ဘန္တေ, ဘဂဝန္တံ သုဏောမ ‘ကာသီသု မဂဓေသု စာရိကံ ပက္ကမိဿတီ’တိ, ဟောတိ နော တသ္မိံ သမယေ အနတ္တမနတာ ဟောတိ ဒေါမနဿံ ‘ဒူရေ နော ဘဂဝါ ဘဝိဿတီ’တိ. ယဒါ ပန မယံ, ဘန္တေ, ဘဂဝန္တံ သုဏောမ ‘ကာသီသု မဂဓေသု စာရိကံ ပက္ကန္တော’တိ, အနပ္ပကာ နော တသ္မိံ သမယေ အနတ္တမနတာ ဟောတိ အနပ္ပကံ ဒေါမနဿံ ‘ဒူရေ နော ဘဂဝါ’တိ.
</Paragraph>

<Paragraph number="690" book="ne">
ယဒါ ပန မယံ, ဘန္တေ, ဘဂဝန္တံ သုဏောမ ‘မဂဓေသု ကာသီသု စာရိကံ ပက္ကမိဿတီ’တိ, ဟောတိ နော တသ္မိံ သမယေ အတ္တမနတာ ဟောတိ သောမနဿံ ‘အာသန္နေ နော ဘဂဝါ ဘဝိဿတီ’တိ. ယဒါ ပန မယံ ဘန္တေ ဘဂဝန္တံ သုဏောမ ‘မဂဓေသု ကာသီသု စာရိကံ ပက္ကန္တော’တိ, ဟောတိ နော တသ္မိံ သမယေ အတ္တမနတာ ဟောတိ သောမနဿံ ‘အာသန္နေ နော ဘဂဝါ’တိ …ပေ… .
</Paragraph>

<Paragraph number="691" book="ne">
ယဒါ ပန မယံ, ဘန္တေ, ဘဂဝန္တံ သုဏောမ ‘ကောသလေသု သာဝတ္ထိံ စာရိကံ ပက္ကမိဿတီ’တိ. ဟောတိ နော တသ္မိံ သမယေ အတ္တမနတာ ဟောတိ သောမနဿံ ‘အာသန္နေ နော ဘဂဝါ ဘဝိဿတီ’တိ.
</Paragraph>

<Paragraph number="692" book="ne">
ယဒါ ပန မယံ, ဘန္တေ, ဘဂဝန္တံ သုဏောမ ‘သာဝတ္ထိယံ ဝိဟရတိ ဇေတဝနေ အနာထပိဏ္ဍိကဿ အာရာမေ’တိ ဟောတိ အနပ္ပကာ နော တသ္မိံ သမယေ အတ္တမနတာ, ဟောတိ အနပ္ပကံ သောမနဿံ ‘အာသန္နေ နော ဘဂဝါ’”တိ.
</Paragraph>

<Paragraph number="693" book="ne">
“တသ္မာတိဟ, ထပတယော, သမ္ဗာဓော ဃရာဝါသော ရဇာပထော, အဗ္ဘောကာသော ပဗ္ဗဇ္ဇာ, အလဉ္စ ပန ဝေါ, ထပတယော, အပ္ပမာဒါယာ”တိ. “အတ္ထိ ခေါ နော, ဘန္တေ, ဧတမှာ သမ္ဗာဓာ အညော သမ္ဗာဓော သမ္ဗာဓတရော စေဝ သမ္ဗာဓသင်္ခါတတရော စာ”တိ? “ကတမော ပန ဝေါ, ထပတယော, ဧတမှာ သမ္ဗာဓာ အညော သမ္ဗာဓော သမ္ဗာဓတရော စေဝ သမ္ဗာဓသင်္ခါတတရော စာ”တိ?
</Paragraph>

<Paragraph number="694" book="ne">
“ဣဓ မယံ, ဘန္တေ, ယဒါ ရာဇာ ပသေနဒိ ကောသလော ဥယျာနဘူမိံ နိယျာတုကာမော ဟောတိ, ယေ တေ ရညော ပသေနဒိဿ ကောသလဿ နာဂါ ဩပဝယှာ, တေ ကပ္ပေတွာ ယာ တာ ရညော ပသေနဒိဿ ကောသလဿ ပဇာပတိယော ပိယာ မနာပါ, တာ ဧကံ ပုရတော ဧကံ ပစ္ဆတော နိသီဒါပေမ, တာသံ ခေါ ပန, ဘန္တေ, ဘဂိနီနံ ဧဝရူပေါ ဂန္ဓော ဟောတိ. သေယျထာပိ နာမ ဂန္ဓကရဏ္ဍကဿ တာဝဒေဝ ဝိဝရိယမာနဿ, ယထာ တံ ရာဇကညာနံ ဂန္ဓေန ဝိဘူသိတာနံ. တာသံ ခေါ ပန, ဘန္တေ, ဘဂိနီနံ ဧဝရူပေါ ကာယသမ္ဖဿော ဟောတိ, သေယျထာပိ နာမ တူလပိစုနော ဝါ ကပ္ပါသပိစုနော ဝါ, ယထာ တံ ရာဇကညာနံ သုခေဓိတာနံ. တသ္မိံ ခေါ ပန, ဘန္တေ, သမယေ နာဂေါပိ ရက္ခိတဗ္ဗော ဟောတိ. တာပိ ဘဂိနိယော ရက္ခိတဗ္ဗာ ဟောန္တိ. အတ္တာပိ ရက္ခိတဗ္ဗော ဟောတိ. န ခေါ ပန မယံ, ဘန္တေ, အဘိဇာနာမ တာသု ဘဂိနီသု ပါပကံ စိတ္တံ ဥပ္ပါဒေန္တာ, အယံ ခေါ နော, ဘန္တေ, ဧတမှာ သမ္ဗာဓာ အညော သမ္ဗာဓော သမ္ဗာဓတရော စေဝ သမ္ဗာဓသင်္ခါတတရော စာ”တိ.
</Paragraph>

<Paragraph number="695" book="ne">
“တသ္မာတိဟ, ထပတယော, သမ္ဗာဓော ဃရာဝါသော ရဇာပထော, အဗ္ဘောကာသော ပဗ္ဗဇ္ဇာ. အလဉ္စ ပန ဝေါ, ထပတယော, အပ္ပမာဒါယ. စတူဟိ ခေါ, ထပတယော, ဓမ္မေဟိ သမန္နာဂတော အရိယသာဝကော သောတာပန္နော ဟောတိ အဝိနိပါတဓမ္မော နိယတော သမ္ဗောဓိပရာယဏော.
</Paragraph>

<Paragraph number="696" book="ne">
ကတမေဟိ စတူဟိ? ဣဓ, ထပတယော, သုတဝါ အရိယသာဝကော ဗုဒ္ဓေ အဝေစ္စပ္ပသာဒေန သမန္နာဂတော ဟောတိ ဣတိပိ သော ဘဂဝါ အရဟံ …ပေ…  ဗုဒ္ဓေါ ဘဂဝါတိ, ဓမ္မေ …ပေ…  သံဃေ …ပေ…  ဝိဂတမလမစ္ဆေရေန စေတသာ အဂါရံ အဇ္ဈာဝသတိ, မုတ္တစာဂေါ ပယတပါဏိ ဝေါဿဂ္ဂရတော ယာစယောဂေါ ဒါနသံဝိဘာဂရတော အပ္ပဋိဝိဘတ္တံ. ဣမေဟိ ခေါ, ထပတယော, စတူဟိ ဓမ္မေဟိ သမန္နာဂတော အရိယသာဝကော သောတာပန္နော ဟောတိ အဝိနိပါတဓမ္မော နိယတော သမ္ဗောဓိပရာယဏော.
</Paragraph>

<Paragraph number="697" book="ne">
တုမှေ ခေါ, ထပတယော, ဗုဒ္ဓေ အဝေစ္စပ္ပသာဒေန သမန္နာဂတာ ဣတိပိ သော ဘဂဝါ အရဟံ …ပေ…  ဗုဒ္ဓေါ ဘဂဝါတိ, ဓမ္မေ …ပေ…  သံဃေ …ပေ…  ယံ ခေါ ပန ကိဉ္စိ ကုလေ ဒေယျဓမ္မံ, သဗ္ဗံ တံ အပ္ပဋိဝိဘတ္တံ သီလဝန္တေဟိ ကလျာဏဓမ္မေဟိ, တံ ကိံ မညထ, ထပတယော, ကတိဝိဓာ တေ ကောသလေသု မနုဿာ ယေ တုမှာကံ သမသမာ ယဒိဒံ ဒါနသံဝိဘာဂေဟီ”တိ? “လာဘာ နော, ဘန္တေ, သုလဒ္ဓံ နော, ဘန္တေ, ယေသံ နော ဘဂဝါ ဧဝံ ပဇာနာတီ”တိ.

</Paragraph>
</Division>

<Paragraph number="698" type="center" book="ne">
ဣဒံ ဝါသနာဘာဂိယံ သုတ္တံ.


</Paragraph>

<Division number="95" book="ne" e="ch" v="27" p="116">

<Paragraph number="699" type="verses" book="ne">
_“ဧကပုပ္ဖံ စဇိတွာန,_  
_သဟဿံ ကပ္ပကောဋိယော;_  
_ဒေဝေ စေဝ မနုဿေ စ,_  
_သေသေန ပရိနိဗ္ဗုတော”တိ._  


</Paragraph>
</Division>

<Paragraph number="700" type="center" book="ne">
ဣဒံ ဝါသနာဘာဂိယံ သုတ္တံ.


</Paragraph>

<Paragraph number="701" type="verses" book="ne">
_“အဿတ္ထေ ဟရိတောဘာသေ,_  
_သံဝိရူဠှမှိ ပါဒပေ;_  
_ဧကံ ဗုဒ္ဓဂတံ သညံ,_  
_အလဘိံဟံ ပတိဿတော._  

</Paragraph>

<Paragraph number="702" type="verses" book="ne">
_အဇ္ဇ တိံသံ တတော ကပ္ပါ,_  
_နာဘိဇာနာမိ ဒုဂ္ဂတိံ;_  
_တိဿော ဝိဇ္ဇာ သစ္ဆိကတာ,_  
_တဿာ သညာယ ဝါသနာ”တိ._  


</Paragraph>

<Paragraph number="703" type="center" book="ne">
ဣဒံ ဝါသနာဘာဂိယံ သုတ္တံ.


</Paragraph>

<Paragraph number="704" type="verses" book="ne">
_“ပိဏ္ဍာယ ကောသလံ ပုရံ,_  
_ပါဝိသိ အဂ္ဂပုဂ္ဂလော;_  
_အနုကမ္ပကော ပုရေဘတ္တံ,_  
_တဏှာနိဃာတကော မုနိ._  

</Paragraph>

<Paragraph number="705" type="verses" book="ne">
_ပုရိသဿ ဝဋံသကော ဟတ္ထေ,_  
_သဗ္ဗပုပ္ဖေဟိလင်္ကတော;_  
_သော အဒ္ဒသာသိ သမ္ဗုဒ္ဓံ,_  
_ဘိက္ခုသံဃပုရက္ခတံ._  

</Paragraph>

<Paragraph number="706" type="verses" book="ne">
_ပဝိသန္တံ ရာဇမဂ္ဂေန,_  
_ဒေဝမာနုသပူဇိတံ;_  
_ဟဋ္ဌော စိတ္တံ ပသာဒေတွာ,_  
_သမ္ဗုဒ္ဓမုပသင်္ကမိ._  

</Paragraph>

<Paragraph number="707" type="verses" book="ne">
_သော တံ ဝဋံသကံ သုရဘိံ,_  
_ဝဏ္ဏဝန္တံ မနောရမံ;_  
_သမ္ဗုဒ္ဓဿုပနာမေသိ,_  
_ပသန္နော သေဟိ ပါဏိဘိ._  

</Paragraph>

<Paragraph number="708" type="verses" book="ne">
_တတော အဂ္ဂိသိခါ ဝဏ္ဏာ,_  
_ဗုဒ္ဓဿ လပနန္တရာ;_  
_သဟဿရံသိ ဝိဇ္ဇုရိဝ,_  
_ဩက္ကာ နိက္ခမိ အာနနာ._  

</Paragraph>

<Paragraph number="709" type="verses" book="ne">
_ပဒက္ခိဏံ ကရိတွာန,_  
_သီသေ အာဒိစ္စဗန္ဓုနော;_  
_တိက္ခတ္တုံ ပရိဝဋ္ဋေတွာ,_  
_မုဒ္ဓနန္တရဓာယထ._  

</Paragraph>

<Paragraph number="710" type="verses" book="ne">
ဣဒံ ဒိသွာ အစ္ဆရိယံ,_  
_အဗ္ဘုတံ လောမဟံသနံ;_  
_ဧကံသံ စီဝရံ ကတွာ,_  
_အာနန္ဒော ဧတဒဗြဝိ._  

</Paragraph>

<Paragraph number="711" type="verses" book="ne">
_‘ကော ဟေတု သိတကမ္မဿ,_  
_ဗျာကရောဟိ မဟာမုနေ;_  
_ဓမ္မာလောကော ဘဝိဿတိ,_  
_ကင်္ခံ ဝိတရ နော မုနေ._  

</Paragraph>

<Paragraph number="712" type="verses" book="ne">
_ယဿ တံ သဗ္ဗဓမ္မေသု,_  
_သဒါ ဉာဏံ ပဝတ္တတိ;_  
_ကင်္ခိံ ဝေမတိကံ ထေရံ,_  
_အာနန္ဒံ ဧတဒဗြဝိ._  

</Paragraph>

<Paragraph number="713" type="verses" book="ne">
_ယော သော အာနန္ဒ ပုရိသော,_  
_မယိ စိတ္တံ ပသာဒယိ;_  
_စတုရာသီတိကပ္ပါနိ,_  
_ဒုဂ္ဂတိံ န ဂမိဿတိ._  

</Paragraph>

<Paragraph number="714" type="verses" book="ne">
_ဒေဝေသု ဒေဝသောဘဂ္ဂံ,_  
_ဒိဗ္ဗံ ရဇ္ဇံ ပသာသိယ;_  
_မနုဇေသု မနုဇိန္ဒော,_  
_ရာဇာ ရဋ္ဌေ ဘဝိဿတိ._  

</Paragraph>

<Paragraph number="715" type="verses" book="ne">
_သော စရိမံ ပဗ္ဗဇိတွာ,_  
_သစ္ဆိကတွာ စ ဓမ္မတံ;_  
_ပစ္စေကဗုဒ္ဓေါ ဓုတရာဂေါ,_  
_ဝဋံသကော နာမ ဘဝိဿတိ._  

</Paragraph>

<Paragraph number="716" type="verses" book="ne">
_နတ္ထိ စိတ္တေ ပသန္နမှိ,_  
_အပ္ပကာ နာမ ဒက္ခိဏာ;_  
_တထာဂတေ ဝါ သမ္ဗုဒ္ဓေ,_  
_အထ ဝါ တဿ သာဝကေ._  

</Paragraph>

<Paragraph number="717" type="verses" book="ne">
_ဧဝံ အစိန္တိယာ ဗုဒ္ဓါ,_  
_ဗုဒ္ဓဓမ္မာ အစိန္တိယာ;_  
_အစိန္တိယေ ပသန္နာနံ,_  
_ဝိပါကော ဟောတိ အစိန္တိယော’”တိ._  


</Paragraph>

<Paragraph number="718" type="center" book="ne">
ဣဒံ ဝါသနာဘာဂိယံ သုတ္တံ.


</Paragraph>

<Division number="96" book="ne" e="ch" v="27" p="118">

<Paragraph number="719" book="ne">
“ဣဓာဟံ, ဘိက္ခဝေ, ဧကစ္စံ ပုဂ္ဂလံ ပသန္နစိတ္တံ ဧဝံ စေတသာ စေတော ပရိစ္စ ပဇာနာမိ ယထာ ခေါ အယံ ပုဂ္ဂလော ဣရိယတိ, ယဉ္စ ပဋိပဒံ ပဋိပန္နော, ယဉ္စ မဂ္ဂံ သမာရူဠှော. ဣမမှိ စာယံ သမယေ ကာလံ ကရေယျ, ယထာဘတံ နိက္ခိတ္တော ဧဝံ သဂ္ဂေ. တံ ကိဿ ဟေတု? စိတ္တံ ဟိဿ, ဘိက္ခဝေ, ပသန္နံ, စေတောပသာဒဟေတု ခေါ ပန ဧဝမိဓေကစ္စေ သတ္တာ ကာယဿ ဘေဒါ ပရံ မရဏာ သုဂတိံ သဂ္ဂံ လောကံ ဥပပဇ္ဇန္တီ”တိ. ဧတမတ္ထံ ဘဂဝါ အဝေါစ, တတ္ထေတံ ဣတိ ဝုစ္စတိ—
</Paragraph>

<Paragraph number="720" type="verses" book="ne">
_“ပသန္နစိတ္တံ ဉတွာန,_  
_ဧကစ္စံ ဣဓ ပုဂ္ဂလံ;_  
_ဧတမတ္ထဉ္စ ဗျာကာသိ,_  
_ဗုဒ္ဓေါ ဘိက္ခူန သန္တိကေ._  

</Paragraph>

<Paragraph number="721" type="verses" book="ne">
ဣမမှိ စာယံ သမယေ,_  
_ကာလံ ကယိရာထ ပုဂ္ဂလော;_  
_သဂ္ဂမှိ ဥပပဇ္ဇေယျ,_  
_စိတ္တံ ဟိဿ ပသာဒိတံ._  

</Paragraph>

<Paragraph number="722" type="verses" book="ne">
_စေတောပသာဒဟေတု ဟိ,_  
_သတ္တာ ဂစ္ဆန္တိ သုဂ္ဂတိံ;_  
_ယထာဘတံ နိက္ခိပေယျ,_  
_ဧဝမေဝံ တထာဝိဓော;_  
_ကာယဿ ဘေဒါ သပ္ပညော,_  
_သဂ္ဂံ သော ဥပပဇ္ဇတီ”တိ._  

</Paragraph>

<Paragraph number="723" book="ne">
“အယမ္ပိ အတ္ထော ဝုတ္တော ဘဂဝတာ ဣတိ မေ သုတန်”တိ.

</Paragraph>
</Division>

<Paragraph number="724" type="center" book="ne">
ဣဒံ ဝါသနာဘာဂိယံ သုတ္တံ.


</Paragraph>

<Paragraph number="725" type="verses" book="ne">
_“သုဝဏ္ဏစ္ဆဒနံ နာဝံ,_  
_နာရိ အာရုယှ တိဋ္ဌသိ;_  
_ဩဂါဟသိ ပေါက္ခရဏိံ,_  
_ပဒ္မံ ဆိန္ဒသိ ပါဏိနာ._  

</Paragraph>

<Paragraph number="726" type="verses" book="ne">
_ကေန တေ တာဒိသော ဝဏ္ဏော,_  
_အာနုဘာဝေါ ဇုတိ စ တေ;_  
ဥပ္ပဇ္ဇန္တိ စ တေ ဘောဂါ,_  
_ယေ ကေစိ မနသိစ္ဆိတာ._  

</Paragraph>

<Paragraph number="727" type="verses" book="ne">
_ပုစ္ဆိတာ ဒေဝတေ သံသ,_  
_ကိဿ ကမ္မဿိဒံ ဖလံ;_  
_သာ ဒေဝတာ အတ္တမနာ,_  
_ဒေဝရာဇေန ပုစ္ဆိတာ._  

</Paragraph>

<Paragraph number="728" type="verses" book="ne">
_ပဉှံ ပုဋ္ဌာ ဝိယာကာသိ,_  
_သက္ကဿ ဣတိ မေ သုတံ;_  
_အဒ္ဓါနံ ပဋိပန္နာဟံ,_  
_ဒိသွာ ထူပံ မနောရမံ._  

</Paragraph>

<Paragraph number="729" type="verses" book="ne">
_တတ္ထ စိတ္တံ ပသာဒေသိံ,_  
_ကဿပဿ ယသဿိနော;_  
_ပဒ္ဓပုပ္ဖေဟိ ပူဇေသိံ,_  
_ပသန္နာ သေဟိ တဿေဝ;_  
_ကမ္မဿ ဖလံ ဝိပါကော,_  
_ဧတာဒိသံ ကတပုညာ လဘန္တီ”တိ._  


</Paragraph>

<Paragraph number="730" type="center" book="ne">
ဣဒံ ဝါသနာဘာဂိယံ သုတ္တံ.


</Paragraph>

<Paragraph number="731" type="center" book="ne">
“ဒါနကထာ သီလကထာ သဂ္ဂကထာ ပုညကထာ ပုညဝိပါကကထာ”တိ.

</Paragraph>

<Paragraph number="732" type="center" book="ne">
ဣဒံ ဝါသနာဘာဂိယံ သုတ္တံ.


</Paragraph>

<Paragraph number="733" book="ne">
“အပိ စာပိ ပံသုထူပေသု ဥဒ္ဒိဿကတေသု ဒသဗလဓရာနံ တတ္ထပိ ကာရံ ကတွာ သဂ္ဂေသု နရာ ပမောဒန္တီ”တိ.

</Paragraph>

<Paragraph number="734" type="center" book="ne">
ဣဒံ ဝါသနာဘာဂိယံ သုတ္တံ.


</Paragraph>

<Division number="97" book="ne" e="ch" v="27" p="119">

<Paragraph number="735" type="verses" book="ne">
_“ဒေဝပုတ္တသရီရဝဏ္ဏာ,_  
_သဗ္ဗေ သုဘဂသဏ္ဌိတီ;_  
ဥဒကေန ပံသုံ တေမေတွာ,_  
_ထူပံ ဝဍ္ဎေထ ကဿပံ._  

</Paragraph>

<Paragraph number="736" type="verses" book="ne">
_အယံ သုဂတ္တေ သုဂတဿ ထူပေါ,_  
_မဟေသိနော ဒသဗလဓမ္မဓာရိနော;_  
_တသ္မိံ ဣမေ ဒေဝမနုဇာ ပသန္နာ,_  
_ကာရံ ကရောန္တာ ဇရာမရဏာ ပမုစ္စရေ”တိ._  


</Paragraph>
</Division>

<Paragraph number="737" type="center" book="ne">
ဣဒံ ဝါသနာဘာဂိယံ သုတ္တံ.


</Paragraph>

<Paragraph number="738" type="verses" book="ne">
_“ဥဠာရံ ဝတ တံ အာသိ,_  
_ယာဟံ ထူပံ မဟေသိနော;_  
ဥပ္ပလာနိ စ စတ္တာရိ,_  
_မာလဉ္စ အဘိရောပယိံ._  

</Paragraph>

<Paragraph number="739" type="verses" book="ne">
_အဇ္ဇ တိံသံ တတော ကပ္ပါ,_  
_နာဘိဇာနာမိ ဒုဂ္ဂတိံ;_  
_ဝိနိပါတံ န ဂစ္ဆာမိ,_  
_ထူပံ ပူဇေတွ သတ္ထုနော”တိ._  


</Paragraph>

<Paragraph number="740" type="center" book="ne">
ဣဒံ ဝါသနာဘာဂိယံ သုတ္တံ.


</Paragraph>

<Paragraph number="741" type="verses" book="ne">
_“ဗာတ္တိံသလက္ခဏဓရဿ,_  
_ဝိဇိတဝိဇယဿ လောကနာထဿ;_  
_သတသဟဿံ ကပ္ပေ,_  
_မုဒိတော ထူပံ အပူဇေသိ._  

</Paragraph>

<Paragraph number="742" type="verses" book="ne">
_ယံ မယာ ပသုတံ ပုညံ,_  
_တေန စ ပုညေန ဒေဝ သောဘဂ္ဂံ;_  
_ရဇ္ဇာနိ စ ကာရိတာနိ,_  
_အနာဂန္တုန ဝိနိပါတံ._  

</Paragraph>

<Paragraph number="743" type="verses" book="ne">
_ယံ စက္ခု အဒန္တဒမကဿ,_  
_သာသနေ ပဏိဟိတံ တထာ;_  
_စိတ္တံ တံ မေ သဗ္ဗံ,_  
_လဒ္ဓံ ဝိမုတ္တစိတ္တမှိ ဝိဓူတလတော”တိ._  


</Paragraph>

<Paragraph number="744" type="center" book="ne">
ဣဒံ ဝါသနာဘာဂိယံ သုတ္တံ.


</Paragraph>

<Division number="98" book="ne" e="ch" v="27" p="120">

<Paragraph number="745" type="verses" book="ne">
_“သာမာကပတ္ထောဒနမတ္တမေဝ ဟိ,_  
_ပစ္စေကဗုဒ္ဓမှိ အဒါသိ ဒက္ခိဏံ;_  
_ဝိမုတ္တစိတ္တေ အခိလေ အနာသဝေ,_  
_အရဏဝိဟာရိမှိ အသင်္ဂမာနသေ._  

</Paragraph>

<Paragraph number="746" type="verses" book="ne">
_တသ္မိဉ္စ ဩကပ္ပယိ ဓမ္မမုတ္တမံ,_  
_တသ္မိဉ္စ ဓမ္မေ ပဏိဓေသိံ မာနသံ;_  
_ဧဝံဝိဟာရီဟိ မေ သင်္ဂမော သိယာ,_  
_ဘဝေ ကုဒါသုပိ စ မာ အပေက္ခဝါ._  

</Paragraph>

<Paragraph number="747" type="verses" book="ne">
_တဿေဝ ကမ္မဿ ဝိပါကတော အဟံ,_  
_သဟဿက္ခတ္တုံ ကုရုသူပပဇ္ဇထ;_  
_ဒီဃာယုကေသု အမမေသု ပါဏိသု,_  
_ဝိသေသဂါမီသု အဟီနဂါမိသု._  

</Paragraph>

<Paragraph number="748" type="verses" book="ne">
_တဿေဝ ကမ္မဿ ဝိပါကတော အဟံ,_  
_သဟဿက္ခတ္တုံ တိဒသောပပဇ္ဇထ;_  
_ဝိစိတြမာလာဘရဏာနုလေပိသု,_  
_ဝိသိဋ္ဌကာယူပဂတော ယသဿိသု._  

</Paragraph>

<Paragraph number="749" type="verses" book="ne">
_တဿေဝ ကမ္မဿ ဝိပါကတော အဟံ,_  
_ဝိမုတ္တစိတ္တော အခိလော အနာသဝေါ;_  
ဣမေဟိ မေ အန္တိမဒေဟဓာရိဘိ,_  
_သမာဂမော အာသိ ဟိတာဟိတာသိဟိ._  

</Paragraph>

<Paragraph number="750" type="verses" book="ne">
_ပစ္စက္ခံ ခွိမံ အဝစ တထာဂတော ဇိနော,_  
_သမိဇ္ဈတေ သီလဝတော ယဒိစ္ဆတိ;_  
_ယထာ ယထာ မေ မနသာ ဝိစိန္တိတံ,_  
_တထာ သမိဒ္ဓံ အယမန္တိမော ဘဝေါ”တိ._  


</Paragraph>
</Division>

<Paragraph number="751" type="center" book="ne">
ဣဒံ ဝါသနာဘာဂိယံ သုတ္တံ.


</Paragraph>

<Paragraph number="752" type="verses" book="ne">
_“ဧကတိံသမှိ ကပ္ပမှိ ဇိနော အနေဇော,_  
_အနန္တဒဿီ ဘဂဝါ သိခီတိ;_  
_တဿာပိ ရာဇာ ဘာတာ သိခိဒ္ဓေ,_  
_ဗုဒ္ဓေ စ ဓမ္မေ စ အဘိပ္ပသန္နော._  

</Paragraph>

<Paragraph number="753" type="verses" book="ne">
_ပရိနိဗ္ဗုတေ လောကဝိနာယကမှိ,_  
_ထူပံ သကာသိ ဝိပုလံ မဟန္တံ;_  
_သမန္တတော ဂါဝုတိကံ မဟေသိနော,_  
_ဒေဝါတိဒေဝဿ နရုတ္တမဿ._  

</Paragraph>

<Paragraph number="754" type="verses" book="ne">
_တသ္မိံ မနုဿော ဗလိမာဘိဟာရီ,_  
_ပဂ္ဂယှ ဇာတိသုမနံ ပဟဋ္ဌော;_  
_ဝါတေန ပုပ္ဖံ ပတိတဿ ဧကံ,_  
_တာဟံ ဂဟေတွာန တဿေဝ ဒါသိ._  

</Paragraph>

<Paragraph number="755" type="verses" book="ne">
_သော မံ အဝေါစာဘိပသန္နစိတ္တော,_  
_တုယှမေဝ ဧတံ ပုပ္ဖံ ဒဒါမိ;_  
_တာဟံ ဂဟေတွာ အဘိရောပယေသိံ,_  
_ပုနပ္ပုနံ ဗုဒ္ဓမနုဿရန္တော._  

</Paragraph>

<Paragraph number="756" type="verses" book="ne">
_အဇ္ဇ တိံသံ တတော ကပ္ပါ,_  
_နာဘိဇာနာမိ ဒုဂ္ဂတိံ;_  
_ဝိနိပါတဉ္စ န ဂစ္ဆာမိ,_  
_ထူပပူဇာယိဒံ ဖလန်”တိ._  


</Paragraph>

<Paragraph number="757" type="center" book="ne">
ဣဒံ ဝါသနာဘာဂိယံ သုတ္တံ.


</Paragraph>

<Paragraph number="758" type="verses" book="ne">
_“ကပိလံ နာမ နဂရံ,_  
_သုဝိဘတ္တံ မဟာပထံ;_  
_အာကိဏ္ဏမိဒ္ဓံ ဖီတဉ္စ,_  
_ဗြဟ္မဒတ္တဿ ရာဇိနော._  

</Paragraph>

<Paragraph number="759" type="verses" book="ne">
_ကုမ္မာသံ ဝိက္ကိဏိံ တတ္ထ,_  
_ပဉ္စာလာနံ ပုရုတ္တမေ;_  
_သောဟံ အဒ္ဒသိံ သမ္ဗုဒ္ဓံ,_  
ဥပရိဋ္ဌံ ယသဿိနံ._  

</Paragraph>

<Paragraph number="760" type="verses" book="ne">
_ဟဋ္ဌော စိတ္တံ ပသာဒေတွာ,_  
_နိမန္တေသိံ နရုတ္တမံ;_  
_အရိဋ္ဌံ ဓုဝဘတ္တေန,_  
_ယံ မေ ဂေဟမှိ ဝိဇ္ဇထ._  

</Paragraph>

<Paragraph number="761" type="verses" book="ne">
_တတော စ ကတ္တိကော ပုဏ္ဏော,_  
_ပုဏ္ဏမာသီ ဥပဋ္ဌိတာ;_  
_နဝံ ဒုဿယုဂံ ဂယှ,_  
_အရိဋ္ဌဿောပနာမယိံ._  

</Paragraph>

<Paragraph number="762" type="verses" book="ne">
_ပသန္နစိတ္တံ ဉတွာန,_  
_ပဋိဂ္ဂဏှိ နရုတ္တမော;_  
_အနုကမ္ပကော ကာရုဏိကော,_  
_တဏှာနိဃာတကော မုနိ._  

</Paragraph>

<Paragraph number="763" type="verses" book="ne">
_တာဟံ ကမ္မံ ကရိတွာန,_  
_ကလျာဏံ ဗုဒ္ဓဝဏ္ဏိတံ;_  
_ဒေဝေ စေဝ မနုဿေ စ,_  
_သန္ဓာဝိတွာ တတော စုတော._  

</Paragraph>

<Paragraph number="764" type="verses" book="ne">
_ဗာရာဏသိယံ နဂရေ,_  
_သေဋ္ဌိဿ ဧကပုတ္တကော;_  
_အဍ္ဎေ ကုလသ္မိံ ဥပ္ပဇ္ဇိံ,_  
_ပါဏေဟိ စ ပိယတရော._  

</Paragraph>

<Paragraph number="765" type="verses" book="ne">
_တတော စ ဝိညုတံ ပတ္တော,_  
_ဒေဝပုတ္တေန စောဒိတော;_  
_ပါသာဒါ ဩရူဟိတွာန,_  
_သမ္ဗုဒ္ဓမုပသင်္ကမိံ._  

</Paragraph>

<Paragraph number="766" type="verses" book="ne">
_သော မေ ဓမ္မမဒေသယိ,_  
_အနုကမ္ပာယ ဂေါတမော;_  
_ဒုက္ခံ ဒုက္ခသမုပ္ပါဒံ,_  
_ဒုက္ခဿ စ အတိက္ကမံ._  

</Paragraph>

<Paragraph number="767" type="verses" book="ne">
_အရိယံ အဋ္ဌင်္ဂိကံ မဂ္ဂံ,_  
_ဒုက္ခူပသမဂါမိနံ;_  
_စတ္တာရိ အရိယသစ္စာနိ,_  
_မုနိ ဓမ္မမဒေသယိ._  

</Paragraph>

<Paragraph number="768" type="verses" book="ne">
_တဿာဟံ ဝစနံ သုတွာ,_  
_ဝိဟရိံ သာသနေ ရတော;_  
_သမထံ ပဋိဝိဇ္ဈာဟံ,_  
_ရတ္တိန္ဒိဝမတန္ဒိတော._  

</Paragraph>

<Paragraph number="769" type="verses" book="ne">
_အဇ္ဈတ္တဉ္စ ဗဟိဒ္ဓါ စ,_  
_ယေ မေ ဝိဇ္ဇိံသု အာသဝါ;_  
_သဗ္ဗေ အာသုံ သမုစ္ဆိန္နာ,_  
_န စ ဥပ္ပဇ္ဇရေ ပုန._  

</Paragraph>

<Paragraph number="770" type="verses" book="ne">
_ပရိယန္တကတံ ဒုက္ခံ,_  
_စရိမောယံ သမုဿယော;_  
_ဇာတိမရဏသံသာရော,_  
_နတ္ထိ ဒါနိ ပုနဗ္ဘဝေါ”တိ._  


</Paragraph>

<Paragraph number="771" type="center" book="ne">
ဣဒံ ဝါသနာဘာဂိယံ သုတ္တံ.


</Paragraph>

<Division number="99" book="ne" e="ch" v="27" p="123">

<Paragraph number="772" book="ne">
တတ္ထ ကတမံ နိဗ္ဗေဓဘာဂိယံ သုတ္တံ?
</Paragraph>

<Paragraph number="773" type="verses" book="ne">
_“ဥဒ္ဓံ အဓော သဗ္ဗဓိ ဝိပ္ပမုတ္တော,_  
_အယံ အဟသ္မီတိ အနာနုပဿီ;_  
_ဧဝံ ဝိမုတ္တော ဥဒတာရိ ဩဃံ,_  
_အတိဏ္ဏပုဗ္ဗံ အပုနဗ္ဘဝါယာ”တိ._  


</Paragraph>
</Division>

<Paragraph number="774" type="center" book="ne">
ဣဒံ နိဗ္ဗေဓဘာဂိယံ သုတ္တံ.


</Paragraph>

<Paragraph number="775" book="ne">
“သီလဝတော, အာနန္ဒ, န စေတနာ ကရဏီယာ ‘ကိန္တိ မေ အဝိပ္ပဋိသာရော ဇာယေယျာ’တိ. ဓမ္မတာ ဧသာ, အာနန္ဒ, ယံ သီလဝတော အဝိပ္ပဋိသာရော ဇာယေယျ. အဝိပ္ပဋိသာရိနာ, အာနန္ဒ, န စေတနာ ကရဏီယာ ‘ကိန္တိ မေ ပါမောဇ္ဇံ ဇာယေယျာ’တိ. ဓမ္မတာ ဧသာ, အာနန္ဒ, ယံ အဝိပ္ပဋိသာရိနော ပါမောဇ္ဇံ ဇာယေယျ. ပမုဒိတေန, အာနန္ဒ, န စေတနာ ကရဏီယာ ‘ကိန္တိ မေ ပီတိ ဇာယေယျာ’တိ. ဓမ္မတာ ဧသာ, အာနန္ဒ, ယံ ပမုဒိတဿ ပီတိ ဇာယေယျ. ပီတိမနဿ, အာနန္ဒ, န စေတနာ ကရဏီယာ ‘ကိန္တိ မေ ကာယော ပဿမ္ဘေယျာ’တိ. ဓမ္မတာ ဧသာ, အာနန္ဒ, ယံ ပီတိမနဿ ကာယော ပဿမ္ဘေယျ. ပဿဒ္ဓကာယဿ, အာနန္ဒ, န စေတနာ ကရဏီယာ ‘ကိန္တာဟံ သုခံ ဝေဒိယေယျန်’တိ. ဓမ္မတာ ဧသာ, အာနန္ဒ, ယံ ပဿဒ္ဓကာယော သုခံ ဝေဒိယေယျ. သုခိနော အာနန္ဒ, န စေတနာ ကရဏီယာ ‘ကိန္တိ မေ သမာဓိ ဇာယေယျာ’တိ. ဓမ္မတာ ဧသာ, အာနန္ဒ, ယံ သုခိနော သမာဓိ ဇာယေယျ. သမာဟိတဿ, အာနန္ဒ, န စေတနာ ကရဏီယာ ‘ကိန္တာဟံ ယထာဘူတံ ပဇာနေယျန်’တိ. ဓမ္မတာ ဧသာ, အာနန္ဒ, ယံ သမာဟိတော ယထာဘူတံ ပဇာနေယျ. ယထာဘူတံ ပဇာနတာ, အာနန္ဒ, န စေတနာ ကရဏီယာ ‘ကိန္တိ မေ နိဗ္ဗိဒါ ဇာယေယျာ’တိ. ဓမ္မတာ ဧသာ, အာနန္ဒ, ယံ ယထာဘူတံ ပဇာနန္တော နိဗ္ဗိန္ဒေယျ. နိဗ္ဗိန္ဒန္တေန, အာနန္ဒ, န စေတနာ ကရဏီယာ ‘ကိန္တိ မေ ဝိရာဂေါ ဇာယေယျာ’တိ. ဓမ္မတာ ဧသာ, အာနန္ဒ, ယံ နိဗ္ဗိန္ဒန္တော ဝိရဇ္ဇေယျ. ဝိရဇ္ဇန္တေန, အာနန္ဒ, န စေတနာ ကရဏီယာ ‘ကိန္တိ မေ ဝိမုတ္တိ ဇာယေယျာ’တိ. ဓမ္မတာ ဧသာ, အာနန္ဒ, ယံ ဝိရဇ္ဇန္တော ဝိမုစ္စေယျ. ဝိမုတ္တေန, အာနန္ဒ, န စေတနာ ကရဏီယာ ‘ကိန္တိ မေ ဝိမုတ္တိဉာဏဒဿနံ ဥပ္ပဇ္ဇေယျာ’တိ. ဓမ္မတာ ဧသာ, အာနန္ဒ, ယံ ဝိမုတ္တဿ ဝိမုတ္တိဉာဏဒဿနံ ဥပ္ပဇ္ဇေယျာ”တိ.

</Paragraph>

<Paragraph number="776" type="center" book="ne">
ဣဒံ နိဗ္ဗေဓဘာဂိယံ သုတ္တံ.


</Paragraph>

<Division number="100" book="ne" e="ch" v="27" p="124">

<Paragraph number="777" type="verses" book="ne">
_“ယဒါ ဟဝေ ပါတုဘဝန္တိ ဓမ္မာ,_  
_အာတာပိနော ဈာယတော ဗြာဟ္မဏဿ;_  
_အထဿ ကင်္ခါ ဝပယန္တိ သဗ္ဗာ,_  
_ယတော ပဇာနာတိ သဟေတုဓမ္မန်”တိ._  


</Paragraph>
</Division>

<Paragraph number="778" type="center" book="ne">
ဣဒံ နိဗ္ဗေဓဘာဂိယံ သုတ္တံ.


</Paragraph>

<Paragraph number="779" type="verses" book="ne">
_“ယဒါ ဟဝေ ပါတုဘဝန္တိ ဓမ္မာ,_  
_အာတာပိနော ဈာယတော ဗြာဟ္မဏဿ;_  
_အထဿ ကင်္ခါ ဝပယန္တိ သဗ္ဗာ,_  
_ယတော ခယံ ပစ္စယာနံ အဝေဒီ”တိ._  


</Paragraph>

<Paragraph number="780" type="center" book="ne">
ဣဒံ နိဗ္ဗေဓဘာဂိယံ သုတ္တံ.


</Paragraph>

<Paragraph number="781" type="verses" book="ne">
_“ကိံ နု ကုဇ္ဈသိ မာ ကုဇ္ဈိ,_  
_အက္ကောဓော တိဿ တေ ဝရံ;_  
_ကောဓမာနမက္ခဝိနယတ္ထံ ဟိ,_  
_တိဿ ဗြဟ္မစရိယံ ဝုဿတီ”တိ._  


</Paragraph>

<Paragraph number="782" type="center" book="ne">
ဣဒံ နိဗ္ဗေဓဘာဂိယံ သုတ္တံ.


</Paragraph>

<Paragraph number="783" type="verses" book="ne">
_“ကဒါဟံ နန္ဒံ ပဿေယျံ,_  
_အာရညံ ပံသုကူလိကံ;_  
_အညာတုဉ္ဆေန ယာပေန္တံ,_  
_ကာမေသု အနပေက္ခိနန်”တိ._  


</Paragraph>

<Paragraph number="784" type="center" book="ne">
ဣဒံ နိဗ္ဗေဓဘာဂိယံ သုတ္တံ.


</Paragraph>

<Paragraph number="785" type="verses" book="ne">
_“ကိံသု ဆေတွာ သုခံ သေတိ,_  
_ကိံသု ဆေတွာ န သောစတိ;_  
_ကိဿဿု ဧကဓမ္မဿ,_  
_ဝဓံ ရောစေသိ ဂေါတမာတိ._  

</Paragraph>

<Paragraph number="786" type="verses" book="ne">
_ကောဓံ ဆေတွာ သုခံ သေတိ,_  
_ကောဓံ ဆေတွာ န သောစတိ;_  
_ကောဓဿ ဝိသမူလဿ,_  
_မဓုရဂ္ဂဿ ဗြာဟ္မဏ;_  
_ဝဓံ အရိယာ ပသံသန္တိ,_  
_တံ ဟိ ဆေတွာ န သောစတီ”တိ._  


</Paragraph>

<Paragraph number="787" type="center" book="ne">
ဣဒံ နိဗ္ဗေဓဘာဂိယံ သုတ္တံ.


</Paragraph>

<Paragraph number="788" type="verses" book="ne">
_“ကိံသု ဟနေ ဥပ္ပတိတံ,_  
_ကိံသု ဇာတံ ဝိနောဒယေ;_  
_ကိဉ္စဿု ပဇဟေ ဓီရော,_  
_ကိဿာဘိသမယော သုခေါ._  

</Paragraph>

<Paragraph number="789" type="verses" book="ne">
_ကောဓံ ဟနေ ဥပ္ပတိတံ,_  
_ရာဂံ ဇာတံ ဝိနောဒယေ;_  
_အဝိဇ္ဇံ ပဇဟေ ဓီရော,_  
_သစ္စာဘိသမယော သုခေါ”တိ._  


</Paragraph>

<Paragraph number="790" type="center" book="ne">
ဣဒံ နိဗ္ဗေဓဘာဂိယံ သုတ္တံ.


</Paragraph>

<Division number="101" book="ne" e="ch" v="27" p="125">

<Paragraph number="791" type="verses" book="ne">
_“သတ္တိယာ ဝိယ ဩမဋ္ဌော,_  
_ဍယှမာနောဝ မတ္ထကေ;_  
_ကာမရာဂပ္ပဟာနာယ,_  
_သတော ဘိက္ခု ပရိဗ္ဗဇေ._  

</Paragraph>

<Paragraph number="792" type="verses" book="ne">
_သတ္တိယာ ဝိယ ဩမဋ္ဌော,_  
_ဍယှမာနောဝ မတ္ထကေ;_  
_သက္ကာယဒိဋ္ဌိပ္ပဟာနာယ,_  
_သတော ဘိက္ခု ပရိဗ္ဗဇေ”တိ._  


</Paragraph>
</Division>

<Paragraph number="793" type="center" book="ne">
ဣဒံ နိဗ္ဗေဓဘာဂိယံ သုတ္တံ.


</Paragraph>

<Paragraph number="794" type="verses" book="ne">
_“သဗ္ဗေ ခယန္တာ နိစယာ,_  
_ပတနန္တာ သမုဿယာ;_  
_သဗ္ဗေသံ မရဏမာဂမ္မ,_  
_သဗ္ဗေသံ ဇီဝိတမဒ္ဓုဝံ;_  
_ဧတံ ဘယံ မရဏေ ပေက္ခမာနော,_  
_ပုညာနိ ကယိရာထ သုခါဝဟာနိ._  

</Paragraph>

<Paragraph number="795" type="verses" book="ne">
_သဗ္ဗေ ခယန္တာ နိစယာ,_  
_ပတနန္တာ သမုဿယာ;_  
_သဗ္ဗေသံ မရဏမာဂမ္မ,_  
_သဗ္ဗေသံ ဇီဝိတမဒ္ဓုဝံ;_  
_ဧတံ ဘယံ မရဏေ ပေက္ခမာနော,_  
_လောကာမိသံ ပဇဟေ သန္တိပေက္ခော”တိ._  


</Paragraph>

<Paragraph number="796" type="center" book="ne">
ဣဒံ နိဗ္ဗေဓဘာဂိယံ သုတ္တံ.


</Paragraph>

<Paragraph number="797" type="verses" book="ne">
_“သုခံ သယန္တိ မုနယော,_  
_န တေ သောစန္တိ မာဝိဓ;_  
_ယေသံ ဈာနရတံ စိတ္တံ,_  
_ပညဝါ သုသမာဟိတော;_  
_အာရဒ္ဓဝီရိယော ပဟိတတ္တော,_  
_ဩဃံ တရတိ ဒုတ္တရံ._  

</Paragraph>

<Paragraph number="798" type="verses" book="ne">
_ဝိရတော ကာမသညာယ,_  
_သဗ္ဗသံယောဇနာတီတော;_  
_နန္ဒိဘဝပရိက္ခီဏော,_  
_သော ဂမ္ဘီရေ န သီဒတီ”တိ._  


</Paragraph>

<Paragraph number="799" type="center" book="ne">
ဣဒံ နိဗ္ဗေဓဘာဂိယံ သုတ္တံ.


</Paragraph>

<Paragraph number="800" type="verses" book="ne">
_“သဒ္ဒဟာနော အရဟတံ,_  
_ဓမ္မံ နိဗ္ဗာနပတ္တိယာ;_  
_သုဿူသံ လဘတေ ပညံ,_  
_အပ္ပမတ္တော ဝိစက္ခဏော._  

</Paragraph>

<Paragraph number="801" type="verses" book="ne">
_ပတိရူပကာရီ ဓုရဝါ,_  
ဥဋ္ဌာတာ ဝိန္ဒတေ ဓနံ;_  
_သစ္စေန ကိတ္တိံ ပပ္ပေါတိ,_  
_ဒဒံ မိတ္တာနိ ဂန္ထတိ;_  
_အသ္မာ လောကာ ပရံ လောကံ,_  
_ဧဝံ ပေစ္စ န သောစတီ”တိ._  


</Paragraph>

<Paragraph number="802" type="center" book="ne">
ဣဒံ နိဗ္ဗေဓဘာဂိယံ သုတ္တံ.


</Paragraph>

<Paragraph number="803" type="verses" book="ne">
_“သဗ္ဗဂန္ထပဟီနဿ,_  
_ဝိပ္ပမုတ္တဿ တေ သတော;_  
_သမဏဿ န တံ သာဓု,_  
_ယဒညမနုသာသသီတိ._  

</Paragraph>

<Paragraph number="804" type="verses" book="ne">
_ယေန ကေနစိ ဝဏ္ဏေန,_  
_သံဝါသော သက္က ဇာယတိ;_  
_န တံ အရဟတိ သပ္ပညော,_  
_မနသာ အနုကမ္ပိတုံ._  

</Paragraph>

<Paragraph number="805" type="verses" book="ne">
_မနသာ စေ ပသန္နေန,_  
_ယဒညမနုသာသတိ;_  
_န တေန ဟောတိ သံယုတ္တော,_  
_ယာနုကမ္ပာ အနုဒ္ဒယာ”တိ._  


</Paragraph>

<Paragraph number="806" type="center" book="ne">
ဣဒံ နိဗ္ဗေဓဘာဂိယံ သုတ္တံ.


</Paragraph>

<Division number="102" book="ne" e="ch" v="27" p="126">

<Paragraph number="807" type="verses" book="ne">
_“ရာဂေါ စ ဒေါသော စ ကုတောနိဒါနာ,_  
_အရတီ ရတီ လောမဟံသော ကုတောဇာ;_  
_ကုတော သမုဋ္ဌာယ မနောဝိတက္ကာ,_  
_ကုမာရကာ ဓင်္ကမိဝေါဿဇန္တိ._  

</Paragraph>

<Paragraph number="808" type="verses" book="ne">
_ရာဂေါ စ ဒေါသော စ ဣတောနိဒါနာ,_  
_အရတီ ရတီ လောမဟံသော ဣတောဇာ;_  
ဣတော သမုဋ္ဌာယ မနောဝိတက္ကာ,_  
_ကုမာရကာ ဓင်္ကမိဝေါဿဇန္တိ._  

</Paragraph>

<Paragraph number="809" type="verses" book="ne">
_သ္နေဟဇာ အတ္တသမ္ဘူတာ,_  
_နိဂြေါဓဿေဝ ခန္ဓဇာ;_  
_ပုထု ဝိသတ္တာ ကာမေသု,_  
_မာလုဝါဝ ဝိတတာ ဝနေ._  

</Paragraph>

<Paragraph number="810" type="verses" book="ne">
_ယေ နံ ပဇာနန္တိ ယတောနိဒါနံ,_  
_တေ နံ ဝိနောဒေန္တိ သုဏောဟိ ယက္ခ;_  
_တေ ဒုတ္တရံ ဩဃမိမံ တရန္တိ,_  
_အတိဏ္ဏပုဗ္ဗံ အပုနဗ္ဘဝါယာ”တိ._  


</Paragraph>
</Division>

<Paragraph number="811" type="center" book="ne">
ဣဒံ နိဗ္ဗေဓဘာဂိယံ သုတ္တံ.


</Paragraph>

<Paragraph number="812" type="center" book="ne">
“ဒုက္ကရံ ဘဂဝါ သုဒုက္ကရံ ဘဂဝါ”တိ.
</Paragraph>

<Paragraph number="813" type="verses" book="ne">
_“ဒုက္ကရံ ဝါပိ ကရောန္တိ, __(ကာမဒါတိ ဘဂဝါ)___  
_သေက္ခာ သီလသမာဟိတာ;_  
_ဌိတတ္တာ အနဂါရိယုပေတဿ,_  
_တုဋ္ဌိ ဟောတိ သုခါဝဟာ”တိ._  

</Paragraph>

<Paragraph number="814" type="center" book="ne">
“ဒုလ္လဘာ ဘဂဝါ ယဒိဒံ တုဋ္ဌီ”တိ.
</Paragraph>

<Paragraph number="815" type="verses" book="ne">
_“ဒုလ္လဘံ ဝါပိ လဘန္တိ, __(ကာမဒါတိ ဘဂဝါ)___  
_စိတ္တဝူပသမေ ရတာ;_  
_ယေသံ ဒိဝါ စ ရတ္တော စ,_  
_ဘာဝနာယ ရတော မနော”တိ._  

</Paragraph>

<Paragraph number="816" type="center" book="ne">
“ဒုဿမာဒဟံ ဘဂဝါ ယဒိဒံ စိတ္တန်”တိ.
</Paragraph>

<Paragraph number="817" type="verses" book="ne">
_“ဒုဿမာဒဟံ ဝါပိ သမာဒဟန္တိ, __(ကာမဒါတိ ဘဂဝါ)___  
ဣန္ဒြိယူပသမေ ရတာ;_  
_တေ ဆေတွာ မစ္စုနော ဇာလံ,_  
_အရိယာ ဂစ္ဆန္တိ ကာမဒါ”တိ._  

</Paragraph>

<Paragraph number="818" type="center" book="ne">
“ဒုဂ္ဂမော ဘဂဝါ ဝိသမော မဂ္ဂေါ”တိ.
</Paragraph>

<Paragraph number="819" type="verses" book="ne">
_“ဒုဂ္ဂမေ ဝိသမေ ဝါပိ,_  
_အရိယာ ဂစ္ဆန္တိ ကာမဒ;_  
_အနရိယာ ဝိသမေ မဂ္ဂေ,_  
_ပပတန္တိ အဝံသိရာ;_  
_အရိယာနံ သမော မဂ္ဂေါ,_  
_အရိယာ ဟိ ဝိသမေ သမာ”တိ._  


</Paragraph>

<Paragraph number="820" type="center" book="ne">
ဣဒံ နိဗ္ဗေဓဘာဂိယံ သုတ္တံ.


</Paragraph>

<Division number="103" book="ne" e="ch" v="27" p="127">

<Paragraph number="821" type="verses" book="ne">
_“ဣဒံ ဟိ တံ ဇေတဝနံ,_  
ဣသိသံဃနိသေဝိတံ;_  
_အာဝုတ္ထံ ဓမ္မရာဇေန,_  
_ပီတိသဉ္ဇနနံ မမ._  

</Paragraph>

<Paragraph number="822" type="verses" book="ne">
_ကမ္မံ ဝိဇ္ဇာ စ ဓမ္မော စ,_  
_သီလံ ဇီဝိတမုတ္တမံ;_  
_ဧတေန မစ္စာ သုဇ္ဈန္တိ,_  
_န ဂေါတ္တေန ဓနေန ဝါ._  

</Paragraph>

<Paragraph number="823" type="verses" book="ne">
_တသ္မာ ဟိ ပဏ္ဍိတော ပေါသော,_  
_သမ္ပဿံ အတ္ထမတ္တနော;_  
_ယောနိသော ဝိစိနေ ဓမ္မံ,_  
_ဧဝံ တတ္ထ ဝိသုဇ္ဈတိ._  

</Paragraph>

<Paragraph number="824" type="verses" book="ne">
_သာရိပုတ္တောဝ ပညာယ,_  
_သီလေန ဥပသမေန စ;_  
_ယောပိ ပါရင်္ဂတော ဘိက္ခု,_  
_ဧတာဝပရမော သိယာ”တိ._  


</Paragraph>
</Division>

<Paragraph number="825" type="center" book="ne">
ဣဒံ နိဗ္ဗေဓဘာဂိယံ သုတ္တံ.


</Paragraph>

<Paragraph number="826" type="verses" book="ne">
_“အတီတံ နာနွာဂမေယျ,_  
_နပ္ပဋိကင်္ခေ အနာဂတံ;_  
_ယဒတီတံ ပဟီနံ တံ,_  
_အပ္ပတ္တဉ္စ အနာဂတံ._  

</Paragraph>

<Paragraph number="827" type="verses" book="ne">
_ပစ္စုပ္ပန္နဉ္စ ယော ဓမ္မံ,_  
_တတ္ထ တတ္ထ ဝိပဿတိ;_  
_အသံဟီရံ အသံကုပ္ပံ,_  
_တံ ဝိဒွါ မနုဗြူဟယေ._  

</Paragraph>

<Paragraph number="828" type="verses" book="ne">
_အဇ္ဇေဝ ကိစ္စမာတပ္ပံ,_  
_ကော ဇညာ မရဏံ သုဝေ;_  
_န ဟိ နော သင်္ဂရံ တေန,_  
_မဟာသေနေန မစ္စုနာ._  

</Paragraph>

<Paragraph number="829" type="verses" book="ne">
_ဧဝံ ဝိဟာရိံ အာတာပိံ,_  
_အဟောရတ္တမတန္ဒိတံ;_  
_တံ ဝေ ဘဒ္ဒေကရတ္တောတိ,_  
_သန္တော အာစိက္ခတေ မုနီ”တိ._  


</Paragraph>

<Paragraph number="830" type="center" book="ne">
ဣဒံ နိဗ္ဗေဓဘာဂိယံ သုတ္တံ.


</Paragraph>

<Paragraph number="831" book="ne">
“စတ္တာရိမာနိ, ဘိက္ခဝေ, သစ္ဆိကာတဗ္ဗာနိ. ကတမာနိ စတ္တာရိ? အတ္ထိ, ဘိက္ခဝေ, ဓမ္မာ စက္ခုနာ ပညာယ စ သစ္ဆိကာတဗ္ဗာ, အတ္ထိ ဓမ္မာ သတိယာ ပညာယ စ သစ္ဆိကာတဗ္ဗာ, အတ္ထိ ဓမ္မာ ကာယေန ပညာယ စ သစ္ဆိကာတဗ္ဗာ, အတ္ထိ ဓမ္မာ ပညာယ ဝေဒိတဗ္ဗာ, ပညာယ စ သစ္ဆိကာတဗ္ဗာ.
</Paragraph>

<Paragraph number="832" book="ne">
ကတမေ စ, ဘိက္ခဝေ, ဓမ္မာ စက္ခုနာ ပညာယ စ သစ္ဆိကာတဗ္ဗာ? ဒိဗ္ဗစက္ခု သုဝိသုဒ္ဓံ အတိက္ကန္တမာနုသကံ စက္ခုနာ ပညာယ စ သစ္ဆိကာတဗ္ဗံ.
</Paragraph>

<Paragraph number="833" book="ne">
ကတမေ စ, ဘိက္ခဝေ, ဓမ္မာ သတိယာ ပညာယ စ သစ္ဆိကာတဗ္ဗာ? ပုဗ္ဗေနိဝါသာနုဿတိ သတိယာ ပညာယ စ သစ္ဆိကာတဗ္ဗာ.
</Paragraph>

<Paragraph number="834" book="ne">
ကတမေ စ, ဘိက္ခဝေ, ဓမ္မာ ကာယေန ပညာယ စ သစ္ဆိကာတဗ္ဗာ? ဣဒ္ဓိဝိဓာ နိရောဓာ ကာယေန ပညာယ စ သစ္ဆိကာတဗ္ဗာ.
</Paragraph>

<Paragraph number="835" book="ne">
ကတမေ စ, ဘိက္ခဝေ, ဓမ္မာ ပညာယ ဝေဒိတဗ္ဗာ, ပညာယ သစ္ဆိကာတဗ္ဗာ? အာသဝါနံ ခယေ ဉာဏံ ပညာယ ဝေဒိတဗ္ဗံ, ပညာယ စ သစ္ဆိကာတဗ္ဗန်”တိ.

</Paragraph>

<Paragraph number="836" type="center" book="ne">
ဣဒံ နိဗ္ဗေဓဘာဂိယံ သုတ္တံ.


</Paragraph>

<Division number="104" book="ne" e="ch" v="27" p="129">

<Paragraph number="837" book="ne">
တတ္ထ ကတမံ အသေက္ခဘာဂိယံ သုတ္တံ?
</Paragraph>

<Paragraph number="838" type="verses" book="ne">
_“ယဿ သေလူပမံ စိတ္တံ,_  
_ဌိတံ နာနုပကမ္ပတိ;_  
_ဝိရတ္တံ ရဇနီယေသု,_  
_ကောပနေယျေ န ကုပ္ပတိ;_  
_ယဿေဝံ ဘာဝိတံ စိတ္တံ,_  
_ကုတော နံ ဒုက္ခမေဿတီ”တိ._  


</Paragraph>
</Division>

<Paragraph number="839" type="center" book="ne">
ဣဒံ အသေက္ခဘာဂိယံ သုတ္တံ.


</Paragraph>

<Paragraph number="840" type="center" book="ne">
အာယသ္မတော စ သာရိပုတ္တဿ စာရိကာဒသမံ ဝေယျာကရဏံ ကာတဗ္ဗန္တိ.

</Paragraph>

<Paragraph number="841" type="center" book="ne">
ဣဒံ အသေက္ခဘာဂိယံ သုတ္တံ.


</Paragraph>

<Paragraph number="842" type="verses" book="ne">
_“ယော ဗြာဟ္မဏော ဗာဟိတပါပဓမ္မော,_  
_နိဟုံဟုင်္ကော နိက္ကသာဝေါ ယတတ္တော;_  
_ဝေဒန္တဂူ ဝူသိတဗြဟ္မစရိယော,_  
_ဓမ္မေန သော ဗြဟ္မဝါဒံ ဝဒေယျ;_  
_ယဿုဿဒါ နတ္ထိ ကုဟိဉ္စိ လောကေ”တိ._  


</Paragraph>

<Paragraph number="843" type="center" book="ne">
ဣဒံ အသေက္ခဘာဂိယံ သုတ္တံ.


</Paragraph>

<Paragraph number="844" type="verses" book="ne">
_“ဗာဟိတွာ ပါပကေ ဓမ္မေ,_  
_ယေ စရန္တိ သဒါ သတာ;_  
_ခီဏသံယောဇနာ ဗုဒ္ဓါ,_  
_တေ ဝေ လောကသ္မိ ဗြာဟ္မဏာ”တိ._  


</Paragraph>

<Paragraph number="845" type="center" book="ne">
ဣဒံ အသေက္ခဘာဂိယံ သုတ္တံ.


</Paragraph>

<Paragraph number="846" type="verses" book="ne">
_“ယတ္ထ အာပေါ စ ပထဝီ,_  
_တေဇော ဝါယော န ဂါဓတိ;_  
_န တတ္ထ သုက္ကာ ဇောတန္တိ,_  
_အာဒိစ္စော နပ္ပကာသတိ;_  
_န တတ္ထ စန္ဒိမာ ဘာတိ,_  
_တမော တတ္ထ န ဝိဇ္ဇတိ._  

</Paragraph>

<Paragraph number="847" type="verses" book="ne">
_ယဒါ စ အတ္တနာဝေဒိ,_  
_မုနိ မောနေန ဗြာဟ္မဏော;_  
_အထ ရူပါ အရူပါ စ,_  
_သုခဒုက္ခာ ပမုစ္စတီ”တိ._  


</Paragraph>

<Paragraph number="848" type="center" book="ne">
ဣဒံ အသေက္ခဘာဂိယံ သုတ္တံ.


</Paragraph>

<Paragraph number="849" type="verses" book="ne">
_“ယဒါ သကေသု ဓမ္မေသု,_  
_ပါရဂူ ဟောတိ ဗြာဟ္မဏော;_  
_အထ ဧတံ ပိသာစဉ္စ,_  
_ပက္ကုလဉ္စာတိဝတ္တတီ”တိ._  


</Paragraph>

<Paragraph number="850" type="center" book="ne">
ဣဒံ အသေက္ခဘာဂိယံ သုတ္တံ.


</Paragraph>

<Paragraph number="851" type="verses" book="ne">
_“နာဘိနန္ဒတိ အာယန္တိံ,_  
_ပက္ကမန္တိံ န သောစတိ;_  
_သင်္ဂါ သင်္ဂါမဇိံ မုတ္တံ,_  
_တမဟံ ဗြူမိ ဗြာဟ္မဏန်”တိ._  


</Paragraph>

<Paragraph number="852" type="center" book="ne">
ဣဒံ အသေက္ခဘာဂိယံ သုတ္တံ.


</Paragraph>

<Paragraph number="853" type="verses" book="ne">
_“န ဥဒကေန သုစီ ဟောတိ,_  
_ဗဟွေတ္ထ နှာယတီ ဇနော;_  
_ယမှိ သစ္စဉ္စ ဓမ္မော စ,_  
_သော သုစီ သော စ ဗြာဟ္မဏော”တိ._  


</Paragraph>

<Paragraph number="854" type="center" book="ne">
ဣဒံ အသေက္ခဘာဂိယံ သုတ္တံ.


</Paragraph>

<Paragraph number="855" type="verses" book="ne">
_“ယဒါ ဟဝေ ပါတုဘဝန္တိ ဓမ္မာ,_  
_အာတာပိနော ဈာယတော ဗြာဟ္မဏဿ;_  
_ဝိဓူပယံ တိဋ္ဌတိ မာရသေနံ,_  
_သူရိယောဝ ဩဘာသယမန္တလိက္ခန်”တိ._  


</Paragraph>

<Paragraph number="856" type="center" book="ne">
ဣဒံ အသေက္ခဘာဂိယံ သုတ္တံ.


</Paragraph>

<Paragraph number="857" type="verses" book="ne">
_“သန္တိန္ဒြိယံ ပဿထ ဣရိယမာနံ,_  
_တေဝိဇ္ဇပတ္တံ အပဟာနဓမ္မံ;_  
_သဗ္ဗာနိ ယောဂါနိ ဥပါတိဝတ္တော,_  
_အကိဉ္စနော ဣရိယတိ ပံသုကူလိကော._  

</Paragraph>

<Paragraph number="858" type="verses" book="ne">
_တံ ဒေဝတာ သမ္ဗဟုလာ ဥဠာရာ,_  
_ဗြဟ္မဝိမာနံ ဥပသင်္ကမိတွာ;_  
_အာဇာနိယံ ဇာတိဗလံ နိသေဓံ,_  
_နီတံ နမဿန္တိ ပသန္နစိတ္တာ._  

</Paragraph>

<Paragraph number="859" type="verses" book="ne">
_နမော တေ ပုရိသာဇည,_  
_နမော တေ ပုရိသုတ္တမ;_  
_ယဿ တေ နာဘိဇာနာမ,_  
_ကိံ တွံ နိဿာယ ဈာယသီ”တိ._  


</Paragraph>

<Paragraph number="860" type="center" book="ne">
ဣဒံ အသေက္ခဘာဂိယံ သုတ္တံ.


</Paragraph>

<Paragraph number="861" type="verses" book="ne">
_“သဟာယာ ဝတိမေ ဘိက္ခူ,_  
_စိရရတ္တသမေတိကာ;_  
_သမေတိ နေသံ သဒ္ဓမ္မော,_  
_ဓမ္မေ ဗုဒ္ဓပ္ပဝေဒိတေ._  

</Paragraph>

<Paragraph number="862" type="verses" book="ne">
_သုဝိနီတာ ကပ္ပိနေန,_  
_ဓမ္မေ အရိယပ္ပဝေဒိတေ;_  
_ဓာရေန္တိ အန္တိမံ ဒေဟံ,_  
_ဇေတွာ မာရံ သဝါဟိနိန်”တိ._  


</Paragraph>

<Paragraph number="863" type="center" book="ne">
ဣဒံ အသေက္ခဘာဂိယံ သုတ္တံ.


</Paragraph>

<Paragraph number="864" type="verses" book="ne">
_“နယိဒံ သိထိလမာရဗ္ဘ,_  
_နယိဒံ အပ္ပေန ထာမသာ;_  
_နိဗ္ဗာနံ အဓိဂန္တဗ္ဗံ,_  
_သဗ္ဗဒုက္ခပ္ပမောစနံ._  

</Paragraph>

<Paragraph number="865" type="verses" book="ne">
_အယဉ္စ ဒဟရော ဘိက္ခု,_  
_အယမုတ္တမပေါရိသော;_  
_ဓာရေတိ အန္တိမံ ဒေဟံ,_  
_ဇေတွာ မာရံ သဝါဟိနိန်”တိ._  


</Paragraph>

<Paragraph number="866" type="center" book="ne">
ဣဒံ အသေက္ခဘာဂိယံ သုတ္တံ.


</Paragraph>

<Paragraph number="867" type="verses" book="ne">
_“ဒုဗ္ဗဏ္ဏကော လူခစီဝရော,_  
_မောဃရာဇာ သဒါ သတော;_  
_ခီဏာသဝေါ ဝိသံယုတ္တော,_  
_ကတကိစ္စော အနာသဝေါ._  

</Paragraph>

<Paragraph number="868" type="verses" book="ne">
_တေဝိဇ္ဇော ဣဒ္ဓိပ္ပတ္တော စ,_  
_စေတောပရိယာယကောဝိဒေါ;_  
_ဓာရေတိ အန္တိမံ ဒေဟံ,_  
_ဇေတွာ မာရံ သဝါဟိနိန်”တိ._  


</Paragraph>

<Paragraph number="869" type="center" book="ne">
ဣဒံ အသေက္ခဘာဂိယံ သုတ္တံ.


</Paragraph>

<Division number="105" book="ne" e="ch" v="27" p="131">

<Paragraph number="870" book="ne">
“တထာဂတော, ဘိက္ခဝေ, အရဟံ သမ္မာသမ္ဗုဒ္ဓေါ ရူပဿ နိဗ္ဗိဒါ ဝိရာဂါ နိရောဓာ အနုပါဒါ ဝိမုတ္တော သမ္မာသမ္ဗုဒ္ဓေါတိ ဝုစ္စတိ. ဘိက္ခုပိ, ဘိက္ခဝေ, ပညာဝိမုတ္တော ရူပဿ နိဗ္ဗိဒါ ဝိရာဂါ နိရောဓာ အနုပါဒါ ဝိမုတ္တော ပညာဝိမုတ္တောတိ ဝုစ္စတိ.
</Paragraph>

<Paragraph number="871" book="ne">
တထာဂတော, ဘိက္ခဝေ, အရဟံ သမ္မာသမ္ဗုဒ္ဓေါ ဝေဒနာယ …ပေ…  သညာယ…  သင်္ခါရာနံ…  ဝိညာဏဿ နိဗ္ဗိဒါ ဝိရာဂါ နိရောဓာ အနုပါဒါ ဝိမုတ္တော သမ္မာသမ္ဗုဒ္ဓေါတိ ဝုစ္စတိ. ဘိက္ခုပိ, ဘိက္ခဝေ, ပညာဝိမုတ္တော ဝိညာဏဿ နိဗ္ဗိဒါ ဝိရာဂါ နိရောဓာ အနုပါဒါ ဝိမုတ္တော ပညာဝိမုတ္တောတိ ဝုစ္စတိ.
</Paragraph>

<Paragraph number="872" book="ne">
တတြ ခေါ, ဘိက္ခဝေ, ကော ဝိသေသော ကော အဓိပ္ပယာသော ကိံ နာနာကရဏံ တထာဂတဿ အရဟတော သမ္မာသမ္ဗုဒ္ဓဿ ပညာဝိမုတ္တေန ဘိက္ခုနာတိ? ဘဂဝံမူလကာ နော, ဘန္တေ, ဓမ္မာ …ပေ…
</Paragraph>

<Paragraph number="873" book="ne">
တထာဂတော, ဘိက္ခဝေ, အရဟံ သမ္မာသမ္ဗုဒ္ဓေါ အနုပ္ပန္နဿ မဂ္ဂဿ ဥပ္ပါဒေတာ, အသဉ္ဇာတဿ မဂ္ဂဿ သဉ္ဇနေတာ, အနက္ခာတဿ မဂ္ဂဿ အက္ခာတာ, မဂ္ဂညူ မဂ္ဂဝိဒူ မဂ္ဂကောဝိဒေါ, မဂ္ဂါနုဂါ စ, ဘိက္ခဝေ, ဧတရဟိ သာဝကာ ဝိဟရန္တိ ပစ္ဆာ သမန္နာဂတာ. အယံ ခေါ, ဘိက္ခဝေ, ဝိသေသော, အယံ အဓိပ္ပယာသော, ဣဒံ နာနာကရဏံ တထာဂတဿ အရဟတော သမ္မာသမ္ဗုဒ္ဓဿ ပညာဝိမုတ္တေန ဘိက္ခုနာ”တိ.

</Paragraph>
</Division>

<Paragraph number="874" type="center" book="ne">
ဣဒံ အသေက္ခဘာဂိယံ သုတ္တံ.


</Paragraph>

<Division number="106" book="ne" e="ch" v="27" p="132">

<Paragraph number="875" book="ne">
တတ္ထ ကတမံ သံကိလေသဘာဂိယဉ္စ ဝါသနာဘာဂိယဉ္စ သုတ္တံ?
</Paragraph>

<Paragraph number="876" type="verses" book="ne">
_“ဆန္နမတိဝဿတိ,_  
_ဝိဝဋံ နာတိဝဿတိ;_  
_တသ္မာ ဆန္နံ ဝိဝရေထ,_  
_ဧဝံ တံ နာတိဝဿတီ”တိ._  

</Paragraph>

<Paragraph number="877" book="ne">
“ဆန္နမတိဝဿတီ”တိ သံကိလေသော, “ဝိဝဋံ နာတိဝဿတီ”တိ ဝါသနာ, “တသ္မာ ဆန္နံ ဝိဝရေထ, ဧဝံ တံ နာတိဝဿတီ”တိ အယံ သံကိလေသော စ ဝါသနာ စ. ဣဒံ သံကိလေသဘာဂိယဉ္စ ဝါသနာဘာဂိယဉ္စ သုတ္တံ.
</Paragraph>

<Paragraph number="878" book="ne">
“စတ္တာရောမေ, မဟာရာဇ, ပုဂ္ဂလာ သန္တော သံဝိဇ္ဇမာနာ လောကသ္မိံ. ကတမေ စတ္တာရော? တမော တမပရာယဏော တမော ဇောတိပရာယဏော ဇောတိ တမပရာယဏော ဇောတိ ဇောတိပရာယဏော”တိ. တတ္ထ ယော စ ပုဂ္ဂလော ဇောတိ တမပရာယဏော ယော စ ပုဂ္ဂလော တမော တမပရာယဏော, ဣမေ ဒွေ ပုဂ္ဂလာ သံကိလေသဘာဂိယာ, ယော စ ပုဂ္ဂလော တမော ဇောတိပရာယဏော ယော စ ပုဂ္ဂလော ဇောတိ ဇောတိပရာယဏော, ဣမေ ဒွေ ပုဂ္ဂလာ ဝါသနာဘာဂိယာ. ဣဒံ သံကိလေသဘာဂိယဉ္စ ဝါသနာဘာဂိယဉ္စ သုတ္တံ.
</Paragraph>

<Paragraph number="879" book="ne">
တတ္ထ ကတမံ သံကိလေသဘာဂိယဉ္စ နိဗ္ဗေဓဘာဂိယဉ္စ သုတ္တံ?
</Paragraph>

<Paragraph number="880" type="verses" book="ne">
_“န တံ ဒဠှံ ဗန္ဓနမာဟု ဓီရာ,_  
_ယဒါယသံ ဒါရုဇပဗ္ဗဇဉ္စ;_  
_သာရတ္တရတ္တာ မဏိကုဏ္ဍလေသု,_  
_ပုတ္တေသု ဒါရေသု စ ယာ အပေက္ခာ”တိ._  

</Paragraph>

<Paragraph number="881" book="ne">
အယံ သံကိလေသော.
</Paragraph>

<Paragraph number="882" type="verses" book="ne">
_“ဧတံ ဒဠှံ ဗန္ဓနမာဟု ဓီရာ,_  
_ဩဟာရိနံ သိထိလံ ဒုပ္ပမုဉ္စံ;_  
_ဧတမ္ပိ ဆေတွာန ပရိဗ္ဗဇန္တိ,_  
_အနပေက္ခိနော ကာမသုခံ ပဟာယာ”တိ._  

</Paragraph>

<Paragraph number="883" book="ne">
အယံ နိဗ္ဗေဓော. ဣဒံ သံကိလေသဘာဂိယဉ္စ နိဗ္ဗေဓဘာဂိယဉ္စ သုတ္တံ.
</Paragraph>

</Division>
<Division number="107" book="ne" e="ch" v="27" p="133">

<Paragraph number="884" book="ne">
“ယဉ္စ, ဘိက္ခဝေ, စေတေတိ, ယဉ္စ ပကပ္ပေတိ, ယဉ္စ အနုသေတိ. အာရမ္မဏမေတံ ဟောတိ ဝိညာဏဿ ဌိတိယာ, အာရမ္မဏေ သတိ ပတိဋ္ဌာ ဝိညာဏဿ ဟောတိ, တသ္မိံ ပတိဋ္ဌိတေ ဝိညာဏေ ဝိရူဠှေ အာယတိံ ပုနဗ္ဘဝါဘိနိဗ္ဗတ္တိ ဟောတိ, အာယတိံ ပုနဗ္ဘဝါဘိနိဗ္ဗတ္တိယာ သတိ အာယတိံ ဇာတိဇရာမရဏံ သောကပရိဒေဝဒုက္ခဒေါမနဿုပါယာသာ သမ္ဘဝန္တိ, ဧဝမေတဿ ကေဝလဿ ဒုက္ခက္ခန္ဓဿ သမုဒယော ဟောတိ.
</Paragraph>

<Paragraph number="885" book="ne">
နော စေ, ဘိက္ခဝေ, စေတေတိ, နော စေ ပကပ္ပေတိ, အထ စေ အနုသေတိ. အာရမ္မဏမေတံ ဟောတိ ဝိညာဏဿ ဌိတိယာ, အာရမ္မဏေ သတိ ပတိဋ္ဌာ ဝိညာဏဿ ဟောတိ, တသ္မိံ ပတိဋ္ဌိတေ ဝိညာဏေ ဝိရူဠှေ အာယတိံ ပုနဗ္ဘဝါဘိနိဗ္ဗတ္တိ ဟောတိ, အာယတိံ ပုနဗ္ဘဝါဘိနိဗ္ဗတ္တိယာ သတိ အာယတိံ ဇာတိဇရာမရဏံ သောကပရိဒေဝဒုက္ခဒေါမနဿုပါယာသာ သမ္ဘဝန္တိ, ဧဝမေတဿ ကေဝလဿ ဒုက္ခက္ခန္ဓဿ သမုဒယော ဟောတီ”တိ. အယံ သံကိလေသော.
</Paragraph>

<Paragraph number="886" book="ne">
“ယတော စ ခေါ, ဘိက္ခဝေ, နော စေဝ စေတေတိ, နော စ ပကပ္ပေတိ, နော စ အနုသေတိ. အာရမ္မဏမေတံ န ဟောတိ ဝိညာဏဿ ဌိတိယာ, အာရမ္မဏေ အသတိ ပတိဋ္ဌာ ဝိညာဏဿ န ဟောတိ, တသ္မိံ အပ္ပတိဋ္ဌိတေ ဝိညာဏေ အဝိရူဠှေ အာယတိံ ပုနဗ္ဘဝါဘိနိဗ္ဗတ္တိ န ဟောတိ, အာယတိံ ပုနဗ္ဘဝါဘိနိဗ္ဗတ္တိယာ အသတိ အာယတိံ ဇာတိဇရာမရဏံ သောကပရိဒေဝဒုက္ခဒေါမနဿုပါယာသာ နိရုဇ္ဈန္တိ. ဧဝမေတဿ ကေဝလဿ ဒုက္ခက္ခန္ဓဿ နိရောဓော ဟောတီ”တိ, အယံ နိဗ္ဗေဓော. ဣဒံ သံကိလေသဘာဂိယဉ္စ နိဗ္ဗေဓဘာဂိယဉ္စ သုတ္တံ.
</Paragraph>

</Division>
<Division number="108" book="ne" e="ch" v="27" p="133">

<Paragraph number="887" book="ne">
တတ္ထ ကတမံ သံကိလေသဘာဂိယဉ္စ အသေက္ခဘာဂိယဉ္စ သုတ္တံ?
</Paragraph>

<Paragraph number="888" book="ne">
“‘သမုဒ္ဒေါ သမုဒ္ဒေါ’တိ ခေါ, ဘိက္ခဝေ, အဿုတဝါ ပုထုဇ္ဇနော ဘာသတိ. နေသော, ဘိက္ခဝေ, အရိယဿ ဝိနယေ သမုဒ္ဒေါ. မဟာ ဧသော, ဘိက္ခဝေ, ဥဒကရာသိ မဟာဥဒကဏ္ဏဝေါ. စက္ခု, ဘိက္ခဝေ, ပုရိသဿ သမုဒ္ဒေါ, တဿ ရူပမယော ဝေဂေါ”တိ. အယံ သံကိလေသော.
</Paragraph>

<Paragraph number="889" book="ne">
“ယော တံ ရူပမယံ ဝေဂံ သဟတိ အယံ ဝုစ္စတိ, ဘိက္ခဝေ, အတရိ စက္ခုသမုဒ္ဒံ သဦမိံ သာဝဋ္ဋံ သဂဟံ သရက္ခသံ တိဏ္ဏော ပါရင်္ဂတော ထလေ တိဋ္ဌတိ ဗြာဟ္မဏော”တိ. အယံ အသေက္ခော.
</Paragraph>

<Paragraph number="890" book="ne">
“သောတံ, ဘိက္ခဝေ …ပေ…  ဃာနံ…  ဇိဝှါ…  ကာယော…  မနော, ဘိက္ခဝေ, ပုရိသဿ သမုဒ္ဒေါ တဿ ဓမ္မမယော ဝေဂေါ”တိ. အယံ သံကိလေသော.
</Paragraph>

<Paragraph number="891" book="ne">
“ယော တံ ဓမ္မမယံ ဝေဂံ သဟတိ, အယံ ဝုစ္စတိ, ဘိက္ခဝေ, အတရိ မနောသမုဒ္ဒံ သဦမိံ သာဝဋ္ဋံ သဂဟံ သရက္ခသံ တိဏ္ဏော ပါရင်္ဂတော ထလေ တိဋ္ဌတိ ဗြာဟ္မဏော”တိ. အယံ အသေက္ခော. ဣဒမဝေါစ ဘဂဝါ. ဣဒံ ဝတွာန သုဂတော အထာပရံ ဧတဒဝေါစ သတ္ထာ—
</Paragraph>

<Paragraph number="892" type="verses" book="ne">
_“ယော ဣမံ သမုဒ္ဒံ သဂဟံ သရက္ခသံ,_  
_သဦမိံ သာဝဋ္ဋံ သဘယံ ဒုတ္တရံ အစ္စတရိ;_  
_သ ဝေဒန္တဂူ ဝုသိတဗြဟ္မစရိယော,_  
_လောကန္တဂူ ပါရဂတောတိ ဝုစ္စတီ”တိ._  

</Paragraph>

<Paragraph number="893" book="ne">
အယံ အသေက္ခော. ဣဒံ သံကိလေသဘာဂိယဉ္စ အသေက္ခဘာဂိယဉ္စ သုတ္တံ.
</Paragraph>

<Paragraph number="894" book="ne">
“ဆယိမေ, ဘိက္ခဝေ, ဗဠိသာ လောကသ္မိံ အနယာယ သတ္တာနံ ဗျာဗာဓာယ ပါဏီနံ. ကတမေ ဆ? သန္တိ, ဘိက္ခဝေ, စက္ခုဝိညေယျာ ရူပါ ဣဋ္ဌာ ကန္တာ မနာပါ ပိယရူပါ ကာမူပသံဟိတာ ရဇနီယာ, တဉ္စေ ဘိက္ခု အဘိနန္ဒတိ အဘိဝဒတိ အဇ္ဈောသာယ တိဋ္ဌတိ, အယံ ဝုစ္စတိ, ဘိက္ခဝေ, ဘိက္ခု ဂိလိတဗဠိသော မာရဿ အနယံ အာပန္နော, ဗျသနံ အာပန္နော, ယထာကာမကရဏီယော ပါပိမတော.
</Paragraph>

<Paragraph number="895" book="ne">
သန္တိ, ဘိက္ခဝေ, သောတဝိညေယျာ သဒ္ဒါ …ပေ…  ဃာနဝိညေယျာ ဂန္ဓာ…  ဇိဝှါဝိညေယျာ ရသာ…  ကာယဝိညေယျာ ဖောဋ္ဌဗ္ဗာ…  မနောဝိညေယျာ ဓမ္မာ ဣဋ္ဌာ ကန္တာ မနာပါ ပိယရူပါ ကာမူပသံဟိတာ ရဇနီယာ, တဉ္စေ ဘိက္ခု အဘိနန္ဒတိ အဘိဝဒတိ အဇ္ဈောသာယ တိဋ္ဌတိ. အယံ ဝုစ္စတိ, ဘိက္ခဝေ, ဘိက္ခု ဂိလိတဗဠိသော မာရဿ အနယံ အာပန္နော, ဗျသနံ အာပန္နော, ယထာကာမကရဏီယော ပါပိမတော”တိ. အယံ သံကိလေသော.
</Paragraph>

<Paragraph number="896" book="ne">
သန္တိ စ, ဘိက္ခဝေ, စက္ခုဝိညေယျာ ရူပါ ဣဋ္ဌာ ကန္တာ မနာပါ ပိယရူပါ ကာမူပသံဟိတာ ရဇနီယာ, တဉ္စေ ဘိက္ခု နာဘိနန္ဒတိ နာဘိဝဒတိ နာဇ္ဈောသာယ တိဋ္ဌတိ, အယံ ဝုစ္စတိ, ဘိက္ခဝေ, ဘိက္ခု န ဂိလိတဗဠိသော မာရဿ, အဘေဒိ ဗဠိသံ, ပရိဘေဒိ ဗဠိသံ, န အနယံ အာပန္နော, န ဗျသနံ အာပန္နော, န ယထာကာမကရဏီယော ပါပိမတော.
</Paragraph>

<Paragraph number="897" book="ne">
သန္တိ စ, ဘိက္ခဝေ, သောတဝိညေယျာ သဒ္ဒါ …ပေ…  မနောဝိညေယျာ ဓမ္မာ ဣဋ္ဌာ ကန္တာ မနာပါ ပိယရူပါ ကာမူပသံဟိတာ ရဇနီယာ, တဉ္စေ ဘိက္ခု နာဘိနန္ဒတိ နာဘိဝဒတိ, နာဇ္ဈောသာယ တိဋ္ဌတိ. အယံ ဝုစ္စတိ, ဘိက္ခဝေ, ဘိက္ခု န ဂိလိတဗဠိသော မာရဿ, အဘေဒိ ဗဠိသံ, ပရိဘေဒိ ဗဠိသံ, န အနယံ အာပန္နော, န ဗျသနံ အာပန္နော, န ယထာကာမကရဏီယော ပါပိမတော”တိ. အယံ အသေက္ခော. ဣဒံ သံကိလေသဘာဂိယဉ္စ အသေက္ခဘာဂိယဉ္စ သုတ္တံ.
</Paragraph>

</Division>
<Division number="109" book="ne" e="ch" v="27" p="135">

<Paragraph number="898" book="ne">
တတ္ထ ကတမံ သံကိလေသဘာဂိယဉ္စ နိဗ္ဗေဓဘာဂိယဉ္စ အသေက္ခဘာဂိယဉ္စ သုတ္တံ?
</Paragraph>

<Paragraph number="899" type="verses" book="ne">
_“အယံ လောကော သန္တာပဇာတော,_  
_ဖဿပရေတော ရောဂံ ဝဒတိ အတ္တတော;_  
_ယေန ယေန ဟိ မညန္တိ,_  
_တတော တံ ဟောတိ အညထာ._  

</Paragraph>

<Paragraph number="900" type="verses" book="ne">
_အညထာဘာဝီ ဘဝသတ္တော လောကော,_  
_ဘဝပရေတော ဘဝမေဝါဘိနန္ဒတိ;_  
_ယဒဘိနန္ဒတိ တံ ဘယံ,_  
_ယဿ ဘာယတိ တံ ဒုက္ခန်”တိ. အယံ သံကိလေသော._  

</Paragraph>

<Paragraph number="901" book="ne">
“ဘဝဝိပ္ပဟာနာယ ခေါ ပနိဒံ ဗြဟ္မစရိယံ ဝုဿတီ”တိ. အယံ နိဗ္ဗေဓော.
</Paragraph>

<Paragraph number="902" book="ne">
“ယေ ဟိ ကေစိ သမဏာ ဝါ ဗြာဟ္မဏာ ဝါ ဘဝေန ဘဝဿ ဝိပ္ပမောက္ခမာဟံသု, သဗ္ဗေ တေ ‘အဝိပ္ပမုတ္တာ ဘဝသ္မာ’တိ ဝဒါမိ. ယေ ဝါ ပန ကေစိ သမဏာ ဝါ ဗြာဟ္မဏာ ဝါ ဝိဘဝေန ဘဝဿ နိဿရဏမာဟံသု, သဗ္ဗေ တေ ‘အနိဿဋာ ဘဝသ္မာ’တိ ဝဒါမိ. ဥပဓိံ ဟိ ပဋိစ္စ ဒုက္ခမိဒံ သမ္ဘောတီ”တိ. အယံ သံကိလေသော.
</Paragraph>

<Paragraph number="903" book="ne">
“သဗ္ဗုပါဒါနက္ခယာ နတ္ထိ ဒုက္ခဿ သမ္ဘဝေါ”တိ. အယံ နိဗ္ဗေဓော.
</Paragraph>

<Paragraph number="904" book="ne">
“လောကမိမံ ပဿ, ပုထူ အဝိဇ္ဇာယ ပရေတာ ဘူတာ ဘူတရတာ, ဘဝါ အပရိမုတ္တာ, ယေ ဟိ ကေစိ ဘဝါ သဗ္ဗဓိ သဗ္ဗတ္ထတာယ, သဗ္ဗေ တေ ဘဝါ အနိစ္စာ ဒုက္ခာ ဝိပရိဏာမဓမ္မာ”တိ. အယံ သံကိလေသော.
</Paragraph>

<Paragraph number="905" type="verses" book="ne">
_“ဧဝမေတံ ယထာဘူတံ,_  
_သမ္မပ္ပညာယ ပဿတော;_  
_ဘဝတဏှာ ပဟီယတိ,_  
_ဝိဘဝံ နာဘိနန္ဒတိ;_  
_သဗ္ဗသော တဏှာနံ ခယာ,_  
_အသေသဝိရာဂနိရောဓော နိဗ္ဗာနန်”တိ._  

</Paragraph>

<Paragraph number="906" book="ne">
အယံ နိဗ္ဗေဓော.
</Paragraph>

<Paragraph number="907" type="verses" book="ne">
_“တဿ နိဗ္ဗုတဿ ဘိက္ခုနော,_  
_အနုပါဒါ ပုနဗ္ဘဝေါ န ဟောတိ;_  
_အဘိဘူတော မာရော ဝိဇိတသင်္ဂါမော,_  
ဥပစ္စဂါ သဗ္ဗဘဝါနိ တာဒီ”တိ._  

</Paragraph>

<Paragraph number="908" book="ne">
အယံ အသေက္ခော. ဣဒံ သံကိလေသဘာဂိယဉ္စ နိဗ္ဗေဓဘာဂိယဉ္စ အသေက္ခဘာဂိယဉ္စ သုတ္တံ.
</Paragraph>

<Paragraph number="909" book="ne">
“စတ္တာရောမေ, ဘိက္ခဝေ, ပုဂ္ဂလာ. ကတမေ စတ္တာရော? အနုသောတဂါမီ ပဋိသောတဂါမီ ဌိတတ္တော တိဏ္ဏော ပါရင်္ဂတော ထလေ တိဋ္ဌတိ ဗြာဟ္မဏော”တိ. တတ္ထ ယောယံ ပုဂ္ဂလော အနုသောတဂါမီ, အယံ ပုဂ္ဂလော သံကိလေသဘာဂိယော. တတ္ထ ယောယံ ပုဂ္ဂလော ပဋိသောတဂါမီ ယော စ ဌိတတ္တော, ဣမေ ဒွေ ပုဂ္ဂလာ နိဗ္ဗေဓဘာဂိယာ. တတ္ထ ယောယံ ပုဂ္ဂလော တိဏ္ဏော ပါရင်္ဂတော ထလေ တိဋ္ဌတိ ဗြာဟ္မဏော, အယံ အသေက္ခော. ဣဒံ သံကိလေသဘာဂိယဉ္စ နိဗ္ဗေဓဘာဂိယဉ္စ အသေက္ခဘာဂိယဉ္စ သုတ္တံ.
</Paragraph>

</Division>
<Division number="110" book="ne" e="ch" v="27" p="136">

<Paragraph number="910" book="ne">
တတ္ထ ကတမံ သံကိလေသဘာဂိယဉ္စ ဝါသနာဘာဂိယဉ္စ နိဗ္ဗေဓဘာဂိယဉ္စ သုတ္တံ?
</Paragraph>

<Paragraph number="911" book="ne">
ဆဠာဘိဇာတိကော အတ္ထိ ပုဂ္ဂလော ကဏှော ကဏှာဘိဇာတိကော ကဏှံ ဓမ္မံ အဘိဇာယတိ, အတ္ထိ ပုဂ္ဂလော ကဏှော ကဏှာဘိဇာတိကော သုက္ကံ ဓမ္မံ အဘိဇာယတိ, အတ္ထိ ပုဂ္ဂလော ကဏှော ကဏှာဘိဇာတိကော အကဏှံ အသုက္ကံ အကဏှအသုက္ကဝိပါကံ အစ္စန္တဒိဋ္ဌံ နိဗ္ဗာနံ အာရာဓေတိ, အတ္ထိ ပုဂ္ဂလော သုက္ကော သုက္ကာဘိဇာတိကော ကဏှံ ဓမ္မံ အဘိဇာယတိ, အတ္ထိ ပုဂ္ဂလော သုက္ကော သုက္ကာဘိဇာတိကော သုက္ကံ ဓမ္မံ အဘိဇာယတိ, အတ္ထိ ပုဂ္ဂလော သုက္ကော သုက္ကာဘိဇာတိကော အကဏှံ အသုက္ကံ အကဏှအသုက္ကဝိပါကံ အစ္စန္တဒိဋ္ဌံ နိဗ္ဗာနံ အာရာဓေတိ.
</Paragraph>

<Paragraph number="912" book="ne">
တတ္ထ ယော စ ပုဂ္ဂလော ကဏှော ကဏှာဘိဇာတိကော ကဏှံ ဓမ္မံ အဘိဇာယတိ, ယော စ ပုဂ္ဂလော သုက္ကော သုက္ကာဘိဇာတိကော ကဏှံ ဓမ္မံ အဘိဇာယတိ, ဣမေ ဒွေ ပုဂ္ဂလာ သံကိလေသဘာဂိယာ.
</Paragraph>

<Paragraph number="913" book="ne">
တတ္ထ ယော စ ပုဂ္ဂလော ကဏှော ကဏှာဘိဇာတိကော သုက္ကံ ဓမ္မံ အဘိဇာယတိ, ယော စ ပုဂ္ဂလော သုက္ကော သုက္ကာဘိဇာတိကော သုက္ကံ ဓမ္မံ အဘိဇာယတိ, ဣမေ ဒွေ ပုဂ္ဂလာ ဝါသနာဘာဂိယာ.
</Paragraph>

<Paragraph number="914" book="ne">
တတ္ထ ယော စ ပုဂ္ဂလော ကဏှော ကဏှာဘိဇာတိကော အကဏှံ အသုက္ကံ အကဏှအသုက္ကဝိပါကံ အစ္စန္တဒိဋ္ဌံ နိဗ္ဗာနံ အာရာဓေတိ, ယော စ ပုဂ္ဂလော သုက္ကော သုက္ကာဘိဇာတိကော အကဏှံ အသုက္ကံ အကဏှအသုက္ကဝိပါကံ အစ္စန္တဒိဋ္ဌံ နိဗ္ဗာနံ အာရာဓေတိ, ဣမေ ဒွေ ပုဂ္ဂလာ နိဗ္ဗေဓဘာဂိယာ, ဣဒံ သံကိလေသဘာဂိယဉ္စ ဝါသနာဘာဂိယဉ္စ နိဗ္ဗေဓဘာဂိယဉ္စ သုတ္တံ.
</Paragraph>

<Paragraph number="915" book="ne">
“စတ္တာရိမာနိ, ဘိက္ခဝေ, ကမ္မာနိ. ကတမာနိ စတ္တာရိ? အတ္ထိ ကမ္မံ ကဏှံ ကဏှဝိပါကံ, အတ္ထိ ကမ္မံ သုက္ကံ သုက္ကဝိပါကံ, အတ္ထိ ကမ္မံ ကဏှသုက္ကံ ကဏှသုက္ကဝိပါကံ, အတ္ထိ ကမ္မံ အကဏှံ အသုက္ကံ အကဏှအသုက္ကဝိပါကံ ကမ္မုတ္တမံ ကမ္မသေဋ္ဌံ ကမ္မက္ခယာယ သံဝတ္တတိ”.
</Paragraph>

<Paragraph number="916" book="ne">
တတ္ထ ယဉ္စ ကမ္မံ ကဏှံ ကဏှဝိပါကံ, ယဉ္စ ကမ္မံ ကဏှသုက္ကံ ကဏှသုက္ကဝိပါကံ, အယံ သံကိလေသော. ယဉ္စ ကမ္မံ သုက္ကံ သုက္ကဝိပါကံ, အယံ ဝါသနာ. ယဉ္စ ကမ္မံ အကဏှံ အသုက္ကံ အကဏှအသုက္ကဝိပါကံ ကမ္မုတ္တမံ ကမ္မသေဋ္ဌံ ကမ္မက္ခယာယ သံဝတ္တတိ, အယံ နိဗ္ဗေဓော. ဣဒံ သံကိလေသဘာဂိယဉ္စ ဝါသနာဘာဂိယဉ္စ နိဗ္ဗေဓဘာဂိယဉ္စ သုတ္တံ.
</Paragraph>

</Division>
<Division number="111" book="ne" e="ch" v="27" p="137">

<Paragraph number="917" book="ne">
တတ္ထ ကတမံ ဝါသနာဘာဂိယဉ္စ, နိဗ္ဗေဓဘာဂိယဉ္စ သုတ္တံ?
</Paragraph>

<Paragraph number="918" type="verses" book="ne">
_“လဒ္ဓါန မာနုသတ္တံ ဒွေ,_  
_ကိစ္စံ အကိစ္စမေဝ စ;_  
_သုကိစ္စံ စေဝ ပုညာနိ,_  
_သံယောဇနဝိပ္ပဟာနံ ဝါ”တိ._  

</Paragraph>

<Paragraph number="919" book="ne">
“သုကိစ္စံ စေဝ ပုညာနီ”တိ ဝါသနာ. “သံယောဇနဝိပ္ပဟာနံ ဝါ”တိ နိဗ္ဗေဓော.
</Paragraph>

<Paragraph number="920" type="verses" book="ne">
_“ပုညာနိ ကရိတွာန,_  
_သဂ္ဂါ သဂ္ဂံ ဝဇန္တိ ကတပုညာ;_  
_သံယောဇနပ္ပဟာနာ,_  
_ဇရာမရဏာ ဝိပ္ပမုစ္စန္တီ”တိ._  

</Paragraph>

<Paragraph number="921" book="ne">
“ပုညာနိ ကရိတွာန, သဂ္ဂါ သဂ္ဂံ ဝဇန္တိ ကတပုညာ”တိ ဝါသနာ. “သံယောဇနပ္ပဟာနာ ဇရာမရဏာ ဝိပ္ပမုစ္စန္တီ”တိ နိဗ္ဗေဓော. ဣဒံ ဝါသနာဘာဂိယဉ္စ နိဗ္ဗေဓဘာဂိယဉ္စ သုတ္တံ.
</Paragraph>

<Paragraph number="922" book="ne">
“ဒွေမာနိ, ဘိက္ခဝေ, ပဓာနာနိ. ကတမာနိ ဒွေ? ယော စ အဂါရသ္မာ အနဂါရိယံ ပဗ္ဗဇိတေသု စီဝရပိဏ္ဍပါတသေနာသနဂိလာနပစ္စယဘေသဇ္ဇပရိက္ခာရံ ပရိစ္စဇတိ, ယော စ အဂါရသ္မာ အနဂါရိယံ ပဗ္ဗဇိတေသု သဗ္ဗူပဓိပဋိနိဿဂ္ဂေါ တဏှက္ခယော ဝိရာဂေါ နိရောဓော နိဗ္ဗာနန်”တိ. တတ္ထ ယော အဂါရသ္မာ အနဂါရိယံ ပဗ္ဗဇိတေသု စီဝရပိဏ္ဍပါတသေနာသနဂိလာနပစ္စယဘေသဇ္ဇပရိက္ခာရံ ပရိစ္စဇတိ, အယံ ဝါသနာ.
</Paragraph>

<Paragraph number="923" book="ne">
ယော အဂါရသ္မာ အနဂါရိယံ ပဗ္ဗဇိတေသု သဗ္ဗူပဓိပဋိနိဿဂ္ဂေါ တဏှက္ခယော ဝိရာဂေါ နိရောဓော နိဗ္ဗာနံ, အယံ နိဗ္ဗေဓော. ဣဒံ ဝါသနာဘာဂိယဉ္စ နိဗ္ဗေဓဘာဂိယဉ္စ သုတ္တံ.
</Paragraph>

<Paragraph number="924" book="ne">
တတ္ထ တဏှာသံကိလေသဘာဂိယံ သုတ္တံ တဏှာပက္ခေနေဝ နိဒ္ဒိသိတဗ္ဗံ တီဟိ တဏှာဟိ—  ကာမတဏှာယ ဘဝတဏှာယ ဝိဘဝတဏှာယ. ယေန ယေန ဝါ ပန ဝတ္ထုနာ အဇ္ဈောသိတာ, တေန တေနေဝ နိဒ္ဒိသိတဗ္ဗံ, တဿာ ဝိတ္ထာရော ဆတ္တိံသတဏှာဇာလိနိယာ ဝိစရိတာနိ.
</Paragraph>

<Paragraph number="925" book="ne">
တတ္ထ ဒိဋ္ဌိသံကိလေသဘာဂိယံ သုတ္တံ ဒိဋ္ဌိပက္ခေနေဝ နိဒ္ဒိသိတဗ္ဗံ ဥစ္ဆေဒသဿတေန, ယေန ယေန ဝါ ပန ဝတ္ထုနာ ဒိဋ္ဌိဝသေန အဘိနိဝိသတိ “ဣဒမေဝ သစ္စံ မောဃမညန်”တိ, တေန တေနေဝ နိဒ္ဒိသိတဗ္ဗံ, တဿာ ဝိတ္ထာရော ဒွါသဋ္ဌိဒိဋ္ဌိဂတာနိ.
</Paragraph>

<Paragraph number="926" book="ne">
တတ္ထ ဒုစ္စရိတသံကိလေသဘာဂိယံ သုတ္တံ စေတနာယ စေတသိကကမ္မေန နိဒ္ဒိသိတဗ္ဗံ တီဟိ ဒုစ္စရိတေဟိ—  ကာယဒုစ္စရိတေန ဝစီဒုစ္စရိတေန မနောဒုစ္စရိတေန, တဿ ဝိတ္ထာရော ဒသအကုသလကမ္မပထာ.
</Paragraph>

<Paragraph number="927" book="ne">
တတ္ထ တဏှာဝေါဒါနဘာဂိယံ သုတ္တံ သမထေန နိဒ္ဒိသိတဗ္ဗံ, ဒိဋ္ဌိဝေါဒါနဘာဂိယံ သုတ္တံ ဝိပဿနာယ နိဒ္ဒိသိတဗ္ဗံ, ဒုစ္စရိတဝေါဒါနဘာဂိယံ သုတ္တံ သုစရိတေန နိဒ္ဒိသိတဗ္ဗံ—  တီဏိ အကုသလမူလာနိ. တံ ကိဿ ဟေတု? သံသာရဿ နိဗ္ဗတ္တိယာ. တထာ နိဗ္ဗတ္တေ သံသာရေ ကာယဒုစ္စရိတံ ကာယသုစရိတံ ဝစီဒုစ္စရိတံ ဝစီသုစရိတံ မနောဒုစ္စရိတံ မနောသုစရိတံ ဣမိနာ အသုဘေန ကမ္မဝိပါကေန ဣဒံ ဗာလလက္ခဏံ နိဗ္ဗတ္တတီတိ. ဣဒံ သံကိလေသဘာဂိယံ သုတ္တံ.
</Paragraph>

<Paragraph number="928" book="ne">
ဣမိနာ သုဘေန ကမ္မဝိပါကေန ဣဒံ မဟာပုရိသလက္ခဏံ နိဗ္ဗတ္တတီတိ. ဣဒံ ဝါသနာဘာဂိယံ သုတ္တံ.
</Paragraph>

<Paragraph number="929" book="ne">
တတ္ထ သံကိလေသဘာဂိယံ သုတ္တံ စတူဟိ ကိလေသဘူမီဟိ နိဒ္ဒိသိတဗ္ဗံ—  အနုသယဘူမိယာ ပရိယုဋ္ဌာနဘူမိယာ သံယောဇနဘူမိယာ ဥပါဒါနဘူမိယာ. သာနုသယဿ ပရိယုဋ္ဌာနံ ဇာယတိ, ပရိယုဋ္ဌိတော သံယုဇ္ဇတိ, သံယုဇ္ဇန္တော ဥပါဒိယတိ, ဥပါဒါနပစ္စယာ ဘဝေါ, ဘဝပစ္စယာ ဇာတိ, ဇာတိပစ္စယာ ဇရာမရဏံ သောကပရိဒေဝဒုက္ခဒေါမနဿုပါယာသာ သမ္ဘဝန္တိ, ဧဝမေတဿ ကေဝလဿ ဒုက္ခက္ခန္ဓဿ သမုဒယော ဟောတိ. ဣမာဟိ စတူဟိ ကိလေသဘူမီဟိ သဗ္ဗေ ကိလေသာ သင်္ဂဟံ သမောသရဏံ ဂစ္ဆန္တိ, ဣဒံ သံကိလေသဘာဂိယံ သုတ္တံ.
</Paragraph>

<Paragraph number="930" book="ne">
ဝါသနာဘာဂိယံ သုတ္တံ တီဟိ သုစရိတေဟိ နိဒ္ဒိသိတဗ္ဗံ, နိဗ္ဗေဓဘာဂိယံ သုတ္တံ စတူဟိ သစ္စေဟိ နိဒ္ဒိသိတဗ္ဗံ, အသေက္ခဘာဂိယံ သုတ္တံ တီဟိ ဓမ္မေဟိ နိဒ္ဒိသိတဗ္ဗံ—  ဗုဒ္ဓဓမ္မေဟိ ပစ္စေကဗုဒ္ဓဓမ္မေဟိ သာဝကဘူမိယာ. ဈာယိဝိသယေ နိဒ္ဒိသိတဗ္ဗန္တိ.
</Paragraph>

</Division>
<Division number="112" book="ne" e="ch" v="27" p="139">

<Paragraph number="931" book="ne">
တတ္ထ ကတမေ အဋ္ဌာရသ မူလပဒါ? လောကိယံ လောကုတ္တရံ လောကိယဉ္စ လောကုတ္တရဉ္စ, သတ္တာဓိဋ္ဌာနံ ဓမ္မာဓိဋ္ဌာနံ သတ္တာဓိဋ္ဌာနဉ္စ ဓမ္မာဓိဋ္ဌာနဉ္စ, ဉာဏံ ဉေယျံ ဉာဏဉ္စ ဉေယျဉ္စ, ဒဿနံ ဘာဝနာ ဒဿနဉ္စ ဘာဝနာ စ, သကဝစနံ ပရဝစနံ သကဝစနဉ္စ ပရဝစနဉ္စ, ဝိသဇ္ဇနီယံ အဝိသဇ္ဇနီယံ ဝိသဇ္ဇနီယဉ္စ အဝိသဇ္ဇနီယဉ္စ, ကမ္မံ ဝိပါကော ကမ္မဉ္စ ဝိပါကော စ, ကုသလံ အကုသလံ ကုသလဉ္စ အကုသလဉ္စ, အနုညာတံ ပဋိက္ခိတ္တံ အနုညာတဉ္စ ပဋိက္ခိတ္တဉ္စ, ထဝေါ စာတိ.
</Paragraph>

<Paragraph number="932" book="ne">
တတ္ထ ကတမံ လောကိယံ?
</Paragraph>

<Paragraph number="933" type="verses" book="ne">
_“န ဟိ ပါပံ ကတံ ကမ္မံ,_  
_သဇ္ဇုခီရံဝ မုစ္စတိ;_  
_ဍဟန္တံ ဗာလမနွေတိ,_  
_ဘသ္မစ္ဆန္နောဝ ပါဝကော”တိ._  


</Paragraph>
</Division>

<Paragraph number="934" type="center" book="ne">
ဣဒံ လောကိယံ.


</Paragraph>

<Paragraph number="935" book="ne">
“စတ္တာရိမာနိ, ဘိက္ခဝေ, အဂတိဂမနာနိ သဗ္ဗံ …ပေ…  နိဟီယတေ တဿ ယသော ကာဠပက္ခေဝ စန္ဒိမာ”တိ. ဣဒံ လောကိယံ.
</Paragraph>

<Paragraph number="936" book="ne">
“အဋ္ဌိမေ, ဘိက္ခဝေ, လောကဓမ္မာ. ကတမေ အဋ္ဌ? လာဘော အလာဘော, ယသော အယသော, နိန္ဒာ ပသံသာ, သုခံ ဒုက္ခံ. ဣမေ ခေါ, ဘိက္ခဝေ, အဋ္ဌ လောကဓမ္မာ”တိ. ဣဒံ လောကိယံ.
</Paragraph>

<Paragraph number="937" type="center" book="ne">
တတ္ထ ကတမံ လောကုတ္တရံ?
</Paragraph>

<Paragraph number="938" type="verses" book="ne">
_“ယဿိန္ဒြိယာနိ သမထင်္ဂတာနိ,_  
_အဿာ ယထာ သာရထိနာ သုဒန္တာ;_  
_ပဟီနမာနဿ အနာသဝဿ,_  
_ဒေဝါပိ တဿ ပိဟယန္တိ တာဒိနော”တိ._  


</Paragraph>

<Paragraph number="939" type="center" book="ne">
ဣဒံ လောကုတ္တရံ.


</Paragraph>

<Paragraph number="940" book="ne">
“ပဉ္စိမာနိ, ဘိက္ခဝေ, ဣန္ဒြိယာနိ လောကုတ္တရာနိ. ကတမာနိ ပဉ္စ? သဒ္ဓိန္ဒြိယံ ဝီရိယိန္ဒြိယံ သတိန္ဒြိယံ သမာဓိန္ဒြိယံ ပညိန္ဒြိယံ. ဣမာနိ ခေါ, ဘိက္ခဝေ, ပဉ္စိန္ဒြိယာနိ လောကုတ္တရာနီ”တိ. ဣဒံ လောကုတ္တရံ. (1)
</Paragraph>

<Paragraph number="941" type="center" book="ne">
တတ္ထ ကတမံ လောကိယဉ္စ လောကုတ္တရဉ္စ?
</Paragraph>

<Paragraph number="942" book="ne">
“လဒ္ဓါန မာနုသတ္တံ ဒွေ, ကိစ္စံ အကိစ္စမေဝ စာ”တိ ဒွေ ဂါထာ. ယံ ဣဟ “သုကိစ္စံ စေဝ ပုညာနီ”တိ စ “ပုညာနိ ကရိတွာန, သဂ္ဂါ သဂ္ဂံ ဝဇန္တိ ကတပုညာ”တိ စ. ဣဒံ လောကိယံ.
</Paragraph>

<Paragraph number="943" book="ne">
ယံ ဣဟ “သံယောဇနဝိပ္ပဟာနံ ဝါ”တိ စ “သံယောဇနပ္ပဟာနာ, ဇရာမရဏာ ဝိပ္ပမုစ္စန္တီ”တိ စ, ဣဒံ လောကုတ္တရံ. ဣဒံ လောကိယဉ္စ လောကုတ္တရဉ္စ.
</Paragraph>

<Paragraph number="944" book="ne">
“ဝိညာဏေ စေ, ဘိက္ခဝေ, အာဟာရေ သတိ နာမရူပဿ အဝက္ကန္တိ ဟောတိ, နာမရူပဿ အဝက္ကန္တိယာ သတိ ပုနဗ္ဘဝေါ ဟောတိ, ပုနဗ္ဘဝေ သတိ ဇာတိ ဟောတိ, ဇာတိယာ သတိ ဇရာမရဏံ သောကပရိဒေဝဒုက္ခဒေါမနဿုပါယာသာ သမ္ဘဝန္တိ. ဧဝမေတဿ ကေဝလဿ ဒုက္ခက္ခန္ဓဿ သမုဒယော ဟောတိ. သေယျထာပိ, ဘိက္ခဝေ, မဟာရုက္ခော, တဿ ယာနိ စေဝ မူလာနိ အဓောဂမာနိ ယာနိ စ တိရိယင်္ဂမာနိ, သဗ္ဗာနိ တာနိ ဥဒ္ဓံ ဩဇံ အဘိဟရန္တိ. ဧဝံ ဟိ သော, ဘိက္ခဝေ, မဟာရုက္ခော တဒါဟာရော တဒုပါဒါနော စိရံ ဒီဃမဒ္ဓါနံ တိဋ္ဌေယျ. ဧဝမေဝ ခေါ, ဘိက္ခဝေ, ဝိညာဏေ အာဟာရေ သတိ နာမရူပဿ အဝက္ကန္တိ ဟောတိ သဗ္ဗံ …ပေ…  ဧဝမေတဿ ကေဝလဿ ဒုက္ခက္ခန္ဓဿ သမုဒယော ဟောတီ”တိ. ဣဒံ လောကိယံ.
</Paragraph>

<Paragraph number="945" book="ne">
“ဝိညာဏေ စေ, ဘိက္ခဝေ, အာဟာရေ အသတိ နာမရူပဿ အဝက္ကန္တိ န ဟောတိ, နာမရူပဿ အဝက္ကန္တိယာ အသတိ ပုနဗ္ဘဝေါ န ဟောတိ, ပုနဗ္ဘဝေ အသတိ ဇာတိ န ဟောတိ, ဇာတိယာ အသတိ ဇရာမရဏံ သောကပရိဒေဝဒုက္ခဒေါမနဿုပါယာသာ နိရုဇ္ဈန္တိ. ဧဝမေတဿ ကေဝလဿ ဒုက္ခက္ခန္ဓဿ နိရောဓော ဟောတိ. သေယျထာပိ, ဘိက္ခဝေ, မဟာရုက္ခော အထ ပုရိသော အာဂစ္ဆေယျ ကုဒ္ဒါလပိဋကံ အာဒါယ, သော တံ ရုက္ခံ မူလေ ဆိန္ဒေယျ, မူလေ ဆေတွာ ပလိခဏေယျ, ပလိခဏိတွာ မူလာနိ ဥဒ္ဓရေယျ အန္တမသော ဥသီရနာဠိမတ္တာနိပိ. သော တံ ရုက္ခံ ခဏ္ဍာခဏ္ဍိကံ ဆိန္ဒေယျ, ခဏ္ဍာခဏ္ဍိကံ ဆိန္ဒိတွာ ဖာလေယျ, ဖာလေတွာ သကလိကံ သကလိကံ ကရေယျ, သကလိကံ သကလိကံ ကရိတွာ ဝါတာတပေ ဝိသောသေယျ, ဝါတာတပေ ဝိသောသေတွာ အဂ္ဂိနာ ဍဟေယျ, အဂ္ဂိနာ ဍဟေတွာ မသိံ ကရေယျ, မသိံ ကရိတွာ မဟာဝါတေ ဝါ ဩဖုဏေယျ, နဒိယာ ဝါ သီဃသောတာယ ပဝါဟေယျ, ဧဝံ ဟိ သော, ဘိက္ခဝေ, မဟာရုက္ခော ဥစ္ဆိန္နမူလော အဿ တာလာဝတ္ထုကတော အနဘာဝံကတော အာယတိံ အနုပ္ပါဒဓမ္မော. ဧဝမေဝ ခေါ, ဘိက္ခဝေ, ဝိညာဏေ အာဟာရေ အသတိ နာမရူပဿ အဝက္ကန္တိ န ဟောတိ, နာမရူပဿ အဝက္ကန္တိယာ အသတိ သဗ္ဗံ …ပေ…  ဧဝမေတဿ ကေဝလဿ ဒုက္ခက္ခန္ဓဿ နိရောဓော ဟောတီ”တိ. ဣဒံ လောကုတ္တရံ. ဣဒံ လောကိယဉ္စ လောကုတ္တရဉ္စ. (2)
</Paragraph>

<Division number="113" book="ne" e="ch" v="27" p="142">

<Paragraph number="946" book="ne">
တတ္ထ ကတမံ သတ္တာဓိဋ္ဌာနံ?
</Paragraph>

<Paragraph number="947" type="verses" book="ne">
_“သဗ္ဗာ ဒိသာ အနုပရိဂမ္မ စေတသာ,_  
_နေဝဇ္ဈဂါ ပိယတရမတ္တနာ ကွစိ;_  
_ဧဝံ ပိယော ပုထု အတ္တာ ပရေသံ,_  
_တသ္မာ န ဟိံသေ ပရမတ္တကာမော”တိ._  


</Paragraph>
</Division>

<Paragraph number="948" type="center" book="ne">
ဣဒံ သတ္တာဓိဋ္ဌာနံ.


</Paragraph>

<Paragraph number="949" type="verses" book="ne">
_“ယေ ကေစိ ဘူတာ ဘဝိဿန္တိ ယေ ဝါပိ,_  
_သဗ္ဗေ ဂမိဿန္တိ ပဟာယ ဒေဟံ;_  
_တံ သဗ္ဗဇာနိံ ကုသလော ဝိဒိတွာ,_  
_အာတာပိယော ဗြဟ္မစရိယံ စရေယျာ”တိ._  


</Paragraph>

<Paragraph number="950" type="center" book="ne">
ဣဒံ သတ္တာဓိဋ္ဌာနံ.


</Paragraph>

<Paragraph number="951" book="ne">
“သတ္တဟိ, ဘိက္ခဝေ, အင်္ဂေဟိ သမန္နာဂတံ ကလျာဏမိတ္တံ အပိ ဝိဝေစိယမာနေန ပဏာမိယမာနေန ဂလေ ပိသနမဇ္ဇမာနေန ယာဝဇီဝံ န ဝိဇဟိတဗ္ဗံ. ကတမေဟိ သတ္တဟိ? ပိယော စ ဟောတိ မနာပေါ စ ဂရု စ ဘာဝနီယော စ ဝတ္တာ စ ဝစနက္ခမော စ ဂမ္ဘီရဉ္စ ကထံ ကတ္တာ ဟောတိ, နော စ အဋ္ဌာနေ နိယောဇေတိ. ဣမေဟိ ခေါ, ဘိက္ခဝေ, သတ္တဟိ …ပေ…  န ဝိဇဟိတဗ္ဗံ. ဣဒမဝေါစ ဘဂဝါ. ဣဒံ ဝတွာန သုဂတော, အထာပရံ ဧတဒဝေါစ သတ္ထာ—
</Paragraph>

<Paragraph number="952" type="verses" book="ne">
_“ပိယော ဂရု ဘာဝနီယော,_  
_ဝတ္တာ စ ဝစနက္ခမော;_  
_ဂမ္ဘီရဉ္စ ကထံ ကတ္တာ,_  
_န စဋ္ဌာနေ နိယောဇကော;_  
_တံ မိတ္တံ မိတ္တကာမေန,_  
_ယာဝဇီဝမ္ပိ သေဝိယန်”တိ._  


</Paragraph>

<Paragraph number="953" type="center" book="ne">
ဣဒံ သတ္တာဓိဋ္ဌာနံ.


</Paragraph>

<Paragraph number="954" type="center" book="ne">
တတ္ထ ကတမံ ဓမ္မာဓိဋ္ဌာနံ?
</Paragraph>

<Paragraph number="955" type="verses" book="ne">
_“ယဉ္စ ကာမသုခံ လောကေ,_  
_ယဉ္စိဒံ ဒိဝိယံ သုခံ;_  
_တဏှက္ခယသုခဿေတေ,_  
_ကလံ နာဂ္ဃန္တိ သောဠသိန်”တိ._  


</Paragraph>

<Paragraph number="956" type="center" book="ne">
ဣဒံ ဓမ္မာဓိဋ္ဌာနံ.


</Paragraph>

<Paragraph number="957" type="verses" book="ne">
_“သုသုခံ ဝတ နိဗ္ဗာနံ,_  
_သမ္မာသမ္ဗုဒ္ဓဒေသိတံ;_  
_အသောကံ ဝိရဇံ ခေမံ,_  
_ယတ္ထ ဒုက္ခံ နိရုဇ္ဈတီ”တိ._  


</Paragraph>

<Paragraph number="958" type="center" book="ne">
ဣဒံ ဓမ္မာဓိဋ္ဌာနံ. (3)


</Paragraph>

<Paragraph number="959" type="center" book="ne">
တတ္ထ ကတမံ သတ္တာဓိဋ္ဌာနဉ္စ ဓမ္မာဓိဋ္ဌာနဉ္စ
</Paragraph>

<Paragraph number="960" type="verses" book="ne">
_“မာတရံ ပိတရံ ဟန္တွာ,_  
_ရာဇာနော ဒွေ စ ခတ္တိယေ;_  
_ရဋ္ဌံ သာနုစရံ ဟန္တွာ”တိ._  


</Paragraph>

<Paragraph number="961" type="center" book="ne">
ဣဒံ ဓမ္မာဓိဋ္ဌာနံ.


</Paragraph>

<Paragraph number="962" type="verses" book="ne">
_“အနီဃော ယာတိ ဗြာဟ္မဏော”တိ._  


</Paragraph>

<Paragraph number="963" type="center" book="ne">
ဣဒံ သတ္တာဓိဋ္ဌာနံ.



</Paragraph>

<Paragraph number="964" type="center" book="ne">
ဣဒံ သတ္တာဓိဋ္ဌာနဉ္စ ဓမ္မာဓိဋ္ဌာနဉ္စ.


</Paragraph>

<Paragraph number="965" book="ne">
“စတ္တာရောမေ, ဘိက္ခဝေ, ဣဒ္ဓိပါဒါ. ကတမေ စတ္တာရော? ဆန္ဒသမာဓိပဓာနသင်္ခါရသမန္နာဂတော ဣဒ္ဓိပါဒေါ, ဝီရိယ …ပေ…  စိတ္တ…  ဝီမံသာသမာဓိပဓာနသင်္ခါရသမန္နာဂတော ဣဒ္ဓိပါဒေါ”တိ. ဣဒံ ဓမ္မာဓိဋ္ဌာနံ.
</Paragraph>

<Paragraph number="966" book="ne">
သော ကာယေပိ စိတ္တံ သမောဒဟတိ, စိတ္တေပိ ကာယံ သမောဒဟတိ, ကာယေ သုခသညဉ္စ လဟုသညဉ္စ ဩက္ကမိတွာ ဥပသမ္ပဇ္ဇ ဝိဟရတိ. ဣဒံ သတ္တာဓိဋ္ဌာနံ, ဣဒံ သတ္တာဓိဋ္ဌာနဉ္စ ဓမ္မာဓိဋ္ဌာနဉ္စ. (4)
</Paragraph>

<Division number="114" book="ne" e="ch" v="27" p="143">

<Paragraph number="967" book="ne">
တတ္ထ ကတမံ ဉာဏံ?
</Paragraph>

<Paragraph number="968" type="verses" book="ne">
_“ယံ တံ လောကုတ္တရံ ဉာဏံ,_  
_သဗ္ဗညူ ယေန ဝုစ္စတိ;_  
_န တဿ ပရိဟာနတ္ထိ,_  
_သဗ္ဗကာလေ ပဝတ္တတီ”တိ._  


</Paragraph>
</Division>

<Paragraph number="969" type="center" book="ne">
ဣဒံ ဉာဏံ.


</Paragraph>

<Paragraph number="970" type="verses" book="ne">
_“ပညာ ဟိ သေဋ္ဌာ လောကသ္မိံ,_  
_ယာယံ နိဗ္ဗာနဂါမိနီ;_  
_ယာယ သမ္မာ ပဇာနာတိ,_  
_ဇာတိမရဏသင်္ခယန်”တိ._  


</Paragraph>

<Paragraph number="971" type="center" book="ne">
ဣဒံ ဉာဏံ.


</Paragraph>

<Paragraph number="972" type="center" book="ne">
တတ္ထ ကတမံ ဉေယျံ?
</Paragraph>

<Paragraph number="973" type="verses" book="ne">
_“ကိတ္တယိဿာမိ တေ သန္တိံ, __(ဓောတကာတိ ဘဂဝါ)___  
_ဒိဋ္ဌေ ဓမ္မေ အနီတိဟံ;_  
_ယံ ဝိဒိတွာ သတော စရံ,_  
_တရေ လောကေ ဝိသတ္တိကံ._  

</Paragraph>

<Paragraph number="974" type="verses" book="ne">
_တဉ္စာဟံ အဘိနန္ဒာမိ,_  
_မဟေသိ သန္တိမုတ္တမံ;_  
_ယံ ဝိဒိတွာ သတော စရံ,_  
_တရေ လောကေ ဝိသတ္တိကံ._  

</Paragraph>

<Paragraph number="975" type="verses" book="ne">
_ယံ ကိဉ္စိ သမ္ပဇာနာသိ, __(ဓောတကာတိ ဘဂဝါ)___  
ဥဒ္ဓံ အဓော တိရိယဉ္စာပိ မဇ္ဈေ;_  
_ဧတံ ဝိဒိတွာ သင်္ဂေါတိ လောကေ,_  
_ဘဝါဘဝါယ မာကာသိ တဏှန်”တိ._  


</Paragraph>

<Paragraph number="976" type="center" book="ne">
ဣဒံ ဉေယျံ.


</Paragraph>

<Paragraph number="977" book="ne">
“စတုန္နံ, ဘိက္ခဝေ, အရိယသစ္စာနံ အနနုဗောဓာ အပ္ပဋိဝေဓာ ဧဝမိဒံ ဒီဃမဒ္ဓါနံ သန္ဓာဝိတံ သံသရိတံ မမဉ္စေဝ တုမှာကဉ္စ …ပေ…  တယိဒံ, ဘိက္ခဝေ, ဒုက္ခံ အရိယသစ္စံ အနုဗုဒ္ဓံ ပဋိဝိဒ္ဓံ, ဒုက္ခသမုဒယံ အရိယသစ္စံ အနုဗုဒ္ဓံ ပဋိဝိဒ္ဓံ, ဒုက္ခနိရောဓံ အရိယသစ္စံ အနုဗုဒ္ဓံ ပဋိဝိဒ္ဓံ, ဒုက္ခနိရောဓဂါမိနီ ပဋိပဒါ အရိယသစ္စံ အနုဗုဒ္ဓံ ပဋိဝိဒ္ဓံ. ဥစ္ဆိန္နာ ဘဝတဏှာ, ခီဏာ ဘဝနေတ္တိ, နတ္ထိ ဒါနိ ပုနဗ္ဘဝေါ”တိ. ဣဒမဝေါစ ဘဂဝါ. ဣဒံ ဝတွာန သုဂတော အထာပရံ ဧတဒဝေါစ သတ္ထာ—
</Paragraph>

<Paragraph number="978" type="verses" book="ne">
_“စတုန္နံ အရိယသစ္စာနံ,_  
_ယထာဘူတံ အဒဿနာ;_  
_သံသိတံ ဒီဃမဒ္ဓါနံ,_  
_တာသု တာသွေဝ ဇာတိသု._  

</Paragraph>

<Paragraph number="979" type="verses" book="ne">
_တာနိ ဧတာနိ ဒိဋ္ဌာနိ,_  
_ဘဝနေတ္တိ သမူဟတာ;_  
ဥစ္ဆိန္နံ မူလံ ဒုက္ခဿ,_  
_နတ္ထိ ဒါနိ ပုနဗ္ဘဝေါ”တိ._  


</Paragraph>

<Paragraph number="980" type="center" book="ne">
ဣဒံ ဉေယျံ. (5)


</Paragraph>

<Paragraph number="981" book="ne">
တတ္ထ ကတမံ ဉာဏဉ္စ ဉေယျဉ္စ? ရူပံ အနိစ္စံ, ဝေဒနာ အနိစ္စာ, သညာ အနိစ္စာ, သင်္ခါရာ အနိစ္စာ, ဝိညာဏံ အနိစ္စန္တိ. ဣဒံ ဉေယျံ.
</Paragraph>

<Paragraph number="982" book="ne">
ဧဝံ ဇာနံ ဧဝံ ပဿံ အရိယသာဝကော “ရူပံ အနိစ္စန်”တိ ပဿတိ, “ဝေဒနာ အနိစ္စာ”တိ ပဿတိ, “သညံ…  သင်္ခါရေ…  ဝိညာဏံ အနိစ္စန်”တိ ပဿတီတိ. ဣဒံ ဉာဏံ.
</Paragraph>

<Paragraph number="983" book="ne">
သော ပရိမုစ္စတိ ရူပေန, ပရိမုစ္စတိ ဝေဒနာယ, ပရိမုစ္စတိ သညာယ, ပရိမုစ္စတိ သင်္ခါရေဟိ, ပရိမုစ္စတိ ဝိညာဏမှာ, ပရိမုစ္စတိ ဒုက္ခသ္မာတိ ဝဒါမီတိ. ဣဒံ ဉာဏဉ္စ ဉေယျဉ္စ.
</Paragraph>

<Paragraph number="984" book="ne">
“သဗ္ဗေ သင်္ခါရာ အနိစ္စာ”တိ ဣဒံ ဉေယျံ. “ယဒါ ပညာယ ပဿတီ”တိ ဣဒံ ဉာဏံ. “အထ နိဗ္ဗိန္ဒတိ ဒုက္ခေ ဧသ မဂ္ဂေါ ဝိသုဒ္ဓိယာ”တိ ဣဒံ ဉာဏဉ္စ ဉေယျဉ္စ.
</Paragraph>

<Paragraph number="985" book="ne">
“သဗ္ဗေ သင်္ခါရာ ဒုက္ခာ”တိ ဣဒံ ဉေယျံ. “ယဒါ ပညာယ ပဿတီ”တိ ဣဒံ ဉာဏံ. “အထ နိဗ္ဗိန္ဒတိ ဒုက္ခေ ဧသ မဂ္ဂေါ ဝိသုဒ္ဓိယာ”တိ ဣဒံ ဉာဏဉ္စ ဉေယျဉ္စ.
</Paragraph>

<Paragraph number="986" book="ne">
“သဗ္ဗေ ဓမ္မာ အနတ္တာ”တိ ဣဒံ ဉေယျံ. “ယဒါ ပညာယ ပဿတီ”တိ ဣဒံ ဉာဏံ. “အထ နိဗ္ဗိန္ဒတိ ဒုက္ခေ ဧသ မဂ္ဂေါ ဝိသုဒ္ဓိယာ”တိ ဣဒံ ဉာဏဉ္စ ဉေယျဉ္စ.
</Paragraph>

<Paragraph number="987" book="ne">
“ယေ ဟိ ကေစိ, သောဏ, သမဏာ ဝါ ဗြာဟ္မဏာ ဝါ အနိစ္စေန ရူပေန ဒုက္ခေန ဝိပရိဏာမဓမ္မေန ‘သေယျောဟမသ္မီ’တိ ဝါ သမနုပဿန္တိ, ‘သဒိသောဟမသ္မီ’တိ ဝါ သမနုပဿန္တိ, ‘ဟီနောဟမသ္မီ’တိ ဝါ သမနုပဿန္တိ. ကိမညတြ ယထာဘူတဿ အဒဿနာ. အနိစ္စာယ ဝေဒနာယ …ပေ…  အနိစ္စာယ သညာယ…  အနိစ္စေဟိ သင်္ခါရေဟိ…  အနိစ္စေန ဝိညာဏေန ဒုက္ခေန ဝိပရိဏာမဓမ္မေန ‘သေယျောဟမသ္မီ’တိ ဝါ သမနုပဿန္တိ, ‘သဒိသောဟမသ္မီ’တိ ဝါ သမနုပဿန္တိ, ‘ဟီနောဟမသ္မီ’တိ ဝါ သမနုပဿန္တိ, ကိမညတြ ယထာဘူတဿ အဒဿနာ”တိ. ဣဒံ ဉေယျံ.
</Paragraph>

<Paragraph number="988" book="ne">
“ယေ စ ခေါ ကေစိ, သောဏ, သမဏာ ဝါ ဗြာဟ္မဏာ ဝါ အနိစ္စေန ရူပေန ဒုက္ခေန ဝိပရိဏာမဓမ္မေန ‘သေယျောဟမသ္မီ’တိပိ န သမနုပဿန္တိ, ‘သဒိသောဟမသ္မီ’တိပိ န သမနုပဿန္တိ, ‘ဟီနောဟမသ္မီ’တိပိ န သမနုပဿန္တိ, ကိမညတြ ယထာဘူတဿ ဒဿနာ. အနိစ္စာယ ဝေဒနာယ …ပေ…  အနိစ္စာယ သညာယ…  အနိစ္စေဟိ သင်္ခါရေဟိ…  အနိစ္စေန ဝိညာဏေန ဒုက္ခေန ဝိပရိဏာမဓမ္မေန ‘သေယျောဟမသ္မီ’တိပိ န သမနုပဿန္တိ, ‘သဒိသောဟမသ္မီ’တိပိ န သမနုပဿန္တိ, ‘ဟီနောဟမသ္မီ’တိပိ န သမနုပဿန္တိ, ကိမညတြ ယထာဘူတဿ ဒဿနာ”တိ. ဣဒံ ဉာဏံ.

</Paragraph>

<Paragraph number="989" type="center" book="ne">
ဣဒံ ဉာဏဉ္စ ဉေယျဉ္စ. (6)


</Paragraph>

<Paragraph number="990" type="center" book="ne">
တတ္ထ ကတမံ ဒဿနံ?
</Paragraph>

<Division number="115" book="ne" e="ch" v="27" p="145">

<Paragraph number="991" type="verses" book="ne">
_“ယေ အရိယသစ္စာနိ ဝိဘာဝယန္တိ,_  
_ဂမ္ဘီရပညေန သုဒေသိတာနိ;_  
_ကိဉ္စာပိ တေ ဟောန္တိ ဘုသံ ပမတ္တာ,_  
_န တေ ဘဝံ အဋ္ဌမမာဒိယန္တီ”တိ._  


</Paragraph>
</Division>

<Paragraph number="992" type="center" book="ne">
ဣဒံ ဒဿနံ.


</Paragraph>

<Paragraph number="993" type="verses" book="ne">
_“ယထိန္ဒခီလော ပထဝိဿိတော သိယာ,_  
_စတုဗ္ဘိ ဝါတေဟိ အသမ္ပကမ္ပိယော;_  
_တထူပမံ သပ္ပုရိသံ ဝဒါမိ,_  
_ယော အရိယသစ္စာနိ အဝေစ္စ ပဿတီ”တိ._  


</Paragraph>

<Paragraph number="994" type="center" book="ne">
ဣဒံ ဒဿနံ.


</Paragraph>

<Paragraph number="995" book="ne">
“စတူဟိ, ဘိက္ခဝေ, သောတာပတ္တိယင်္ဂေဟိ သမန္နာဂတော အရိယသာဝကော အာကင်္ခမာနော အတ္တနာဝ အတ္တာနံ ဗျာကရေယျ ‘ခီဏနိရယောမှိ, ခီဏတိရစ္ဆာနယောနိ, ခီဏပေတ္တိဝိသယော, ခီဏာပါယဒုဂ္ဂတိဝိနိပါတော, သောတာပန္နောဟမသ္မိ အဝိနိပါတဓမ္မော နိယတော သမ္ဗောဓိပရာယဏော, သတ္တက္ခတ္တုပရမံ ဒေဝေ စ မနုဿေ စ သန္ဓာဝိတွာ သံသရိတွာ ဒုက္ခဿန္တံ ကရိဿာမီ’တိ. ကတမေဟိ စတူဟိ? ဣဓ, ဘိက္ခဝေ, အရိယသာဝကဿ တထာဂတေ သဒ္ဓါ နိဝိဋ္ဌာ ပတိဋ္ဌိတာ ဝိရူဠှာ မူလဇာတာ အသံဟာရိယာ သမဏေန ဝါ ဗြာဟ္မဏေန ဝါ ဒေဝေန ဝါ မာရေန ဝါ ဗြဟ္မုနာ ဝါ ကေနစိ ဝါ လောကသ္မိံ သဟ ဓမ္မေန, ဓမ္မေ ခေါ ပန နိဋ္ဌံ ဂတော ဟောတိ, သွာက္ခာတော ဘဂဝတာ ဓမ္မော သန္ဒိဋ္ဌိကော အကာလိကော ဧဟိပဿိကော ဩပနေယျိကော ပစ္စတ္တံ ဝေဒိတဗ္ဗော ဝိညူဟိ, ယဒိဒံ မဒနိမ္မဒနော …ပေ…  နိရောဓော နိဗ္ဗာနံ, သဟ ဓမ္မိယာ ခေါ ပနဿ ဟောန္တိ ဣဋ္ဌာ ကန္တာ ပိယာ မနာပါ ဂိဟီ စေဝ ပဗ္ဗဇိတာ စ. အရိယကန္တေဟိ ခေါ ပန သီလေဟိ သမန္နာဂတော ဟောတိ အခဏ္ဍေဟိ အစ္ဆိဒ္ဒေဟိ အသဗလေဟိ အကမ္မာသေဟိ ဘုဇိဿေဟိ ဝိညုပ္ပသဋ္ဌေဟိ အပရာမဋ္ဌေဟိ သမာဓိသံဝတ္တနိကေဟိ. ဣမေဟိ ခေါ, ဘိက္ခဝေ, စတူဟိ သောတာပတ္တိယင်္ဂေဟိ သမန္နာဂတော အရိယသာဝကော အာကင်္ခမာနော အတ္တနာဝ အတ္တာနံ ဗျာကရေယျ ‘ခီဏနိရယောမှိ, ခီဏတိရစ္ဆာနယောနိ, ခီဏပေတ္တိဝိသယော, ခီဏာပါယဒုဂ္ဂတိဝိနိပါတော, သောတာပန္နောဟမသ္မိ အဝိနိပါတဓမ္မော နိယတော သမ္ဗောဓိပရာယဏော, သတ္တက္ခတ္တုပရမံ ဒေဝေ စ မနုဿေ စ သန္ဓာဝိတွာ သံသရိတွာ ဒုက္ခဿန္တံ ကရိဿာမီ’”တိ.

</Paragraph>

<Paragraph number="996" type="center" book="ne">
ဣဒံ ဒဿနံ.


</Paragraph>

<Paragraph number="997" type="center" book="ne">
တတ္ထ ကတမာ ဘာဝနာ?
</Paragraph>

<Paragraph number="998" type="verses" book="ne">
_“ယဿိန္ဒြိယာနိ ဘာဝိတာနိ,_  
_အဇ္ဈတ္တံ ဗဟိဒ္ဓါ စ သဗ္ဗလောကေ;_  
_နိဗ္ဗိဇ္ဈ ဣမံ ပရဉ္စ လောကံ,_  
_ကာလံ ကင်္ခတိ ဘာဝိတော သ ဒန္တော”တိ._  


</Paragraph>

<Paragraph number="999" type="center" book="ne">
အယံ ဘာဝနာ.


</Paragraph>

<Paragraph number="1000" book="ne">
“စတ္တာရိမာနိ, ဘိက္ခဝေ, ဓမ္မပဒါနိ. ကတမာနိ စတ္တာရိ? အနဘိဇ္ဈာ ဓမ္မပဒံ, အဗျာပါဒေါ ဓမ္မပဒံ, သမ္မာသတိ ဓမ္မပဒံ, သမ္မာသမာဓိ ဓမ္မပဒံ, ဣမာနိ ခေါ, ဘိက္ခဝေ, စတ္တာရိ ဓမ္မပဒါနီ”တိ. အယံ ဘာဝနာ. (7)
</Paragraph>

<Paragraph number="1001" book="ne">
တတ္ထ ကတမံ ဒဿနဉ္စ ဘာဝနာ စ? “ပဉ္စ ဆိန္ဒေ ပဉ္စ ဇဟေ”တိ ဣဒံ ဒဿနံ. “ပဉ္စ စုတ္တရိ ဘာဝယေ. ပဉ္စ သင်္ဂါတိဂေါ ဘိက္ခု, ဩဃတိဏ္ဏောတိ ဝုစ္စတီ”တိ အယံ ဘာဝနာ. ဣဒံ ဒဿနဉ္စ ဘာဝနာ စ.
</Paragraph>

<Paragraph number="1002" book="ne">
“တီဏိမာနိ, ဘိက္ခဝေ, ဣန္ဒြိယာနိ. ကတမာနိ တီဏိ, အနညာတညဿာမီတိန္ဒြိယံ အညိန္ဒြိယံ အညာတာဝိန္ဒြိယံ. ကတမဉ္စ, ဘိက္ခဝေ, အနညာတညဿာမီတိန္ဒြိယံ? ဣဓ, ဘိက္ခဝေ, ဘိက္ခု အနဘိသမေတဿ ဒုက္ခဿ အရိယသစ္စဿ အဘိသမယာယ ဆန္ဒံ ဇနေတိ ဝါယမတိ ဝီရိယံ အာရဘတိ စိတ္တံ ပဂ္ဂဏှာတိ ပဒဟတိ, အနဘိသမေတဿ ဒုက္ခသမုဒယဿ အရိယသစ္စဿ …ပေ…  ဒုက္ခနိရောဓဿ …ပေ…  ဒုက္ခနိရောဓဂါမိနိယာ ပဋိပဒါယ အရိယသစ္စဿ အဘိသမယာယ ဆန္ဒံ ဇနေတိ ဝါယမတိ ဝီရိယံ အာရဘတိ စိတ္တံ ပဂ္ဂဏှာတိ ပဒဟတိ. ဣဒံ, ဘိက္ခဝေ, အနညာတညဿာမီတိန္ဒြိယန်”တိ. ဣဒံ ဒဿနံ.
</Paragraph>

<Paragraph number="1003" book="ne">
“ကတမဉ္စ, ဘိက္ခဝေ, အညိန္ဒြိယံ? ဣဓ, ဘိက္ခဝေ, ဘိက္ခု ‘ဣဒံ ဒုက္ခန်’တိ ယထာဘူတံ ပဇာနာတိ, ‘အယံ ဒုက္ခသမုဒယော’တိ ယထာဘူတံ ပဇာနာတိ, ‘အယံ ဒုက္ခနိရောဓော’တိ …ပေ…  ‘အယံ ဒုက္ခနိရောဓဂါမိနီ ပဋိပဒါ’တိ ယထာဘူတံ ပဇာနာတိ. ဣဒံ, ဘိက္ခဝေ, အညိန္ဒြိယံ.
</Paragraph>

<Paragraph number="1004" book="ne">
ကတမဉ္စ, ဘိက္ခဝေ, အညာတာဝိန္ဒြိယံ? ဣဓ, ဘိက္ခဝေ, ဘိက္ခု အာသဝါနံ ခယာ အနာသဝံ စေတောဝိမုတ္တိံ ပညာဝိမုတ္တိံ ဒိဋ္ဌေဝ ဓမ္မေ သယံ အဘိညာ သစ္ဆိကတွာ ဥပသမ္ပဇ္ဇ ဝိဟရတိ, ခီဏာ ဇာတိ, ဝုသိတံ ဗြဟ္မစရိယံ, ကတံ ကရဏီယံ, နာပရံ ဣတ္ထတ္တာယာတိ ပဇာနာတိ. ဣဒံ, ဘိက္ခဝေ, အညာတာဝိန္ဒြိယန်”တိ. အယံ ဘာဝနာ.

</Paragraph>

<Paragraph number="1005" type="center" book="ne">
ဣဒံ ဒဿနဉ္စ ဘာဝနာ စ. (8)


</Paragraph>

<Division number="116" book="ne" e="ch" v="27" p="148">

<Paragraph number="1006" book="ne">
တတ္ထ ကတမံ သကဝစနံ?
</Paragraph>

<Paragraph number="1007" type="verses" book="ne">
_“သဗ္ဗပါပဿ အကရဏံ,_  
_ကုသလဿ ဥပသမ္ပဒါ;_  
_သစိတ္တပရိယောဒါပနံ,_  
_ဧတံ ဗုဒ္ဓါန သာသနန်”တိ._  


</Paragraph>
</Division>

<Paragraph number="1008" type="center" book="ne">
ဣဒံ သကဝစနံ.


</Paragraph>

<Paragraph number="1009" book="ne">
“တီဏိမာနိ, ဘိက္ခဝေ, ဗာလဿ ဗာလလက္ခဏာနိ ဗာလနိမိတ္တာနိ ဗာလာပဒါနာနိ, ယေဟိ ဗာလံ ဗာလောတိ ပရေ သဉ္ဇာနန္တိ. ကတမာနိ တီဏိ? ဗာလော, ဘိက္ခဝေ, ဒုစ္စိန္တိတစိန္တီ စ ဟောတိ, ဒုဗ္ဘာသိတဘာသီ စ ဟောတိ, ဒုက္ကဋကမ္မကာရီ စ ဟောတိ. ဣမာနိ ခေါ, ဘိက္ခဝေ, တီဏိ ဗာလဿ ဗာလလက္ခဏာနိ ဗာလနိမိတ္တာနိ ဗာလာပဒါနာနိ.
</Paragraph>

<Paragraph number="1010" book="ne">
တီဏိမာနိ, ဘိက္ခဝေ, ပဏ္ဍိတဿ ပဏ္ဍိတလက္ခဏာနိ ပဏ္ဍိတနိမိတ္တာနိ ပဏ္ဍိတာပဒါနာနိ, ယေဟိ ပဏ္ဍိတံ ပဏ္ဍိတောတိ ပရေ သဉ္ဇာနန္တိ. ကတမာနိ တီဏိ? ပဏ္ဍိတော, ဘိက္ခဝေ, သုစိန္တိတစိန္တီ စ ဟောတိ, သုဘာသိတဘာသီ စ ဟောတိ, သုကတကမ္မကာရီ စ ဟောတိ. ဣမာနိ ခေါ, ဘိက္ခဝေ, တီဏိ ပဏ္ဍိတဿ ပဏ္ဍိတလက္ခဏာနိ ပဏ္ဍိတနိမိတ္တာနိ ပဏ္ဍိတာပဒါနာနီ”တိ.

</Paragraph>

<Paragraph number="1011" type="center" book="ne">
ဣဒံ သကဝစနံ.


</Paragraph>

<Paragraph number="1012" type="center" book="ne">
တတ္ထ ကတမံ ပရဝစနံ?
</Paragraph>

<Paragraph number="1013" type="verses" book="ne">
_“ပထဝီသမော နတ္ထိ ဝိတ္ထတော,_  
_နိန္နော ပါတာလသမော န ဝိဇ္ဇတိ;_  
_မေရုသမော နတ္ထိ ဥန္နတော,_  
_စက္ကဝတ္တိသဒိသော နတ္ထိ ပေါရိသော”တိ._  


</Paragraph>

<Paragraph number="1014" type="center" book="ne">
ဣဒံ ပရဝစနံ.


</Paragraph>

<Paragraph number="1015" book="ne">
“‘ဟောတု, ဒေဝါနမိန္ဒ, သုဘာသိတေန ဇယောတိ. ဟောတု, ဝေပစိတ္တိ, သုဘာသိတေန ဇယောတိ. ဘဏ, ဝေပစိတ္တိ, ဂါထန်’တိ. အထ ခေါ, ဘိက္ခဝေ, ဝေပစိတ္တိ အသုရိန္ဒော ဣမံ ဂါထံ အဘာသိ—
</Paragraph>

<Paragraph number="1016" type="verses" book="ne">
_‘ဘိယျော ဗာလာ ပကုဇ္ဈေယျုံ,_  
_နော စဿ ပဋိသေဓကော;_  
_တသ္မာ ဘုသေန ဒဏ္ဍေန,_  
_ဓီရော ဗာလံ နိသေဓယေ’တိ._  

</Paragraph>

<Paragraph number="1017" book="ne">
ဘာသိတာယ ခေါ ပန, ဘိက္ခဝေ, ဝေပစိတ္တိနာ အသုရိန္ဒေန ဂါထာယ အသုရာ အနုမောဒိံသု, ဒေဝါ တုဏှီ အဟေသုံ. အထ ခေါ, ဘိက္ခဝေ, ဝေပစိတ္တိ အသုရိန္ဒော သက္ကံ ဒေဝါနမိန္ဒံ ဧတဒဝေါစ—  ‘ဘဏ, ဒေဝါနမိန္ဒ, ဂါထန်’တိ. ဧဝံ ဝုတ္တေ, ဘိက္ခဝေ, သက္ကော ဒေဝါနမိန္ဒော ဣမံ ဂါထံ အဘာသိ—
</Paragraph>

<Paragraph number="1018" type="verses" book="ne">
_‘ဧတဒေဝ အဟံ မညေ,_  
_ဗာလဿ ပဋိသေဓနံ;_  
_ပရံ သင်္ကုပိတံ ဉတွာ,_  
_ယော သတော ဥပသမ္မတီ’တိ._  

</Paragraph>

<Paragraph number="1019" book="ne">
ဘာသိတာယ ခေါ ပန, ဘိက္ခဝေ, သက္ကေန ဒေဝါနမိန္ဒေန ဂါထာယ ဒေဝါ အနုမောဒိံသု, အသုရာ တုဏှီ အဟေသုံ. အထ ခေါ, ဘိက္ခဝေ, သက္ကော ဒေဝါနမိန္ဒော ဝေပစိတ္တိံ အသုရိန္ဒံ ဧတဒဝေါစ—  ‘ဘဏ, ဝေပစိတ္တိ, ဂါထန်’တိ. ဧဝံ ဝုတ္တေ, ဘိက္ခဝေ, ဝေပစိတ္တိ အသုရိန္ဒော ဣမံ ဂါထံ အဘာသိ—
</Paragraph>

<Paragraph number="1020" type="verses" book="ne">
_‘ဧတဒေဝ တိတိက္ခာယ,_  
_ဝဇ္ဇံ ပဿာမိ ဝါသဝ;_  
_ယဒါ နံ မညတိ ဗာလော,_  
_ဘယာ မျာယံ တိတိက္ခတိ;_  
_အဇ္ဈာရုဟတိ ဒုမ္မေဓော,_  
_ဂေါဝ ဘိယျော ပလာယိနန်’တိ._  

</Paragraph>

<Paragraph number="1021" book="ne">
ဘာသိတာယ ခေါ ပန, ဘိက္ခဝေ, ဝေပစိတ္တိနာ အသုရိန္ဒေန ဂါထာယ အသုရာ အနုမောဒိံသု, ဒေဝါ တုဏှီ အဟေသုံ. အထ ခေါ ဝေပစိတ္တိ အသုရိန္ဒော သက္ကံ ဒေဝါနမိန္ဒံ ဧတဒဝေါစ—  ‘ဘဏ, ဒေဝါနမိန္ဒ, ဂါထန်’တိ. ဧဝံ ဝုတ္တေ, ဘိက္ခဝေ, သက္ကော ဒေဝါနမိန္ဒော ဣမာ ဂါထာယော အဘာသိ—
</Paragraph>

<Paragraph number="1022" type="verses" book="ne">
_‘ကာမံ မညတု ဝါ မာ ဝါ,_  
_ဘယာ မျာယံ တိတိက္ခတိ;_  
_သဒတ္ထပရမာ အတ္ထာ,_  
_ခန္တျာ ဘိယျော န ဝိဇ္ဇတိ._  

</Paragraph>

<Paragraph number="1023" type="verses" book="ne">
_ယော ဟဝေ ဗလဝါ သန္တော,_  
_ဒုဗ္ဗလဿ တိတိက္ခတိ;_  
_တမာဟု ပရမံ ခန္တိံ,_  
_နိစ္စံ ခမတိ ဒုဗ္ဗလော._  

</Paragraph>

<Paragraph number="1024" type="verses" book="ne">
_အဗလံ တံ ဗလံ အာဟု,_  
_ယဿ ဗာလဗလံ ဗလံ;_  
_ဗလဿ ဓမ္မဂုတ္တဿ,_  
_ပဋိဝတ္တာ န ဝိဇ္ဇတိ._  

</Paragraph>

<Paragraph number="1025" type="verses" book="ne">
_တဿေဝ တေန ပါပိယော,_  
_ယော ကုဒ္ဓံ ပဋိကုဇ္ဈတိ;_  
_ကုဒ္ဓံ အပ္ပဋိကုဇ္ဈန္တော,_  
_သင်္ဂါမံ ဇေတိ ဒုဇ္ဇယံ._  

</Paragraph>

<Paragraph number="1026" type="verses" book="ne">
ဥဘိန္နမတ္ထံ စရတိ,_  
_အတ္တနော စ ပရဿ စ;_  
_ပရံ သင်္ကုပိတံ ဉတွာ,_  
_ယော သတော ဥပသမ္မတိ._  

</Paragraph>

<Paragraph number="1027" type="verses" book="ne">
ဥဘိန္နံ တိကိစ္ဆန္တာနံ,_  
_အတ္တနော စ ပရဿ စ;_  
_ဇနာ မညန္တိ ဗာလောတိ,_  
_ယေ ဓမ္မဿ အကောဝိဒါ’တိ._  

</Paragraph>

<Paragraph number="1028" book="ne">
ဘာသိတာသု ခေါ ပန, ဘိက္ခဝေ, သက္ကေန ဒေဝါနမိန္ဒေန ဂါထာသု ဒေဝါ အနုမောဒိံသု, အသုရာ တုဏှီ အဟေသုန်”တိ. ဣဒံ ပရဝစနံ. (9)
</Paragraph>

<Division number="117" book="ne" e="ch" v="27" p="150">

<Paragraph number="1029" book="ne">
တတ္ထ ကတမံ သကဝစနဉ္စ ပရဝစနဉ္စ?
</Paragraph>

<Paragraph number="1030" book="ne">
ယဉ္စ ပတ္တံ ယဉ္စ ပတ္တဗ္ဗံ ဥဘယမေတံ ရဇာနုကိဏ္ဏံ အာတုရဿာနုသိက္ခတော. ယေ စ သိက္ခာသာရာ သီလံ ဝတံ ဇီဝိတံ ဗြဟ္မစရိယံ ဥပဋ္ဌာနသာရာ, အယမေကော အန္တော. ယေ စ ဧဝံဝါဒိနော ဧဝံဒိဋ္ဌိနော “နတ္ထိ ကာမေသု ဒေါသော”တိ, အယံ ဒုတိယော အန္တော. ဣစ္စေတေ ဥဘော အန္တာ ကဋသိဝဍ္ဎနာ ကဋသိယော ဒိဋ္ဌိံ ဝဍ္ဎေန္တိ. ဧတေ ဥဘော အန္တေ အနဘိညာယ ဩလီယန္တိ ဧကေ အတိဓာဝန္တိ ဧကေတိ. ဣဒံ ပရဝစနံ.
</Paragraph>

<Paragraph number="1031" book="ne">
ယေ စ ခေါ တေ ဥဘော အန္တေ အဘိညာယ တတြ စ န အဟေသုံ, တေန စ အမညိံသု, ဝဋ္ဋံ တေသံ နတ္ထိ ပညာပနာယာတိ. ဣဒံ သကဝစနံ. အယံ ဥဒါနော သကဝစနဉ္စ ပရဝစနဉ္စ.
</Paragraph>

<Paragraph number="1032" book="ne">
ရာဇာ ပသေနဒိ ကောသလော ဘဂဝန္တံ ဧတဒဝေါစ—  ဣဓ မယှံ, ဘန္တေ, ရဟောဂတဿ ပဋိသလ္လီနဿ ဧဝံ စေတသော ပရိဝိတက္ကော ဥဒပါဒိ “ကေသံ နု ခေါ ပိယော အတ္တာ, ကေသံ အပ္ပိယော အတ္တာ”တိ. တဿ မယှံ, ဘန္တေ, ဧတဒဟောသိ—  “ယေ စ ခေါ ကေစိ ကာယေန ဒုစ္စရိတံ စရန္တိ, ဝါစာယ ဒုစ္စရိတံ စရန္တိ, မနသာ ဒုစ္စရိတံ စရန္တိ, တေသံ အပ္ပိယော အတ္တာ. ကိဉ္စာပိ တေ ဧဝံ ဝဒေယျုံ ‘ပိယော နော အတ္တာ’တိ, အထ ခေါ တေသံ အပ္ပိယော အတ္တာ. တံ ကိဿ ဟေတု? ယံ ဟိ အပ္ပိယော အပ္ပိယဿ ကရေယျ, တံ တေ အတ္တနာဝ အတ္တနော ကရောန္တိ, တသ္မာ တေသံ အပ္ပိယော အတ္တာ. ယေ စ ခေါ ကေစိ ကာယေန သုစရိတံ စရန္တိ, ဝါစာယ သုစရိတံ စရန္တိ, မနသာ သုစရိတံ စရန္တိ, တေသံ ပိယော အတ္တာ. ကိဉ္စာပိ တေ ဧဝံ ဝဒေယျုံ ‘အပ္ပိယော နော အတ္တာ’တိ, အထ ခေါ တေသံ ပိယော အတ္တာ. တံ ကိဿ ဟေတု? ယံ ဟိ ပိယော ပိယဿ ကရေယျ. တံ တေ အတ္တနာဝ အတ္တနော ကရောန္တိ. တသ္မာ တေသံ ပိယော အတ္တာ”တိ.
</Paragraph>

<Paragraph number="1033" book="ne">
“ဧဝမေတံ, မဟာရာဇ, ဧဝမေတံ, မဟာရာဇ, ယေ ဟိ ကေစိ, မဟာရာဇ, ကာယေန ဒုစ္စရိတံ စရန္တိ, ဝါစာယ ဒုစ္စရိတံ စရန္တိ, မနသာ ဒုစ္စရိတံ စရန္တိ တသ္မာ တေသံ အပ္ပိယော အတ္တာ. ကိဉ္စာပိ တေ ဧဝံ ဝဒေယျုံ ‘ပိယော နော အတ္တာ’တိ, အထ ခေါ တေသံ အပ္ပိယော အတ္တာ. တံ ကိဿ ဟေတု? ယံ ဟိ, မဟာရာဇ, အပ္ပိယော အပ္ပိယဿ ကရေယျ, တံ တေ အတ္တနာဝ အတ္တနော ကရောန္တိ, တသ္မာ တေသံ အပ္ပိယော အတ္တာ. ယေ စ ခေါ ကေစိ မဟာရာဇ ကာယေန သုစရိတံ စရန္တိ, ဝါစာယ သုစရိတံ စရန္တိ, မနသာ သုစရိတံ စရန္တိ, တေသံ ပိယော အတ္တာ. ကိဉ္စာပိ တေ ဧဝံ ဝဒေယျုံ ‘အပ္ပိယော နော အတ္တာ’တိ, အထ ခေါ တေသံ ပိယော အတ္တာ. တံ ကိဿ ဟေတု? ယံ ဟိ, မဟာရာဇ, ပိယော ပိယဿ ကရေယျ, တံ တေ အတ္တနာဝ အတ္တနော ကရောန္တိ, တသ္မာ တေသံ ပိယော အတ္တာတိ. ဣဒမဝေါစ ဘဂဝါ …ပေ…  သတ္ထာ—
</Paragraph>

<Paragraph number="1034" type="verses" book="ne">
_“အတ္တာနဉ္စေ ပိယံ ဇညာ,_  
_န နံ ပါပေန သံယုဇေ;_  
_န ဟိ တံ သုလဘံ ဟောတိ,_  
_သုခံ ဒုက္ကဋကာရိနာ._  

</Paragraph>

<Paragraph number="1035" type="verses" book="ne">
_အန္တကေနာဓိပန္နဿ,_  
_ဇဟတော မာနုသံ ဘဝံ;_  
_ကိံ ဟိ တဿ သကံ ဟောတိ,_  
_ကိဉ္စ အာဒါယ ဂစ္ဆတိ;_  
_ကိဉ္စဿ အနုဂံ ဟောတိ,_  
_ဆာယာဝ အနပါယိနီ._  

</Paragraph>

<Paragraph number="1036" type="verses" book="ne">
ဥဘော ပုညဉ္စ ပါပဉ္စ,_  
_ယံ မစ္စော ကုရုတေ ဣဓ;_  
_တဉှိ တဿ သကံ ဟောတိ,_  
_တံဝ အာဒါယ ဂစ္ဆတိ;_  
_တံဝဿ အနုဂံ ဟောတိ,_  
_ဆာယာဝ အနပါယိနီ._  

</Paragraph>

<Paragraph number="1037" type="verses" book="ne">
_တသ္မာ ကရေယျ ကလျာဏံ,_  
_နိစယံ သမ္ပရာယိကံ;_  
_ပုညာနိ ပရလောကသ္မိံ,_  
_ပတိဋ္ဌာ ဟောန္တိ ပါဏိနန်”တိ._  

</Paragraph>

<Paragraph number="1038" book="ne">
ဣဒံ သုတ္တံ ပရဝစနံ. အနုဂီတိ သကဝစနံ. ဣဒံ သကဝစနဉ္စ ပရဝစနဉ္စ. (10)
</Paragraph>

</Division>
<Division number="118" book="ne" e="ch" v="27" p="151">

<Paragraph number="1039" book="ne">
တတ္ထ ကတမံ ဝိသဇ္ဇနီယံ?
</Paragraph>

<Paragraph number="1040" book="ne">
ပဉှေ ပုစ္ဆိတေ ဣဒံ အဘိညေယျံ, ဣဒံ ပရိညေယျံ, ဣဒံ ပဟာတဗ္ဗံ, ဣဒံ ဘာဝေတဗ္ဗံ, ဣဒံ သစ္ဆိကာတဗ္ဗံ, ဣမေ ဓမ္မာ ဧဝံဂဟိတာ ဣဒံ ဖလံ နိဗ္ဗတ္တယန္တိ. တေသံ ဧဝံဂဟိတာနံ အယမတ္ထော ဣတိ ဣဒံ ဝိသဇ္ဇနီယံ. “ဥဠာရော ဗုဒ္ဓေါ ဘဂဝါ”တိ ဗုဒ္ဓေါ်ဠာရတံ ဓမ္မသွာက္ခာတတံ သံဃသုပ္ပဋိပတ္တိဉ္စ ဧကံသေနေဝ နိဒ္ဒိသေ. “သဗ္ဗေ သင်္ခါရာ အနိစ္စာ”တိ “သဗ္ဗေ သင်္ခါရာ ဒုက္ခာ”တိ “သဗ္ဗေ ဓမ္မာ အနတ္တာ”တိ ဧကံသေနေဝ နိဒ္ဒိသေ. ယံ ဝါ ပနညမ္ပိ ဧဝံ ဇာတိယံ. ဣဒံ ဝိသဇ္ဇနီယံ.
</Paragraph>

<Paragraph number="1041" book="ne">
တတ္ထ ကတမံ အဝိသဇ္ဇနီယံ?
</Paragraph>

<Paragraph number="1042" type="verses" book="ne">
_“အာကင်္ခတော တေ နရဒမ္မသာရထိ,_  
_ဒေဝါ မနုဿာ မနသာ ဝိစိန္တိတံ;_  
_သဗ္ဗေ န ဇညာ ကသိဏာပိ ပါဏိနော,_  
_သန္တံ သမာဓိံ အရဏံ နိသေဝတော;_  
_ကိန္တံ ဘဂဝါ အာကင်္ခတီ”တိ._  


</Paragraph>
</Division>

<Paragraph number="1043" type="center" book="ne">
ဣဒံ အဝိသဇ္ဇနီယံ.


</Paragraph>

<Paragraph number="1044" book="ne">
ဧတ္တကော ဘဂဝါ သီလက္ခန္ဓေ သမာဓိက္ခန္ဓေ ပညာက္ခန္ဓေ ဝိမုတ္တိက္ခန္ဓေ ဝိမုတ္တိဉာဏဒဿနက္ခန္ဓေ ဣရိယာယံ ပဘာဝေ ဟိတေသိတာယံ ကရုဏာယံ ဣဒ္ဓိယန္တိ. ဣဒံ အဝိသဇ္ဇနီယံ.
</Paragraph>

<Paragraph number="1045" book="ne">
“တထာဂတဿ, ဘိက္ခဝေ, အရဟတော သမ္မာသမ္ဗုဒ္ဓဿ လောကေ ဥပ္ပါဒါ တိဏ္ဏံ ရတနာနံ ဥပ္ပါဒေါ ဗုဒ္ဓရတနဿ ဓမ္မရတနဿ သံဃရတနဿ”. ကိံပမာဏာနိ တီဏိ ရတနာနီတိ? ဣဒံ အဝိသဇ္ဇနီယံ.
</Paragraph>

<Paragraph number="1046" book="ne">
ဗုဒ္ဓဝိသယော အဝိသဇ္ဇနီယော. ပုဂ္ဂလပရောပရညုတာ အဝိသဇ္ဇနီယာ. “ပုဗ္ဗာ, ဘိက္ခဝေ, ကောဋိ န ပညာယတိ အဝိဇ္ဇာနီဝရဏာနံ သတ္တာနံ တဏှာသံယောဇနာနံ သကိံ နိရယံ သကိံ တိရစ္ဆာနယောနိံ သကိံ ပေတ္တိဝိသယံ သကိံ အသုရယောနိံ သကိံ ဒေဝေ သကိံ မနုဿေ သန္ဓာဝိတံ သံသရိတံ”. ကတမာ ပုဗ္ဗာ ကောဋီတိ အဝိသဇ္ဇနီယံ. န ပညာယတီတိ သာဝကာနံ ဉာဏဝေကလ္လေန. ဒုဝိဓာ ဗုဒ္ဓါနံ ဘဂဝန္တာနံ ဒေသနာ အတ္တူပနာယိကာ စ ပရူပနာယိကာ စ. န ပညာယတီတိ ပရူပနာယိကာ. နတ္ထိ ဗုဒ္ဓါနံ ဘဂဝန္တာနံ အဝိဇာနနာတိ အတ္တူပနာယိကာ. ယထာ ဘဂဝါ ကောကာလိကံ ဘိက္ခုံ အာရဗ္ဘ အညတရံ ဘိက္ခုံ ဧဝမာဟ—
</Paragraph>

<Paragraph number="1047" book="ne">
“သေယျထာပိ, ဘိက္ခု, ဝီသတိခါရိကော ကောသလကော တိလဝါဟော …ပေ…  န တွေဝ ဧကော အဗ္ဗုဒေါ နိရယော. သေယျထာပိ, ဘိက္ခု, ဝီသတိ အဗ္ဗုဒါ နိရယာ, ဧဝမေကော နိရဗ္ဗုဒေါ နိရယော. သေယျထာပိ, ဘိက္ခု, ဝီသတိ နိရဗ္ဗုဒါ နိရယာ, ဧဝမေကော အဗဗော နိရယော. သေယျထာပိ, ဘိက္ခု, ဝီသတိ အဗဗာ နိရယာ, ဧဝမေကော အဋဋော နိရယော. သေယျထာပိ, ဘိက္ခု, ဝီသတိ အဋဋာ နိရယာ, ဧဝမေကော အဟဟော နိရယော. သေယျထာပိ, ဘိက္ခု, ဝီသတိ အဟဟာ နိရယာ, ဧဝမေကော ကုမုဒေါ နိရယော. သေယျထာပိ, ဘိက္ခု, ဝီသတိ ကုမုဒါ နိရယာ, ဧဝမေကော သောဂန္ဓိကော နိရယော. သေယျထာပိ, ဘိက္ခု, ဝီသတိ သောဂန္ဓိကာ နိရယာ, ဧဝမေကော ဥပ္ပလကော နိရယော. သေယျထာပိ, ဘိက္ခု, ဝီသတိ ဥပ္ပလကာ နိရယာ, ဧဝမေကော ပုဏ္ဍရီကော နိရယော. သေယျထာပိ, ဘိက္ခု, ဝီသတိ ပုဏ္ဍရီကာ နိရယာ, ဧဝမေကော ပဒုမော နိရယော. ပဒုမေ ပန, ဘိက္ခု, နိရယေ ကောကာလိကော ဘိက္ခု ဥပပန္နော သာရိပုတ္တမောဂ္ဂလ္လာနေသု စိတ္တံ အာဃာတေတွာ”တိ. ယံ ဝါ ပန ကိဉ္စိ ဘဂဝါ အာဟ—  “အယံ အပ္ပမေယျော အသင်္ခေယျော”တိ. သဗ္ဗံ တံ အဝိသဇ္ဇနီယံ. ဣဒံ အဝိသဇ္ဇနီယံ. (11)
</Paragraph>

<Division number="119" book="ne" e="ch" v="27" p="153">

<Paragraph number="1048" book="ne">
တတ္ထ ကတမံ ဝိသဇ္ဇနီယဉ္စ အဝိသဇ္ဇနီယဉ္စ, ယဒါ သော ဥပကော အာဇီဝကော ဘဂဝန္တံ အာဟ—  “ကုဟိံ, အာဝုသော ဂေါတမ, ဂမိဿသီ”တိ. ဘဂဝါ အာဟ—
</Paragraph>

<Paragraph number="1049" type="verses" book="ne">
_“ဗာရာဏသိံ ဂမိဿာမိ,_  
_အဟံ တံ အမတဒုန္ဒုဘိံ;_  
_ဓမ္မစက္ကံ ပဝတ္တေတုံ,_  
_လောကေ အပ္ပဋိဝတ္တိယန်”တိ._  

</Paragraph>

<Paragraph number="1050" book="ne">
ဥပကော အာဇီဝကော အာဟ—  “‘ဇိနော’တိ ခေါ အာဝုသော, ဘော ဂေါတမ, ပဋိဇာနာသီ”တိ. ဘဂဝါ အာဟ—
</Paragraph>

<Paragraph number="1051" type="verses" book="ne">
_“မာဒိသာ ဝေ ဇိနာ ဟောန္တိ,_  
_ယေ ပတ္တာ အာသဝက္ခယံ;_  
_ဇိတာ မေ ပါပကာ ဓမ္မာ,_  
_တသ္မာဟံ ဥပကာ ဇိနော”တိ._  

</Paragraph>

<Paragraph number="1052" book="ne">
ကထံ ဇိနော ကေန ဇိနောတိ ဝိသဇ္ဇနီယံ. ကတမော ဇိနောတိ အဝိသဇ္ဇနီယံ. ကတမော အာသဝက္ခယော, ရာဂက္ခယော ဒေါသက္ခယော မောဟက္ခယောတိ ဝိသဇ္ဇနီယံ. ကိတ္တကော အာသဝက္ခယောတိ အဝိသဇ္ဇနီယံ. ဣဒံ ဝိသဇ္ဇနီယဉ္စ အဝိသဇ္ဇနီယဉ္စ.
</Paragraph>

<Paragraph number="1053" book="ne">
အတ္ထိ တထာဂတောတိ ဝိသဇ္ဇနီယံ. အတ္ထိ ရူပန္တိ ဝိသဇ္ဇနီယံ. ရူပံ တထာဂတောတိ အဝိသဇ္ဇနီယံ. ရူပဝါ တထာဂတောတိ အဝိသဇ္ဇနီယံ. ရူပေ တထာဂတောတိ အဝိသဇ္ဇနီယံ. တထာဂတေ ရူပန္တိ အဝိသဇ္ဇနီယံ. ဧဝံ အတ္ထိ ဝေဒနာ …ပေ…  သညာ…  သင်္ခါရာ…  အတ္ထိ ဝိညာဏန္တိ ဝိသဇ္ဇနီယံ. ဝိညာဏံ တထာဂတောတိ အဝိသဇ္ဇနီယံ. ဝိညာဏဝါ တထာဂတောတိ အဝိသဇ္ဇနီယံ. ဝိညာဏေ တထာဂတောတိ အဝိသဇ္ဇနီယံ. တထာဂတေ ဝိညာဏန္တိ အဝိသဇ္ဇနီယံ. အညတြ ရူပေန တထာဂတောတိ အဝိသဇ္ဇနီယံ. အညတြ ဝေဒနာယ …ပေ…  သညာယ…  သင်္ခါရေဟိ…  ဝိညာဏေန တထာဂတောတိ အဝိသဇ္ဇနီယံ. အယံ သော တထာဂတော အရူပကော…  အဝေဒနကော…  အသညကော…  အသင်္ခါရကော…  အဝိညာဏကောတိ အဝိသဇ္ဇနီယံ. ဣဒံ ဝိသဇ္ဇနီယဉ္စ အဝိသဇ္ဇနီယဉ္စ.
</Paragraph>

<Paragraph number="1054" book="ne">
ပဿတိ ဘဂဝါ ဒိဗ္ဗေန စက္ခုနာ ဝိသုဒ္ဓေန အတိက္ကန္တမာနုသကေန သတ္တေ စဝမာနေ ဥပပဇ္ဇမာနေ ဧဝံ သဗ္ဗံ …ပေ…  ယထာကမ္မူပဂေ သတ္တေ ပဇာနာတီတိ ဝိသဇ္ဇနီယံ. ကတမေ သတ္တာ, ကတမော တထာဂတောတိ အဝိသဇ္ဇနီယံ. ဣဒံ ဝိသဇ္ဇနီယဉ္စ အဝိသဇ္ဇနီယဉ္စ.
</Paragraph>

<Paragraph number="1055" book="ne">
အတ္ထိ တထာဂတောတိ ဝိသဇ္ဇနီယံ. အတ္ထိ တထာဂတော ပရံ မရဏာတိ အဝိသဇ္ဇနီယံ. ဣဒံ ဝိသဇ္ဇနီယဉ္စ အဝိသဇ္ဇနီယဉ္စ. (12)
</Paragraph>

</Division>
<Division number="120" book="ne" e="ch" v="27" p="154">

<Paragraph number="1056" book="ne">
တတ္ထ ကတမံ ကမ္မံ?
</Paragraph>

<Paragraph number="1057" type="verses" book="ne">
_“အန္တကေနာဓိပန္နဿ,_  
_ဇဟတော မာနုသံ ဘဝံ;_  
_ကိံ ဟိ တဿ သကံ ဟောတိ,_  
_ကိဉ္စ အာဒါယ ဂစ္ဆတိ;_  
_ကိဉ္စဿ အနုဂံ ဟောတိ,_  
_ဆာယာဝ အနပါယိနီ._  

</Paragraph>

<Paragraph number="1058" type="verses" book="ne">
ဥဘော ပုညဉ္စ ပါပဉ္စ,_  
_ယံ မစ္စော ကုရုတေ ဣဓ;_  
_တဉှိ တဿ သကံ ဟောတိ,_  
_တံဝ အာဒါယ ဂစ္ဆတိ;_  
_တံဝဿ အနုဂံ ဟောတိ,_  
_ဆာယာဝ အနပါယိနီ”တိ._  


</Paragraph>
</Division>

<Paragraph number="1059" type="center" book="ne">
ဣဒံ ကမ္မံ.


</Paragraph>

<Paragraph number="1060" book="ne">
“ပုန စပရံ, ဘိက္ခဝေ, ဗာလံ ပီဌသမာရူဠှံ ဝါ မဉ္စသမာရူဠှံ ဝါ ဆမာယံ ဝါ သေမာနံ ယာနိဿ ပုဗ္ဗေ ပါပကာနိ ကမ္မာနိ ကတာနိ ကာယေန ဒုစ္စရိတာနိ ဝါစာယ ဒုစ္စရိတာနိ မနသာ ဒုစ္စရိတာနိ, တာနိဿ တမှိ သမယေ ဩလမ္ဗန္တိ အဇ္ဈောလမ္ဗန္တိ အဘိပ္ပလမ္ဗန္တိ. သေယျထာပိ, ဘိက္ခဝေ, မဟတံ ပဗ္ဗတကူဋာနံ ဆာယာ သာယနှသမယံ ပထဝိယံ ဩလမ္ဗန္တိ အဇ္ဈောလမ္ဗန္တိ အဘိပ္ပလမ္ဗန္တိ. ဧဝမေဝ ခေါ, ဘိက္ခဝေ, ဗာလံ ပီဌသမာရူဠှံ ဝါ မဉ္စသမာရူဠှံ ဝါ ဆမာယံ ဝါ သေမာနံ ယာနိဿ ပုဗ္ဗေ ပါပကာနိ ကမ္မာနိ ကတာနိ ကာယေန ဒုစ္စရိတာနိ ဝါစာယ ဒုစ္စရိတာနိ မနသာ ဒုစ္စရိတာနိ, တာနိဿ တမှိ သမယေ ဩလမ္ဗန္တိ အဇ္ဈောလမ္ဗန္တိ အဘိပ္ပလမ္ဗန္တိ. တတြ, ဘိက္ခဝေ, ဗာလဿ ဧဝံ ဟောတိ ‘အကတံ ဝတ မေ ကလျာဏံ, အကတံ ကုသလံ, အကတံ ဘီရုတ္တာဏံ. ကတံ ပါပံ, ကတံ လုဒ္ဒံ, ကတံ ကိဗ္ဗိသံ, ယာဝတာ ဘော အကတကလျာဏာနံ အကတကုသလာနံ အကတဘီရုတ္တာဏာနံ ကတပါပါနံ ကတလုဒ္ဒါနံ ကတကိဗ္ဗိသာနံ ဂတိ, တံ ဂတိံ ပေစ္စ ဂစ္ဆာမီ’တိ, သော သောစတိ ကိလမတိ ပရိဒေဝတိ ဥရတ္တာဠိံ ကန္ဒတိ သမ္မောဟံ အာပဇ္ဇတီတိ.
</Paragraph>

<Paragraph number="1061" book="ne">
ပုန စပရံ, ဘိက္ခဝေ, ပဏ္ဍိတံ ပီဌသမာရူဠှံ ဝါ မဉ္စသမာရူဠှံ ဝါ ဆမာယံ ဝါ သေမာနံ ယာနိဿ ပုဗ္ဗေ ကလျာဏာနိ ကမ္မာနိ ကတာနိ ကာယေန သုစရိတာနိ ဝါစာယ သုစရိတာနိ မနသာ သုစရိတာနိ, တာနိဿ တမှိ သမယေ ဩလမ္ဗန္တိ အဇ္ဈောလမ္ဗန္တိ အဘိပ္ပလမ္ဗန္တိ. သေယျထာပိ, ဘိက္ခဝေ, မဟတံ ပဗ္ဗတကူဋာနံ ဆာယာ သာယနှသမယံ ပထဝိယံ ဩလမ္ဗန္တိ အဇ္ဈောလမ္ဗန္တိ အဘိပ္ပလမ္ဗန္တိ. ဧဝမေဝ ခေါ, ဘိက္ခဝေ, ပဏ္ဍိတံ ပီဌသမာရူဠှံ ဝါ မဉ္စသမာရူဠှံ ဝါ ဆမာယံ ဝါ သေမာနံ ယာနိဿ ပုဗ္ဗေ ကလျာဏာနိ ကမ္မာနိ ကတာနိ ကာယေန သုစရိတာနိ ဝါစာယ သုစရိတာနိ မနသာ သုစရိတာနိ, တာနိဿ တမှိ သမယေ ဩလမ္ဗန္တိ အဇ္ဈောလမ္ဗန္တိ အဘိပ္ပလမ္ဗန္တိ. တတြ, ဘိက္ခဝေ, ပဏ္ဍိတဿ ‘ဧဝံ ဟောတိ အကတံ ဝတ မေ ပါပံ, အကတံ လုဒ္ဒံ, အကတံ ကိဗ္ဗိသံ. ကတံ ကလျာဏံ, ကတံ ကုသလံ, ကတံ ဘီရုတ္တာဏံ, ယာဝတာ ဘော အကတပါပါနံ အကတလုဒ္ဒါနံ အကတကိဗ္ဗိသာနံ ကတကလျာဏာနံ ကတကုသလာနံ ကတဘီရုတ္တာဏာနံ ဂတိ, တံ ဂတိံ ပေစ္စ ဂစ္ဆာမီ’တိ, သော န သောစတိ န ကိလမတိ န ပရိဒေဝတိ န ဥရတ္တာဠိံ ကန္ဒတိ န သမ္မောဟံ အာပဇ္ဇတိ, ‘ကတံ မေ ပုညံ, အကတံ ပါပံ, ယာ ဘဝိဿတိ ဂတိ အကတပါပဿ အကတလုဒ္ဒဿ အကတကိဗ္ဗိသဿ ကတပုညဿ ကတကုသလဿ ကတဘီရုတ္တာဏဿ, တံ ပေစ္စ ဘဝေ ဂတိံ ပစ္စနုဘဝိဿာမီ’တိ ဝိပ္ပဋိသာရော န ဇာယတိ. အဝိပ္ပဋိသာရိနော ခေါ, ဘိက္ခဝေ, ဣတ္ထိယာ ဝါ ပုရိသဿ ဝါ ဂိဟိနော ဝါ ပဗ္ဗဇိတဿ ဝါ ဘဒ္ဒကံ မရဏံ ဘဒ္ဒိကာ ကာလံကိရိယာတိ ဝဒါမီ”တိ. ဣဒံ ကမ္မံ.
</Paragraph>

<Paragraph number="1062" book="ne">
“တီဏိမာနိ, ဘိက္ခဝေ, ဒုစ္စရိတာနိ. ကတမာနိ တီဏိ, ကာယဒုစ္စရိတံ ဝစီဒုစ္စရိတံ မနောဒုစ္စရိတံ. ဣမာနိ ခေါ, ဘိက္ခဝေ, တီဏိ ဒုစ္စရိတာနိ. တီဏိမာနိ, ဘိက္ခဝေ, သုစရိတာနိ. ကတမာနိ တီဏိ? ကာယသုစရိတံ ဝစီသုစရိတံ မနောသုစရိတံ. ဣမာနိ ခေါ, ဘိက္ခဝေ, တီဏိ သုစရိတာနိ”. ဣဒံ ကမ္မံ.
</Paragraph>

<Paragraph number="1063" type="center" book="ne">
တတ္ထ ကတမော ဝိပါကော?
</Paragraph>

<Paragraph number="1064" book="ne">
“လာဘာ ဝေါ, ဘိက္ခဝေ, သုလဒ္ဓံ ဝေါ, ဘိက္ခဝေ, ခဏော ဝေါ, ဘိက္ခဝေ, ပဋိလဒ္ဓေါ ဗြဟ္မစရိယဝါသာယ. ဒိဋ္ဌာ မယာ, ဘိက္ခဝေ, ဆဖဿာယတနိကာ နာမ နိရယာ. တတ္ထ ယံ ကိဉ္စိ စက္ခုနာ ရူပံ ပဿတိ အနိဋ္ဌရူပံယေဝ ပဿတိ, နော ဣဋ္ဌရူပံ. အကန္တရူပံယေဝ ပဿတိ, နော ကန္တရူပံ. အမနာပရူပံယေဝ ပဿတိ, နော မနာပရူပံ.
</Paragraph>

<Paragraph number="1065" book="ne">
ယံ ကိဉ္စိ သောတေန သဒ္ဒံ သုဏာတိ …ပေ…  ဃာနေန…  ဇိဝှါယ…  ကာယေန…  ယံ ကိဉ္စိ မနသာ ဓမ္မံ ဝိဇာနာတိ အနိဋ္ဌဓမ္မံယေဝ ဝိဇာနာတိ, နော ဣဋ္ဌဓမ္မံ. အကန္တဓမ္မံယေဝ ဝိဇာနာတိ, နော ကန္တဓမ္မံ. အမနာပဓမ္မံယေဝ ဝိဇာနာတိ, နော မနာပဓမ္မံ. လာဘာ ဝေါ, ဘိက္ခဝေ, သုလဒ္ဓံ ဝေါ, ဘိက္ခဝေ, ခဏော ဝေါ, ဘိက္ခဝေ, ပဋိလဒ္ဓေါ ဗြဟ္မစရိယဝါသာယ.
</Paragraph>

<Paragraph number="1066" book="ne">
ဒိဋ္ဌာ မယာ, ဘိက္ခဝေ, ဆဖဿာယတနိကာ နာမ သဂ္ဂါ. တတ္ထ ယံ ကိဉ္စိ စက္ခုနာ ရူပံ ပဿတိ ဣဋ္ဌရူပံယေဝ ပဿတိ, နော အနိဋ္ဌရူပံ. ကန္တရူပံယေဝ ပဿတိ, နော အကန္တရူပံ. မနာပရူပံယေဝ ပဿတိ, နော အမနာပရူပံ. ယံ ကိဉ္စိ သောတေန သဒ္ဒံ သုဏာတိ …ပေ…  ဃာနေန…  ဇိဝှါယ…  ကာယေန…  မနသာ ဓမ္မံ ဝိဇာနာတိ ဣဋ္ဌဓမ္မံယေဝ ဝိဇာနာတိ, နော အနိဋ္ဌဓမ္မံ. ကန္တဓမ္မံယေဝ ဝိဇာနာတိ, နော အကန္တဓမ္မံ. မနာပဓမ္မံယေဝ ဝိဇာနာတိ, နော အမနာပဓမ္မံ. လာဘာ ဝေါ, ဘိက္ခဝေ, သုလဒ္ဓံ ဝေါ, ဘိက္ခဝေ, ခဏော ဝေါ, ဘိက္ခဝေ, ပဋိလဒ္ဓေါ ဗြဟ္မစရိယဝါသာယာ”တိ. အယံ ဝိပါကော.
</Paragraph>

<Paragraph number="1067" type="verses" book="ne">
_“သဋ္ဌိဝဿသဟဿာနိ,_  
_ပရိပုဏ္ဏာနိ သဗ္ဗသော;_  
_နိရယေ ပစ္စမာနာနံ,_  
_ကဒါ အန္တော ဘဝိဿတိ._  

</Paragraph>

<Paragraph number="1068" type="verses" book="ne">
_နတ္ထိ အန္တော ကုတော အန္တော,_  
_န အန္တော ပဋိဒိဿတိ;_  
_တဒါ ဟိ ပကတံ ပါပံ,_  
_တုယှံ မယှဉ္စ မာရိသာ”တိ._  


</Paragraph>

<Paragraph number="1069" type="center" book="ne">
အယံ ဝိပါကော. (13)


</Paragraph>

<Division number="121" book="ne" e="ch" v="27" p="157">

<Paragraph number="1070" book="ne">
တတ္ထ ကတမံ ကမ္မဉ္စ ဝိပါကော စ?
</Paragraph>

<Paragraph number="1071" type="verses" book="ne">
_“အဓမ္မစာရီ ဟိ နရော ပမတ္တော,_  
_ယဟိံ ယဟိံ ဂစ္ဆတိ ဒုဂ္ဂတိံ ယော;_  
_သော နံ အဓမ္မော စရိတော ဟနာတိ,_  
_သယံ ဂဟီတော ယထာ ကဏှသပ္ပေါ._  

</Paragraph>

<Paragraph number="1072" type="verses" book="ne">
_န ဟိ ဓမ္မော အဓမ္မော စ,_  
ဥဘော သမဝိပါကိနော;_  
_အဓမ္မော နိရယံ နေတိ,_  
_ဓမ္မော ပါပေတိ သုဂ္ဂတိန်”တိ._  


</Paragraph>
</Division>

<Paragraph number="1073" type="center" book="ne">
ဣဒံ ကမ္မဉ္စ ဝိပါကော စ.


</Paragraph>

<Paragraph number="1074" book="ne">
“မာ, ဘိက္ခဝေ, ပုညာနံ ဘာယိတ္ထ, သုခဿေတံ, ဘိက္ခဝေ, အဓိဝစနံ ဣဋ္ဌဿ ကန္တဿ ပိယဿ မနာပဿ ယဒိဒံ ပုညာနိ. အဘိဇာနာမိ ခေါ ပနာဟံ, ဘိက္ခဝေ, ဒီဃရတ္တံ ကတာနံ ပုညာနံ ဣဋ္ဌံ ကန္တံ ပိယံ မနာပံ ဝိပါကံ ပစ္စနုဘူတံ, သတ္တ ဝဿာနိ မေတ္တစိတ္တံ ဘာဝေတွာ သတ္တ သံဝဋ္ဋဝိဝဋ္ဋကပ္ပေ န ဣမံ လောကံ ပုနရာဂမာသိံ. သံဝဋ္ဋမာနေ သုဒါဟံ, ဘိက္ခဝေ, ကပ္ပေ အာဘဿရူပဂေါ ဟောမိ. ဝိဝဋ္ဋမာနေ ကပ္ပေ သုညံ ဗြဟ္မဝိမာနံ ဥပပဇ္ဇာမိ. တတြ သုဒါဟံ, ဘိက္ခဝေ, ဗြဟ္မာ ဟောမိ မဟာဗြဟ္မာ အဘိဘူ အနဘိဘူတော အညဒတ္ထုဒသော ဝသဝတ္တီ. ဆတ္တိံသက္ခတ္တုံ ခေါ ပနာဟံ, ဘိက္ခဝေ, သက္ကော အဟောသိံ ဒေဝါနမိန္ဒော, အနေကသတက္ခတ္တုံ ရာဇာ အဟောသိံ စက္ကဝတ္တီ ဓမ္မိကော ဓမ္မရာဇာ စာတုရန္တော ဝိဇိတာဝီ ဇနပဒတ္ထာဝရိယပ္ပတ္တော သတ္တရတနသမန္နာဂတော, ကော ပန ဝါဒေါ ပဒေသရဇ္ဇဿ? တဿ မယှံ, ဘိက္ခဝေ, ဧတဒဟောသိ—  ‘ကိဿ နု ခေါ မေ ဣဒံ ကမ္မဿ ဖလံ, ကိဿ ကမ္မဿ ဝိပါကော, ယေနာဟံ ဧတရဟိ ဧဝံမဟိဒ္ဓိကော ဧဝံမဟာနုဘာဝေါ’တိ. တဿ မယှံ, ဘိက္ခဝေ, ဧတဒဟောသိ—  ‘တိဏ္ဏံ ခေါ မေ ဣဒံ ကမ္မာနံ ဖလံ, တိဏ္ဏံ ကမ္မာနံ ဝိပါကော. ယေနာဟံ ဧတရဟိ ဧဝံမဟိဒ္ဓိကော ဧဝံမဟာနုဘာဝေါ’တိ. သေယျထိဒံ—  ဒါနဿ ဒမဿ သံယမဿာ”တိ. တတ္ထ ယဉ္စ ဒါနံ ယော စ ဒမော ယော စ သံယမော, ဣဒံ ကမ္မံ. ယော တပ္ပစ္စယာ ဝိပါကော ပစ္စနုဘူတော, အယံ ဝိပါကော. တထာ စူဠကမ္မဝိဘင်္ဂေါ ဝတ္တဗ္ဗော.
</Paragraph>

<Paragraph number="1075" book="ne">
ယံ သုဘဿ မာဏဝဿ တောဒေယျပုတ္တဿ ဒေသိတံ. တတ္ထ ယေ ဓမ္မာ အပ္ပါယုကဒီဃာယုကတာယ သံဝတ္တန္တိ ဗဟွာဗာဓအပ္ပါဗာဓတာယ အပ္ပေသက္ခမဟေသက္ခတာယ ဒုဗ္ဗဏ္ဏသုဝဏ္ဏတာယ နီစကုလိကော်စ္စကုလိကတာယ အပ္ပဘောဂမဟာဘောဂတာယ ဒုပ္ပညပညဝန္တတာယ စ သံဝတ္တန္တိ, ဣဒံ ကမ္မံ. ယာ တတ္ထ အပ္ပါယုကဒီဃာယုကတာ …ပေ…  ဒုပ္ပညပညဝန္တတာ, အယံ ဝိပါကော. ဣဒံ ကမ္မဉ္စ ဝိပါကော စ. (14)
</Paragraph>

<Division number="122" book="ne" e="ch" v="27" p="158">

<Paragraph number="1076" book="ne">
တတ္ထ ကတမံ ကုသလံ?
</Paragraph>

<Paragraph number="1077" type="verses" book="ne">
_“ဝါစာနုရက္ခီ မနသာ သုသံဝုတော,_  
_ကာယေန စ နာကုသလံ ကယိရာ;_  
_ဧတေ တယော ကမ္မပထေ ဝိသောဓယေ,_  
_အာရာဓယေ မဂ္ဂမိသိပ္ပဝေဒိတန်”တိ._  


</Paragraph>
</Division>

<Paragraph number="1078" type="center" book="ne">
ဣဒံ ကုသလံ.


</Paragraph>

<Paragraph number="1079" type="verses" book="ne">
_“ယဿ ကာယေန ဝါစာယ,_  
_မနသာ နတ္ထိ ဒုက္ကဋံ;_  
_သံဝုတံ တီဟိ ဌာနေဟိ,_  
_တမဟံ ဗြူမိ ဗြာဟ္မဏန်”တိ._  


</Paragraph>

<Paragraph number="1080" type="center" book="ne">
ဣဒံ ကုသလံ.


</Paragraph>

<Paragraph number="1081" book="ne">
“တီဏိမာနိ, ဘိက္ခဝေ, ကုသလမူလာနိ. ကတမာနိ တီဏိ? အလောဘော ကုသလမူလံ, အဒေါသော ကုသလမူလံ, အမောဟော ကုသလမူလံ. ဣမာနိ ခေါ, ဘိက္ခဝေ, တီဏိ ကုသလမူလာနိ”. ဣဒံ ကုသလံ. “ဝိဇ္ဇာ, ဘိက္ခဝေ, ပုဗ္ဗင်္ဂမာ ကုသလာနံ ဓမ္မာနံ သမာပတ္တိယာ အနုဒေဝ ဟိရီ ဩတ္တပ္ပဉ္စာ”တိ. ဣဒံ ကုသလံ.
</Paragraph>

<Paragraph number="1082" type="center" book="ne">
တတ္ထ ကတမံ အကုသလံ?
</Paragraph>

<Paragraph number="1083" type="verses" book="ne">
_“ယဿ အစ္စန္တဒုဿီလျံ,_  
_မာလုဝါ သာလမိဝေါတ္ထတံ;_  
_ကရောတိ သော တထတ္တာနံ,_  
_ယထာ နံ ဣစ္ဆတီ ဒိသော”တိ._  


</Paragraph>

<Paragraph number="1084" type="center" book="ne">
ဣဒံ အကုသလံ.


</Paragraph>

<Paragraph number="1085" type="verses" book="ne">
_“အတ္တနာ ဟိ ကတံ ပါပံ,_  
_အတ္တဇံ အတ္တသမ္ဘဝံ;_  
_အဘိမတ္ထတိ ဒုမ္မေဓံ,_  
_ဝဇိရံဝသ္မမယံ မဏိန်”တိ._  


</Paragraph>

<Paragraph number="1086" type="center" book="ne">
ဣဒံ အကုသလံ.


</Paragraph>

<Paragraph number="1087" type="verses" book="ne">
_“ဒသ ကမ္မပထေ နိသေဝိယ,_  
_အကုသလာကုသလေဟိ ဝိဝဇ္ဇိတာ;_  
_ဂရဟာ စ ဘဝန္တိ ဒေဝတေ,_  
_ဗာလမတီ နိရယေသု ပစ္စရေ”တိ._  


</Paragraph>

<Paragraph number="1088" type="center" book="ne">
ဣဒံ အကုသလံ.


</Paragraph>

<Paragraph number="1089" book="ne">
“တီဏိမာနိ, ဘိက္ခဝေ, အကုသလမူလာနိ, ကတမာနိ တီဏိ? လောဘော အကုသလမူလံ, ဒေါသော အကုသလမူလံ, မောဟော အကုသလမူလံ. ဣမာနိ ခေါ, ဘိက္ခဝေ, တီဏိ အကုသလမူလာနိ”. ဣဒံ အကုသလံ. (15)
</Paragraph>

<Paragraph number="1090" type="center" book="ne">
တတ္ထ ကတမံ ကုသလဉ္စ အကုသလဉ္စ?
</Paragraph>

<Paragraph number="1091" type="verses" book="ne">
_“ယာဒိသံ ဝပတေ ဗီဇံ,_  
_တာဒိသံ ဟရတေ ဖလံ;_  
_ကလျာဏကာရီ ကလျာဏံ,_  
_ပါပကာရီ စ ပါပကန်”တိ._  

</Paragraph>

<Paragraph number="1092" book="ne">
တတ္ထ ယံ အာဟ—  “ကလျာဏကာရီ ကလျာဏန်”တိ, ဣဒံ ကုသလံ. ယံ အာဟ—  “ပါပကာရီ စ ပါပကန်”တိ, ဣဒံ အကုသလံ. ဣဒံ ကုသလဉ္စ အကုသလဉ္စ.
</Paragraph>

<Paragraph number="1093" type="verses" book="ne">
_“သုဘေန ကမ္မေန ဝဇန္တိ သုဂ္ဂတိံ,_  
_အပါယဘူမိံ အသုဘေန ကမ္မုနာ;_  
_ခယာ စ ကမ္မဿ ဝိမုတ္တစေတသော,_  
_နိဗ္ဗန္တိ တေ ဇောတိရိဝိန္ဓနက္ခယာ”._  

</Paragraph>

<Paragraph number="1094" book="ne">
တတ္ထ ယံ အာဟ—  “သုဘေန ကမ္မေန ဝဇန္တိ သုဂ္ဂတိန်”တိ, ဣဒံ ကုသလံ. ယံ အာဟ—  “အပါယဘူမိံ အသုဘေန ကမ္မုနာ”တိ, ဣဒံ အကုသလံ. ဣဒံ ကုသလဉ္စ အကုသလဉ္စ. (16)
</Paragraph>

<Division number="123" book="ne" e="ch" v="27" p="159">

<Paragraph number="1095" book="ne">
တတ္ထ ကတမံ အနုညာတံ?
</Paragraph>

<Paragraph number="1096" type="verses" book="ne">
_“ယထာပိ ဘမရော ပုပ္ဖံ,_  
_ဝဏ္ဏဂန္ဓမဟေဌယံ;_  
_ပလေတိ ရသမာဒါယ,_  
_ဧဝံ ဂါမေ မုနီ စရေ”တိ._  


</Paragraph>
</Division>

<Paragraph number="1097" type="center" book="ne">
ဣဒံ အနုညာတံ.


</Paragraph>

<Paragraph number="1098" book="ne">
“တီဏိမာနိ, ဘိက္ခဝေ, ဘိက္ခူနံ ကရဏီယာနိ. ကတမာနိ တီဏိ? ဣဓ, ဘိက္ခဝေ, ဘိက္ခု ပါတိမောက္ခသံဝရသံဝုတော ဝိဟရတိ အာစာရဂေါစရသမ္ပန္နော အဏုမတ္တေသု ဝဇ္ဇေသု ဘယဒဿာဝီ, သမာဒါယ သိက္ခတိ သိက္ခာပဒေသု, ကာယကမ္မဝစီကမ္မေန သမန္နာဂတော ကုသလေန ပရိသုဒ္ဓါဇီဝေါ. အာရဒ္ဓဝီရိယော ခေါ ပန ဟောတိ ထာမဝါ ဒဠှပရက္ကမော အနိက္ခိတ္တဓုရော အကုသလာနံ ဓမ္မာနံ ပဟာနာယ ကုသလာနံ ဓမ္မာနံ ဘာဝနာယ သစ္ဆိကိရိယာယ. ပညဝါ ခေါ ပန ဟောတိ ဥဒယတ္ထဂါမိနိယာ ပညာယ သမန္နာဂတော အရိယာယ နိဗ္ဗေဓိကာယ သမ္မာ ဒုက္ခက္ခယဂါမိနိယာ. ဣမာနိ ခေါ, ဘိက္ခဝေ, ဘိက္ခူနံ တီဏိ ကရဏီယာနီ”တိ. ဣဒံ အနုညာတံ.
</Paragraph>

<Paragraph number="1099" book="ne">
“ဒသယိမေ, ဘိက္ခဝေ, ဓမ္မာ ပဗ္ဗဇိတေန အဘိဏှံ ပစ္စဝေက္ခိတဗ္ဗာ. ကတမေ ဒသ? ‘ဝေဝဏ္ဏိယမှိ အဇ္ဈုပဂတော’တိ ပဗ္ဗဇိတေန အဘိဏှံ ပစ္စဝေက္ခိတဗ္ဗံ …ပေ…  ဣမေ ခေါ, ဘိက္ခဝေ, ဒသ ဓမ္မာ ပဗ္ဗဇိတေန အဘိဏှံ ပစ္စဝေက္ခိတဗ္ဗာ”တိ. ဣဒံ အနုညာတံ.
</Paragraph>

<Paragraph number="1100" book="ne">
“တီဏိမာနိ, ဘိက္ခဝေ, ကရဏီယာနိ. ကတမာနိ တီဏိ? ကာယသုစရိတံ ဝစီသုစရိတံ မနောသုစရိတန္တိ. ဣမာနိ ခေါ, ဘိက္ခဝေ, တီဏိ ကရဏီယာနီ”တိ. ဣဒံ အနုညာတံ.
</Paragraph>

<Paragraph number="1101" type="center" book="ne">
တတ္ထ ကတမံ ပဋိက္ခိတ္တံ?
</Paragraph>

<Paragraph number="1102" type="verses" book="ne">
_“နတ္ထိ ပုတ္တသမံ ပေမံ,_  
_နတ္ထိ ဂေါသမိတံ ဓနံ;_  
_နတ္ထိ သူရိယသမာ အာဘာ,_  
_သမုဒ္ဒပရမာ သရာ”တိ._  

</Paragraph>

<Paragraph number="1103" type="center" book="ne">
ဘဂဝါ အာဟ—
</Paragraph>

<Paragraph number="1104" type="verses" book="ne">
_“နတ္ထိ အတ္တသမံ ပေမံ,_  
_နတ္ထိ ဓညသမံ ဓနံ;_  
_နတ္ထိ ပညာသမာ အာဘာ,_  
_ဝုဋ္ဌိဝေပရမာ သရာ”တိ._  


</Paragraph>

<Paragraph number="1105" type="center" book="ne">
ဧတ္ထ ယံ ပုရိမကံ, ဣဒံ ပဋိက္ခိတ္တံ.


</Paragraph>

<Paragraph number="1106" book="ne">
“တီဏိမာနိ, ဘိက္ခဝေ အကရဏီယာနိ. ကတမာနိ တီဏိ? ကာယဒုစ္စရိတံ ဝစီဒုစ္စရိတံ မနောဒုစ္စရိတန္တိ. ဣမာနိ ခေါ, ဘိက္ခဝေ, တီဏိ အကရဏီယာနီ”တိ. ဣဒံ ပဋိက္ခိတ္တံ. (17)
</Paragraph>

<Division number="124" book="ne" e="ch" v="27" p="161">

<Paragraph number="1107" book="ne">
တတ္ထ ကတမံ အနုညာတဉ္စ ပဋိက္ခိတ္တဉ္စ?
</Paragraph>

<Paragraph number="1108" type="verses" book="ne">
_“ကိံသူဓ ဘီတာ ဇနတာ အနေကာ,_  
_မဂ္ဂေါ စနေကာယတနော ပဝုတ္တော;_  
_ပုစ္ဆာမိ တံ ဂေါတမ ဘူရိပည,_  
_ကိသ္မိံ ဌိတော ပရလောကံ န ဘာယေတိ._  

</Paragraph>

<Paragraph number="1109" type="verses" book="ne">
_ဝါစံ မနဉ္စ ပဏိဓာယ သမ္မာ,_  
_ကာယေန ပါပါနိ အကုဗ္ဗမာနော;_  
_ဗဟွန္နပါနံ ဃရမာဝသန္တော,_  
_သဒ္ဓေါ မုဒူ သံဝိဘာဂီ ဝဒညူ;_  
_ဧတေသု ဓမ္မေသု ဌိတော စတူသု,_  
_ဓမ္မေ ဌိတော ပရလောကံ န ဘာယေ”တိ._  

</Paragraph>

<Paragraph number="1110" book="ne">
တတ္ထ ယံ အာဟ—  “ဝါစံ မနဉ္စ ပဏိဓာယ သမ္မာ”တိ, ဣဒံ အနုညာတံ. “ကာယေန ပါပါနိ အကုဗ္ဗမာနော”တိ, ဣဒံ ပဋိက္ခိတ္တံ. “ဗဟွန္နပါနံ ဃရမာဝသန္တော, သဒ္ဓေါ မုဒူ သံဝိဘာဂီ ဝဒညူ. ဧတေသု ဓမ္မေသု ဌိတော စတူသု, ဓမ္မေ ဌိတော ပရလောကံ န ဘာယေ”တိ, ဣဒံ အနုညာတံ. ဣဒံ အနုညာတဉ္စ ပဋိက္ခိတ္တဉ္စ.
</Paragraph>

<Paragraph number="1111" type="verses" book="ne">
_“သဗ္ဗပါပဿ အကရဏံ,_  
_ကုသလဿ ဥပသမ္ပဒါ;_  
_သစိတ္တပရိယောဒါပနံ,_  
_ဧတံ ဗုဒ္ဓါနသာသနံ”._  

</Paragraph>

<Paragraph number="1112" book="ne">
တတ္ထ ယံ အာဟ—  “သဗ္ဗပါပဿ အကရဏန်”တိ, ဣဒံ ပဋိက္ခိတ္တံ, ယံ အာဟ—  “ကုသလဿ ဥပသမ္ပဒါ”တိ, ဣဒံ အနုညာတံ. ဣဒံ အနုညာတဉ္စ ပဋိက္ခိတ္တဉ္စ.
</Paragraph>

<Paragraph number="1113" book="ne">
“ကာယသမာစာရမ္ပာဟံ, ဒေဝါနမိန္ဒ, ဒုဝိဓေန ဝဒါမိ သေဝိတဗ္ဗမ္ပိ အသေဝိတဗ္ဗမ္ပိ. ဝစီသမာစာရမ္ပာဟံ, ဒေဝါနမိန္ဒ, ဒုဝိဓေန ဝဒါမိ သေဝိတဗ္ဗမ္ပိ အသေဝိတဗ္ဗမ္ပိ. မနောသမာစာရမ္ပာဟံ, ဒေဝါနမိန္ဒ, ဒုဝိဓေန ဝဒါမိ …ပေ…  ပရိယေသနမ္ပာဟံ, ဒေဝါနမိန္ဒ, ဒုဝိဓေန ဝဒါမိ သေဝိတဗ္ဗမ္ပိ အသေဝိတဗ္ဗမ္ပိ.
</Paragraph>

<Paragraph number="1114" book="ne">
ကာယသမာစာရမ္ပာဟံ, ဒေဝါနမိန္ဒ, ဒုဝိဓေန ဝဒါမိ သေဝိတဗ္ဗမ္ပိ အသေဝိတဗ္ဗမ္ပီ”တိ ဣတိ ခေါ ပနေတံ ဝုတ္တံ, ကိဉ္စေတံ ပဋိစ္စ ဝုတ္တံ. ယထာရူပဉ္စ ခေါ ကာယသမာစာရံ သေဝတော အကုသလာ ဓမ္မာ အဘိဝဍ္ဎန္တိ, ကုသလာ ဓမ္မာ ပရိဟာယန္တိ, ဧဝရူပေါ ကာယသမာစာရော န သေဝိတဗ္ဗော. တတ္ထ ယံ ဇညာ ကာယသမာစာရံ “ဣမံ ခေါ မေ ကာယသမာစာရံ သေဝတော အကုသလာ ဓမ္မာ ပရိဟာယန္တိ, ကုသလာ ဓမ္မာ အဘိဝဍ္ဎန္တီ”တိ, ဧဝရူပေါ ကာယသမာစာရော သေဝိတဗ္ဗော. “ကာယသမာစာရမ္ပာဟံ ဒေဝါနမိန္ဒ, ဒုဝိဓေန ဝဒါမိ သေဝိတဗ္ဗမ္ပိ အသေဝိတဗ္ဗမ္ပီ”တိ ဣတိ ယံ တံ ဝုတ္တံ, ဣဒမေတံ ပဋိစ္စ ဝုတ္တံ.
</Paragraph>

<Paragraph number="1115" book="ne">
“ဝစီသမာစာရံ …ပေ…  ပရိယေသနမ္ပာဟံ, ဒေဝါနမိန္ဒ, ဒုဝိဓေန ဝဒါမိ သေဝိတဗ္ဗမ္ပိ အသေဝိတဗ္ဗမ္ပီ”တိ ဣတိ ခေါ ပနေတံ ဝုတ္တံ, ကိဉ္စေတံ ပဋိစ္စ ဝုတ္တံ. ယထာရူပဉ္စ ခေါ ပရိယေသနံ သေဝတော အကုသလာ ဓမ္မာ အဘိဝဍ္ဎန္တိ, ကုသလာ ဓမ္မာ ပရိဟာယန္တိ, ဧဝရူပါ ပရိယေသနာ န သေဝိတဗ္ဗာ. တတ္ထ ယံ ဇညာ ပရိယေသနံ “ဣမံ ခေါ မေ ပရိယေသနံ သေဝတော အကုသလာ ဓမ္မာ ပရိဟာယန္တိ, ကုသလာ ဓမ္မာ အဘိဝဍ္ဎန္တီ”တိ, ဧဝရူပါ ပရိယေသနာ သေဝိတဗ္ဗာ.
</Paragraph>

<Paragraph number="1116" book="ne">
“ပရိယေသနမ္ပာဟံ, ဒေဝါနမိန္ဒ, ဒုဝိဓေန ဝဒါမိ သေဝိတဗ္ဗမ္ပိ အသေဝိတဗ္ဗမ္ပီ”တိ ဣတိ ယံ တံ ဝုတ္တံ, ဣဒမေတံ ပဋိစ္စ ဝုတ္တံ.
</Paragraph>

<Paragraph number="1117" book="ne">
တတ္ထ ယံ အာဟ—  “သေဝိတဗ္ဗမ္ပီ”တိ, ဣဒံ အနုညာတံ. ယံ အာဟ—  “န သေဝိတဗ္ဗမ္ပီ”တိ, ဣဒံ ပဋိက္ခိတ္တံ. ဣဒံ အနုညာတဉ္စ ပဋိက္ခိတ္တဉ္စ. (18)
</Paragraph>

</Division>
<Division number="125" book="ne" e="ch" v="27">

<Paragraph number="1118" book="ne">
တတ္ထ ကတမော ထဝေါ?
</Paragraph>

<Paragraph number="1119" type="verses" book="ne">
_“မဂ္ဂါနဋ္ဌင်္ဂိကော သေဋ္ဌော,_  
_သစ္စာနံ စတုရော ပဒါ;_  
_ဝိရာဂေါ သေဋ္ဌော ဓမ္မာနံ,_  
_ဒွိပဒါနဉ္စ စက္ခုမာ”တိ._  


</Paragraph>
</Division>

<Paragraph number="1120" type="center" book="ne">
အယံ ထဝေါ.


</Paragraph>

<Paragraph number="1121" book="ne">
“တီဏိမာနိ, ဘိက္ခဝေ, အဂ္ဂါနိ. ကတမာနိ တီဏိ? ယာဝတာ, ဘိက္ခဝေ, သတ္တာ အပဒါ ဝါ ဒွိပဒါ ဝါ စတုပ္ပဒါ ဝါ ဗဟုပ္ပဒါ ဝါ ရူပိနော ဝါ အရူပိနော ဝါ သညိနော ဝါ အသညိနော ဝါ နေဝသညီနာသညိနော ဝါ, တထာဂတော တေသံ အဂ္ဂမက္ခာယတိ သေဋ္ဌမက္ခာယတိ ပဝရမက္ခာယတိ, ယဒိဒံ အရဟံ သမ္မာသမ္ဗုဒ္ဓေါ. ယာဝတာ, ဘိက္ခဝေ, ဓမ္မာနံ ပဏ္ဏတ္တိသင်္ခတာနံ ဝါ အသင်္ခတာနံ ဝါ, ဝိရာဂေါ တေသံ ဓမ္မာနံ အဂ္ဂမက္ခာယတိ သေဋ္ဌမက္ခာယတိ ပဝရမက္ခာယတိ, ယဒိဒံ မဒနိမ္မဒနော …ပေ…  နိရောဓော နိဗ္ဗာနံ. ယာဝတာ, ဘိက္ခဝေ, သံဃာနံ ပဏ္ဏတ္တိ ဂဏာနံ ပဏ္ဏတ္တိ မဟာဇနသန္နိပါတာနံ ပဏ္ဏတ္တိ, တထာဂတသာဝကသံဃော တေသံ အဂ္ဂမက္ခာယတိ သေဋ္ဌမက္ခာယတိ ပဝရမက္ခာယတိ, ယဒိဒံ စတ္တာရိ ပုရိသယုဂါနိ အဋ္ဌ ပုရိသပုဂ္ဂလာ …ပေ…  ပုညက္ခေတ္တံ လောကဿာ”တိ.
</Paragraph>

<Paragraph number="1122" type="verses" book="ne">
_“သဗ္ဗလောကုတ္တရော သတ္ထာ,_  
_ဓမ္မော စ ကုသလက္ခတော;_  
_ဂဏော စ နရသီဟဿ,_  
_တာနိ တီဏိ ဝိဿိဿရေ._  

</Paragraph>

<Paragraph number="1123" type="verses" book="ne">
_သမဏပဒုမသဉ္စယော ဂဏော,_  
_ဓမ္မဝရော စ ဝိဒူနံ သက္ကတော;_  
_နရဝရဒမကော စ စက္ခုမာ,_  
_တာနိ တီဏိ လောကဿ ဥတ္တရိ._  

</Paragraph>

<Paragraph number="1124" type="verses" book="ne">
_သတ္ထာ စ အပ္ပဋိသမော,_  
_ဓမ္မော စ သဗ္ဗော နိရုပဒါဟော;_  
_အရိယော စ ဂဏဝရော,_  
_တာနိ ခလု ဝိဿိဿရေ တီဏိ._  

</Paragraph>

<Paragraph number="1125" type="verses" book="ne">
_သစ္စနာမော ဇိနော ခေမော သဗ္ဗာဘိဘူ,_  
_သစ္စဓမ္မော နတ္ထညော တဿ ဥတ္တရိ;_  
_အရိယသံဃော နိစ္စံ ဝိညူနံ ပူဇိတော,_  
_တာနိ တီဏိ လောကဿ ဥတ္တရိ._  

</Paragraph>

<Paragraph number="1126" type="verses" book="ne">
_ဧကာယနံ ဇာတိခယန္တဒဿီ,_  
_မဂ္ဂံ ပဇာနာတိ ဟိတာနုကမ္ပီ;_  
_ဧတေန မဂ္ဂေန တရိံသု ပုဗ္ဗေ,_  
_တရိဿန္တိ ယေ စ တရန္တိ ဩဃံ._  

</Paragraph>

<Paragraph number="1127" type="verses" book="ne">
_တံ တာဒိသံ ဒေဝမနုဿသေဋ္ဌံ,_  
_သတ္တာ နမဿန္တိ ဝိသုဒ္ဓိပေက္ခာ”တိ._  


</Paragraph>

<Paragraph number="1128" type="center" book="ne">
အယံ ထဝေါတိ.


</Paragraph>

<Paragraph number="1129" book="ne">
တတ္ထ လောကိယံ သုတ္တံ ဒွီဟိ သုတ္တေဟိ နိဒ္ဒိသိတဗ္ဗံ သံကိလေသဘာဂိယေန စ ဝါသနာဘာဂိယေန စ. လောကုတ္တရမ္ပိ သုတ္တံ တီဟိ သုတ္တေဟိ နိဒ္ဒိသိတဗ္ဗံ ဒဿနဘာဂိယေန စ ဘာဝနာဘာဂိယေန စ အသေက္ခဘာဂိယေန စ. လောကိယဉ္စ လောကုတ္တရဉ္စ. ယသ္မိံ သုတ္တေ ယံ ယံ ပဒံ ဒိဿတိ သံကိလေသဘာဂိယံ ဝါ ဝါသနာဘာဂိယံ ဝါ, တေန တေန လောကိယန္တိ နိဒ္ဒိသိတဗ္ဗံ, ဒဿနဘာဂိယံ ဝါ ဘာဝနာဘာဂိယံ ဝါ အသေက္ခဘာဂိယံ ဝါ ယံ ယံ ပဒံ ဒိဿတိ တေန တေန လောကုတ္တရန္တိ နိဒ္ဒိသိတဗ္ဗံ.
</Paragraph>

<Paragraph number="1130" book="ne">
ဝါသနာဘာဂိယံ သုတ္တံ သံကိလေသဘာဂိယဿ သုတ္တဿ နိဂ္ဃါတာယ, ဒဿနဘာဂိယံ သုတ္တံ ဝါသနာဘာဂိယဿ သုတ္တဿ နိဂ္ဃါတာယ, ဘာဝနာဘာဂိယံ သုတ္တံ ဒဿနဘာဂိယဿ သုတ္တဿ ပဋိနိဿဂ္ဂါယ, အသေက္ခဘာဂိယံ သုတ္တံ ဘာဝနာဘာဂိယဿ သုတ္တဿ ပဋိနိဿဂ္ဂါယ, အသေက္ခဘာဂိယံ သုတ္တံ ဒိဋ္ဌဓမ္မသုခဝိဟာရတ္ထံ.
</Paragraph>

<Paragraph number="1131" book="ne">
လောကုတ္တရံ သုတ္တံ သတ္တာဓိဋ္ဌာနံ ဆဗ္ဗီသတိယာ ပုဂ္ဂလေဟိ နိဒ္ဒိသိတဗ္ဗံ, တေ တီဟိ သုတ္တေဟိ သမနွေသိတဗ္ဗာ ဒဿနဘာဂိယေန ဘာဝနာဘာဂိယေန အသေက္ခဘာဂိယေန စာတိ.
</Paragraph>

<Paragraph number="1132" book="ne">
တတ္ထ ဒဿနဘာဂိယံ သုတ္တံ ပဉ္စဟိ ပုဂ္ဂလေဟိ နိဒ္ဒိသိတဗ္ဗံ ဧကဗီဇိနာ ကောလံကောလေန သတ္တက္ခတ္တုပရမေန သဒ္ဓါနုသာရိနာ ဓမ္မာနုသာရိနာ စာတိ, ဒဿနဘာဂိယံ သုတ္တံ ဣမေဟိ ပဉ္စဟိ ပုဂ္ဂလေဟိ နိဒ္ဒိသိတဗ္ဗံ. ဘာဝနာဘာဂိယံ သုတ္တံ ဒွါဒသဟိ ပုဂ္ဂလေဟိ နိဒ္ဒိသိတဗ္ဗံ သကဒါဂါမိဖလသစ္ဆိကိရိယာယ ပဋိပန္နေန, သကဒါဂါမိနာ, အနာဂါမိဖလသစ္ဆိကိရိယာယ ပဋိပန္နေန, အနာဂါမိနာ, အန္တရာ ပရိနိဗ္ဗာယိနာ, ဥပဟစ္စ ပရိနိဗ္ဗာယိနာ, အသင်္ခါရပရိနိဗ္ဗာယိနာ, သသင်္ခါရပရိနိဗ္ဗာယိနာ, ဥဒ္ဓံသောတေန အကနိဋ္ဌဂါမိနာ, သဒ္ဓါဝိမုတ္တေန, ဒိဋ္ဌိပ္ပတ္တေန, ကာယသက္ခိနာ စာတိ, ဘာဝနာဘာဂိယံ သုတ္တံ ဣမေဟိ ဒွါဒသဟိ ပုဂ္ဂလေဟိ နိဒ္ဒိသိတဗ္ဗံ. အသေက္ခဘာဂိယံ သုတ္တံ နဝဟိ ပုဂ္ဂလေဟိ နိဒ္ဒိသိတဗ္ဗံ သဒ္ဓါဝိမုတ္တေန, ပညာဝိမုတ္တေန, သုညတဝိမုတ္တေန, အနိမိတ္တဝိမုတ္တေန, အပ္ပဏိဟိတဝိမုတ္တေန, ဥဘတောဘာဂဝိမုတ္တေန သမသီသိနာ ပစ္စေကဗုဒ္ဓသမ္မာသမ္ဗုဒ္ဓေဟိ စာတိ, အသေက္ခဘာဂိယံ သုတ္တံ ဣမေဟိ နဝဟိ ပုဂ္ဂလေဟိ နိဒ္ဒိသိတဗ္ဗံ. ဧဝံ လောကုတ္တရံ သုတ္တံ သတ္တာဓိဋ္ဌာနံ ဣမေဟိ ဆဗ္ဗီသတိယာ ပုဂ္ဂလေဟိ နိဒ္ဒိသိတဗ္ဗံ.
</Paragraph>

<Paragraph number="1133" book="ne">
လောကိယံ သုတ္တံ သတ္တာဓိဋ္ဌာနံ ဧကူနဝီသတိယာ ပုဂ္ဂလေဟိ နိဒ္ဒိသိတဗ္ဗံ. တေ စရိတေဟိ နိဒ္ဒိဋ္ဌာ သမနွေသိတဗ္ဗာ ကေစိ ရာဂစရိတာ, ကေစိ ဒေါသစရိတာ, ကေစိ မောဟစရိတာ, ကေစိ ရာဂစရိတာ စ ဒေါသစရိတာ စ, ကေစိ ရာဂစရိတာ စ မောဟစရိတာ စ, ကေစိ ဒေါသစရိတာ စ မောဟစရိတာ စ, ကေစိ ရာဂစရိတာ စ ဒေါသစရိတာ စ မောဟစရိတာ စ, ရာဂမုခေ ဌိတော ရာဂစရိတော, ရာဂမုခေ ဌိတော ဒေါသစရိတော, ရာဂမုခေ ဌိတော မောဟစရိတော, ရာဂမုခေ ဌိတော ရာဂစရိတော စ ဒေါသစရိတော စ မောဟစရိတော စ, ဒေါသမုခေ ဌိတော ဒေါသစရိတော, ဒေါသမုခေ ဌိတော မောဟစရိတော, ဒေါသမုခေ ဌိတော ရာဂစရိတော, ဒေါသမုခေ ဌိတော ရာဂစရိတော စ ဒေါသစရိတော စ မောဟစရိတော စ, မောဟမုခေ ဌိတော မောဟစရိတော, မောဟမုခေ ဌိတော ရာဂစရိတော မောဟမုခေ ဌိတော ဒေါသစရိတော, မောဟမုခေ ဌိတော ရာဂစရိတော စ ဒေါသစရိတော စ မောဟစရိတော စာတိ, လောကိယံ သုတ္တံ သတ္တာဓိဋ္ဌာနံ ဣမေဟိ ဧကူနဝီသတိယာ ပုဂ္ဂလေဟိ နိဒ္ဒိသိတဗ္ဗံ.
</Paragraph>

<Paragraph number="1134" book="ne">
ဝါသနာဘာဂိယံ သုတ္တံ သီလဝန္တေဟိ နိဒ္ဒိသိတဗ္ဗံ, တေ သီလဝန္တော ပဉ္စ ပုဂ္ဂလာ ပကတိသီလံ သမာဒါနသီလံ စိတ္တပ္ပသာဒေါ သမထော ဝိပဿနာ စာတိ, ဝါသနာဘာဂိယံ သုတ္တံ ဣမေဟိ ပဉ္စဟိ ပုဂ္ဂလေဟိ နိဒ္ဒိသိတဗ္ဗံ.
</Paragraph>

<Paragraph number="1135" book="ne">
လောကုတ္တရံ သုတ္တံ ဓမ္မာဓိဋ္ဌာနံ တီဟိ သုတ္တေဟိ နိဒ္ဒိသိတဗ္ဗံ ဒဿနဘာဂိယေန ဘာဝနာဘာဂိယေန အသေက္ခဘာဂိယေန စ.
</Paragraph>

<Paragraph number="1136" book="ne">
လောကိယဉ္စ လောကုတ္တရဉ္စ သတ္တာဓိဋ္ဌာနဉ္စ ဓမ္မာဓိဋ္ဌာနဉ္စ ဥဘယေန နိဒ္ဒိသိတဗ္ဗံ, ဉာဏံ ပညာယ နိဒ္ဒိသိတဗ္ဗံ ပညိန္ဒြိယေန ပညာဗလေန အဓိပညာသိက္ခာယ ဓမ္မဝိစယသမ္ဗောဇ္ဈင်္ဂေန သမ္မာဒိဋ္ဌိယာ တီရဏာယ သန္တီရဏာယ ဓမ္မေ ဉာဏေန အနွယေ ဉာဏေန ခယေ ဉာဏေန အနုပ္ပါဒေ ဉာဏေန အနညာတညဿာမီတိန္ဒြိယေန အညိန္ဒြိယေန အညာတာဝိန္ဒြိယေန စက္ခုနာ ဝိဇ္ဇာယ ဗုဒ္ဓိယာ ဘူရိယာ မေဓာယ, ယံ ယံ ဝါ ပန လဗ္ဘတိ, တေန တေန ပညာဓိဝစနေန နိဒ္ဒိသိတဗ္ဗံ.
</Paragraph>

<Paragraph number="1137" book="ne">
ဉေယျံ အတီတာနာဂတပစ္စုပ္ပန္နေဟိ အဇ္ဈတ္တိကဗာဟိရေဟိ ဟီနပ္ပဏီတေဟိ ဒူရသန္တိကေဟိ သင်္ခတာသင်္ခတေဟိ ကုသလာကုသလာဗျာကတေဟိ သင်္ခေပတော ဝါ ဆဟိ အာရမ္မဏေဟိ နိဒ္ဒိသိတဗ္ဗံ. ဉာဏဉ္စ ဉေယျဉ္စ တဒုဘယေန နိဒ္ဒိသိတဗ္ဗံ, ပညာပိ အာရမ္မဏဘူတာ ဉေယျံ, ယံ ကိဉ္စိ အာရမ္မဏဘူတံ အဇ္ဈတ္တိကံ ဝါ ဗာဟိရံ ဝါ, သဗ္ဗံ တံ သင်္ခတေန အသင်္ခတေန စ နိဒ္ဒိသိတဗ္ဗံ.
</Paragraph>

<Paragraph number="1138" book="ne">
ဒဿနံ ဘာဝနာ သကဝစနံ ပရဝစနံ ဝိသဇ္ဇနီယံ အဝိသဇ္ဇနီယံ ကမ္မံ ဝိပါကောတိ သဗ္ဗတ္ထ တဒုဘယံ သုတ္တေ ယထာ နိဒ္ဒိဋ္ဌံ, တထာ ဥပဓာရယိတွာ လဗ္ဘမာနတော နိဒ္ဒိသိတဗ္ဗံ, ယံ ဝါ ပန ကိဉ္စိ ဘဂဝါ အညတရဝစနံ ဘာသတိ, သဗ္ဗံ တံ ယထာနိဒ္ဒိဋ္ဌံ ဓာရယိတဗ္ဗံ.
</Paragraph>

<Paragraph number="1139" book="ne">
ဒုဝိဓော ဟေတု ယဉ္စ ကမ္မံ ယေ စ ကိလေသာ, သမုဒယော ကိလေသာ. တတ္ထ ကိလေသာ သံကိလေသဘာဂိယေန သုတ္တေန နိဒ္ဒိသိတဗ္ဗာ. သမုဒယော သံကိလေသဘာဂိယေန စ ဝါသနာဘာဂိယေန စ သုတ္တေန နိဒ္ဒိသိတဗ္ဗော. တတ္ထ ကုသလံ စတူဟိ သုတ္တေဟိ နိဒ္ဒိသိတဗ္ဗံ ဝါသနာဘာဂိယေန ဒဿနဘာဂိယေန ဘာဝနာဘာဂိယေန အသေက္ခဘာဂိယေန စ. အကုသလံ သံကိလေသဘာဂိယေန သုတ္တေန နိဒ္ဒိသိတဗ္ဗံ. ကုသလဉ္စ အကုသလဉ္စ တဒုဘယေန နိဒ္ဒိသိတဗ္ဗံ. အနုညာတံ ဘဂဝတော အနုညာတာယ နိဒ္ဒိသိတဗ္ဗံ, တံ ပဉ္စဝိဓံ သံဝရော ပဟာနံ ဘာဝနာ သစ္ဆိကိရိယာ ကပ္ပိယာနုလောမောတိ, ယံ ဒိဿတိ တာသု တာသု ဘူမီသု, တံ ကပ္ပိယာနုလောမေန နိဒ္ဒိသိတဗ္ဗံ. ပဋိက္ခိတ္တံ ဘဂဝတာ ပဋိက္ခိတ္တကာရဏေန နိဒ္ဒိသိတဗ္ဗံ. အနုညာတဉ္စ ပဋိက္ခိတ္တဉ္စ တဒုဘယေန နိဒ္ဒိသိတဗ္ဗံ. ထဝေါ ပသံသာယ နိဒ္ဒိသိတဗ္ဗော. သော ပဉ္စဝိဓေန ဝေဒိတဗ္ဗော ဘဂဝတော ဓမ္မဿ အရိယသံဃဿ အရိယဓမ္မာနံ သိက္ခာယ လောကိယဂုဏသမ္ပတ္တိယာတိ. ဧဝံ ထဝေါ ပဉ္စဝိဓေန နိဒ္ဒိသိတဗ္ဗော.
</Paragraph>

<Paragraph number="1140" book="ne">
ဣန္ဒြိယဘူမိ နဝဟိ ပဒေဟိ နိဒ္ဒိသိတဗ္ဗာ, ကိလေသဘူမိ နဝဟိ ပဒေဟိ နိဒ္ဒိသိတဗ္ဗာ, ဧဝမေတာနိ အဋ္ဌာရသ ပဒါနိ ဟောန္တိ နဝ ပဒါနိ ကုသလာနိ နဝ ပဒါနိ အကုသလာနီတိ, တထာဟိ ဝုတ္တံ “အဋ္ဌာရသ မူလပဒါ ကုဟိံ ဒဋ္ဌဗ္ဗာ, သာသနပ္ပဋ္ဌာနေ”တိ. တေနာဟ အာယသ္မာ မဟာကစ္စာယနော—
</Paragraph>

<Paragraph number="1141" type="verses" book="ne">
_“နဝဟိ စ ပဒေဟိ ကုသလာ,_  
_နဝဟိ စ ယုဇ္ဇန္တိ အကုသလပက္ခာ;_  
_ဧတေ ခေါ မူလပဒါ,_  
_ဘဝန္တိ အဋ္ဌာရသ ပဒါနီ”တိ._  


</Paragraph>

<Paragraph number="1142" type="center" book="ne">
နိယုတ္တံ သာသနပ္ပဋ္ဌာနံ.


</Paragraph>

<Paragraph number="1143" book="ne">
ဧတ္တာဝတာ သမတ္တာ နေတ္တိ ယာ အာယသ္မတာ မဟာကစ္စာယနေန ဘာသိတာ ဘဂဝတာ အနုမောဒိတာ မူလသင်္ဂီတိယံ သင်္ဂီတာတိ.
</Paragraph>