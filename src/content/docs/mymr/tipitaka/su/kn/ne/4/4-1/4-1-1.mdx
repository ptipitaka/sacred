---
title: "4.1.1 ဒေသနာဟာရဝိဘင်္ဂ"
tableOfContents: false
sidebar:
  order: 1
type: "tipitaka"
basket: "su"
book: "ne"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="5" book="ne">

<Paragraph number="52" book="ne">
တတ္ထ ကတမော ဒေသနာဟာရော? “အဿာဒါဒီနဝတာ”တိ ဂါထာ အယံ ဒေသနာဟာရော. ကိံ ဒေသယတိ? အဿာဒံ အာဒီနဝံ နိဿရဏံ ဖလံ ဥပါယံ အာဏတ္တိံ. “ဓမ္မံ ဝေါ, ဘိက္ခဝေ, ဒေသေဿာမိ အာဒိကလျာဏံ မဇ္ဈေကလျာဏံ ပရိယောသာနကလျာဏံ သာတ္ထံ သဗျဉ္ဇနံ ကေဝလပရိပုဏ္ဏံ ပရိသုဒ္ဓံ ဗြဟ္မစရိယံ ပကာသေဿာမီ”တိ.
</Paragraph>

<Paragraph number="53" book="ne">
တတ္ထ ကတမော အဿာဒေါ?
</Paragraph>

<Paragraph number="54" type="verses" book="ne">
_“ကာမံ ကာမယမာနဿ,_  
_တဿ စေတံ သမိဇ္ဈတိ;_  
_အဒ္ဓါ ပီတိမနော ဟောတိ,_  
_လဒ္ဓါ မစ္စော ယဒိစ္ဆတီ”တိ._  


</Paragraph>
</Division>

<Paragraph number="55" type="center" book="ne">
အယံ အဿာဒေါ. (1)


</Paragraph>

<Paragraph number="56" type="center" book="ne">
တတ္ထ ကတမော အာဒီနဝေါ?
</Paragraph>

<Paragraph number="57" type="verses" book="ne">
_“တဿ စေ ကာမယာနဿ,_  
_ဆန္ဒဇာတဿ ဇန္တုနော;_  
_တေ ကာမာ ပရိဟာယန္တိ,_  
_သလ္လဝိဒ္ဓေါဝ ရုပ္ပတီ”တိ._  


</Paragraph>

<Paragraph number="58" type="center" book="ne">
အယံ အာဒီနဝေါ. (2)


</Paragraph>

<Paragraph number="59" type="center" book="ne">
တတ္ထ ကတမံ နိဿရဏံ?
</Paragraph>

<Paragraph number="60" type="verses" book="ne">
_“ယော ကာမေ ပရိဝဇ္ဇေတိ,_  
_သပ္ပဿေဝ ပဒါ သိရော;_  
_သောမံ ဝိသတ္တိကံ လောကေ,_  
_သတော သမတိဝတ္တတီ”တိ._  


</Paragraph>

<Paragraph number="61" type="center" book="ne">
ဣဒံ နိဿရဏံ. (3)


</Paragraph>

<Paragraph number="62" type="center" book="ne">
တတ္ထ ကတမော အဿာဒေါ?
</Paragraph>

<Paragraph number="63" type="verses" book="ne">
_“ခေတ္တံ ဝတ္ထုံ ဟိရညံ ဝါ,_  
_ဂဝါဿံ ဒါသပေါရိသံ;_  
_ထိယော ဗန္ဓူ ပုထူ ကာမေ,_  
_ယော နရော အနုဂိဇ္ဈတီ”တိ._  


</Paragraph>

<Paragraph number="64" type="center" book="ne">
အယံ အဿာဒေါ. (4)


</Paragraph>

<Paragraph number="65" type="center" book="ne">
တတ္ထ ကတမော အာဒီနဝေါ?
</Paragraph>

<Paragraph number="66" type="verses" book="ne">
_“အဗလာ နံ ဗလီယန္တိ,_  
_မဒ္ဒန္တေနံ ပရိဿယာ;_  
_တတော နံ ဒုက္ခမနွေတိ,_  
_နာဝံ ဘိန္နမိဝေါဒကန်”တိ._  


</Paragraph>

<Paragraph number="67" type="center" book="ne">
အယံ အာဒီနဝေါ. (5)


</Paragraph>

<Paragraph number="68" type="center" book="ne">
တတ္ထ ကတမံ နိဿရဏံ?
</Paragraph>

<Paragraph number="69" type="verses" book="ne">
_“တသ္မာ ဇန္တု သဒါ သတော,_  
_ကာမာနိ ပရိဝဇ္ဇယေ;_  
_တေ ပဟာယ တရေ ဩဃံ,_  
_နာဝံ သိတွာဝ ပါရဂူ”တိ._  


</Paragraph>

<Paragraph number="70" type="center" book="ne">
ဣဒံ နိဿရဏံ. (6)


</Paragraph>

<Paragraph number="71" type="center" book="ne">
တတ္ထ ကတမံ ဖလံ?
</Paragraph>

<Paragraph number="72" type="verses" book="ne">
_“ဓမ္မော ဟဝေ ရက္ခတိ ဓမ္မစာရိံ,_  
_ဆတ္တံ မဟန္တံ ယထ ဝဿကာလေ;_  
_ဧသာနိသံသော ဓမ္မေ သုစိဏ္ဏေ,_  
_န ဒုဂ္ဂတိံ ဂစ္ဆတိ ဓမ္မစာရီ”တိ._  


</Paragraph>

<Paragraph number="73" type="center" book="ne">
ဣဒံ ဖလံ. (7)


</Paragraph>

<Paragraph number="74" type="center" book="ne">
တတ္ထ ကတမော ဥပါယော?
</Paragraph>

<Paragraph number="75" type="verses" book="ne">
_“သဗ္ဗေ သင်္ခါရာ အနိစ္စာတိ,_  
_ …ပေ… _  

</Paragraph>

<Paragraph number="76" type="verses" book="ne">
_“သဗ္ဗေ သင်္ခါရာ ဒုက္ခာတိ,_  
_ …ပေ… _  

</Paragraph>

<Paragraph number="77" type="verses" book="ne">
_“သဗ္ဗေ ဓမ္မာ အနတ္တာတိ,_  
_ယဒါ ပညာယ ပဿတိ;_  
_အထ နိဗ္ဗိန္ဒတိ ဒုက္ခေ,_  
_ဧသ မဂ္ဂေါ ဝိသုဒ္ဓိယာ”တိ._  


</Paragraph>

<Paragraph number="78" type="center" book="ne">
အယံ ဥပါယော. (8)


</Paragraph>

<Paragraph number="79" type="center" book="ne">
တတ္ထ ကတမာ အာဏတ္တိ?
</Paragraph>

<Paragraph number="80" type="verses" book="ne">
_“စက္ခုမာ ဝိသမာနီဝ,_  
_ဝိဇ္ဇမာနေ ပရက္ကမေ;_  
_ပဏ္ဍိတော ဇီဝလောကသ္မိံ,_  
_ပါပါနိ ပရိဝဇ္ဇယေ”တိ._  


</Paragraph>

<Paragraph number="81" type="center" book="ne">
အယံ အာဏတ္တိ. (9)


</Paragraph>

<Paragraph number="82" type="center" book="ne">
တတ္ထ ကတမံ ဖလံ?
</Paragraph>

<Paragraph number="83" type="verses" book="ne">
_“‘သုညတော လောကံ အဝေက္ခဿု,_  
_မောဃရာဇာ’တိ အာဏတ္တိ;_  
_‘သဒါ သတော’တိ ဥပါယော,_  
_‘အတ္တာနုဒိဋ္ဌိံ ဦဟစ္စ;_  
_ဧဝံ မစ္စုတရော သိယာ’”._  


</Paragraph>

<Paragraph number="84" type="center" book="ne">
ဣဒံ ဖလံ. (10)


</Paragraph>

<Division number="6" book="ne">

<Paragraph number="85" book="ne">
တတ္ထ ဘဂဝါ ဥဂ္ဃဋိတညုဿ ပုဂ္ဂလဿ နိဿရဏံ ဒေသယတိ, ဝိပဉ္စိတညုဿ ပုဂ္ဂလဿ အာဒီနဝဉ္စ နိဿရဏဉ္စ ဒေသယတိ, နေယျဿ ပုဂ္ဂလဿ အဿာဒဉ္စ အာဒီနဝဉ္စ နိဿရဏဉ္စ ဒေသယတိ.
</Paragraph>

<Paragraph number="86" book="ne">
တတ္ထ စတဿော ပဋိပဒါ, စတ္တာရော ပုဂ္ဂလာ. တဏှာစရိတော မန္ဒော သတိန္ဒြိယေန ဒုက္ခာယ ပဋိပဒါယ ဒန္ဓာဘိညာယ နိယျာတိ သတိပဋ္ဌာနေဟိ နိဿယေဟိ. တဏှာစရိတော ဥဒတ္ထော သမာဓိန္ဒြိယေန ဒုက္ခာယ ပဋိပဒါယ ခိပ္ပါဘိညာယ နိယျာတိ ဈာနေဟိ နိဿယေဟိ. ဒိဋ္ဌိစရိတော မန္ဒော ဝီရိယိန္ဒြိယေန သုခါယ ပဋိပဒါယ ဒန္ဓာဘိညာယ နိယျာတိ သမ္မပ္ပဓာနေဟိ နိဿယေဟိ. ဒိဋ္ဌိစရိတော ဥဒတ္တော ပညိန္ဒြိယေန သုခါယ ပဋိပဒါယ ခိပ္ပါဘိညာယ နိယျာတိ သစ္စေဟိ နိဿယေဟိ.
</Paragraph>

<Paragraph number="87" book="ne">
ဥဘော တဏှာစရိတာ သမထပုဗ္ဗင်္ဂမာယ ဝိပဿနာယ နိယျန္တိ ရာဂဝိရာဂါယ စေတောဝိမုတ္တိယာ. ဥဘော ဒိဋ္ဌိစရိတာ ဝိပဿနာပုဗ္ဗင်္ဂမေန သမထေန နိယျန္တိ အဝိဇ္ဇာဝိရာဂါယ ပညာဝိမုတ္တိယာ.
</Paragraph>

<Paragraph number="88" book="ne">
တတ္ထ ယေ သမထပုဗ္ဗင်္ဂမာဟိ ပဋိပဒါဟိ နိယျန္တိ, တေ နန္ဒိယာဝဋ္ဋေန နယေန ဟာတဗ္ဗာ, ယေ ဝိပဿနာပုဗ္ဗင်္ဂမာဟိ ပဋိပဒါဟိ နိယျန္တိ, တေ သီဟဝိက္ကီဠိတေန နယေန ဟာတဗ္ဗာ.
</Paragraph>

</Division>
<Division number="7" book="ne">

<Paragraph number="89" book="ne">
သွာယံ ဟာရော ကတ္ထ သမ္ဘဝတိ, ယဿ သတ္ထာ ဝါ ဓမ္မံ ဒေသယတိ အညတရော ဝါ ဂရုဋ္ဌာနီယော သဗြဟ္မစာရီ, သော တံ ဓမ္မံ သုတွာ သဒ္ဓံ ပဋိလဘတိ. တတ္ထ ယာ ဝီမံသာ ဥဿာဟနာ တုလနာ ဥပပရိက္ခာ, အယံ သုတမယီ ပညာ. တထာ သုတေန နိဿယေန ယာ ဝီမံသာ တုလနာ ဥပပရိက္ခာ မနသာနုပေက္ခဏာ, အယံ စိန္တာမယီ ပညာ. ဣမာဟိ ဒွီဟိ ပညာဟိ မနသိကာရသမ္ပယုတ္တဿ ယံ ဉာဏံ ဥပ္ပဇ္ဇတိ ဒဿနဘူမိယံ ဝါ ဘာဝနာဘူမိယံ ဝါ, အယံ ဘာဝနာမယီ ပညာ.
</Paragraph>

</Division>
<Division number="8" book="ne">

<Paragraph number="90" book="ne">
ပရတောဃောသာ သုတမယီ ပညာ. ပစ္စတ္တသမုဋ္ဌိတာ ယောနိသော မနသိကာရာ စိန္တာမယီ ပညာ. ယံ ပရတော စ ဃောသေန ပစ္စတ္တသမုဋ္ဌိတေန စ ယောနိသောမနသိကာရေန ဉာဏံ ဥပ္ပဇ္ဇတိ, အယံ ဘာဝနာမယီ ပညာ. ယဿ ဣမာ ဒွေ ပညာ အတ္ထိ သုတမယီ စိန္တာမယီ စ, အယံ ဥဂ္ဃဋိတညူ. ယဿ သုတမယီ ပညာ အတ္ထိ, စိန္တာမယီ နတ္ထိ, အယံ ဝိပဉ္စိတညူ. ယဿ နေဝ သုတမယီ ပညာ အတ္ထိ န စိန္တာမယီ, အယံ နေယျော.
</Paragraph>

</Division>
<Division number="9" book="ne">

<Paragraph number="91" book="ne">
သာယံ ဓမ္မဒေသနာ ကိံ ဒေသယတိ? စတ္တာရိ သစ္စာနိ ဒုက္ခံ သမုဒယံ နိရောဓံ မဂ္ဂံ. အာဒီနဝေါ စ ဖလဉ္စ ဒုက္ခံ, အဿာဒေါ သမုဒယော, နိဿရဏံ နိရောဓော, ဥပါယော အာဏတ္တိ စ မဂ္ဂေါ. ဣမာနိ စတ္တာရိ သစ္စာနိ. ဣဒံ ဓမ္မစက္ကံ.
</Paragraph>

<Paragraph number="92" book="ne">
ယထာဟ ဘဂဝါ—  “ဣဒံ ဒုက္ခန်”တိ မေ, ဘိက္ခဝေ, ဗာရာဏသိယံ ဣသိပတနေ မိဂဒါယေ အနုတ္တရံ ဓမ္မစက္ကံ ပဝတ္တိတံ အပ္ပဋိဝတ္တိယံ သမဏေန ဝါ ဗြာဟ္မဏေန ဝါ ဒေဝေန ဝါ မာရေန ဝါ ဗြဟ္မုနာ ဝါ ကေနစိ ဝါ လောကသ္မိံ, သဗ္ဗံ ဓမ္မစက္ကံ.
</Paragraph>

<Paragraph number="93" book="ne">
တတ္ထ အပရိမာဏာ ပဒါ, အပရိမာဏာ အက္ခရာ, အပရိမာဏာ ဗျဉ္ဇနာ, အပရိမာဏာ အာကာရာ နေရုတ္တာ နိဒ္ဒေသာ. ဧတဿေဝ အတ္ထဿ သင်္ကာသနာ ပကာသနာ ဝိဝရဏာ ဝိဘဇနာ ဥတ္တာနီကမ္မံ ပညတ္တိ, ဣတိပိဒံ ဒုက္ခံ အရိယသစ္စံ.
</Paragraph>

<Paragraph number="94" book="ne">
“အယံ ဒုက္ခသမုဒယော”တိ မေ, ဘိက္ခဝေ, ဗာရာဏသိယံ ဣသိပတနေ မိဂဒါယေ အနုတ္တရံ ဓမ္မစက္ကံ ပဝတ္တိတံ …ပေ…  “အယံ ဒုက္ခနိရောဓော”တိ မေ, ဘိက္ခဝေ …ပေ…  “အယံ ဒုက္ခနိရောဓဂါမိနီ ပဋိပဒါ”တိ မေ, ဘိက္ခဝေ, ဗာရာဏသိယံ ဣသိပတနေ မိဂဒါယေ အနုတ္တရံ ဓမ္မစက္ကံ ပဝတ္တိတံ အပ္ပဋိဝတ္တိယံ သမဏေန ဝါ ဗြာဟ္မဏေန ဝါ ဒေဝေန ဝါ မာရေန ဝါ ဗြဟ္မုနာ ဝါ ကေနစိ ဝါ လောကသ္မိံ.
</Paragraph>

<Paragraph number="95" book="ne">
တတ္ထ အပရိမာဏာ ပဒါ, အပရိမာဏာ အက္ခရာ, အပရိမာဏာ ဗျဉ္ဇနာ, အပရိမာဏာ အာကာရာ နေရုတ္တာ နိဒ္ဒေသာ. ဧတဿေဝ အတ္ထဿ သင်္ကာသနာ ပကာသနာ ဝိဝရဏာ ဝိဘဇနာ ဥတ္တာနီကမ္မံ ပညတ္တိ ဣတိပိဒံ ဒုက္ခနိရောဓဂါမိနီ ပဋိပဒါ အရိယသစ္စံ.
</Paragraph>

<Paragraph number="96" book="ne">
တတ္ထ ဘဂဝါ အက္ခရေဟိ သင်္ကာသေတိ, ပဒေဟိ ပကာသေတိ, ဗျဉ္ဇနေဟိ ဝိဝရတိ, အာကာရေဟိ ဝိဘဇတိ, နိရုတ္တီဟိ ဥတ္တာနီကရောတိ, နိဒ္ဒေသေဟိ ပညပေတိ. တတ္ထ ဘဂဝါ အက္ခရေဟိ စ ပဒေဟိ စ ဥဂ္ဃဋေတိ, ဗျဉ္ဇနေဟိ စ အာကာရေဟိ စ ဝိပဉ္စယတိ, နိရုတ္တီဟိ စ နိဒ္ဒေသေဟိ စ ဝိတ္ထာရေတိ. တတ္ထ ဥဂ္ဃဋနာ အာဒိ, ဝိပဉ္စနာ မဇ္ဈေ, ဝိတ္ထာရဏာ ပရိယောသာနံ. သောယံ ဓမ္မဝိနယော ဥဂ္ဃဋီယန္တော ဥဂ္ဃဋိတညူပုဂ္ဂလံ ဝိနေတိ, တေန နံ အာဟု “အာဒိကလျာဏော”တိ. ဝိပဉ္စီယန္တော ဝိပဉ္စိတညူပုဂ္ဂလံ ဝိနေတိ, တေန နံ အာဟု “မဇ္ဈေကလျာဏော”တိ. ဝိတ္ထာရီယန္တော နေယျံ ပုဂ္ဂလံ ဝိနေတိ, တေန နံ အာဟု “ပရိယောသာနကလျာဏော”တိ.
</Paragraph>

</Division>
<Division number="10" book="ne">

<Paragraph number="97" book="ne">
တတ္ထ ဆပ္ပဒါနိ အတ္ထော သင်္ကာသနာ ပကာသနာ ဝိဝရဏာ ဝိဘဇနာ ဥတ္တာနီကမ္မံ ပညတ္တိ, ဣမာနိ ဆပ္ပဒါနိ အတ္ထော. ဆပ္ပဒါနိ ဗျဉ္ဇနံ အက္ခရံ ပဒံ ဗျဉ္ဇနံ အာကာရော နိရုတ္တိ နိဒ္ဒေသော, ဣမာနိ ဆပ္ပဒါနိ ဗျဉ္ဇနံ. တေနာဟ ဘဂဝါ “ဓမ္မံ ဝေါ, ဘိက္ခဝေ, ဒေသေဿာမိ အာဒိကလျာဏံ မဇ္ဈေကလျာဏံ ပရိယောသာနကလျာဏံ သာတ္ထံ သဗျဉ္ဇနန်”တိ.
</Paragraph>

<Paragraph number="98" book="ne">
<Emphasis>ကေဝလန်</Emphasis>တိ လောကုတ္တရံ, န မိဿံ လောကိယေဟိ ဓမ္မေဟိ. <Emphasis>ပရိပုဏ္ဏန်</Emphasis>တိ ပရိပူရံ အနူနံ အနတိရေကံ. <Emphasis>ပရိသုဒ္ဓန်</Emphasis>တိ နိမ္မလံ သဗ္ဗမလာပဂတံ ပရိယောဒါတံ ဥပဋ္ဌိတံ သဗ္ဗဝိသေသာနံ, ဣဒံ ဝုစ္စတိ တထာဂတပဒံဣတိပိ တထာဂတနိသေဝိတံဣတိပိ တထာဂတာရဉ္ဇိတံဣတိပိ, အတော စေတံ ဗြဟ္မစရိယံ ပညာယတိ. တေနာဟ ဘဂဝါ “ကေဝလပရိပုဏ္ဏံ ပရိသုဒ္ဓံ ဗြဟ္မစရိယံ ပကာသေဿာမီ”တိ.
</Paragraph>

<Paragraph number="99" book="ne">
ကေသံ အယံ ဓမ္မဒေသနာ, ယောဂီနံ. တေနာဟ အာယသ္မာ မဟာကစ္စာယနော—
</Paragraph>

<Paragraph number="100" type="verses" book="ne">
_“အဿာဒါဒီနဝတာ,_  
_နိဿရဏမ္ပိ စ ဖလံ ဥပါယော စ;_  
_အာဏတ္တီ စ ဘဂဝတော,_  
_ယောဂီနံ ဒေသနာဟာရော”တိ._  


</Paragraph>
</Division>

<Paragraph number="101" type="center" book="ne">
နိယုတ္တော ဒေသနာဟာရော.
</Paragraph>