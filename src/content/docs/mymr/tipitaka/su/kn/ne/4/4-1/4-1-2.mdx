---
title: 4.1.2 ဝိစယဟာရဝိဘင်္ဂ
tableOfContents: false
sidebar:
  order: 2
type: tipitaka
basket: su
book: ne
review:
  current: review
  updated: '2025-10-23T09:13:44.308691'
  updated_by: ''
  notes: ''
  history:
  - state: review
    date: '2025-10-23T09:13:44.308691'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="11" book="ne" e="ch" v="27" p="4">

<Paragraph number="102" book="ne">
တတ္ထ ကတမော ဝိစယော ဟာရော? “ယံ ပုစ္ဆိတဉ္စ ဝိဿဇ္ဇိတဉ္စာ”တိ ဂါထာ, အယံ ဝိစယော ဟာရော.
</Paragraph>

<Paragraph number="103" book="ne">
ကိံ ဝိစိနတိ? ပဒံ ဝိစိနတိ, ပဉှံ ဝိစိနတိ, ဝိသဇ္ဇနံ ဝိစိနတိ, ပုဗ္ဗာပရံ ဝိစိနတိ, အဿာဒံ ဝိစိနတိ, အာဒီနဝံ ဝိစိနတိ, နိဿရဏံ ဝိစိနတိ, ဖလံ ဝိစိနတိ, ဥပါယံ ဝိစိနတိ, အာဏတ္တိံ ဝိစိနတိ, အနုဂီတိံ ဝိစိနတိ, သဗ္ဗေ နဝ သုတ္တန္တေ ဝိစိနတိ. ယထာ ကိံ ဘဝေ, ယထာ အာယသ္မာ အဇိတော ပါရာယနေ ဘဂဝန္တံ ပဉှံ ပုစ္ဆတိ—
</Paragraph>

<Paragraph number="104" type="verses" book="ne">
_“ကေနဿု နိဝုတော လောကော, __(ဣစ္စာယသ္မာ အဇိတော)___  
_ကေနဿု နပ္ပကာသတိ;_  
_ကိဿာဘိလေပနံ ဗြူသိ,_  
_ကိံ သု တဿ မဟဗ္ဘယန်”တိ._  

</Paragraph>

<Paragraph number="105" book="ne">
ဣမာနိ စတ္တာရိ ပဒါနိ ပုစ္ဆိတာနိ, သော ဧကော ပဉှော. ကသ္မာ? ဧကဝတ္ထုပရိဂ္ဂဟာ, ဧဝဉှိ အာဟ—  “ကေနဿု နိဝုတော လောကော”တိ လောကာဓိဋ္ဌာနံ ပုစ္ဆတိ, “ကေနဿု နပ္ပကာသတီ”တိ လောကဿ အပ္ပကာသနံ ပုစ္ဆတိ, “ကိဿာဘိလေပနံ ဗြူသီ”တိ လောကဿ အဘိလေပနံ ပုစ္ဆတိ, “ကိံသု တဿ မဟဗ္ဘယန်”တိ တဿေဝ လောကဿ မဟာဘယံ ပုစ္ဆတိ. လောကော တိဝိဓော ကိလေသလောကော ဘဝလောကော ဣန္ဒြိယလောကော.
</Paragraph>

<Paragraph number="106" book="ne">
တတ္ထ ဝိသဇ္ဇနာ—
</Paragraph>

<Paragraph number="107" type="verses" book="ne">
_“အဝိဇ္ဇာယ နိဝုတော လောကော, __(အဇိတာတိ ဘဂဝါ)___  
_ဝိဝိစ္ဆာ ပမာဒါ နပ္ပကာသတိ;_  
_ဇပ္ပါဘိလေပနံ ဗြူမိ,_  
_ဒုက္ခမဿ မဟဗ္ဘယန်”တိ._  

</Paragraph>

<Paragraph number="108" book="ne">
ဣမာနိ စတ္တာရိ ပဒါနိ ဣမေဟိ စတူဟိ ပဒေဟိ ဝိသဇ္ဇိတာနိ ပဌမံ ပဌမေန, ဒုတိယံ ဒုတိယေန, တတိယံ တတိယေန, စတုတ္ထံ စတုတ္ထေန.
</Paragraph>

<Paragraph number="109" book="ne">
“ကေနဿု နိဝုတော လောကော”တိ ပဉှေ “အဝိဇ္ဇာယ နိဝုတော လောကော”တိ ဝိသဇ္ဇနာ. နီဝရဏေဟိ နိဝုတော လောကော, အဝိဇ္ဇာနီဝရဏာ ဟိ သဗ္ဗေ သတ္တာ. ယထာဟ ဘဂဝါ “သဗ္ဗသတ္တာနံ, ဘိက္ခဝေ, သဗ္ဗပါဏာနံ သဗ္ဗဘူတာနံ ပရိယာယတော ဧကမေဝ နီဝရဏံ ဝဒါမိ ယဒိဒံ အဝိဇ္ဇာ, အဝိဇ္ဇာနီဝရဏာ ဟိ သဗ္ဗေ သတ္တာ. သဗ္ဗသောဝ, ဘိက္ခဝေ, အဝိဇ္ဇာယ နိရောဓာ စာဂါ ပဋိနိဿဂ္ဂါ နတ္ထိ သတ္တာနံ နီဝရဏန္တိ ဝဒါမီ”တိ. တေန စ ပဌမဿ ပဒဿ ဝိသဇ္ဇနာ ယုတ္တာ.
</Paragraph>

<Paragraph number="110" book="ne">
“ကေနဿု နပ္ပကာသတီ”တိ ပဉှေ “ဝိဝိစ္ဆာ ပမာဒါ နပ္ပကာသတီ”တိ ဝိသဇ္ဇနာ. ယော ပုဂ္ဂလော နီဝရဏေဟိ နိဝုတော, သော ဝိဝိစ္ဆတိ. ဝိဝိစ္ဆာ နာမ ဝုစ္စတိ ဝိစိကိစ္ဆာ. သော ဝိစိကိစ္ဆန္တော နာဘိသဒ္ဒဟတိ, န အဘိသဒ္ဒဟန္တော ဝီရိယံ နာရဘတိ အကုသလာနံ ဓမ္မာနံ ပဟာနာယ ကုသလာနံ ဓမ္မာနံ သစ္ဆိကိရိယာယ. သော ဣဓပ္ပမာဒမနုယုတ္တော ဝိဟရတိ ပမတ္တော, သုက္ကေ ဓမ္မေ န ဥပ္ပါဒိယတိ, တဿ တေ အနုပ္ပါဒိယမာနာ နပ္ပကာသန္တိ, ယထာဟ ဘဂဝါ—
</Paragraph>

<Paragraph number="111" type="verses" book="ne">
_“ဒူရေ သန္တော ပကာသန္တိ,_  
_ဟိမဝန္တောဝ ပဗ္ဗတော;_  
_အသန္တေတ္ထ န ဒိဿန္တိ,_  
_ရတ္တိံ ခိတ္တာ ယထာ သရာ;_  
_တေ ဂုဏေဟိ ပကာသန္တိ,_  
_ကိတ္တိယာ စ ယသေန စာ”တိ._  

</Paragraph>

<Paragraph number="112" book="ne">
တေန စ ဒုတိယဿ ပဒဿ ဝိသဇ္ဇနာ ယုတ္တာ.
</Paragraph>

<Paragraph number="113" book="ne">
“ကိဿာဘိလေပနံ ဗြူသီ”တိ ပဉှေ “ဇပ္ပါဘိလေပနံ ဗြူမီ”တိ ဝိသဇ္ဇနာ. ဇပ္ပါ နာမ ဝုစ္စတိ တဏှာ. သာ ကထံ အဘိလိမ္ပတိ? ယထာဟ ဘဂဝါ—
</Paragraph>

<Paragraph number="114" type="verses" book="ne">
_“ရတ္တော အတ္ထံ န ဇာနာတိ,_  
_ရတ္တော ဓမ္မံ န ပဿတိ;_  
_အန္ဓန္တမံ တဒါ ဟောတိ,_  
_ယံ ရာဂေါ သဟတေ နရန်”တိ._  

</Paragraph>

<Paragraph number="115" book="ne">
သာယံ တဏှာ အာသတ္တိဗဟုလဿ ပုဂ္ဂလဿ “ဧဝံ အဘိဇပ္ပါ”တိ ကရိတွာ တတ္ထ လောကော အဘိလိတ္တော နာမ ဘဝတိ, တေန စ တတိယဿ ပဒဿ ဝိသဇ္ဇနာ ယုတ္တာ.
</Paragraph>

<Paragraph number="116" book="ne">
“ကိံ သု တဿ မဟဗ္ဘယန်”တိ ပဉှေ “ဒုက္ခမဿ မဟဗ္ဘယန်”တိ ဝိသဇ္ဇနာ. ဒုဝိဓံ ဒုက္ခံ—  ကာယိကဉ္စ စေတသိကဉ္စ. ယံ ကာယိကံ ဣဒံ ဒုက္ခံ, ယံ စေတသိကံ ဣဒံ ဒေါမနဿံ. သဗ္ဗေ သတ္တာ ဟိ ဒုက္ခဿ ဥဗ္ဗိဇ္ဇန္တိ, နတ္ထိ ဘယံ ဒုက္ခေန သမသမံ, ကုတော ဝါ ပန တဿ ဥတ္တရိတရံ? တိဿော ဒုက္ခတာ—  ဒုက္ခဒုက္ခတာ သင်္ခါရဒုက္ခတာ ဝိပရိဏာမဒုက္ခတာ. တတ္ထ လောကော ဩဓသော ကဒါစိ ကရဟစိ ဒုက္ခဒုက္ခတာယ မုစ္စတိ. တထာ ဝိပရိဏာမဒုက္ခတာယ. တံ ကိဿ ဟေတု? ဟောန္တိ လောကေ အပ္ပါဗာဓာပိ ဒီဃာယုကာပိ. သင်္ခါရဒုက္ခတာယ ပန လောကော အနုပါဒိသေသာယ နိဗ္ဗာနဓာတုယာ မုစ္စတိ, တသ္မာ သင်္ခါရဒုက္ခတာ ဒုက္ခံ လောကဿာတိ ကတွာ ဒုက္ခမဿ မဟဗ္ဘယန္တိ. တေန စ စတုတ္ထဿ ပဒဿ ဝိသဇ္ဇနာ ယုတ္တာ. တေနာဟ ဘဂဝါ “အဝိဇ္ဇာယ နိဝုတော လောကော”တိ.
</Paragraph>

<Paragraph number="117" type="verses" book="ne">
_“သဝန္တိ သဗ္ဗဓိ သောတာ, __(ဣစ္စာယသ္မာ အဇိတော)___  
_သောတာနံ ကိံ နိဝါရဏံ;_  
_သောတာနံ သံဝရံ ဗြူဟိ,_  
_ကေန သောတာ ပိဓီယရေ”._  

</Paragraph>

<Paragraph number="118" book="ne">
ဣမာနိ စတ္တာရိ ပဒါနိ ပုစ္ဆိတာနိ. တေ ဒွေ ပဉှာ. ကသ္မာ? ဣမေ ဟိ ဗတွာဓိဝစနေန ပုစ္ဆိတာ. ဧဝံ သမာပန္နဿ လောကဿ ဧဝံ သံကိလိဋ္ဌဿ ကိံ လောကဿ ဝေါဒါနံ ဝုဋ္ဌာနမိတိ, ဧဝဉှိ အာဟ.
</Paragraph>

<Paragraph number="119" book="ne">
<Emphasis>သဝန္တိ သဗ္ဗဓိ သောတာ</Emphasis>တိ အသမာဟိတဿ သဝန္တိ အဘိဇ္ဈာဗျာပါဒပ္ပမာဒဗဟုလဿ. တတ္ထ ယာ အဘိဇ္ဈာ အယံ လောဘော အကုသလမူလံ, ယော ဗျာပါဒေါ အယံ ဒေါသော အကုသလမူလံ, ယော ပမာဒေါ အယံ မောဟော အကုသလမူလံ. တဿေဝံ အသမာဟိတဿ ဆသု အာယတနေသု တဏှာ သဝန္တိ ရူပတဏှာ သဒ္ဒတဏှာ ဂန္ဓတဏှာ ရသတဏှာ ဖောဋ္ဌဗ္ဗတဏှာ ဓမ္မတဏှာ, ယထာဟ ဘဂဝါ—
</Paragraph>

<Paragraph number="120" book="ne">
“သဝတီ”တိ စ ခေါ, ဘိက္ခဝေ, ဆန္နေတံ အဇ္ဈတ္တိကာနံ အာယတနာနံ အဓိဝစနံ. စက္ခု သဝတိ မနာပိကေသု ရူပေသု, အမနာပိကေသု ပဋိဟညတီတိ. သောတံ …ပေ…  ဃာနံ…  ဇိဝှါ…  ကာယော…  မနော သဝတိ မနာပိကေသု ဓမ္မေသု အမနာပိကေသု ပဋိဟညတီတိ. ဣတိ သဗ္ဗာ စ သဝတိ, သဗ္ဗထာ စ သဝတိ. တေနာဟ “သဝန္တိ သဗ္ဗဓိ သောတာ”တိ.
</Paragraph>

<Paragraph number="121" book="ne">
“သောတာနံ ကိံ နိဝါရဏန်”တိ ပရိယုဋ္ဌာနဝိဃာတံ ပုစ္ဆတိ, ဣဒံ ဝေါဒါနံ. “သောတာနံ သံဝရံ ဗြူဟိ, ကေန သောတာ ပိဓီယရေ”တိ အနုသယသမုဂ္ဃါတံ ပုစ္ဆတိ, ဣဒံ ဝုဋ္ဌာနံ.
</Paragraph>

<Paragraph number="122" book="ne">
တတ္ထ ဝိသဇ္ဇနာ—
</Paragraph>

<Paragraph number="123" type="verses" book="ne">
_“ယာနိ သောတာနိ လောကသ္မိံ, __(အဇိတာတိ ဘဂဝါ)___  
_သတိ တေသံ နိဝါရဏံ;_  
_သောတာနံ သံဝရံ ဗြူမိ,_  
_ပညာယေတေ ပိဓီယရေ”တိ._  

</Paragraph>

<Paragraph number="124" book="ne">
ကာယဂတာယ သတိယာ ဘာဝိတာယ ဗဟုလီကတာယ စက္ခု နာဝိဉ္ဆတိ မနာပိကေသု ရူပေသု, အမနာပိကေသု န ပဋိဟညတိ, သောတံ …ပေ…  ဃာနံ…  ဇိဝှါ…  ကာယော…  မနော နာဝိဉ္ဆတိ မနာပိကေသု ဓမ္မေသု, အမနာပိကေသု န ပဋိဟညတိ. ကေန ကာရဏေန? သံဝုတနိဝါရိတတ္တာ ဣန္ဒြိယာနံ. ကေန တေ သံဝုတနိဝါရိတာ? သတိအာရက္ခေန. တေနာဟ ဘဂဝါ—  “သတိ တေသံ နိဝါရဏန်”တိ.
</Paragraph>

<Paragraph number="125" book="ne">
ပညာယ အနုသယာ ပဟီယန္တိ, အနုသယေသု ပဟီနေသု ပရိယုဋ္ဌာနာ ပဟီယန္တိ. ကိဿ, အနုသယဿ ပဟီနတ္တာ? တံ ယထာ ခန္ဓဝန္တဿ ရုက္ခဿ အနဝသေသမူလုဒ္ဓရဏေ ကတေ ပုပ္ဖဖလပလ္လဝင်္ကုရသန္တတိ သမုစ္ဆိန္နာ ဘဝတိ. ဧဝံ အနုသယေသု ပဟီနေသု ပရိယုဋ္ဌာနသန္တတိ သမုစ္ဆိန္နာ ဘဝတိ ပိဒဟိတာ ပဋိစ္ဆန္နာ. ကေန? ပညာယ. တေနာဟ ဘဂဝါ “ပညာယေတေ ပိဓီယရေ”တိ.
</Paragraph>

<Paragraph number="126" type="verses" book="ne">
_“ပညာ စေဝ သတိ စ, __(ဣစ္စာယသ္မာ အဇိတော)___  
_နာမရူပဉ္စ မာရိသ;_  
_ဧတံ မေ ပုဋ္ဌော ပဗြူဟိ,_  
_ကတ္ထေတံ ဥပရုဇ္ဈတီ”တိ._  

</Paragraph>

<Paragraph number="127" type="verses" book="ne">
_“ယမေတံ ပဉှံ အပုစ္ဆိ,_  
_အဇိတ တံ ဝဒါမိ တေ;_  
_ယတ္ထ နာမဉ္စ ရူပဉ္စ,_  
_အသေသံ ဥပရုဇ္ဈတိ;_  
_ဝိညာဏဿ နိရောဓေန,_  
_ဧတ္ထေတံ ဥပရုဇ္ဈတီ”တိ._  

</Paragraph>

<Paragraph number="128" book="ne">
အယံ ပဉှေ အနုသန္ဓိံ ပုစ္ဆတိ. အနုသန္ဓိံ ပုစ္ဆန္တော ကိံ ပုစ္ဆတိ? အနုပါဒိသေသံ နိဗ္ဗာနဓာတုံ. တီဏိ စ သစ္စာနိ သင်္ခတာနိ နိရောဓဓမ္မာနိ ဒုက္ခံ သမုဒယော မဂ္ဂေါ, နိရောဓော အသင်္ခတော. တတ္ထ သမုဒယော ဒွီသု ဘူမီသု ပဟီယတိ ဒဿနဘူမိယာ စ ဘာဝနာဘူမိယာ စ. ဒဿနေန တီဏိ သံယောဇနာနိ ပဟီယန္တိ သက္ကာယဒိဋ္ဌိ ဝိစိကိစ္ဆာ သီလဗ္ဗတပရာမာသော, ဘာဝနာယ သတ္တ သံယောဇနာနိ ပဟီယန္တိ ကာမစ္ဆန္ဒော ဗျာပါဒေါ ရူပရာဂေါ အရူပရာဂေါ မာနော ဥဒ္ဓစ္စံ အဝိဇ္ဇာဝသေသာ. တေဓာတုကေ ဣမာနိ ဒသ သံယောဇနာနိ ပဉ္စောရမ္ဘာဂိယာနိ ပဉ္စုဒ္ဓမ္ဘာဂိယာနိ.
</Paragraph>

</Division>
<Division number="12" book="ne" e="ch" v="27" p="4">

<Paragraph number="129" book="ne">
တတ္ထ တီဏိ သံယောဇနာနိ သက္ကာယဒိဋ္ဌိ ဝိစိကိစ္ဆာ သီလဗ္ဗတပရာမာသော အနညာတညဿာမီတိန္ဒြိယံ အဓိဋ္ဌာယ နိရုဇ္ဈန္တိ. သတ္တ သံယောဇနာနိ ကာမစ္ဆန္ဒော ဗျာပါဒေါ ရူပရာဂေါ အရူပရာဂေါ မာနော ဥဒ္ဓစ္စံ အဝိဇ္ဇာဝသေသာ အညိန္ဒြိယံ အဓိဋ္ဌာယ နိရုဇ္ဈန္တိ. ယံ ပန ဧဝံ ဇာနာတိ “ခီဏာ မေ ဇာတီ”တိ, ဣဒံ ခယေ ဉာဏံ. “နာပရံ ဣတ္ထတ္တာယာ”တိ ပဇာနာတိ, ဣဒံ အနုပ္ပါဒေ ဉာဏံ. ဣမာနိ ဒွေ ဉာဏာနိ အညာတာဝိန္ဒြိယံ. တတ္ထ ယဉ္စ အနညာတညဿာမီတိန္ဒြိယံ ယဉ္စ အညိန္ဒြိယံ, ဣမာနိ အဂ္ဂဖလံ အရဟတ္တံ ပါပုဏန္တဿ နိရုဇ္ဈန္တိ, တတ္ထ ယဉ္စ ခယေ ဉာဏံ ယဉ္စ အနုပ္ပါဒေ ဉာဏံ, ဣမာနိ ဒွေ ဉာဏာနိ ဧကပညာ.
</Paragraph>

<Paragraph number="130" book="ne">
အပိ စ အာရမ္မဏသင်္ကေတေန ဒွေ နာမာနိ လဗ္ဘန္တိ, “ခီဏာ မေ ဇာတီ”တိ ပဇာနန္တဿ ခယေ ဉာဏန္တိ နာမံ လဘတိ, “နာပရံ ဣတ္ထတ္တာယာ”တိ ပဇာနန္တဿ အနုပ္ပါဒေ ဉာဏန္တိ နာမံ လဘတိ. သာ ပဇာနနဋ္ဌေန ပညာ, ယထာဒိဋ္ဌံ အပိလာပနဋ္ဌေန သတိ.
</Paragraph>

</Division>
<Division number="13" book="ne" e="ch" v="27" p="4">

<Paragraph number="131" book="ne">
တတ္ထ ယေ ပဉ္စုပါဒါနက္ခန္ဓာ, ဣဒံ နာမရူပံ. တတ္ထ ယေ ဖဿပဉ္စမကာ ဓမ္မာ, ဣဒံ နာမံ. ယာနိ ပဉ္စိန္ဒြိယာနိ ရူပါနိ, ဣဒံ ရူပံ. တဒုဘယံ နာမရူပံ ဝိညာဏသမ္ပယုတ္တံ တဿ နိရောဓံ ဘဂဝန္တံ ပုစ္ဆန္တော အာယသ္မာ အဇိတော ပါရာယနေ ဧဝမာဟ—
</Paragraph>

<Paragraph number="132" type="verses" book="ne">
_“ပညာ စေဝ သတိ စ,_  
_နာမရူပဉ္စ မာရိသ;_  
_ဧတံ မေ ပုဋ္ဌော ပဗြူဟိ,_  
_ကတ္ထေတံ ဥပရုဇ္ဈတီ”တိ._  

</Paragraph>

<Paragraph number="133" book="ne">
တတ္ထ သတိ စ ပညာ စ စတ္တာရိ ဣန္ဒြိယာနိ, သတိ ဒွေ ဣန္ဒြိယာနိ သတိန္ဒြိယဉ္စ သမာဓိန္ဒြိယဉ္စ, ပညာ ဒွေ ဣန္ဒြိယာနိ ပညိန္ဒြိယဉ္စ ဝီရိယိန္ဒြိယဉ္စ. ယာ ဣမေသု စတူသု ဣန္ဒြိယေသု သဒ္ဒဟနာ ဩကပ္ပနာ, ဣဒံ သဒ္ဓိန္ဒြိယံ. တတ္ထ ယာ သဒ္ဓါဓိပတေယျာ စိတ္တေကဂ္ဂတာ, အယံ ဆန္ဒသမာဓိ. သမာဟိတေ စိတ္တေ ကိလေသာနံ ဝိက္ခမ္ဘနတာယ ပဋိသင်္ခါနဗလေန ဝါ ဘာဝနာဗလေန ဝါ, ဣဒံ ပဟာနံ. တတ္ထ ယေ အဿာသပဿာသာ ဝိတက္ကဝိစာရာ သညာဝေဒယိတာ သရသင်္ကပ္ပါ, ဣမေ သင်္ခါရာ. ဣတိ ပုရိမကော စ ဆန္ဒသမာဓိ, ကိလေသဝိက္ခမ္ဘနတာယ စ ပဟာနံ ဣမေ စ သင်္ခါရာ, တဒုဘယံ ဆန္ဒသမာဓိပ္ပဓာနသင်္ခါရသမန္နာဂတံ ဣဒ္ဓိပါဒံ ဘာဝေတိ ဝိဝေကနိဿိတံ ဝိရာဂနိဿိတံ နိရောဓနိဿိတံ ဝေါဿဂ္ဂပရိဏာမိံ. တတ္ထ ယာ ဝီရိယာဓိပတေယျာ စိတ္တေကဂ္ဂတာ, အယံ ဝီရိယသမာဓိ …ပေ…  တတ္ထ ယာ စိတ္တာဓိပတေယျာ စိတ္တေကဂ္ဂတာ, အယံ စိတ္တသမာဓိ …ပေ…  တတ္ထ ယာ ဝီမံသာဓိပတေယျာ စိတ္တေကဂ္ဂတာ, အယံ ဝီမံသာသမာဓိ. သမာဟိတေ စိတ္တေ ကိလေသာနံ ဝိက္ခမ္ဘနတာယ ပဋိသင်္ခါနဗလေန ဝါ ဘာဝနာဗလေန ဝါ, ဣဒံ ပဟာနံ. တတ္ထ ယေ အဿာသပဿာသာ ဝိတက္ကဝိစာရာ သညာဝေဒယိတာ သရသင်္ကပ္ပါ, ဣမေ သင်္ခါရာ. ဣတိ ပုရိမကော စ ဝီမံသာသမာဓိ, ကိလေသဝိက္ခမ္ဘနတာယ စ ပဟာနံ ဣမေ စ သင်္ခါရာ, တဒုဘယံ ဝီမံသာသမာဓိပ္ပဓာနသင်္ခါရသမန္နာဂတံ ဣဒ္ဓိပါဒံ ဘာဝေတိ ဝိဝေကနိဿိတံ ဝိရာဂနိဿိတံ နိရောဓနိဿိတံ ဝေါဿဂ္ဂပရိဏာမိံ.
</Paragraph>

</Division>
<Division number="14" book="ne" e="ch" v="27" p="4">

<Paragraph number="134" book="ne">
သဗ္ဗော သမာဓိ ဉာဏမူလကော ဉာဏပုဗ္ဗင်္ဂမော ဉာဏာနုပရိဝတ္တိ.
</Paragraph>

<Paragraph number="135" type="verses" book="ne">
_ယထာ ပုရေ တထာ ပစ္ဆာ,_  
_ယထာ ပစ္ဆာ တထာ ပုရေ;_  
_ယထာ ဒိဝါ တထာ ရတ္တိံ,_  
_ယထာ ရတ္တိံ တထာ ဒိဝါ._  

</Paragraph>

<Paragraph number="136" book="ne">
ဣတိ ဝိဝဋေန စေတသာ အပရိယောနဒ္ဓေန သပ္ပဘာသံ စိတ္တံ ဘာဝေတိ. ပဉ္စိန္ဒြိယာနိ ကုသလာနိ စိတ္တသဟဘူနိ စိတ္တေ ဥပ္ပဇ္ဇမာနေ ဥပ္ပဇ္ဇန္တိ, စိတ္တေ နိရုဇ္ဈမာနေ နိရုဇ္ဈန္တိ. နာမရူပဉ္စ ဝိညာဏဟေတုကံ ဝိညာဏပစ္စယာ နိဗ္ဗတ္တံ, တဿ မဂ္ဂေန ဟေတု ဥပစ္ဆိန္နော, ဝိညာဏံ အနာဟာရံ အနဘိနန္ဒိတံ အပ္ပဋိသန္ဓိကံ တံ နိရုဇ္ဈတိ. နာမရူပမပိ အဟေတု အပ္ပစ္စယံ ပုနဗ္ဘဝံ န နိဗ္ဗတ္တယတိ. ဧဝံ ဝိညာဏဿ နိရောဓာ ပညာ စ သတိ စ နာမရူပဉ္စ နိရုဇ္ဈတိ. တေနာဟ ဘဂဝါ—
</Paragraph>

<Paragraph number="137" type="verses" book="ne">
_“ယမေတံ ပဉှံ အပုစ္ဆိ,_  
_အဇိတ တံ ဝဒါမိ တေ;_  
_ယတ္ထ နာမဉ္စ ရူပဉ္စ,_  
_အသေသံ ဥပရုဇ္ဈတိ;_  
_ဝိညာဏဿ နိရောဓေန,_  
_ဧတ္ထေတံ ဥပရုဇ္ဈတီ”တိ._  

</Paragraph>

<Paragraph number="138" type="verses" book="ne">
_“ယေ စ သင်္ခါတဓမ္မာသေ, __(ဣစ္စာယသ္မာ အဇိတော)___  
_ယေ စ သေက္ခာ ပုထူ ဣဓ;_  
_တေသံ မေ နိပကော ဣရိယံ,_  
_ပုဋ္ဌော ပဗြူဟိ မာရိသာ”တိ._  

</Paragraph>

</Division>
<Division number="15" book="ne" e="ch" v="27" p="4">

<Paragraph number="139" book="ne">
ဣမာနိ တီဏိ ပဒါနိ ပုစ္ဆိတာနိ, တေ တယော ပဉှာ. ကိဿ? သေခါသေခဝိပဿနာပုဗ္ဗင်္ဂမပ္ပဟာနယောဂေန, ဧဝဉှိ အာဟ. “ယေ စ သင်္ခါတဓမ္မာသေ”တိ အရဟတ္တံ ပုစ္ဆတိ, “ယေ စ သေက္ခာ ပုထူ ဣဓာ”တိ သေခံ ပုစ္ဆတိ, “တေသံ မေ နိပကော ဣရိယံ, ပုဋ္ဌော ပဗြူဟိ မာရိသာ”တိ ဝိပဿနာပုဗ္ဗင်္ဂမံ ပဟာနံ ပုစ္ဆတိ.
</Paragraph>

<Paragraph number="140" book="ne">
တတ္ထ ဝိသဇ္ဇနာ—
</Paragraph>

<Paragraph number="141" type="verses" book="ne">
_“ကာမေသု နာဘိဂိဇ္ဈေယျ, __(အဇိတာတိ ဘဂဝါ)___  
_မနသာနာဝိလော သိယာ;_  
_ကုသလော သဗ္ဗဓမ္မာနံ,_  
_သတော ဘိက္ခု ပရိဗ္ဗဇေ”တိ._  

</Paragraph>

<Paragraph number="142" book="ne">
ဘဂဝတော သဗ္ဗံ ကာယကမ္မံ ဉာဏပုဗ္ဗင်္ဂမံ ဉာဏာနုပရိဝတ္တိ, သဗ္ဗံ ဝစီကမ္မံ ဉာဏပုဗ္ဗင်္ဂမံ ဉာဏာနုပရိဝတ္တိ, သဗ္ဗံ မနောကမ္မံ ဉာဏပုဗ္ဗင်္ဂမံ ဉာဏာနုပရိဝတ္တိ. အတီတေ အံသေ အပ္ပဋိဟတဉာဏဒဿနံ, အနာဂတေ အံသေ အပ္ပဋိဟတဉာဏဒဿနံ, ပစ္စုပ္ပန္နေ အံသေ အပ္ပဋိဟတဉာဏဒဿနံ.
</Paragraph>

<Paragraph number="143" book="ne">
ကော စ ဉာဏဒဿနဿ ပဋိဃာတော? ယံ အနိစ္စေ ဒုက္ခေ အနတ္တနိ စ အညာဏံ အဒဿနံ, အယံ ဉာဏဒဿနဿ ပဋိဃာတော. ယထာ ဣဓ ပုရိသော တာရကရူပါနိ ပဿေယျ, နော စ ဂဏနသင်္ကေတေန ဇာနေယျ, အယံ ဉာဏဒဿနဿ ပဋိဃာတော.
</Paragraph>

<Paragraph number="144" book="ne">
ဘဂဝတော ပန အပ္ပဋိဟတဉာဏဒဿနံ, အနာဝရဏဉာဏဒဿနာ ဟိ ဗုဒ္ဓါ ဘဂဝန္တော. တတ္ထ သေခေန ဒွီသု ဓမ္မေသု စိတ္တံ ရက္ခိတဗ္ဗံ ဂေဓာ စ ရဇနီယေသု ဓမ္မေသု, ဒေါသာ စ ပရိယုဋ္ဌာနီယေသု. တတ္ထ ယာ ဣစ္ဆာ မုစ္ဆာ ပတ္ထနာ ပိယာယနာ ကီဠနာ, တံ ဘဂဝါ နိဝါရေန္တော ဧဝမာဟ—  “ကာမေသု နာဘိဂိဇ္ဈေယျာ”တိ.
</Paragraph>

<Paragraph number="145" book="ne">
“မနသာနာဝိလော သိယာ”တိ ပရိယုဋ္ဌာနဝိဃာတံ အာဟ. တထာ ဟိ သေခေါ အဘိဂိဇ္ဈန္တော အသမုပ္ပန္နဉ္စ ကိလေသံ ဥပ္ပါဒေတိ, ဥပ္ပန္နဉ္စ ကိလေသံ ဖာတိံ ကရောတိ. ယော ပန အနာဝိလသင်္ကပ္ပေါ အနဘိဂိဇ္ဈန္တော ဝါယမတိ, သော အနုပ္ပန္နာနံ ပါပကာနံ အကုသလာနံ ဓမ္မာနံ အနုပ္ပါဒါယ ဆန္ဒံ ဇနေတိ ဝါယမတိ ဝီရိယံ အာရဘတိ စိတ္တံ ပဂ္ဂဏှာတိ ပဒဟတိ. သော ဥပ္ပန္နာနံ ပါပကာနံ အကုသလာနံ ဓမ္မာနံ ပဟာနာယ ဆန္ဒံ ဇနေတိ ဝါယမတိ ဝီရိယံ အာရဘတိ စိတ္တံ ပဂ္ဂဏှာတိ ပဒဟတိ. သော အနုပ္ပန္နာနံ ကုသလာနံ ဓမ္မာနံ ဥပ္ပါဒါယ ဆန္ဒံ ဇနေတိ ဝါယမတိ ဝီရိယံ အာရဘတိ စိတ္တံ ပဂ္ဂဏှာတိ ပဒဟတိ. သော ဥပ္ပန္နာနံ ကုသလာနံ ဓမ္မာနံ ဌိတိယာ အသမ္မောသာယ ဘိယျောဘာဝါယ ဝေပုလ္လာယ ဘာဝနာယ ပါရိပူရိယာ ဆန္ဒံ ဇနေတိ ဝါယမတိ ဝီရိယံ အာရဘတိ စိတ္တံ ပဂ္ဂဏှာတိ ပဒဟတိ.
</Paragraph>

</Division>
<Division number="16" book="ne" e="ch" v="27" p="4">

<Paragraph number="146" book="ne">
ကတမေ အနုပ္ပန္နာ ပါပကာ အကုသလာ ဓမ္မာ? ကာမဝိတက္ကော ဗျာပါဒဝိတက္ကော ဝိဟိံသာဝိတက္ကော, ဣမေ အနုပ္ပန္နာ ပါပကာ အကုသလာ ဓမ္မာ. ကတမေ ဥပ္ပန္နာ ပါပကာ အကုသလာ ဓမ္မာ? အနုသယာ အကုသလမူလာနိ, ဣမေ ဥပ္ပန္နာ ပါပကာ အကုသလာ ဓမ္မာ. ကတမေ အနုပ္ပန္နာ ကုသလာ ဓမ္မာ? ယာနိ သောတာပန္နဿ ဣန္ဒြိယာနိ, ဣမေ အနုပ္ပန္နာ ကုသလာ ဓမ္မာ. ကတမေ ဥပ္ပန္နာ ကုသလာ ဓမ္မာ? ယာနိ အဋ္ဌမကဿ ဣန္ဒြိယာနိ, ဣမေ ဥပ္ပန္နာ ကုသလာ ဓမ္မာ.
</Paragraph>

<Paragraph number="147" book="ne">
ယေန ကာမဝိတက္ကံ ဝါရေတိ, ဣဒံ သတိန္ဒြိယံ. ယေန ဗျာပါဒဝိတက္ကံ ဝါရေတိ, ဣဒံ သမာဓိန္ဒြိယံ. ယေန ဝိဟိံသာဝိတက္ကံ ဝါရေတိ, ဣဒံ ဝီရိယိန္ဒြိယံ. ယေန ဥပ္ပန္နုပ္ပန္နေ ပါပကေ အကုသလေ ဓမ္မေ ပဇဟတိ ဝိနောဒေတိ ဗျန္တီကရောတိ အနဘာဝံ ဂမေတိ နာဓိဝါသေတိ, ဣဒံ ပညိန္ဒြိယံ. ယာ ဣမေသု စတူသု ဣန္ဒြိယေသု သဒ္ဒဟနာ ဩကပ္ပနာ, ဣဒံ သဒ္ဓိန္ဒြိယံ.
</Paragraph>

<Paragraph number="148" book="ne">
တတ္ထ သဒ္ဓိန္ဒြိယံ ကတ္ထ ဒဋ္ဌဗ္ဗံ? စတူသု သောတာပတ္တိယင်္ဂေသု. ဝီရိယိန္ဒြိယံ ကတ္ထ ဒဋ္ဌဗ္ဗံ? စတူသု သမ္မပ္ပဓာနေသု. သတိန္ဒြိယံ ကတ္ထ ဒဋ္ဌဗ္ဗံ? စတူသု သတိပဋ္ဌာနေသု. သမာဓိန္ဒြိယံ ကတ္ထ ဒဋ္ဌဗ္ဗံ? စတူသု ဈာနေသု. ပညိန္ဒြိယံ ကတ္ထ ဒဋ္ဌဗ္ဗံ? စတူသု အရိယသစ္စေသု. ဧဝံ သေခေါ သဗ္ဗေဟိ ကုသလေဟိ ဓမ္မေဟိ အပ္ပမတ္တော ဝုတ္တော ဘဂဝတာ အနာဝိလတာယ မနသာ. တေနာဟ ဘဂဝါ “မနသာနာဝိလော သိယာ”တိ.
</Paragraph>

</Division>
<Division number="17" book="ne" e="ch" v="27" p="4">

<Paragraph number="149" book="ne">
“ကုသလော သဗ္ဗဓမ္မာနန်”တိ လောကော နာမ တိဝိဓော ကိလေသလောကော ဘဝလောကော ဣန္ဒြိယလောကော. တတ္ထ ကိလေသလောကေန ဘဝလောကော သမုဒါဂစ္ဆတိ, သော ဣန္ဒြိယာနိ နိဗ္ဗတ္တေတိ, ဣန္ဒြိယေသု ဘာဝိယမာနေသု နေယျဿ ပရိညာ ဘဝတိ. သာ ဒုဝိဓေန ဥပပရိက္ခိတဗ္ဗာ ဒဿနပရိညာယ စ ဘာဝနာပရိညာယ စ. ယဒါ ဟိ သေခေါ ဉေယျံ ပရိဇာနာတိ, တဒါ နိဗ္ဗိဒါသဟဂတေဟိ သညာမနသိကာရေဟိ နေယျံ ပရိညာတံ ဘဝတိ. တဿ ဒွေ ဓမ္မာ ကောသလ္လံ ဂစ္ဆန္တိ—  ဒဿနကောသလ္လဉ္စ ဘာဝနာကောသလ္လဉ္စ.
</Paragraph>

<Paragraph number="150" book="ne">
တံ ဉာဏံ ပဉ္စဝိဓေန ဝေဒိတဗ္ဗံ—  အဘိညာ ပရိညာ ပဟာနံ ဘာဝနာ သစ္ဆိကိရိယာ. တတ္ထ ကတမာ အဘိညာ? ယံ ဓမ္မာနံ သလက္ခဏေ ဉာဏံ ဓမ္မပဋိသမ္ဘိဒါ စ အတ္ထပဋိသမ္ဘိဒါ စ, အယံ အဘိညာ.
</Paragraph>

<Paragraph number="151" book="ne">
တတ္ထ ကတမာ ပရိညာ? ဧဝံ အဘိဇာနိတွာ ယာ ပရိဇာနနာ “ဣဒံ ကုသလံ, ဣဒံ အကုသလံ, ဣဒံ သာဝဇ္ဇံ, ဣဒံ အနဝဇ္ဇံ, ဣဒံ ကဏှံ, ဣဒံ သုက္ကံ, ဣဒံ သေဝိတဗ္ဗံ, ဣဒံ န သေဝိတဗ္ဗံ, ဣမေ ဓမ္မာ ဧဝံဂဟိတာ, ဣဒံ ဖလံ နိဗ္ဗတ္တေန္တိ, တေသံ ဧဝံဂဟိတာနံ အယံ အတ္ထော”တိ, အယံ ပရိညာ.
</Paragraph>

<Paragraph number="152" book="ne">
ဧဝံ ပရိဇာနိတွာ တယော ဓမ္မာ အဝသိဋ္ဌာ ဘဝန္တိ ပဟာတဗ္ဗာ ဘာဝေတဗ္ဗာ သစ္ဆိကာတဗ္ဗာ စ. တတ္ထ ကတမေ ဓမ္မာ ပဟာတဗ္ဗာ? ယေ အကုသလာ. တတ္ထ ကတမေ ဓမ္မာ ဘာဝေတဗ္ဗာ? ယေ ကုသလာ. တတ္ထ ကတမေ ဓမ္မာ သစ္ဆိကာတဗ္ဗာ? ယံ အသင်္ခတံ. ယော ဧဝံ ဇာနာတိ အယံ ဝုစ္စတိ အတ္ထကုသလော ဓမ္မကုသလော ကလျာဏတာကုသလော ဖလတာကုသလော, အာယကုသလော အပါယကုသလော ဥပါယကုသလော မဟတာ ကောသလ္လေန သမန္နာဂတောတိ, တေနာဟ ဘဂဝါ “ကုသလော သဗ္ဗဓမ္မာနန်”တိ.
</Paragraph>

<Paragraph number="153" book="ne">
“သတော ဘိက္ခု ပရိဗ္ဗဇေ”တိ တေန ဒိဋ္ဌဓမ္မသုခဝိဟာရတ္ထံ အဘိက္ကန္တေ ပဋိက္ကန္တေ အာလောကိတေ ဝိလောကိတေ သမိဉ္ဇိတေ ပသာရိတေ သင်္ဃာဋိပတ္တစီဝရဓာရဏေ အသိတေ ပီတေ ခါယိတေ သာယိတေ ဥစ္စာရပဿာဝကမ္မေ ဂတေ ဌိတေ နိသိန္နေ သုတ္တေ ဇာဂရိတေ ဘာသိတေ တုဏှိဘာဝေ သတေန သမ္ပဇာနေန ဝိဟာတဗ္ဗံ. ဣမာ ဒွေ စရိယာ အနုညာတာ ဘဂဝတာ ဧကာ ဝိသုဒ္ဓါနံ, ဧကာ ဝိသုဇ္ဈန္တာနံ. ကေ ဝိသုဒ္ဓါ? အရဟန္တော. ကေ ဝိသုဇ္ဈန္တာ? သေက္ခာ. ကတကိစ္စာနိ ဟိ အရဟတော ဣန္ဒြိယာနိ. ယံ ဗောဇ္ဈံ, တံ စတုဗ္ဗိဓံ ဒုက္ခဿ ပရိညာဘိသမယေန သမုဒယဿ ပဟာနာဘိသမယေန မဂ္ဂဿ ဘာဝနာဘိသမယေန နိရောဓဿ သစ္ဆိကိရိယာဘိသမယေန, ဣဒံ စတုဗ္ဗိဓံ ဗောဇ္ဈံ ယော ဧဝံ ဇာနာတိ, အယံ ဝုစ္စတိ သတော အဘိက္ကမတိ သတော ပဋိက္ကမတိ ခယာ ရာဂဿ ခယာ ဒေါသဿ ခယာ မောဟဿ. တေနာဟ ဘဂဝါ “သတော ဘိက္ခု ပရိဗ္ဗဇေ”တိ, တေနာဟ—
</Paragraph>

<Paragraph number="154" type="verses" book="ne">
_“ကာမေသု နာဘိဂိဇ္ဈေယျ, __(အဇိတာတိ ဘဂဝါ)___  
_မနသာနာဝိလော သိယာ;_  
_ကုသလော သဗ္ဗဓမ္မာနံ,_  
_သတော ဘိက္ခု ပရိဗ္ဗဇေ”တိ._  

</Paragraph>

<Paragraph number="155" book="ne">
ဧဝံ ပုစ္ဆိတဗ္ဗံ, ဧဝံ ဝိသဇ္ဇိတဗ္ဗံ. သုတ္တဿ စ အနုဂီတိ အတ္ထတော စ ဗျဉ္ဇနတော စ သမာနေတဗ္ဗာ. အတ္ထာပဂတံ ဟိ ဗျဉ္ဇနံ သမ္ဖပ္ပလာပံ ဘဝတိ. ဒုန္နိက္ခိတ္တဿ ပဒဗျဉ္ဇနဿ အတ္ထောပိ ဒုန္နယော ဘဝတိ, တသ္မာ အတ္ထဗျဉ္ဇနူပေတံ သင်္ဂါယိတဗ္ဗံ. သုတ္တဉ္စ ပဝိစိနိတဗ္ဗံ. ကိံ ဣဒံ သုတ္တံ အာဟစ္စ ဝစနံ အနုသန္ဓိဝစနံ နီတတ္ထံ နေယျတ္ထံ သံကိလေသဘာဂိယံ နိဗ္ဗေဓဘာဂိယံ အသေက္ခဘာဂိယံ? ကုဟိံ ဣမဿ သုတ္တဿ သဗ္ဗာနိ သစ္စာနိ ပဿိတဗ္ဗာနိ, အာဒိမဇ္ဈပရိယောသာနေတိ? ဧဝံ သုတ္တံ ပဝိစေတဗ္ဗံ. တေနာဟ အာယသ္မာ မဟာကစ္စာယနော—  “ယံ ပုစ္ဆိတဉ္စ ဝိဿဇ္ဇိတဉ္စ, သုတ္တဿ ယာ စ အနုဂီတီ”တိ.

</Paragraph>
</Division>

<Paragraph number="156" type="center" book="ne">
နိယုတ္တော ဝိစယော ဟာရော.
</Paragraph>