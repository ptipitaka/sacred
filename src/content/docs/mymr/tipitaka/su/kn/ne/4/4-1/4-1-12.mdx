---
title: "4.1.12 ဩတရဏဟာရဝိဘင်္ဂ"
tableOfContents: false
sidebar:
  order: 4
type: "tipitaka"
basket: "su"
book: "ne"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="42" book="ne">

<Paragraph number="327" book="ne">
တတ္ထ ကတမော ဩတရဏော ဟာရော? “ယော စ ပဋိစ္စုပ္ပါဒေါ”တိ.
</Paragraph>

<Paragraph number="328" type="verses" book="ne">
_“ဥဒ္ဓံ အဓော သဗ္ဗဓိ ဝိပ္ပမုတ္တော,_  
_အယံ အဟသ္မီတိ အနာနုပဿီ;_  
_ဧဝံ ဝိမုတ္တော ဥဒတာရိ ဩဃံ,_  
_အတိဏ္ဏပုဗ္ဗံ အပုနဗ္ဘဝါယာ”တိ._  

</Paragraph>

<Paragraph number="329" book="ne">
<Emphasis>“ဥဒ္ဓန်”</Emphasis>တိ ရူပဓာတု စ အရူပဓာတု စ. <Emphasis>“အဓော”</Emphasis>တိ ကာမဓာတု. <Emphasis>“သဗ္ဗဓိ ဝိပ္ပမုတ္တော”</Emphasis>တိ တေဓာတုကေ အယံ အသေက္ခာဝိမုတ္တိ. တာနိယေဝ အသေက္ခာနိ ပဉ္စိန္ဒြိယာနိ, အယံ ဣန္ဒြိယေဟိ ဩတရဏာ.
</Paragraph>

<Paragraph number="330" book="ne">
တာနိယေဝ အသေက္ခာနိ ပဉ္စိန္ဒြိယာနိ ဝိဇ္ဇာ, ဝိဇ္ဇုပ္ပါဒါ အဝိဇ္ဇာနိရောဓော, အဝိဇ္ဇာနိရောဓာ သင်္ခါရနိရောဓော, သင်္ခါရနိရောဓာ ဝိညာဏနိရောဓော, ဝိညာဏနိရောဓာ နာမရူပနိရောဓော, နာမရူပနိရောဓာ သဠာယတနနိရောဓော, သဠာယတနနိရောဓာ ဖဿနိရောဓော, ဖဿနိရောဓာ ဝေဒနာနိရောဓော, ဝေဒနာနိရောဓာ တဏှာနိရောဓော, တဏှာနိရောဓာ ဥပါဒါနနိရောဓော, ဥပါဒါနနိရောဓာ ဘဝနိရောဓော, ဘဝနိရောဓာ ဇာတိနိရောဓော, ဇာတိနိရောဓာ ဇရာမရဏံ သောကပရိဒေဝဒုက္ခဒေါမနဿုပါယာသာ နိရုဇ္ဈန္တိ. ဧဝမေတဿ ကေဝလဿ ဒုက္ခက္ခန္ဓဿ နိရောဓော ဟောတိ. အယံ ပဋိစ္စသမုပ္ပါဒေဟိ ဩတရဏာ.
</Paragraph>

<Paragraph number="331" book="ne">
တာနိယေဝ အသေက္ခာနိ ပဉ္စိန္ဒြိယာနိ တီဟိ ခန္ဓေဟိ သင်္ဂဟိတာနိ—  သီလက္ခန္ဓေန သမာဓိက္ခန္ဓေန ပညာက္ခန္ဓေန, အယံ ခန္ဓေဟိ ဩတရဏာ.
</Paragraph>

<Paragraph number="332" book="ne">
တာနိယေဝ အသေက္ခာနိ ပဉ္စိန္ဒြိယာနိ သင်္ခါရပရိယာပန္နာနိ ယေ သင်္ခါရာ အနာသဝါ, နော စ ဘဝင်္ဂါ, တေ သင်္ခါရာ ဓမ္မဓာတုသင်္ဂဟိတာ. အယံ ဓာတူဟိ ဩတရဏာ.
</Paragraph>

<Paragraph number="333" book="ne">
သာ ဓမ္မဓာတု ဓမ္မာယတနပရိယာပန္နာ, ယံ အာယတနံ အနာသဝံ, နော စ ဘဝင်္ဂံ. အယံ အာယတနေဟိ ဩတရဏာ.
</Paragraph>

<Paragraph number="334" book="ne">
“အယံ အဟသ္မီတိ အနာနုပဿီ”တိ အယံ သက္ကာယဒိဋ္ဌိယာ သမုဂ္ဃါတော, သာ သေက္ခာဝိမုတ္တိ, တာနိယေဝ သေက္ခာနိ ပဉ္စိန္ဒြိယာနိ. အယံ ဣန္ဒြိယေဟိ ဩတရဏာ.
</Paragraph>

<Paragraph number="335" book="ne">
တာနိယေဝ သေက္ခာနိ ပဉ္စိန္ဒြိယာနိ ဝိဇ္ဇာ, ဝိဇ္ဇုပ္ပါဒါ အဝိဇ္ဇာနိရောဓော, အဝိဇ္ဇာနိရောဓာ သင်္ခါရနိရောဓော, ဧဝံ သဗ္ဗော ပဋိစ္စသမုပ္ပါဒေါ. အယံ ပဋိစ္စသမုပ္ပါဒေဟိ ဩတရဏာ.
</Paragraph>

<Paragraph number="336" book="ne">
သာယေဝ ဝိဇ္ဇာ ပညာက္ခန္ဓော. အယံ ခန္ဓေဟိ ဩတရဏာ.
</Paragraph>

<Paragraph number="337" book="ne">
သာယေဝ ဝိဇ္ဇာ သင်္ခါရပရိယာပန္နာ, ယေ သင်္ခါရာ အနာသဝါ, နော စ ဘဝင်္ဂါ, တေ သင်္ခါရာ ဓမ္မဓာတုသင်္ဂဟိတာ, အယံ ဓာတူဟိ ဩတရဏာ.
</Paragraph>

<Paragraph number="338" book="ne">
သာ ဓမ္မဓာတု ဓမ္မာယတနပရိယာပန္နာ, ယံ အာယတနံ အနာသဝံ, နော စ ဘဝင်္ဂံ, အယံ အာယတနေဟိ ဩတရဏာ.
</Paragraph>

<Paragraph number="339" book="ne">
သေက္ခာယ စ ဝိမုတ္တိယာ အသေက္ခာယ စ ဝိမုတ္တိယာ ဝိမုတ္တော ဥဒတာရိ ဩဃံ အတိဏ္ဏပုဗ္ဗံ အပုနဗ္ဘဝါယ. တေနာဟ ဘဂဝါ “ဥဒ္ဓံ အဓော”တိ.
</Paragraph>

</Division>
<Division number="43" book="ne">

<Paragraph number="340" book="ne">
“နိဿိတဿ စလိတံ, အနိဿိတဿ စလိတံ နတ္ထိ, စလိတေ အသတိ ပဿဒ္ဓိ, ပဿဒ္ဓိယာ သတိ နတိ န ဟောတိ, နတိယာ အသတိ အာဂတိဂတိ န ဟောတိ, အာဂတိဂတိယာ အသတိ စုတူပပါတော န ဟောတိ, စုတူပပါတေ အသတိ နေဝိဓ န ဟုရံ န ဥဘယမန္တရေန ဧသေဝန္တော ဒုက္ခဿာ”တိ.
</Paragraph>

<Paragraph number="341" book="ne">
<Emphasis>“နိဿိတဿ စလိတန်”</Emphasis>တိ နိဿယော နာမ ဒုဝိဓော တဏှာနိဿယော စ ဒိဋ္ဌိနိဿယော စ. တတ္ထ ယာ ရတ္တဿ စေတနာ, အယံ တဏှာနိဿယော; ယာ မူဠှဿ စေတနာ, အယံ ဒိဋ္ဌိနိဿယော. စေတနာ ပန သင်္ခါရာ, သင်္ခါရပစ္စယာ ဝိညာဏံ, ဝိညာဏပစ္စယာ နာမရူပံ, ဧဝံ သဗ္ဗော ပဋိစ္စသမုပ္ပါဒေါ. အယံ ပဋိစ္စသမုပ္ပါဒေဟိ ဩတရဏာ.
</Paragraph>

<Paragraph number="342" book="ne">
တတ္ထ ယာ ရတ္တဿ ဝေဒနာ, အယံ သုခါ ဝေဒနာ. ယာ သမ္မူဠှဿ ဝေဒနာ, အယံ အဒုက္ခမသုခါ ဝေဒနာ, ဣမာ ဒွေ ဝေဒနာ ဝေဒနာက္ခန္ဓော. အယံ ခန္ဓေဟိ ဩတရဏာ.
</Paragraph>

<Paragraph number="343" book="ne">
တတ္ထ သုခါ ဝေဒနာ ဒွေ ဣန္ဒြိယာနိ သုခိန္ဒြိယံ သောမနဿိန္ဒြိယဉ္စ, အဒုက္ခမသုခါ ဝေဒနာ ဥပေက္ခိန္ဒြိယံ. အယံ ဣန္ဒြိယေဟိ ဩတရဏာ.
</Paragraph>

<Paragraph number="344" book="ne">
တာနိယေဝ ဣန္ဒြိယာနိ သင်္ခါရပရိယာပန္နာနိ, ယေ သင်္ခါရာ သာသဝါ ဘဝင်္ဂါ, တေ သင်္ခါရာ ဓမ္မဓာတုသင်္ဂဟိတာ. အယံ ဓာတူဟိ ဩတရဏာ.
</Paragraph>

<Paragraph number="345" book="ne">
သာ ဓမ္မဓာတု ဓမ္မာယတနပရိယာပန္နာ, ယံ အာယတနံ သာသဝံ ဘဝင်္ဂံ, အယံ အာယတနေဟိ ဩတရဏာ.
</Paragraph>

<Paragraph number="346" book="ne">
<Emphasis>“အနိဿိတဿ စလိတံ နတ္ထီ”</Emphasis>တိ သမထဝသေန ဝါ တဏှာယ အနိဿိတော ဝိပဿနာဝသေန ဝါ ဒိဋ္ဌိယာ အနိဿိတော. ယာ ဝိပဿနာ အယံ ဝိဇ္ဇာ, ဝိဇ္ဇုပ္ပါဒါ အဝိဇ္ဇာနိရောဓော, အဝိဇ္ဇာနိရောဓာ သင်္ခါရနိရောဓော, သင်္ခါရနိရောဓာ ဝိညာဏနိရောဓော, ဧဝံ သဗ္ဗော ပဋိစ္စသမုပ္ပါဒေါ. အယံ ပဋိစ္စသမုပ္ပါဒေဟိ ဩတရဏာ.
</Paragraph>

<Paragraph number="347" book="ne">
သာယေဝ ဝိပဿနာ ပညာက္ခန္ဓော. အယံ ခန္ဓေဟိ ဩတရဏာ.
</Paragraph>

<Paragraph number="348" book="ne">
သာယေဝ ဝိပဿနာ ဒွေ ဣန္ဒြိယာနိ—  ဝီရိယိန္ဒြိယဉ္စ ပညိန္ဒြိယဉ္စ. အယံ ဣန္ဒြိယေဟိ ဩတရဏာ.
</Paragraph>

<Paragraph number="349" book="ne">
သာယေဝ ဝိပဿနာ သင်္ခါရပရိယာပန္နာ, ယေ သင်္ခါရာ အနာသဝါ, နော စ ဘဝင်္ဂါ, တေ သင်္ခါရာ ဓမ္မဓာတုသင်္ဂဟိတာ. အယံ ဓာတူဟိ ဩတရဏာ.
</Paragraph>

<Paragraph number="350" book="ne">
သာ ဓမ္မဓာတု ဓမ္မာယတနပရိယာပန္နာ, ယံ အာယတနံ အနာသဝံ, နော စ ဘဝင်္ဂံ. အယံ အာယတနေဟိ ဩတရဏာ.
</Paragraph>

<Paragraph number="351" book="ne">
<Emphasis>“ပဿဒ္ဓိယာ သတီ”</Emphasis>တိ ဒုဝိဓာ ပဿဒ္ဓိ ကာယိကာ စ စေတသိကာ စ. ယံ ကာယိကံ သုခံ, အယံ ကာယပဿဒ္ဓိ. ယံ စေတသိကံ သုခံ, အယံ စေတသိကာ ပဿဒ္ဓိ. ပဿဒ္ဓကာယော သုခံ ဝေဒိယတိ, သုခိနော စိတ္တံ သမာဓိယတိ, သမာဟိတော ယထာဘူတံ ပဇာနာတိ, ယထာဘူတံ ပဇာနန္တော နိဗ္ဗိန္ဒတိ, နိဗ္ဗိန္ဒန္တော ဝိရဇ္ဇတိ, ဝိရာဂါ ဝိမုစ္စတိ, ဝိမုတ္တသ္မိံ “ဝိမုတ္တမ်”ဣတိ ဉာဏံ ဟောတိ, “ခီဏာ ဇာတိ, ဝုသိတံ ဗြဟ္မစရိယံ, ကတံ ကရဏီယံ, နာပရံ ဣတ္ထတ္တာယာ”တိ ပဇာနာတိ. သော န နမတိ ရူပေသု, န သဒ္ဒေသု, န ဂန္ဓေသု, န ရသေသု, န ဖောဋ္ဌဗ္ဗေသု, န ဓမ္မေသု ခယာ ရာဂဿ ခယာ ဒေါသဿ ခယာ မောဟဿ ယေန ရူပေန တထာဂတံ တိဋ္ဌန္တံ စရန္တံ ပညာပယမာနော ပညာပေယျ, တဿ ရူပဿ ခယာ ဝိရာဂါ နိရောဓာ စာဂါ ပဋိနိဿဂ္ဂါ ရူပသင်္ခယေ ဝိမုတ္တော, တထာဂတော အတ္ထီတိပိ န ဥပေတိ, နတ္ထီတိပိ န ဥပေတိ, အတ္ထိ နတ္ထီတိပိ န ဥပေတိ, နေဝတ္ထိ နော နတ္ထီတိပိ န ဥပေတိ. အထ ခေါ ဂမ္ဘီရော အပ္ပမေယျော အသင်္ခေယျော နိဗ္ဗုတောတိယေဝ သင်္ခံ ဂစ္ဆတိ ခယာ ရာဂဿ, ခယာ ဒေါသဿ, ခယာ မောဟဿ.
</Paragraph>

<Paragraph number="352" book="ne">
ယာယ ဝေဒနာယ …ပေ…  ယာယ သညာယ. ယေဟိ သင်္ခါရေဟိ. ယေန ဝိညာဏေန တထာဂတံ တိဋ္ဌန္တံ စရန္တံ ပညာပယမာနော ပညာပေယျ, တဿ ဝိညာဏဿ ခယာ ဝိရာဂါ နိရောဓာ စာဂါ ပဋိနိဿဂ္ဂါ ဝိညာဏသင်္ခယေ ဝိမုတ္တော, တထာဂတော အတ္ထီတိပိ န ဥပေတိ, နတ္ထီတိပိ န ဥပေတိ, အတ္ထိ နတ္ထီတိပိ န ဥပေတိ, နေဝတ္ထိ နော နတ္ထီတိပိ န ဥပေတိ. အထ ခေါ ဂမ္ဘီရော အပ္ပမေယျော အသင်္ခေယျော နိဗ္ဗုတောတိယေဝ သင်္ခံ ဂစ္ဆတိ ခယာ ရာဂဿ, ခယာ ဒေါသဿ, ခယာ မောဟဿ. <Emphasis>“အာဂတီ”</Emphasis>တိ ဣဓာဂတိ. <Emphasis>“ဂတီ”</Emphasis>တိ ပေစ္စဘဝေါ. အာဂတိဂတီပိ န ဘဝန္တိ, <Emphasis>“နေဝိဓာ”</Emphasis>တိ ဆသု အဇ္ဈတ္တိကေသု အာယတနေသု. <Emphasis>“န ဟုရန်”</Emphasis>တိ ဆသု ဗာဟိရေသု အာယတနေသု. “န ဥဘယမန္တရေနာ”တိ ဖဿသမုဒိတေသု ဓမ္မေသု အတ္တာနံ န ပဿတိ. <Emphasis>“ဧသေဝန္တော ဒုက္ခဿာ”</Emphasis>တိ ပဋိစ္စသမုပ္ပါဒေါ. သော ဒုဝိဓော လောကိယော စ လောကုတ္တရော စ. တတ္ထ လောကိယော အဝိဇ္ဇာပစ္စယာ သင်္ခါရာ, ယာဝ ဇရာမရဏာ. လောကုတ္တရော သီလဝတော အဝိပ္ပဋိသာရော ဇာယတိ, ယာဝ နာပရံ ဣတ္ထတ္တာယာတိ ပဇာနာတိ. တေနာဟ ဘဂဝါ “နိဿိတဿ စလိတံ အနိဿိတဿ စလိတံ နတ္ထိ …ပေ…  ဧသေဝန္တော ဒုက္ခဿာ”တိ.
</Paragraph>

</Division>
<Division number="44" book="ne">

<Paragraph number="353" type="verses" book="ne">
_“ယေ ကေစိ သောကာ ပရိဒေဝိတာ ဝါ,_  
_ဒုက္ခာ စ လောကသ္မိမနေကရူပါ;_  
_ပိယံ ပဋိစ္စပ္ပဘဝန္တိ ဧတေ,_  
_ပိယေ အသန္တေ န ဘဝန္တိ ဧတေ._  

</Paragraph>

<Paragraph number="354" type="verses" book="ne">
_တသ္မာ ဟိ တေ သုခိနော ဝီတသောကာ,_  
_ယေသံ ပိယံ နတ္ထိ ကုဟိဉ္စိ လောကေ;_  
_တသ္မာ အသောကံ ဝိရဇံ ပတ္ထယာနော,_  
_ပိယံ န ကယိရာထ ကုဟိဉ္စိ လောကေ”တိ._  

</Paragraph>

<Paragraph number="355" book="ne">
“ယေ ကေစိ သောကာ ပရိဒေဝိတာ ဝါ, ဒုက္ခာ စ လောကသ္မိမနေကရူပါ ပိယံ ပဋိစ္စပ္ပဘဝန္တိ ဧတေ”တိ—  အယံ ဒုက္ခာ ဝေဒနာ. “ပိယေ အသန္တေ န ဘဝန္တိ ဧတေ”တိ—  အယံ သုခါ ဝေဒနာ. ဝေဒနာ ဝေဒနာက္ခန္ဓော. အယံ ခန္ဓေဟိ ဩတရဏာ.
</Paragraph>

<Paragraph number="356" book="ne">
ဝေဒနာပစ္စယာ တဏှာ, တဏှာပစ္စယာ ဥပါဒါနံ, ဥပါဒါနပစ္စယာ ဘဝေါ, ဘဝပစ္စယာ ဇာတိ, ဇာတိပစ္စယာ ဇရာမရဏံ, ဧဝံ သဗ္ဗံ. အယံ ပဋိစ္စသမုပ္ပါဒေဟိ ဩတရဏာ.
</Paragraph>

<Paragraph number="357" book="ne">
တတ္ထ သုခါ ဝေဒနာ ဒွေ ဣန္ဒြိယာနိ—  သုခိန္ဒြိယံ သောမနဿိန္ဒြိယဉ္စ. ဒုက္ခာ ဝေဒနာ ဒွေ ဣန္ဒြိယာနိ—  ဒုက္ခိန္ဒြိယံ ဒေါမနဿိန္ဒြိယဉ္စ. အယံ ဣန္ဒြိယေဟိ ဩတရဏာ.
</Paragraph>

<Paragraph number="358" book="ne">
တာနိယေဝ ဣန္ဒြိယာနိ သင်္ခါရပရိယာပန္နာနိ, ယေ သင်္ခါရာ သာသဝါ ဘဝင်္ဂါ, တေ သင်္ခါရာ ဓမ္မဓာတုသင်္ဂဟိတာ. အယံ ဓာတူဟိ ဩတရဏာ.
</Paragraph>

<Paragraph number="359" book="ne">
သာ ဓမ္မဓာတု ဓမ္မာယတနပရိယာပန္နာ, ယံ အာယတနံ သာသဝံ ဘဝင်္ဂံ. အယံ အာယတနေဟိ ဩတရဏာ.
</Paragraph>

<Paragraph number="360" type="verses" book="ne">
_“တသ္မာ ဟိ တေ သုခိနော ဝီတသောကာ,_  
_ယေသံ ပိယံ နတ္ထိ ကုဟိဉ္စိ လောကေ;_  
_တသ္မာ အသောကံ ဝိရဇံ ပတ္ထယာနော,_  
_ပိယံ န ကယိရာထ ကုဟိဉ္စိ လောကေ”တိ._  

</Paragraph>

<Paragraph number="361" book="ne">
ဣဒံ တဏှာပဟာနံ. တဏှာနိရောဓာ ဥပါဒါနနိရောဓော, ဥပါဒါနနိရောဓာ ဘဝနိရောဓော, ဧဝံ သဗ္ဗံ. အယံ ပဋိစ္စသမုပ္ပါဒေဟိ ဩတရဏာ.
</Paragraph>

<Paragraph number="362" book="ne">
တံယေဝ တဏှာပဟာနံ သမထော. သော သမထော ဒွေ ဣန္ဒြိယာနိ သတိန္ဒြိယံ သမာဓိန္ဒြိယဉ္စ. အယံ ဣန္ဒြိယေဟိ ဩတရဏာ.
</Paragraph>

<Paragraph number="363" book="ne">
သောယေဝ သမထော သမာဓိက္ခန္ဓော. အယံ ခန္ဓေဟိ ဩတရဏာ.
</Paragraph>

<Paragraph number="364" book="ne">
သောယေဝ သမထော သင်္ခါရပရိယာပန္နော, ယေ သင်္ခါရာ အနာသဝါ, နော စ ဘဝင်္ဂါ, တေ သင်္ခါရာ ဓမ္မဓာတုသင်္ဂဟိတာ. အယံ ဓာတူဟိ ဩတရဏာ.
</Paragraph>

<Paragraph number="365" book="ne">
သာ ဓမ္မဓာတု ဓမ္မာယတနပရိယာပန္နာ, ယံ အာယတနံ အနာသဝံ, နော စ ဘဝင်္ဂံ. အယံ အာယတနေဟိ ဩတရဏာ. တေနာဟ ဘဂဝါ “ယေ ကေစိ သောကာ”တိ.
</Paragraph>

<Paragraph number="366" type="verses" book="ne">
_“ကာမံ ကာမယမာနဿ,_  
_တဿ စေ တံ သမိဇ္ဈတိ;_  
_အဒ္ဓါ ပီတိမနော ဟောတိ,_  
_လဒ္ဓါ မစ္စော ယဒိစ္ဆတိ._  

</Paragraph>

<Paragraph number="367" type="verses" book="ne">
_တဿ စေ ကာမယာနဿ,_  
_ဆန္ဒဇာတဿ ဇန္တုနော;_  
_တေ ကာမာ ပရိဟာယန္တိ,_  
_သလ္လဝိဒ္ဓေါဝ ရုပ္ပတိ._  

</Paragraph>

<Paragraph number="368" type="verses" book="ne">
_ယော ကာမေ ပရိဝဇ္ဇေတိ,_  
_သပ္ပဿေဝ ပဒါ သိရော;_  
_သောမံ ဝိသတ္တိကံ လောကေ,_  
_သတော သမတိဝတ္တတီ”တိ._  

</Paragraph>

<Paragraph number="369" book="ne">
တတ္ထ ယာ ပီတိမနတာ, အယံ အနုနယော. ယဒါဟ သလ္လဝိဒ္ဓေါဝ ရုပ္ပတီတိ, ဣဒံ ပဋိဃံ. အနုနယံ ပဋိဃဉ္စ ပန တဏှာပက္ခော, တဏှာယ စ ပန ဒသရူပီနိ အာယတနာနိ ပဒဋ္ဌာနံ. အယံ အာယတနေဟိ ဩတရဏာ.
</Paragraph>

<Paragraph number="370" book="ne">
တာနိယေဝ ဒသ ရူပီနိ ရူပကာယော နာမသမ္ပယုတ္တော, တဒုဘယံ နာမရူပံ, နာမရူပပစ္စယာ သဠာယတနံ, သဠာယတနပစ္စယာ ဖဿော, ဖဿပစ္စယာ ဝေဒနာ, ဝေဒနာပစ္စယာ တဏှာ, ဧဝံ သဗ္ဗံ. အယံ ပဋိစ္စသမုပ္ပါဒေဟိ ဩတရဏာ.
</Paragraph>

<Paragraph number="371" book="ne">
တဒေဝ နာမရူပံ ပဉ္စက္ခန္ဓော. အယံ ခန္ဓေဟိ ဩတရဏာ.
</Paragraph>

<Paragraph number="372" book="ne">
တဒေဝ နာမရူပံ အဋ္ဌာရသ ဓာတုယော. အယံ ဓာတူဟိ ဩတရဏာ.
</Paragraph>

<Paragraph number="373" book="ne">
တတ္ထ ယော ရူပကာယော ဣမာနိ ပဉ္စ ရူပီနိ ဣန္ဒြိယာနိ, ယော နာမကာယော ဣမာနိ ပဉ္စ အရူပီနိ ဣန္ဒြိယာနိ, ဣမာနိ ဒသ ဣန္ဒြိယာနိ. အယံ ဣန္ဒြိယေဟိ ဩတရဏာ.
</Paragraph>

<Paragraph number="374" book="ne">
တတ္ထ ယဒါဟ—
</Paragraph>

<Paragraph number="375" type="verses" book="ne">
_“ယော ကာမေ ပရိဝဇ္ဇေတိ,_  
_သပ္ပဿေဝ ပဒါ သိရော;_  
_သောမံ ဝိသတ္တိကံ လောကေ,_  
_သတော သမတိဝတ္တတီ”တိ._  

</Paragraph>

<Paragraph number="376" book="ne">
အယံ သော်ပါဒိသေသာ နိဗ္ဗာနဓာတု, အယံ ဓာတူဟိ ဩတရဏာ.
</Paragraph>

<Paragraph number="377" book="ne">
သာယေဝ သော်ပါဒိသေသာ နိဗ္ဗာနဓာတု ဝိဇ္ဇာ, ဝိဇ္ဇုပ္ပါဒါ အဝိဇ္ဇာနိရောဓော, အဝိဇ္ဇာနိရောဓာ သင်္ခါရနိရောဓော, ဧဝံ သဗ္ဗံ. အယံ ပဋိစ္စသမုပ္ပါဒေဟိ ဩတရဏာ.
</Paragraph>

<Paragraph number="378" book="ne">
သာယေဝ ဝိဇ္ဇာ ပညာက္ခန္ဓော. အယံ ခန္ဓေဟိ ဩတရဏာ.
</Paragraph>

<Paragraph number="379" book="ne">
သာယေဝ ဝိဇ္ဇာ ဒွေ ဣန္ဒြိယာနိ—  ဝီရိယိန္ဒြိယံ ပညိန္ဒြိယဉ္စ. အယံ ဣန္ဒြိယေဟိ ဩတရဏာ.
</Paragraph>

<Paragraph number="380" book="ne">
သာယေဝ ဝိဇ္ဇာ သင်္ခါရပရိယာပန္နာ, ယေ သင်္ခါရာ အနာသဝါ, နော စ ဘဝင်္ဂါ, တေ သင်္ခါရာ ဓမ္မဓာတုသင်္ဂဟိတာ. အယံ ဓာတူဟိ ဩတရဏာ.
</Paragraph>

<Paragraph number="381" book="ne">
သာ ဓမ္မဓာတု ဓမ္မာယတနပရိယာပန္နာ, ယံ အာယတနံ အနာသဝံ, နော စ ဘဝင်္ဂံ. အယံ အာယတနေဟိ ဩတရဏာ. တေနာဟ ဘဂဝါ “ကာမံ ကာမယမာနဿာ”တိ.
</Paragraph>

<Paragraph number="382" book="ne">
ဧတ္တာဝတာ ပဋိစ္စ ဣန္ဒြိယခန္ဓဓာတုအာယတနာနိ သမောသရဏောတရဏာနိ ဘဝန္တိ. ဧဝံ ပဋိစ္စ ဣန္ဒြိယခန္ဓဓာတုအာယတနာနိ ဩတာရေတဗ္ဗာနိ. တေနာဟ အာယသ္မာ မဟာကစ္စာယနော “ယော စ ပဋိစ္စုပ္ပါဒေါ”တိ.

</Paragraph>
</Division>

<Paragraph number="383" type="center" book="ne">
နိယုတ္တော ဩတရဏော ဟာရော.
</Paragraph>