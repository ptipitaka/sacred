---
title: "3.1 ဟာရသင်္ခေပ"
tableOfContents: false
sidebar:
  order: 1
type: "tipitaka"
basket: "su"
book: "ne"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Paragraph number="25" type="verses" book="ne">
_အဿာဒါဒီနဝတာ,_  
_နိဿရဏမ္ပိ စ ဖလံ ဥပါယော စ;_  
_အာဏတ္တီ စ ဘဂဝတော,_  
_ယောဂီနံ <Emphasis>ဒေသနာဟာရော</Emphasis>._  

</Paragraph>

<Paragraph number="26" type="verses" book="ne">
_ယံ ပုစ္ဆိတဉ္စ ဝိဿဇ္ဇိတဉ္စ,_  
_သုတ္တဿ ယာ စ အနုဂီတိ;_  
_သုတ္တဿ ယော ပဝိစယော,_  
_ဟာရော <Emphasis>ဝိစယော</Emphasis>တိ နိဒ္ဒိဋ္ဌော._  

</Paragraph>

<Paragraph number="27" type="verses" book="ne">
_သဗ္ဗေသံ ဟာရာနံ,_  
_ယာ ဘူမီ ယော စ ဂေါစရော တေသံ;_  
_ယုတ္တာယုတ္တပရိက္ခာ,_  
_ဟာရော <Emphasis>ယုတ္တီ</Emphasis>တိ နိဒ္ဒိဋ္ဌော._  

</Paragraph>

<Paragraph number="28" type="verses" book="ne">
_ဓမ္မံ ဒေသေတိ ဇိနော,_  
_တဿ စ ဓမ္မဿ ယံ ပဒဋ္ဌာနံ;_  
ဣတိ ယာဝ သဗ္ဗဓမ္မာ,_  
_ဧသော ဟာရော <Emphasis>ပဒဋ္ဌာနော</Emphasis>._  

</Paragraph>

<Paragraph number="29" type="verses" book="ne">
_ဝုတ္တမှိ ဧကဓမ္မေ,_  
_ယေ ဓမ္မာ ဧကလက္ခဏာ ကေစိ;_  
_ဝုတ္တာ ဘဝန္တိ သဗ္ဗေ,_  
_သော ဟာရော <Emphasis>လက္ခဏော</Emphasis> နာမ._  

</Paragraph>

<Paragraph number="30" type="verses" book="ne">
_နေရုတ္တမဓိပ္ပါယော,_  
_ဗျဉ္ဇနမထ ဒေသနာနိဒါနဉ္စ;_  
_ပုဗ္ဗာပရာနုသန္ဓီ,_  
_ဧသော ဟာရော <Emphasis>စတုဗျူဟော</Emphasis>._  

</Paragraph>

<Paragraph number="31" type="verses" book="ne">
_ဧကမှိ ပဒဋ္ဌာနေ,_  
_ပရိယေသတိ သေသကံ ပဒဋ္ဌာနံ;_  
_အာဝဋ္ဋတိ ပဋိပက္ခေ,_  
_<Emphasis>အာဝဋ္ဋော</Emphasis> နာမ သော ဟာရော._  

</Paragraph>

<Paragraph number="32" type="verses" book="ne">
_ဓမ္မဉ္စ ပဒဋ္ဌာနံ,_  
_ဘူမိဉ္စ ဝိဘဇ္ဇတေ အယံ ဟာရော;_  
_သာဓာရဏေ အသာဓာ-_  
_ရဏေ စ နေယျော <Emphasis>ဝိဘတ္တီ</Emphasis>တိ._  

</Paragraph>

<Paragraph number="33" type="verses" book="ne">
_ကုသလာကုသလေ ဓမ္မေ,_  
_နိဒ္ဒိဋ္ဌေ ဘာဝိတေ ပဟီနေ စ;_  
_ပရိဝတ္တတိ ပဋိပက္ခေ,_  
_ဟာရော <Emphasis>ပရိဝတ္တနော</Emphasis> နာမ._  

</Paragraph>

<Paragraph number="34" type="verses" book="ne">
_ဝေဝစနာနိ ဗဟူနိ တု,_  
_သုတ္တေ ဝုတ္တာနိ ဧကဓမ္မဿ;_  
_ယော ဇာနာတိ သုတ္တဝိဒူ,_  
_<Emphasis>ဝေဝစနော</Emphasis> နာမ သော ဟာရော._  

</Paragraph>

<Paragraph number="35" type="verses" book="ne">
_ဧကံ ဘဂဝါ ဓမ္မံ,_  
_ပညတ္တီဟိ ဝိဝိဓာဟိ ဒေသေတိ;_  
_သော အာကာရော ဉေယျော,_  
_<Emphasis>ပညတ္တီ</Emphasis> နာမ ဟာရောတိ._  

</Paragraph>

<Paragraph number="36" type="verses" book="ne">
_ယော စ ပဋိစ္စုပ္ပါဒေါ,_  
ဣန္ဒြိယခန္ဓာ စ ဓာတု အာယတနာ;_  
_ဧတေဟိ ဩတရတိ ယော,_  
_<Emphasis>ဩတရဏော</Emphasis> နာမ သော ဟာရော._  

</Paragraph>

<Paragraph number="37" type="verses" book="ne">
_ဝိဿဇ္ဇိတမှိ ပဉှေ,_  
_ဂါထာယံ ပုစ္ဆိတာ ယမာရဗ္ဘ;_  
_သုဒ္ဓါသုဒ္ဓပရိက္ခာ,_  
_ဟာရော သော <Emphasis>သောဓနော</Emphasis> နာမ._  

</Paragraph>

<Paragraph number="38" type="verses" book="ne">
_ဧကတ္တတာယ ဓမ္မာ,_  
_ယေပိ စ ဝေမတ္တတာယ နိဒ္ဒိဋ္ဌာ;_  
_တေ န ဝိကပ္ပယိတဗ္ဗာ,_  
_ဧသော ဟာရော <Emphasis>အဓိဋ္ဌာနော</Emphasis>._  

</Paragraph>

<Paragraph number="39" type="verses" book="ne">
_ယေ ဓမ္မာ ယံ ဓမ္မံ,_  
_ဇနယန္တိပ္ပစ္စယာ ပရမ္ပရတော;_  
_ဟေတုမဝကဍ္ဎယိတွာ,_  
_ဧသော ဟာရော <Emphasis>ပရိက္ခာရော</Emphasis>._  

</Paragraph>

<Paragraph number="40" type="verses" book="ne">
_ယေ ဓမ္မာ ယံမူလာ,_  
_ယေ စေကတ္ထာ ပကာသိတာ မုနိနာ;_  
_တေ သမရောပယိတဗ္ဗာ,_  
_ဧသ <Emphasis>သမာရောပနော</Emphasis> ဟာရော._
</Paragraph>