---
title: "1.16 သာရိပုတ္တသုတ္တနိဒ္ဒေသ"
tableOfContents: false
sidebar:
  order: 8
type: "tipitaka"
basket: "su"
book: "mn"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Paragraph number="1779" type="center" book="mn">
အထ သာရိပုတ္တသုတ္တနိဒ္ဒေသံ ဝက္ခတိ—
</Paragraph>

<Division number="190" book="mn">

<Paragraph number="1780" type="verses" book="mn">
_<Emphasis>န မေ ဒိဋ္ဌော ဣတော ပုဗ္ဗေ,</Emphasis> __(ဣစ္စာယသ္မာ သာရိပုတ္တော)___  
_<Emphasis>န သုတော ဥဒ ကဿစိ;</Emphasis>_  
_<Emphasis>ဧဝံ ဝဂ္ဂုဝဒေါ သတ္ထာ,</Emphasis>_  
_<Emphasis>တုသိတာ ဂဏိမာဂတော.</Emphasis>_  

</Paragraph>

<Paragraph number="1781" book="mn">
<Emphasis>န မေ ဒိဋ္ဌော ဣတော ပုဗ္ဗေ</Emphasis>တိ. ဣတော ပုဗ္ဗေ မေ မယာ န ဒိဋ္ဌပုဗ္ဗော သော ဘဂဝါ ဣမိနာ စက္ခုနာ ဣမိနာ အတ္တဘာဝေန. ယဒါ ဘဂဝါ တာဝတိံသဘဝနေ ပါရိစ္ဆတ္တကမူလေ ပဏ္ဍုကမ္ဗလသိလာယံ ဝဿံဝုဋ္ဌော ဒေဝဂဏပရိဝုတော မဇ္ဈေ မဏိမယေန သောပါဏေန သင်္ကဿနဂရံ ဩတိဏ္ဏော ဣမံ ဒဿနံ ပုဗ္ဗေ န ဒိဋ္ဌောတိ—  န မေ ဒိဋ္ဌော ဣတော ပုဗ္ဗေ.
</Paragraph>

<Paragraph number="1782" book="mn">
<Emphasis>ဣစ္စာယသ္မာ သာရိပုတ္တော</Emphasis>တိ. <Emphasis>ဣစ္စာ</Emphasis>တိ ပဒသန္ဓိ ပဒသံသဂ္ဂေါ ပဒပါရိပူရီ အက္ခရသမဝါယော ဗျဉ္ဇနသိလိဋ္ဌတာ ပဒါနုပုဗ္ဗတာပေတံ—  ဣစ္စာတိ. <Emphasis>အာယသ္မာ</Emphasis>တိ ပိယဝစနံ ဂရုဝစနံ သဂါရဝသပ္ပတိဿဝစနမေတံ—  အာယသ္မာတိ. <Emphasis>သာရိပုတ္တော</Emphasis>တိ တဿ ထေရဿ နာမံ သင်္ခါ သမညာ ပညတ္တိ ဝေါဟာရော နာမံ နာမကမ္မံ နာမဓေယျံ နိရုတ္တိ ဗျဉ္ဇနံ အဘိလာပေါတိ—  ဣစ္စာယသ္မာ သာရိပုတ္တော.
</Paragraph>

<Paragraph number="1783" book="mn">
<Emphasis>န သုတော ဥဒ ကဿစီ</Emphasis>တိ. <Emphasis>နာ</Emphasis>တိ ပဋိက္ခေပေါ. <Emphasis>ဥဒါ</Emphasis>တိ ပဒသန္ဓိ ပဒသံသဂ္ဂေါ ပဒပါရိပူရီ အက္ခရသမဝါယော ဗျဉ္ဇနသိလိဋ္ဌတာ ပဒါနုပုဗ္ဗတာပေတံ—  ဥဒါတိ. <Emphasis>ကဿစီ</Emphasis>တိ ခတ္တိယဿ ဝါ ဗြာဟ္မဏဿ ဝါ ဝေဿဿ ဝါ သုဒ္ဒဿ ဝါ ဂဟဋ္ဌဿ ဝါ ပဗ္ဗဇိတဿ ဝါ ဒေဝဿ ဝါ မနုဿဿ ဝါတိ—  န သုတော ဥဒ ကဿစိ.
</Paragraph>

<Paragraph number="1784" book="mn">
<Emphasis>ဧဝံ ဝဂ္ဂုဝဒေါ သတ္ထာ</Emphasis>တိ. ဧဝံ ဝဂ္ဂုဝဒေါ မဓုရဝဒေါ ပေမနီယဝဒေါ ဟဒယင်္ဂမဝဒေါ ကရဝီကရုတမဉ္ဇုဃောသော. အဋ္ဌင်္ဂသမန္နာဂတော ခေါ ပန တဿ ဘဂဝတော မုခတော ဃောသော နိစ္ဆရတိ—  ဝိသဋ္ဌော စ ဝိညေယျော စ မဉ္ဇု စ သဝနီယော စ ဗိန္ဒု စ အဝိသာရီ စ ဂမ္ဘီရော စ နိန္နာဒီ စ. ယထာ ပရိသံ ခေါ ပန သော ဘဂဝါ သရေန ဝိညာပေတိ, န အဿ ဗဟိဒ္ဓါ ပရိသာယ ဃောသော နိစ္ဆရတိ, ဗြဟ္မဿရော ခေါ ပန သော ဘဂဝါ ကရဝီကဘာဏီတိ—  ဧဝံ ဝဂ္ဂုဝဒေါ.
</Paragraph>

<Paragraph number="1785" book="mn">
<Emphasis>သတ္ထာ</Emphasis>တိ သတ္ထာ ဘဂဝါ သတ္ထဝါဟော. ယထာ သတ္ထဝါဟော သတ္တေ ကန္တာရံ တာရေတိ, စောရကန္တာရံ တာရေတိ, ဝါဠကန္တာရံ တာရေတိ, ဒုဗ္ဘိက္ခကန္တာရံ တာရေတိ, နိရုဒကကန္တာရံ တာရေတိ ဥတ္တာရေတိ နိတ္တာရေတိ ပတာရေတိ ခေမန္တဘူမိံ သမ္ပာပေတိ; ဧဝမေဝံ ဘဂဝါ သတ္ထဝါဟော သတ္တေ ကန္တာရံ တာရေတိ, ဇာတိကန္တာရံ တာရေတိ, ဇရာကန္တာရံ တာရေတိ, ဗျာဓိကန္တာရံ …ပေ…  မရဏကန္တာရံ…  သောကပရိဒေဝဒုက္ခဒေါမနဿုပါယာသကန္တာရံ တာရေတိ, ရာဂကန္တာရံ တာရေတိ, ဒေါသကန္တာရံ…  မောဟကန္တာရံ…  မာနကန္တာရံ…  ဒိဋ္ဌိကန္တာရံ…  ကိလေသကန္တာရံ…  ဒုစ္စရိတကန္တာရံ တာရေတိ, ရာဂဂဟနံ တာရေတိ, ဒေါသဂဟနံ…  မောဟဂဟနံ…  မာနဂဟနံ…  ဒိဋ္ဌိဂဟနံ…  ကိလေသဂဟနံ…  ဒုစ္စရိတဂဟနံ တာရေတိ ဥတ္တာရေတိ နိတ္တာရေတိ ပတာရေတိ ခေမန္တံ အမတံ နိဗ္ဗာနံ သမ္ပာပေတီတိ. ဧဝမ္ပိ ဘဂဝါ သတ္ထဝါဟော.
</Paragraph>

<Paragraph number="1786" book="mn">
အထ ဝါ ဘဂဝါ နေတာ ဝိနေတာ အနုနေတာ ပညာပေတာ နိဇ္ဈာပေတာ ပေက္ခေတာ ပသာဒေတာတိ. ဧဝမ္ပိ ဘဂဝါ သတ္ထဝါဟော.
</Paragraph>

<Paragraph number="1787" book="mn">
အထ ဝါ ဘဂဝါ အနုပ္ပန္နဿ မဂ္ဂဿ ဥပ္ပါဒေတာ, အသဉ္ဇာတဿ မဂ္ဂဿ သဉ္ဇနေတာ, အနက္ခာတဿ မဂ္ဂဿ အက္ခာတာ, မဂ္ဂညူ မဂ္ဂဝိဒူ မဂ္ဂကောဝိဒေါ မဂ္ဂါနုဂါ စ ပန ဧတရဟိ သာဝကာ ဝိဟရန္တိ ပစ္ဆာ သမန္နာဂတာတိ. ဧဝမ္ပိ ဘဂဝါ သတ္ထဝါဟောတိ—  ဧဝံ ဝဂ္ဂုဝဒေါ သတ္ထာ.
</Paragraph>

<Paragraph number="1788" book="mn">
<Emphasis>တုသိတာ ဂဏိမာဂတော</Emphasis>တိ. ဘဂဝါ တုသိတကာယာ စဝိတွာ သတော သမ္ပဇာနော မာတုကုစ္ဆိံ ဩက္ကန္တောတိ. ဧဝမ္ပိ တုသိတာ ဂဏိမာဂတော.
</Paragraph>

<Paragraph number="1789" book="mn">
အထ ဝါ ဒေဝါ ဝုစ္စန္တိ တုသိတာ. တေ တုဋ္ဌာ သန္တုဋ္ဌာ အတ္တမနာ ပမုဒိတာ ပီတိသောမနဿဇာတာ ဒေဝလောကတော ဂဏိံ အာဂတောတိ. ဧဝမ္ပိ တုသိတာ ဂဏိမာဂတော. အထ ဝါ အရဟန္တော ဝုစ္စန္တိ တုသိတာ. တေ တုဋ္ဌာ သန္တုဋ္ဌာ အတ္တမနာ ပရိပုဏ္ဏသင်္ကပ္ပါ အရဟန္တာနံ ဂဏိံ အာဂတောတိ. ဧဝမ္ပိ တုသိတာ ဂဏိမာဂတော. <Emphasis>ဂဏီ</Emphasis>တိ ဂဏီ ဘဂဝါ. ဂဏာစရိယောတိ ဂဏီ, ဂဏဿ သတ္ထာတိ ဂဏီ, ဂဏံ ပရိဟရတီတိ ဂဏီ, ဂဏံ ဩဝဒတီတိ ဂဏီ, ဂဏမနုသာသတီတိ ဂဏီ, ဝိသာရဒေါ ဂဏံ ဥပသင်္ကမတီတိ ဂဏီ, ဂဏဿ သုဿူသတိ သောတံ ဩဒဟတိ အညာ စိတ္တံ ဥပဋ္ဌပေတီတိ ဂဏီ, ဂဏံ အကုသလာ ဝုဋ္ဌာပေတွာ ကုသလေ ပတိဋ္ဌာပေတီတိ ဂဏီ, ဘိက္ခုဂဏဿ ဂဏီ, ဘိက္ခုနိဂဏဿ ဂဏီ, ဥပါသကဂဏဿ ဂဏီ, ဥပါသိကာဂဏဿ ဂဏီ, ရာဇဂဏဿ ဂဏီ, ခတ္တိယဂဏဿ…  ဗြာဟ္မဏဂဏဿ…  ဝေဿဂဏဿ…  သုဒ္ဒဂဏဿ…  ဒေဝဂဏဿ…  ဗြဟ္မဂဏဿ ဂဏီ, သံဃီ ဂဏီ ဂဏာစရိယော. <Emphasis>အာဂတော</Emphasis>တိ ဥပဂတော သမုပဂတော သမုပပန္နော သင်္ကဿနဂရန္တိ—  တုသိတာ ဂဏိမာဂတော.
</Paragraph>

<Paragraph number="1790" book="mn">
တေနာဟ ထေရော သာရိပုတ္တော—
</Paragraph>

<Paragraph number="1791" type="verses" book="mn">
_“န မေ ဒိဋ္ဌော ဣတော ပုဗ္ဗေ, __(ဣစ္စာယသ္မာ သာရိပုတ္တော)___  
_န သုတော ဥဒ ကဿစိ;_  
_ဧဝံ ဝဂ္ဂုဝဒေါ သတ္ထာ,_  
_တုသိတာ ဂဏိမာဂတော”တိ._  

</Paragraph>

</Division>
<Division number="191" book="mn">

<Paragraph number="1792" type="verses" book="mn">
_<Emphasis>သဒေဝကဿ လောကဿ,</Emphasis>_  
_<Emphasis>ယထာ ဒိဿတိ စက္ခုမာ;</Emphasis>_  
_<Emphasis>သဗ္ဗံ တမံ ဝိနောဒေတွာ,</Emphasis>_  
_<Emphasis>ဧကောဝ ရတိမဇ္ဈဂါ.</Emphasis>_  

</Paragraph>

<Paragraph number="1793" book="mn">
<Emphasis>သဒေဝကဿ လောကဿာ</Emphasis>တိ သဒေဝကဿ လောကဿ သမာရကဿ သဗြဟ္မကဿ သဿမဏဗြာဟ္မဏိယာ ပဇာယ သဒေဝမနုဿာယာတိ—  သဒေဝကဿ လောကဿ.
</Paragraph>

<Paragraph number="1794" book="mn">
<Emphasis>ယထာ ဒိဿတိ စက္ခုမာ</Emphasis>တိ ယထာ ဘဂဝန္တံ တာဝတိံသဘဝနေ ပါရိစ္ဆတ္တကမူလေ ပဏ္ဍုကမ္ဗလသိလာယံ နိသိန္နံ ဓမ္မံ ဒေသေန္တံ ဒေဝတာ ပဿန္တိ တထာ မနုဿာ ပဿန္တိ. ယထာ မနုဿာ ပဿန္တိ တထာ ဒေဝတာ ပဿန္တိ. ယထာ ဒေဝါနံ ဒိဿတိ တထာ မနုဿာနံ ဒိဿတိ. ယထာ မနုဿာနံ ဒိဿတိ တထာ ဒေဝါနံ ဒိဿတီတိ. ဧဝမ္ပိ ယထာ ဒိဿတိ စက္ခုမာ. ယထာ ဝါ ပနေကေ ဘောန္တော သမဏဗြာဟ္မဏာ အဒန္တာ ဒန္တဝဏ္ဏေန ဒိဿန္တိ, အသန္တာ သန္တဝဏ္ဏေန ဒိဿန္တိ, အနုပသန္တာ ဥပသန္တဝဏ္ဏေန ဒိဿန္တိ, အနိဗ္ဗုတာ နိဗ္ဗုတဝဏ္ဏေန ဒိဿန္တိ.
</Paragraph>

<Paragraph number="1795" type="verses" book="mn">
_“ပတိရူပကော မတ္တိကာကုဏ္ဍလောဝ,_  
_လောဟဍ္ဎမာသောဝ သုဝဏ္ဏဆန္နော;_  
_စရန္တိ လောကေ ပရိဝါရဆန္နာ,_  
_အန္တော အသုဒ္ဓါ ဗဟိ သောဘမာနာ”တိ._  

</Paragraph>

<Paragraph number="1796" book="mn">
န ဘဂဝါ ဧဝံ ဒိဿတိ. ဘဂဝါ ဘူတေန တစ္ဆေန တထေန ယာထာဝေန အဝိပရီတေန သဘာဝေန ဒန္တော ဒန္တဝဏ္ဏေန ဒိဿတိ, သန္တော သန္တဝဏ္ဏေန ဒိဿတိ, ဥပသန္တော ဥပသန္တဝဏ္ဏေန ဒိဿတိ, နိဗ္ဗုတော နိဗ္ဗုတဝဏ္ဏေန ဒိဿတိ, အကပ္ပိတဲရိယာပထာ စ ဗုဒ္ဓါ ဘဂဝန္တော ပဏိဓိသမ္ပန္နာတိ. ဧဝမ္ပိ ယထာ ဒိဿတိ စက္ခုမာ.
</Paragraph>

<Paragraph number="1797" book="mn">
အထ ဝါ ဘဂဝါ ဝိသုဒ္ဓသဒ္ဒေါ ဂတကိတ္တိသဒ္ဒသိလောကော နာဂဘဝနေ စ သုပဏ္ဏဘဝနေ စ ယက္ခဘဝနေ စ အသုရဘဝနေ စ ဂန္ဓဗ္ဗဘဝနေ စ မဟာရာဇဘဝနေ စ ဣန္ဒဘဝနေ စ ဗြဟ္မဘဝနေ စ ဒေဝဘဝနေ စ ဧဒိသော စ တာဒိသော စ တတော စ ဘိယျောတိ. ဧဝမ္ပိ ယထာ ဒိဿတိ စက္ခုမာ.
</Paragraph>

<Paragraph number="1798" book="mn">
အထ ဝါ ဘဂဝါ ဒသဟိ ဗလေဟိ သမန္နာဂတော, စတူဟိ ဝေသာရဇ္ဇေဟိ, စတူဟိ ပဋိသမ္ဘိဒါဟိ, ဆဟိ အဘိညာဟိ, ဆဟိ ဗုဒ္ဓဓမ္မေဟိ, တေဇေန စ ဗလေန စ ဂုဏေန စ ဝီရိယေန စ ပညာယ စ ဒိဿတိ ဉာယတိ ပညာယတိ.
</Paragraph>

<Paragraph number="1799" type="verses" book="mn">
_“ဒူရေ သန္တော ပကာသေန္တိ,_  
_ဟိမဝန္တောဝ ပဗ္ဗတော;_  
_အသန္တေတ္ထ န ဒိဿန္တိ,_  
_ရတ္တိံ ခိတ္တာ ယထာ သရာ”တိ._  

</Paragraph>

<Paragraph number="1800" book="mn">
ဧဝမ္ပိ ယထာ ဒိဿတိ စက္ခုမာ.
</Paragraph>

<Paragraph number="1801" book="mn">
<Emphasis>စက္ခုမာ</Emphasis>တိ ဘဂဝါ ပဉ္စဟိ စက္ခူဟိ စက္ခုမာ—  မံသစက္ခုနာပိ စက္ခုမာ, ဒိဗ္ဗစက္ခုနာပိ စက္ခုမာ, ပညာစက္ခုနာပိ စက္ခုမာ, ဗုဒ္ဓစက္ခုနာပိ စက္ခုမာ, သမန္တစက္ခုနာပိ စက္ခုမာ.
</Paragraph>

<Paragraph number="1802" book="mn">
ကထံ ဘဂဝါ မံသစက္ခုနာပိ စက္ခုမာ? မံသစက္ခုမှိ ဘဂဝတော ပဉ္စ ဝဏ္ဏာ သံဝိဇ္ဇန္တိ—  နီလော စ ဝဏ္ဏော, ပီတကော စ ဝဏ္ဏော, လောဟိတကော စ ဝဏ္ဏော, ကဏှော စ ဝဏ္ဏော, ဩဒါတော စ ဝဏ္ဏော. အက္ခိလောမာနိ စ ဘဂဝတော. ယတ္ထ စ အက္ခိလောမာနိ ပတိဋ္ဌိတာနိ တံ နီလံ ဟောတိ သုနီလံ ပါသာဒိကံ ဒဿနေယျံ ဥမာပုပ္ဖသမာနံ. တဿ ပရတော ပီတကံ ဟောတိ သုပီတကံ သုဝဏ္ဏဝဏ္ဏံ ပါသာဒိကံ ဒဿနေယျံ ကဏိကာရပုပ္ဖသမာနံ. ဥဘတော စ အက္ခိကူဋာနိ ဘဂဝတော လောဟိတကာနိ ဟောန္တိ သုလောဟိတကာနိ ပါသာဒိကာနိ ဒဿနေယျာနိ ဣန္ဒဂေါပကသမာနာနိ. မဇ္ဈေ ကဏှံ ဟောတိ သုကဏှံ အလူခံ သုဒ္ဓံ ပါသာဒိကံ ဒဿနေယျံ အဒ္ဒါရိဋ္ဌကသမာနံ. တဿ ပရတော ဩဒါတံ ဟောတိ သုဩဒါတံ သေတံ ပဏ္ဍရံ ပါသာဒိကံ ဒဿနေယျံ ဩသဓိတာရကသမာနံ. တေန ဘဂဝါ ပါကတိကေန မံသစက္ခုနာ အတ္တဘာဝပရိယာပန္နေန ပုရိမသုစရိတကမ္မာဘိနိဗ္ဗတ္တေန သမန္တာ ယောဇနံ ပဿတိ ဒိဝါ စေဝ ရတ္တိဉ္စ. ယဒါပိ စတုရင်္ဂသမန္နာဂတော အန္ဓကာရော ဟောတိ သူရိယော စ အတ္ထင်္ဂတော ဟောတိ; ကာဠပက္ခော စ ဥပေါသထော ဟောတိ, တိဗ္ဗော စ ဝနသဏ္ဍော ဟောတိ, မဟာ စ ကာဠမေဃော အဗ္ဘုဋ္ဌိတော ဟောတိ. ဧဝရူပေပိ စတုရင်္ဂသမန္နာဂတေ အန္ဓကာရေ သမန္တာ ယောဇနံ ပဿတိ. နတ္ထိ သော ကုဋ္ဋော ဝါ ကဝါဋံ ဝါ ပါကာရော ဝါ ပဗ္ဗတော ဝါ ဂစ္ဆော ဝါ လတာ ဝါ အာဝရဏံ ရူပါနံ ဒဿနာယ. ဧကဉ္စေ တိလဖလံ နိမိတ္တံ ကတွာ တိလဝါဟေ ပက္ခိပေယျ, တညေဝ တိလဖလံ ဥဒ္ဓရေယျ. ဧဝံ ပရိသုဒ္ဓံ ဘဂဝတော ပါကတိကမံသစက္ခု. ဧဝံ ဘဂဝါ မံသစက္ခုနာပိ စက္ခုမာ.
</Paragraph>

<Paragraph number="1803" book="mn">
ကထံ ဘဂဝါ ဒိဗ္ဗေန စက္ခုနာပိ စက္ခုမာ? ဘဂဝါ ဒိဗ္ဗေန စက္ခုနာ ဝိသုဒ္ဓေန အတိက္ကန္တမာနုသကေန သတ္တေ ပဿတိ စဝမာနေ ဥပပဇ္ဇမာနေ ဟီနေ ပဏီတေ သုဝဏ္ဏေ ဒုဗ္ဗဏ္ဏေ သုဂတေ ဒုဂ္ဂတေ; ယထာကမ္မူပဂေ သတ္တေ ပဇာနာတိ—  “ဣမေ ဝတ ဘောန္တော သတ္တာ ကာယဒုစ္စရိတေန သမန္နာဂတာ ဝစီဒုစ္စရိတေန သမန္နာဂတာ မနောဒုစ္စရိတေန သမန္နာဂတာ အရိယာနံ ဥပဝါဒကာ မိစ္ဆာဒိဋ္ဌိကာ မိစ္ဆာဒိဋ္ဌိကမ္မသမာဒါနာ, တေ ကာယဿ ဘေဒါ ပရံ မရဏာ အပါယံ ဒုဂ္ဂတိံ ဝိနိပါတံ နိရယံ ဥပပန္နာ; ဣမေ ဝါ ပန ဘောန္တော သတ္တာ ကာယသုစရိတေန သမန္နာဂတာ ဝစီသုစရိတေန သမန္နာဂတာ မနောသုစရိတေန သမန္နာဂတာ အရိယာနံ အနုပဝါဒကာ သမ္မာဒိဋ္ဌိကာ သမ္မာဒိဋ္ဌိကမ္မသမာဒါနာ, တေ ကာယဿ ဘေဒါ ပရံ မရဏာ သုဂတိံ သဂ္ဂံ လောကံ ဥပပန္နာ”တိ. ဣတိ ဒိဗ္ဗေန စက္ခုနာ ဝိသုဒ္ဓေန အတိက္ကန္တမာနုသကေန သတ္တေ ပဿတိ စဝမာနေ ဥပပဇ္ဇမာနေ ဟီနေ ပဏီတေ သုဝဏ္ဏေ ဒုဗ္ဗဏ္ဏေ သုဂတေ ဒုဂ္ဂတေ; ယထာကမ္မူပဂေ သတ္တေ ပဇာနာတိ. အာကင်္ခမာနော စ ဘဂဝါ ဧကမ္ပိ လောကဓာတုံ ပဿေယျ, ဒွေပိ လောကဓာတုယော ပဿေယျ, တိဿောပိ လောကဓာတုယော ပဿေယျ, စတဿောပိ လောကဓာတုယော ပဿေယျ, ပဉ္စပိ လောကဓာတုယော ပဿေယျ, ဒသပိ လောကဓာတုယော ပဿေယျ, ဝီသမ္ပိ လောကဓာတုယော ပဿေယျ, တိံသမ္ပိ လောကဓာတုယော ပဿေယျ, စတ္တာလီသမ္ပိ လောကဓာတုယော ပဿေယျ, ပညာသမ္ပိ လောကဓာတုယော ပဿေယျ, သတမ္ပိ လောကဓာတုံ ပဿေယျ, သဟဿိမ္ပိ စူဠနိကံ လောကဓာတုံ ပဿေယျ, ဒွိသဟဿိမ္ပိ မဇ္ဈိမိကံ လောကဓာတုံ ပဿေယျ, တိသဟဿိမ္ပိ လောကဓာတုံ ပဿေယျ, မဟာသဟဿိမ္ပိ လောကဓာတုံ ပဿေယျ, ယာဝတကံ ပန အာကင်္ခေယျ တာဝတကံ ပဿေယျ. ဧဝံ ပရိသုဒ္ဓံ ဘဂဝတော ဒိဗ္ဗစက္ခု. ဧဝံ ဘဂဝါ ဒိဗ္ဗေန စက္ခုနာပိ စက္ခုမာ.
</Paragraph>

<Paragraph number="1804" book="mn">
ကထံ ဘဂဝါ ပညာစက္ခုနာပိ စက္ခုမာ? ဘဂဝါ မဟာပညော ပုထုပညော ဟာသပညော ဇဝနပညော တိက္ခပညော နိဗ္ဗေဓိကပညော ပညာပဘေဒကုသလော ပဘိန္နဉာဏော အဓိဂတပဋိသမ္ဘိဒေါ စတုဝေသာရဇ္ဇပ္ပတ္တော ဒသဗလဓာရီ ပုရိသာသဘော ပုရိသသီဟော ပုရိသနာဂေါ ပုရိသာဇညော ပုရိသဓောရယှော အနန္တဉာဏော အနန္တတေဇော အနန္တယသော အဍ္ဎော မဟဒ္ဓနော ဓနဝါ နေတာ ဝိနေတာ အနုနေတာ ပညာပေတာ နိဇ္ဈာပေတာ ပေက္ခေတာ ပသာဒေတာ. သော ဟိ ဘဂဝါ အနုပ္ပန္နဿ မဂ္ဂဿ ဥပ္ပါဒေတာ, အသဉ္ဇာတဿ မဂ္ဂဿ သဉ္ဇနေတာ, အနက္ခာတဿ မဂ္ဂဿ အက္ခာတာ, မဂ္ဂညူ မဂ္ဂဝိဒူ မဂ္ဂကောဝိဒေါ မဂ္ဂါနုဂါ စ ပန ဧတရဟိ သာဝကာ ဝိဟရန္တိ ပစ္ဆာ သမန္နာဂတာ.
</Paragraph>

<Paragraph number="1805" book="mn">
သော ဟိ ဘဂဝါ ဇာနံ ဇာနာတိ, ပဿံ ပဿတိ, စက္ခုဘူတော ဉာဏဘူတော ဓမ္မဘူတော ဗြဟ္မဘူတော ဝတ္တာ ပဝတ္တာ အတ္ထဿ နိန္နေတာ အမတဿ ဒါတာ ဓမ္မဿာမီ တထာဂတော. နတ္ထိ တဿ ဘဂဝတော အညာတံ အဒိဋ္ဌံ အဝိဒိတံ အသစ္ဆိကတံ အဖဿိတံ ပညာယ. အတီတံ အနာဂတံ ပစ္စုပ္ပန္နံ ဥပါဒါယ သဗ္ဗေ ဓမ္မာ သဗ္ဗာကာရေန ဗုဒ္ဓဿ ဘဂဝတော ဉာဏမုခေ အာပါထံ အာဂစ္ဆန္တိ. ယံ ကိဉ္စိ နေယျံ နာမ အတ္ထိ ဇာနိတဗ္ဗံ အတ္တတ္ထော ဝါ, ပရတ္ထော ဝါ, ဥဘယတ္ထော ဝါ, ဒိဋ္ဌဓမ္မိကော ဝါ အတ္ထော, သမ္ပရာယိကော ဝါ အတ္ထော, ဥတ္တာနော ဝါ အတ္ထော, ဂမ္ဘီရော ဝါ အတ္ထော, ဂူဠှော ဝါ အတ္ထော, ပဋိစ္ဆန္နော ဝါ အတ္ထော, နေယျော ဝါ အတ္ထော, နီတော ဝါ အတ္ထော, အနဝဇ္ဇော ဝါ အတ္ထော, နိက္ကိလေသော ဝါ အတ္ထော, ဝေါဒါနော ဝါ အတ္ထော, ပရမတ္ထော ဝါ အတ္ထော, သဗ္ဗံ တံ အန္တောဗုဒ္ဓဉာဏေ ပရိဝတ္တတိ.
</Paragraph>

<Paragraph number="1806" book="mn">
အတီတေ ဗုဒ္ဓဿ ဘဂဝတော အပ္ပဋိဟတံ ဉာဏံ, အနာဂတေ အပ္ပဋိဟတံ ဉာဏံ, ပစ္စုပ္ပန္နေ အပ္ပဋိဟတံ ဉာဏံ. သဗ္ဗံ ကာယကမ္မံ ဗုဒ္ဓဿ ဘဂဝတော ဉာဏာနုပရိဝတ္တိ. သဗ္ဗံ ဝစီကမ္မံ…  သဗ္ဗံ မနောကမ္မံ ဗုဒ္ဓဿ ဘဂဝတော ဉာဏာနုပရိဝတ္တိ. ယာဝတကံ နေယျံ တာဝတကံ ဉာဏံ, ယာဝတကံ ဉာဏံ တာဝတကံ နေယျံ; နေယျပရိယန္တိကံ ဉာဏံ, ဉာဏပရိယန္တိကံ နေယျံ; နေယျံ အတိက္ကမိတွာ ဉာဏံ နပ္ပဝတ္တတိ, ဉာဏံ အတိက္ကမိတွာ နေယျပထော နတ္ထိ; အညမညပရိယန္တဋ္ဌာယိနော တေ ဓမ္မာ. ယထာ ဒွိန္နံ သမုဂ္ဂပဋလာနံ သမ္မာဖုသိတာနံ ဟေဋ္ဌိမံ သမုဂ္ဂပဋလံ ဥပရိမံ နာတိဝတ္တတိ, ဥပရိမံ သမုဂ္ဂပဋလံ ဟေဋ္ဌိမံ နာတိဝတ္တတိ, အညမညပရိယန္တဋ္ဌာယိနော; ဧဝမေဝံ ဗုဒ္ဓဿ ဘဂဝတော နေယျဉ္စ ဉာဏဉ္စ အညမညပရိယန္တဋ္ဌာယိနော. ယာဝတကံ နေယျံ တာဝတကံ ဉာဏံ, ယာဝတကံ ဉာဏံ တာဝတကံ နေယျံ, နေယျပရိယန္တိကံ ဉာဏံ, ဉာဏပရိယန္တိကံ နေယျံ; နေယျံ အတိက္ကမိတွာ ဉာဏံ န ပဝတ္တတိ, ဉာဏံ အတိက္ကမိတွာ နေယျပထော နတ္ထိ; အညမညပရိယန္တဋ္ဌာယိနော တေ ဓမ္မာ.
</Paragraph>

<Paragraph number="1807" book="mn">
သဗ္ဗဓမ္မေသု ဗုဒ္ဓဿ ဘဂဝတော ဉာဏံ ပဝတ္တတိ. သဗ္ဗေ ဓမ္မာ ဗုဒ္ဓဿ ဘဂဝတော အာဝဇ္ဇနပဋိဗဒ္ဓါ အာကင်္ခပဋိဗဒ္ဓါ မနသိကာရပဋိဗဒ္ဓါ စိတ္တုပ္ပါဒပဋိဗဒ္ဓါ. သဗ္ဗသတ္တေသု ဗုဒ္ဓဿ ဘဂဝတော ဉာဏံ ပဝတ္တတိ. သဗ္ဗေသံ သတ္တာနံ ဘဂဝါ အာသယံ ဇာနာတိ, အနုသယံ ဇာနာတိ, စရိတံ ဇာနာတိ, အဓိမုတ္တိံ ဇာနာတိ, အပ္ပရဇက္ခေ မဟာရဇက္ခေ တိက္ခိန္ဒြိယေ မုဒိန္ဒြိယေ သွာကာရေ ဒွါကာရေ သုဝိညာပယေ ဒုဝိညာပယေ ဘဗ္ဗာဘဗ္ဗေ သတ္တေ ပဇာနာတိ. သဒေဝကော လောကော သမာရကော သဗြဟ္မကော သဿမဏဗြာဟ္မဏီ ပဇာ သဒေဝမနုဿာ အန္တောဗုဒ္ဓဉာဏေ ပရိဝတ္တတိ.
</Paragraph>

<Paragraph number="1808" book="mn">
ယထာ ယေ ကေစိ မစ္ဆကစ္ဆပါ အန္တမသော တိမိတိမိင်္ဂလံ ဥပါဒါယ အန္တောမဟာသမုဒ္ဒေ ပရိဝတ္တန္တိ; ဧဝမေဝံ သဒေဝကော လောကော သမာရကော သဗြဟ္မကော သဿမဏဗြာဟ္မဏီ ပဇာ သဒေဝမနုဿာ အန္တောဗုဒ္ဓဉာဏေ ပရိဝတ္တတိ. ယထာ ယေ ကေစိ ပက္ခီ အန္တမသော ဂရုဠံ ဝေနတေယျံ ဥပါဒါယ အာကာသဿ ပဒေသေ ပရိဝတ္တန္တိ; ဧဝမေဝံ ယေပိ တေ သာရိပုတ္တသမာ ပညာယ တေပိ ဗုဒ္ဓဉာဏဿ ပဒေသေ ပရိဝတ္တန္တိ; ဗုဒ္ဓဉာဏံ ဒေဝမနုဿာနံ ပညံ ဖရိတွာ အဘိဘဝိတွာ တိဋ္ဌတိ. ယေပိ တေ ခတ္တိယပဏ္ဍိတာ ဗြာဟ္မဏပဏ္ဍိတာ ဂဟပတိပဏ္ဍိတာ သမဏပဏ္ဍိတာ နိပုဏာ ကတပရပ္ပဝါဒါ ဝါလဝေဓိရူပါ ဝေါဘိန္ဒန္တာ မညေ စရန္တိ ပညာဂတေန ဒိဋ္ဌိဂတာနိ, တေ ပဉှေ အဘိသင်္ခရိတွာ အဘိသင်္ခရိတွာ တထာဂတံ ဥပသင်္ကမိတွာ ပုစ္ဆန္တိ ဂူဠှာနိ စ ပဋိစ္ဆန္နာနိ စ. ကထိတာ ဝိသဇ္ဇိတာဝ တေ ပဉှာ ဘဂဝတာ ဟောန္တိ နိဒ္ဒိဋ္ဌကာရဏာ ဥပက္ခိတ္တကာ စ. တေ ဘဂဝတော သမ္ပဇ္ဇန္တိ. အထ ခေါ ဘဂဝါဝ တတ္ထ အတိရောစတိ, ယဒိဒံ ပညာယာတိ. ဧဝံ ဘဂဝါ ပညာစက္ခုနာပိ စက္ခုမာ.
</Paragraph>

<Paragraph number="1809" book="mn">
ကထံ ဘဂဝါ ဗုဒ္ဓစက္ခုနာပိ စက္ခုမာ? ဘဂဝါ ဗုဒ္ဓစက္ခုနာ လောကံ ဝေါလောကေန္တော အဒ္ဒသ သတ္တေ အပ္ပရဇက္ခေ မဟာရဇက္ခေ တိက္ခိန္ဒြိယေ မုဒိန္ဒြိယေ သွာကာရေ ဒွါကာရေ သုဝိညာပယေ ဒုဝိညာပယေ အပ္ပေကစ္စေ ပရလောကဝဇ္ဇဘယဒဿာဝိနော ဝိဟရန္တေ အပ္ပေကစ္စေ နပရလောကဝဇ္ဇဘယဒဿာဝိနော ဝိဟရန္တေ. သေယျထာပိ နာမ ဥပ္ပလိနိယံ ဝါ ပဒုမိနိယံ ဝါ ပုဏ္ဍရီကိနိယံ ဝါ အပ္ပေကစ္စာနိ ဥပ္ပလာနိ ဝါ ပဒုမာနိ ဝါ ပုဏ္ဍရီကာနိ ဝါ ဥဒကေ ဇာတာနိ ဥဒကေ သံဝဍ္ဎာနိ ဥဒကာနုဂ္ဂတာနိ အန္တောနိမုဂ္ဂပေါသီနိ, အပ္ပေကစ္စာနိ ဥပ္ပလာနိ ဝါ ပဒုမာနိ ဝါ ပုဏ္ဍရီကာနိ ဝါ ဥဒကေ ဇာတာနိ ဥဒကေ သံဝဍ္ဎာနိ သမောဒကံ ဌိတာနိ, အပ္ပေကစ္စာနိ ဥပ္ပလာနိ ဝါ ပဒုမာနိ ဝါ ပုဏ္ဍရီကာနိ ဝါ ဥဒကေ ဇာတာနိ ဥဒကေ သံဝဍ္ဎာနိ ဥဒကံ အစ္စုဂ္ဂမ္မ တိဋ္ဌန္တိ အနုပလိတ္တာနိ ဥဒကေန; ဧဝမေဝံ ဘဂဝါ ဗုဒ္ဓစက္ခုနာ လောကံ ဝေါလောကေန္တော အဒ္ဒသ သတ္တေ အပ္ပရဇက္ခေ မဟာရဇက္ခေ တိက္ခိန္ဒြိယေ မုဒိန္ဒြိယေ သွာကာရေ ဒွါကာရေ သုဝိညာပယေ ဒုဝိညာပယေ အပ္ပေကစ္စေ ပရလောကဝဇ္ဇဘယဒဿာဝိနော ဝိဟရန္တေ အပ္ပေကစ္စေ နပရလောကဝဇ္ဇဘယဒဿာဝိနော ဝိဟရန္တေ. ဇာနာတိ ဘဂဝါ—  “အယံ ပုဂ္ဂလော ရာဂစရိတော, အယံ ဒေါသစရိတော, အယံ မောဟစရိတော, အယံ ဝိတက္ကစရိတော, အယံ သဒ္ဓါစရိတော, အယံ ဉာဏစရိတော”တိ. ရာဂစရိတဿ ဘဂဝါ ပုဂ္ဂလဿ အသုဘကထံ ကထေတိ; ဒေါသစရိတဿ ဘဂဝါ ပုဂ္ဂလဿ မေတ္တာဘာဝနံ အာစိက္ခတိ; မောဟစရိတဿ ဘဂဝါ ပုဂ္ဂလဿ ဥဒ္ဒေသေ ပရိပုစ္ဆာယ ကာလေန ဓမ္မဿဝနေ ကာလေန ဓမ္မသာကစ္ဆာယ ဂရုသံဝါသေ နိဝေသေတိ; ဝိတက္ကစရိတဿ ဘဂဝါ ပုဂ္ဂလဿ အာနာပါနဿတိံ အာစိက္ခတိ; သဒ္ဓါစရိတဿ ဘဂဝါ ပုဂ္ဂလဿ ပသာဒနီယံ နိမိတ္တံ အာစိက္ခတိ ဗုဒ္ဓသုဗောဓိံ ဓမ္မသုဓမ္မတံ သံဃသုပ္ပဋိပတ္တိံ သီလာနိ စ အတ္တနော; ဉာဏစရိတဿ ဘဂဝါ ပုဂ္ဂလဿ ဝိပဿနာနိမိတ္တံ အာစိက္ခတိ အနိစ္စာကာရံ ဒုက္ခာကာရံ အနတ္တာကာရံ.
</Paragraph>

<Paragraph number="1810" type="verses" book="mn">
_“သေလေ ယထာ ပဗ္ဗတမုဒ္ဓနိဋ္ဌိတော,_  
_ယထာပိ ပဿေ ဇနတံ သမန္တတော;_  
_တထူပမံ ဓမ္မမယံ သုမေဓ,_  
_ပါသာဒမာရုယှ သမန္တစက္ခု;_  
_သောကာဝတိဏ္ဏံ ဇနတမပေတသောကော,_  
_အဝေက္ခဿု ဇာတိဇရာဘိဘူတန်”တိ._  

</Paragraph>

<Paragraph number="1811" book="mn">
ဧဝံ ဘဂဝါ ဗုဒ္ဓစက္ခုနာပိ စက္ခုမာ.
</Paragraph>

<Paragraph number="1812" book="mn">
ကထံ ဘဂဝါ သမန္တစက္ခုနာပိ စက္ခုမာ? သမန္တစက္ခု ဝုစ္စတိ သဗ္ဗညုတဉာဏံ. ဘဂဝါ သဗ္ဗညုတဉာဏေန ဥပေတော သမုပေတော ဥပဂတော သမုပဂတော ဥပပန္နော သမုပပန္နော သမန္နာဂတော.
</Paragraph>

<Paragraph number="1813" type="verses" book="mn">
_“န တဿ အဒိဋ္ဌမိဓတ္ထိ ကိဉ္စိ,_  
_အထော အဝိညာတမဇာနိတဗ္ဗံ;_  
_သဗ္ဗံ အဘိညာသိ ယဒတ္ထိ နေယျံ,_  
_တထာဂတော တေန သမန္တစက္ခူ”တိ._  

</Paragraph>

<Paragraph number="1814" book="mn">
ဧဝံ ဘဂဝါ သမန္တစက္ခုနာပိ စက္ခုမာတိ—  ယထာ ဒိဿတိ စက္ခုမာ.
</Paragraph>

<Paragraph number="1815" book="mn">
<Emphasis>သဗ္ဗံ တမံ ဝိနောဒေတွာ</Emphasis>တိ သဗ္ဗံ ရာဂတမံ ဒေါသတမံ မောဟတမံ မာနတမံ ဒိဋ္ဌိတမံ ကိလေသတမံ ဒုစ္စရိတတမံ အန္ဓကရဏံ အစက္ခုကရဏံ အညာဏကရဏံ ပညာနိရောဓိကံ ဝိဃာတပက္ခိကံ အနိဗ္ဗာနသံဝတ္တနိကံ နုဒိတွာ ပနုဒိတွာ ဇဟိတွာ ပဇဟိတွာ ဝိနောဒေတွာ ဗျန္တိံ ကရိတွာ အနဘာဝံ ဂမေတွာတိ—  သဗ္ဗံ တမံ ဝိနောဒေတွာ.
</Paragraph>

<Paragraph number="1816" book="mn">
<Emphasis>ဧကောဝ ရတိမဇ္ဈဂါ</Emphasis>တိ. <Emphasis>ဧကော</Emphasis>တိ ဘဂဝါ ပဗ္ဗဇ္ဇာသင်္ခါတေန ဧကော, အဒုတိယဋ္ဌေန ဧကော, တဏှာယ ပဟာနဋ္ဌေန ဧကော, ဧကန္တဝီတရာဂေါတိ ဧကော, ဧကန္တဝီတဒေါသောတိ ဧကော, ဧကန္တဝီတမောဟောတိ ဧကော, ဧကန္တနိက္ကိလေသောတိ ဧကော, ဧကာယနမဂ္ဂံ ဂတောတိ ဧကော, အနုတ္တရံ သမ္မာသမ္ဗောဓိံ အဘိသမ္ဗုဒ္ဓေါတိ ဧကော.
</Paragraph>

<Paragraph number="1817" book="mn">
ကထံ ဘဂဝါ ပဗ္ဗဇ္ဇာသင်္ခါတေန ဧကော? ဘဂဝါ ဒဟရောဝ သမာနော သုသု ကာဠကေသော ဘဒြေန ယောဗ္ဗနေန သမန္နာဂတော ပဌမေန ဝယသာ အကာမကာနံ မာတာပိတူနံ အဿုမုခါနံ ရုဒန္တာနံ ဝိလပန္တာနံ ဉာတိသင်္ဃံ ပဟာယ သဗ္ဗံ ဃရာဝါသပလိဗောဓံ ဆိန္ဒိတွာ ပုတ္တဒါရပလိဗောဓံ ဆိန္ဒိတွာ ဉာတိပလိဗောဓံ ဆိန္ဒိတွာ မိတ္တာမစ္စပလိဗောဓံ ဆိန္ဒိတွာ သန္နိဓိပလိဗောဓံ ဆိန္ဒိတွာ ကေသမဿုံ ဩဟာရေတွာ ကာသာယာနိ ဝတ္ထာနိ အစ္ဆာဒေတွာ အဂါရသ္မာ အနဂါရိယံ ပဗ္ဗဇိတွာ အကိဉ္စနဘာဝံ ဥပဂန္တွာ ဧကော စရတိ ဝိဟရတိ ဣရိယတိ ဝတ္တတိ ပါလေတိ ယပေတိ ယာပေတိ—  ဧဝံ ဘဂဝါ ပဗ္ဗဇ္ဇာသင်္ခါတေန ဧကော.
</Paragraph>

<Paragraph number="1818" book="mn">
ကထံ ဘဂဝါ အဒုတိယဋ္ဌေန ဧကော? သော ဧဝံ ပဗ္ဗဇိတော သမာနော ဧကော အရညဝနပတ္ထာနိ ပန္တာနိ သေနာသနာနိ ပဋိသေဝတိ အပ္ပသဒ္ဒါနိ အပ္ပနိဂ္ဃေါသာနိ ဝိဇနဝါတာနိ မနုဿရာဟဿေယျကာနိ ပဋိသလ္လာနသာရုပ္ပါနိ. သော ဧကော စရတိ, ဧကော ဂစ္ဆတိ, ဧကော တိဋ္ဌတိ, ဧကော နိသီဒတိ, ဧကော သေယျံ ကပ္ပေတိ, ဧကော ဂါမံ ပိဏ္ဍာယ ပဝိသတိ, ဧကော ပဋိက္ကမတိ, ဧကော ရဟော နိသီဒတိ, ဧကော စင်္ကမံ အဓိဋ္ဌာတိ, ဧကော စရတိ ဝိဟရတိ ဣရိယတိ ဝတ္တတိ ပါလေတိ ယပေတိ ယာပေတိ—  ဧဝံ ဘဂဝါ အဒုတိယဋ္ဌေန ဧကော.
</Paragraph>

<Paragraph number="1819" book="mn">
ကထံ ဘဂဝါ တဏှာယ ပဟာနဋ္ဌေန ဧကော? သော ဧဝံ ဧကော အဒုတိယော အပ္ပမတ္တော အာတာပီ ပဟိတတ္တော ဝိဟရန္တော နဇ္ဇာ နေရဉ္ဇရာယ တီရေ ဗောဓိရုက္ခမူလေ မဟာပဓာနံ ပဒဟန္တော မာရံ သသေနံ ကဏှံ နမုစိံ ပမတ္တဗန္ဓုံ ဝိဓမိတွာ တဏှာဇာလိနိံ ဝိသရိတံ ဝိသတ္တိကံ ပဇဟသိ ဝိနောဒေသိ ဗျန္တိံ အကာသိ အနဘာဝံ ဂမေသိ.
</Paragraph>

<Paragraph number="1820" type="verses" book="mn">
_“တဏှာဒုတိယော ပုရိသော,_  
_ဒီဃမဒ္ဓါနသံသရံ;_  
ဣတ္ထဘာဝညထာဘာဝံ,_  
_သံသာရံ နာတိဝတ္တတိ._  

</Paragraph>

<Paragraph number="1821" type="verses" book="mn">
_ဧတမာဒီနဝံ ဉတွာ,_  
_တဏှံ ဒုက္ခဿ သမ္ဘဝံ;_  
_ဝီတတဏှော အနာဒါနော,_  
_သတော ဘိက္ခု ပရိဗ္ဗဇေ”တိ._  

</Paragraph>

<Paragraph number="1822" book="mn">
ဧဝံ ဘဂဝါ တဏှာယ ပဟာနဋ္ဌေန ဧကော.
</Paragraph>

<Paragraph number="1823" book="mn">
ကထံ ဘဂဝါ ဧကန္တဝီတရာဂေါတိ ဧကော? ရာဂဿ ပဟီနတ္တာ ဧကန္တဝီတရာဂေါတိ ဧကော, ဒေါသဿ ပဟီနတ္တာ ဧကန္တဝီတဒေါသောတိ ဧကော, မောဟဿ ပဟီနတ္တာ ဧကန္တဝီတမောဟောတိ ဧကော, ကိလေသာနံ ပဟီနတ္တာ ဧကန္တနိက္ကိလေသောတိ ဧကော.
</Paragraph>

<Paragraph number="1824" book="mn">
ကထံ ဘဂဝါ ဧကာယနမဂ္ဂံ ဂတောတိ ဧကော? ဧကာယနမဂ္ဂေါ ဝုစ္စတိ စတ္တာရော သတိပဋ္ဌာနာ စတ္တာရော သမ္မပ္ပဓာနာ စတ္တာရော ဣဒ္ဓိပါဒါ ပဉ္စိန္ဒြိယာနိ ပဉ္စ ဗလာနိ သတ္တ ဗောဇ္ဈင်္ဂါ အရိယော အဋ္ဌင်္ဂိကော မဂ္ဂေါ.
</Paragraph>

<Paragraph number="1825" type="verses" book="mn">
_“ဧကာယနံ ဇာတိခယန္တဒဿီ,_  
_မဂ္ဂံ ပဇာနာတိ ဟိတာနုကမ္ပီ;_  
_ဧတေန မဂ္ဂေန တရိံသု ပုဗ္ဗေ,_  
_တရိဿန္တိ ယေ စ တရန္တိ ဩဃန်”တိ._  

</Paragraph>

<Paragraph number="1826" book="mn">
ဧဝံ ဘဂဝါ ဧကာယနမဂ္ဂံ ဂတောတိ ဧကော.
</Paragraph>

<Paragraph number="1827" book="mn">
ကထံ ဘဂဝါ ဧကော အနုတ္တရံ သမ္မာသမ္ဗောဓိံ အဘိသမ္ဗုဒ္ဓေါတိ ဧကော? <Emphasis>ဗောဓိ</Emphasis> ဝုစ္စတိ စတူသု မဂ္ဂေသု ဉာဏံ ပညိန္ဒြိယံ ပညာဗလံ ဓမ္မဝိစယသမ္ဗောဇ္ဈင်္ဂေါ ဝီမံသာ ဝိပဿနာ သမ္မာဒိဋ္ဌိ. ဘဂဝါ တေန ဗောဓိဉာဏေန “သဗ္ဗေ သင်္ခါရာ အနိစ္စာ”တိ ဗုဇ္ဈိ, “သဗ္ဗေ သင်္ခါရာ ဒုက္ခာ”တိ ဗုဇ္ဈိ, “သဗ္ဗေ ဓမ္မာ အနတ္တာ”တိ ဗုဇ္ဈိ, “အဝိဇ္ဇာပစ္စယာ သင်္ခါရာ”တိ ဗုဇ္ဈိ …ပေ…  “ဇာတိပစ္စယာ ဇရာမရဏန်”တိ ဗုဇ္ဈိ; “အဝိဇ္ဇာနိရောဓာ သင်္ခါရနိရောဓော”တိ ဗုဇ္ဈိ …ပေ…  “ဇာတိနိရောဓာ ဇရာမရဏနိရောဓော”တိ ဗုဇ္ဈိ; “ဣဒံ ဒုက္ခန်”တိ ဗုဇ္ဈိ, “အယံ ဒုက္ခသမုဒယော”တိ ဗုဇ္ဈိ, “အယံ ဒုက္ခနိရောဓော”တိ ဗုဇ္ဈိ, “အယံ ဒုက္ခနိရောဓဂါမိနီ ပဋိပဒါ”တိ ဗုဇ္ဈိ; “ဣမေ အာသဝါ”တိ ဗုဇ္ဈိ …ပေ…  “အယံ အာသဝနိရောဓဂါမိနီ ပဋိပဒါ”တိ ဗုဇ္ဈိ; “ဣမေ ဓမ္မာ ပရိညေယျာ”တိ ဗုဇ္ဈိ…  ပဟာတဗ္ဗာတိ…  ဘာဝေတဗ္ဗာတိ…  သစ္ဆိကာတဗ္ဗာတိ ဗုဇ္ဈိ, ဆန္နံ ဖဿာယတနာနံ သမုဒယဉ္စ အတ္ထင်္ဂမဉ္စ အဿာဒဉ္စ အာဒီနဝဉ္စ နိဿရဏဉ္စ ဗုဇ္ဈိ, ပဉ္စန္နံ ဥပါဒါနက္ခန္ဓာနံ သမုဒယဉ္စ အတ္ထင်္ဂမဉ္စ အဿာဒဉ္စ အာဒီနဝဉ္စ နိဿရဏဉ္စ ဗုဇ္ဈိ, စတုန္နံ မဟာဘူတာနံ သမုဒယဉ္စ အတ္ထင်္ဂမဉ္စ အဿာဒဉ္စ အာဒီနဝဉ္စ နိဿရဏဉ္စ ဗုဇ္ဈိ, “ယံ ကိဉ္စိ သမုဒယဓမ္မံ, သဗ္ဗံ တံ နိရောဓဓမ္မန်”တိ ဗုဇ္ဈိ.
</Paragraph>

<Paragraph number="1828" book="mn">
အထ ဝါ ယံ ကိဉ္စိ ဗုဇ္ဈိတဗ္ဗံ အနုဗုဇ္ဈိတဗ္ဗံ ပဋိဗုဇ္ဈိတဗ္ဗံ သမ္ဗုဇ္ဈိတဗ္ဗံ အဓိဂန္တဗ္ဗံ ဖဿိတဗ္ဗံ သစ္ဆိကာတဗ္ဗံ, သဗ္ဗံ တံ တေန ဗောဓိဉာဏေန ဗုဇ္ဈိ အနုဗုဇ္ဈိ ပဋိဗုဇ္ဈိ သမ္ဗုဇ္ဈိ သမ္မာဗုဇ္ဈိ အဓိဂစ္ဆိ ဖဿေသိ သစ္ဆာကာသိ. ဧဝံ ဘဂဝါ ဧကော အနုတ္တရံ သမ္မာသမ္ဗောဓိံ အဘိသမ္ဗုဒ္ဓေါတိ ဧကော.
</Paragraph>

<Paragraph number="1829" book="mn">
<Emphasis>ရတိမဇ္ဈဂါ</Emphasis>တိ. <Emphasis>ရတိန်</Emphasis>တိ နေက္ခမ္မရတိံ ဝိဝေကရတိံ ဥပသမရတိံ သမ္ဗောဓိရတိံ အဇ္ဈဂါ သမဇ္ဈဂါ အဓိဂစ္ဆိ ဖဿေသိ သစ္ဆာကာသီတိ—  ဧကောဝ ရတိမဇ္ဈဂါ.
</Paragraph>

<Paragraph number="1830" book="mn">
တေနာဟ ထေရော သာရိပုတ္တော—
</Paragraph>

<Paragraph number="1831" type="verses" book="mn">
_“သဒေဝကဿ လောကဿ,_  
_ယထာ ဒိဿတိ စက္ခုမာ;_  
_သဗ္ဗံ တမံ ဝိနောဒေတွာ,_  
_ဧကောဝ ရတိမဇ္ဈဂါ”တိ._  

</Paragraph>

</Division>
<Division number="192" book="mn">

<Paragraph number="1832" type="verses" book="mn">
_<Emphasis>တံ ဗုဒ္ဓံ အသိတံ တာဒိံ,</Emphasis>_  
_<Emphasis>အကုဟံ ဂဏိမာဂတံ;</Emphasis>_  
_<Emphasis>ဗဟူနမိဓ ဗဒ္ဓါနံ,</Emphasis>_  
_<Emphasis>အတ္ထိ ပဉှေန အာဂမံ.</Emphasis>_  

</Paragraph>

<Paragraph number="1833" book="mn">
<Emphasis>တံ ဗုဒ္ဓံ အသိတံ တာဒိန်</Emphasis>တိ. <Emphasis>ဗုဒ္ဓေါ</Emphasis>တိ ယော သော ဘဂဝါ သယမ္ဘူ အနာစရိယကော ပုဗ္ဗေ အနနုဿုတေသု ဓမ္မေသု သာမံ သစ္စာနိ အဘိသမ္ဗုဇ္ဈိ, တတ္ထ စ သဗ္ဗညုတံ ပါပုဏိ ဗလေသု စ ဝသီဘာဝံ. <Emphasis>ဗုဒ္ဓေါ</Emphasis>တိ ကေနဋ္ဌေန ဗုဒ္ဓေါ? ဗုဇ္ဈိတာ သစ္စာနီတိ ဗုဒ္ဓေါ, ဗောဓေတာ ပဇာယာတိ ဗုဒ္ဓေါ, သဗ္ဗညုတာယ ဗုဒ္ဓေါ, သဗ္ဗဒဿာဝိတာယ ဗုဒ္ဓေါ, အနညနေယျတာယ ဗုဒ္ဓေါ, ဝိသဝိတာယ ဗုဒ္ဓေါ, ခီဏာသဝသင်္ခါတေန ဗုဒ္ဓေါ, နိရုပလေပသင်္ခါတေန ဗုဒ္ဓေါ, ဧကန္တဝီတရာဂေါတိ ဗုဒ္ဓေါ, ဧကန္တဝီတဒေါသောတိ ဗုဒ္ဓေါ, ဧကန္တဝီတမောဟောတိ ဗုဒ္ဓေါ, ဧကန္တနိက္ကိလေသောတိ ဗုဒ္ဓေါ, ဧကာယနမဂ္ဂံ ဂတောတိ ဗုဒ္ဓေါ, ဧကော အနုတ္တရံ သမ္မာသမ္ဗောဓိံ အဘိသမ္ဗုဒ္ဓေါတိ ဗုဒ္ဓေါ, အဗုဒ္ဓိဝိဟတတ္တာ ဗုဒ္ဓိပဋိလာဘတ္တာ ဗုဒ္ဓေါ. ဗုဒ္ဓေါတိ နေတံ နာမံ မာတရာ ကတံ န ပိတရာ ကတံ, န ဘာတရာ ကတံ, န ဘဂိနိယာ ကတံ, န မိတ္တာမစ္စေဟိ ကတံ, န ဉာတိသာလောဟိတေဟိ ကတံ, န သမဏဗြာဟ္မဏေဟိ ကတံ, န ဒေဝတာဟိ ကတံ. ဝိမောက္ခန္တိကမေတံ ဗုဒ္ဓါနံ ဘဂဝန္တာနံ ဗောဓိယာ မူလေ သဟ သဗ္ဗညုတဉာဏဿ ပဋိလာဘာ သစ္ဆိကာ ပညတ္တိ, ယဒိဒံ ဗုဒ္ဓေါတိ—  တံ ဗုဒ္ဓံ. <Emphasis>အသိတန်</Emphasis>တိ ဒွေ နိဿယာ—  တဏှာနိဿယော စ ဒိဋ္ဌိနိဿယော စ. ကတမော တဏှာနိဿယော? ယာဝ တဏှာသင်္ခါတေန သီမကတံ ဩဓိကတံ ပရိယန္တကတံ ပရိဂ္ဂဟိတံ မမာယိတံ—  ဣဒံ မမ, ဧတံ မမ, ဧတ္တကံ မမ, ဧတ္တာဝတာ မမ, မမ ရူပါ သဒ္ဒါ ဂန္ဓာ ရသာ ဖောဋ္ဌဗ္ဗာ, အတ္ထရဏာ ပါဝုရဏာ ဒါသိဒါသာ အဇေဠကာ ကုက္ကုဋသူကရာ ဟတ္ထိဂဝါဿဝဠဝါ, ခေတ္တံ ဝတ္ထုံ ဟိရညံ သုဝဏ္ဏံ, ဂါမနိဂမရာဇဓာနိယော ရဋ္ဌဉ္စ ဇနပဒေါ စ ကောသော စ ကောဋ္ဌာဂါရဉ္စ, ကေဝလမ္ပိ မဟာပထဝိံ တဏှာဝသေန မမာယတိ, ယာဝတာ အဋ္ဌသတံ တဏှာဝိစရိတံ—  အယံ တဏှာနိဿယော.
</Paragraph>

<Paragraph number="1834" book="mn">
ကတမော ဒိဋ္ဌိနိဿယော? ဝီသတိဝတ္ထုကာ သက္ကာယဒိဋ္ဌိ, ဒသဝတ္ထုကာ မိစ္ဆာဒိဋ္ဌိ, ဒသဝတ္ထုကာ အန္တဂ္ဂါဟိကာ ဒိဋ္ဌိ. ယာ ဧဝရူပါ ဒိဋ္ဌိ ဒိဋ္ဌိဂတံ ဒိဋ္ဌိဂဟနံ ဒိဋ္ဌိကန္တာရော ဒိဋ္ဌိဝိသုကာယိကံ ဒိဋ္ဌိဝိပ္ဖန္ဒိတံ ဒိဋ္ဌိသံယောဇနံ ဂါဟော ပဋိဂ္ဂါဟော အဘိနိဝေသော ပရာမာသော ကုမ္မဂ္ဂေါ မိစ္ဆာပထော မိစ္ဆတ္တံ တိတ္ထာယတနံ ဝိပရိယေသဂ္ဂါဟော ဝိပရီတဂ္ဂါဟော ဝိပလ္လာသဂ္ဂါဟော မိစ္ဆာဂါဟော “အယာထာဝကသ္မိံ ယာထာဝကန်”တိ ဂါဟော ယာဝတာ ဒွါသဋ္ဌိ ဒိဋ္ဌိဂတာနိ—  အယံ ဒိဋ္ဌိနိဿယော.
</Paragraph>

<Paragraph number="1835" book="mn">
ဗုဒ္ဓဿ ဘဂဝတော တဏှာနိဿယော ပဟီနော, ဒိဋ္ဌိနိဿယော ပဋိနိဿဋ္ဌော; တဏှာနိဿယဿ ပဟီနတ္တာ ဒိဋ္ဌိနိဿယဿ ပဋိနိဿဋ္ဌတ္တာ ဘဂဝါ စက္ခုံ အသိတော, သောတံ…  ဃာနံ…  ဇိဝှံ…  ကာယံ…  မနံ အသိတော, ရူပေ…  သဒ္ဒေ…  ဂန္ဓေ…  ရသေ…  ဖောဋ္ဌဗ္ဗေ…  ကုလံ…  ဂဏံ…  အာဝါသံ…  လာဘံ…  ယသံ…  ပသံသံ…  သုခံ…  စီဝရံ…  ပိဏ္ဍပါတံ…  သေနာသနံ…  ဂိလာနပစ္စယဘေသဇ္ဇပရိက္ခာရံ…  ကာမဓာတုံ…  ရူပဓာတုံ…  အရူပဓာတုံ…  ကာမဘဝံ…  ရူပဘဝံ…  အရူပဘဝံ…  သညာဘဝံ…  အသညာဘဝံ…  နေဝသညာနာသညာဘဝံ…  ဧကဝေါကာရဘဝံ…  စတုဝေါကာရဘဝံ…  ပဉ္စဝေါကာရဘဝံ…  အတီတံ…  အနာဂတံ…  ပစ္စုပ္ပန္နံ…  ဒိဋ္ဌသုတမုတဝိညာတဗ္ဗေ ဓမ္မေ အသိတော အနိဿိတော အနလ္လီနော အနုပဂတော အနဇ္ဈောသိတော အနဓိမုတ္တော နိက္ခန္တော နိဿဋော ဝိပ္ပမုတ္တော ဝိသညုတ္တော ဝိမရိယာဒိကတေန စေတသာ ဝိဟရတီတိ—  တံ ဗုဒ္ဓံ အသိတံ.
</Paragraph>

<Paragraph number="1836" book="mn">
<Emphasis>တာဒိန်</Emphasis>တိ ဘဂဝါ ပဉ္စဟာကာရေဟိ တာဒီ—  ဣဋ္ဌာနိဋ္ဌေ တာဒီ, စတ္တာဝီတိ တာဒီ, တိဏ္ဏာဝီတိ တာဒီ, မုတ္တာဝီတိ တာဒီ, တံနိဒ္ဒေသာ တာဒီ.
</Paragraph>

<Paragraph number="1837" book="mn">
ကထံ ဘဂဝါ ဣဋ္ဌာနိဋ္ဌေ တာဒီ? ဘဂဝါ လာဘေပိ တာဒီ, အလာဘေပိ တာဒီ, ယသေပိ တာဒီ, အယသေပိ တာဒီ, ပသံသာယပိ တာဒီ နိန္ဒာယပိ တာဒီ, သုခေပိ တာဒီ, ဒုက္ခေပိ တာဒီ; ဧကစ္စေ ဗာဟံ ဂန္ဓေန လိမ္ပေယျုံ, ဧကစ္စေ ဗာဟံ ဝါသိယာ တစ္ဆေယျုံ, အမုကသ္မိံ နတ္ထိ ရာဂေါ, အမုကသ္မိံ နတ္ထိ ပဋိဃံ, အနုနယပဋိဃဝိပ္ပဟီနော ဥဂ္ဃါတိနိဂ္ဃါတိဝီတိဝတ္တော အနုရောဓဝိရောဓံ သမတိက္ကန္တော. ဧဝံ ဘဂဝါ ဣဋ္ဌာနိဋ္ဌေ တာဒီ.
</Paragraph>

<Paragraph number="1838" book="mn">
ကထံ ဘဂဝါ စတ္တာဝီတိ တာဒီ? ဘဂဝတော ရာဂေါ စတ္တော ဝန္တော မုတ္တော ပဟီနော ပဋိနိဿဋ္ဌော, ဒေါသော…  မောဟော…  ကောဓော…  ဥပနာဟော…  မက္ခော…  ပဠာသော…  ဣဿာ…  မစ္ဆရိယံ…  မာယာ…  သာဌေယျံ…  ထမ္ဘော…  သာရမ္ဘော…  မာနော…  အတိမာနော…  မဒေါ…  ပမာဒေါ…  သဗ္ဗေ ကိလေသာ…  သဗ္ဗေ ဒုစ္စရိတာ…  သဗ္ဗေ ဒရထာ…  သဗ္ဗေ ပရိဠာဟာ…  သဗ္ဗေ သန္တာပါ…  သဗ္ဗာကုသလာဘိသင်္ခါရာ စတ္တာ ဝန္တာ မုတ္တာ ပဟီနာ ပဋိနိဿဋ္ဌာ. ဧဝံ ဘဂဝါ စတ္တာဝီတိ တာဒီ.
</Paragraph>

<Paragraph number="1839" book="mn">
ကထံ ဘဂဝါ တိဏ္ဏာဝီတိ တာဒီ? ဘဂဝါ ကာမောဃံ တိဏ္ဏော, ဘဝေါဃံ တိဏ္ဏော, ဒိဋ္ဌောဃံ တိဏ္ဏော, အဝိဇ္ဇောဃံ တိဏ္ဏော, သဗ္ဗံ သံသာရပထံ တိဏ္ဏော ဥတ္တိဏ္ဏော နိတ္တိဏ္ဏော အတိက္ကန္တော သမတိက္ကန္တော ဝီတိဝတ္တော. သော ဝုဋ္ဌဝါသော စိဏ္ဏစရဏော ဂတဒ္ဓေါ ဂတဒိသော ဂတကောဋိယော ပါလိတဗြဟ္မစရိယော ဥတ္တမဒိဋ္ဌိပ္ပတ္တော ဘာဝိတမဂ္ဂေါ ပဟီနကိလေသော ပဋိဝိဒ္ဓါကုပ္ပေါ သစ္ဆိကတနိရောဓော. ဒုက္ခံ တဿ ပရိညာတံ, သမုဒယော ပဟီနော, မဂ္ဂေါ ဘာဝိတော, နိရောဓော သစ္ဆိကတော, အဘိညေယျံ အဘိညာတံ, ပရိညေယျံ ပရိညာတံ, ပဟာတဗ္ဗံ ပဟီနံ, ဘာဝေတဗ္ဗံ ဘာဝိတံ, သစ္ဆိကာတဗ္ဗံ သစ္ဆိကတံ. သော ဥက္ခိတ္တပလိဃော သံကိဏ္ဏပရိက္ခော အဗ္ဗူဠှေသိကော နိရဂ္ဂဠော အရိယော ပန္နဒ္ဓဇော ပန္နဘာရော ဝိသညုတ္တော ပဉ္စင်္ဂဝိပ္ပဟီနော ဆဠင်္ဂသမန္နာဂတော ဧကာရက္ခော စတုရာပဿေနော ပနုဏ္ဏပစ္စေကသစ္စော သမဝယသဋ္ဌေသနော အနာဝိလသင်္ကပ္ပေါ ပဿဒ္ဓကာယသင်္ခါရော သုဝိမုတ္တစိတ္တော သုဝိမုတ္တပညော ကေဝလီ ဝုသိတဝါ ဥတ္တမပုရိသော ပရမပုရိသော ပရမပတ္တိပ္ပတ္တော. သော နေဝါစိနတိ, နာပစိနတိ; အပစိနိတွာ ဌိတော နေဝ ပဇဟတိ, န ဥပါဒိယတိ; ပဇဟိတွာ ဌိတော နေဝ သံသိဗ္ဗတိ, န ဥဿိနေတိ; ဝိသိနေတွာ ဌိတော နေဝ ဝိဓူပေတိ, န သန္ဓူပေတိ; ဝိဓူပေတွာ ဌိတော, အသေခေန သီလက္ခန္ဓေန သမန္နာဂတတ္တာ ဌိတော, အသေခေန သမာဓိက္ခန္ဓေန သမန္နာဂတတ္တာ ဌိတော, အသေခေန ပညာက္ခန္ဓေန သမန္နာဂတတ္တာ ဌိတော, အသေခေန ဝိမုတ္တိက္ခန္ဓေန သမန္နာဂတတ္တာ ဌိတော, အသေခေန ဝိမုတ္တိဉာဏဒဿနက္ခန္ဓေန သမန္နာဂတတ္တာ ဌိတော, သစ္စံ သမ္ပဋိပါဒိယိတွာ ဌိတော, ဧဇံ သမတိက္ကမိတွာ ဌိတော, ကိလေသဂ္ဂိံ ပရိယာဒိယိတွာ ဌိတော, အပရိဂမနတာယ ဌိတော, ကဋံ သမာဒါယ ဌိတော, မုတ္တိပဋိသေဝနတာယ ဌိတော, မေတ္တာယ ပါရိသုဒ္ဓိယာ ဌိတော, ကရုဏာယ ပါရိသုဒ္ဓိယာ ဌိတော, မုဒိတာယ ပါရိသုဒ္ဓိယာ ဌိတော, ဥပေက္ခာယ ပါရိသုဒ္ဓိယာ ဌိတော, အစ္စန္တပါရိသုဒ္ဓိယာ ဌိတော, အတမ္မယတာယ ပါရိသုဒ္ဓိယာ ဌိတော, ဝိမုတ္တတ္တာ ဌိတော, သန္တုသိတတ္တာ ဌိတော, ခန္ဓပရိယန္တေ ဌိတော, ဓာတုပရိယန္တေ ဌိတော, အာယတနပရိယန္တေ ဌိတော, ဂတိပရိယန္တေ ဌိတော, ဥပပတ္တိပရိယန္တေ ဌိတော, ပဋိသန္ဓိပရိယန္တေ ဌိတော, ဘဝပရိယန္တေ ဌိတော, သံသာရပရိယန္တေ ဌိတော, ဝဋ္ဋပရိယန္တေ ဌိတော, အန္တိမေ ဘဝေ ဌိတော, အန္တိမေ သမုဿယေ ဌိတော, အန္တိမဒေဟဓရော ဘဂဝါ.
</Paragraph>

<Paragraph number="1840" type="verses" book="mn">
_“တဿာယံ ပစ္ဆိမကော ဘဝေါ,_  
_စရိမောယံ သမုဿယော;_  
_ဇာတိမရဏသံသာရော,_  
_နတ္ထိ တဿ ပုနဗ္ဘဝေါ”တိ._  

</Paragraph>

<Paragraph number="1841" book="mn">
ဧဝံ ဘဂဝါ တိဏ္ဏာဝီတိ တာဒီ.
</Paragraph>

<Paragraph number="1842" book="mn">
ကထံ ဘဂဝါ မုတ္တာဝီတိ တာဒီ? ဘဂဝတော ရာဂါ စိတ္တံ မုတ္တံ ဝိမုတ္တံ သုဝိမုတ္တံ, ဒေါသာ စိတ္တံ…  မောဟာ စိတ္တံ…  ကောဓာ…  ဥပနာဟာ…  မက္ခာ…  ပဠာသာ…  ဣဿာယ…  မစ္ဆရိယာ…  မာယာယ…  သာဌေယျာ…  ထမ္ဘာ…  သာရမ္ဘာ…  မာနာ…  အတိမာနာ…  မဒါ…  ပမာဒါ…  သဗ္ဗကိလေသေဟိ…  သဗ္ဗဒုစ္စရိတေဟိ…  သဗ္ဗဒရထေဟိ…  သဗ္ဗပရိဠာဟေဟိ…  သဗ္ဗသန္တာပေဟိ…  သဗ္ဗာကုသလာဘိသင်္ခါရေဟိ စိတ္တံ မုတ္တံ ဝိမုတ္တံ သုဝိမုတ္တံ. ဧဝံ ဘဂဝါ မုတ္တာဝီတိ တာဒီ.
</Paragraph>

<Paragraph number="1843" book="mn">
ကထံ ဘဂဝါ တံနိဒ္ဒေသာ တာဒီ? ဘဂဝါ သီလေ သတိ သီလဝါတိ တံနိဒ္ဒေသာ တာဒီ, သဒ္ဓါယ သတိ သဒ္ဓေါတိ တံနိဒ္ဒေသာ တာဒီ, ဝီရိယေ သတိ ဝီရိယဝါတိ တံနိဒ္ဒေသာ တာဒီ, သတိယာ သတိ သတိမာတိ တံနိဒ္ဒေသာ တာဒီ, သမာဓိသ္မိံ သတိ သမာဟိတောတိ တံနိဒ္ဒေသာ တာဒီ, ပညာယ သတိ ပညဝါတိ တံနိဒ္ဒေသာ တာဒီ, ဝိဇ္ဇာယ သတိ တေဝိဇ္ဇောတိ တံနိဒ္ဒေသာ တာဒီ, အဘိညာယ သတိ ဆဠဘိညောတိ တံနိဒ္ဒေသာ တာဒီ, ဒသဗလေ သတိ ဒသဗလောတိ တံနိဒ္ဒေသာ တာဒီ. ဧဝံ ဘဂဝါ တံနိဒ္ဒေသာ တာဒီတိ—  တံ ဗုဒ္ဓံ အသိတံ တာဒိံ.
</Paragraph>

<Paragraph number="1844" book="mn">
<Emphasis>အကုဟံ ဂဏိမာဂတန်</Emphasis>တိ. <Emphasis>အကုဟော</Emphasis>တိ တီဏိ ကုဟနဝတ္ထူနိ—  ပစ္စယပဋိသေဝနသင်္ခါတံ ကုဟနဝတ္ထု, ဣရိယာပထသင်္ခါတံ ကုဟနဝတ္ထု, သာမန္တဇပ္ပနသင်္ခါတံ ကုဟနဝတ္ထု.
</Paragraph>

<Paragraph number="1845" book="mn">
ကတမံ ပစ္စယပဋိသေဝနသင်္ခါတံ ကုဟနဝတ္ထု? ဣဓ ဂဟပတိကာ ဘိက္ခုံ နိမန္တေန္တိ စီဝရပိဏ္ဍပါတသေနာသနဂိလာနပစ္စယဘေသဇ္ဇပရိက္ခာရေဟိ. သော ပါပိစ္ဆော ဣစ္ဆာပကတော အတ္ထိကော စီဝရပိဏ္ဍပါတသေနာသနဂိလာနပစ္စယဘေသဇ္ဇပရိက္ခာရာနံ ဘိယျောကမျတံ ဥပါဒါယ စီဝရံ ပစ္စက္ခာတိ, ပိဏ္ဍပါတံ ပစ္စက္ခာတိ, သေနာသနံ ပစ္စက္ခာတိ, ဂိလာနပစ္စယဘေသဇ္ဇပရိက္ခာရံ ပစ္စက္ခာတိ. သော ဧဝမာဟ—  “ကိံ သမဏဿ မဟဂ္ဃေန စီဝရေန. ဧတံ သာရုပ္ပံ, ယံ သမဏော သုသာနာ ဝါ သင်္ကာရကူဋာ ဝါ ပါပဏိကာ ဝါ နန္တကာနိ ဥစ္စိနိတွာ သင်္ဃာဋိံ ကရိတွာ ဓာရေယျ. ကိံ သမဏဿ မဟဂ္ဃေန ပိဏ္ဍပါတေန. ဧတံ သာရုပ္ပံ, ယံ သမဏော ဥဉ္ဆာစရိယာယ ပိဏ္ဍိယာလောပေန ဇီဝိတံ ကပ္ပေယျ. ကိံ သမဏဿ မဟဂ္ဃေန သေနာသနေန. ဧတံ သာရုပ္ပံ, ယံ သမဏော ရုက္ခမူလိကော ဝါ အဿ သောသာနိကော ဝါ အဗ္ဘောကာသိကော ဝါ. ကိံ သမဏဿ မဟဂ္ဃေန ဂိလာနပစ္စယဘေသဇ္ဇပရိက္ခာရေန. ဧတံ သာရုပ္ပံ, ယံ သမဏော ပူတိမုတ္တေန ဟရိတကီခဏ္ဍေန ဩသဓံ ကရေယျာ”တိ တဒုပါဒါယ လူခံ စီဝရံ ဓာရေတိ, လူခံ ပိဏ္ဍပါတံ ပရိဘုဉ္ဇတိ, လူခံ သေနာသနံ ပဋိသေဝတိ, လူခံ ဂိလာနပစ္စယဘေသဇ္ဇပရိက္ခာရံ ပဋိသေဝတိ. တမေနံ ဂဟပတိကာ ဧဝံ ဇာနန္တိ—  “အယံ သမဏော အပ္ပိစ္ဆော သန္တုဋ္ဌော ပဝိဝိတ္တော အသံသဋ္ဌော အာရဒ္ဓဝီရိယော ဓုတဝါဒေါ”တိ ဘိယျော ဘိယျော နိမန္တေန္တိ စီဝရပိဏ္ဍပါတသေနာသနဂိလာနပစ္စယဘေသဇ္ဇပရိက္ခာရေဟိ. သော ဧဝမာဟ—  “တိဏ္ဏံ သမ္မုခီဘာဝါ သဒ္ဓေါ ကုလပုတ္တော ဗဟုံ ပုညံ ပသဝတိ, သဒ္ဓါယ သမ္မုခီဘာဝါ သဒ္ဓေါ ကုလပုတ္တော ဗဟုံ ပုညံ ပသဝတိ, ဒေယျဓမ္မဿ သမ္မုခီဘာဝါ သဒ္ဓေါ ကုလပုတ္တော ဗဟုံ ပုညံ ပသဝတိ, ဒက္ခိဏေယျာနံ သမ္မုခီဘာဝါ သဒ္ဓေါ ကုလပုတ္တော ဗဟုံ ပုညံ ပသဝတိ. တုမှာကဉ္စေဝါယံ သဒ္ဓါ အတ္ထိ, ဒေယျဓမ္မော စ သံဝိဇ္ဇတိ, အဟဉ္စ ပဋိဂ္ဂါဟကော. သစေ အဟံ န ပဋိဂ္ဂဟေဿာမိ, ဧဝံ တုမှေ ပုညေန ပရိဗာဟိရာ ဘဝိဿထ, န မယှံ ဣမိနာ အတ္ထော, အပိ စ တုမှာကံယေဝ အနုကမ္ပာယ ပဋိဂ္ဂဏှာမီ”တိ. တဒုပါဒါယ ဗဟုမ္ပိ စီဝရံ ပဋိဂ္ဂဏှာတိ, ဗဟုမ္ပိ ပိဏ္ဍပါတံ ပဋိဂ္ဂဏှာတိ, ဗဟုမ္ပိ သေနာသနံ ပဋိဂ္ဂဏှာတိ, ဗဟုမ္ပိ ဂိလာနပစ္စယဘေသဇ္ဇပရိက္ခာရံ ပဋိဂ္ဂဏှာတိ. ယာ ဧဝရူပါ ဘာကုဋိကာ ဘာကုဋိယံ ကုဟနာ ကုဟာယနာ ကုဟိတတ္တံ—  ဣဒံ ပစ္စယပဋိသေဝနသင်္ခါတံ ကုဟနဝတ္ထု.
</Paragraph>

<Paragraph number="1846" book="mn">
ကတမံ ဣရိယာပထသင်္ခါတံ ကုဟနဝတ္ထု? ဣဓေကစ္စော ပါပိစ္ဆော ဣစ္ဆာပကတော သမ္ဘာဝနာဓိပ္ပါယော, “ဧဝံ မံ ဇနော သမ္ဘာဝေဿတီ”တိ ဂမနံ သဏ္ဌပေတိ, ဌာနံ သဏ္ဌပေတိ, နိသဇ္ဇံ သဏ္ဌပေတိ, သယနံ သဏ္ဌပေတိ, ပဏိဓာယ ဂစ္ဆတိ, ပဏိဓာယ တိဋ္ဌတိ, ပဏိဓာယ နိသီဒတိ, ပဏိဓာယ သေယျံ ကပ္ပေတိ, သမာဟိတော ဝိယ ဂစ္ဆတိ, သမာဟိတော ဝိယ တိဋ္ဌတိ, သမာဟိတော ဝိယ နိသီဒတိ, သမာဟိတော ဝိယ သေယျံ ကပ္ပေတိ, အာပါထကဇ္ဈာယီဝ ဟောတိ. ယာ ဧဝရူပါ ဣရိယာပထဿ အာဌပနာ ဌပနာ သဏ္ဌပနာ ဘာကုဋိကာ ဘာကုဋိယံ ကုဟနာ ကုဟာယနာ ကုဟိတတ္တံ—  ဣဒံ ဣရိယာပထသင်္ခါတံ ကုဟနဝတ္ထု.
</Paragraph>

<Paragraph number="1847" book="mn">
ကတမံ သာမန္တဇပ္ပနသင်္ခါတံ ကုဟနဝတ္ထု? ဣဓေကစ္စော ပါပိစ္ဆော ဣစ္ဆာပကတော သမ္ဘာဝနာဓိပ္ပါယော “ဧဝံ မံ ဇနော သမ္ဘာဝေဿတီ”တိ, အရိယဓမ္မသန္နိဿိတံ ဝါစံ ဘာသတိ. “ယော ဧဝရူပံ စီဝရံ ဓာရေတိ သော သမဏော မဟေသက္ခော”တိ ဘဏတိ; “ယော ဧဝရူပံ ပတ္တံ ဓာရေတိ…  လောဟထာလကံ ဓာရေတိ…  ဓမ္မကရဏံ ဓာရေတိ…  ပရိဿာဝနံ ဓာရေတိ…  ကုဉ္စိကံ ဓာရေတိ…  ဥပါဟနံ ဓာရေတိ…  ကာယဗန္ဓနံ ဓာရေတိ…  အာယောဂံ ဓာရေတိ, သော သမဏော မဟေသက္ခော”တိ ဘဏတိ; “ယဿ ဧဝရူပေါ ဥပဇ္ဈာယော သော သမဏော မဟေသက္ခော”တိ ဘဏတိ; “ယဿ ဧဝရူပေါ အာစရိယော…  ဧဝရူပါ သမာနုပဇ္ဈာယကာ…  သမာနာစရိယကာ…  မိတ္တာ…  သန္ဒိဋ္ဌာ…  သမ္ဘတ္တာ…  သဟာယာ, သော သမဏော မဟေသက္ခော”တိ ဘဏတိ; “ယော ဧဝရူပေ ဝိဟာရေ ဝသတိ, သော သမဏော မဟေသက္ခော”တိ ဘဏတိ; “ယော ဧဝရူပေ အဍ္ဎယောဂေ ဝသတိ…  ပါသာဒေ ဝသတိ…  ဟမ္မိယေ ဝသတိ…  ဂုဟာယံ ဝသတိ…  လေဏေ ဝသတိ…  ကုဋိယာ ဝသတိ…  ကူဋာဂါရေ ဝသတိ…  အဋ္ဋေ ဝသတိ…  မာဠေ ဝသတိ…  ဥဒ္ဒဏ္ဍေ ဝသတိ…  ဥပဋ္ဌာနသာလာယံ ဝသတိ…  မဏ္ဍပေ ဝသတိ…  ရုက္ခမူလေ ဝသတိ, သော သမဏော မဟေသက္ခော”တိ ဘဏတိ.
</Paragraph>

<Paragraph number="1848" book="mn">
အထ ဝါ ကောရဇိကကောရဇိကော, ဘာကုဋိကဘာကုဋိကော, ကုဟကကုဟကော, လပကလပကော, မုခသမ္ဘာဝိတော “အယံ သမဏော ဣမာသံ ဧဝရူပါနံ ဝိဟာရသမာပတ္တီနံ လာဘီ”တိ. တာဒိသံ ဂမ္ဘီရံ ဂူဠှံ နိပုဏံ ပဋိစ္ဆန္နံ လောကုတ္တရံ သုညတာပဋိသညုတ္တံ ကထံ ကထေတိ. ယာ ဧဝရူပါ ဘာကုဋိကာ ဘာကုဋိယံ ကုဟနာ ကုဟာယနာ ကုဟိတတ္တံ—  ဣဒံ သာမန္တဇပ္ပနသင်္ခါတံ ကုဟနဝတ္ထု. ဗုဒ္ဓဿ ဘဂဝတော ဣမာနိ တီဏိ ကုဟနဝတ္ထူနိ ပဟီနာနိ သမုစ္ဆိန္နာနိ ဝူပသန္တာနိ ပဋိပဿဒ္ဓါနိ အဘဗ္ဗုပ္ပတ္တိကာနိ ဉာဏဂ္ဂိနာ ဒဍ္ဎာနိ. တသ္မာ ဗုဒ္ဓေါ အကုဟောတိ—  အကုဟံ.
</Paragraph>

<Paragraph number="1849" book="mn">
<Emphasis>ဂဏိမာဂတန်</Emphasis>တိ. <Emphasis>ဂဏီ</Emphasis>တိ ဂဏီ ဘဂဝါ. ဂဏာစရိယောတိ ဂဏီ, ဂဏဿ သတ္ထာတိ ဂဏီ, ဂဏံ ပရိဟရတီတိ ဂဏီ, ဂဏံ ဩဝဒတီတိ ဂဏီ, ဂဏံ အနုသာသတီတိ ဂဏီ, ဝိသာရဒေါ ဂဏံ ဥပသင်္ကမတီတိ ဂဏီ, ဂဏဿ သုဿူသတိ သောတံ ဩဒဟတိ အညာ စိတ္တံ ဥပဋ္ဌပေတီတိ ဂဏီ, ဂဏံ အကုသလာ ဝုဋ္ဌာပေတွာ ကုသလေ ပတိဋ္ဌာပေတီတိ ဂဏီ, ဘိက္ခုဂဏဿ ဂဏီ, ဘိက္ခုနိဂဏဿ ဂဏီ, ဥပါသကဂဏဿ ဂဏီ, ဥပါသိကာဂဏဿ ဂဏီ, ရာဇဂဏဿ ဂဏီ, ခတ္တိယဂဏဿ ဂဏီ, ဗြာဟ္မဏဂဏဿ ဂဏီ, ဝေဿဂဏဿ ဂဏီ, သုဒ္ဒဂဏဿ ဂဏီ, ဗြဟ္မဂဏဿ ဂဏီ, ဒေဝဂဏဿ ဂဏီ, သံဃိံ ဂဏိံ ဂဏာစရိယံ. <Emphasis>အာဂတန်</Emphasis>တိ ဥပဂတံ သမုပဂတံ သမုပပန္နံ သင်္ကဿနဂရန္တိ—  အကုဟံ ဂဏိမာဂတံ.
</Paragraph>

<Paragraph number="1850" book="mn">
<Emphasis>ဗဟူနမိဓ ဗဒ္ဓါနန်</Emphasis>တိ. ဗဟူနံ ခတ္တိယာနံ ဗြာဟ္မဏာနံ ဝေဿာနံ သုဒ္ဒါနံ ဂဟဋ္ဌာနံ ပဗ္ဗဇိတာနံ ဒေဝါနံ မနုဿာနံ. <Emphasis>ဗဒ္ဓါနန်</Emphasis>တိ ဗဒ္ဓါနံ ဗဒ္ဓစရာနံ ပရိစာရကာနံ သိဿာနန္တိ—  ဗဟူနမိဓ ဗဒ္ဓါနံ.
</Paragraph>

<Paragraph number="1851" book="mn">
<Emphasis>အတ္ထိ ပဉှေန အာဂမန်</Emphasis>တိ. ပဉှေန အတ္ထိကော အာဂတောမှိ, ပဉှံ ပုစ္ဆိတုကာမော အာဂတောမှိ, ပဉှံ သောတုကာမော အာဂတောမှီတိ. ဧဝမ္ပိ အတ္ထိ ပဉှေန အာဂမံ. အထ ဝါ ပဉှတ္ထိကာနံ ပဉှံ ပုစ္ဆိတုကာမာနံ ပဉှံ သောတုကာမာနံ အာဂမနံ အဘိက္ကမနံ ဥပသင်္ကမနံ ပယိရုပါသနံ သိယာ အတ္ထီတိ. ဧဝမ္ပိ အတ္ထိ ပဉှေန အာဂမံ. အထ ဝါ ပဉှာဂမော တုယှံ အတ္ထိ, တွမ္ပိ ပဟု, တွမသိ အလမတ္ထော မယာ ပုစ္ဆိတံ ကထေတုံ ဝိသဇ္ဇေတုံ “ဝဟဿေတံ ဘာရန်”တိ. ဧဝမ္ပိ အတ္ထိ ပဉှေန အာဂမံ.
</Paragraph>

<Paragraph number="1852" book="mn">
တေနာဟ ထေရော သာရိပုတ္တော—
</Paragraph>

<Paragraph number="1853" type="verses" book="mn">
_“တံ ဗုဒ္ဓံ အသိတံ တာဒိံ,_  
_အကုဟံ ဂဏိမာဂတံ;_  
_ဗဟူနမိဓ ဗဒ္ဓါနံ,_  
_အတ္ထိ ပဉှေန အာဂမန်”တိ._  

</Paragraph>

</Division>
<Division number="193" book="mn">

<Paragraph number="1854" type="verses" book="mn">
_<Emphasis>ဘိက္ခုနော ဝိဇိဂုစ္ဆတော,</Emphasis>_  
_<Emphasis>ဘဇတော ရိတ္တမာသနံ;</Emphasis>_  
_<Emphasis>ရုက္ခမူလံ သုသာနံ ဝါ,</Emphasis>_  
_<Emphasis>ပဗ္ဗတာနံ ဂုဟာသု ဝါ.</Emphasis>_  

</Paragraph>

<Paragraph number="1855" book="mn">
<Emphasis>ဘိက္ခုနော ဝိဇိဂုစ္ဆတော</Emphasis>တိ. <Emphasis>ဘိက္ခုနော</Emphasis>တိ ပုထုဇ္ဇနကလျာဏဿ ဝါ ဘိက္ခုနော သေက္ခဿ ဝါ ဘိက္ခုနော. <Emphasis>ဝိဇိဂုစ္ဆတော</Emphasis>တိ ဇာတိယာ ဝိဇိဂုစ္ဆတော, ဇရာယ…  ဗျာဓိနာ…  မရဏေန…  သောကေဟိ…  ပရိဒေဝေဟိ…  ဒုက္ခေဟိ…  ဒေါမနဿေဟိ…  ဥပါယာသေဟိ ဝိဇိဂုစ္ဆတော, နေရယိကေန ဒုက္ခေန…  တိရစ္ဆာနယောနိကေန ဒုက္ခေန…  ပေတ္တိဝိသယိကေန ဒုက္ခေန…  မာနုသိကေန ဒုက္ခေန…  ဂဗ္ဘောက္ကန္တိမူလကေန ဒုက္ခေန…  ဂဗ္ဘဋ္ဌိတိမူလကေန ဒုက္ခေန…  ဂဗ္ဘဝုဋ္ဌာနမူလကေန ဒုက္ခေန…  ဇာတဿူပနိဗန္ဓကေန ဒုက္ခေန…  ဇာတဿ ပရာဓေယျကေန ဒုက္ခေန…  အတ္တူပက္ကမေန ဒုက္ခေန…  ပရူပက္ကမေန ဒုက္ခေန…  ဒုက္ခဒုက္ခေန…  သင်္ခါရဒုက္ခေန…  ဝိပရိဏာမဒုက္ခေန…  စက္ခုရောဂေန ဒုက္ခေန…  သောတရောဂေန ဒုက္ခေန…  ဃာနရောဂေန ဒုက္ခေန…  ဇိဝှါရောဂေန ဒုက္ခေန…  ကာယရောဂေန ဒုက္ခေန…  သီသရောဂေန ဒုက္ခေန…  ကဏ္ဏရောဂေန ဒုက္ခေန…  မုခရောဂေန ဒုက္ခေန…  ဒန္တရောဂေန ဒုက္ခေန…  ကာသေန…  သာသေန…  ပိနာသေန…  ဍာဟေန…  ဇရေန…  ကုစ္ဆိရောဂေန…  မုစ္ဆာယ…  ပက္ခန္ဒိကာယ…  သူလာယ…  ဝိသူစိကာယ…  ကုဋ္ဌေန…  ဂဏ္ဍေန…  ကိလာသေန…  သောသေန…  အပမာရေန…  ဒဒ္ဒုယာ…  ကဏ္ဍုယာ…  ကစ္ဆုယာ…  ရခသာယ…  ဝိတစ္ဆိကာယ…  လောဟိတေန…  ပိတ္တေန…  မဓုမေဟေန…  အံသာယ…  ပိဠကာယ…  ဘဂန္ဒလာယ…  ပိတ္တသမုဋ္ဌာနေန အာဗာဓေန…  သေမှသမုဋ္ဌာနေန အာဗာဓေန…  ဝါတသမုဋ္ဌာနေန အာဗာဓေန…  သန္နိပါတိကေန အာဗာဓေန…  ဥတုပရိဏာမဇေန အာဗာဓေန…  ဝိသမပရိဟာရဇေန အာဗာဓေန…  ဩပက္ကမိကေန အာဗာဓေန…  ကမ္မဝိပါကဇေန အာဗာဓေန…  သီတေန…  ဥဏှေန…  ဇိဃစ္ဆာယ…  ပိပါသာယ…  ဥစ္စာရေန…  ပဿာဝေန…  ဍံသမကသဝါတာတပသရီသပသမ္ဖဿေန ဒုက္ခေန…  မာတုမရဏေန ဒုက္ခေန…  ပိတုမရဏေန ဒုက္ခေန…  ဘာတုမရဏေန…  ဘဂိနိမရဏေန…  ပုတ္တမရဏေန…  ဓီတုမရဏေန…  ဉာတိဗျသနေန…  ဘောဂဗျသနေန…  ရောဂဗျသနေန…  သီလဗျသနေန…  ဒိဋ္ဌိဗျသနေန ဒုက္ခေန ဝိဇိဂုစ္ဆတော အဋ္ဋီယတော ဟရာယတော ဇိဂုစ္ဆတောတိ—  ဘိက္ခုနော ဝိဇိဂုစ္ဆတော.
</Paragraph>

<Paragraph number="1856" book="mn">
<Emphasis>ဘဇတော ရိတ္တမာသနန်</Emphasis>တိ. <Emphasis>အာသန</Emphasis>ံ ဝုစ္စတိ ယတ္ထ နိသီဒတိ—  မဉ္စော ပီဌံ ဘိသိ တဋ္ဋိကာ စမ္မခဏ္ဍော တိဏသန္ထာရော ပဏ္ဏသန္ထာရော ပလာလသန္ထာရော. တံ အာသနံ အသပ္ပါယရူပဒဿနေန ရိတ္တံ ဝိဝိတ္တံ ပဝိဝိတ္တံ, အသပ္ပါယသဒ္ဒဿဝနေန ရိတ္တံ ဝိဝိတ္တံ ပဝိဝိတ္တံ, အသပ္ပါယေဟိ ပဉ္စဟိ ကာမဂုဏေဟိ ရိတ္တံ ဝိဝိတ္တံ ပဝိဝိတ္တံ. တံ ပဝိဝိတ္တံ အာသနံ ဘဇတော သမ္ဘဇတော သေဝတော နိသေဝတော သံသေဝတော ပဋိသေဝတောတိ—  ဘဇတော ရိတ္တမာသနံ.
</Paragraph>

<Paragraph number="1857" book="mn">
<Emphasis>ရုက္ခမူလံ သုသာနံ ဝါ</Emphasis>တိ. ရုက္ခမူလံယေဝ ရုက္ခမူလံ, သုသာနံယေဝ သုသာနန္တိ—  ရုက္ခမူလံ သုသာနံ ဝါ. <Emphasis>ပဗ္ဗတာနံ ဂုဟာသု ဝါ</Emphasis>တိ. ပဗ္ဗတာယေဝ ပဗ္ဗတာ, ကန္ဒရာယေဝ ကန္ဒရာ, ဂိရိဂုဟာယေဝ ဂိရိဂုဟာ. ပဗ္ဗတန္တရိကာယော ဝုစ္စန္တိ ပဗ္ဗတပဗ္ဘာရာတိ—  ပဗ္ဗတာနံ ဂုဟာသု ဝါ.
</Paragraph>

<Paragraph number="1858" book="mn">
တေနာဟ ထေရော သာရိပုတ္တော—
</Paragraph>

<Paragraph number="1859" type="verses" book="mn">
_“ဘိက္ခုနော ဝိဇိဂုစ္ဆတော,_  
_ဘဇတော ရိတ္တမာသနံ;_  
_ရုက္ခမူလံ သုသာနံ ဝါ,_  
_ပဗ္ဗတာနံ ဂုဟာသု ဝါ”တိ._  

</Paragraph>

</Division>
<Division number="194" book="mn">

<Paragraph number="1860" type="verses" book="mn">
_<Emphasis>ဥစ္စာဝစေသု သယနေသု,</Emphasis>_  
_<Emphasis>ကီဝန္တော တတ္ထ ဘေရဝါ;</Emphasis>_  
_<Emphasis>ယေ ဟိ ဘိက္ခု န ဝေဓေယျ,</Emphasis>_  
_<Emphasis>နိဂ္ဃေါသေ သယနာသနေ.</Emphasis>_  

</Paragraph>

<Paragraph number="1861" book="mn">
<Emphasis>ဥစ္စာဝစေသု သယနေသူ</Emphasis>တိ. <Emphasis>ဥစ္စာဝစေသူ</Emphasis>တိ ဥစ္စာဝစေသု ဟီနပ္ပဏီတေသု ဆေကပါပကေသု. <Emphasis>သယနံ</Emphasis> ဝုစ္စတိ သေနာသနံ ဝိဟာရော အဍ္ဎယောဂေါ ပါသာဒေါ ဟမ္မိယံ ဂုဟာတိ—  ဥစ္စာဝစေသု သယနေသု. <Emphasis>ကီဝန္တော တတ္ထ ဘေရဝါ</Emphasis>တိ. <Emphasis>ကီဝန္တော</Emphasis>တိ ကီဝန္တော ကူဇန္တော နဒန္တော သဒ္ဒံ ကရောန္တော. အထ ဝါ <Emphasis>ကီဝန္တော</Emphasis>တိ ကတိ ကိတ္တကာ ကီဝတကာ ကီဝဗဟုကာ တေ. <Emphasis>ဘေရဝါ</Emphasis>တိ သီဟာ ဗျဂ္ဃါ ဒီပီ အစ္ဆာ တရစ္ဆာ ကောကာ မဟိံသာ ဟတ္ထီ အဟီ ဝိစ္ဆိကာ သတပဒီ, စောရာ ဝါ အဿု မာနဝါ ဝါ ကတကမ္မာ ဝါ အကတကမ္မာ ဝါတိ—  ကီဝန္တော တတ္ထ ဘေရဝါ.
</Paragraph>

<Paragraph number="1862" book="mn">
<Emphasis>ယေ ဟိ ဘိက္ခု န ဝေဓေယျာ</Emphasis>တိ. <Emphasis>ယေ ဟီ</Emphasis>တိ ယေ ဟိ ဘေရဝေ ပဿိတွာ ဝါ သုဏိတွာ ဝါ န ဝေဓေယျ နပ္ပဝေဓေယျ န သမ္ပဝေဓေယျ န တသေယျ န ဥတ္တသေယျ န ပရိတ္တသေယျ န ဘာယေယျ န သန္တာသံ အာပဇ္ဇေယျ, အဘီရူ အဿ အစ္ဆမ္ဘီ အနုတြာသီ အပလာယီ, ပဟီနဘယဘေရဝေါ ဝိဂတလောမဟံသော ဝိဟရေယျာတိ—  ယေ ဟိ ဘိက္ခု န ဝေဓေယျ.
</Paragraph>

<Paragraph number="1863" book="mn">
<Emphasis>နိဂ္ဃေါသေ သယနာသနေ</Emphasis>တိ. အပ္ပသဒ္ဒေ အပ္ပနိဂ္ဃေါသေ ဝိဇနဝါတေ မနုဿရာဟဿေယျကေ ပဋိသလ္လာနသာရုပ္ပေ သေနာသနေတိ—  နိဂ္ဃေါသေ သယနာသနေ.
</Paragraph>

<Paragraph number="1864" book="mn">
တေနာဟ ထေရော သာရိပုတ္တော—
</Paragraph>

<Paragraph number="1865" type="verses" book="mn">
_“ဥစ္စာဝစေသု သယနေသု,_  
_ကီဝန္တော တတ္ထ ဘေရဝါ;_  
_ယေ ဟိ ဘိက္ခု န ဝေဓေယျ,_  
_နိဂ္ဃေါသေ သယနာသနေ”တိ._  

</Paragraph>

</Division>
<Division number="195" book="mn">

<Paragraph number="1866" type="verses" book="mn">
_<Emphasis>ကတိ ပရိဿယာ လောကေ,</Emphasis>_  
_<Emphasis>ဂစ္ဆတော အဂတံ ဒိသံ;</Emphasis>_  
_<Emphasis>ယေ ဘိက္ခု အဘိသမ္ဘဝေ,</Emphasis>_  
_<Emphasis>ပန္တမှိ သယနာသနေ.</Emphasis>_  

</Paragraph>

<Paragraph number="1867" book="mn">
<Emphasis>ကတိ ပရိဿယာ လောကေ</Emphasis>တိ. <Emphasis>ကတီ</Emphasis>တိ ကတိ ကိတ္တကာ ကီဝတကာ ကီဝဗဟုကာ. <Emphasis>ပရိဿယာ</Emphasis>တိ ဒွေ ပရိဿယာ—  ပါကဋပရိဿယာ စ ပဋိစ္ဆန္နပရိဿယာ စ. ကတမေ ပါကဋပရိဿယာ? သီဟာ ဗျဂ္ဃါ ဒီပီ အစ္ဆာ တရစ္ဆာ ကောကာ မဟိံသာ ဟတ္ထီ အဟီ ဝိစ္ဆိကာ သတပဒီ, စောရာ ဝါ အဿု မာနဝါ ဝါ ကတကမ္မာ ဝါ အကတကမ္မာ ဝါ, စက္ခုရောဂေါ သောတရောဂေါ ဃာနရောဂေါ ဇိဝှါရောဂေါ ကာယရောဂေါ သီသရောဂေါ ကဏ္ဏရောဂေါ မုခရောဂေါ ဒန္တရောဂေါ ကာသော သာသော ပိနာသော ဍာဟော ဇရော ကုစ္ဆိရောဂေါ မုစ္ဆာ ပက္ခန္ဒိကာ သူလာ ဝိသူစိကာ ကုဋ္ဌံ ဂဏ္ဍော ကိလာသော သောသော အပမာရော ဒဒ္ဒု ကဏ္ဍု ကစ္ဆု ရခသာ ဝိတစ္ဆိကာ လောဟိတံ ပိတ္တံ မဓုမေဟော အံသာ ပိဠကာ ဘဂန္ဒလာ, ပိတ္တသမုဋ္ဌာနာ အာဗာဓာ …ပေ…  သီတံ ဥဏှံ ဇိဃစ္ဆာ ပိပါသာ ဥစ္စာရော ပဿာဝေါ ဍံသမကသဝါတာတပသရီသပသမ္ဖဿာ—  ဣမေ ဝုစ္စန္တိ ပါကဋပရိဿယာ.
</Paragraph>

<Paragraph number="1868" book="mn">
ကတမေ ပဋိစ္ဆန္နပရိဿယာ? ကာယဒုစ္စရိတံ ဝစီဒုစ္စရိတံ မနောဒုစ္စရိတံ ကာမစ္ဆန္ဒနီဝရဏံ ဗျာပါဒနီဝရဏံ ထိနမိဒ္ဓနီဝရဏံ ဥဒ္ဓစ္စကုက္ကုစ္စနီဝရဏံ ဝိစိကိစ္ဆာနီဝရဏံ ရာဂေါ ဒေါသော မောဟော ကောဓော ဥပနာဟော မက္ခော ပဠာသော ဣဿာ မစ္ဆရိယံ မာယာ သာဌေယျံ ထမ္ဘော သာရမ္ဘော မာနော အတိမာနော မဒေါ ပမာဒေါ, သဗ္ဗေ ကိလေသာ သဗ္ဗေ ဒုစ္စရိတာ သဗ္ဗေ ဒရထာ သဗ္ဗေ ပရိဠာဟာ သဗ္ဗေ သန္တာပါ သဗ္ဗာကုသလာဘိသင်္ခါရာ—  ဣမေ ဝုစ္စန္တိ ပဋိစ္ဆန္နပရိဿယာ.
</Paragraph>

<Paragraph number="1869" book="mn">
<Emphasis>ပရိဿယာ</Emphasis>တိ ကေနဋ္ဌေန ပရိဿယာ? ပရိသဟန္တီတိ ပရိဿယာ, ပရိဟာနာယ သံဝတ္တန္တီတိ ပရိဿယာ, တတြာသယာတိ ပရိဿယာ.
</Paragraph>

<Paragraph number="1870" book="mn">
ကထံ ပရိသဟန္တီတိ ပရိဿယာ? တေ ပရိဿယာ တံ ပုဂ္ဂလံ သဟန္တိ ပရိသဟန္တိ အဘိဘဝန္တိ အဇ္ဈောတ္ထရန္တိ ပရိယာဒိယန္တိ မဒ္ဒန္တိ. ဧဝံ ပရိသဟန္တီတိ—  ပရိဿယာ.
</Paragraph>

<Paragraph number="1871" book="mn">
ကထံ ပရိဟာနာယ သံဝတ္တန္တီတိ ပရိဿယာ? တေ ပရိဿယာ ကုသလာနံ ဓမ္မာနံ အန္တရာယာယ ပရိဟာနာယ သံဝတ္တန္တိ. ကတမေသံ ကုသလာနံ ဓမ္မာနံ? သမ္မာပဋိပဒါယ အနုလောမပဋိပဒါယ အပစ္စနီကပဋိပဒါယ အဝိရုဒ္ဓပဋိပဒါယ အနွတ္ထပဋိပဒါယ ဓမ္မာနုဓမ္မပဋိပဒါယ သီလေသု ပရိပူရကာရိတာယ ဣန္ဒြိယေသု ဂုတ္တဒွါရတာယ ဘောဇနေ မတ္တညုတာယ ဇာဂရိယာနုယောဂဿ သတိသမ္ပဇညဿ စတုန္နံ သတိပဋ္ဌာနာနံ ဘာဝနာနုယောဂဿ စတုန္နံ သမ္မပ္ပဓာနာနံ စတုန္နံ ဣဒ္ဓိပါဒါနံ ပဉ္စန္နံ ဣန္ဒြိယာနံ ပဉ္စန္နံ ဗလာနံ သတ္တန္နံ ဗောဇ္ဈင်္ဂါနံ အရိယဿ အဋ္ဌင်္ဂိကဿ မဂ္ဂဿ ဘာဝနာနုယောဂဿ—  ဣမေသံ ကုသလာနံ ဓမ္မာနံ အန္တရာယာယ ပရိဟာနာယ သံဝတ္တန္တိ. ဧဝံ ပရိဟာနာယ သံဝတ္တန္တီတိ—  ပရိဿယာ.
</Paragraph>

<Paragraph number="1872" book="mn">
ကထံ တတြာသယာတိ ပရိဿယာ? တတ္ထေတေ ပါပကာ အကုသလာ ဓမ္မာ ဥပ္ပဇ္ဇန္တိ အတ္တဘာဝသန္နိဿယာ. ယထာ ဗိလေ ဗိလာသယာ ပါဏာ သယန္တိ, ဒကေ ဒကာသယာ ပါဏာ သယန္တိ, ဝနေ ဝနာသယာ ပါဏာ သယန္တိ, ရုက္ခေ ရုက္ခာသယာ ပါဏာ သယန္တိ; ဧဝမေဝံ တတ္ထေတေ ပါပကာ အကုသလာ ဓမ္မာ ဥပ္ပဇ္ဇန္တိ အတ္တဘာဝသန္နိဿယာတိ. ဧဝမ္ပိ တတြာသယာတိ—  ပရိဿယာ.
</Paragraph>

<Paragraph number="1873" book="mn">
ဝုတ္တဉှေတံ ဘဂဝတာ—
</Paragraph>

<Paragraph number="1874" book="mn">
“သာန္တေဝါသိကော, ဘိက္ခဝေ, ဘိက္ခု သာစရိယကော ဒုက္ခံ န ဖာသု ဝိဟရတိ. ကထဉ္စ, ဘိက္ခဝေ, ဘိက္ခု သာန္တေဝါသိကော သာစရိယကော ဒုက္ခံ န ဖာသု ဝိဟရတိ? ဣဓ, ဘိက္ခဝေ, ဘိက္ခုနော စက္ခုနာ ရူပံ ဒိသွာ ဥပ္ပဇ္ဇန္တိ ပါပကာ အကုသလာ ဓမ္မာ သရသင်္ကပ္ပါ သံယောဇနိယာ, တျဿ အန္တော ဝသန္တိ အနွာဿဝန္တိ ပါပကာ အကုသလာ ဓမ္မာတိ. တသ္မာ သာန္တေဝါသိကောတိ ဝုစ္စတိ. တေ နံ သမုဒါစရန္တိ, သမုဒါစရန္တိ နံ ပါပကာ အကုသလာ ဓမ္မာတိ. တသ္မာ သာစရိယကောတိ ဝုစ္စတိ.
</Paragraph>

<Paragraph number="1875" book="mn">
ပုန စပရံ, ဘိက္ခဝေ, ဘိက္ခုနော သောတေန သဒ္ဒံ သုတွာ …ပေ…  ဃာနေန ဂန္ဓံ ဃာယိတွာ…  ဇိဝှါယ ရသံ သာယိတွာ…  ကာယေန ဖောဋ္ဌဗ္ဗံ ဖုသိတွာ…  မနသာ ဓမ္မံ ဝိညာယ ဥပ္ပဇ္ဇန္တိ ပါပကာ အကုသလာ ဓမ္မာ သရသင်္ကပ္ပါ သံယောဇနိယာ, တျဿ အန္တော ဝသန္တိ အနွာဿဝန္တိ ပါပကာ အကုသလာ ဓမ္မာတိ. တသ္မာ သာန္တေဝါသိကောတိ ဝုစ္စတိ. တေ နံ သမုဒါစရန္တိ, သမုဒါစရန္တိ နံ ပါပကာ အကုသလာ ဓမ္မာတိ. တသ္မာ သာစရိယကောတိ ဝုစ္စတိ. ဧဝံ ခေါ, ဘိက္ခဝေ, ဘိက္ခု သာန္တေဝါသိကော သာစရိယကော ဒုက္ခံ န ဖာသု ဝိဟရတီ”တိ. ဧဝမ္ပိ တတြာသယာတိ—  ပရိဿယာ.
</Paragraph>

<Paragraph number="1876" book="mn">
ဝုတ္တဉှေတံ ဘဂဝတာ—
</Paragraph>

<Paragraph number="1877" book="mn">
“တယောမေ, ဘိက္ခဝေ, အန္တရာမလာ အန္တရာအမိတ္တာ အန္တရာသပတ္တာ အန္တရာဝဓကာ အန္တရာပစ္စတ္ထိကာ. ကတမေ တယော? လောဘော, ဘိက္ခဝေ, အန္တရာမလော အန္တရာအမိတ္တော အန္တရာသပတ္တော အန္တရာဝဓကော အန္တရာပစ္စတ္ထိကော; ဒေါသော, ဘိက္ခဝေ …ပေ…  မောဟော, ဘိက္ခဝေ, အန္တရာမလော အန္တရာအမိတ္တော အန္တရာသပတ္တော အန္တရာဝဓကော အန္တရာပစ္စတ္ထိကော. ဣမေ ခေါ, ဘိက္ခဝေ, တယော အန္တရာမလာ အန္တရာအမိတ္တာ အန္တရာသပတ္တာ အန္တရာဝဓကာ အန္တရာပစ္စတ္ထိကာ.
</Paragraph>

<Paragraph number="1878" type="verses" book="mn">
_အနတ္ထဇနနော လောဘော,_  
_လောဘော စိတ္တပ္ပကောပနော;_  
_ဘယမန္တရတော ဇာတံ,_  
_တံ ဇနော နာဝဗုဇ္ဈတိ._  

</Paragraph>

<Paragraph number="1879" type="verses" book="mn">
_လုဒ္ဓေါ အတ္ထံ န ဇာနာတိ,_  
_လုဒ္ဓေါ ဓမ္မံ န ပဿတိ;_  
_အန္ဓန္တမံ တဒါ ဟောတိ,_  
_ယံ လောဘော သဟတေ နရံ._  

</Paragraph>

<Paragraph number="1880" type="verses" book="mn">
_အနတ္ထဇနနော ဒေါသော,_  
_ဒေါသော စိတ္တပ္ပကောပနော;_  
_ဘယမန္တရတော ဇာတံ,_  
_တံ ဇနော နာဝဗုဇ္ဈတိ._  

</Paragraph>

<Paragraph number="1881" type="verses" book="mn">
_ကုဒ္ဓေါ အတ္ထံ န ဇာနာတိ,_  
_ကုဒ္ဓေါ ဓမ္မံ န ပဿတိ;_  
_အန္ဓန္တမံ တဒါ ဟောတိ,_  
_ယံ ဒေါသော သဟတေ နရံ._  

</Paragraph>

<Paragraph number="1882" type="verses" book="mn">
_အနတ္ထဇနနော မောဟော,_  
_မောဟော စိတ္တပ္ပကောပနော;_  
_ဘယမန္တရတော ဇာတံ,_  
_တံ ဇနော နာဝဗုဇ္ဈတိ._  

</Paragraph>

<Paragraph number="1883" type="verses" book="mn">
_မူဠှော အတ္ထံ န ဇာနာတိ,_  
_မူဠှော ဓမ္မံ န ပဿတိ;_  
_အန္ဓန္တမံ တဒါ ဟောတိ,_  
_ယံ မောဟော သဟတေ နရန်”တိ._  

</Paragraph>

<Paragraph number="1884" book="mn">
ဧဝမ္ပိ တတြာသယာတိ—  ပရိဿယာ. ဝုတ္တဉှေတံ ဘဂဝတာ—
</Paragraph>

<Paragraph number="1885" book="mn">
“တယော ခေါ, မဟာရာဇ, ပုရိသဿ ဓမ္မာ အဇ္ဈတ္တံ ဥပ္ပဇ္ဇမာနာ ဥပ္ပဇ္ဇန္တိ အဟိတာယ ဒုက္ခာယ အဖာသုဝိဟာရာယ. ကတမေ တယော? လောဘော ခေါ, မဟာရာဇ, ပုရိသဿ ဓမ္မော အဇ္ဈတ္တံ ဥပ္ပဇ္ဇမာနော ဥပ္ပဇ္ဇတိ အဟိတာယ ဒုက္ခာယ အဖာသုဝိဟာရာယ; ဒေါသော ခေါ, မဟာရာဇ …ပေ…  မောဟော ခေါ, မဟာရာဇ, ပုရိသဿ ဓမ္မော အဇ္ဈတ္တံ ဥပ္ပဇ္ဇမာနော ဥပ္ပဇ္ဇတိ အဟိတာယ ဒုက္ခာယ အဖာသုဝိဟာရာယ. ဣမေ ခေါ, မဟာရာဇ, တယော ပုရိသဿ ဓမ္မာ အဇ္ဈတ္တံ ဥပ္ပဇ္ဇမာနာ ဥပ္ပဇ္ဇန္တိ အဟိတာယ ဒုက္ခာယ အဖာသုဝိဟာရာယာတိ.
</Paragraph>

<Paragraph number="1886" type="verses" book="mn">
_လောဘော ဒေါသော စ မောဟော စ,_  
_ပုရိသံ ပါပစေတသံ;_  
_ဟိံသန္တိ အတ္တသမ္ဘူတာ,_  
_တစသာရံဝ သမ္ဖလန်”တိ._  

</Paragraph>

<Paragraph number="1887" book="mn">
ဧဝမ္ပိ တတြာသယာတိ—  ပရိဿယာ.
</Paragraph>

<Paragraph number="1888" book="mn">
ဝုတ္တဉှေတံ ဘဂဝတာ—
</Paragraph>

<Paragraph number="1889" type="verses" book="mn">
_“ရာဂေါ စ ဒေါသော စ ဣတောနိဒါနာ,_  
_အရတီ ရတီ လောမဟံသော ဣတောဇာ;_  
ဣတော သမုဋ္ဌာယ မနောဝိတက္ကာ,_  
_ကုမာရကာ ဓင်္ကမိဝေါဿဇန္တီ”တိ._  

</Paragraph>

<Paragraph number="1890" book="mn">
ဧဝမ္ပိ တတြာသယာတိ—  ပရိဿယာ. <Emphasis>လောကေ</Emphasis>တိ မနုဿလောကေတိ—  ကတိ ပရိဿယာ လောကေ.
</Paragraph>

<Paragraph number="1891" book="mn">
<Emphasis>ဂစ္ဆတော အဂတံ ဒိသန်</Emphasis>တိ. အဂတာ ဒိသာ ဝုစ္စတိ အမတံ နိဗ္ဗာနံ. ယော သော သဗ္ဗသင်္ခါရသမထော သဗ္ဗူပဓိပဋိနိဿဂ္ဂေါ တဏှက္ခယော ဝိရာဂေါ နိရောဓော နိဗ္ဗာနံ. အဂတပုဗ္ဗာ သာ ဒိသာ န သာ ဒိသာ ဂတပုဗ္ဗာ ဣမိနာ ဒီဃေန အဒ္ဓုနာ.
</Paragraph>

<Paragraph number="1892" type="verses" book="mn">
_“သမတိတ္တိကံ အနဝသေသံ,_  
_တေလပတ္တံ ယထာ ပရိဟရေယျ;_  
_ဧဝံ သစိတ္တမနုရက္ခေ,_  
_ပတ္ထယာနော ဒိသံ အဂတပုဗ္ဗံ”._  

</Paragraph>

<Paragraph number="1893" book="mn">
အဂတပုဗ္ဗံ ဒိသံ ဝဇတော ဂစ္ဆတော အဘိက္ကမတောတိ—  ဂစ္ဆတော အဂတံ ဒိသံ.
</Paragraph>

<Paragraph number="1894" book="mn">
<Emphasis>ယေ ဘိက္ခု အဘိသမ္ဘဝေ</Emphasis>တိ. <Emphasis>ယေ</Emphasis>တိ ယေ ပရိဿယေ အဘိသမ္ဘဝေယျ အဘိဘဝေယျ အဇ္ဈောတ္ထရေယျ ပရိယာဒိယေယျ မဒ္ဒေယျာတိ—  ယေ ဘိက္ခု အဘိသမ္ဘဝေ.
</Paragraph>

<Paragraph number="1895" book="mn">
<Emphasis>ပန္တမှိ သယနာသနေ</Emphasis>တိ. အန္တေ ပန္တေ ပရိယန္တေ သေလန္တေ ဝါ ဝနန္တေ ဝါ နဒန္တေ ဝါ ဥဒကန္တေ ဝါ ယတ္ထ န ကသီယတိ န ဝပီယတိ, ဇနန္တံ အတိက္ကမိတွာ မနုဿာနံ အနုပစာရေ သေနာသနေတိ—  ပန္တမှိ သယနာသနေ.
</Paragraph>

<Paragraph number="1896" book="mn">
တေနာဟ ထေရော သာရိပုတ္တော—
</Paragraph>

<Paragraph number="1897" type="verses" book="mn">
_“ကတိ ပရိဿယာ လောကေ,_  
_ဂစ္ဆတော အဂတံ ဒိသံ;_  
_ယေ ဘိက္ခု အဘိသမ္ဘဝေ,_  
_ပန္တမှိ သယနာသနေ”တိ._  

</Paragraph>

</Division>
<Division number="196" book="mn">

<Paragraph number="1898" type="verses" book="mn">
_<Emphasis>ကျာဿ ဗျပ္ပထယော အဿု,</Emphasis>_  
_<Emphasis>ကျာဿဿု ဣဓ ဂေါစရာ;</Emphasis>_  
_<Emphasis>ကာနိ သီလဗ္ဗတာနာဿု,</Emphasis>_  
_<Emphasis>ပဟိတတ္တဿ ဘိက္ခုနော.</Emphasis>_  

</Paragraph>

<Paragraph number="1899" book="mn">
<Emphasis>ကျာဿ ဗျပ္ပထယော အဿူ</Emphasis>တိ. ကီဒိသေန ဗျပ္ပထေန သမန္နာဂတော အဿ ကိံသဏ္ဌိတေန ကိံပကာရေန ကိံပဋိဘာဂေနာတိ ဝစီပါရိသုဒ္ဓိံ ပုစ္ဆတိ. ကတမာ ဝစီပါရိသုဒ္ဓိ? ဣဓ ဘိက္ခု မုသာဝါဒံ ပဟာယ မုသာဝါဒါ ပဋိဝိရတော ဟောတိ သစ္စဝါဒီ သစ္စသန္ဓော ထေတော ပစ္စယိကော အဝိသံဝါဒကော လောကဿ. ပိသုဏံ ဝါစံ ပဟာယ ပိသုဏာယ ဝါစာယ ပဋိဝိရတော ဟောတိ, ဣတော သုတွာ န အမုတြ အက္ခာတာ ဣမေသံ ဘေဒါယ, အမုတြ ဝါ သုတွာ န ဣမေသံ အက္ခာတာ အမူသံ ဘေဒါယ, ဣတိ ဘိန္နာနံ ဝါ သန္ဓာတာ, သဟိတာနံ ဝါ အနုပ္ပဒါတာ သမဂ္ဂါရာမော သမဂ္ဂရတော သမဂ္ဂနန္ဒီ သမဂ္ဂကရဏိံ ဝါစံ ဘာသိတာ ဟောတိ. ဖရုသံ ဝါစံ ပဟာယ ဖရုသာယ ဝါစာယ ပဋိဝိရတော ဟောတိ; ယာ သာ ဝါစာ နေလာ ကဏ္ဏသုခါ ပေမနီယာ ဟဒယင်္ဂမာ ပေါရီ ဗဟုဇနကန္တာ ဗဟုဇနမနာပါ တထာရူပိံ ဝါစံ ဘာသိတာ ဟောတိ. သမ္ဖပ္ပလာပံ ပဟာယ သမ္ဖပ္ပလာပါ ပဋိဝိရတော ဟောတိ ကာလဝါဒီ ဘူတဝါဒီ အတ္ထဝါဒီ ဓမ္မဝါဒီ ဝိနယဝါဒီ, နိဓာနဝတိံ ဝါစံ ဘာသိတာ ဟောတိ ကာလေန သာပဒေသံ ပရိယန္တဝတိံ အတ္ထသံဟိတံ. စတူဟိ ဝစီသုစရိတေဟိ သမန္နာဂတော စတုဒေါသာပဂတံ ဝါစံ ဘာသတိ, ဗာတ္တိံသာယ တိရစ္ဆာနကထာယ အာရတော အဿ ဝိရတော ပဋိဝိရတော နိက္ခန္တော နိဿဋော ဝိပ္ပမုတ္တော ဝိသညုတ္တော ဝိမရိယာဒိကတေန စေတသာ ဝိဟရတိ. ဒသ ကထာဝတ္ထူနိ ကထေတိ, သေယျထိဒံ—  အပ္ပိစ္ဆကထံ သန္တုဋ္ဌိကထံ ပဝိဝေကကထံ အသံသဂ္ဂကထံ ဝီရိယာရမ္ဘကထံ သီလကထံ သမာဓိကထံ ပညာကထံ ဝိမုတ္တိကထံ ဝိမုတ္တိဉာဏဒဿနကထံ သတိပဋ္ဌာနကထံ သမ္မပ္ပဓာနကထံ ဣဒ္ဓိပါဒကထံ ဣန္ဒြိယကထံ ဗလကထံ ဗောဇ္ဈင်္ဂကထံ မဂ္ဂကထံ ဖလကထံ နိဗ္ဗာနကထံ ကထေတိ. ဝါစာယ ယတော ယတ္တော ပဋိယတ္တော ဂုတ္တော ဂေါပိတော ရက္ခိတော သံဝုတော—  အယံ ဝစီပါရိသုဒ္ဓိ. ဧဒိသာယ ဝစီပါရိသုဒ္ဓိယာ သမန္နာဂတော အဿာတိ—  ကျာဿ ဗျပ္ပထယော အဿု.
</Paragraph>

<Paragraph number="1900" book="mn">
<Emphasis>ကျာဿဿု ဣဓ ဂေါစရာ</Emphasis>တိ. ကီဒိသေန ဂေါစရေန သမန္နာဂတော အဿ ကိံသဏ္ဌိတေန ကိံပကာရေန ကိံပဋိဘာဂေနာတိ ဂေါစရံ ပုစ္ဆတိ. အတ္ထိ ဂေါစရော, အတ္ထိ အဂေါစရော.
</Paragraph>

<Paragraph number="1901" book="mn">
ကတမော အဂေါစရော? ဣဓေကစ္စော ဝေသိယာဂေါစရော ဝါ ဟောတိ, ဝိဓဝါဂေါစရော ဝါ ဟောတိ, ထုလ္လကုမာရီဂေါစရော ဝါ ဟောတိ, ပဏ္ဍကဂေါစရော ဝါ ဟောတိ, ဘိက္ခုနီဂေါစရော ဝါ ဟောတိ, ပါနာဂါရဂေါစရော ဝါ ဟောတိ, သံသဋ္ဌော ဝိဟရတိ ရာဇူဟိ ရာဇမဟာမတ္တေဟိ တိတ္ထိယေဟိ တိတ္ထိယသာဝကေဟိ အနနုလောမိကေန သံသဂ္ဂေန. ယာနိ ဝါ ပန တာနိ ကုလာနိ အဿဒ္ဓါနိ အပ္ပသန္နာနိ အနောပါနဘူတာနိ အက္ကောသကပရိဘာသကာနိ အနတ္ထကာမာနိ အဟိတကာမာနိ အဖာသုကာမာနိ အယောဂက္ခေမကာမာနိ ဘိက္ခူနံ ဘိက္ခုနီနံ ဥပါသကာနံ ဥပါသိကာနံ, တထာရူပါနိ ကုလာနိ သေဝတိ ဘဇတိ ပယိရုပါသတိ—  အယံ ဝုစ္စတိ အဂေါစရော.
</Paragraph>

<Paragraph number="1902" book="mn">
အထ ဝါ အန္တရဃရံ ပဝိဋ္ဌော ဝီထိံ ပဋိပန္နော အသံဝုတော ဂစ္ဆတိ, ဟတ္ထိံ ဩလောကေန္တော, အဿံ ဩလောကေန္တော, ရထံ ဩလောကေန္တော, ပတ္တိံ ဩလောကေန္တော, ဣတ္ထိယော ဩလောကေန္တော, ပုရိသေ ဩလောကေန္တော, ကုမာရိကာယော ဩလောကေန္တော, ကုမာရကေ ဩလောကေန္တော, အန္တရာပဏံ ဩလောကေန္တော, ဃရမုခါနိ ဩလောကေန္တော, ဥဒ္ဓံ ဩလောကေန္တော, အဓော ဩလောကေန္တော, ဒိသာဝိဒိသံ ဝိပေက္ခမာနော ဂစ္ဆတိ—  အယမ္ပိ ဝုစ္စတိ အဂေါစရော.
</Paragraph>

<Paragraph number="1903" book="mn">
အထ ဝါ စက္ခုနာ ရူပံ ဒိသွာ နိမိတ္တဂ္ဂါဟီ ဟောတိ အနုဗျဉ္ဇနဂ္ဂါဟီ. ယတွာဓိကရဏမေနံ …ပေ…  မနိန္ဒြိယံ အသံဝုတံ ဝိဟရန္တံ အဘိဇ္ဈာ ဒေါမနဿာ ပါပကာ အကုသလာ ဓမ္မာ အနွာဿဝေယျုံ, တဿ န သံဝရာယ ပဋိပဇ္ဇတိ, န ရက္ခတိ မနိန္ဒြိယံ မနိန္ဒြိယေ န သံဝရံ အာပဇ္ဇတိ—  အယမ္ပိ ဝုစ္စတိ အဂေါစရော.
</Paragraph>

<Paragraph number="1904" book="mn">
ယထာ ဝါ ပနေကေ ဘောန္တော သမဏဗြာဟ္မဏာ သဒ္ဓါဒေယျာနိ ဘောဇနာနိ ဘုဉ္ဇိတွာ တေ ဧဝရူပံ ဝိသူကဒဿနံ အနုယုတ္တာ ဝိဟရန္တိ, သေယျထိဒံ—  နစ္စံ ဂီတံ ဝါဒိတံ ပေက္ခံ အက္ခာနံ ပါဏိဿရံ ဝေတာဠံ ကုမ္ဘထူဏံ သောဘနကံ စဏ္ဍာလံ ဝံသံ ဓောဝနံ ဟတ္ထိယုဒ္ဓံ အဿယုဒ္ဓံ မဟိံသယုဒ္ဓံ ဥသဘယုဒ္ဓံ အဇယုဒ္ဓံ မေဏ္ဍယုဒ္ဓံ ကုက္ကုဋယုဒ္ဓံ ဝဋ္ဋကယုဒ္ဓံ ဒဏ္ဍယုဒ္ဓံ မုဋ္ဌိယုဒ္ဓံ နိဗ္ဗုဒ္ဓံ ဥယျောဓိကံ ဗလဂ္ဂံ သေနာဗျူဟံ အနီကဒဿနံ ဣတိ ဝါ ဣတိ, ဧဝရူပံ ဝိသူကဒဿနံ အနုယုတ္တော ဟောတိ—  အယမ္ပိ ဝုစ္စတိ အဂေါစရော.
</Paragraph>

<Paragraph number="1905" book="mn">
ပဉ္စပိ ကာမဂုဏာ အဂေါစရာ. ဝုတ္တဉှေတံ ဘဂဝတာ—  “မာ, ဘိက္ခဝေ, အဂေါစရေ စရထ ပရဝိသယေ. အဂေါစရေ, ဘိက္ခဝေ, စရတံ ပရဝိသယေ လစ္ဆတိ မာရော ဩတာရံ, လစ္ဆတိ မာရော အာရမ္မဏံ. ကော စ, ဘိက္ခဝေ, ဘိက္ခုနော အဂေါစရော ပရဝိသယော? ယဒိဒံ ပဉ္စ ကာမဂုဏာ. ကတမေ ပဉ္စ? စက္ခုဝိညေယျာ ရူပါ ဣဋ္ဌာ ကန္တာ မနာပါ ပိယရူပါ ကာမူပသံဟိတာ ရဇနီယာ, သောတဝိညေယျာ သဒ္ဒါ…  ဃာနဝိညေယျာ ဂန္ဓာ…  ဇိဝှါဝိညေယျာ ရသာ…  ကာယဝိညေယျာ ဖောဋ္ဌဗ္ဗာ ဣဋ္ဌာ ကန္တာ မနာပါ ပိယရူပါ ကာမူပသံဟိတာ ရဇနီယာ. အယံ ဝုစ္စတိ, ဘိက္ခဝေ, ဘိက္ခုနော အဂေါစရော ပရဝိသယော”—  အယမ္ပိ ဝုစ္စတိ အဂေါစရော.
</Paragraph>

<Paragraph number="1906" book="mn">
ကတမော ဂေါစရော? ဣဓ ဘိက္ခု န ဝေသိယာဂေါစရော ဟောတိ, န ဝိဓဝါဂေါစရော ဟောတိ, န ထုလ္လကုမာရီဂေါစရော ဟောတိ, န ပဏ္ဍကဂေါစရော ဟောတိ, န ဘိက္ခုနီဂေါစရော ဟောတိ, န ပါနာဂါရဂေါစရော ဟောတိ, အသံသဋ္ဌော ဝိဟရတိ ရာဇူဟိ ရာဇမဟာမတ္တေဟိ တိတ္ထိယေဟိ တိတ္ထိယသာဝကေဟိ အနနုလောမိကေန သံသဂ္ဂေန. ယာနိ ဝါ ပန တာနိ ကုလာနိ သဒ္ဓါနိ ပသန္နာနိ ဩပါနဘူတာနိ ကာသာဝပဇ္ဇောတာနိ ဣသိဝါတပဋိဝါတာနိ အတ္ထကာမာနိ ဟိတကာမာနိ ဖာသုကာမာနိ ယောဂက္ခေမကာမာနိ ဘိက္ခူနံ ဘိက္ခုနီနံ ဥပါသကာနံ ဥပါသိကာနံ, တထာရူပါနိ ကုလာနိ သေဝတိ ဘဇတိ ပယိရုပါသတိ—  အယမ္ပိ ဝုစ္စတိ ဂေါစရော.
</Paragraph>

<Paragraph number="1907" book="mn">
အထ ဝါ ဘိက္ခု အန္တရဃရံ ပဝိဋ္ဌော ဝီထိံ ပဋိပန္နော သံဝုတော ဂစ္ဆတိ, န ဟတ္ထိံ ဩလောကေန္တော, န အဿံ ဩလောကေန္တော, န ရထံ ဩလောကေန္တော, န ပတ္တိံ ဩလောကေန္တော …ပေ…  န ဒိသာဝိဒိသံ ဝိပေက္ခမာနော ဂစ္ဆတိ—  အယမ္ပိ ဝုစ္စတိ ဂေါစရော.
</Paragraph>

<Paragraph number="1908" book="mn">
အထ ဝါ ဘိက္ခု စက္ခုနာ ရူပံ ဒိသွာ န နိမိတ္တဂ္ဂါဟီ ဟောတိ …ပေ…  မနိန္ဒြိယေ သံဝရံ အာပဇ္ဇတိ—  အယမ္ပိ ဝုစ္စတိ ဂေါစရော.
</Paragraph>

<Paragraph number="1909" book="mn">
ယထာ ဝါ ပနေကေ ဘောန္တော သမဏဗြာဟ္မဏာ သဒ္ဓါဒေယျာနိ ဘောဇနာနိ ဘုဉ္ဇိတွာ တေ ဧဝရူပံ ဝိသူကဒဿနံ အနနုယုတ္တာ ဝိဟရန္တိ, သေယျထိဒံ—  နစ္စံ ဂီတံ ဝါဒိတံ …ပေ…  အနီကဒဿနံ ဣတိ ဝါ ဣတိ, ဧဝရူပါ ဝိသူကဒဿနာ ပဋိဝိရတော ဟောတိ—  အယမ္ပိ ဝုစ္စတိ ဂေါစရော.
</Paragraph>

<Paragraph number="1910" book="mn">
စတ္တာရောပိ သတိပဋ္ဌာနာ ဂေါစရော. ဝုတ္တဉှေတံ ဘဂဝတာ—  “ဂေါစရေ, ဘိက္ခဝေ, စရထ သကေ ပေတ္တိကေ ဝိသယေ. ဂေါစရေ, ဘိက္ခဝေ, စရတံ သကေ ပေတ္တိကေ ဝိသယေ န လစ္ဆတိ မာရော ဩတာရံ, န လစ္ဆတိ မာရော အာရမ္မဏံ. ကော စ, ဘိက္ခဝေ, ဘိက္ခုနော ဂေါစရော သကော ပေတ္တိကော ဝိသယော? ယဒိဒံ စတ္တာရော သတိပဋ္ဌာနာ. ကတမေ စတ္တာရော? ဣဓ, ဘိက္ခဝေ, ဘိက္ခု ကာယေ ကာယာနုပဿီ ဝိဟရတိ, ဝေဒနာသု …ပေ…  စိတ္တေ …ပေ…  ဓမ္မေသု ဓမ္မာနုပဿီ ဝိဟရတိ အာတာပီ သမ္ပဇာနော သတိမာ ဝိနေယျ လောကေ အဘိဇ္ဈာဒေါမနဿံ. အယံ ဝုစ္စတိ, ဘိက္ခဝေ, ဘိက္ခုနော ဂေါစရော သကော ပေတ္တိကော ဝိသယော—  အယမ္ပိ ဝုစ္စတိ ဂေါစရော. ဧဒိသေန ဂေါစရေန သမန္နာဂတော အဿာ”တိ—  ကျာဿဿု ဣဓ ဂေါစရာ.
</Paragraph>

<Paragraph number="1911" book="mn">
<Emphasis>ကာနိ သီလဗ္ဗတာနာဿူ</Emphasis>တိ. ကီဒိသေန သီလဗ္ဗတေန သမန္နာဂတော အဿ ကိံသဏ္ဌိတေန ကိံပကာရေန ကိံပဋိဘာဂေနာတိ သီလဗ္ဗတပါရိသုဒ္ဓိံ ပုစ္ဆတိ. ကတမာ သီလဗ္ဗတပါရိသုဒ္ဓိ? အတ္ထိ သီလဉ္စေဝ ဝတဉ္စ, အတ္ထိ ဝတံ န သီလံ. ကတမံ သီလဉ္စေဝ ဝတဉ္စ? ဣဓ ဘိက္ခု သီလဝါ ဟောတိ, ပါတိမောက္ခသံဝရသံဝုတော ဝိဟရတိ အာစာရဂေါစရသမ္ပန္နော, အဏုမတ္တေသု ဝဇ္ဇေသု ဘယဒဿာဝီ, သမာဒါယ သိက္ခတိ သိက္ခာပဒေသု. ယော တတ္ထ သညမော သံဝရော အဝီတိက္ကမော—  ဣဒံ သီလံ. ယံ သမာဒါနံ—  တံ ဝတံ. သံဝရဋ္ဌေန သီလံ, သမာဒါနဋ္ဌေန ဝတံ—  ဣဒံ ဝုစ္စတိ သီလဉ္စေဝ ဝတဉ္စ.
</Paragraph>

<Paragraph number="1912" book="mn">
ကတမံ ဝတံ န သီလံ? အဋ္ဌ ဓုတင်္ဂါနိ—  အာရညိကင်္ဂံ, ပိဏ္ဍပါတိကင်္ဂံ, ပံသုကူလိကင်္ဂံ, တေစီဝရိကင်္ဂံ, သပဒါနစာရိကင်္ဂံ, ခလုပစ္ဆာဘတ္တိကင်္ဂံ, နေသဇ္ဇိကင်္ဂံ, ယထာသန္ထတိကင်္ဂံ—  ဣဒံ ဝုစ္စတိ ဝတံ န သီလံ. ဝီရိယသမာဒါနမ္ပိ ဝုစ္စတိ ဝတံ န သီလံ. ကာမံ တစော စ နှာရု စ အဋ္ဌိ စ အဝသိဿတု, သရီရေ ဥပဿုဿတု မံသလောဟိတံ, ယံ တံ ပုရိသထာမေန ပုရိသဗလေန ပုရိသဝီရိယေန ပုရိသပရက္ကမေန ပတ္တဗ္ဗံ န တံ အပါပုဏိတွာ ဝီရိယဿ သဏ္ဌာနံ ဘဝိဿတီတိ—  စိတ္တံ ပဂ္ဂဏှာတိ ပဒဟတိ. ဧဝရူပမ္ပိ ဝီရိယသမာဒါနံ ဝုစ္စတိ ဝတံ န သီလံ.
</Paragraph>

<Paragraph number="1913" type="verses" book="mn">
_“နာသိဿံ န ပိဝိဿာမိ,_  
_ဝိဟာရတော န နိက္ခမေ;_  
_နပိ ပဿံ နိပါတေဿံ,_  
_တဏှာသလ္လေ အနူဟတေ”တိ._  

</Paragraph>

<Paragraph number="1914" book="mn">
စိတ္တံ ပဂ္ဂဏှာတိ ပဒဟတိ. ဧဝရူပမ္ပိ ဝီရိယသမာဒါနံ ဝုစ္စတိ ဝတံ န သီလံ. န တာဝါဟံ ဣမံ ပလ္လင်္ကံ ဘိန္ဒိဿာမိ ယာဝ မေ န အနုပါဒါယ အာသဝေဟိ စိတ္တံ ဝိမုစ္စိဿတီတိ—  စိတ္တံ ပဂ္ဂဏှာတိ ပဒဟတိ. ဧဝရူပမ္ပိ ဝီရိယသမာဒါနံ ဝုစ္စတိ ဝတံ, န သီလံ. န တာဝါဟံ ဣမမှာ အာသနာ ဝုဋ္ဌဟိဿာမိ…  န တာဝါဟံ ဣမမှာ စင်္ကမာ ဩရောဟိဿာမိ…  ဝိဟာရာ နိက္ခမိဿာမိ…  အဍ္ဎယောဂါ နိက္ခမိဿာမိ…  ပါသာဒါ နိက္ခမိဿာမိ…  ဟမ္မိယာ…  ဂုဟာယ…  လေဏာ…  ကုဋိယာ…  ကူဋာဂါရာ…  အဋ္ဋာ…  မာဠာ…  ဥဒ္ဒဏ္ဍာ…  ဥပဋ္ဌာနသာလာယ…  မဏ္ဍပါ…  ရုက္ခမူလာ နိက္ခမိဿာမိ ယာဝ မေ န အနုပါဒါယ အာသဝေဟိ စိတ္တံ ဝိမုစ္စိဿတီတိ—  စိတ္တံ ပဂ္ဂဏှာတိ ပဒဟတိ. ဧဝရူပမ္ပိ ဝီရိယသမာဒါနံ ဝုစ္စတိ ဝတံ, န သီလံ. ဣမသ္မိညေဝ ပုဗ္ဗဏှသမယံ အရိယဓမ္မံ အာဟရိဿာမိ သမာဟရိဿာမိ အဓိဂစ္ဆိဿာမိ ဖဿယိဿာမိ သစ္ဆိကရိဿာမီတိ—  စိတ္တံ ပဂ္ဂဏှာတိ ပဒဟတိ. ဧဝရူပမ္ပိ ဝီရိယသမာဒါနံ ဝုစ္စတိ ဝတံ, န သီလံ. ဣမသ္မိညေဝ မဇ္ဈနှိကသမယံ…  သာယနှသမယံ…  ပုရေဘတ္တံ…  ပစ္ဆာဘတ္တံ…  ပုရိမယာမံ…  မဇ္ဈိမယာမံ…  ပစ္ဆိမယာမံ…  ကာဠေ…  ဇုဏှေ…  ဝဿေ…  ဟေမန္တေ…  ဂိမှေ…  ပုရိမေ ဝယောခန္ဓေ…  မဇ္ဈိမေ ဝယောခန္ဓေ…  ပစ္ဆိမေ ဝယောခန္ဓေ အရိယဓမ္မံ အာဟရိဿာမိ သမာဟရိဿာမိ အဓိဂစ္ဆိဿာမိ ဖဿယိဿာမိ သစ္ဆိကရိဿာမီတိ—  စိတ္တံ ပဂ္ဂဏှာတိ ပဒဟတိ. ဧဝရူပမ္ပိ ဝီရိယသမာဒါနံ ဝုစ္စတိ ဝတံ, န သီလံ—  အယံ သီလဗ္ဗတပါရိသုဒ္ဓိ. ဧဒိသာယ သီလဗ္ဗတပါရိသုဒ္ဓိယာ သမန္နာဂတော အဿာတိ—  ကာနိ သီလဗ္ဗတာနာဿု.
</Paragraph>

<Paragraph number="1915" book="mn">
<Emphasis>ပဟိတတ္တဿ ဘိက္ခုနော</Emphasis>တိ. <Emphasis>ပဟိတတ္တဿာ</Emphasis>တိ အာရဒ္ဓဝီရိယဿ ထာမဂတဿ ဒဠှပရက္ကမဿ အနိက္ခိတ္တစ္ဆန္ဒဿ အနိက္ခိတ္တဓုရဿ ကုသလေသု ဓမ္မေသု. အထ ဝါ ပေသိတတ္တဿ ယဿတ္ထာယ ပေသိတော အတ္တတ္ထေ စ ဉာယေ စ လက္ခဏေ စ ကာရဏေ စ ဌာနာဌာနေ စ. “သဗ္ဗေ သင်္ခါရာ အနိစ္စာ”တိ ပေသိတတ္တဿ, “သဗ္ဗေ သင်္ခါရာ ဒုက္ခာ”တိ ပေသိတတ္တဿ, “သဗ္ဗေ ဓမ္မာ အနတ္တာ”တိ ပေသိတတ္တဿ, “အဝိဇ္ဇာပစ္စယာ သင်္ခါရာ”တိ ပေသိတတ္တဿ …ပေ…  “ဇာတိပစ္စယာ ဇရာမရဏန်”တိ ပေသိတတ္တဿ, “အဝိဇ္ဇာနိရောဓာ သင်္ခါရနိရောဓော”တိ ပေသိတတ္တဿ …ပေ…  “ဇာတိနိရောဓာ ဇရာမရဏနိရောဓော”တိ ပေသိတတ္တဿ, “ဣဒံ ဒုက္ခန်”တိ ပေသိတတ္တဿ …ပေ…  “အယံ ဒုက္ခနိရောဓဂါမိနီ ပဋိပဒါ”တိ ပေသိတတ္တဿ, “ဣမေ အာသဝါ”တိ ပေသိတတ္တဿ …ပေ…  “အယံ အာသဝနိရောဓဂါမိနီ ပဋိပဒါ”တိ ပေသိတတ္တဿ, “ဣမေ ဓမ္မာ အဘိညေယျာ”တိ ပေသိတတ္တဿ …ပေ…  “ဣမေ ဓမ္မာ သစ္ဆိကာတဗ္ဗာ”တိ ပေသိတတ္တဿ, ဆန္နံ ဖဿာယတနာနံ သမုဒယဉ္စ အတ္ထင်္ဂမဉ္စ အဿာဒဉ္စ အာဒီနဝဉ္စ နိဿရဏဉ္စ ပေသိတတ္တဿ, ပဉ္စန္နံ ဥပါဒါနက္ခန္ဓာနံ…  စတုန္နံ မဟာဘူတာနံ သမုဒယဉ္စ အတ္ထင်္ဂမဉ္စ အဿာဒဉ္စ အာဒီနဝဉ္စ နိဿရဏဉ္စ ပေသိတတ္တဿ, “ယံ ကိဉ္စိ သမုဒယဓမ္မံ, သဗ္ဗံ တံ နိရောဓဓမ္မန်”တိ ပေသိတတ္တဿ. <Emphasis>ဘိက္ခုနော</Emphasis>တိ ပုထုဇ္ဇနကလျာဏကဿ ဝါ ဘိက္ခုနော သေက္ခဿ ဝါ ဘိက္ခုနောတိ—  ပဟိတတ္တဿ ဘိက္ခုနော.
</Paragraph>

<Paragraph number="1916" book="mn">
တေနာဟ ထေရော သာရိပုတ္တော—
</Paragraph>

<Paragraph number="1917" type="verses" book="mn">
_“ကျာဿ ဗျပ္ပထယော အဿု,_  
_ကျာဿဿု ဣဓ ဂေါစရာ;_  
_ကာနိ သီလဗ္ဗတာနာဿု,_  
_ပဟိတတ္တဿ ဘိက္ခုနော”တိ._  

</Paragraph>

</Division>
<Division number="197" book="mn">

<Paragraph number="1918" type="verses" book="mn">
_<Emphasis>ကံ သော သိက္ခံ သမာဒါယ,</Emphasis>_  
_<Emphasis>ဧကောဒိ နိပကော သတော;</Emphasis>_  
_<Emphasis>ကမ္မာရော ရဇတဿေဝ,</Emphasis>_  
_<Emphasis>နိဒ္ဓမေ မလမတ္တနော.</Emphasis>_  

</Paragraph>

<Paragraph number="1919" book="mn">
<Emphasis>ကံ သော သိက္ခံ သမာဒါယာ</Emphasis>တိ ကံ သော သိက္ခံ အာဒါယ သမာဒါယ အာဒိယိတွာ သမာဒိယိတွာ ဂဏှိတွာ ပရာမသိတွာ အဘိနိဝိသိတွာတိ—  ကံ သော သိက္ခံ သမာဒါယ.
</Paragraph>

<Paragraph number="1920" book="mn">
<Emphasis>ဧကောဒိ နိပကော သတော</Emphasis>တိ. <Emphasis>ဧကောဒီ</Emphasis>တိ ဧကဂ္ဂစိတ္တော အဝိက္ခိတ္တစိတ္တော အဝိသာဟဋမာနသော သမထော သမာဓိန္ဒြိယံ သမာဓိဗလံ …ပေ…  သမ္မာသမာဓိ. <Emphasis>နိပကော</Emphasis>တိ နိပကော ပဏ္ဍိတော ပညဝါ ဗုဒ္ဓိမာ ဉာဏီ ဝိဘာဝီ မေဓာဝီ. <Emphasis>သတော</Emphasis>တိ စတူဟိ ကာရဏေဟိ သတော—  ကာယေ ကာယာနုပဿနာသတိပဋ္ဌာနံ ဘာဝေန္တော သတော, ဝေဒနာသု …ပေ…  စိတ္တေ …ပေ…  ဓမ္မေသု ဓမ္မာနုပဿနာသတိပဋ္ဌာနံ ဘာဝေန္တော သတော. သော ဝုစ္စတိ သတောတိ—  သတော. ကံ သော သိက္ခံ သမာဒါယာတိ အဓိသီလသိက္ခံ ပုစ္ဆတိ. <Emphasis>ဧကောဒီ</Emphasis>တိ အဓိစိတ္တသိက္ခံ ပုစ္ဆတိ. <Emphasis>နိပကော</Emphasis>တိ အဓိပညာသိက္ခံ ပုစ္ဆတိ. <Emphasis>သတော</Emphasis>တိ ပါရိသုဒ္ဓိံ ပုစ္ဆတီတိ—  ကံ သော သိက္ခံ သမာဒါယ, ဧကောဒိ နိပကော သတော.
</Paragraph>

<Paragraph number="1921" book="mn">
<Emphasis>ကမ္မာရော ရဇတဿေဝ, နိဒ္ဓမေ မလမတ္တနော</Emphasis>တိ. ကမ္မာရော ဝုစ္စတိ သုဝဏ္ဏကာရော, ရဇတံ ဝုစ္စတိ ဇာတရူပံ. ယထာ သုဝဏ္ဏကာရော ဇာတရူပဿ ဩဠာရိကမ္ပိ မလံ ဓမတိ သန္ဓမတိ နိဒ္ဓမတိ, မဇ္ဈိမကမ္ပိ မလံ ဓမတိ သန္ဓမတိ နိဒ္ဓမတိ, သုခုမကမ္ပိ မလံ ဓမတိ သန္ဓမတိ နိဒ္ဓမတိ; ဧဝမေဝံ ဘိက္ခု အတ္တနော ဩဠာရိကေပိ ကိလေသေ ဓမတိ သန္ဓမတိ နိဒ္ဓမတိ ပဇဟတိ ဝိနောဒေတိ ဗျန္တိံ ကရောတိ အနဘာဝံ ဂမေတိ, မဇ္ဈိမကေပိ ကိလေသေ…  သုခုမကေပိ ကိလေသေ ဓမတိ သန္ဓမတိ နိဒ္ဓမတိ ပဇဟတိ ဝိနောဒေတိ ဗျန္တိံ ကရောတိ အနဘာဝံ ဂမေတိ.
</Paragraph>

<Paragraph number="1922" book="mn">
အထ ဝါ ဘိက္ခု အတ္တနော ရာဂမလံ ဒေါသမလံ မောဟမလံ မာနမလံ ဒိဋ္ဌိမလံ ကိလေသမလံ ဒုစ္စရိတမလံ အန္ဓကရဏံ အစက္ခုကရဏံ အညာဏကရဏံ ပညာနိရောဓိကံ ဝိဃာတပက္ခိကံ အနိဗ္ဗာနသံဝတ္တနိကံ ဓမတိ သန္ဓမတိ နိဒ္ဓမတိ ပဇဟတိ ဝိနောဒေတိ ဗျန္တိံ ကရောတိ အနဘာဝံ ဂမေတိ.
</Paragraph>

<Paragraph number="1923" book="mn">
အထ ဝါ သမ္မာဒိဋ္ဌိယာ မိစ္ဆာဒိဋ္ဌိံ ဓမတိ သန္ဓမတိ နိဒ္ဓမတိ ပဇဟတိ ဝိနောဒေတိ ဗျန္တိံ ကရောတိ အနဘာဝံ ဂမေတိ. သမ္မာသင်္ကပ္ပေန မိစ္ဆာသင်္ကပ္ပံ …ပေ…  သမ္မာဝါစာယ မိစ္ဆာဝါစံ…  သမ္မာကမ္မန္တေန မိစ္ဆာကမ္မန္တံ…  သမ္မာအာဇီဝေန မိစ္ဆာအာဇီဝံ…  သမ္မာဝါယာမေန မိစ္ဆာဝါယာမံ…  သမ္မာသတိယာ မိစ္ဆာသတိံ…  သမ္မာသမာဓိနာ မိစ္ဆာသမာဓိံ…  သမ္မာဉာဏေန မိစ္ဆာဉာဏံ…  သမ္မာဝိမုတ္တိယာ မိစ္ဆာဝိမုတ္တိံ ဓမတိ သန္ဓမတိ နိဒ္ဓမတိ ပဇဟတိ ဝိနောဒေတိ ဗျန္တိံ ကရောတိ အနဘာဝံ ဂမေတိ.
</Paragraph>

<Paragraph number="1924" book="mn">
အထ ဝါ အရိယေန အဋ္ဌင်္ဂိကေန မဂ္ဂေန သဗ္ဗေ ကိလေသေ သဗ္ဗေ ဒုစ္စရိတေ သဗ္ဗေ ဒရထေ သဗ္ဗေ ပရိဠာဟေ သဗ္ဗေ သန္တာပေ သဗ္ဗာကုသလာဘိသင်္ခါရေ ဓမတိ သန္ဓမတိ နိဒ္ဓမတိ ပဇဟတိ ဝိနောဒေတိ ဗျန္တိံ ကရောတိ အနဘာဝံ ဂမေတီတိ—  ကမ္မာရော ရဇတဿေဝ နိဒ္ဓမေ မလမတ္တနော.
</Paragraph>

<Paragraph number="1925" book="mn">
တေနာဟ ထေရော သာရိပုတ္တော—
</Paragraph>

<Paragraph number="1926" type="verses" book="mn">
_“ကံ သော သိက္ခံ သမာဒါယ,_  
_ဧကောဒိ နိပကော သတော;_  
_ကမ္မာရော ရဇတဿေဝ,_  
_နိဒ္ဓမေ မလမတ္တနော”တိ._  

</Paragraph>

</Division>
<Division number="198" book="mn">

<Paragraph number="1927" type="verses" book="mn">
_<Emphasis>ဝိဇိဂုစ္ဆမာနဿ ယဒိဒံ ဖာသု,</Emphasis> __(သာရိပုတ္တာတိ ဘဂဝါ)___  
_<Emphasis>ရိတ္တာသနံ သယနံ သေဝတော ဝေ;</Emphasis>_  
_<Emphasis>သမ္ဗောဓိကာမဿ ယထာနုဓမ္မံ,</Emphasis>_  
_<Emphasis>တံ တေ ပဝက္ခာမိ ယထာ ပဇာနံ.</Emphasis>_  

</Paragraph>

<Paragraph number="1928" book="mn">
<Emphasis>ဝိဇိဂုစ္ဆမာနဿ ယဒိဒံ ဖာသူ</Emphasis>တိ. <Emphasis>ဝိဇိဂုစ္ဆမာနဿာ</Emphasis>တိ ဇာတိယာ ဝိဇိဂုစ္ဆမာနဿ, ဇရာယ…  ဗျာဓိနာ…  မရဏေန…  သောကေဟိ…  ပရိဒေဝေဟိ…  ဒုက္ခေဟိ…  ဒေါမနဿေဟိ…  ဥပါယာသေဟိ …ပေ…  ဒိဋ္ဌိဗျသနေန ဒုက္ခေန ဝိဇိဂုစ္ဆမာနဿ အဋ္ဋီယမာနဿ ဟရာယမာနဿာတိ—  ဝိဇိဂုစ္ဆမာနဿ. <Emphasis>ယဒိဒံ ဖာသူ</Emphasis>တိ ယံ ဖာသုဝိဟာရံ တံ ကထယိဿာမိ. ကတမော ဖာသုဝိဟာရော? သမ္မာပဋိပဒါ အနုလောမပဋိပဒါ အပစ္စနီကပဋိပဒါ အဝိရုဒ္ဓပဋိပဒါ အနွတ္ထပဋိပဒါ ဓမ္မာနုဓမ္မပဋိပဒါ သီလေသု ပရိပူရကာရိတာ ဣန္ဒြိယေသု ဂုတ္တဒွါရတာ ဘောဇနေ မတ္တညုတာ ဇာဂရိယာနုယောဂေါ သတိသမ္ပဇညံ စတ္တာရော သတိပဋ္ဌာနာ စတ္တာရော သမ္မပ္ပဓာနာ စတ္တာရော ဣဒ္ဓိပါဒါ ပဉ္စိန္ဒြိယာနိ ပဉ္စ ဗလာနိ သတ္တ ဗောဇ္ဈင်္ဂါ အရိယော အဋ္ဌင်္ဂိကော မဂ္ဂေါ နိဗ္ဗာနဉ္စ နိဗ္ဗာနဂါမိနီ စ ပဋိပဒါ—  အယံ ဖာသုဝိဟာရောတိ—  ဝိဇိဂုစ္ဆမာနဿ ယဒိဒံ ဖာသု.
</Paragraph>

<Paragraph number="1929" book="mn">
<Emphasis>သာရိပုတ္တာတိ ဘဂဝါ</Emphasis>တိ. တံ ထေရံ နာမေနာလပတိ. <Emphasis>ဘဂဝါ</Emphasis>တိ ဂါရဝါဓိဝစနံ. အပိ စ ဘဂ္ဂရာဂေါတိ ဘဂဝါ, ဘဂ္ဂဒေါသောတိ ဘဂဝါ, ဘဂ္ဂမောဟောတိ ဘဂဝါ, ဘဂ္ဂမာနောတိ ဘဂဝါ, ဘဂ္ဂဒိဋ္ဌီတိ ဘဂဝါ, ဘဂ္ဂကဏ္ဍကောတိ ဘဂဝါ, ဘဂ္ဂကိလေသောတိ ဘဂဝါ, ဘဇိ ဝိဘဇိ ပဝိဘဇိ ဓမ္မရတနန္တိ ဘဂဝါ, ဘဝါနံ အန္တကရောတိ ဘဂဝါ, ဘာဝိတကာယော ဘာဝိတသီလော ဘာဝိတစိတ္တော ဘာဝိတပညောတိ ဘဂဝါ; ဘဇိ ဝါ ဘဂဝါ အရညဝနပတ္ထာနိ ပန္တာနိ သေနာသနာနိ အပ္ပသဒ္ဒါနိ အပ္ပနိဂ္ဃေါသာနိ ဝိဇနဝါတာနိ မနုဿရာဟဿေယျကာနိ ပဋိသလ္လာနသာရုပ္ပါနီတိ ဘဂဝါ, ဘာဂီ ဝါ ဘဂဝါ စီဝရပိဏ္ဍပါတသေနာသနဂိလာနပစ္စယဘေသဇ္ဇပရိက္ခာရာနန္တိ ဘဂဝါ, ဘာဂီ ဝါ ဘဂဝါ အတ္ထရသဿ ဓမ္မရသဿ ဝိမုတ္တိရသဿ အဓိသီလဿ အဓိစိတ္တဿ အဓိပညာယာတိ ဘဂဝါ, ဘာဂီ ဝါ ဘဂဝါ စတုန္နံ ဈာနာနံ စတုန္နံ အပ္ပမညာနံ စတုန္နံ အာရုပ္ပသမာပတ္တီနန္တိ ဘဂဝါ, ဘာဂီ ဝါ ဘဂဝါ အဋ္ဌန္နံ ဝိမောက္ခာနံ အဋ္ဌန္နံ အဘိညာယတနာနံ နဝန္နံ အနုပုဗ္ဗဝိဟာရသမာပတ္တီနန္တိ ဘဂဝါ, ဘာဂီ ဝါ ဘဂဝါ ဒသန္နံ သညာဘာဝနာနံ ဒသန္နံ ကသိဏသမာပတ္တီနံ အာနာပါနဿတိသမာဓိဿ အသုဘသမာပတ္တိယာတိ ဘဂဝါ, ဘာဂီ ဝါ ဘဂဝါ စတုန္နံ သတိပဋ္ဌာနာနံ စတုန္နံ သမ္မပ္ပဓာနာနံ စတုန္နံ ဣဒ္ဓိပါဒါနံ ပဉ္စန္နံ ဣန္ဒြိယာနံ ပဉ္စန္နံ ဗလာနံ သတ္တန္နံ ဗောဇ္ဈင်္ဂါနံ အရိယဿ အဋ္ဌင်္ဂိကဿ မဂ္ဂဿာတိ ဘဂဝါ, ဘာဂီ ဝါ ဘဂဝါ ဒသန္နံ တထာဂတဗလာနံ စတုန္နံ ဝေသာရဇ္ဇာနံ စတုန္နံ ပဋိသမ္ဘိဒါနံ ဆန္နံ အဘိညာနံ ဆန္နံ ဗုဒ္ဓဓမ္မာနန္တိ ဘဂဝါ; ဘဂဝါတိ နေတံ နာမံ မာတရာ ကတံ, န ပိတရာ ကတံ, န ဘာတရာ ကတံ, န ဘဂိနိယာ ကတံ, န မိတ္တာမစ္စေဟိ ကတံ, န ဉာတိသာလောဟိတေဟိ ကတံ, န သမဏဗြာဟ္မဏေဟိ ကတံ, န ဒေဝတာဟိ ကတံ; ဝိမောက္ခန္တိကမေတံ ဗုဒ္ဓါနံ ဘဂဝန္တာနံ ဗောဓိယာ မူလေ သဟ သဗ္ဗညုတဉာဏဿ ပဋိလာဘာ သစ္ဆိကာ ပညတ္တိ ယဒိဒံ ဘဂဝါတိ—  သာရိပုတ္တာတိ ဘဂဝါ.
</Paragraph>

<Paragraph number="1930" book="mn">
<Emphasis>ရိတ္တာသနံ သယနံ သေဝတော ဝေ</Emphasis>တိ. အာသနံ ဝုစ္စတိ ယတ္ထ နိသီဒတိ—  မဉ္စော ပီဌံ ဘိသိ တဋ္ဋိကာ စမ္မခဏ္ဍော တိဏသန္ထာရော ပဏ္ဏသန္ထာရော ပလာလသန္ထာရော. သယနံ ဝုစ္စတိ သေနာသနံ ဝိဟာရော အဍ္ဎယောဂေါ ပါသာဒေါ ဟမ္မိယံ ဂုဟာ. တံ သယနာသနံ အသပ္ပါယရူပဒဿနေန ရိတ္တံ ဝိဝိတ္တံ ပဝိဝိတ္တံ, အသပ္ပါယသဒ္ဒဿဝနေန …ပေ…  အသပ္ပါယေဟိ ပဉ္စဟိ ကာမဂုဏေဟိ ရိတ္တံ ဝိဝိတ္တံ ပဝိဝိတ္တံ. တံ သယနာသနံ သေဝတော နိသေဝတော သံသေဝတော ပဋိသေဝတောတိ—  ရိတ္တာသနံ သယနံ သေဝတော ဝေ.
</Paragraph>

<Paragraph number="1931" book="mn">
<Emphasis>သမ္ဗောဓိကာမဿ ယထာနုဓမ္မန်</Emphasis>တိ. သမ္ဗောဓိ ဝုစ္စတိ စတူသု မဂ္ဂေသု ဉာဏံ ပညာ ပညိန္ဒြိယံ ပညာဗလံ …ပေ…  ဓမ္မဝိစယသမ္ဗောဇ္ဈင်္ဂေါ ဝီမံသာ ဝိပဿနာ သမ္မာဒိဋ္ဌိ. တံ သမ္ဗောဓိံ ဗုဇ္ဈိတုကာမဿ အနုဗုဇ္ဈိတုကာမဿ ပဋိဗုဇ္ဈိတုကာမဿ သမ္ဗုဇ္ဈိတုကာမဿ အဓိဂန္တုကာမဿ ဖဿိတုကာမဿ သစ္ဆိကာတုကာမဿာတိ—  သမ္ဗောဓိကာမဿ.
</Paragraph>

<Paragraph number="1932" book="mn">
<Emphasis>ယထာနုဓမ္မန်</Emphasis>တိ ကတမေ ဗောဓိယာ အနုဓမ္မာ? သမ္မာပဋိပဒါ အနုလောမပဋိပဒါ အပစ္စနီကပဋိပဒါ အဝိရုဒ္ဓပဋိပဒါ အနွတ္ထပဋိပဒါ ဓမ္မာနုဓမ္မပဋိပဒါ သီလေသု ပရိပူရကာရိတာ ဣန္ဒြိယေသု ဂုတ္တဒွါရတာ ဘောဇနေ မတ္တညုတာ ဇာဂရိယာနုယောဂေါ သတိသမ္ပဇညံ—  ဣမေ ဝုစ္စန္တိ ဗောဓိယာ အနုဓမ္မာ. အထ ဝါ စတုန္နံ မဂ္ဂါနံ ပုဗ္ဗဘာဂေ ဝိပဿနာ—  ဣမေ ဝုစ္စန္တိ ဗောဓိယာ အနုဓမ္မာတိ—  သမ္ဗောဓိကာမဿ ယထာနုဓမ္မံ.
</Paragraph>

<Paragraph number="1933" book="mn">
<Emphasis>တံ တေ ပဝက္ခာမိ ယထာ ပဇာနန်</Emphasis>တိ. <Emphasis>တန်</Emphasis>တိ ဗောဓိယာ အနုဓမ္မံ. <Emphasis>ပဝက္ခာမီ</Emphasis>တိ ပဝက္ခာမိ အာစိက္ခိဿာမိ ဒေသေဿာမိ ပညပေဿာမိ ပဋ္ဌပေဿာမိ ဝိဝရိဿာမိ ဝိဘဇိဿာမိ ဥတ္တာနီကရိဿာမိ ပကာသိဿာမိ. <Emphasis>ယထာ ပဇာနန်</Emphasis>တိ ယထာ ပဇာနံ ယထာ ပဇာနန္တော အာဇာနန္တော ဝိဇာနန္တော ပဋိဝိဇာနန္တော ပဋိဝိဇ္ဈန္တော န ဣတိဟိတိဟံ န ဣတိကိရာယ န ပရမ္ပရာယ န ပိဋကသမ္ပဒါယ န တက္ကဟေတု န နယဟေတု န အာကာရပရိဝိတက္ကေန န ဒိဋ္ဌိနိဇ္ဈာနက္ခန္တိယာ သာမံ သယမဘိညာတံ အတ္တပစ္စက္ခံ ဓမ္မံ, တံ ကထယိဿာမီတိ—  တံ တေ ပဝက္ခာမိ ယထာ ပဇာနံ.
</Paragraph>

<Paragraph number="1934" book="mn">
တေနာဟ ဘဂဝါ—
</Paragraph>

<Paragraph number="1935" type="verses" book="mn">
_“ဝိဇိဂုစ္ဆမာနဿ ယဒိဒံ ဖာသု, __(သာရိပုတ္တာတိ ဘဂဝါ)___  
_ရိတ္တာသနံ သယနံ သေဝတော ဝေ;_  
_သမ္ဗောဓိကာမဿ ယထာနုဓမ္မံ,_  
_တံ တေ ပဝက္ခာမိ ယထာ ပဇာနန်”တိ._  

</Paragraph>

</Division>
<Division number="199" book="mn">

<Paragraph number="1936" type="verses" book="mn">
_<Emphasis>ပဉ္စန္နံ ဓီရော ဘယာနံ န ဘာယေ,</Emphasis>_  
_<Emphasis>ဘိက္ခု သတော သပရိယန္တစာရီ;</Emphasis>_  
_<Emphasis>ဍံသာဓိပါတာနံ သရီသပါနံ,</Emphasis>_  
_<Emphasis>မနုဿဖဿာနံ စတုပ္ပဒါနံ.</Emphasis>_  

</Paragraph>

<Paragraph number="1937" book="mn">
<Emphasis>ပဉ္စန္နံ ဓီရော ဘယာနံ န ဘာယေ</Emphasis>တိ. <Emphasis>ဓီရော</Emphasis>တိ ဓီရော ပဏ္ဍိတော ပညဝါ ဗုဒ္ဓိမာ ဉာဏီ ဝိဘာဝီ မေဓာဝီ. ဓီရော ပဉ္စန္နံ ဘယာနံ န ဘာယေယျ န တသေယျ န သန္တသေယျ န ဥတ္တသေယျ န ပရိတ္တသေယျ န သန္တာသံ အာပဇ္ဇေယျ, အဘီရူ အဿ အစ္ဆမ္ဘီ အနုတြာသီ အပလာယီ ပဟီနဘယဘေရဝေါ ဝိဂတလောမဟံသော ဝိဟရေယျာတိ—  ပဉ္စန္နံ ဓီရော ဘယာနံ န ဘာယေ.
</Paragraph>

<Paragraph number="1938" book="mn">
<Emphasis>ဘိက္ခု သတော သပရိယန္တစာရီ</Emphasis>တိ. <Emphasis>ဘိက္ခူ</Emphasis>တိ ပုထုဇ္ဇနကလျာဏကော ဝါ ဘိက္ခု သေက္ခော ဝါ ဘိက္ခု. <Emphasis>သတော</Emphasis>တိ စတူဟိ ကာရဏေဟိ သတော—  ကာယေ ကာယာနုပဿနာသတိပဋ္ဌာနံ ဘာဝေန္တော သတော, ဝေဒနာသု …ပေ…  စိတ္တေ…  ဓမ္မေသု ဓမ္မာနုပဿနာသတိပဋ္ဌာနံ ဘာဝေန္တော သတော—  သော ဝုစ္စတိ သတော. <Emphasis>သပရိယန္တစာရီ</Emphasis>တိ စတ္တာရော ပရိယန္တာ—  သီလသံဝရပရိယန္တော, ဣန္ဒြိယသံဝရပရိယန္တော, ဘောဇနေ မတ္တညုတာပရိယန္တော, ဇာဂရိယာနုယောဂပရိယန္တော.
</Paragraph>

<Paragraph number="1939" book="mn">
ကတမော သီလသံဝရပရိယန္တော? ဣဓ ဘိက္ခု သီလဝါ ဟောတိ, ပါတိမောက္ခသံဝရသံဝုတော ဝိဟရတိ အာစာရဂေါစရသမ္ပန္နော, အဏုမတ္တေသု ဝဇ္ဇေသု ဘယဒဿာဝီ, သမာဒါယ သိက္ခတိ သိက္ခာပဒေသု. အန္တောပူတိဘာဝံ ပစ္စဝေက္ခမာနော အန္တော သီလသံဝရပရိယန္တေ စရတိ, မရိယာဒံ န ဘိန္ဒတိ—  အယံ သီလသံဝရပရိယန္တော.
</Paragraph>

<Paragraph number="1940" book="mn">
ကတမော ဣန္ဒြိယသံဝရပရိယန္တော? ဣဓ ဘိက္ခု စက္ခုနာ ရူပံ ဒိသွာ န နိမိတ္တဂ္ဂါဟီ ဟောတိ နာနုဗျဉ္ဇနဂ္ဂါဟီ. ယတွာဓိကရဏမေနံ …ပေ…  စက္ခုန္ဒြိယေ သံဝရံ အာပဇ္ဇတိ. သောတေန သဒ္ဒံ သုတွာ…  ဃာနေန ဂန္ဓံ ဃာယိတွာ…  ဇိဝှါယ ရသံ သာယိတွာ…  ကာယေန ဖောဋ္ဌဗ္ဗံ ဖုသိတွာ…  မနသာ ဓမ္မံ ဝိညာယ န နိမိတ္တဂ္ဂါဟီ ဟောတိ နာနုဗျဉ္ဇနဂ္ဂါဟီ. ယတွာဓိကရဏမေနံ မနိန္ဒြိယံ သုသံဝုတံ ဝိဟရန္တံ အဘိဇ္ဈာဒေါမနဿာ ပါပကာ အကုသလာ ဓမ္မာ နာနွာဿဝေယျုံ, တဿ သံဝရာယ ပဋိပဇ္ဇတိ, ရက္ခတိ မနိန္ဒြိယံ, မနိန္ဒြိယေ သံဝရံ အာပဇ္ဇတိ. အာဒိတ္တပရိယာယံ ပစ္စဝေက္ခမာနော အန္တော ဣန္ဒြိယသံဝရပရိယန္တေ စရတိ, မရိယာဒံ န ဘိန္ဒတိ—  အယံ ဣန္ဒြိယသံဝရပရိယန္တော.
</Paragraph>

<Paragraph number="1941" book="mn">
ကတမော ဘောဇနေ မတ္တညုတာပရိယန္တော? ဣဓ ဘိက္ခု ပဋိသင်္ခါ ယောနိသော အာဟာရံ အာဟာရေတိ နေဝ ဒဝါယ န မဒါယ န မဏ္ဍနာယ န ဝိဘူသနာယ, ယာဝဒေဝ ဣမဿ ကာယဿ ဌိတိယာ ယာပနာယ ဝိဟိံသူပရတိယာ ဗြဟ္မစရိယာနုဂ္ဂဟာယ. ဣတိ ပုရာဏဉ္စ ဝေဒနံ ပဋိဟင်္ခါမိ နဝဉ္စ ဝေဒနံ န ဥပ္ပါဒေဿာမိ, ယာတြာ စ မေ ဘဝိဿတိ အနဝဇ္ဇတာ စ ဖာသုဝိဟာရော စာတိ. အက္ခဗ္ဘဉ္ဇနဝဏပဋိစ္ဆာဒနပုတ္တမံသူပမံ ပစ္စဝေက္ခမာနော အန္တော ဘောဇနေ မတ္တညုတာပရိယန္တေ စရတိ, မရိယာဒံ န ဘိန္ဒတိ—  အယံ ဘောဇနေ မတ္တညုတာပရိယန္တော.
</Paragraph>

<Paragraph number="1942" book="mn">
ကတမော ဇာဂရိယာနုယောဂပရိယန္တော? ဣဓ ဘိက္ခု ဒိဝသံ စင်္ကမေန နိသဇ္ဇာယ အာဝရဏီယေဟိ ဓမ္မေဟိ စိတ္တံ ပရိသောဓေတိ, ရတ္တိယာ ပဌမံ ယာမံ စင်္ကမေန နိသဇ္ဇာယ အာဝရဏီယေဟိ ဓမ္မေဟိ စိတ္တံ ပရိသောဓေတိ, ရတ္တိယာ မဇ္ဈိမံ ယာမံ ဒက္ခိဏေန ပဿေန သီဟသေယျံ ကပ္ပေတိ ပါဒေ ပါဒံ အစ္စာဓာယ သတော သမ္ပဇာနော ဥဋ္ဌာနသညံ မနသိ ကရိတွာ, ရတ္တိယာ ပစ္ဆိမံ ယာမံ ပစ္စုဋ္ဌာယ စင်္ကမေန နိသဇ္ဇာယ အာဝရဏီယေဟိ ဓမ္မေဟိ စိတ္တံ ပရိသောဓေတိ. ဘဒ္ဒေကရတ္တဝိဟာရံ ပစ္စဝေက္ခမာနော အန္တော ဇာဂရိယာနုယောဂပရိယန္တေ စရတိ, မရိယာဒံ န ဘိန္ဒတိ—  အယံ ဇာဂရိယာနုယောဂပရိယန္တောတိ—  ဘိက္ခု သတော သပရိယန္တစာရီ.
</Paragraph>

<Paragraph number="1943" book="mn">
<Emphasis>ဍံသာဓိပါတာနံ သရီသပါနန်</Emphasis>တိ. <Emphasis>ဍံသာ</Emphasis> ဝုစ္စန္တိ ပိင်္ဂလမက္ခိကာယော. <Emphasis>အဓိပါတကာ</Emphasis> ဝုစ္စန္တိ သဗ္ဗာပိ မက္ခိကာယော. ကိံကာရဏာ အဓိပါတကာ ဝုစ္စန္တိ သဗ္ဗာပိ မက္ခိကာယော? တာ ဥပ္ပတိတွာ ဥပ္ပတိတွာ ခါဒန္တိ; တံကာရဏာ အဓိပါတကာ ဝုစ္စန္တိ သဗ္ဗာပိ မက္ခိကာယော. <Emphasis>သရီသပါ</Emphasis> ဝုစ္စန္တိ အဟီတိ—  ဍံသာဓိပါတာနံ သရီသပါနံ.
</Paragraph>

<Paragraph number="1944" book="mn">
<Emphasis>မနုဿဖဿာနံ စတုပ္ပဒါနန်</Emphasis>တိ. မနုဿဖဿာ ဝုစ္စန္တိ စောရာ ဝါ အဿု မာနဝါ ဝါ ကတကမ္မာ ဝါ အကတကမ္မာ ဝါ. တေ ဘိက္ခုံ ပဉှံ ဝါ ပုစ္ဆေယျုံ ဝါဒံ ဝါ အာရောပေယျုံ အက္ကောသေယျုံ ပရိဘာသေယျုံ ရောသေယျုံ ဝိရောသေယျုံ ဟိံသေယျုံ ဝိဟိံသေယျုံ ဟေဌေယျုံ ဝိဟေဌေယျုံ ဃာတေယျုံ ဥပဃာတေယျုံ ဥပဃာတံ ဝါ ကရေယျုံ. ယော ကောစိ မနုဿတော ဥပဃာတော—  မနုဿဖဿော. <Emphasis>စတုပ္ပဒါနန်</Emphasis>တိ သီဟာ ဗျဂ္ဃါ ဒီပီ အစ္ဆာ တရစ္ဆာ ကောကာ မဟိံသာ ဟတ္ထီ. တေ ဘိက္ခုံ မဒ္ဒေယျုံ ခါဒေယျုံ ဟိံသေယျုံ ဝိဟိံသေယျုံ ဟေဌေယျုံ ဝိဟေဌေယျုံ ဃာတေယျုံ ဥပဃာတေယျုံ ဥပဃာတံ ဝါ ကရေယျုံ. စတုပ္ပဒတော ဥပဃာတော ယံ ကိဉ္စိ စတုပ္ပဒဘယန္တိ—  မနုဿဖဿာနံ စတုပ္ပဒါနံ.
</Paragraph>

<Paragraph number="1945" book="mn">
တေနာဟ ဘဂဝါ—
</Paragraph>

<Paragraph number="1946" type="verses" book="mn">
_“ပဉ္စန္နံ ဓီရော ဘယာနံ န ဘာယေ,_  
_ဘိက္ခု သတော သပရိယန္တစာရီ;_  
_ဍံသာဓိပါတာနံ သရီသပါနံ,_  
_မနုဿဖဿာနံ စတုပ္ပဒါနန်”တိ._  

</Paragraph>

</Division>
<Division number="200" book="mn">

<Paragraph number="1947" type="verses" book="mn">
_<Emphasis>ပရဓမ္မိကာနမ္ပိ န သန္တသေယျ,</Emphasis>_  
_<Emphasis>ဒိသွာပိ တေသံ ဗဟုဘေရဝါနိ;</Emphasis>_  
_<Emphasis>အထာပရာနိ အဘိသမ္ဘဝေယျ,</Emphasis>_  
_<Emphasis>ပရိဿယာနိ ကုသလာနုဧသီ.</Emphasis>_  

</Paragraph>

<Paragraph number="1948" book="mn">
<Emphasis>ပရဓမ္မိကာနမ္ပိ န သန္တသေယျ, ဒိသွာပိ တေသံ ဗဟုဘေရဝါနီ</Emphasis>တိ. ပရဓမ္မိကာ ဝုစ္စန္တိ သတ္တ သဟဓမ္မိကေ ဌပေတွာ ယေ ကေစိ ဗုဒ္ဓေ ဓမ္မေ သံဃေ အပ္ပသန္နာ. တေ ဘိက္ခုံ ပဉှံ ဝါ ပုစ္ဆေယျုံ ဝါဒံ ဝါ အာရောပေယျုံ အက္ကောသေယျုံ ပရိဘာသေယျုံ ရောသေယျုံ ဝိရောသေယျုံ ဟိံသေယျုံ ဝိဟိံသေယျုံ ဟေဌေယျုံ ဝိဟေဌေယျုံ ဃာတေယျုံ ဥပဃာတေယျုံ ဥပဃာတံ ဝါ ကရေယျုံ. တေသံ ဗဟုဘေရဝေ ပဿိတွာ ဝါ သုဏိတွာ ဝါ န ဝေဓေယျ န ပဝေဓေယျ န သမ္ပဝေဓေယျ န တသေယျ န သန္တသေယျ န ဥတ္တသေယျ န ပရိတ္တသေယျ န ဘာယေယျ န သန္တာသံ အာပဇ္ဇေယျ, အဘီရူ အဿ အစ္ဆမ္ဘီ အနုတြာသီ အပလာယီ ပဟီနဘယဘေရဝေါ ဝိဂတလောမဟံသော ဝိဟရေယျာတိ—  ပရဓမ္မိကာနမ္ပိ န သန္တသေယျ ဒိသွာပိ တေသံ ဗဟုဘေရဝါနိ.
</Paragraph>

<Paragraph number="1949" book="mn">
<Emphasis>အထာပရာနိ အဘိသမ္ဘဝေယျ, ပရိဿယာနိ ကုသလာနုဧသီ</Emphasis>တိ. အထာပရာနိပိ အတ္ထိ အဘိသမ္ဘောတဗ္ဗာနိ အဘိဘဝိတဗ္ဗာနိ အဇ္ဈောတ္ထရိတဗ္ဗာနိ ပရိယာဒိယိတဗ္ဗာနိ မဒ္ဒိတဗ္ဗာနိ. <Emphasis>ပရိဿယာ</Emphasis>တိ ဒွေ ပရိဿယာ—  ပါကဋပရိဿယာ စ ပဋိစ္ဆန္နပရိဿယာ စ …ပေ…  ဧဝမ္ပိ တတြာသယာတိ—  ပရိဿယာ. <Emphasis>ကုသလာနုဧသီ</Emphasis>တိ သမ္မာပဋိပဒံ အနုလောမပဋိပဒံ အပစ္စနီကပဋိပဒံ အဝိရုဒ္ဓပဋိပဒံ အနွတ္ထပဋိပဒံ …ပေ…  အရိယံ အဋ္ဌင်္ဂိကံ မဂ္ဂံ နိဗ္ဗာနဉ္စ နိဗ္ဗာနဂါမိနိဉ္စ ပဋိပဒံ ဧသန္တေန ဂဝေသန္တေန ပရိယေသန္တေန ပရိဿယာ အဘိသမ္ဘောတဗ္ဗာ အဘိဘဝိတဗ္ဗာ အဇ္ဈောတ္ထရိတဗ္ဗာ ပရိယာဒိယိတဗ္ဗာ မဒ္ဒိတဗ္ဗာတိ—  အထာပရာနိ အဘိသမ္ဘဝေယျ ပရိဿယာနိ ကုသလာနုဧသီ.
</Paragraph>

<Paragraph number="1950" book="mn">
တေနာဟ ဘဂဝါ—
</Paragraph>

<Paragraph number="1951" type="verses" book="mn">
_“ပရဓမ္မိကာနမ္ပိ န သန္တသေယျ,_  
_ဒိသွာပိ တေသံ ဗဟုဘေရဝါနိ;_  
_အထာပရာနိ အဘိသမ္ဘဝေယျ,_  
_ပရိဿယာနိ ကုသလာနုဧသီ”တိ._  

</Paragraph>

</Division>
<Division number="201" book="mn">

<Paragraph number="1952" type="verses" book="mn">
_<Emphasis>အာတင်္ကဖဿေန ခုဒါယ ဖုဋ္ဌော,</Emphasis>_  
_<Emphasis>သီတံ အထုဏှံ အဓိဝါသယေယျ;</Emphasis>_  
_<Emphasis>သော တေဟိ ဖုဋ္ဌော ဗဟုဓာ အနောကော,</Emphasis>_  
_<Emphasis>ဝီရိယပရက္ကမံ ဒဠှံ ကရေယျ.</Emphasis>_  

</Paragraph>

<Paragraph number="1953" book="mn">
<Emphasis>အာတင်္ကဖဿေန ခုဒါယ ဖုဋ္ဌော</Emphasis>တိ. အာတင်္ကဖဿော ဝုစ္စတိ ရောဂဖဿော. ရောဂဖဿေန ဖုဋ္ဌော ပရေတော သမောဟိတော သမန္နာဂတော အဿ; စက္ခုရောဂေန ဖုဋ္ဌော ပရေတော သမောဟိတော သမန္နာဂတော အဿ, သောတရောဂေန…  ဃာနရောဂေန…  ဇိဝှါရောဂေန…  ကာယရောဂေန …ပေ…  ဍံသမကသဝါတာတပသရီသပသမ္ဖဿေန ဖုဋ္ဌော ပရေတော သမောဟိတော သမန္နာဂတော အဿ. ခုဒါ ဝုစ္စတိ ဆာတကော. ဆာတကေန ဖုဋ္ဌော ပရေတော သမောဟိတော သမန္နာဂတော အဿာတိ—  အာတင်္ကဖဿေန ခုဒါယ ဖုဋ္ဌော.
</Paragraph>

<Paragraph number="1954" book="mn">
<Emphasis>သီတံ အထုဏှံ အဓိဝါသယေယျာ</Emphasis>တိ. <Emphasis>သီတန်</Emphasis>တိ ဒွီဟိ ကာရဏေဟိ သီတံ ဟောတိ—  အဗ္ဘန္တရဓာတုပ္ပကောပဝသေန ဝါ သီတံ ဟောတိ, ဗဟိဒ္ဓါ ဥတုဝသေန ဝါ သီတံ ဟောတိ. <Emphasis>ဥဏှန်</Emphasis>တိ ဒွီဟိ ကာရဏေဟိ ဥဏှံ ဟောတိ—  အဗ္ဘန္တရဓာတုပ္ပကောပဝသေန ဝါ ဥဏှံ ဟောတိ, ဗဟိဒ္ဓါ ဥတုဝသေန ဝါ ဥဏှံ ဟောတီတိ—  သီတံ အထုဏှံ. <Emphasis>အဓိဝါသယေယျာ</Emphasis>တိ ခမော အဿ သီတဿ ဥဏှဿ ဇိဃစ္ဆာယ ပိပါသာယ ဍံသမကသဝါတာတပသရီသပသမ္ဖဿာနံ ဒုရုတ္တာနံ ဒုရာဂတာနံ ဝစနပထာနံ ဥပ္ပန္နာနံ သာရီရိကာနံ ဝေဒနာနံ ဒုက္ခာနံ တိဗ္ဗာနံ ခရာနံ ကဋုကာနံ အသာတာနံ အမနာပါနံ ပါဏဟရာနံ အဓိဝါသကဇာတိကော အဿာတိ—  သီတံ အထုဏှံ အဓိဝါသယေယျ.
</Paragraph>

<Paragraph number="1955" book="mn">
<Emphasis>သော တေဟိ ဖုဋ္ဌော ဗဟုဓာ အနောကော</Emphasis>တိ. <Emphasis>သော တေဟီ</Emphasis>တိ အာတင်္ကဖဿေန စ ခုဒါယ စ သီတေန စ ဥဏှေန စ ဖုဋ္ဌော ပရေတော သမောဟိတော သမန္နာဂတော အဿာတိ—  သော တေဟိ ဖုဋ္ဌော. <Emphasis>ဗဟုဓာ</Emphasis>တိ အနေကဝိဓေဟိ အာကာရေဟိ ဖုဋ္ဌော ပရေတော သမောဟိတော သမန္နာဂတော အဿာတိ—  သော တေဟိ ဖုဋ္ဌော ဗဟုဓာ. <Emphasis>အနောကော</Emphasis>တိ အဘိသင်္ခါရသဟဂတဝိညာဏဿ ဩကာသံ န ကရောတီတိပိ—  အနောကော. အထ ဝါ ကာယဒုစ္စရိတဿ ဝစီဒုစ္စရိတဿ မနောဒုစ္စရိတဿ ဩကာသံ န ကရောတီတိပိ—  အနောကောတိ—  သော တေဟိ ဖုဋ္ဌော ဗဟုဓာ အနောကော.
</Paragraph>

<Paragraph number="1956" book="mn">
<Emphasis>ဝီရိယပရက္ကမံ ဒဠှံ ကရေယျာ</Emphasis>တိ. ဝီရိယပရက္ကမော ဝုစ္စတိ ယော စေတသိကော ဝီရိယာရမ္ဘော နိက္ကမော ပရက္ကမော ဥယျာမော ဝါယာမော ဥဿာဟော ဥဿောဠှီ အပ္ပဋိဝါနီ ထာမော ဓိတိ အသိထိလပရက္ကမတာ အနိက္ခိတ္တစ္ဆန္ဒတာ အနိက္ခိတ္တဓုရတာ ဓုရသမ္ပဂ္ဂါဟော ဝီရိယံ ဝီရိယိန္ဒြိယံ ဝီရိယဗလံ သမ္မာဝါယာမော. <Emphasis>ဝီရိယပရက္ကမံ ဒဠှံ ကရေယျာ</Emphasis>တိ. ဝီရိယံ ပရက္ကမံ ဒဠှံ ကရေယျ ထိရံ ကရေယျ, ဒဠှသမာဒါနော အဿ အဝတ္ထိတသမာဒါနောတိ—  ဝီရိယံ ပရက္ကမံ ဒဠှံ ကရေယျ.
</Paragraph>

<Paragraph number="1957" book="mn">
တေနာဟ ဘဂဝါ—
</Paragraph>

<Paragraph number="1958" type="verses" book="mn">
_“အာတင်္ကဖဿေန ခုဒါယ ဖုဋ္ဌော,_  
_သီတံ အထုဏှံ အဓိဝါသယေယျ;_  
_သော တေဟိ ဖုဋ္ဌော ဗဟုဓာ အနောကော,_  
_ဝီရိယပရက္ကမံ ဒဠှံ ကရေယျာ”တိ._  

</Paragraph>

</Division>
<Division number="202" book="mn">

<Paragraph number="1959" type="verses" book="mn">
_<Emphasis>ထေယျံ န ကာရေ န မုသာ ဘဏေယျ,</Emphasis>_  
_<Emphasis>မေတ္တာယ ဖဿေ တသထာဝရာနိ;</Emphasis>_  
_<Emphasis>ယဒါဝိလတ္တံ မနသော ဝိဇညာ,</Emphasis>_  
_<Emphasis>ကဏှဿ ပက္ခောတိ ဝိနောဒယေယျ.</Emphasis>_  

</Paragraph>

<Paragraph number="1960" book="mn">
<Emphasis>ထေယျံ န ကာရေ န မုသာ ဘဏေယျာ</Emphasis>တိ. <Emphasis>ထေယျံ န ကာရေ</Emphasis>တိ ဣဓ ဘိက္ခု အဒိန္နာဒါနံ ပဟာယ အဒိန္နာဒါနာ ပဋိဝိရတော အဿ ဒိန္နာဒါယီ ဒိန္နပါဋိကင်္ခီ, အထေနေန သုစိဘူတေန အတ္တနာ ဝိဟရေယျာတိ—  ထေယျံ န ကာရေ. <Emphasis>န မုသာ ဘဏေယျာ</Emphasis>တိ ဣဓ ဘိက္ခု မုသာဝါဒံ ပဟာယ မုသာဝါဒါ ပဋိဝိရတော အဿ သစ္စဝါဒီ သစ္စသန္ဓော ထေတော ပစ္စယိကော အဝိသံဝါဒကော လောကဿာတိ—  ထေယျံ န ကာရေ န မုသာ ဘဏေယျ.
</Paragraph>

<Paragraph number="1961" book="mn">
<Emphasis>မေတ္တာယ ဖဿေ တသထာဝရာနီ</Emphasis>တိ. <Emphasis>မေတ္တာ</Emphasis>တိ ယာ သတ္တေသု မေတ္တိ မေတ္တာယနာ မေတ္တာယိတတ္တံ အနုဒါ အနုဒါယနာ အနုဒါယိတတ္တံ ဟိတေသိတာ အနုကမ္ပာ အဗျာပါဒေါ အဗျာပဇ္ဇော အဒေါသော ကုသလမူလံ. <Emphasis>တသာ</Emphasis>တိ ယေသံ တသိတာ တဏှာ အပ္ပဟီနာ, ယေသဉ္စ ဘယဘေရဝါ အပ္ပဟီနာ. ကိံကာရဏာ ဝုစ္စန္တိ တသာ? တေ တသန္တိ ဥတ္တသန္တိ ပရိတသန္တိ ဘာယန္တိ သန္တာသံ အာပဇ္ဇန္တိ; တံကာရဏာ ဝုစ္စန္တိ တသာ. <Emphasis>ထာဝရာ</Emphasis>တိ ယေသံ တသိတာ တဏှာ ပဟီနာ, ယေသဉ္စ ဘယဘေရဝါ ပဟီနာ. ကိံကာရဏာ ဝုစ္စန္တိ ထာဝရာ? တေ န တသန္တိ န ဥတ္တသန္တိ န ပရိတသန္တိ န ဘာယန္တိ သန္တာသံ န အာပဇ္ဇန္တိ; တံကာရဏာ ဝုစ္စန္တိ ထာဝရာ. <Emphasis>မေတ္တာယ ဖဿေ တသထာဝရာနီ</Emphasis>တိ. တသေ စ ထာဝရေ စ မေတ္တာယ ဖဿေယျ ဖရေယျ, မေတ္တာသဟဂတေန စေတသာ ဝိပုလေန မဟဂ္ဂတေန အပ္ပမာဏေန အဝေရေန အဗျာပဇ္ဇေန ဖရိတွာ ဝိဟရေယျာတိ—  မေတ္တာယ ဖဿေ တသထာဝရာနိ.
</Paragraph>

<Paragraph number="1962" book="mn">
<Emphasis>ယဒါဝိလတ္တံ မနသော ဝိဇညာ</Emphasis>တိ. <Emphasis>ယဒါ</Emphasis>တိ ယဒါ. <Emphasis>မနသော</Emphasis>တိ ယံ စိတ္တံ မနော မာနသံ ဟဒယံ ပဏ္ဍရံ မနော မနာယတနံ မနိန္ဒြိယံ ဝိညာဏံ ဝိညာဏက္ခန္ဓော တဇ္ဇာ မနောဝိညာဏဓာတု. ကာယဒုစ္စရိတေန စိတ္တံ အာဝိလံ ဟောတိ လုဠိတံ ဧရိတံ ဃဋ္ဋိတံ စလိတံ ဘန္တံ အဝူပသန္တံ. ဝစီဒုစ္စရိတေန …ပေ…  မနောဒုစ္စရိတေန…  ရာဂေန…  ဒေါသေန…  မောဟေန…  ကောဓေန…  ဥပနာဟေန…  မက္ခေန…  ပဠာသေန…  ဣဿာယ…  မစ္ဆရိယေန…  မာယာယ…  သာဌေယျေန…  ထမ္ဘေန…  သာရမ္ဘေန…  မာနေန…  အတိမာနေန…  မဒေန…  ပမာဒေန…  သဗ္ဗကိလေသေဟိ…  သဗ္ဗဒုစ္စရိတေဟိ…  သဗ္ဗဒရထေဟိ…  သဗ္ဗပရိဠာဟေဟိ…  သဗ္ဗသန္တာပေဟိ…  သဗ္ဗာကုသလာဘိသင်္ခါရေဟိ စိတ္တံ အာဝိလံ ဟောတိ လုဠိတံ ဧရိတံ ဃဋ္ဋိတံ စလိတံ ဘန္တံ အဝူပသန္တံ. ယဒါဝိလတ္တံ မနသော ဝိဇညာတိ. စိတ္တဿ အာဝိလဘာဝံ ဇာနေယျ အာဇာနေယျ ဝိဇာနေယျ ပဋိဝိဇာနေယျ ပဋိဝိဇ္ဈေယျာတိ—  ယဒါဝိလတ္တံ မနသော ဝိဇညာ.
</Paragraph>

<Paragraph number="1963" book="mn">
<Emphasis>ကဏှဿ ပက္ခောတိ ဝိနောဒယေယျာ</Emphasis>တိ. <Emphasis>ကဏှော</Emphasis>တိ ယော သော မာရော ကဏှော အဓိပတိ အန္တဂု နမုစိ ပမတ္တဗန္ဓု. ကဏှဿ ပက္ခော မာရပက္ခော မာရပါသော မာရဗဠိသံ မာရာမိသံ မာရဝိသယော မာရနိဝါသော မာရဂေါစရော မာရဗန္ဓနန္တိ ပဇဟေယျ ဝိနောဒေယျ ဗျန္တိံ ကရေယျ အနဘာဝံ ဂမေယျာတိ. ဧဝမ္ပိ ကဏှဿ ပက္ခောတိ ဝိနောဒယေယျ. အထ ဝါ ကဏှဿ ပက္ခော မာရပက္ခော အကုသလပက္ခော ဒုက္ခုဒ္ဒယော ဒုက္ခဝိပါကော နိရယသံဝတ္တနိကော တိရစ္ဆာနယောနိသံဝတ္တနိကော ပေတ္တိဝိသယသံဝတ္တနိကောတိ ပဇဟေယျ ဝိနောဒေယျ ဗျန္တိံ ကရေယျ အနဘာဝံ ဂမေယျာတိ. ဧဝမ္ပိ ကဏှဿ ပက္ခောတိ ဝိနောဒယေယျ.
</Paragraph>

<Paragraph number="1964" book="mn">
တေနာဟ ဘဂဝါ—
</Paragraph>

<Paragraph number="1965" type="verses" book="mn">
_“ထေယျံ န ကာရေ န မုသာ ဘဏေယျ,_  
_မေတ္တာယ ဖဿေ တသထာဝရာနိ;_  
_ယဒါဝိလတ္တံ မနသော ဝိဇညာ,_  
_ကဏှဿ ပက္ခောတိ ဝိနောဒယေယျာ”တိ._  

</Paragraph>

</Division>
<Division number="203" book="mn">

<Paragraph number="1966" type="verses" book="mn">
_<Emphasis>ကောဓာတိမာနဿ ဝသံ န ဂစ္ဆေ,</Emphasis>_  
_<Emphasis>မူလမ္ပိ တေသံ ပလိခည တိဋ္ဌေ;</Emphasis>_  
_<Emphasis>အထပ္ပိယံ ဝါ ပန အပ္ပိယံ ဝါ,</Emphasis>_  
_<Emphasis>အဒ္ဓါ ဘဝန္တော အဘိသမ္ဘဝေယျ.</Emphasis>_  

</Paragraph>

<Paragraph number="1967" book="mn">
<Emphasis>ကောဓာတိမာနဿ ဝသံ န ဂစ္ဆေ</Emphasis>တိ. <Emphasis>ကောဓော</Emphasis>တိ ယော စိတ္တဿ အာဃာတော ပဋိဃာတော …ပေ…  စဏ္ဍိက္ကံ အသုရောပေါ အနတ္တမနတာ စိတ္တဿ. <Emphasis>အတိမာနော</Emphasis>တိ ဣဓေကစ္စော ပရံ အတိမညတိ ဇာတိယာ ဝါ ဂေါတ္တေန ဝါ …ပေ…  အညတရညတရေန ဝါ ဝတ္ထုနာ. <Emphasis>ကောဓာတိမာနဿ ဝသံ န ဂစ္ဆေ</Emphasis>တိ. ကောဓဿ စ အတိမာနဿ စ ဝသံ န ဂစ္ဆေယျ, ကောဓဉ္စ အတိမာနဉ္စ ပဇဟေယျ ဝိနောဒေယျ ဗျန္တိံ ကရေယျ အနဘာဝံ ဂမေယျာတိ—  ကောဓာတိမာနဿ ဝသံ န ဂစ္ဆေ.
</Paragraph>

<Paragraph number="1968" book="mn">
<Emphasis>မူလမ္ပိ တေသံ ပလိခည တိဋ္ဌေ</Emphasis>တိ. ကတမံ ကောဓဿ မူလံ? အဝိဇ္ဇာ မူလံ, အယောနိသော မနသိကာရော မူလံ, အသ္မိမာနော မူလံ, အဟိရိကံ မူလံ, အနောတ္တပ္ပံ မူလံ, ဥဒ္ဓစ္စံ မူလံ—  ဣဒံ ကောဓဿ မူလံ. ကတမံ အတိမာနဿ မူလံ? အဝိဇ္ဇာ မူလံ, အယောနိသော မနသိကာရော မူလံ, အသ္မိမာနော မူလံ, အဟိရိကံ မူလံ, အနောတ္တပ္ပံ မူလံ, ဥဒ္ဓစ္စံ မူလံ—  ဣဒံ အတိမာနဿ မူလံ. <Emphasis>မူလမ္ပိ တေသံ ပလိခည တိဋ္ဌေ</Emphasis>တိ. ကောဓဿ စ အတိမာနဿ စ မူလံ ပလိခဏိတွာ ဥဒ္ဓရိတွာ သမုဒ္ဓရိတွာ ဥပ္ပါဋယိတွာ သမုပ္ပါဋယိတွာ ပဇဟိတွာ ဝိနောဒေတွာ ဗျန္တိံ ကရိတွာ အနဘာဝံ ဂမေတွာ တိဋ္ဌေယျ သန္တိဋ္ဌေယျာတိ—  မူလမ္ပိ တေသံ ပလိခည တိဋ္ဌေ.
</Paragraph>

<Paragraph number="1969" book="mn">
<Emphasis>အထပ္ပိယံ ဝါ ပန အပ္ပိယံ ဝါ, အဒ္ဓါ ဘဝန္တော အဘိသမ္ဘဝေယျာ</Emphasis>တိ. <Emphasis>အထာ</Emphasis>တိ ပဒသန္ဓိ ပဒသံသဂ္ဂေါ ပဒပါရိပူရီ အက္ခရသမဝါယော ဗျဉ္ဇနသိလိဋ္ဌတာ ပဒါနုပုဗ္ဗတာပေတံ—  အထာတိ. <Emphasis>ပိယာ</Emphasis>တိ ဒွေ ပိယာ—  သတ္တာ ဝါ သင်္ခါရာ ဝါ. ကတမေ သတ္တာ ပိယာ? ဣဓ ယာဿ တေ ဟောန္တိ အတ္ထကာမာ ဟိတကာမာ ဖာသုကာမာ ယောဂက္ခေမကာမာ မာတာ ဝါ ပိတာ ဝါ ဘာတာ ဝါ ဘဂိနီ ဝါ ပုတ္တာ ဝါ ဓီတာ ဝါ မိတ္တာ ဝါ အမစ္စာ ဝါ ဉာတီ ဝါ သာလောဟိတာ ဝါ—  ဣမေ သတ္တာ ပိယာ. ကတမေ သင်္ခါရာ ပိယာ? မနာပိကာ ရူပါ မနာပိကာ သဒ္ဒါ…  ဂန္ဓာ…  ရသာ…  ဖောဋ္ဌဗ္ဗာ—  ဣမေ သင်္ခါရာ ပိယာ. <Emphasis>အပ္ပိယာ</Emphasis>တိ ဒွေ အပ္ပိယာ—  သတ္တာ ဝါ သင်္ခါရာ ဝါ. ကတမေ သတ္တာ အပ္ပိယာ? ဣဓ ယာဿ တေ ဟောန္တိ အနတ္ထကာမာ အဟိတကာမာ အဖာသုကာမာ အယောဂက္ခေမကာမာ ဇီဝိတာ ဝေါရောပေတုကာမာ—  ဣမေ သတ္တာ အပ္ပိယာ. ကတမေ သင်္ခါရာ အပ္ပိယာ? အမနာပိကာ ရူပါ အမနာပိကာ သဒ္ဒါ, ဂန္ဓာ…  ရသာ…  ဖောဋ္ဌဗ္ဗာ—  ဣမေ သင်္ခါရာ အပ္ပိယာ. <Emphasis>အဒ္ဓါ</Emphasis>တိ ဧကံသဝစနံ နိဿံသယဝစနံ နိက္ကင်္ခဝစနံ အဒွေဇ္ဈဝစနံ အဒွေဠှကဝစနံ နိယျာနိကဝစနံ အပဏ္ဏကဝစနံ အဝတ္ထာပနဝစနမေတံ—  အဒ္ဓါတိ. <Emphasis>အထပ္ပိယံ ဝါ ပန အပ္ပိယံ ဝါ, အဒ္ဓါ ဘဝန္တော အဘိသမ္ဘဝေယျာ</Emphasis>တိ. ပိယာပ္ပိယံ သာတာသာတံ သုခဒုက္ခံ သောမနဿဒေါမနဿံ ဣဋ္ဌာနိဋ္ဌံ အဘိသမ္ဘဝန္တော ဝါ အဘိဘဝေယျ အဓိဘဝန္တော ဝါ အဘိသမ္ဘဝေယျာတိ—  အထပ္ပိယံ ဝါ ပန အပ္ပိယံ ဝါ အဒ္ဓါ ဘဝန္တော အဘိသမ္ဘဝေယျ.
</Paragraph>

<Paragraph number="1970" book="mn">
တေနာဟ ဘဂဝါ—
</Paragraph>

<Paragraph number="1971" type="verses" book="mn">
_“ကောဓာတိမာနဿ ဝသံ န ဂစ္ဆေ,_  
_မူလမ္ပိ တေသံ ပလိခည တိဋ္ဌေ;_  
_အထပ္ပိယံ ဝါ ပန အပ္ပိယံ ဝါ,_  
_အဒ္ဓါ ဘဝန္တော အဘိသမ္ဘဝေယျာ”တိ._  

</Paragraph>

</Division>
<Division number="204" book="mn">

<Paragraph number="1972" type="verses" book="mn">
_<Emphasis>ပညံ ပုရက္ခတွာ ကလျာဏပီတိ,</Emphasis>_  
_<Emphasis>ဝိက္ခမ္ဘယေ တာနိ ပရိဿယာနိ;</Emphasis>_  
_<Emphasis>အရတိံ သဟေထ သယနမှိ ပန္တေ,</Emphasis>_  
_<Emphasis>စတုရော သဟေထ ပရိဒေဝဓမ္မေ.</Emphasis>_  

</Paragraph>

<Paragraph number="1973" book="mn">
<Emphasis>ပညံ ပုရက္ခတွာ ကလျာဏပီတီ</Emphasis>တိ. <Emphasis>ပညာ</Emphasis>တိ ယာ ပညာ ပဇာနနာ ဝိစယော ပဝိစယော ဓမ္မဝိစယော …ပေ…  အမောဟော သမ္မာဒိဋ္ဌိ. <Emphasis>ပညံ ပုရက္ခတွာ</Emphasis>တိ ဣဓေကစ္စော ပညံ ပုရတော ကတွာ စရတိ ပညာဓဇော ပညာကေတု ပညာဓိပတေယျော ဝိစယဗဟုလော ပဝိစယဗဟုလော ပေက္ခာယနဗဟုလော သမ္ပေက္ခာယနဗဟုလော ဝိဘူတဝိဟာရီ တစ္စရိကော တဗ္ဗဟုလော တဂ္ဂရုကော တန္နိန္နော တပ္ပေါဏော တပ္ပဗ္ဘာရော တဒဓိမုတ္တော တဒဓိပတေယျောတိ. ဧဝမ္ပိ ပညံ ပုရက္ခတွာ.
</Paragraph>

<Paragraph number="1974" book="mn">
အထ ဝါ ဂစ္ဆန္တော ဝါ “ဂစ္ဆာမီ”တိ ပဇာနာတိ, ဌိတော ဝါ “ဌိတောမှီ”တိ ပဇာနာတိ, နိသိန္နော ဝါ “နိသိန္နောမှီ”တိ ပဇာနာတိ, သယာနော ဝါ “သယာနောမှီ”တိ ပဇာနာတိ, ယထာ ယထာ ဝါ ပနဿ ကာယော ပဏိဟိတော ဟောတိ တထာ တထာ နံ ပဇာနာတီတိ. ဧဝမ္ပိ ပညံ ပုရက္ခတွာ.
</Paragraph>

<Paragraph number="1975" book="mn">
အထ ဝါ အဘိက္ကန္တေ ပဋိက္ကန္တေ သမ္ပဇာနကာရီ ဟောတိ, အာလောကိတေ ဝိလောကိတေ သမ္ပဇာနကာရီ ဟောတိ, သမိဉ္ဇိတေ ပသာရိတေ သမ္ပဇာနကာရီ ဟောတိ, သင်္ဃာဋိပတ္တစီဝရဓာရဏေ သမ္ပဇာနကာရီ ဟောတိ, အသိတေ ပီတေ ခါယိတေ သာယိတေ သမ္ပဇာနကာရီ ဟောတိ, ဥစ္စာရပဿာဝကမ္မေ သမ္ပဇာနကာရီ ဟောတိ, ဂတေ ဌိတေ နိသိန္နေ သုတ္တေ ဇာဂရိတေ ဘာသိတေ တုဏှိဘာဝေ သမ္ပဇာနကာရီ ဟောတီတိ. ဧဝမ္ပိ ပညံ ပုရက္ခတွာ.
</Paragraph>

<Paragraph number="1976" book="mn">
<Emphasis>ကလျာဏပီတီ</Emphasis>တိ ဗုဒ္ဓါနုဿတိဝသေန ဥပ္ပဇ္ဇတိ ပီတိ ပါမောဇ္ဇံ—  ကလျာဏပီတီတိ. ဓမ္မာနုဿတိ သံဃာနုဿတိ သီလာနုဿတိ စာဂါနုဿတိ ဒေဝတာနုဿတိ အာနာပါနဿတိ မရဏဿတိ ကာယဂတာသတိဝသေန ဥပသမာနုဿတိဝသေန ဥပ္ပဇ္ဇတိ ပီတိ ပါမောဇ္ဇံ—  ကလျာဏပီတီတိ—  ပညံ ပုရက္ခတွာ ကလျာဏပီတိ.
</Paragraph>

<Paragraph number="1977" book="mn">
<Emphasis>ဝိက္ခမ္ဘယေ တာနိ ပရိဿယာနီ</Emphasis>တိ. <Emphasis>ပရိဿယာ</Emphasis>တိ ဒွေ ပရိဿယာ—  ပါကဋပရိဿယာ စ ပဋိစ္ဆန္နပရိဿယာ စ …ပေ…  ဣမေ ဝုစ္စန္တိ ပါကဋပရိဿယာ …ပေ…  ဣမေ ဝုစ္စန္တိ ပဋိစ္ဆန္နပရိဿယာ …ပေ…  ဧဝမ္ပိ တတြာသယာတိ—  ပရိဿယာ. <Emphasis>ဝိက္ခမ္ဘယေ တာနိ ပရိဿယာနီ</Emphasis>တိ. တာနိ ပရိဿယာနိ ဝိက္ခမ္ဘေယျ အဘိဘဝေယျ အဇ္ဈောတ္ထရေယျ ပရိယာဒိယေယျ မဒ္ဒေယျာတိ—  ဝိက္ခမ္ဘယေ တာနိ ပရိဿယာနိ.
</Paragraph>

<Paragraph number="1978" book="mn">
<Emphasis>အရတိံ သဟေထ သယနမှိ ပန္တေ</Emphasis>တိ. <Emphasis>အရတီ</Emphasis>တိ ယာ အရတိ အရတိတာ အနဘိရတိ အနဘိရမဏာ ဥက္ကဏ္ဌိတာ ပရိတဿိတာ. <Emphasis>သယနမှိ ပန္တေ</Emphasis>တိ ပန္တေသု ဝါ သေနာသနေသု အညတရညတရေသု ဝါ အဓိကုသလေသု ဓမ္မေသု အရတိံ သဟေယျ အဘိဘဝေယျ အဇ္ဈောတ္ထရေယျ ပရိယာဒိယေယျ မဒ္ဒေယျာတိ—  အရတိံ သဟေထ သယနမှိ ပန္တေ.
</Paragraph>

<Paragraph number="1979" book="mn">
<Emphasis>စတုရော သဟေထ ပရိဒေဝဓမ္မေ</Emphasis>တိ. စတ္တာရော ပရိဒေဝနီယေ ဓမ္မေ သဟေယျ ပရိသဟေယျ အဘိဘဝေယျ အဇ္ဈောတ္ထရေယျ ပရိယာဒိယေယျ မဒ္ဒေယျာတိ—  စတုရော သဟေထ ပရိဒေဝဓမ္မေ.
</Paragraph>

<Paragraph number="1980" book="mn">
တေနာဟ ဘဂဝါ—
</Paragraph>

<Paragraph number="1981" type="verses" book="mn">
_“ပညံ ပုရက္ခတွာ ကလျာဏပီတိ,_  
_ဝိက္ခမ္ဘယေ တာနိ ပရိဿယာနိ;_  
_အရတိံ သဟေထ သယနမှိ ပန္တေ,_  
_စတုရော သဟေထ ပရိဒေဝဓမ္မေ”တိ._  

</Paragraph>

</Division>
<Division number="205" book="mn">

<Paragraph number="1982" type="verses" book="mn">
_<Emphasis>ကိံသူ အသိဿံ ကုဝ ဝါ အသိဿံ,</Emphasis>_  
_<Emphasis>ဒုက္ခံ ဝတ သေတ္ထ ကုဝဇ္ဇ သေဿံ;</Emphasis>_  
_<Emphasis>ဧတေ ဝိတက္ကေ ပရိဒေဝနေယျေ,</Emphasis>_  
_<Emphasis>ဝိနယေထ သေခေါ အနိကေတစာရီ.</Emphasis>_  

</Paragraph>

<Paragraph number="1983" book="mn">
<Emphasis>ကိံသူ အသိဿံ ကုဝ ဝါ အသိဿန်</Emphasis>တိ. <Emphasis>ကိံသူ အသိဿာမီ</Emphasis>တိ ကိံ ဘုဉ္ဇိဿာမိ ဩဒနံ ဝါ ကုမ္မာသံ ဝါ သတ္တုံ ဝါ မစ္ဆံ ဝါ မံသံ ဝါတိ—  ကိံသူ အသိဿံ. <Emphasis>ကုဝ ဝါ အသိဿန်</Emphasis>တိ ကတ္ထ ဘုဉ္ဇိဿာမိ ခတ္တိယကုလေ ဝါ ဗြာဟ္မဏကုလေ ဝါ ဝေဿကုလေ ဝါ သုဒ္ဒကုလေ ဝါတိ—  ကိံသူ အသိဿံ ကုဝ ဝါ အသိဿံ.
</Paragraph>

<Paragraph number="1984" book="mn">
<Emphasis>ဒုက္ခံ ဝတ သေတ္ထ ကုဝဇ္ဇ သေဿန်</Emphasis>တိ ဣမံ ရတ္တိံ ဒုက္ခံ သယိတ္ထ ဖလကေ ဝါ တဋ္ဋိကာယ ဝါ စမ္မခဏ္ဍေ ဝါ တိဏသန္ထာရေ ဝါ ပဏ္ဏသန္ထာရေ ဝါ ပလာလသန္ထာရေ ဝါ. အာဂါမိရတ္တိံ ကတ္ထ သုခံ သယိဿာမိ မဉ္စေ ဝါ ပီဌေ ဝါ ဘိသိယာ ဝါ ဗိမ္ဗောဟနေ ဝါ ဝိဟာရေ ဝါ အဍ္ဎယောဂေ ဝါ ပါသာဒေ ဝါ ဟမ္မိယေ ဝါ ဂုဟာယ ဝါတိ—  ဒုက္ခံ ဝတ သေတ္ထ ကုဝဇ္ဇ သေဿံ.
</Paragraph>

<Paragraph number="1985" book="mn">
<Emphasis>ဧတေ ဝိတက္ကေ ပရိဒေဝနေယျေ</Emphasis>တိ. <Emphasis>ဧတေ ဝိတက္ကေ</Emphasis>တိ ဒွေ ပိဏ္ဍပါတပဋိသညုတ္တေ ဝိတက္ကေ, ဒွေ သေနာသနပဋိသညုတ္တေ ဝိတက္ကေ. <Emphasis>ပရိဒေဝနေယျေ</Emphasis>တိ အာဒေဝနေယျေ ပရိဒေဝနေယျေတိ—  ဧတေ ဝိတက္ကေ ပရိဒေဝနေယျေ.
</Paragraph>

<Paragraph number="1986" book="mn">
<Emphasis>ဝိနယေထ သေခေါ အနိကေတစာရီ</Emphasis>တိ. <Emphasis>သေခေါ</Emphasis>တိ ကိံကာရဏာ ဝုစ္စတိ သေခေါ? သိက္ခတီတိ—  သေခေါ. ကိဉ္စ သိက္ခတိ? အဓိသီလမ္ပိ သိက္ခတိ, အဓိစိတ္တမ္ပိ သိက္ခတိ, အဓိပညမ္ပိ သိက္ခတိ. ကတမာ အဓိသီလသိက္ခာ …ပေ…  အယံ အဓိပညာသိက္ခာ. ဣမာ တိဿော သိက္ခာယော အာဝဇ္ဇန္တော သိက္ခတိ, ဇာနန္တော ပဿန္တော ပစ္စဝေက္ခန္တော စိတ္တံ အဓိဋ္ဌဟန္တော သိက္ခတိ, သဒ္ဓါယ အဓိမုစ္စန္တော သိက္ခတိ, ဝီရိယံ ပဂ္ဂဏှန္တော, သတိံ ဥပဋ္ဌပေန္တော, စိတ္တံ သမာဒဟန္တော, ပညာယ ပဇာနန္တော သိက္ခတိ, အဘိညေယျံ အဘိဇာနန္တော သိက္ခတိ, ပရိညေယျံ ပရိဇာနန္တော, ပဟာတဗ္ဗံ ပဇဟန္တော, ဘာဝေတဗ္ဗံ ဘာဝေန္တော, သစ္ဆိကာတဗ္ဗံ သစ္ဆိကရောန္တော သိက္ခတိ အာစရတိ သမာစရတိ သမာဒါယ သိက္ခတိ. တံကာရဏာ ဝုစ္စတိ—  သေခေါ. ဝိနယာယ ပဋိဝိနယာယ ပဟာနာယ ဝူပသမာယ ပဋိနိဿဂ္ဂါယ ပဋိပဿဒ္ဓိယာ အဓိသီလမ္ပိ သိက္ခေယျ, အဓိစိတ္တမ္ပိ သိက္ခေယျ, အဓိပညမ္ပိ သိက္ခေယျ. ဣမာ တိဿော သိက္ခာယော အာဝဇ္ဇန္တော သိက္ခေယျ ဇာနန္တော …ပေ…  သစ္ဆိကာတဗ္ဗံ သစ္ဆိကရောန္တော သိက္ခေယျ အာစရေယျ သမာစရေယျ သမာဒါယ ဝတ္တေယျာတိ—  ဝိနယေထ သေခေါ.
</Paragraph>

<Paragraph number="1987" book="mn">
<Emphasis>အနိကေတစာရီ</Emphasis>တိ. ကထံ နိကေတစာရီ ဟောတိ? ဣဓေကစ္စော ကုလပလိဗောဓေန သမန္နာဂတော ဟောတိ, ဂဏပလိဗောဓေန…  အာဝါသပလိဗောဓေန…  စီဝရပလိဗောဓေန…  ပိဏ္ဍပါတပလိဗောဓေန…  သေနာသနပလိဗောဓေန…  ဂိလာနပစ္စယဘေသဇ္ဇပရိက္ခာရပလိဗောဓေန သမန္နာဂတော ဟောတိ. ဧဝံ နိကေတစာရီ ဟောတိ. ကထံ အနိကေတစာရီ ဟောတိ? ဣဓ ဘိက္ခု န ကုလပလိဗောဓေန သမန္နာဂတော ဟောတိ, န ဂဏပလိဗောဓေန…  န အာဝါသပလိဗောဓေန…  န စီဝရပလိဗောဓေန…  န ပိဏ္ဍပါတပလိဗောဓေန…  န သေနာသနပလိဗောဓေန…  န ဂိလာနပစ္စယဘေသဇ္ဇပရိက္ခာရပလိဗောဓေန သမန္နာဂတော ဟောတိ. ဧဝံ အနိကေတစာရီ ဟောတိ.
</Paragraph>

<Paragraph number="1988" type="verses" book="mn">
_“မဂဓံ ဂတာ ကောသလံ ဂတာ,_  
_ဧကစ္စိယာ ပန ဝဇ္ဇိဘူမိယာ;_  
_မိဂါ ဝိယ အသင်္ဃစာရိနော,_  
_အနိကေတာ ဝိဟရန္တိ ဘိက္ခဝေါ._  

</Paragraph>

<Paragraph number="1989" type="verses" book="mn">
_သာဓု စရိတကံ သာဓု သုစရိတံ,_  
_သာဓု သဒါ အနိကေတဝိဟာရော;_  
_အတ္ထပုစ္ဆနံ ပဒက္ခိဏံ ကမ္မံ,_  
_ဧတံ သာမညံ အကိဉ္စနဿာ”တိ._  

</Paragraph>

<Paragraph number="1990" book="mn">
ဝိနယေထ သေခေါ အနိကေတစာရီ. တေနာဟ ဘဂဝါ—
</Paragraph>

<Paragraph number="1991" type="verses" book="mn">
_“ကိံသူ အသိဿံ ကုဝ ဝါ အသိဿံ,_  
_ဒုက္ခံ ဝတ သေတ္ထ ကုဝဇ္ဇ သေဿံ;_  
_ဧတေ ဝိတက္ကေ ပရိဒေဝနေယျေ,_  
_ဝိနယေထ သေခေါ အနိကေတစာရီ”တိ._  

</Paragraph>

</Division>
<Division number="206" book="mn">

<Paragraph number="1992" type="verses" book="mn">
_<Emphasis>အန္နဉ္စ လဒ္ဓါ ဝသနဉ္စ ကာလေ,</Emphasis>_  
_<Emphasis>မတ္တံ သ ဇညာ ဣဓ တောသနတ္ထံ;</Emphasis>_  
_<Emphasis>သော တေသု ဂုတ္တော ယတစာရိ ဂါမေ,</Emphasis>_  
_<Emphasis>ရုသိတောပိ ဝါစံ ဖရုသံ န ဝဇ္ဇာ.</Emphasis>_  

</Paragraph>

<Paragraph number="1993" book="mn">
<Emphasis>အန္နဉ္စ လဒ္ဓါ ဝသနဉ္စ ကာလေ</Emphasis>တိ. <Emphasis>အန္နန်</Emphasis>တိ ဩဒနော ကုမ္မာသော သတ္တု မစ္ဆော မံသံ. <Emphasis>ဝသနန်</Emphasis>တိ ဆ စီဝရာနိ—  ခေါမံ, ကပ္ပါသိကံ, ကောသေယျံ, ကမ္ဗလံ, သာဏံ, ဘင်္ဂံ. <Emphasis>အန္နဉ္စ လဒ္ဓါ ဝသနဉ္စ ကာလေ</Emphasis>တိ. စီဝရံ လဘိတွာ ပိဏ္ဍပါတံ လဘိတွာ န ကုဟနာယ, န လပနာယ, န နေမိတ္တိကတာယ, န နိပ္ပေသိကတာယ, န လာဘေန လာဘံ နိဇိဂီသနတာယ, န ဒါရုဒါနေန, န ဝေဠုဒါနေန, န ပတ္တဒါနေန, န ပုပ္ဖဒါနေန, န ဖလဒါနေန, န သိနာနဒါနေန, န စုဏ္ဏဒါနေန, န မတ္တိကာဒါနေန, န ဒန္တကဋ္ဌဒါနေန, န မုခေါဒကဒါနေန, န စာဋုကမျတာယ, န မုဂ္ဂသူပျတာယ, န ပါရိဘဋျတာယ, န ပီဌမဒ္ဒိကတာယ, န ဝတ္ထုဝိဇ္ဇာယ, န တိရစ္ဆာနဝိဇ္ဇာယ, န အင်္ဂဝိဇ္ဇာယ, န နက္ခတ္တဝိဇ္ဇာယ, န ဒူတဂမနေန, န ပဟိဏဂမနေန, န ဇင်္ဃပေသနိယေန, န ဝေဇ္ဇကမ္မေန, န ပိဏ္ဍပဋိပိဏ္ဍကေန, န ဒါနာနုပ္ပဒါနေန, ဓမ္မေန သမေန လဒ္ဓါ လဘိတွာ အဓိဂန္တွာ ဝိန္ဒိတွာ ပဋိလဘိတွာတိ—  အန္နဉ္စ လဒ္ဓါ ဝသနဉ္စ ကာလေ.
</Paragraph>

<Paragraph number="1994" book="mn">
<Emphasis>မတ္တံ သ ဇညာ ဣဓ တောသနတ္ထန်</Emphasis>တိ. <Emphasis>မတ္တံ သ ဇညာ</Emphasis>တိ ဒွီဟိ ကာရဏေဟိ မတ္တံ ဇာနေယျ—  ပဋိဂ္ဂဟဏတော ဝါ ပရိဘောဂတော ဝါ. ကထံ ပဋိဂ္ဂဟဏတော မတ္တံ ဇာနာတိ? ထောကေပိ ဒိယျမာနေ ကုလာနုဒယာယ ကုလာနုရက္ခာယ ကုလာနုကမ္ပာယ ပဋိဂ္ဂဏှာတိ, ဗဟုကေပိ ဒိယျမာနေ ကာယပရိဟာရိကံ စီဝရံ ပဋိဂ္ဂဏှာတိ ကုစ္ဆိပရိဟာရိကံ ပိဏ္ဍပါတံ ပဋိဂ္ဂဏှာတိ. ဧဝံ ပဋိဂ္ဂဟဏတော မတ္တံ ဇာနာတိ. ကထံ ပရိဘောဂတော မတ္တံ ဇာနာတိ?
</Paragraph>

<Paragraph number="1995" book="mn">
ပဋိသင်္ခါ ယောနိသော စီဝရံ ပဋိသေဝတိ ယာဝဒေဝ သီတဿ ပဋိဃာတာယ ဥဏှဿ ပဋိဃာတာယ ဍံသမကသဝါတာတပသရီသပသမ္ဖဿာနံ ပဋိဃာတာယ, ယာဝဒေဝ ဟိရိကောပီနပဋိစ္ဆာဒနတ္ထံ.
</Paragraph>

<Paragraph number="1996" book="mn">
ပဋိသင်္ခါ ယောနိသော ပိဏ္ဍပါတံ ပဋိသေဝတိ နေဝ ဒဝါယ န မဒါယ န မဏ္ဍနာယ န ဝိဘူသနာယ, ယာဝဒေဝ ဣမဿ ကာယဿ ဌိတိယာ ယာပနာယ ဝိဟိံသူပရတိယာ ဗြဟ္မစရိယာနုဂ္ဂဟာယ. ဣတိ ပုရာဏဉ္စ ဝေဒနံ ပဋိဟင်္ခါမိ နဝဉ္စ ဝေဒနံ န ဥပ္ပါဒေဿာမိ, ယာတြာ စ မေ ဘဝိဿတိ အနဝဇ္ဇတာ စ ဖာသုဝိဟာရော စ.
</Paragraph>

<Paragraph number="1997" book="mn">
ပဋိသင်္ခါ ယောနိသော သေနာသနံ ပဋိသေဝတိ ယာဝဒေဝ သီတဿ ပဋိဃာတာယ ဥဏှဿ ပဋိဃာတာယ ဍံသမကသဝါတာတပသရီသပသမ္ဖဿာနံ ပဋိဃာတာယ, ယာဝဒေဝ ဥတုပရိဿယဝိနောဒနပဋိသလ္လာနာရာမတ္ထံ.
</Paragraph>

<Paragraph number="1998" book="mn">
ပဋိသင်္ခါ ယောနိသော ဂိလာနပစ္စယဘေသဇ္ဇပရိက္ခာရံ ပဋိသေဝတိ ယာဝဒေဝ ဥပ္ပန္နာနံ ဝေယျာဗာဓိကာနံ ဝေဒနာနံ ပဋိဃာတာယ အဗျာပဇ္ဇပရမတာယ.
</Paragraph>

<Paragraph number="1999" book="mn">
ဧဝံ ပရိဘောဂတော မတ္တံ ဇာနာတိ. <Emphasis>မတ္တံ သ ဇညာ</Emphasis>တိ. ဣမေဟိ ဒွီဟိ ကာရဏေဟိ မတ္တံ ဇာနေယျ အာဇာနေယျ ပဋိဝိဇာနေယျ ပဋိဝိဇ္ဈေယျာတိ—  မတ္တံ သ ဇညာ.
</Paragraph>

<Paragraph number="2000" book="mn">
<Emphasis>ဣဓ တောသနတ္ထန်</Emphasis>တိ. ဣဓ ဘိက္ခု သန္တုဋ္ဌော ဟောတိ ဣတရီတရေန စီဝရေန ဣတရီတရစီဝရသန္တုဋ္ဌိယာ စ ဝဏ္ဏဝါဒီ, န စ စီဝရဟေတု အနေသနံ အပ္ပတိရူပံ အာပဇ္ဇတိ; အလဒ္ဓါ စ စီဝရံ န ပရိတဿတိ, လဒ္ဓါ စ စီဝရံ အဂဓိတော အမုစ္ဆိတော အနဇ္ဈောသန္နော, အာဒီနဝဒဿာဝီ နိဿရဏပညော ပရိဘုဉ္ဇတိ; တာယ စ ပန ဣတရီတရစီဝရသန္တုဋ္ဌိယာ နေဝတ္တာနုက္ကံသေတိ, န ပရံ ဝမ္ဘေတိ. ယော ဟိ တတ္ထ ဒက္ခော အနလသော သမ္ပဇာနော ပဋိဿတော—  အယံ ဝုစ္စတိ ဘိက္ခု ပေါရာဏေ အဂ္ဂညေ အရိယဝံသေ ဌိတော.
</Paragraph>

<Paragraph number="2001" book="mn">
ပုန စပရံ ဘိက္ခု သန္တုဋ္ဌော ဟောတိ ဣတရီတရေန ပိဏ္ဍပါတေန ဣတရီတရပိဏ္ဍပါတသန္တုဋ္ဌိယာ စ ဝဏ္ဏဝါဒီ, န စ ပိဏ္ဍပါတဟေတု အနေသနံ အပ္ပတိရူပံ အာပဇ္ဇတိ, အလဒ္ဓါ စ ပိဏ္ဍပါတံ န ပရိတဿတိ, လဒ္ဓါ စ ပိဏ္ဍပါတံ အဂဓိတော အမုစ္ဆိတော အနဇ္ဈောသန္နော, အာဒီနဝဒဿာဝီ နိဿရဏပညော ပရိဘုဉ္ဇတိ; တာယ စ ပန ဣတရီတရပိဏ္ဍပါတသန္တုဋ္ဌိယာ နေဝတ္တာနုက္ကံသေတိ, န ပရံ ဝမ္ဘေတိ. ယော ဟိ တတ္ထ ဒက္ခော အနလသော သမ္ပဇာနော ပဋိဿတော—  အယံ ဝုစ္စတိ ဘိက္ခု ပေါရာဏေ အဂ္ဂညေ အရိယဝံသေ ဌိတော.
</Paragraph>

<Paragraph number="2002" book="mn">
ပုန စပရံ ဘိက္ခု သန္တုဋ္ဌော ဟောတိ ဣတရီတရေန သေနာသနေန ဣတရီတရသေနာသနသန္တုဋ္ဌိယာ စ ဝဏ္ဏဝါဒီ, န စ သေနာသနဟေတု အနေသနံ အပ္ပတိရူပံ အာပဇ္ဇတိ, အလဒ္ဓါ စ သေနာသနံ န ပရိတဿတိ, လဒ္ဓါ စ သေနာသနံ အဂဓိတော အမုစ္ဆိတော အနဇ္ဈောသန္နော, အာဒီနဝဒဿာဝီ နိဿရဏပညော ပရိဘုဉ္ဇတိ; တာယ စ ပန ဣတရီတရသေနာသနသန္တုဋ္ဌိယာ နေဝတ္တာနုက္ကံသေတိ, န ပရံ ဝမ္ဘေတိ. ယော ဟိ တတ္ထ ဒက္ခော အနလသော သမ္ပဇာနော ပဋိဿတော—  အယံ ဝုစ္စတိ ဘိက္ခု ပေါရာဏေ အဂ္ဂညေ အရိယဝံသေ ဌိတော.
</Paragraph>

<Paragraph number="2003" book="mn">
ပုန စပရံ ဘိက္ခု သန္တုဋ္ဌော ဟောတိ ဣတရီတရေန ဂိလာနပစ္စယဘေသဇ္ဇပရိက္ခာရေန, ဣတရီတရဂိလာနပစ္စယဘေသဇ္ဇပရိက္ခာရသန္တုဋ္ဌိယာ စ ဝဏ္ဏဝါဒီ, န စ ဂိလာနပစ္စယဘေသဇ္ဇပရိက္ခာရဟေတု အနေသနံ အပ္ပတိရူပံ အာပဇ္ဇတိ, အလဒ္ဓါ စ ဂိလာနပစ္စယဘေသဇ္ဇပရိက္ခာရံ န ပရိတဿတိ, လဒ္ဓါ စ ဂိလာနပစ္စယဘေသဇ္ဇပရိက္ခာရံ အဂဓိတော အမုစ္ဆိတော အနဇ္ဈောသန္နော, အာဒီနဝဒဿာဝီ နိဿရဏပညော ပရိဘုဉ္ဇတိ; တာယ စ ပန ဣတရီတရဂိလာနပစ္စယဘေသဇ္ဇပရိက္ခာရသန္တုဋ္ဌိယာ နေဝတ္တာနုက္ကံသေတိ, န ပရံ ဝမ္ဘေတိ. ယော ဟိ တတ္ထ ဒက္ခော အနလသော သမ္ပဇာနော ပဋိဿတော—  အယံ ဝုစ္စတိ ဘိက္ခု ပေါရာဏေ အဂ္ဂညေ အရိယဝံသေ ဌိတောတိ—  မတ္တံ သ ဇညာ ဣဓ တောသနတ္ထံ.
</Paragraph>

<Paragraph number="2004" book="mn">
<Emphasis>သော တေသု ဂုတ္တော ယတစာရိ ဂါမေ</Emphasis>တိ. <Emphasis>သော တေသု ဂုတ္တော</Emphasis>တိ စီဝရေ ပိဏ္ဍပါတေ သေနာသနေ ဂိလာနပစ္စယဘေသဇ္ဇပရိက္ခာရေ ဂုတ္တော ဂေါပိတော ရက္ခိတော သံဝုတောတိ. ဧဝမ္ပိ သော တေသု ဂုတ္တော. အထ ဝါ အာယတနေသု ဂုတ္တော ဂေါပိတော ရက္ခိတော သံဝုတောတိ. ဧဝမ္ပိ သော တေသု ဂုတ္တော.
</Paragraph>

<Paragraph number="2005" book="mn">
<Emphasis>ယတစာရိ ဂါမေ</Emphasis>တိ ဂါမေ ယတော ယတ္တော ပဋိယတ္တော ဂုတ္တော ဂေါပိတော ရက္ခိတော သံဝုတောတိ—  သော တေသု ဂုတ္တော ယတစာရိ ဂါမေ.
</Paragraph>

<Paragraph number="2006" book="mn">
<Emphasis>ရုသိတောပိ ဝါစံ ဖရုသံ န ဝဇ္ဇာ</Emphasis>တိ. ဒူသိတော ခုံသိတော ဝမ္ဘိတော ဃဋ္ဋိတော ဂရဟိတော ဥပဝဒိတော ဖရုသေန ကက္ခဠေန နပ္ပဋိဝဇ္ဇာ နပ္ပဋိဘဏေယျ, အက္ကောသန္တံ န ပစ္စက္ကောသေယျ, ရောသန္တံ နပ္ပဋိရောသေယျ, ဘဏ္ဍန္တံ န ပဋိဘဏ္ဍေယျ, န ကလဟံ ကရေယျ, န ဘဏ္ဍနံ ကရေယျ, န ဝိဂ္ဂဟံ ကရေယျ, န ဝိဝါဒံ ကရေယျ, န မေဓဂံ ကရေယျ, ကလဟံ ဘဏ္ဍနံ ဝိဂ္ဂဟံ ဝိဝါဒံ မေဓဂံ ပဇဟေယျ ဝိနောဒေယျ ဗျန္တိံ ကရေယျ အနဘာဝံ ဂမေယျ, ကလဟဘဏ္ဍနဝိဂ္ဂဟဝိဝါဒမေဓဂါ အာရတော အဿ ဝိရတော ပဋိဝိရတော နိက္ခန္တော နိဿဋော ဝိပ္ပမုတ္တော ဝိသညုတ္တော ဝိမရိယာဒိကတေန စေတသာ ဝိဟရေယျာတိ—  ရုသိတောပိ ဝါစံ ဖရုသံ န ဝဇ္ဇာ.
</Paragraph>

<Paragraph number="2007" book="mn">
တေနာဟ ဘဂဝါ—
</Paragraph>

<Paragraph number="2008" type="verses" book="mn">
_“အန္နဉ္စ လဒ္ဓါ ဝသနဉ္စ ကာလေ,_  
_မတ္တံ သ ဇညာ ဣဓ တောသနတ္ထံ;_  
_သော တေသု ဂုတ္တော ယတစာရိ ဂါမေ,_  
_ရုသိတောပိ ဝါစံ ဖရုသံ န ဝဇ္ဇာ”တိ._  

</Paragraph>

</Division>
<Division number="207" book="mn">

<Paragraph number="2009" type="verses" book="mn">
_<Emphasis>ဩက္ခိတ္တစက္ခု န စ ပါဒလောလော,</Emphasis>_  
_<Emphasis>ဈာနာနုယုတ္တော ဗဟုဇာဂရဿ;</Emphasis>_  
_<Emphasis>ဥပေက္ခမာရဗ္ဘ သမာဟိတတ္တော,</Emphasis>_  
_<Emphasis>တက္ကာသယံ ကုက္ကုစ္စဉ္စုပစ္ဆိန္ဒေ.</Emphasis>_  

</Paragraph>

<Paragraph number="2010" book="mn">
<Emphasis>ဩက္ခိတ္တစက္ခု န စ ပါဒလောလော</Emphasis>တိ. ကထံ ခိတ္တစက္ခု ဟောတိ? ဣဓေကစ္စော ဘိက္ခု စက္ခုလောလော, စက္ခုလောလိယေန သမန္နာဂတော ဟောတိ, “အဒိဋ္ဌံ ဒက္ခိတဗ္ဗံ, ဒိဋ္ဌံ သမတိက္ကမိတဗ္ဗန်”တိ အာရာမေန အာရာမံ ဥယျာနေန ဥယျာနံ ဂါမေန ဂါမံ နိဂမေန နိဂမံ နဂရေန နဂရံ ရဋ္ဌေန ရဋ္ဌံ ဇနပဒေန ဇနပဒံ ဒီဃစာရိကံ အနဝဋ္ဌိတစာရိကံ အနုယုတ္တော စ ဟောတိ ရူပဒဿနာယ. ဧဝမ္ပိ ခိတ္တစက္ခု ဟောတိ.
</Paragraph>

<Paragraph number="2011" book="mn">
အထ ဝါ ဘိက္ခု အန္တရဃရံ ပဝိဋ္ဌော ဝီထိံ ပဋိပန္နော အသံဝုတော ဂစ္ဆတိ ဟတ္ထိံ ဩလောကေန္တော, အဿံ ဩလောကေန္တော, ရထံ ဩလောကေန္တော, ပတ္တိံ ဩလောကေန္တော, ဣတ္ထိယော ဩလောကေန္တော, ပုရိသေ ဩလောကေန္တော, ကုမာရကေ ဩလောကေန္တော, ကုမာရိကာယော ဩလောကေန္တော, အန္တရာပဏံ ဩလောကေန္တော, ဃရမုခါနိ ဩလောကေန္တော, ဥဒ္ဓံ ဩလောကေန္တော, အဓော ဩလောကေန္တော, ဒိသာဝိဒိသံ ဝိပေက္ခမာနော ဂစ္ဆတိ. ဧဝမ္ပိ ခိတ္တစက္ခု ဟောတိ.
</Paragraph>

<Paragraph number="2012" book="mn">
အထ ဝါ ဘိက္ခု စက္ခုနာ ရူပံ ဒိသွာ နိမိတ္တဂ္ဂါဟီ ဟောတိ အနုဗျဉ္ဇနဂ္ဂါဟီ. ယတွာဓိကရဏမေနံ စက္ခုန္ဒြိယံ အသံဝုတံ ဝိဟရန္တံ အဘိဇ္ဈာဒေါမနဿာ ပါပကာ အကုသလာ ဓမ္မာ အနွာဿဝေယျုံ, တဿ သံဝရာယ နပ္ပဋိပဇ္ဇတိ, န ရက္ခတိ စက္ခုန္ဒြိယံ, စက္ခုန္ဒြိယေ န သံဝရံ အာပဇ္ဇတိ. ဧဝမ္ပိ ခိတ္တစက္ခု ဟောတိ.
</Paragraph>

<Paragraph number="2013" book="mn">
ယထာ ဝါ ပနေကေ ဘောန္တော သမဏဗြာဟ္မဏာ သဒ္ဓါဒေယျာနိ ဘောဇနာနိ ဘုဉ္ဇိတွာ တေ ဧဝရူပံ ဝိသူကဒဿနံ အနုယုတ္တာ ဝိဟရန္တိ, သေယျထိဒံ—  နစ္စံ ဂီတံ ဝါဒိတံ ပေက္ခံ အက္ခာနံ ပါဏိဿရံ ဝေတာဠံ ကုမ္ဘထူဏံ သောဘနကံ စဏ္ဍာလံ ဝံသံ ဓောဝနံ ဟတ္ထိယုဒ္ဓံ အဿယုဒ္ဓံ မဟိံသယုဒ္ဓံ ဥသဘယုဒ္ဓံ အဇယုဒ္ဓံ မေဏ္ဍယုဒ္ဓံ ကုက္ကုဋယုဒ္ဓံ ဝဋ္ဋကယုဒ္ဓံ ဒဏ္ဍယုဒ္ဓံ မုဋ္ဌိယုဒ္ဓံ နိဗ္ဗုဒ္ဓံ ဥယျောဓိကံ ဗလဂ္ဂံ သေနာဗျူဟံ အနီကဒဿနံ ဣတိ ဝါ. ဧဝမ္ပိ ခိတ္တစက္ခု ဟောတိ.
</Paragraph>

<Paragraph number="2014" book="mn">
ကထံ န ခိတ္တစက္ခု ဟောတိ? ဣဓေကစ္စော ဘိက္ခု န စက္ခုလောလော န စက္ခုလောလိယေန သမန္နာဂတော ဟောတိ “အဒိဋ္ဌံ ဒက္ခိတဗ္ဗံ ဒိဋ္ဌံ သမတိက္ကမိတဗ္ဗန်”တိ န အာရာမေန အာရာမံ န ဥယျာနေန ဥယျာနံ န ဂါမေန ဂါမံ န နိဂမေန နိဂမံ န နဂရေန နဂရံ န ရဋ္ဌေန ရဋ္ဌံ န ဇနပဒေန ဇနပဒံ ဒီဃစာရိကံ အနဝဋ္ဌိတစာရိကံ အနနုယုတ္တော စ ဟောတိ ရူပဒဿနာယ. ဧဝမ္ပိ န ခိတ္တစက္ခု ဟောတိ.
</Paragraph>

<Paragraph number="2015" book="mn">
အထ ဝါ ဘိက္ခု အန္တရဃရံ ပဝိဋ္ဌော ဝီထိံ ပဋိပန္နော သံဝုတော ဂစ္ဆတိ န ဟတ္ထိံ ဩလောကေန္တော …ပေ…  န ဒိသာဝိဒိသံ ဝိပေက္ခမာနော ဂစ္ဆတိ. ဧဝမ္ပိ န ခိတ္တစက္ခု ဟောတိ.
</Paragraph>

<Paragraph number="2016" book="mn">
အထ ဝါ ဘိက္ခု စက္ခုနာ ရူပံ ဒိသွာ န နိမိတ္တဂ္ဂါဟီ ဟောတိ …ပေ…  စက္ခုန္ဒြိယေ သံဝရံ အာပဇ္ဇတိ. ဧဝမ္ပိ န ခိတ္တစက္ခု ဟောတိ.
</Paragraph>

<Paragraph number="2017" book="mn">
ယထာ ဝါ ပနေကေ ဘောန္တော သမဏဗြာဟ္မဏာ သဒ္ဓါဒေယျာနိ ဘောဇနာနိ ဘုဉ္ဇိတွာ …ပေ…  အနီကဒဿနံ ဣတိ ဝါ. ဧဝရူပါ ဝိသူကဒဿနာနုယောဂါ ပဋိဝိရတော ဟောတိ. ဧဝမ္ပိ န ခိတ္တစက္ခု ဟောတီတိ—  ဩက္ခိတ္တစက္ခု.
</Paragraph>

<Paragraph number="2018" book="mn">
<Emphasis>န စ ပါဒလောလော</Emphasis>တိ. ကထံ ပါဒလောလော ဟောတိ? ဣဓေကစ္စော ဘိက္ခု ပါဒလောလော ပါဒလောလိယေန သမန္နာဂတော ဟောတိ, အာရာမေန အာရာမံ …ပေ…  ဒီဃစာရိကံ အနဝဋ္ဌိတစာရိကံ အနုယုတ္တော ဟောတိ ရူပဒဿနာယ. ဧဝမ္ပိ ပါဒလောလော ဟောတိ.
</Paragraph>

<Paragraph number="2019" book="mn">
အထ ဝါ ဘိက္ခု အန္တောပိ သံဃာရာမေ ပါဒလောလော ပါဒလောလိယေန သမန္နာဂတော ဟောတိ, န အတ္ထဟေတု န ကာရဏဟေတု ဥဒ္ဓတော အဝူပသန္တစိတ္တော ပရိဝေဏတော ပရိဝေဏံ ဂစ္ဆတိ. ဝိဟာရတော …ပေ…  ဣတိ ဘဝါဘဝကထံ ကထေတိ. ဧဝမ္ပိ ပါဒလောလော ဟောတိ.
</Paragraph>

<Paragraph number="2020" book="mn">
<Emphasis>န စ ပါဒလောလော</Emphasis>တိ. ပါဒလောလိယံ ပဇဟေယျ ဝိနောဒေယျ ဗျန္တိံ ကရေယျ အနဘာဝံ ဂမေယျ, ပါဒလောလိယာ အာရတော အဿ ဝိရတော ပဋိဝိရတော နိက္ခန္တော နိဿဋော ဝိပ္ပမုတ္တော ဝိသညုတ္တော ဝိမရိယာဒိကတေန စေတသာ ဝိဟရေယျ, ပဋိသလ္လာနာရာမော အဿ ပဋိသလ္လာနရတော အဇ္ဈတ္တံ စေတောသမထမနုယုတ္တော အနိရာကတဇ္ဈာနော ဝိပဿနာယ သမန္နာဂတော ဗြူဟေတာ သုညာဂါရံ ဈာယီ ဈာနရတော ဧကတ္တမနုယုတ္တော သဒတ္ထဂရုကောတိ—  ဩက္ခိတ္တစက္ခု န စ ပါဒလောလော.
</Paragraph>

<Paragraph number="2021" book="mn">
<Emphasis>ဈာနာနုယုတ္တော ဗဟုဇာဂရဿာ</Emphasis>တိ. <Emphasis>ဈာနာနုယုတ္တော</Emphasis>တိ ဒွီဟိ ကာရဏေဟိ ဈာနာနုယုတ္တော—  အနုပ္ပန္နဿ ဝါ ပဌမဿ ဈာနဿ ဥပ္ပါဒါယ ယုတ္တော ပယုတ္တော အာယုတ္တော သမာယုတ္တော, အနုပ္ပန္နဿ ဝါ ဒုတိယဿ ဈာနဿ…  တတိယဿ ဈာနဿ…  စတုတ္ထဿ ဈာနဿ ဥပ္ပါဒါယ ယုတ္တော ပယုတ္တော အာယုတ္တော သမာယုတ္တောတိ. ဧဝမ္ပိ ဈာနာနုယုတ္တော. အထ ဝါ ဥပ္ပန္နံ ဝါ ပဌမံ ဈာနံ အာသေဝတိ ဘာဝေတိ ဗဟုလီကရောတိ, ဥပ္ပန္နံ ဝါ ဒုတိယံ ဈာနံ…  တတိယံ ဈာနံ…  စတုတ္ထံ ဈာနံ အာသေဝတိ ဘာဝေတိ ဗဟုလီကရောတီတိ. ဧဝမ္ပိ ဈာနာနုယုတ္တော.
</Paragraph>

<Paragraph number="2022" book="mn">
<Emphasis>ဗဟုဇာဂရဿာ</Emphasis>တိ ဣဓ ဘိက္ခု ဒိဝသံ စင်္ကမေန နိသဇ္ဇာယ အာဝရဏီယေဟိ ဓမ္မေဟိ စိတ္တံ ပရိသောဓေတိ, ရတ္တိယာ ပဌမံ ယာမံ စင်္ကမေန နိသဇ္ဇာယ အာဝရဏီယေဟိ ဓမ္မေဟိ စိတ္တံ ပရိသောဓေတိ, ရတ္တိယာ မဇ္ဈိမံ ယာမံ ဒက္ခိဏေန ပဿေန သီဟသေယျံ ကပ္ပေတိ ပါဒေ ပါဒံ အစ္စာဓာယ သတော သမ္ပဇာနော ဥဋ္ဌာနသညံ မနသိ ကတွာ, ရတ္တိယာ ပစ္ဆိမံ ယာမံ ပစ္စုဋ္ဌာယ စင်္ကမေန နိသဇ္ဇာယ အာဝရဏီယေဟိ ဓမ္မေဟိ စိတ္တံ ပရိသောဓေတီတိ—  ဈာနာနုယုတ္တော ဗဟုဇာဂရဿ.
</Paragraph>

<Paragraph number="2023" book="mn">
<Emphasis>ဥပေက္ခမာရဗ္ဘ သမာဟိတတ္တော</Emphasis>တိ. <Emphasis>ဥပေက္ခာ</Emphasis>တိ ယာ စတုတ္ထေ ဈာနေ ဥပေက္ခာ ဥပေက္ခနာ အဇ္ဈုပေက္ခနာ စိတ္တသမတာ စိတ္တပ္ပဿဒ္ဓတာ မဇ္ဈတ္တတာ စိတ္တဿ. <Emphasis>သမာဟိတတ္တော</Emphasis>တိ ယာ စိတ္တဿ ဌိတိ သဏ္ဌိတိ အဝဋ္ဌိတိ အဝိသာဟာရော အဝိက္ခေပေါ အဝိသာဟဋမာနသတာ သမထော သမာဓိန္ဒြိယံ သမာဓိဗလံ သမ္မာသမာဓိ. <Emphasis>ဥပေက္ခမာရဗ္ဘ သမာဟိတတ္တော</Emphasis>တိ. စတုတ္ထေ ဈာနေ ဥပေက္ခံ အာရဗ္ဘ ဧကဂ္ဂစိတ္တော အဝိက္ခိတ္တစိတ္တော အဝိသာဟဋမာနသောတိ—  ဥပေက္ခမာရဗ္ဘ သမာဟိတတ္တော.
</Paragraph>

<Paragraph number="2024" book="mn">
<Emphasis>တက္ကာသယံ ကုက္ကုစ္စဉ္စုပစ္ဆိန္ဒေ</Emphasis>တိ. <Emphasis>တက္ကာ</Emphasis>တိ နဝ ဝိတက္ကာ—  ကာမဝိတက္ကော, ဗျာပါဒဝိတက္ကော, ဝိဟိံသာဝိတက္ကော, ဉာတိဝိတက္ကော, ဇနပဒဝိတက္ကော, အမရဝိတက္ကော, ပရာနုဒယတာပဋိသညုတ္တော ဝိတက္ကော, လာဘသက္ကာရသိလောကပဋိသညုတ္တော ဝိတက္ကော, အနဝညတ္တိပဋိသညုတ္တော ဝိတက္ကော—  ဣမေ ဝုစ္စန္တိ နဝ ဝိတက္ကာ. ကာမဝိတက္ကာနံ ကာမသညာသယော, ဗျာပါဒဝိတက္ကာနံ ဗျာပါဒသညာသယော, ဝိဟိံသာဝိတက္ကာနံ ဝိဟိံသာသညာသယော. အထ ဝါ တက္ကာနံ ဝိတက္ကာနံ သင်္ကပ္ပါနံ အဝိဇ္ဇာသယော, အယောနိသော မနသိကာရော အာသယော, အသ္မိမာနော အာသယော, အနောတ္တပ္ပံ အာသယော, ဥဒ္ဓစ္စံ အာသယော.
</Paragraph>

<Paragraph number="2025" book="mn">
<Emphasis>ကုက္ကုစ္စန်</Emphasis>တိ ဟတ္ထကုက္ကုစ္စမ္ပိ ကုက္ကုစ္စံ ပါဒကုက္ကုစ္စမ္ပိ ကုက္ကုစ္စံ ဟတ္ထပါဒကုက္ကုစ္စမ္ပိ ကုက္ကုစ္စံ, အကပ္ပိယေ ကပ္ပိယသညိတာ ကပ္ပိယေ အကပ္ပိယသညိတာ, ဝိကာလေ ကာလသညိတာ, ကာလေ ဝိကာလသညိတာ, အဝဇ္ဇေ ဝဇ္ဇသညိတာ, ဝဇ္ဇေ အဝဇ္ဇသညိတာ. ယံ ဧဝရူပံ ကုက္ကုစ္စံ ကုက္ကုစ္စာယနာ ကုက္ကုစ္စာယိတတ္တံ စေတသော ဝိပ္ပဋိသာရော မနောဝိလေခေါ—  ဣဒံ ဝုစ္စတိ ကုက္ကုစ္စံ.
</Paragraph>

<Paragraph number="2026" book="mn">
အပိ စ ဒွီဟိ ကာရဏေဟိ ဥပ္ပဇ္ဇတိ ကုက္ကုစ္စံ စေတသော ဝိပ္ပဋိသာရော မနောဝိလေခေါ—  ကတတ္တာ စ အကတတ္တာ စ. ကထံ ကတတ္တာ စ အကတတ္တာ စ ဥပ္ပဇ္ဇတိ ကုက္ကုစ္စံ စေတသော ဝိပ္ပဋိသာရော မနောဝိလေခေါ? “ကတံ မေ ကာယဒုစ္စရိတံ, အကတံ မေ ကာယသုစရိတန်”တိ ဥပ္ပဇ္ဇတိ ကုက္ကုစ္စံ စေတသော ဝိပ္ပဋိသာရော မနောဝိလေခေါ. “ကတံ မေ ဝစီဒုစ္စရိတံ…  ကတံ မေ မနောဒုစ္စရိတံ…  ကတော မေ ပါဏာတိပါတော, အကတာ မေ ပါဏာတိပါတာ ဝေရမဏီ”တိ ဥပ္ပဇ္ဇတိ ကုက္ကုစ္စံ စေတသော ဝိပ္ပဋိသာရော မနောဝိလေခေါ. “ကတံ မေ အဒိန္နာဒါနံ…  ကတော မေ ကာမေသုမိစ္ဆာစာရော…  ကတော မေ မုသာဝါဒေါ…  ကတာ မေ ပိသုဏာ ဝါစာ…  ကတာ မေ ဖရုသာ ဝါစာ…  ကတော မေ သမ္ဖပ္ပလာပေါ…  ကတာ မေ အဘိဇ္ဈာ…  ကတော မေ ဗျာပါဒေါ…  ကတာ မေ မိစ္ဆာဒိဋ္ဌိ, အကတာ မေ သမ္မာဒိဋ္ဌီ”တိ ဥပ္ပဇ္ဇတိ ကုက္ကုစ္စံ စေတသော ဝိပ္ပဋိသာရော မနောဝိလေခေါ. ဧဝံ ကတတ္တာ စ အကတတ္တာ စ ဥပ္ပဇ္ဇတိ ကုက္ကုစ္စံ စေတသော ဝိပ္ပဋိသာရော မနောဝိလေခေါ.
</Paragraph>

<Paragraph number="2027" book="mn">
အထ ဝါ “သီလေသုမှိ န ပရိပူရကာရီ”တိ ဥပ္ပဇ္ဇတိ ကုက္ကုစ္စံ စေတသော ဝိပ္ပဋိသာရော မနောဝိလေခေါ; “ဣန္ဒြိယေသုမှိ အဂုတ္တဒွါရော”တိ…  “ဘောဇနေ အမတ္တညူမှီ”တိ…  “ဇာဂရိယံ အနနုယုတ္တောမှီ”တိ…  “န သတိသမ္ပဇညေန သမန္နာဂတောမှီ”တိ…  “အဘာဝိတာ မေ စတ္တာရော သတိပဋ္ဌာနာ”တိ…  “အဘာဝိတာ မေ စတ္တာရော သမ္မပ္ပဓာနာ”တိ…  “အဘာဝိတာ မေ စတ္တာရော ဣဒ္ဓိပါဒါ”တိ…  “အဘာဝိတာနိ မေ ပဉ္စိန္ဒြိယာနီ”တိ…  “အဘာဝိတာနိ မေ ပဉ္စ ဗလာနီ”တိ…  “အဘာဝိတာ မေ သတ္တ ဗောဇ္ဈင်္ဂါ”တိ…  “အဘာဝိတော မေ အရိယော အဋ္ဌင်္ဂိကော မဂ္ဂေါ”တိ…  “ဒုက္ခံ မေ အပရိညာတန်”တိ…  “ဒုက္ခသမုဒယော မေ အပ္ပဟီနော”တိ…  “မဂ္ဂေါ မေ အဘာဝိတော”တိ…  “နိရောဓော မေ အသစ္ဆိကတော”တိ ဥပ္ပဇ္ဇတိ ကုက္ကုစ္စံ စေတသော ဝိပ္ပဋိသာရော မနောဝိလေခေါ. <Emphasis>တက္ကာသယံ ကုက္ကုစ္စဉ္စုပစ္ဆိန္ဒေ</Emphasis>တိ. တက္ကဉ္စ တက္ကာသယဉ္စ ကုက္ကုစ္စဉ္စ ဥပစ္ဆိန္ဒေယျ ဆိန္ဒေယျ ဥစ္ဆိန္ဒေယျ သမုစ္ဆိန္ဒေယျ ပဇဟေယျ ဝိနောဒေယျ ဗျန္တိံ ကရေယျ အနဘာဝံ ဂမေယျာတိ—  တက္ကာသယံ ကုက္ကုစ္စဉ္စုပစ္ဆိန္ဒေ.
</Paragraph>

<Paragraph number="2028" book="mn">
တေနာဟ ဘဂဝါ—
</Paragraph>

<Paragraph number="2029" type="verses" book="mn">
_“ဩက္ခိတ္တစက္ခု န စ ပါဒလောလော,_  
_ဈာနာနုယုတ္တော ဗဟုဇာဂရဿ;_  
ဥပေက္ခမာရဗ္ဘ သမာဟိတတ္တော,_  
_တက္ကာသယံ ကုက္ကုစ္စဉ္စုပစ္ဆိန္ဒေ”တိ._  

</Paragraph>

</Division>
<Division number="208" book="mn">

<Paragraph number="2030" type="verses" book="mn">
_<Emphasis>စုဒိတော ဝစီဘိ သတိမာဘိနန္ဒေ,</Emphasis>_  
_<Emphasis>သဗြဟ္မစာရီသု ခိလံ ပဘိန္ဒေ;</Emphasis>_  
_<Emphasis>ဝါစံ ပမုဉ္စေ ကုသလံ နာတိဝေလံ,</Emphasis>_  
_<Emphasis>ဇနဝါဒဓမ္မာယ န စေတယေယျ.</Emphasis>_  

</Paragraph>

<Paragraph number="2031" book="mn">
<Emphasis>စုဒိတော ဝစီဘိ သတိမာဘိနန္ဒေ</Emphasis>တိ. <Emphasis>စုဒိတော</Emphasis>တိ ဥပဇ္ဈာယာ ဝါ အာစရိယာ ဝါ သမာနုပဇ္ဈာယကာ ဝါ သမာနာစရိယကာ ဝါ မိတ္တာ ဝါ သန္ဒိဋ္ဌာ ဝါ သမ္ဘတ္တာ ဝါ သဟာယာ ဝါ စောဒေန္တိ—  “ဣဒံ တေ, အာဝုသော, အယုတ္တံ, ဣဒံ တေ အပ္ပတ္တံ, ဣဒံ တေ အသာရုပ္ပံ, ဣဒံ တေ အသီလဋ္ဌန်”တိ. သတိံ ဥပဋ္ဌပေတွာ တံ စောဒနံ နန္ဒေယျ အဘိနန္ဒေယျ မောဒေယျ အနုမောဒေယျ ဣစ္ဆေယျ သာဒိယေယျ ပတ္ထယေယျ ပိဟယေယျ အဘိဇပ္ပေယျ. ယထာ ဣတ္ထီ ဝါ ပုရိသော ဝါ ဒဟရော ယုဝါ မဏ္ဍနကဇာတိကော သီသံနှာတော ဥပ္ပလမာလံ ဝါ ဝဿိကမာလံ ဝါ အဓိမုတ္တကမာလံ ဝါ လဘိတွာ ဥဘောဟိ ဟတ္ထေဟိ ပဋိဂ္ဂဟေတွာ ဥတ္တမင်္ဂေ သိရသ္မိံ ပတိဋ္ဌာပေတွာ နန္ဒေယျ အဘိနန္ဒေယျ မောဒေယျ အနုမောဒေယျ ဣစ္ဆေယျ သာဒိယေယျ ပတ္ထယေယျ ပိဟယေယျ အဘိဇပ္ပေယျ; ဧဝမေဝံ သတိံ ဥပဋ္ဌပေတွာ တံ စောဒနံ နန္ဒေယျ အဘိနန္ဒေယျ မောဒေယျ အနုမောဒေယျ ဣစ္ဆေယျ သာဒိယေယျ ပတ္ထယေယျ ပိဟယေယျ အဘိဇပ္ပေယျ.
</Paragraph>

<Paragraph number="2032" type="verses" book="mn">
_“နိဓီနံဝ ပဝတ္တာရံ,_  
_ယံ ပဿေ ဝဇ္ဇဒဿိနံ;_  
_နိဂ္ဂယှဝါဒိံ မေဓာဝိံ,_  
_တာဒိသံ ပဏ္ဍိတံ ဘဇေ._  

</Paragraph>

<Paragraph number="2033" type="verses" book="mn">
_တာဒိသံ ဘဇမာနဿ,_  
_သေယျော ဟောတိ န ပါပိယော;_  
_ဩဝဒေယျာနုသာသေယျ,_  
_အသဗ္ဘာ စ နိဝါရယေ;_  
_သတဉှိ သော ပိယော ဟောတိ,_  
_အသတံ ဟောတိ အပ္ပိယော”တိ._  

</Paragraph>

<Paragraph number="2034" book="mn">
<Emphasis>စုဒိတော ဝစီဘိ သတိမာဘိနန္ဒေ, သဗြဟ္မစာရီသု ခိလံ ပဘိန္ဒေ</Emphasis>တိ. <Emphasis>သဗြဟ္မစာရီ</Emphasis>တိ ဧကကမ္မံ ဧကုဒ္ဒေသော သမသိက္ခတာ. <Emphasis>သဗြဟ္မစာရီသု ခိလံ ပဘိန္ဒေ</Emphasis>တိ. သဗြဟ္မစာရီသု အာဟတစိတ္တတံ ခိလဇာတတံ ပဘိန္ဒေယျ, ပဉ္စပိ စေတောခိလေ ဘိန္ဒေယျ, တယောပိ စေတောခိလေ ဘိန္ဒေယျ, ရာဂခိလံ ဒေါသခိလံ မောဟခိလံ ဘိန္ဒေယျ ပဘိန္ဒေယျ သမ္ဘိန္ဒေယျာတိ—  သဗြဟ္မစာရီသု ခိလံ ပဘိန္ဒေ.
</Paragraph>

<Paragraph number="2035" book="mn">
<Emphasis>ဝါစံ ပမုဉ္စေ ကုသလံ နာတိဝေလန်</Emphasis>တိ. ဉာဏသမုဋ္ဌိတံ ဝါစံ မုဉ္စေယျ, အတ္ထူပသံဟိတံ ဓမ္မူပသံဟိတံ ကာလေန သာပဒေသံ ပရိယန္တဝတိံ ဝါစံ မုဉ္စေယျ ပမုဉ္စေယျာတိ—  ဝါစံ ပမုဉ္စေ ကုသလံ. <Emphasis>နာတိဝေလန်</Emphasis>တိ. <Emphasis>ဝေလာ</Emphasis>တိ ဒွေ ဝေလာ—  ကာလဝေလာ စ သီလဝေလာ စ. ကတမာ ကာလဝေလာ? ကာလာတိက္ကန္တံ ဝါစံ န ဘာသေယျ, ဝေလာတိက္ကန္တံ ဝါစံ န ဘာသေယျ, ကာလဝေလာတိက္ကန္တံ ဝါစံ န ဘာသေယျ, ကာလံ အသမ္ပတ္တံ ဝါစံ န ဘာသေယျ, ဝေလံ အသမ္ပတ္တံ ဝါစံ န ဘာသေယျ, ကာလဝေလံ အသမ္ပတ္တံ ဝါစံ န ဘာသေယျ.
</Paragraph>

<Paragraph number="2036" type="verses" book="mn">
_“ယော ဝေ ကာလေ အသမ္ပတ္တေ,_  
_အတိဝေလဉ္စ ဘာသတိ;_  
_ဧဝံ သော နိဟတော သေတိ,_  
_ကောကိလာယေဝ အတြဇော”တိ._  

</Paragraph>

<Paragraph number="2037" book="mn">
အယံ ကာလဝေလာ. ကတမာ သီလဝေလာ? ရတ္တော ဝါစံ န ဘာသေယျ, ဒုဋ္ဌော ဝါစံ န ဘာသေယျ, မူဠှော ဝါစံ န ဘာသေယျ, မုသာဝါဒံ န ဘာသေယျ, ပိသုဏဝါစံ န ဘာသေယျ, ဖရုသဝါစံ န ဘာသေယျ, သမ္ဖပ္ပလာပံ န ဘာသေယျ န ကထေယျ န ဘဏေယျ န ဒီပယေယျ န ဝေါဟရေယျ. အယံ သီလဝေလာတိ—  ဝါစံ ပမုဉ္စေ ကုသလံ နာတိဝေလံ.
</Paragraph>

<Paragraph number="2038" book="mn">
<Emphasis>ဇနဝါဒဓမ္မာယ န စေတယေယျာ</Emphasis>တိ. <Emphasis>ဇနာ</Emphasis>တိ ခတ္တိယာ စ ဗြာဟ္မဏာ စ ဝေဿာ စ သုဒ္ဒါ စ ဂဟဋ္ဌာ စ ပဗ္ဗဇိတာ စ ဒေဝါ စ မနုဿာ စ. ဇနဿ ဝါဒါယ ဥပဝါဒါယ နိန္ဒာယ ဂရဟာယ အကိတ္တိယာ အဝဏ္ဏဟာရိကာယ သီလဝိပတ္တိယာ ဝါ အာစာရဝိပတ္တိယာ ဝါ ဒိဋ္ဌိဝိပတ္တိယာ ဝါ အာဇီဝဝိပတ္တိယာ ဝါ န စေတယေယျ စေတနံ န ဥပ္ပါဒေယျ စိတ္တံ န ဥပ္ပါဒေယျ သင်္ကပ္ပံ န ဥပ္ပါဒေယျ မနသိကာရံ န ဥပ္ပါဒေယျာတိ—  ဇနဝါဒဓမ္မာယ န စေတယေယျ.
</Paragraph>

<Paragraph number="2039" book="mn">
တေနာဟ ဘဂဝါ—
</Paragraph>

<Paragraph number="2040" type="verses" book="mn">
_“စုဒိတော ဝစီဘိ သတိမာဘိနန္ဒေ,_  
_သဗြဟ္မစာရီသု ခိလံ ပဘိန္ဒေ;_  
_ဝါစံ ပမုဉ္စေ ကုသလံ နာတိဝေလံ,_  
_ဇနဝါဒဓမ္မာယ န စေတယေယျာ”တိ._  

</Paragraph>

</Division>
<Division number="209" book="mn">

<Paragraph number="2041" type="verses" book="mn">
_<Emphasis>အထာပရံ ပဉ္စ ရဇာနိ လောကေ,</Emphasis>_  
_<Emphasis>ယေသံ သတီမာ ဝိနယာယ သိက္ခေ;</Emphasis>_  
_<Emphasis>ရူပေသု သဒ္ဒေသု အထော ရသေသု,</Emphasis>_  
_<Emphasis>ဂန္ဓေသု ဖဿေသု သဟေထ ရာဂံ.</Emphasis>_  

</Paragraph>

<Paragraph number="2042" book="mn">
<Emphasis>အထာပရံ ပဉ္စ ရဇာနိ လောကေ</Emphasis>တိ. <Emphasis>အထာ</Emphasis>တိ ပဒသန္ဓိ ပဒသံသဂ္ဂေါ ပဒပါရိပူရီ အက္ခရသမဝါယော ဗျဉ္ဇနသိလိဋ္ဌတာ ပဒါနုပုဗ္ဗတာပေတံ—  အထာတိ. <Emphasis>ပဉ္စ ရဇာနီ</Emphasis>တိ ရူပရဇော, သဒ္ဒရဇော, ဂန္ဓရဇော, ရသရဇော, ဖောဋ္ဌဗ္ဗရဇော.
</Paragraph>

<Paragraph number="2043" type="verses" book="mn">
_“ရာဂေါ ရဇော န စ ပန ရေဏု ဝုစ္စတိ,_  
_ရာဂဿေတံ အဓိဝစနံ ရဇောတိ;_  
_ဧတံ ရဇံ ဝိပ္ပဇဟိတွာ ပဏ္ဍိတာ,_  
_ဝိဟရန္တိ တေ ဝိဂတရဇဿ သာသနေ._  

</Paragraph>

<Paragraph number="2044" type="verses" book="mn">
_ဒေါသော ရဇော န စ ပန ရေဏု ဝုစ္စတိ,_  
_ …ပေ… _  
_ဝိဟရန္တိ တေ ဝိဂတရဇဿ သာသနေ._  

</Paragraph>

<Paragraph number="2045" type="verses" book="mn">
_မောဟော ရဇော န စ ပန ရေဏု ဝုစ္စတိ,_  
_ …ပေ… _  
_ဝိဟရန္တိ တေ ဝိဂတရဇဿ သာသနေ”._  

</Paragraph>

<Paragraph number="2046" book="mn">
<Emphasis>လောကေ</Emphasis>တိ အပါယလောကေ မနုဿလောကေ ဒေဝလောကေ ခန္ဓလောကေ ဓာတုလောကေ အာယတနလောကေတိ—  အထာပရံ ပဉ္စ ရဇာနိ လောကေ.
</Paragraph>

<Paragraph number="2047" book="mn">
<Emphasis>ယေသံ သတီမာ ဝိနယာယ သိက္ခေ</Emphasis>တိ. <Emphasis>ယေသန်</Emphasis>တိ ရူပရာဂဿ သဒ္ဒရာဂဿ ဂန္ဓရာဂဿ ရသရာဂဿ ဖောဋ္ဌဗ္ဗရာဂဿ. <Emphasis>သတီမာ</Emphasis>တိ ယာ သတိ အနုဿတိ ပဋိဿတိ သတိ သရဏတာ ဓာရဏတာ အပိလာပနတာ အသမ္မုဿနတာ သတိန္ဒြိယံ သတိဗလံ သမ္မာသတိ သတိသမ္ဗောဇ္ဈင်္ဂေါ ဧကာယနမဂ္ဂေါ—  အယံ ဝုစ္စတိ သတိ. ဣမာယ သတိယာ ဥပေတော သမုပေတော ဥပဂတော သမုပဂတော ဥပပန္နော သမုပပန္နော သမန္နာဂတော. သော ဝုစ္စတိ သတိမာ. <Emphasis>သိက္ခေ</Emphasis>တိ တိဿော သိက္ခာ—  အဓိသီလသိက္ခာ, အဓိစိတ္တသိက္ခာ, အဓိပညာသိက္ခာ. ကတမာ အဓိသီလသိက္ခာ …ပေ…  အယံ အဓိပညာသိက္ခာ. <Emphasis>ယေသံ သတီမာ ဝိနယာယ သိက္ခေ</Emphasis>တိ. သတိမာ ပုဂ္ဂလော ယေသံ ရူပရာဂဿ သဒ္ဒရာဂဿ ဂန္ဓရာဂဿ ရသရာဂဿ ဖောဋ္ဌဗ္ဗရာဂဿ ဝိနယာယ ပဋိဝိနယာယ ပဟာနာယ ဝူပသမာယ ပဋိနိဿဂ္ဂါယ ပဋိပဿဒ္ဓိယာ အဓိသီလမ္ပိ သိက္ခေယျ အဓိစိတ္တမ္ပိ သိက္ခေယျ အဓိပညမ္ပိ သိက္ခေယျ, ဣမာ တိဿော သိက္ခာယော အာဝဇ္ဇန္တော သိက္ခေယျ, ဇာနန္တော သိက္ခေယျ …ပေ…  သစ္ဆိကာတဗ္ဗံ သစ္ဆိကရောန္တော သိက္ခေယျ အာစရေယျ သမာစရေယျ သမာဒါယ ဝတ္တေယျာတိ—  ယေသံ သတီမာ ဝိနယာယ သိက္ခေ.
</Paragraph>

<Paragraph number="2048" book="mn">
<Emphasis>ရူပေသု သဒ္ဒေသု အထော ရသေသု, ဂန္ဓေသု ဖဿေသု သဟေထ ရာဂန်</Emphasis>တိ. ရူပေသု သဒ္ဒေသု ဂန္ဓေသု ရသေသု ဖောဋ္ဌဗ္ဗေသု ရာဂံ သဟေယျ ပရိသဟေယျ အဘိဘဝေယျ အဇ္ဈောတ္ထရေယျ ပရိယာဒိယေယျ မဒ္ဒေယျာတိ—  ရူပေသု သဒ္ဒေသု အထော ရသေသု, ဂန္ဓေသု ဖဿေသု သဟေထ ရာဂံ.
</Paragraph>

<Paragraph number="2049" book="mn">
တေနာဟ ဘဂဝါ—
</Paragraph>

<Paragraph number="2050" type="verses" book="mn">
_“အထာပရံ ပဉ္စ ရဇာနိ လောကေ,_  
_ယေသံ သတီမာ ဝိနယာယ သိက္ခေ;_  
_ရူပေသု သဒ္ဒေသု အထော ရသေသု,_  
_ဂန္ဓေသု ဖဿေသု သဟေထ ရာဂန်”တိ._  

</Paragraph>

</Division>
<Division number="210" book="mn">

<Paragraph number="2051" type="verses" book="mn">
_<Emphasis>ဧတေသု ဓမ္မေသု ဝိနေယျ ဆန္ဒံ,</Emphasis>_  
_<Emphasis>ဘိက္ခု သတိမာ သုဝိမုတ္တစိတ္တော;</Emphasis>_  
_<Emphasis>ကာလေန သော သမ္မာ ဓမ္မံ ပရိဝီမံသမာနော,</Emphasis>_  
_<Emphasis>ဧကောဒိဘူတော ဝိဟနေ တမံ သော.</Emphasis> __(ဣတိ ဘဂဝါ.)___  

</Paragraph>

<Paragraph number="2052" book="mn">
<Emphasis>ဧတေသု ဓမ္မေသု ဝိနေယျ ဆန္ဒန်</Emphasis>တိ. <Emphasis>ဧတေသူ</Emphasis>တိ ရူပေသု သဒ္ဒေသု ဂန္ဓေသု ရသေသု ဖောဋ္ဌဗ္ဗေသု. <Emphasis>ဆန္ဒော</Emphasis>တိ ယော ကာမေသု ကာမစ္ဆန္ဒော ကာမရာဂေါ ကာမနန္ဒီ ကာမတဏှာ ကာမသ္နေဟော ကာမပရိဠာဟော ကာမမုစ္ဆာ ကာမဇ္ဈောသာနံ ကာမောဃော ကာမယောဂေါ ကာမုပါဒါနံ …ပေ…  ကာမစ္ဆန္ဒနီဝရဏံ. <Emphasis>ဧတေသု ဓမ္မေသု ဝိနေယျ ဆန္ဒန်</Emphasis>တိ. ဧတေသု ဓမ္မေသု ဆန္ဒံ ဝိနေယျ ပဋိဝိနေယျ ပဇဟေယျ ဝိနောဒေယျ ဗျန္တိံ ကရေယျ အနဘာဝံ ဂမေယျာတိ—  ဧတေသု ဓမ္မေသု ဝိနေယျ ဆန္ဒံ.
</Paragraph>

<Paragraph number="2053" book="mn">
<Emphasis>ဘိက္ခု သတိမာ သုဝိမုတ္တစိတ္တော</Emphasis>တိ. <Emphasis>ဘိက္ခူ</Emphasis>တိ ပုထုဇ္ဇနကလျာဏကော ဝါ ဘိက္ခု, သေခေါ ဝါ ဘိက္ခု. <Emphasis>သတိမာ</Emphasis>တိ ယာ သတိ အနုဿတိ …ပေ…  သမ္မာသတိ သတိသမ္ဗောဇ္ဈင်္ဂေါ ဧကာယနမဂ္ဂေါ—  အယံ ဝုစ္စတိ သတိ. ဣမာယ သတိယာ ဥပေတော သမုပေတော …ပေ…  သော ဝုစ္စတိ သတိမာ.
</Paragraph>

<Paragraph number="2054" book="mn">
<Emphasis>ဘိက္ခု သတိမာ သုဝိမုတ္တစိတ္တော</Emphasis>တိ. ပဌမံ ဈာနံ သမာပန္နဿ နီဝရဏေဟိ စိတ္တံ မုတ္တံ ဝိမုတ္တံ သုဝိမုတ္တံ, ဒုတိယံ ဈာနံ သမာပန္နဿ ဝိတက္ကဝိစာရေဟိ စိတ္တံ မုတ္တံ ဝိမုတ္တံ သုဝိမုတ္တံ, တတိယံ ဈာနံ သမာပန္နဿ ပီတိယာ စ စိတ္တံ မုတ္တံ ဝိမုတ္တံ သုဝိမုတ္တံ, စတုတ္ထံ ဈာနံ သမာပန္နဿ သုခဒုက္ခေဟိ စိတ္တံ မုတ္တံ ဝိမုတ္တံ သုဝိမုတ္တံ; အာကာသာနဉ္စာယတနံ သမာပန္နဿ ရူပသညာယ ပဋိဃသညာယ နာနတ္တသညာယ စိတ္တံ မုတ္တံ ဝိမုတ္တံ သုဝိမုတ္တံ, ဝိညာဏဉ္စာယတနံ သမာပန္နဿ အာကာသာနဉ္စာယတနသညာယ စိတ္တံ…  အာကိဉ္စညာယတနံ သမာပန္နဿ ဝိညာဏဉ္စာယတနသညာယ စိတ္တံ…  နေဝသညာနာသညာယတနံ သမာပန္နဿ အာကိဉ္စညာယတနသညာယ စိတ္တံ မုတ္တံ ဝိမုတ္တံ သုဝိမုတ္တံ; သောတာပန္နဿ သက္ကာယဒိဋ္ဌိယာ ဝိစိကိစ္ဆာယ သီလဗ္ဗတပရာမာသာ ဒိဋ္ဌာနုသယာ ဝိစိကိစ္ဆာနုသယာ တဒေကဋ္ဌေဟိ စ ကိလေသေဟိ စိတ္တံ မုတ္တံ ဝိမုတ္တံ သုဝိမုတ္တံ, သကဒါဂါမိဿ ဩဠာရိကာ ကာမရာဂါနုသယာ ပဋိဃာနုသယာ တဒေကဋ္ဌေဟိ စ ကိလေသေဟိ စိတ္တံ မုတ္တံ ဝိမုတ္တံ သုဝိမုတ္တံ, အနာဂါမိဿ အနုသဟဂတာ ကာမရာဂသံယောဇနာ ပဋိဃသံယောဇနာ အနုသဟဂတာ ကာမရာဂါနုသယာ ပဋိဃာနုသယာ တဒေကဋ္ဌေဟိ စ ကိလေသေဟိ စိတ္တံ မုတ္တံ ဝိမုတ္တံ သုဝိမုတ္တံ, အရဟတော ရူပရာဂါ အရူပရာဂါ မာနာ ဥဒ္ဓစ္စာ အဝိဇ္ဇာယ မာနာနုသယာ ဘဝရာဂါနုသယာ အဝိဇ္ဇာနုသယာ တဒေကဋ္ဌေဟိ စ ကိလေသေဟိ ဗဟိဒ္ဓါ စ သဗ္ဗနိမိတ္တေဟိ စိတ္တံ မုတ္တံ ဝိမုတ္တံ သုဝိမုတ္တန္တိ—  ဘိက္ခု သတိမာ သုဝိမုတ္တစိတ္တော.
</Paragraph>

<Paragraph number="2055" book="mn">
<Emphasis>ကာလေန သော သမ္မာ ဓမ္မံ ပရိဝီမံသမာနော</Emphasis>တိ. <Emphasis>ကာလေနာ</Emphasis>တိ ဥဒ္ဓတေ စိတ္တေ သမထဿ ကာလော, သမာဟိတေ စိတ္တေ ဝိပဿနာယ ကာလော.
</Paragraph>

<Paragraph number="2056" type="verses" book="mn">
_“ကာလေ ပဂ္ဂဏှတိ စိတ္တံ,_  
_နိဂ္ဂဏှတိ ပုနာပရေ;_  
_သမ္ပဟံသတိ ကာလေန,_  
_ကာလေ စိတ္တံ သမာဒဟေ._  

</Paragraph>

<Paragraph number="2057" type="verses" book="mn">
_အဇ္ဈုပေက္ခတိ ကာလေန,_  
_သော ယောဂီ ကာလကောဝိဒေါ;_  
_ကိမှိ ကာလမှိ ပဂ္ဂါဟော,_  
_ကိမှိ ကာလေ ဝိနိဂ္ဂဟော._  

</Paragraph>

<Paragraph number="2058" type="verses" book="mn">
_ကိမှိ ပဟံသနာကာလော,_  
_သမထကာလော စ ကီဒိသော;_  
ဥပေက္ခာကာလံ စိတ္တဿ,_  
_ကထံ ဒဿေတိ ယောဂိနော._  

</Paragraph>

<Paragraph number="2059" type="verses" book="mn">
_လီနေ စိတ္တမှိ ပဂ္ဂါဟော,_  
ဥဒ္ဓတသ္မိံ ဝိနိဂ္ဂဟော;_  
_နိရဿာဒဂတံ စိတ္တံ,_  
_သမ္ပဟံသေယျ တာဝဒေ._  

</Paragraph>

<Paragraph number="2060" type="verses" book="mn">
_သမ္ပဟဋ္ဌံ ယဒါ စိတ္တံ,_  
_အလီနံ ဘဝတိနုဒ္ဓတံ;_  
_သမထဿ စ သော ကာလော,_  
_အဇ္ဈတ္တံ ရမယေ မနော._  

</Paragraph>

<Paragraph number="2061" type="verses" book="mn">
_ဧတေန မေဝုပါယေန,_  
_ယဒါ ဟောတိ သမာဟိတံ;_  
_သမာဟိတစိတ္တမညာယ,_  
_အဇ္ဈုပေက္ခေယျ တာဝဒေ._  

</Paragraph>

<Paragraph number="2062" type="verses" book="mn">
_ဧဝံ ကာလဝိဒူ ဓီရော,_  
_ကာလညူ ကာလကောဝိဒေါ;_  
_ကာလေန ကာလံ စိတ္တဿ,_  
_နိမိတ္တမုပလက္ခယေ”တိ._  

</Paragraph>

<Paragraph number="2063" book="mn">
<Emphasis>ကာလေန သော သမ္မာ ဓမ္မံ ပရိဝီမံသမာနော</Emphasis>တိ. “သဗ္ဗေ သင်္ခါရာ အနိစ္စာ”တိ သမ္မာ ဓမ္မံ ပရိဝီမံသမာနော, “သဗ္ဗေ သင်္ခါရာ ဒုက္ခာ”တိ သမ္မာ ဓမ္မံ ပရိဝီမံသမာနော, “သဗ္ဗေ ဓမ္မာ အနတ္တာ”တိ သမ္မာ ဓမ္မံ ပရိဝီမံသမာနော …ပေ…  “ယံ ကိဉ္စိ သမုဒယဓမ္မံ သဗ္ဗံ တံ နိရောဓဓမ္မန်”တိ—  သမ္မာ ဓမ္မံ ပရိဝီမံသမာနော.
</Paragraph>

<Paragraph number="2064" book="mn">
<Emphasis>ဧကောဒိဘူတော ဝိဟနေ တမံ သော, ဣတိ ဘဂဝါ</Emphasis>တိ. <Emphasis>ဧကောဒီ</Emphasis>တိ ဧကဂ္ဂစိတ္တော အဝိက္ခိတ္တစိတ္တော အဝိသာဟဋမာနသော သမထော သမာဓိန္ဒြိယံ သမာဓိဗလံ သမ္မာသမာဓီတိ—  ဧကောဒိဘူတော. <Emphasis>ဝိဟနေ တမံ သော</Emphasis>တိ ရာဂတမံ ဒေါသတမံ မောဟတမံ ဒိဋ္ဌိတမံ မာနတမံ ကိလေသတမံ ဒုစ္စရိတတမံ အန္ဓကရဏံ အစက္ခုကရဏံ အညာဏကရဏံ ပညာနိရောဓိကံ ဝိဃာတပက္ခိကံ အနိဗ္ဗာနသံဝတ္တနိကံ ဟနေယျ ဝိဟနေယျ ပဇဟေယျ ဝိနောဒေယျ ဗျန္တိံ ကရေယျ အနဘာဝံ ဂမေယျ.
</Paragraph>

<Paragraph number="2065" book="mn">
<Emphasis>ဘဂဝါ</Emphasis>တိ ဂါရဝါဓိဝစနံ. အပိ စ ဘဂ္ဂရာဂေါတိ ဘဂဝါ, ဘဂ္ဂဒေါသောတိ ဘဂဝါ, ဘဂ္ဂမောဟောတိ ဘဂဝါ, ဘဂ္ဂမာနောတိ ဘဂဝါ, ဘဂ္ဂဒိဋ္ဌီတိ ဘဂဝါ, ဘဂ္ဂကဏ္ဍကောတိ ဘဂဝါ, ဘဂ္ဂကိလေသောတိ ဘဂဝါ, ဘဇိ ဝိဘဇိ ပဝိဘဇိ ဓမ္မရတနန္တိ ဘဂဝါ, ဘဝါနံ အန္တကရောတိ ဘဂဝါ, ဘာဝိတကာယော ဘာဝိတသီလော ဘာဝိတစိတ္တော ဘာဝိတပညောတိ ဘဂဝါ, ဘဇိ ဝါ ဘဂဝါ အရညဝနပတ္ထာနိ ပန္တာနိ သေနာသနာနိ အပ္ပသဒ္ဒါနိ အပ္ပနိဂ္ဃေါသာနိ ဝိဇနဝါတာနိ မနုဿရာဟဿေယျကာနိ ပဋိသလ္လာနသာရုပ္ပါနီတိ ဘဂဝါ, ဘာဂီ ဝါ ဘဂဝါ စီဝရပိဏ္ဍပါတသေနာသနဂိလာနပစ္စယဘေသဇ္ဇပရိက္ခာရာနန္တိ ဘဂဝါ, ဘာဂီ ဝါ ဘဂဝါ အတ္ထရသဿ ဓမ္မရသဿ ဝိမုတ္တိရသဿ အဓိသီလဿ အဓိစိတ္တဿ အဓိပညာယာတိ ဘဂဝါ, ဘာဂီ ဝါ ဘဂဝါ စတုန္နံ ဈာနာနံ စတုန္နံ အပ္ပမညာနံ စတုန္နံ အရူပသမာပတ္တီနန္တိ ဘဂဝါ, ဘာဂီ ဝါ ဘဂဝါ အဋ္ဌန္နံ ဝိမောက္ခာနံ အဋ္ဌန္နံ အဘိဘာယတနာနံ နဝန္နံ အနုပုဗ္ဗဝိဟာရသမာပတ္တီနန္တိ ဘဂဝါ, ဘာဂီ ဝါ ဘဂဝါ ဒသန္နံ သညာဘာဝနာနံ ဒသန္နံ ကသိဏသမာပတ္တီနံ အာနာပါနဿတိသမာဓိဿ အသုဘသမာပတ္တိယာတိ ဘဂဝါ, ဘာဂီ ဝါ ဘဂဝါ စတုန္နံ သတိပဋ္ဌာနာနံ စတုန္နံ သမ္မပ္ပဓာနာနံ စတုန္နံ ဣဒ္ဓိပါဒါနံ ပဉ္စန္နံ ဣန္ဒြိယာနံ ပဉ္စန္နံ ဗလာနံ သတ္တန္နံ ဗောဇ္ဈင်္ဂါနံ အရိယဿ အဋ္ဌင်္ဂိကဿ မဂ္ဂဿာတိ ဘဂဝါ, ဘာဂီ ဝါ ဘဂဝါ ဒသန္နံ တထာဂတဗလာနံ စတုန္နံ ဝေသာရဇ္ဇာနံ စတုန္နံ ပဋိသမ္ဘိဒါနံ ဆန္နံ အဘိညာနံ ဆန္နံ ဗုဒ္ဓဓမ္မာနန္တိ ဘဂဝါ, ဘဂဝါတိ နေတံ နာမံ မာတရာ ကတံ န ပိတရာ ကတံ န ဘာတရာ ကတံ န ဘဂိနိယာ ကတံ န မိတ္တာမစ္စေဟိ ကတံ န ဉာတိသာလောဟိတေဟိ ကတံ န သမဏဗြာဟ္မဏေဟိ ကတံ န ဒေဝတာဟိ ကတံ; ဝိမောက္ခန္တိကမေတံ ဗုဒ္ဓါနံ ဘဂဝန္တာနံ ဗောဓိယာ မူလေ သဟ သဗ္ဗညုတဉာဏဿ ပဋိလာဘာ သစ္ဆိကာ ပညတ္တိ ယဒိဒံ ဘဂဝါတိ—  ဧကောဒိဘူတော ဝိဟနေ တမံ သော ဣတိ ဘဂဝါ.
</Paragraph>

<Paragraph number="2066" book="mn">
တေနာဟ ဘဂဝါ—
</Paragraph>

<Paragraph number="2067" type="verses" book="mn">
_“ဧတေသု ဓမ္မေသု ဝိနေယျ ဆန္ဒံ,_  
_ဘိက္ခု သတိမာ သုဝိမုတ္တစိတ္တော;_  
_ကာလေန သော သမ္မာ ဓမ္မံ ပရိဝီမံသမာနော,_  
_ဧကောဒိဘူတော ဝိဟနေ တမံ သော”. __(ဣတိ ဘဂဝါတိ.)___  


</Paragraph>
</Division>

<Paragraph number="2068" type="center" book="mn">
သာရိပုတ္တသုတ္တနိဒ္ဒေသော သောဠသမော.



</Paragraph>

<Paragraph number="2069" type="center" book="mn">
အဋ္ဌကဝဂ္ဂမှိ သောဠသ သုတ္တနိဒ္ဒေသာ သမတ္တာ.



</Paragraph>

<Paragraph number="2070" type="center" book="mn">
မဟာနိဒ္ဒေသပါဠိ နိဋ္ဌိတာ.
</Paragraph>