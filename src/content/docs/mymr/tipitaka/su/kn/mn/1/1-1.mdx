---
title: 1.1 ကာမသုတ္တနိဒ္ဒေသ
tableOfContents: false
sidebar:
  order: 1
type: tipitaka
basket: su
book: mn
review:
  current: review
  updated: '2025-10-20T23:36:45.551865'
  updated_by: ''
  notes: ''
  history:
  - state: review
    date: '2025-10-20T23:36:45.551865'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<DynamicBreadcrumb />


<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<Division number="1" book="mn" e="ch" v="24" p="1">

<Paragraph number="2" type="verses" book="mn">
_<Emphasis>ကာမံ ကာမယမာနဿ,</Emphasis>_  
_<Emphasis>တဿ စေ တံ သမိဇ္ဈတိ;</Emphasis>_  
_<Emphasis>အဒ္ဓါ ပီတိမနော ဟောတိ,</Emphasis>_  
_<Emphasis>လဒ္ဓါ မစ္စော ယဒိစ္ဆတိ.</Emphasis>_  

</Paragraph>

<Paragraph number="3" book="mn">
<Emphasis>ကာမံ ကာမယမာနဿာ</Emphasis>တိ <Emphasis>ကာမာ</Emphasis>တိ ဥဒ္ဒါနတော ဒွေ ကာမာ—  ဝတ္ထုကာမာ စ ကိလေသကာမာ စ. ကတမေ <Emphasis>ဝတ္ထုကာမာ?</Emphasis> မနာပိကာ ရူပါ မနာပိကာ သဒ္ဒါ မနာပိကာ ဂန္ဓာ မနာပိကာ ရသာ မနာပိကာ ဖောဋ္ဌဗ္ဗာ; အတ္ထရဏာ ပါဝုရဏာ ဒါသိဒါသာ အဇေဠကာ ကုက္ကုဋသူကရာ ဟတ္ထိဂဝါဿဝဠဝါ ခေတ္တံ ဝတ္ထု ဟိရညံ သုဝဏ္ဏံ ဂါမနိဂမရာဇဓာနိယော ရဋ္ဌဉ္စ ဇနပဒေါ စ ကောသော စ ကောဋ္ဌာဂါရဉ္စ, ယံ ကိဉ္စိ ရဇနီယံ ဝတ္ထု—  ဝတ္ထုကာမာ.
</Paragraph>

<Paragraph number="4" book="mn">
အပိ စ အတီတာ ကာမာ အနာဂတာ ကာမာ ပစ္စုပ္ပန္နာ ကာမာ; အဇ္ဈတ္တာ ကာမာ ဗဟိဒ္ဓါ ကာမာ အဇ္ဈတ္တဗဟိဒ္ဓါ ကာမာ; ဟီနာ ကာမာ မဇ္ဈိမာ ကာမာ ပဏီတာ ကာမာ; အာပါယိကာ ကာမာ မာနုသိကာ ကာမာ ဒိဗ္ဗာ ကာမာ; ပစ္စုပဋ္ဌိတာ ကာမာ နိမ္မိတာ ကာမာ အနိမ္မိတာ ကာမာ ပရနိမ္မိတာ ကာမာ; ပရိဂ္ဂဟိတာ ကာမာ အပရိဂ္ဂဟိတာ ကာမာ မမာယိတာ ကာမာ အမမာယိတာ ကာမာ; သဗ္ဗေပိ ကာမာဝစရာ ဓမ္မာ, သဗ္ဗေပိ ရူပါဝစရာ ဓမ္မာ, သဗ္ဗေပိ အရူပါဝစရာ ဓမ္မာ, တဏှာဝတ္ထုကာ တဏှာရမ္မဏာ ကာမနီယဋ္ဌေန ရဇနီယဋ္ဌေန မဒနီယဋ္ဌေန ကာမာ—  ဣမေ ဝုစ္စန္တိ ဝတ္ထုကာမာ.
</Paragraph>

<Paragraph number="5" book="mn">
ကတမေ <Emphasis>ကိလေသကာမာ?</Emphasis> ဆန္ဒော ကာမော ရာဂေါ ကာမော ဆန္ဒရာဂေါ ကာမော; သင်္ကပ္ပေါ ကာမော ရာဂေါ ကာမော သင်္ကပ္ပရာဂေါ ကာမော; ယော ကာမေသု ကာမစ္ဆန္ဒော ကာမရာဂေါ ကာမနန္ဒီ ကာမတဏှာ ကာမသ္နေဟော ကာမပရိဠာဟော ကာမမုစ္ဆာ ကာမဇ္ဈောသာနံ ကာမောဃော ကာမယောဂေါ ကာမုပါဒါနံ ကာမစ္ဆန္ဒနီဝရဏံ.
</Paragraph>

<Paragraph number="6" type="verses" book="mn">
_“အဒ္ဒသံ ကာမ တေ မူလံ,_  
_သင်္ကပ္ပါ ကာမ ဇာယသိ;_  
_န တံ သင်္ကပ္ပယိဿာမိ,_  
_ဧဝံ ကာမ န ဟေဟိသီ”တိ.—_  

</Paragraph>

<Paragraph number="7" book="mn">
ဣမေ ဝုစ္စန္တိ ကိလေသကာမာ. <Emphasis>ကာမယမာနဿာ</Emphasis>တိ ကာမယမာနဿ ဣစ္ဆမာနဿ သာဒိယမာနဿ ပတ္ထယမာနဿ ပိဟယမာနဿ အဘိဇပ္ပမာနဿာတိ—  ကာမံ ကာမယမာနဿ.
</Paragraph>

<Paragraph number="8" book="mn">
<Emphasis>တဿ စေ တံ သမိဇ္ဈတီ</Emphasis>တိ. <Emphasis>တဿ စေ</Emphasis>တိ တဿ ခတ္တိယဿ ဝါ ဗြာဟ္မဏဿ ဝါ ဝေဿဿ ဝါ သုဒ္ဒဿ ဝါ ဂဟဋ္ဌဿ ဝါ ပဗ္ဗဇိတဿ ဝါ ဒေဝဿ ဝါ မနုဿဿ ဝါ. <Emphasis>တန်</Emphasis>တိ ဝတ္ထုကာမာ ဝုစ္စန္တိ—  မနာပိကာ ရူပါ မနာပိကာ သဒ္ဒါ မနာပိကာ ဂန္ဓာ မနာပိကာ ရသာ မနာပိကာ ဖောဋ္ဌဗ္ဗာ. <Emphasis>သမိဇ္ဈတီ</Emphasis>တိ ဣဇ္ဈတိ သမိဇ္ဈတိ လဘတိ ပဋိလဘတိ အဓိဂစ္ဆတိ ဝိန္ဒတီတိ—  တဿ စေ တံ သမိဇ္ဈတိ.
</Paragraph>

<Paragraph number="9" book="mn">
<Emphasis>အဒ္ဓါ ပီတိမနော ဟောတီ</Emphasis>တိ. <Emphasis>အဒ္ဓါ</Emphasis>တိ ဧကံသဝစနံ နိဿံသယဝစနံ နိက္ကင်္ခါဝစနံ အဒွေဇ္ဈဝစနံ အဒွေဠှကဝစနံ နိယောဂဝစနံ အပဏ္ဏကဝစနံ အဝတ္ထာပနဝစနမေတံ—  အဒ္ဓါတိ. <Emphasis>ပီတီ</Emphasis>တိ ယာ ပဉ္စကာမဂုဏပဋိသညုတ္တာ ပီတိ ပါမုဇ္ဇံ အာမောဒနာ ပမောဒနာ ဟာသော ပဟာသော ဝိတ္တိ တုဋ္ဌိ ဩဒဂျံ အတ္တမနတာ အဘိဖရဏတာ စိတ္တဿ. <Emphasis>မနော</Emphasis>တိ ယံ စိတ္တံ မနော မာနသံ ဟဒယံ ပဏ္ဍရံ မနော မနာယတနံ မနိန္ဒြိယံ ဝိညာဏံ ဝိညာဏက္ခန္ဓော တဇ္ဇာ မနောဝိညာဏဓာတု, အယံ ဝုစ္စတိ မနော. အယံ မနော ဣမာယ ပီတိယာ သဟဂတော ဟောတိ သဟဇာတော သံသဋ္ဌော သမ္ပယုတ္တော ဧကုပ္ပါဒေါ ဧကနိရောဓော ဧကဝတ္ထုကော ဧကာရမ္မဏော. <Emphasis>ပီတိမနော ဟောတီ</Emphasis>တိ ပီတိမနော ဟောတိ တုဋ္ဌမနော ဟဋ္ဌမနော ပဟဋ္ဌမနော အတ္တမနော ဥဒဂ္ဂမနော မုဒိတမနော ပမောဒိတမနော ဟောတီတိ—  အဒ္ဓါ ပီတိမနော ဟောတိ.
</Paragraph>

<Paragraph number="10" book="mn">
<Emphasis>လဒ္ဓါ မစ္စော ယဒိစ္ဆတီ</Emphasis>တိ. <Emphasis>လဒ္ဓါ</Emphasis>တိ လဘိတွာ ပဋိလဘိတွာ အဓိဂန္တွာ ဝိန္ဒိတွာ. <Emphasis>မစ္စော</Emphasis>တိ သတ္တော နရော မာနဝေါ ပေါသော ပုဂ္ဂလော ဇီဝေါ ဇာဂု ဇန္တု ဣန္ဒဂု မနုဇော. <Emphasis>ယဒိစ္ဆတီ</Emphasis>တိ ယံ ဣစ္ဆတိ ယံ သာဒိယတိ ယံ ပတ္ထေတိ ယံ ပိဟေတိ ယံ အဘိဇပ္ပတိ, ရူပံ ဝါ သဒ္ဒံ ဝါ ဂန္ဓံ ဝါ ရသံ ဝါ ဖောဋ္ဌဗ္ဗံ ဝါတိ, လဒ္ဓါ မစ္စော ယဒိစ္ဆတိ.
</Paragraph>

<Paragraph number="11" book="mn">
တေနာဟ ဘဂဝါ—
</Paragraph>

<Paragraph number="12" type="verses" book="mn">
_“ကာမံ ကာမယမာနဿ,_  
_တဿ စေ တံ သမိဇ္ဈတိ;_  
_အဒ္ဓါ ပီတိမနော ဟောတိ,_  
_လဒ္ဓါ မစ္စော ယဒိစ္ဆတီ”တိ._  

</Paragraph>

</Division>
<Division number="2" book="mn" e="ch" v="24" p="3">

<Paragraph number="13" type="verses" book="mn">
_<Emphasis>တဿ စေ ကာမယာနဿ,</Emphasis>_  
_<Emphasis>ဆန္ဒဇာတဿ ဇန္တုနော;</Emphasis>_  
_<Emphasis>တေ ကာမာ ပရိဟာယန္တိ,</Emphasis>_  
_<Emphasis>သလ္လဝိဒ္ဓေါဝ ရုပ္ပတိ.</Emphasis>_  

</Paragraph>

<Paragraph number="14" book="mn">
<Emphasis>တဿ စေ ကာမယာနဿာ</Emphasis>တိ. <Emphasis>တဿ စေ</Emphasis>တိ တဿ ခတ္တိယဿ ဝါ ဗြာဟ္မဏဿ ဝါ ဝေဿဿ ဝါ သုဒ္ဒဿ ဝါ ဂဟဋ္ဌဿ ဝါ ပဗ္ဗဇိတဿ ဝါ ဒေဝဿ ဝါ မနုဿဿ ဝါ. <Emphasis>ကာမယာနဿာ</Emphasis>တိ ကာမေ ဣစ္ဆမာနဿ သာဒိယမာနဿ ပတ္ထယမာနဿ ပိဟယမာနဿ အဘိဇပ္ပမာနဿ. အထ ဝါ ကာမတဏှာယ ယာယတိ နိယျတိ ဝုယှတိ သံဟရီယတိ. ယထာ ဟတ္ထိယာနေန ဝါ အဿယာနေန ဝါ ဂေါယာနေန ဝါ အဇယာနေန ဝါ မေဏ္ဍယာနေန ဝါ ဩဋ္ဌယာနေန ဝါ ခရယာနေန ဝါ ယာယတိ နိယျတိ ဝုယှတိ သံဟရီယတိ; ဧဝမေဝံ ကာမတဏှာယ ယာယတိ နိယျတိ ဝုယှတိ သံဟရီယတီတိ—  တဿ စေ ကာမယာနဿ.
</Paragraph>

<Paragraph number="15" book="mn">
<Emphasis>ဆန္ဒဇာတဿ ဇန္တုနော</Emphasis>တိ. <Emphasis>ဆန္ဒော</Emphasis>တိ ယော ကာမေသု ကာမစ္ဆန္ဒော ကာမရာဂေါ ကာမနန္ဒီ ကာမတဏှာ ကာမသ္နေဟော ကာမပရိဠာဟော ကာမမုစ္ဆာ ကာမဇ္ဈောသာနံ ကာမောဃော ကာမယောဂေါ ကာမုပါဒါနံ ကာမစ္ဆန္ဒနီဝရဏံ, တဿ သော ကာမစ္ဆန္ဒော ဇာတော ဟောတိ သဉ္ဇာတော နိဗ္ဗတ္တော အဘိနိဗ္ဗတ္တော ပါတုဘူတော. <Emphasis>ဇန္တုနော</Emphasis>တိ သတ္တဿ နရဿ မာနဝဿ ပေါသဿ ပုဂ္ဂလဿ ဇီဝဿ ဇာဂုဿ ဇန္တုဿ ဣန္ဒဂုဿ မနုဇဿာတိ—  ဆန္ဒဇာတဿ ဇန္တုနော.
</Paragraph>

<Paragraph number="16" book="mn">
<Emphasis>တေ ကာမာ ပရိဟာယန္တီ</Emphasis>တိ—  တေ ဝါ ကာမာ ပရိဟာယန္တိ, သော ဝါ ကာမေဟိ ပရိဟာယတိ. ကထံ တေ ကာမာ ပရိဟာယန္တိ? တဿ တိဋ္ဌန္တဿေဝ တေ ဘောဂေ ရာဇာနော ဝါ ဟရန္တိ, စောရာ ဝါ ဟရန္တိ, အဂ္ဂိ ဝါ ဒဟတိ, ဥဒကံ ဝါ ဝဟတိ, အပ္ပိယာ ဝါ ဒါယာဒါ ဟရန္တိ, နိဟိတံ ဝါ နာဓိဂစ္ဆတိ, ဒုပ္ပယုတ္တာ ဝါ ကမ္မန္တာ ဘိဇ္ဇန္တိ, ကုလေ ဝါ ကုလင်္ဂါရော ဥပ္ပဇ္ဇတိ, ယော တေ ဘောဂေ ဝိကိရတိ ဝိဓမတိ ဝိဒ္ဓံသေတိ အနိစ္စတာယေဝ အဋ္ဌမီ. ဧဝံ တေ ကာမာ ဟာယန္တိ ပရိဟာယန္တိ ပရိဓံသေန္တိ ပရိပတန္တိ အန္တရဓာယန္တိ ဝိပ္ပလုဇ္ဇန္တိ. ကထံ သော ကာမေဟိ ပရိဟာယတိ? တိဋ္ဌန္တေဝ တေ ဘောဂေ သော စဝတိ မရတိ ဝိပ္ပလုဇ္ဇတိ. ဧဝံ သော ကာမေဟိ ဟာယတိ ပရိဟာယတိ ပရိဓံသတိ ပရိပတတိ အန္တရဓာယတိ ဝိပ္ပလုဇ္ဇတိ.
</Paragraph>

<Paragraph number="17" type="verses" book="mn">
_စောရာ ဟရန္တိ ရာဇာနော,_  
_အဂ္ဂိ ဒဟတိ နဿတိ;_  
_အထ အန္တေန ဇဟတိ,_  
_သရီရံ သပရိဂ္ဂဟံ;_  
_ဧတဒညာယ မေဓာဝီ,_  
_ဘုဉ္ဇေထ စ ဒဒေထ စ._  

</Paragraph>

<Paragraph number="18" book="mn">
ဒတွာ စ ဘုတွာ စ ယထာနုဘာဝံ, အနိန္ဒိတော သဂ္ဂမုပေတိ ဌာနန္တိ, တေ ကာမာ ပရိဟာယန္တိ.
</Paragraph>

<Paragraph number="19" book="mn">
<Emphasis>သလ္လဝိဒ္ဓေါဝ ရုပ္ပတီ</Emphasis>တိ. ယထာ အယောမယေန ဝါ သလ္လေန ဝိဒ္ဓေါ, အဋ္ဌိမယေန ဝါ သလ္လေန ဒန္တမယေန ဝါ သလ္လေန ဝိသာဏမယေန ဝါ သလ္လေန ကဋ္ဌမယေန ဝါ သလ္လေန ဝိဒ္ဓေါ ရုပ္ပတိ ကုပ္ပတိ ဃဋ္ဋီယတိ ပီဠီယတိ, ဗျာဓိတော ဒေါမနဿိတော ဟောတိ, ဧဝမေဝံ ဝတ္ထုကာမာနံ ဝိပရိဏာမညထာဘာဝါ ဥပ္ပဇ္ဇန္တိ သောကပရိဒေဝဒုက္ခဒေါမနဿုပါယာသာ. သော ကာမသလ္လေန စ သောကသလ္လေန စ ဝိဒ္ဓေါ, ရုပ္ပတိ ကုပ္ပတိ ဃဋ္ဋီယတိ ပီဠီယတိ ဗျာဓိတော ဒေါမနဿိတော ဟောတီတိ—  သလ္လဝိဒ္ဓေါဝ ရုပ္ပတိ.
</Paragraph>

<Paragraph number="20" book="mn">
တေနာဟ ဘဂဝါ—
</Paragraph>

<Paragraph number="21" type="verses" book="mn">
_“တဿ စေ ကာမယာနဿ,_  
_ဆန္ဒဇာတဿ ဇန္တုနော;_  
_တေ ကာမာ ပရိဟာယန္တိ,_  
_သလ္လဝိဒ္ဓေါဝ ရုပ္ပတီ”တိ._  

</Paragraph>

</Division>
<Division number="3" book="mn" e="ch" v="24" p="4">

<Paragraph number="22" type="verses" book="mn">
_<Emphasis>ယော ကာမေ ပရိဝဇ္ဇေတိ,</Emphasis>_  
_<Emphasis>သပ္ပဿေဝ ပဒါ သိရော;</Emphasis>_  
_<Emphasis>သောမံ ဝိသတ္တိကံ လောကေ,</Emphasis>_  
_<Emphasis>သတော သမတိဝတ္တတိ.</Emphasis>_  

</Paragraph>

<Paragraph number="23" book="mn">
<Emphasis>ယော ကာမေ ပရိဝဇ္ဇေတီ</Emphasis>တိ. <Emphasis>ယော</Emphasis>တိ ယော ယာဒိသော ယထာယုတ္တော ယထာဝိဟိတော ယထာပကာရော ယံဌာနပ္ပတ္တော ယံဓမ္မသမန္နာဂတော ခတ္တိယော ဝါ ဗြာဟ္မဏော ဝါ ဝေဿော ဝါ သုဒ္ဒေါ ဝါ ဂဟဋ္ဌော ဝါ ပဗ္ဗဇိတော ဝါ ဒေဝေါ ဝါ မနုဿော ဝါ. <Emphasis>ကာမေ ပရိဝဇ္ဇေတီ</Emphasis>တိ. <Emphasis>ကာမာ</Emphasis>တိ ဥဒ္ဒါနတော ဒွေ ကာမာ—  ဝတ္ထုကာမာ စ ကိလေသကာမာ စ …ပေ…  ဣမေ ဝုစ္စန္တိ ဝတ္ထုကာမာ …ပေ…  ဣမေ ဝုစ္စန္တိ ကိလေသကာမာ. <Emphasis>ကာမေ ပရိဝဇ္ဇေတီ</Emphasis>တိ ဒွီဟိ ကာရဏေဟိ ကာမေ ပရိဝဇ္ဇေတိ—  ဝိက္ခမ္ဘနတော ဝါ သမုစ္ဆေဒတော ဝါ. ကထံ ဝိက္ခမ္ဘနတော ကာမေ ပရိဝဇ္ဇေတိ? “အဋ္ဌိကင်္ကလူပမာ ကာမာ အပ္ပဿာဒဋ္ဌေနာ”တိ ပဿန္တော ဝိက္ခမ္ဘနတော ကာမေ ပရိဝဇ္ဇေတိ, “မံသပေသူပမာ ကာမာ ဗဟုသာဓာရဏဋ္ဌေနာ”တိ ပဿန္တော ဝိက္ခမ္ဘနတော ကာမေ ပရိဝဇ္ဇေတိ, “တိဏုက္ကူပမာ ကာမာ အနုဒဟနဋ္ဌေနာ”တိ ပဿန္တော ဝိက္ခမ္ဘနတော ကာမေ ပရိဝဇ္ဇေတိ, “အင်္ဂါရကာသူပမာ ကာမာ မဟာပရိဠာဟဋ္ဌေနာ”တိ ပဿန္တော ဝိက္ခမ္ဘနတော ကာမေ ပရိဝဇ္ဇေတိ, “သုပိနကူပမာ ကာမာ ဣတ္တရပစ္စုပဋ္ဌာနဋ္ဌေနာ”တိ ပဿန္တော ဝိက္ခမ္ဘနတော ကာမေ ပရိဝဇ္ဇေတိ, “ယာစိတကူပမာ ကာမာ တာဝကာလိကဋ္ဌေနာ”တိ ပဿန္တော ဝိက္ခမ္ဘနတော ကာမေ ပရိဝဇ္ဇေတိ, “ရုက္ခဖလူပမာ ကာမာ သမ္ဘဉ္ဇနပရိဘဉ္ဇနဋ္ဌေနာ”တိ ပဿန္တော ဝိက္ခမ္ဘနတော ကာမေ ပရိဝဇ္ဇေတိ, “အသိသူနူပမာ ကာမာ အဓိကုဋ္ဋနဋ္ဌေနာ”တိ ပဿန္တော ဝိက္ခမ္ဘနတော ကာမေ ပရိဝဇ္ဇေတိ, “သတ္တိသူလူပမာ ကာမာ ဝိနိဝိဇ္ဈနဋ္ဌေနာ”တိ ပဿန္တော ဝိက္ခမ္ဘနတော ကာမေ ပရိဝဇ္ဇေတိ, “သပ္ပသိရူပမာ ကာမာ သပ္ပဋိဘယဋ္ဌေနာ”တိ ပဿန္တော ဝိက္ခမ္ဘနတော ကာမေ ပရိဝဇ္ဇေတိ, “အဂ္ဂိက္ခန္ဓူပမာ ကာမာ မဟာဘိတာပနဋ္ဌေနာ”တိ ပဿန္တော ဝိက္ခမ္ဘနတော ကာမေ ပရိဝဇ္ဇေတိ.
</Paragraph>

<Paragraph number="24" book="mn">
ဗုဒ္ဓါနုဿတိံ ဘာဝေန္တောပိ ဝိက္ခမ္ဘနတော ကာမေ ပရိဝဇ္ဇေတိ, ဓမ္မာနုဿတိံ ဘာဝေန္တောပိ …ပေ…  သံဃာနုဿတိံ ဘာဝေန္တောပိ…  သီလာနုဿတိံ ဘာဝေန္တောပိ…  စာဂါနုဿတိံ ဘာဝေန္တောပိ…  ဒေဝတာနုဿတိံ ဘာဝေန္တောပိ…  အာနာပါနဿတိံ ဘာဝေန္တောပိ…  မရဏဿတိံ ဘာဝေန္တောပိ…  ကာယဂတာသတိံ ဘာဝေန္တောပိ…  ဥပသမာနုဿတိံ ဘာဝေန္တောပိ ဝိက္ခမ္ဘနတော ကာမေ ပရိဝဇ္ဇေတိ.
</Paragraph>

<Paragraph number="25" book="mn">
ပဌမံ ဈာနံ ဘာဝေန္တောပိ ဝိက္ခမ္ဘနတော ကာမေ ပရိဝဇ္ဇေတိ …ပေ…  ဒုတိယံ ဈာနံ ဘာဝေန္တောပိ…  တတိယံ ဈာနံ ဘာဝေန္တောပိ…  စတုတ္ထံ ဈာနံ ဘာဝေန္တောပိ…  အာကာသာနဉ္စာယတနသမာပတ္တိံ ဘာဝေန္တောပိ…  ဝိညာဏဉ္စာယတနသမာပတ္တိံ ဘာဝေန္တောပိ…  အာကိဉ္စညာယတနသမာပတ္တိံ ဘာဝေန္တောပိ…  နေဝသညာနာသညာယတနသမာပတ္တိံ ဘာဝေန္တောပိ ဝိက္ခမ္ဘနတော ကာမေ ပရိဝဇ္ဇေတိ. ဧဝံ ဝိက္ခမ္ဘနတော ကာမေ ပရိဝဇ္ဇေတိ.
</Paragraph>

<Paragraph number="26" book="mn">
ကထံ သမုစ္ဆေဒတော ကာမေ ပရိဝဇ္ဇေတိ? သောတာပတ္တိမဂ္ဂံ ဘာဝေန္တောပိ အပါယဂမနီယေ ကာမေ သမုစ္ဆေဒတော ပရိဝဇ္ဇေတိ, သကဒါဂါမိမဂ္ဂံ ဘာဝေန္တောပိ ဩဠာရိကေ ကာမေ သမုစ္ဆေဒတော ပရိဝဇ္ဇေတိ, အနာဂါမိမဂ္ဂံ ဘာဝေန္တောပိ အနုသဟဂတေ ကာမေ သမုစ္ဆေဒတော ပရိဝဇ္ဇေတိ, အရဟတ္တမဂ္ဂံ ဘာဝေန္တောပိ သဗ္ဗေန သဗ္ဗံ သဗ္ဗထာ သဗ္ဗံ အသေသံ နိဿေသံ သမုစ္ဆေဒတော ကာမေ ပရိဝဇ္ဇေတိ. ဧဝံ သမုစ္ဆေဒတော ကာမေ ပရိဝဇ္ဇေတီတိ—  ယော ကာမေ ပရိဝဇ္ဇေတိ.
</Paragraph>

<Paragraph number="27" book="mn">
<Emphasis>သပ္ပဿေဝ ပဒါ သိရော</Emphasis>တိ. <Emphasis>သပ္ပေါ</Emphasis> ဝုစ္စတိ အဟိ. ကေနဋ္ဌေန သပ္ပေါ? သံသပ္ပန္တော ဂစ္ဆတီတိ သပ္ပေါ; ဘုဇန္တော ဂစ္ဆတီတိ ဘုဇဂေါ; ဥရေန ဂစ္ဆတီတိ ဥရဂေါ; ပန္နသိရော ဂစ္ဆတီတိ ပန္နဂေါ; သိရေန သုပတီတိ သရီသပေါ; ဗိလေ သယတီတိ ဗိလာသယော; ဂုဟာယံ သယတီတိ ဂုဟာသယော; ဒါဌာ တဿ အာဝုဓောတိ ဒါဌာဝုဓော; ဝိသံ တဿ ဃောရန္တိ ဃောရဝိသော; ဇိဝှါ တဿ ဒုဝိဓာတိ ဒွိဇိဝှေါ; ဒွီဟိ ဇိဝှါဟိ ရသံ သာယတီတိ ဒွိရသညူ. ယထာ ပုရိသော ဇီဝိတုကာမော အမရိတုကာမော သုခကာမော ဒုက္ခပဋိက္ကူလော ပါဒေန သပ္ပသိရံ ဝဇ္ဇေယျ ဝိဝဇ္ဇေယျ ပရိဝဇ္ဇေယျ အဘိနိဝဇ္ဇေယျ; ဧဝမေဝံ သုခကာမော ဒုက္ခပဋိက္ကူလော ကာမေ ဝဇ္ဇေယျ ဝိဝဇ္ဇေယျ ပရိဝဇ္ဇေယျ အဘိနိဝဇ္ဇေယျာတိ—  သပ္ပဿေဝ ပဒါ သိရော.
</Paragraph>

<Paragraph number="28" book="mn">
<Emphasis>သောမံ ဝိသတ္တိကံ လောကေ, သတော သမတိဝတ္တတီ</Emphasis>တိ. <Emphasis>သော</Emphasis>တိ ယော ကာမေ ပရိဝဇ္ဇေတိ. ဝိသတ္တိကာ ဝုစ္စတိ တဏှာ. ယော ရာဂေါ သာရာဂေါ အနုနယော အနုရောဓော နန္ဒီ နန္ဒိရာဂေါ, စိတ္တဿ သာရာဂေါ ဣစ္ဆာ မုစ္ဆာ အဇ္ဈောသာနံ ဂေဓော ပလိဂေဓော သင်္ဂေါ ပင်္ကော, ဧဇာ မာယာ ဇနိကာ သဉ္ဇနနီ သိဗ္ဗိနီ ဇာလိနီ သရိတာ ဝိသတ္တိကာ, သုတ္တံ ဝိသတာ အာယူဟိနီ ဒုတိယာ ပဏိဓိ ဘဝနေတ္တိ, ဝနံ ဝနထော သန္ဓဝေါ သ္နေဟော အပေက္ခာ ပဋိဗန္ဓု, အာသာ အာသီသနာ အာသီသိတတ္တံ, ရူပါသာ သဒ္ဒါသာ ဂန္ဓာသာ ရသာသာ ဖောဋ္ဌဗ္ဗာသာ, လာဘာသာ ဓနာသာ ပုတ္တာသာ ဇီဝိတာသာ, ဇပ္ပါ ပဇပ္ပါ အဘိဇပ္ပါ ဇပ္ပနာ ဇပ္ပိတတ္တံ လောလုပ္ပံ လောလုပ္ပါယနာ လောလုပ္ပါယိတတ္တံ ပုစ္ဆဉ္ဇိကတာ သာဓုကမျတာ, အဓမ္မရာဂေါ ဝိသမလောဘော နိကန္တိ နိကာမနာ ပတ္ထနာ ပိဟနာ သမ္ပတ္ထနာ, ကာမတဏှာ ဘဝတဏှာ ဝိဘဝတဏှာ, ရူပတဏှာ အရူပတဏှာ နိရောဓတဏှာ, ရူပတဏှာ သဒ္ဒတဏှာ ဂန္ဓတဏှာ ရသတဏှာ ဖောဋ္ဌဗ္ဗတဏှာ ဓမ္မတဏှာ, ဩဃော ယောဂေါ ဂန္ထော ဥပါဒါနံ အာဝရဏံ နီဝရဏံ ဆဒနံ ဗန္ဓနံ, ဥပက္ကိလေသော အနုသယော ပရိယုဋ္ဌာနံ လတာ ဝေဝိစ္ဆံ, ဒုက္ခမူလံ ဒုက္ခနိဒါနံ ဒုက္ခပ္ပဘဝေါ မာရပါသော မာရဗဠိသံ မာရဝိသယော, တဏှာနဒီ တဏှာဇာလံ တဏှာဂဒ္ဒူလံ တဏှာသမုဒ္ဒေါ အဘိဇ္ဈာ လောဘော အကုသလမူလံ.
</Paragraph>

<Paragraph number="29" book="mn">
<Emphasis>ဝိသတ္တိကာ</Emphasis>တိ. ကေနဋ္ဌေန ဝိသတ္တိကာ? ဝိသတာတိ ဝိသတ္တိကာ; ဝိသာလာတိ ဝိသတ္တိကာ; ဝိသဋာတိ ဝိသတ္တိကာ; ဝိသက္ကတီတိ ဝိသတ္တိကာ; ဝိသံဟရတီတိ ဝိသတ္တိကာ; ဝိသံဝါဒိကာတိ ဝိသတ္တိကာ; ဝိသမူလာတိ ဝိသတ္တိကာ; ဝိသဖလာတိ ဝိသတ္တိကာ; ဝိသပရိဘောဂေါတိ ဝိသတ္တိကာ; ဝိသာလာ ဝါ ပန သာ တဏှာ ရူပေ သဒ္ဒေ ဂန္ဓေ ရသေ ဖောဋ္ဌဗ္ဗေ, ကုလေ ဂဏေ အာဝါသေ လာဘေ ယသေ, ပသံသာယ သုခေ စီဝရေ ပိဏ္ဍပါတေ သေနာသနေ ဂိလာနပစ္စယဘေသဇ္ဇပရိက္ခာရေ, ကာမဓာတုယာ ရူပဓာတုယာ အရူပဓာတုယာ, ကာမဘဝေ ရူပဘဝေ အရူပဘဝေ, သညာဘဝေ အသညာဘဝေ နေဝသညာနာသညာဘဝေ, ဧကဝေါကာရဘဝေ စတုဝေါကာရဘဝေ ပဉ္စဝေါကာရဘဝေ, အတီတေ အနာဂတေ ပစ္စုပ္ပန္နေ, ဒိဋ္ဌသုတမုတဝိညာတဗ္ဗေသု ဓမ္မေသု ဝိသဋာ ဝိတ္ထတာတိ ဝိသတ္တိကာ.
</Paragraph>

<Paragraph number="30" book="mn">
<Emphasis>လောကေ</Emphasis>တိ အပါယလောကေ မနုဿလောကေ ဒေဝလောကေ, ခန္ဓလောကေ ဓာတုလောကေ အာယတနလောကေ. <Emphasis>သတော</Emphasis>တိ စတူဟိ ကာရဏေဟိ သတော—  ကာယေ ကာယာနုပဿနာသတိပဋ္ဌာနံ ဘာဝေန္တော သတော, ဝေဒနာသု…  စိတ္တေ…  ဓမ္မေသု ဓမ္မာနုပဿနာသတိပဋ္ဌာနံ ဘာဝေန္တော သတော.
</Paragraph>

<Paragraph number="31" book="mn">
အပရေဟိပိ စတူဟိ ကာရဏေဟိ သတော—  အသတိပရိဝဇ္ဇနာယ သတော, သတိကရဏီယာနံ ဓမ္မာနံ ကတတ္တာ သတော, သတိပရိဗန္ဓာနံ ဓမ္မာနံ ဟတတ္တာ သတော, သတိနိမိတ္တာနံ ဓမ္မာနံ အသမ္မုဋ္ဌတ္တာ သတော.
</Paragraph>

<Paragraph number="32" book="mn">
အပရေဟိပိ စတူဟိ ကာရဏေဟိ သတော—  သတိယာ သမန္နာဂတတ္တာ သတော, သတိယာ ဝသိတတ္တာ သတော, သတိယာ ပါဂုညတာယ သတော, သတိယာ အပစ္စောရောဟဏတာယ သတော.
</Paragraph>

<Paragraph number="33" book="mn">
အပရေဟိပိ စတူဟိ ကာရဏေဟိ သတော—  သတ္တတ္တာ သတော, သန္တတ္တာ သတော, သမိတတ္တာ သတော, သန္တဓမ္မသမန္နာဂတတ္တာ သတော. ဗုဒ္ဓါနုဿတိယာ သတော, ဓမ္မာနုဿတိယာ သတော, သံဃာနုဿတိယာ သတော, သီလာနုဿတိယာ သတော, စာဂါနုဿတိယာ သတော, ဒေဝတာနုဿတိယာ သတော, အာနာပါနဿတိယာ သတော, မရဏဿတိယာ သတော, ကာယဂတာသတိယာ သတော, ဥပသမာနုဿတိယာ သတော. ယာ သတိ အနုဿတိ ပဋိဿတိ သတိ သရဏတာ ဓာရဏတာ အပိလာပနတာ အသမ္မုဿနတာ သတိ သတိန္ဒြိယံ သတိဗလံ သမ္မာသတိ သတိသမ္ဗောဇ္ဈင်္ဂေါ ဧကာယနမဂ္ဂေါ, အယံ ဝုစ္စတိ သတိ. ဣမာယ သတိယာ ဥပေတော ဟောတိ သမုပေတော ဥပဂတော သမုပဂတော ဥပပန္နော သမုပပန္နော သမန္နာဂတော, သော ဝုစ္စတိ သတော.
</Paragraph>

<Paragraph number="34" book="mn">
<Emphasis>သောမံ ဝိသတ္တိကံ လောကေ, သတော သမတိဝတ္တတီ</Emphasis>တိ. လောကေ ဝါ သာ ဝိသတ္တိကာ, လောကေ ဝါ တံ ဝိသတ္တိကံ သတော တရတိ ဥတ္တရတိ ပတရတိ သမတိက္ကမတိ ဝီတိဝတ္တတီတိ—  သောမံ ဝိသတ္တိကံ လောကေ, သတော သမတိဝတ္တတိ.
</Paragraph>

<Paragraph number="35" book="mn">
တေနာဟ ဘဂဝါ—
</Paragraph>

<Paragraph number="36" type="verses" book="mn">
_“ယော ကာမေ ပရိဝဇ္ဇေတိ,_  
_သပ္ပဿေဝ ပဒါ သိရော;_  
_သောမံ ဝိသတ္တိကံ လောကေ,_  
_သတော သမတိဝတ္တတီ”တိ._  

</Paragraph>

</Division>
<Division number="4" book="mn" e="ch" v="24" p="8">

<Paragraph number="37" type="verses" book="mn">
_<Emphasis>ခေတ္တံ ဝတ္ထုံ ဟိရညံ ဝါ,</Emphasis>_  
_<Emphasis>ဂဝါဿံ ဒါသပေါရိသံ;</Emphasis>_  
_<Emphasis>ထိယော ဗန္ဓူ ပုထု ကာမေ,</Emphasis>_  
_<Emphasis>ယော နရော အနုဂိဇ္ဈတိ.</Emphasis>_  

</Paragraph>

<Paragraph number="38" book="mn">
<Emphasis>ခေတ္တံ ဝတ္ထုံ ဟိရညံ ဝါ</Emphasis>တိ. <Emphasis>ခေတ္တန်</Emphasis>တိ သာလိက္ခေတ္တံ ဝီဟိက္ခေတ္တံ မုဂ္ဂက္ခေတ္တံ မာသက္ခေတ္တံ ယဝက္ခေတ္တံ ဂေါဓုမက္ခေတ္တံ တိလက္ခေတ္တံ. <Emphasis>ဝတ္ထုန်</Emphasis>တိ ဃရဝတ္ထုံ ကောဋ္ဌကဝတ္ထုံ ပုရေဝတ္ထုံ ပစ္ဆာဝတ္ထုံ အာရာမဝတ္ထုံ ဝိဟာရဝတ္ထုံ. <Emphasis>ဟိရညန်</Emphasis>တိ ဟိရညံ ဝုစ္စတိ ကဟာပဏောတိ—  ခေတ္တံ ဝတ္ထုံ ဟိရညံ ဝါ.
</Paragraph>

<Paragraph number="39" book="mn">
<Emphasis>ဂဝါဿံ ဒါသပေါရိသန်</Emphasis>တိ. <Emphasis>ဂဝန်</Emphasis>တိ ဂဝါ ဝုစ္စန္တိ. <Emphasis>အဿာ</Emphasis>တိ ပသုကာဒယော ဝုစ္စန္တိ. <Emphasis>ဒါသာ</Emphasis>တိ စတ္တာရော ဒါသာ—  အန္တောဇာတကော ဒါသော, ဓနက္ကီတကော ဒါသော, သာမံ ဝါ ဒါသဗျံ ဥပေတိ, အကာမကော ဝါ ဒါသဝိသယံ ဥပေတိ.
</Paragraph>

<Paragraph number="40" type="verses" book="mn">
_“အာမာယ ဒါသာပိ ဘဝန္တိ ဟေကေ,_  
_ဓနေန ကီတာပိ ဘဝန္တိ ဒါသာ;_  
_သာမဉ္စ ဧကေ ဥပယန္တိ ဒါသျံ,_  
_ဘယာပနုဏ္ဏာပိ ဘဝန္တိ ဒါသာ”တိ._  

</Paragraph>

<Paragraph number="41" book="mn">
<Emphasis>ပုရိသာ</Emphasis>တိ တယော ပုရိသာ—  ဘတကာ, ကမ္မကရာ, ဥပဇီဝိနောတိ—  ဂဝါဿံ ဒါသပေါရိသံ.
</Paragraph>

<Paragraph number="42" book="mn">
<Emphasis>ထိယော ဗန္ဓူ ပုထု ကာမေ</Emphasis>တိ. <Emphasis>ထိယော</Emphasis>တိ ဣတ္ထိပရိဂ္ဂဟော ဝုစ္စတိ. <Emphasis>ဗန္ဓူ</Emphasis>တိ စတ္တာရော ဗန္ဓူ—  ဉာတိဗန္ဓဝါပိ ဗန္ဓု, ဂေါတ္တဗန္ဓဝါပိ ဗန္ဓု, မန္တဗန္ဓဝါပိ ဗန္ဓု, သိပ္ပဗန္ဓဝါပိ ဗန္ဓု. <Emphasis>ပုထု ကာမေ</Emphasis>တိ ဗဟူ ကာမေ. ဧတေ ပုထု ကာမာ မနာပိကာ ရူပါ …ပေ…  မနာပိကာ ဖောဋ္ဌဗ္ဗာတိ—  ထိယော ဗန္ဓူ ပုထု ကာမေ.
</Paragraph>

<Paragraph number="43" book="mn">
<Emphasis>ယော နရော အနုဂိဇ္ဈတီ</Emphasis>တိ. <Emphasis>ယော</Emphasis>တိ ယော ယာဒိသော ယထာယုတ္တော ယထာဝိဟိတော ယထာပကာရော ယံဌာနပ္ပတ္တော ယံဓမ္မသမန္နာဂတော ခတ္တိယော ဝါ ဗြာဟ္မဏော ဝါ ဝေဿော ဝါ သုဒ္ဒေါ ဝါ ဂဟဋ္ဌော ဝါ ပဗ္ဗဇိတော ဝါ ဒေဝေါ ဝါ မနုဿော ဝါ. <Emphasis>နရော</Emphasis>တိ သတ္တော နရော မာနဝေါ ပေါသော ပုဂ္ဂလော ဇီဝေါ ဇာဂု ဇန္တု ဣန္ဒဂု မနုဇော. <Emphasis>အနုဂိဇ္ဈတီ</Emphasis>တိ ကိလေသကာမေန ဝတ္ထုကာမေသု ဂိဇ္ဈတိ အနုဂိဇ္ဈတိ ပလိဂိဇ္ဈတိ ပလိဗဇ္ဈတီတိ—  ယော နရော အနုဂိဇ္ဈတိ.
</Paragraph>

<Paragraph number="44" book="mn">
တေနာဟ ဘဂဝါ—
</Paragraph>

<Paragraph number="45" type="verses" book="mn">
_“ခေတ္တံ ဝတ္ထုံ ဟိရညံ ဝါ,_  
_ဂဝါဿံ ဒါသပေါရိသံ;_  
_ထိယော ဗန္ဓူ ပုထု ကာမေ,_  
_ယော နရော အနုဂိဇ္ဈတီ”တိ._  

</Paragraph>

</Division>
<Division number="5" book="mn" e="ch" v="24" p="9">

<Paragraph number="46" type="verses" book="mn">
_<Emphasis>အဗလာ နံ ဗလီယန္တိ,</Emphasis>_  
_<Emphasis>မဒ္ဒန္တေနံ ပရိဿယာ;</Emphasis>_  
_<Emphasis>တတော နံ ဒုက္ခမနွေတိ,</Emphasis>_  
_<Emphasis>နာဝံ ဘိန္နမိဝေါဒကံ.</Emphasis>_  

</Paragraph>

<Paragraph number="47" book="mn">
<Emphasis>အဗလာ နံ ဗလီယန္တီ</Emphasis>တိ. <Emphasis>အဗလာ</Emphasis>တိ အဗလာ ကိလေသာ ဒုဗ္ဗလာ အပ္ပဗလာ အပ္ပထာမကာ ဟီနာ နိဟီနာ ( ) ဩမကာ လာမကာ ဆတုက္ကာ ပရိတ္တာ. တေ ကိလေသာ တံ ပုဂ္ဂလံ သဟန္တိ ပရိသဟန္တိ အဘိဘဝန္တိ အဇ္ဈောတ္ထရန္တိ ပရိယာဒိယန္တိ မဒ္ဒန္တီတိ, ဧဝမ္ပိ အဗလာ နံ ဗလီယန္တိ. အထ ဝါ အဗလံ ပုဂ္ဂလံ ဒုဗ္ဗလံ အပ္ပဗလံ အပ္ပထာမကံ ဟီနံ နိဟီနံ ဩမကံ လာမကံ ဆတုက္ကံ ပရိတ္တံ, ယဿ နတ္ထိ သဒ္ဓါဗလံ ဝီရိယဗလံ သတိဗလံ သမာဓိဗလံ ပညာဗလံ ဟိရိဗလံ ဩတ္တပ္ပဗလံ. တေ ကိလေသာ တံ ပုဂ္ဂလံ သဟန္တိ ပရိသဟန္တိ အဘိဘဝန္တိ အဇ္ဈောတ္ထရန္တိ ပရိယာဒိယန္တိ မဒ္ဒန္တီတိ—  ဧဝမ္ပိ အဗလာ နံ ဗလီယန္တီတိ.
</Paragraph>

<Paragraph number="48" book="mn">
<Emphasis>မဒ္ဒန္တေနံ ပရိဿယာ</Emphasis>တိ. ဒွေ ပရိဿယာ—  ပါကဋပရိဿယာ စ ပဋိစ္ဆန္နပရိဿယာ စ. ကတမေ <Emphasis>ပါကဋပရိဿယာ</Emphasis>? သီဟာ ဗျဂ္ဃါ ဒီပီ အစ္ဆာ တရစ္ဆာ ကောကာ မဟိံသာ ဟတ္ထီ အဟီ ဝိစ္ဆိကာ သတပဒီ, စောရာ ဝါ အဿု မာနဝါ ဝါ ကတကမ္မာ ဝါ အကတကမ္မာ ဝါ, စက္ခုရောဂေါ သောတရောဂေါ ဃာနရောဂေါ ဇိဝှါရောဂေါ ကာယရောဂေါ သီသရောဂေါ ကဏ္ဏရောဂေါ မုခရောဂေါ ဒန္တရောဂေါ, ကာသော သာသော ပိနာသော ဍာဟော ဇရော, ကုစ္ဆိရောဂေါ မုစ္ဆာ ပက္ခန္ဒိကာ သူလာ ဝိသူစိကာ, ကုဋ္ဌံ ဂဏ္ဍော ကိလာသော သောသော အပမာရော, ဒဒ္ဒု ကဏ္ဍု ကစ္ဆု ရခသာ ဝိတစ္ဆိကာ လောဟိတပိတ္တံ, မဓုမေဟော အံသာ ပိဠကာ ဘဂန္ဒလာ, ပိတ္တသမုဋ္ဌာနာ အာဗာဓာ သေမှသမုဋ္ဌာနာ အာဗာဓာ ဝါတသမုဋ္ဌာနာ အာဗာဓာ သန္နိပါတိကာ အာဗာဓာ ဥတုပရိဏာမဇာ အာဗာဓာ ဝိသမပရိဟာရဇာ အာဗာဓာ, ဩပက္ကမိကာ အာဗာဓာ ကမ္မဝိပါကဇာ အာဗာဓာ, သီတံ ဥဏှံ ဇိဃစ္ဆာ ပိပါသာ ဥစ္စာရော ပဿာဝေါ ဍံသမကသဝါတာတပသရီသပသမ္ဖဿာ ဣတိ ဝါ—  ဣမေ ဝုစ္စန္တိ ပါကဋပရိဿယာ.
</Paragraph>

<Paragraph number="49" book="mn">
ကတမေ <Emphasis>ပဋိစ္ဆန္နပရိဿယာ</Emphasis>? ကာယဒုစ္စရိတံ ဝစီဒုစ္စရိတံ မနောဒုစ္စရိတံ, ကာမစ္ဆန္ဒနီဝရဏံ ဗျာပါဒနီဝရဏံ ထိနမိဒ္ဓနီဝရဏံ ဥဒ္ဓစ္စကုက္ကုစ္စနီဝရဏံ ဝိစိကိစ္ဆာနီဝရဏံ, ရာဂေါ ဒေါသော မောဟော ကောဓော ဥပနာဟော မက္ခော ပဠာသော ဣဿာ မစ္ဆရိယံ, မာယာ သာဌေယျံ ထမ္ဘော သာရမ္ဘော မာနော အတိမာနော မဒေါ ပမာဒေါ, သဗ္ဗေ ကိလေသာ သဗ္ဗေ ဒုစ္စရိတာ သဗ္ဗေ ဒရထာ သဗ္ဗေ ပရိဠာဟာ သဗ္ဗေ သန္တာပါ သဗ္ဗာကုသလာဘိသင်္ခါရာ—  ဣမေ ဝုစ္စန္တိ ပဋိစ္ဆန္နပရိဿယာ.
</Paragraph>

<Paragraph number="50" book="mn">
<Emphasis>ပရိဿယာ</Emphasis>တိ ကေနဋ္ဌေန ပရိဿယာ? ပရိသဟန္တီတိ ပရိဿယာ, ပရိဟာနာယ သံဝတ္တန္တီတိ ပရိဿယာ, တတြာသယာတိ ပရိဿယာ. ကထံ ပရိသဟန္တီတိ ပရိဿယာ? တေ ပရိဿယာ တံ ပုဂ္ဂလံ သဟန္တိ ပရိသဟန္တိ အဘိဘဝန္တိ အဇ္ဈောတ္ထရန္တိ ပရိယာဒိယန္တိ မဒ္ဒန္တိ. ဧဝံ ပရိသဟန္တီတိ ပရိဿယာ. ကထံ ပရိဟာနာယ သံဝတ္တန္တီတိ ပရိဿယာ? တေ ပရိဿယာ ကုသလာနံ ဓမ္မာနံ အန္တရာယာယ ပရိဟာနာယ သံဝတ္တန္တိ. ကတမေသံ ကုသလာနံ ဓမ္မာနံ? သမ္မာပဋိပဒါယ အနုလောမပဋိပဒါယ အပစ္စနီကပဋိပဒါယ အဝိရုဒ္ဓပဋိပဒါယ အနွတ္ထပဋိပဒါယ ဓမ္မာနုဓမ္မပဋိပဒါယ, သီလေသု ပရိပူရိကာရိတာယ ဣန္ဒြိယေသု ဂုတ္တဒွါရတာယ ဘောဇနေ မတ္တညုတာယ, ဇာဂရိယာနုယောဂဿ သတိသမ္ပဇညဿ, စတုန္နံ သတိပဋ္ဌာနာနံ ဘာဝနာနုယောဂဿ စတုန္နံ သမ္မပ္ပဓာနာနံ ဘာဝနာနုယောဂဿ စတုန္နံ ဣဒ္ဓိပါဒါနံ ဘာဝနာနုယောဂဿ, ပဉ္စန္နံ ဣန္ဒြိယာနံ ဘာဝနာနုယောဂဿ ပဉ္စန္နံ ဗလာနံ ဘာဝနာနုယောဂဿ, သတ္တန္နံ ဗောဇ္ဈင်္ဂါနံ ဘာဝနာနုယောဂဿ အရိယဿ အဋ္ဌင်္ဂိကဿ မဂ္ဂဿ ဘာဝနာနုယောဂဿ—  ဣမေသံ ကုသလာနံ ဓမ္မာနံ အန္တရာယာယ ပရိဟာနာယ သံဝတ္တန္တိ. ဧဝံ ပရိဟာနာယ သံဝတ္တန္တီတိ—  ပရိဿယာ.
</Paragraph>

<Paragraph number="51" book="mn">
ကထံ တတြာသယာတိ ပရိဿယာ? တတ္ထေတေ ပါပကာ အကုသလာ ဓမ္မာ ဥပ္ပဇ္ဇန္တိ အတ္တဘာဝသန္နိဿယာ. ယထာ ဗိလေ ဗိလာသယာ ပါဏာ သယန္တိ, ဒကေ ဒကာသယာ ပါဏာ သယန္တိ, ဝနေ ဝနာသယာ ပါဏာ သယန္တိ, ရုက္ခေ ရုက္ခာသယာ ပါဏာ သယန္တိ, ဧဝမေဝံ တတ္ထေတေ ပါပကာ အကုသလာ ဓမ္မာ ဥပ္ပဇ္ဇန္တိ အတ္တဘာဝသန္နိဿယာ. ဧဝမ္ပိ တတြာသယာတိ—  ပရိဿယာ.
</Paragraph>

<Paragraph number="52" book="mn">
ဝုတ္တဉှေတံ ဘဂဝတာ—
</Paragraph>

<Paragraph number="53" book="mn">
“သာန္တေဝါသိကော, ဘိက္ခဝေ, ဘိက္ခု သာစရိယကော ဒုက္ခံ န ဖာသု ဝိဟရတိ. ကထဉ္စ, ဘိက္ခဝေ, ဘိက္ခု သာန္တေဝါသိကော သာစရိယကော ဒုက္ခံ န ဖာသု ဝိဟရတိ? ဣဓ, ဘိက္ခဝေ, ဘိက္ခုနော စက္ခုနာ ရူပံ ဒိသွာ ဥပ္ပဇ္ဇန္တိ ယေ ပါပကာ အကုသလာ ဓမ္မာ သရသင်္ကပ္ပါ သံယောဇနိယာ, တျဿ အန္တော ဝသန္တိ အနွာသဝန္တိ ပါပကာ အကုသလာ ဓမ္မာတိ—  တသ္မာ သာန္တေဝါသိကောတိ ဝုစ္စတိ. တေ နံ သမုဒါစရန္တိ. သမုဒါစရန္တိ နံ ပါပကာ အကုသလာ ဓမ္မာတိ—  တသ္မာ သာစရိယကောတိ ဝုစ္စတိ.
</Paragraph>

<Paragraph number="54" book="mn">
ပုန စပရံ, ဘိက္ခဝေ, ဘိက္ခုနော သောတေန သဒ္ဒံ သုတွာ, ဃာနေန ဂန္ဓံ ဃာယိတွာ, ဇိဝှါယ ရသံ သာယိတွာ, ကာယေန ဖောဋ္ဌဗ္ဗံ ဖုသိတွာ, မနသာ ဓမ္မံ ဝိညာယ ဥပ္ပဇ္ဇန္တိ ယေ ပါပကာ အကုသလာ ဓမ္မာ သရသင်္ကပ္ပါ သံယောဇနိယာ, တျဿ အန္တော ဝသန္တိ အနွာသဝန္တိ ပါပကာ အကုသလာ ဓမ္မာတိ—  တသ္မာ သာန္တေဝါသိကောတိ ဝုစ္စတိ. တေ နံ သမုဒါစရန္တိ. သမုဒါစရန္တိ နံ ပါပကာ အကုသလာ ဓမ္မာတိ—  တသ္မာ သာစရိယကောတိ ဝုစ္စတိ. ဧဝံ ခေါ, ဘိက္ခဝေ, ဘိက္ခု သာန္တေဝါသိကော သာစရိယကော ဒုက္ခံ န ဖာသု ဝိဟရတီ”တိ. ဧဝမ္ပိ တတြာသယာတိ—  ပရိဿယာ.
</Paragraph>

<Paragraph number="55" book="mn">
ဝုတ္တဉှေတံ ဘဂဝတာ—
</Paragraph>

<Paragraph number="56" book="mn">
“တယောမေ, ဘိက္ခဝေ, အန္တရာမလာ—  အန္တရာအမိတ္တာ အန္တရာသပတ္တာ အန္တရာဝဓကာ အန္တရာပစ္စတ္ထိကာ. ကတမေ တယော? လောဘော, ဘိက္ခဝေ, အန္တရာမလော အန္တရာအမိတ္တော အန္တရာသပတ္တော အန္တရာဝဓကော အန္တရာပစ္စတ္ထိကော. ဒေါသော …ပေ…  မောဟော, ဘိက္ခဝေ, အန္တရာမလော အန္တရာအမိတ္တော အန္တရာသပတ္တော အန္တရာဝဓကော အန္တရာပစ္စတ္ထိကော. ဣမေ ခေါ, ဘိက္ခဝေ, တယော အန္တရာမလာ—  အန္တရာအမိတ္တာ အန္တရာသပတ္တာ အန္တရာဝဓကာ အန္တရာပစ္စတ္ထိကာ.
</Paragraph>

<Paragraph number="57" type="verses" book="mn">
_အနတ္ထဇနနော လောဘော,_  
_လောဘော စိတ္တပ္ပကောပနော;_  
_ဘယမန္တရတော ဇာတံ,_  
_တံ ဇနော နာဝဗုဇ္ဈတိ._  

</Paragraph>

<Paragraph number="58" type="verses" book="mn">
_လုဒ္ဓေါ အတ္ထံ န ဇာနာတိ,_  
_လုဒ္ဓေါ ဓမ္မံ န ပဿတိ;_  
_အန္ဓန္တမံ တဒါ ဟောတိ,_  
_ယံ လောဘော သဟတေ နရံ._  

</Paragraph>

<Paragraph number="59" type="verses" book="mn">
_အနတ္ထဇနနော ဒေါသော,_  
_ဒေါသော စိတ္တပ္ပကောပနော;_  
_ဘယမန္တရတော ဇာတံ,_  
_တံ ဇနော နာဝဗုဇ္ဈတိ._  

</Paragraph>

<Paragraph number="60" type="verses" book="mn">
_ကုဒ္ဓေါ အတ္ထံ န ဇာနာတိ,_  
_ကုဒ္ဓေါ ဓမ္မံ န ပဿတိ;_  
_အန္ဓန္တမံ တဒါ ဟောတိ,_  
_ယံ ဒေါသော သဟတေ နရံ._  

</Paragraph>

<Paragraph number="61" type="verses" book="mn">
_အနတ္ထဇနနော မောဟော,_  
_မောဟော စိတ္တပ္ပကောပနော;_  
_ဘယမန္တရတော ဇာတံ,_  
_တံ ဇနော နာဝဗုဇ္ဈတိ._  

</Paragraph>

<Paragraph number="62" type="verses" book="mn">
_မူဠှော အတ္ထံ န ဇာနာတိ,_  
_မူဠှော ဓမ္မံ န ပဿတိ;_  
_အန္ဓန္တမံ တဒါ ဟောတိ,_  
_ယံ မောဟော သဟတေ နရန်”တိ._  

</Paragraph>

<Paragraph number="63" book="mn">
ဧဝမ္ပိ တတြာသယာတိ—  ပရိဿယာ.
</Paragraph>

<Paragraph number="64" book="mn">
ဝုတ္တမ္ပိ ဟေတံ ဘဂဝတာ—  “တယော ခေါ, မဟာရာဇ, ပုရိသဿ ဓမ္မာ အဇ္ဈတ္တံ ဥပ္ပဇ္ဇမာနာ ဥပ္ပဇ္ဇန္တိ, အဟိတာယ ဒုက္ခာယ အဖာသုဝိဟာရာယ. ကတမေ တယော? လောဘော ခေါ, မဟာရာဇ, ပုရိသဿ ဓမ္မော အဇ္ဈတ္တံ ဥပ္ပဇ္ဇမာနော ဥပ္ပဇ္ဇတိ, အဟိတာယ ဒုက္ခာယ အဖာသုဝိဟာရာယ. ဒေါသော ခေါ, မဟာရာဇ …ပေ…  မောဟော ခေါ, မဟာရာဇ, ပုရိသဿ ဓမ္မော အဇ္ဈတ္တံ ဥပ္ပဇ္ဇမာနော ဥပ္ပဇ္ဇတိ, အဟိတာယ ဒုက္ခာယ အဖာသုဝိဟာရာယ. ဣမေ ခေါ, မဟာရာဇ, တယော ပုရိသဿ ဓမ္မာ အဇ္ဈတ္တံ ဥပ္ပဇ္ဇမာနာ ဥပ္ပဇ္ဇန္တိ, အဟိတာယ ဒုက္ခာယ အဖာသုဝိဟာရာယ.
</Paragraph>

<Paragraph number="65" type="verses" book="mn">
_လောဘော ဒေါသော စ မောဟော စ,_  
_ပုရိသံ ပါပစေတသံ;_  
_ဟိံသန္တိ အတ္တသမ္ဘူတာ,_  
_တစသာရံဝ သမ္ဖလန်”တိ._  

</Paragraph>

<Paragraph number="66" book="mn">
ဧဝမ္ပိ တတြာသယာတိ—  ပရိဿယာ.
</Paragraph>

<Paragraph number="67" book="mn">
ဝုတ္တမ္ပိ စေတံ ဘဂဝတာ—
</Paragraph>

<Paragraph number="68" type="verses" book="mn">
_“ရာဂေါ စ ဒေါသော စ ဣတောနိဒါနာ,_  
_အရတိ ရတိ လောမဟံသော ဣတောဇာ;_  
ဣတော သမုဋ္ဌာယ မနောဝိတက္ကာ,_  
_ကုမာရကာ ဓင်္ကမိဝေါဿဇန္တီ”တိ._  

</Paragraph>

<Paragraph number="69" book="mn">
ဧဝမ္ပိ တတြာသယာတိ—  ပရိဿယာ. <Emphasis>မဒ္ဒန္တေနံ ပရိဿယာ</Emphasis>တိ. တေ ပရိဿယာ တံ ပုဂ္ဂလံ သဟန္တိ ပရိသဟန္တိ အဘိဘဝန္တိ အဇ္ဈောတ္ထရန္တိ ပရိယာဒိယန္တိ မဒ္ဒန္တီတိ—  မဒ္ဒန္တေနံ ပရိဿယာ.
</Paragraph>

<Paragraph number="70" book="mn">
<Emphasis>တတော နံ ဒုက္ခမနွေတီ</Emphasis>တိ. <Emphasis>တတော</Emphasis>တိ တတော တတော ပရိဿယတော တံ ပုဂ္ဂလံ ဒုက္ခံ အနွေတိ အနုဂစ္ဆတိ အနွာယိကံ ဟောတိ, ဇာတိဒုက္ခံ အနွေတိ အနုဂစ္ဆတိ အနွာယိကံ ဟောတိ, ဇရာဒုက္ခံ အနွေတိ အနုဂစ္ဆတိ အနွာယိကံ ဟောတိ, ဗျာဓိဒုက္ခံ အနွေတိ အနုဂစ္ဆတိ အနွာယိကံ ဟောတိ, မရဏဒုက္ခံ အနွေတိ အနုဂစ္ဆတိ အနွာယိကံ ဟောတိ, သောကပရိဒေဝဒုက္ခဒေါမနဿုပါယာသဒုက္ခံ အနွေတိ အနုဂစ္ဆတိ အနွာယိကံ ဟောတိ, နေရယိကံ ဒုက္ခံ, တိရစ္ဆာနယောနိကံ ဒုက္ခံ, ပေတ္တိဝိသယိကံ ဒုက္ခံ အနွေတိ အနုဂစ္ဆတိ အနွာယိကံ ဟောတိ, မာနုသိကံ ဒုက္ခံ…  ဂဗ္ဘောက္ကန္တိမူလကံ ဒုက္ခံ…  ဂဗ္ဘေ ဌိတိမူလကံ ဒုက္ခံ…  ဂဗ္ဘာ ဝုဋ္ဌာနမူလကံ ဒုက္ခံ…  ဇာတဿူပနိဗန္ဓကံ ဒုက္ခံ…  ဇာတဿ ပရာဓေယျကံ ဒုက္ခံ…  အတ္တူပက္ကမံ ဒုက္ခံ…  ပရူပက္ကမံ ဒုက္ခံ အနွေတိ အနုဂစ္ဆတိ အနွာယိကံ ဟောတိ, ဒုက္ခဒုက္ခံ အနွေတိ အနုဂစ္ဆတိ အနွာယိကံ ဟောတိ, သင်္ခါရဒုက္ခံ…  ဝိပရိဏာမဒုက္ခံ…  စက္ခုရောဂေါ သောတရောဂေါ ဃာနရောဂေါ ဇိဝှါရောဂေါ ကာယရောဂေါ သီသရောဂေါ ကဏ္ဏရောဂေါ မုခရောဂေါ ဒန္တရောဂေါ, ကာသော သာသော ပိနာသော ဍာဟော ဇရော, ကုစ္ဆိရောဂေါ မုစ္ဆာ ပက္ခန္ဒိကာ သူလာ ဝိသူစိကာ, ကုဋ္ဌံ ဂဏ္ဍော ကိလာသော သောသော အပမာရော, ဒဒ္ဒု ကဏ္ဍု ကစ္ဆု ရခသာ ဝိတစ္ဆိကာ လောဟိတပိတ္တံ, မဓုမေဟော အံသာ ပိဠကာ ဘဂန္ဒလာ ပိတ္တသမုဋ္ဌာနာ အာဗာဓာ သေမှသမုဋ္ဌာနာ အာဗာဓာ ဝါတသမုဋ္ဌာနာ အာဗာဓာ သန္နိပါတိကာ အာဗာဓာ ဥတုပရိဏာမဇာ အာဗာဓာ ဝိသမပရိဟာရဇာ အာဗာဓာ, ဩပက္ကမိကာ အာဗာဓာ ကမ္မဝိပါကဇာ အာဗာဓာ, သီတံ ဥဏှံ ဇိဃစ္ဆာ ပိပါသာ ဥစ္စာရော ပဿာဝေါ ဍံသမကသဝါတာတပသရီသပသမ္ဖဿဒုက္ခံ…  မာတုမရဏံ ဒုက္ခံ…  ပိတုမရဏံ ဒုက္ခံ…  ဘာတုမရဏံ ဒုက္ခံ…  ဘဂိနိမရဏံ ဒုက္ခံ…  ပုတ္တမရဏံ ဒုက္ခံ…  ဓီတုမရဏံ ဒုက္ခံ…  ဉာတိဗျသနံ ဒုက္ခံ…  ဘောဂဗျသနံ ဒုက္ခံ…  ရောဂဗျသနံ ဒုက္ခံ…  သီလဗျသနံ ဒုက္ခံ…  ဒိဋ္ဌိဗျသနံ ဒုက္ခံ အနွေတိ အနုဂစ္ဆတိ အနွာယိကံ ဟောတီတိ—  တတော နံ ဒုက္ခမနွေတိ.
</Paragraph>

<Paragraph number="71" book="mn">
<Emphasis>နာဝံ ဘိန္နမိဝေါဒကန်</Emphasis>တိ. ယထာ ဘိန္နံ နာဝံ ဒကမေသိံ တတော တတော ဥဒကံ အနွေတိ အနုဂစ္ဆတိ အနွာယိကံ ဟောတိ, ပုရတောပိ ဥဒကံ အနွေတိ အနုဂစ္ဆတိ အနွာယိကံ ဟောတိ, ပစ္ဆတောပိ…  ဟေဋ္ဌတောပိ…  ပဿတောပိ ဥဒကံ အနွေတိ အနုဂစ္ဆတိ အနွာယိကံ ဟောတိ; ဧဝမေဝံ တတော တတော ပရိဿယတော တံ ပုဂ္ဂလံ ဒုက္ခံ အနွေတိ အနုဂစ္ဆတိ အနွာယိကံ ဟောတိ, ဇာတိဒုက္ခံ အနွေတိ အနုဂစ္ဆတိ အနွာယိကံ ဟောတိ …ပေ…  ဒိဋ္ဌိဗျသနံ ဒုက္ခံ အနွေတိ အနုဂစ္ဆတိ အနွာယိကံ ဟောတီတိ—  နာဝံ ဘိန္နမိဝေါဒကံ.
</Paragraph>

<Paragraph number="72" book="mn">
တေနာဟ ဘဂဝါ—
</Paragraph>

<Paragraph number="73" type="verses" book="mn">
_“အဗလာ နံ ဗလီယန္တိ,_  
_မဒ္ဒန္တေ နံ ပရိဿယာ;_  
_တတော နံ ဒုက္ခမနွေတိ,_  
_နာဝံ ဘိန္နမိဝေါဒကန်”တိ._  

</Paragraph>

</Division>
<Division number="6" book="mn" e="ch" v="24" p="14">

<Paragraph number="74" type="verses" book="mn">
_<Emphasis>တသ္မာ ဇန္တု သဒါ သတော,</Emphasis>_  
_<Emphasis>ကာမာနိ ပရိဝဇ္ဇယေ;</Emphasis>_  
_<Emphasis>တေ ပဟာယ တရေ ဩဃံ,</Emphasis>_  
_<Emphasis>နာဝံ သိတွာဝ ပါရဂူ.</Emphasis>_  

</Paragraph>

<Paragraph number="75" book="mn">
<Emphasis>တသ္မာ ဇန္တု သဒါ သတော</Emphasis>တိ. <Emphasis>တသ္မာ</Emphasis>တိ တသ္မာ တံကာရဏာ တံဟေတု တပ္ပစ္စယာ တံနိဒါနာ ဧတံ အာဒီနဝံ သမ္ပဿမာနော ကာမေသူတိ—  တသ္မာ. <Emphasis>ဇန္တူ</Emphasis>တိ သတ္တော နရော မာနဝေါ ပေါသော ပုဂ္ဂလော ဇီဝေါ ဇာဂု ဇန္တု ဣန္ဒဂု မနုဇော. <Emphasis>သဒါ</Emphasis>တိ သဒါ သဗ္ဗဒါ သဗ္ဗကာလံ နိစ္စကာလံ ဓုဝကာလံ သတတံ သမိတံ အဗ္ဗောကိဏ္ဏံ ပေါင်္ခါနုပေါင်္ခံ ဥဒကူမိကဇာတံ အဝီစိ သန္တတိ သဟိတံ ဖဿိတံ, ပုရေဘတ္တံ ပစ္ဆာဘတ္တံ ပုရိမယာမံ မဇ္ဈိမယာမံ ပစ္ဆိမယာမံ, ကာဠေ ဇုဏှေ ဝဿေ ဟေမန္တေ ဂိမှေ, ပုရိမေ ဝယောခန္ဓေ မဇ္ဈိမေ ဝယောခန္ဓေ ပစ္ဆိမေ ဝယောခန္ဓေ. <Emphasis>သတော</Emphasis>တိ စတူဟိ ကာရဏေဟိ သတော—  ကာယေ ကာယာနုပဿနာသတိပဋ္ဌာနံ ဘာဝေန္တော သတော, ဝေဒနာသု…  စိတ္တေ…  ဓမ္မေသု ဓမ္မာနုပဿနာသတိပဋ္ဌာနံ ဘာဝေန္တော သတော. အပရေဟိ စတူဟိ ကာရဏေဟိ သတော …ပေ…  သော ဝုစ္စတိ သတောတိ—  တသ္မာ ဇန္တု သဒါ သတော.
</Paragraph>

<Paragraph number="76" book="mn">
<Emphasis>ကာမာနိ ပရိဝဇ္ဇယေ</Emphasis>တိ. <Emphasis>ကာမာ</Emphasis>တိ ဥဒ္ဒါနတော ဒွေ ကာမာ—  ဝတ္ထုကာမာ စ ကိလေသကာမာ စ …ပေ…  ဣမေ ဝုစ္စန္တိ ဝတ္ထုကာမာ …ပေ…  ဣမေ ဝုစ္စန္တိ ကိလေသကာမာ. <Emphasis>ကာမာနိ ပရိဝဇ္ဇယေ</Emphasis>တိ ဒွီဟိ ကာရဏေဟိ ကာမေ ပရိဝဇ္ဇေယျ—  ဝိက္ခမ္ဘနတော ဝါ သမုစ္ဆေဒတော ဝါ. ကထံ ဝိက္ခမ္ဘနတော ကာမေ ပရိဝဇ္ဇေယျ? “အဋ္ဌိကင်္ကလူပမာ ကာမာ အပ္ပဿာဒဋ္ဌေနာ”တိ ပဿန္တော ဝိက္ခမ္ဘနတော ကာမေ ပရိဝဇ္ဇေယျ, “မံသပေသူပမာ ကာမာ ဗဟုသာဓာရဏဋ္ဌေနာ”တိ ပဿန္တော ဝိက္ခမ္ဘနတော ကာမေ ပရိဝဇ္ဇေယျ, “တိဏုက္ကူပမာ ကာမာ အနုဒဟနဋ္ဌေနာ”တိ ပဿန္တော ဝိက္ခမ္ဘနတော ကာမေ ပရိဝဇ္ဇေယျ …ပေ…  နေဝသညာနာသညာယတနသမာပတ္တိံ ဘာဝေန္တော ဝိက္ခမ္ဘနတော ကာမေ ပရိဝဇ္ဇေယျ. ဧဝံ ဝိက္ခမ္ဘနတော ကာမေ ပရိဝဇ္ဇေယျ …ပေ…  ဧဝံ သမုစ္ဆေဒတော ကာမေ ပရိဝဇ္ဇေယျာတိ—  ကာမာနိ ပရိဝဇ္ဇယေ.
</Paragraph>

<Paragraph number="77" book="mn">
<Emphasis>တေ ပဟာယ တရေ ဩဃန်</Emphasis>တိ. <Emphasis>တေ</Emphasis>တိ ဝတ္ထုကာမေ ပရိဇာနိတွာ ကိလေသကာမေ ပဟာယ ပဇဟိတွာ ဝိနောဒေတွာ ဗျန္တိံ ကရိတွာ အနဘာဝံ ဂမိတွာ; ကာမစ္ဆန္ဒနီဝရဏံ ပဟာယ ပဇဟိတွာ ဝိနောဒေတွာ ဗျန္တိံ ကရိတွာ အနဘာဝံ ဂမိတွာ; ဗျာပါဒနီဝရဏံ …ပေ…  ထိနမိဒ္ဓနီဝရဏံ…  ဥဒ္ဓစ္စကုက္ကုစ္စနီဝရဏံ…  ဝိစိကိစ္ဆာနီဝရဏံ ပဟာယ ပဇဟိတွာ ဝိနောဒေတွာ ဗျန္တိံ ကရိတွာ အနဘာဝံ ဂမိတွာ ကာမောဃံ ဘဝေါဃံ ဒိဋ္ဌောဃံ အဝိဇ္ဇောဃံ တရေယျ ဥတ္တရေယျ ပတရေယျ သမတိက္ကမေယျ ဝီတိဝတ္တေယျာတိ—  တေ ပဟာယ တရေ ဩဃံ.
</Paragraph>

<Paragraph number="78" book="mn">
<Emphasis>နာဝံ သိတွာဝ ပါရဂူ</Emphasis>တိ. ယထာ ဂရုကံ နာဝံ ဘာရိကံ ဥဒကံ သိတွာ ဩသိဉ္စိတွာ ဆဍ္ဍေတွာ လဟုကာယ နာဝါယ ခိပ္ပံ လဟုံ အပ္ပကသိရေနေဝ ပါရံ ဂစ္ဆေယျ; ဧဝမေဝံ ဝတ္ထုကာမေ ပရိဇာနိတွာ ကိလေသကာမေ ပဟာယ ပဇဟိတွာ ဝိနောဒေတွာ ဗျန္တိံ ကရိတွာ အနဘာဝံ ဂမိတွာ; ကာမစ္ဆန္ဒနီဝရဏံ…  ဗျာပါဒနီဝရဏံ…  ထိနမိဒ္ဓနီဝရဏံ…  ဥဒ္ဓစ္စကုက္ကုစ္စနီဝရဏံ…  ဝိစိကိစ္ဆာနီဝရဏံ ပဟာယ ပဇဟိတွာ ဝိနောဒေတွာ ဗျန္တိံ ကရိတွာ အနဘာဝံ ဂမိတွာ ခိပ္ပံ လဟုံ အပ္ပကသိရေနေဝ ပါရံ ဂစ္ဆေယျ. ပါရံ ဝုစ္စတိ အမတံ နိဗ္ဗာနံ. ယော သော သဗ္ဗသင်္ခါရသမထော သဗ္ဗူပဓိပဋိနိဿဂ္ဂေါ တဏှက္ခယော ဝိရာဂေါ နိရောဓော နိဗ္ဗာနံ. <Emphasis>ပါရံ ဂစ္ဆေယျာ</Emphasis>တိ—  ပါရံ အဓိဂစ္ဆေယျ, ပါရံ ဖုသေယျ, ပါရံ သစ္ဆိကရေယျ. <Emphasis>ပါရဂူ</Emphasis>တိ ယောပိ ပါရံ ဂန္တုကာမော သောပိ ပါရဂူ; ယောပိ ပါရံ ဂစ္ဆတိ သောပိ ပါရဂူ; ယောပိ ပါရင်္ဂတော, သောပိ ပါရဂူ.
</Paragraph>

<Paragraph number="79" book="mn">
ဝုတ္တမ္ပိ ဟေတံ ဘဂဝတာ—
</Paragraph>

<Paragraph number="80" book="mn">
“တိဏ္ဏော ပါရင်္ဂတော ထလေ တိဋ္ဌတိ ဗြာဟ္မဏောတိ ခေါ, ဘိက္ခဝေ, အရဟတော ဧတံ အဓိဝစနံ. သော အဘိညာပါရဂူ ပရိညာပါရဂူ ပဟာနပါရဂူ ဘာဝနာပါရဂူ သစ္ဆိကိရိယာပါရဂူ သမာပတ္တိပါရဂူ. အဘိညာပါရဂူ သဗ္ဗဓမ္မာနံ, ပရိညာပါရဂူ သဗ္ဗဒုက္ခာနံ, ပဟာနပါရဂူ သဗ္ဗကိလေသာနံ, ဘာဝနာပါရဂူ စတုန္နံ အရိယမဂ္ဂါနံ, သစ္ဆိကိရိယာပါရဂူ နိရောဓဿ, သမာပတ္တိပါရဂူ သဗ္ဗသမာပတ္တီနံ. သော ဝသိပ္ပတ္တော ပါရမိပ္ပတ္တော အရိယသ္မိံ သီလသ္မိံ, ဝသိပ္ပတ္တော ပါရမိပ္ပတ္တော အရိယသ္မိံ သမာဓိသ္မိံ, ဝသိပ္ပတ္တော ပါရမိပ္ပတ္တော အရိယာယ ပညာယ, ဝသိပ္ပတ္တော ပါရမိပ္ပတ္တော အရိယာယ ဝိမုတ္တိယာ. သော ပါရင်္ဂတော ပါရပ္ပတ္တော အန္တဂတော အန္တပ္ပတ္တော ကောဋိဂတော ကောဋိပ္ပတ္တော ပရိယန္တဂတော ပရိယန္တပ္ပတ္တော ဝေါသာနဂတော ဝေါသာနပ္ပတ္တော တာဏဂတော တာဏပ္ပတ္တော လေဏဂတော လေဏပ္ပတ္တော သရဏဂတော သရဏပ္ပတ္တော အဘယဂတော အဘယပ္ပတ္တော အစ္စုတဂတော အစ္စုတပ္ပတ္တော အမတဂတော အမတပ္ပတ္တော နိဗ္ဗာနဂတော နိဗ္ဗာနပ္ပတ္တော. သော ဝုဋ္ဌဝါသော စိဏ္ဏစရဏော ဂတဒ္ဓေါ ဂတဒိသော ဂတကောဋိကော ပါလိတဗြဟ္မစရိယော ဥတ္တမဒိဋ္ဌိပ္ပတ္တော ဘာဝိတမဂ္ဂေါ ပဟီနကိလေသော ပဋိဝိဒ္ဓါကုပ္ပေါ သစ္ဆိကတနိရောဓော, ဒုက္ခံ တဿ ပရိညာတံ, သမုဒယော ပဟီနော, မဂ္ဂေါ ဘာဝိတော, နိရောဓော သစ္ဆိကတော, အဘိညေယျံ အဘိညာတံ, ပရိညေယျံ ပရိညာတံ, ပဟာတဗ္ဗံ ပဟီနံ, ဘာဝေတဗ္ဗံ ဘာဝိတံ, သစ္ဆိကာတဗ္ဗံ သစ္ဆိကတံ.
</Paragraph>

<Paragraph number="81" book="mn">
သော ဥက္ခိတ္တပလိဃော သံကိဏ္ဏပရိက္ခော အဗ္ဗုဠှေသိကော နိရဂ္ဂဠော အရိယော ပန္နဒ္ဓဇော ပန္နဘာရော ဝိသညုတ္တော ပဉ္စင်္ဂဝိပ္ပဟီနော ဆဠင်္ဂသမန္နာဂတော ဧကာရက္ခော စတုရာပဿေနော ပနုဏ္ဏပစ္စေကသစ္စော သမဝယသဋ္ဌေသနော အနာဝိလသင်္ကပ္ပေါ ပဿဒ္ဓကာယသင်္ခါရော သုဝိမုတ္တစိတ္တော သုဝိမုတ္တပညော ကေဝလီ ဝုသိတဝါ ဥတ္တမပုရိသော ပရမပုရိသော ပရမပတ္တိပ္ပတ္တော. သော နေဝါစိနတိ နာပစိနတိ, အပစိနိတွာ ဌိတော. နေဝ ပဇဟတိ န ဥပါဒိယတိ, ပဇဟိတွာ ဌိတော. နေဝ သံသိဗ္ဗတိ န ဥဿိနေတိ, ဝိသိနိတွာ ဌိတော. နေဝ ဝိဓူပေတိ န သန္ဓူပေတိ, ဝိဓူပေတွာ ဌိတော. အသေက္ခေန သီလက္ခန္ဓေန သမန္နာဂတတ္တာ ဌိတော. အသေက္ခေန သမာဓိက္ခန္ဓေန…  အသေက္ခေန ပညာက္ခန္ဓေန…  အသေက္ခေန ဝိမုတ္တိက္ခန္ဓေန…  အသေက္ခေန ဝိမုတ္တိဉာဏဒဿနက္ခန္ဓေန သမန္နာဂတတ္တာ ဌိတော. သစ္စံ သမ္ပဋိပါဒိယိတွာ ဌိတော. ဧဇံ သမတိက္ကမိတွာ ဌိတော. ကိလေသဂ္ဂိံ ပရိယာဒိယိတွာ ဌိတော, အပရိဂမနတာယ ဌိတော, ကဋံ သမာဒါယ ဌိတော, မုတ္တိပဋိသေဝနတာယ ဌိတော, မေတ္တာယ ပါရိသုဒ္ဓိယာ ဌိတော, ကရုဏာယ…  မုဒိတာယ…  ဥပေက္ခာယ ပါရိသုဒ္ဓိယာ ဌိတော, အစ္စန္တပါရိသုဒ္ဓိယာ ဌိတော, အတမ္မယတာယ ပါရိသုဒ္ဓိယာ ဌိတော, ဝိမုတ္တတ္တာ ဌိတော, သန္တုဿိတတ္တာ ဌိတော, ခန္ဓပရိယန္တေ ဌိတော, ဓာတုပရိယန္တေ ဌိတော, အာယတနပရိယန္တေ ဌိတော, ဂတိပရိယန္တေ ဌိတော, ဥပပတ္တိပရိယန္တေ ဌိတော, ပဋိသန္ဓိပရိယန္တေ ဌိတော, ဘဝပရိယန္တေ ဌိတော, သံသာရပရိယန္တေ ဌိတော ဝဋ္ဋပရိယန္တေ ဌိတော, အန္တိမေ ဘဝေ ဌိတော, အန္တိမေ သမုဿယေ ဌိတော, အန္တိမဒေဟဓရော အရဟာ.
</Paragraph>

<Paragraph number="82" type="verses" book="mn">
_တဿာယံ ပစ္ဆိမကော ဘဝေါ,_  
_စရိမောယံ သမုဿယော;_  
_ဇာတိမရဏသံသာရော,_  
_နတ္ထိ တဿ ပုနဗ္ဘဝေါ”တိ._  

</Paragraph>

<Paragraph number="83" book="mn">
နာဝံ သိတွာဝ ပါရဂူတိ. တေနာဟ ဘဂဝါ—
</Paragraph>

<Paragraph number="84" type="verses" book="mn">
_“တသ္မာ ဇန္တု သဒါ သတော,_  
_ကာမာနိ ပရိဝဇ္ဇယေ;_  
_တေ ပဟာယ တရေ ဩဃံ,_  
_နာဝံ သိတွာဝ ပါရဂူ”တိ._  


</Paragraph>
</Division>

<Paragraph number="85" type="center" book="mn">
ကာမသုတ္တနိဒ္ဒေသော ပဌမော.
</Paragraph>