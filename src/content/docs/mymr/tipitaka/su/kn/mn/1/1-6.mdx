---
title: "1.6 ဇရာသုတ္တနိဒ္ဒေသ"
tableOfContents: false
sidebar:
  order: 6
type: "tipitaka"
basket: "su"
book: "mn"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Paragraph number="415" type="center" book="mn">
အထ ဇရာသုတ္တနိဒ္ဒေသံ ဝက္ခတိ—
</Paragraph>

<Division number="39" book="mn" e="ch" v="24" p="90">

<Paragraph number="416" type="verses" book="mn">
_<Emphasis>အပ္ပံ ဝတ ဇီဝိတံ ဣဒံ,</Emphasis>_  
_<Emphasis>ဩရံ ဝဿသတာပိ မိယျတိ;</Emphasis>_  
_<Emphasis>ယော စေပိ အတိစ္စ ဇီဝတိ,</Emphasis>_  
_<Emphasis>အထ ခေါ သော ဇရသာပိ မိယျတိ.</Emphasis>_  

</Paragraph>

<Paragraph number="417" book="mn">
<Emphasis>အပ္ပံ ဝတ ဇီဝိတံ ဣဒန်</Emphasis>တိ. <Emphasis>ဇီဝိတန်</Emphasis>တိ အာယု ဌိတိ ယပနာ ယာပနာ ဣရိယနာ ဝတ္တနာ ပါလနာ ဇီဝိတံ ဇီဝိတိန္ဒြိယံ. အပိ စ ဒွီဟိ ကာရဏေဟိ အပ္ပကံ ဇီဝိတံ ထောကံ ဇီဝိတံ—  ဌိတိပရိတ္တတာယ ဝါ အပ္ပကံ ဇီဝိတံ, သရသပရိတ္တတာယ ဝါ အပ္ပကံ ဇီဝိတံ. ကထံ ဌိတိပရိတ္တတာယ ဝါ အပ္ပကံ ဇီဝိတံ? အတီတေ စိတ္တက္ခဏေ ဇီဝိတ္ထ, န ဇီဝတိ န ဇီဝိဿတိ; အနာဂတေ စိတ္တက္ခဏေ ဇီဝိဿတိ, န ဇီဝတိ န ဇီဝိတ္ထ; ပစ္စုပ္ပန္နေ စိတ္တက္ခဏေ ဇီဝတိ, န ဇီဝိတ္ထ န ဇီဝိဿတိ.
</Paragraph>

<Paragraph number="418" type="verses" book="mn">
_“ဇီဝိတံ အတ္တဘာဝေါ စ,_  
_သုခဒုက္ခာ စ ကေဝလာ;_  
_ဧကစိတ္တသမာယုတ္တာ,_  
_လဟုသော ဝတ္တတေ ခဏော._  

</Paragraph>

<Paragraph number="419" type="verses" book="mn">
_စုလ္လာသီတိသဟဿာနိ,_  
_ကပ္ပါ တိဋ္ဌန္တိ ယေ မရူ;_  
_န တွေဝ တေပိ ဇီဝန္တိ,_  
_ဒွီဟိ စိတ္တေဟိ သံယုတာ._  

</Paragraph>

<Paragraph number="420" type="verses" book="mn">
_ယေ နိရုဒ္ဓါ မရန္တဿ,_  
_တိဋ္ဌမာနဿ ဝါ ဣဓ;_  
_သဗ္ဗေပိ သဒိသာ ခန္ဓာ,_  
_ဂတာ အပ္ပဋိသန္ဓိကာ._  

</Paragraph>

<Paragraph number="421" type="verses" book="mn">
_အနန္တရာ စ ယေ ဘဂ္ဂါ,_  
_ယေ စ ဘဂ္ဂါ အနာဂတာ;_  
_တဒန္တရေ နိရုဒ္ဓါနံ,_  
_ဝေသမံ နတ္ထိ လက္ခဏေ._  

</Paragraph>

<Paragraph number="422" type="verses" book="mn">
_အနိဗ္ဗတ္တေန န ဇာတော,_  
_ပစ္စုပ္ပန္နေန ဇီဝတိ;_  
_စိတ္တဘဂ္ဂါ မတော လောကော,_  
_ပညတ္တိ ပရမတ္ထိယာ._  

</Paragraph>

<Paragraph number="423" type="verses" book="mn">
_ယထာ နိန္နာ ပဝတ္တန္တိ,_  
_ဆန္ဒေန ပရိဏာမိတာ;_  
_အစ္ဆိန္နဓာရာ ဝတ္တန္တိ,_  
_သဠာယတနပစ္စယာ._  

</Paragraph>

<Paragraph number="424" type="verses" book="mn">
_အနိဓာနဂတာ ဘဂ္ဂါ,_  
_ပုဉ္ဇော နတ္ထိ အနာဂတေ;_  
_နိဗ္ဗတ္တာ ယေ စ တိဋ္ဌန္တိ,_  
_အာရဂ္ဂေ သာသပူပမာ._  

</Paragraph>

<Paragraph number="425" type="verses" book="mn">
_နိဗ္ဗတ္တာနဉ္စ ဓမ္မာနံ,_  
_ဘင်္ဂေါ နေသံ ပုရက္ခတော;_  
_ပလောကဓမ္မာ တိဋ္ဌန္တိ,_  
_ပုရာဏေဟိ အမိဿိတာ._  

</Paragraph>

<Paragraph number="426" type="verses" book="mn">
_အဒဿနတော အာယန္တိ,_  
_ဘင်္ဂါ ဂစ္ဆန္တျဒဿနံ;_  
_ဝိဇ္ဇုပ္ပါဒေါဝ အာကာသေ,_  
ဥပ္ပဇ္ဇန္တိ ဝယန္တိ စာ”တိ._  

</Paragraph>

<Paragraph number="427" book="mn">
ဧဝံ ဌိတိပရိတ္တတာယ အပ္ပကံ ဇီဝိတံ.
</Paragraph>

<Paragraph number="428" book="mn">
ကထံ သရသပရိတ္တတာယ အပ္ပကံ ဇီဝိတံ? အဿာသူပနိဗဒ္ဓံ ဇီဝိတံ, ပဿာသူပနိဗဒ္ဓံ ဇီဝိတံ, အဿာသပဿာသူပနိဗဒ္ဓံ ဇီဝိတံ, မဟာဘူတူပနိဗဒ္ဓံ ဇီဝိတံ, ကဗဠီကာရာဟာရူပနိဗဒ္ဓံ ဇီဝိတံ, ဥသ္မူပနိဗဒ္ဓံ ဇီဝိတံ, ဝိညာဏူပနိဗဒ္ဓံ ဇီဝိတံ. မူလမ္ပိ ဣမေသံ ဒုဗ္ဗလံ, ပုဗ္ဗဟေတူပိ ဣမေသံ ဒုဗ္ဗလာ, ယေ ပစ္စယာ တေပိ ဒုဗ္ဗလာ, ယေပိ ပဘာဝိကာ တေပိ ဒုဗ္ဗလာ, သဟဘူပိ ဣမေသံ ဒုဗ္ဗလာ, သမ္ပယောဂါပိ ဣမေသံ ဒုဗ္ဗလာ, သဟဇာပိ ဣမေသံ ဒုဗ္ဗလာ, ယာပိ ပယောဇိကာ သာပိ ဒုဗ္ဗလာ. အညမညံ ဣမေ နိစ္စဒုဗ္ဗလာ, အညမညံ အနဝဋ္ဌိတာ ဣမေ. အညမညံ ပရိပါတယန္တိ ဣမေ, အညမညဿ ဟိ နတ္ထိ တာယိတာ, န စာပိ ဌပေန္တိ အညမညံ ဣမေ. ယောပိ နိဗ္ဗတ္တကော သော န ဝိဇ္ဇတိ.
</Paragraph>

<Paragraph number="429" type="verses" book="mn">
_“န စ ကေနစိ ကောစိ ဟာယတိ,_  
_ဂန္ဓဗ္ဗာ စ ဣမေ ဟိ သဗ္ဗသော;_  
_ပုရိမေဟိ ပဘာဝိကာ ဣမေ,_  
_ယေပိ ပဘာဝိကာ တေ ပုရေ မတာ;_  
_ပုရိမာပိ စ ပစ္ဆိမာပိ စ,_  
_အညမညံ န ကဒါစိ မဒ္ဒသံသူ”တိ._  

</Paragraph>

<Paragraph number="430" book="mn">
ဧဝံ သရသပရိတ္တတာယ အပ္ပကံ ဇီဝိတံ.
</Paragraph>

<Paragraph number="431" book="mn">
အပိ စ စာတုမဟာရာဇိကာနံ ဒေဝါနံ ဇီဝိတံ ဥပါဒါယ မနုဿာနံ အပ္ပကံ ဇီဝိတံ ပရိတ္တံ ဇီဝိတံ ထောကံ ဇီဝိတံ ခဏိကံ ဇီဝိတံ လဟုကံ ဇီဝိတံ ဣတ္တရံ ဇီဝိတံ အနဒ္ဓနီယံ ဇီဝိတံ နစိရဋ္ဌိတိကံ ဇီဝိတံ. တာဝတိံသာနံ ဒေဝါနံ …ပေ…  ယာမာနံ ဒေဝါနံ…  တုသိတာနံ ဒေဝါနံ…  နိမ္မာနရတီနံ ဒေဝါနံ…  ပရနိမ္မိတဝသဝတ္တီနံ ဒေဝါနံ…  ဗြဟ္မကာယိကာနံ ဒေဝါနံ ဇီဝိတံ ဥပါဒါယ မနုဿာနံ အပ္ပကံ ဇီဝိတံ ပရိတ္တံ ဇီဝိတံ ထောကံ ဇီဝိတံ ခဏိကံ ဇီဝိတံ လဟုကံ ဇီဝိတံ ဣတ္တရံ ဇီဝိတံ အနဒ္ဓနီယံ ဇီဝိတံ နစိရဋ္ဌိတိကံ ဇီဝိတံ. ဝုတ္တဉှေတံ ဘဂဝတာ—  “အပ္ပမိဒံ, ဘိက္ခဝေ, မနုဿာနံ အာယု, ဂမနိယော သမ္ပရာယော, မန္တာယ ဗောဒ္ဓဗ္ဗံ, ကတ္တဗ္ဗံ ကုသလံ, စရိတဗ္ဗံ ဗြဟ္မစရိယံ, နတ္ထိ ဇာတဿ အမရဏံ. ယော, ဘိက္ခဝေ, စိရံ ဇီဝတိ, သော ဝဿသတံ အပ္ပံ ဝါ ဘိယျော.
</Paragraph>

<Paragraph number="432" type="verses" book="mn">
_အပ္ပမာယု မနုဿာနံ,_  
_ဟီဠေယျ နံ သုပေါရိသော;_  
_စရေယျာဒိတ္တသီသောဝ,_  
_နတ္ထိ မစ္စုဿနာဂမော._  

</Paragraph>

<Paragraph number="433" type="verses" book="mn">
_အစ္စယန္တိ အဟောရတ္တာ,_  
_ဇီဝိတံ ဥပရုဇ္ဈတိ;_  
_အာယု ခိယျတိ မစ္စာနံ,_  
_ကုန္နဒီနံဝ ဩဒကန်”တိ._  

</Paragraph>

<Paragraph number="434" book="mn">
အပ္ပံ ဝတ ဇီဝိတံ ဣဒံ.
</Paragraph>

<Paragraph number="435" book="mn">
<Emphasis>ဩရံ ဝဿသတာပိ မိယျတီ</Emphasis>တိ. ကလလကာလေပိ စဝတိ မရတိ အန္တရဓာယတိ ဝိပ္ပလုဇ္ဇတိ, အဗ္ဗုဒကာလေပိ စဝတိ မရတိ အန္တရဓာယတိ ဝိပ္ပလုဇ္ဇတိ, ပေသိကာလေပိ စဝတိ မရတိ အန္တရဓာယတိ ဝိပ္ပလုဇ္ဇတိ, ဃနကာလေပိ စဝတိ မရတိ အန္တရဓာယတိ ဝိပ္ပလုဇ္ဇတိ, ပသာခကာလေပိ စဝတိ မရတိ အန္တရဓာယတိ ဝိပ္ပလုဇ္ဇတိ, ဇာတမတ္တောပိ စဝတိ မရတိ အန္တရဓာယတိ ဝိပ္ပလုဇ္ဇတိ, သူတိဃရေပိ စဝတိ မရတိ အန္တရဓာယတိ ဝိပ္ပလုဇ္ဇတိ, အဒ္ဓမာသိကောပိ စဝတိ မရတိ အန္တရဓာယတိ ဝိပ္ပလုဇ္ဇတိ, မာသိကောပိ စဝတိ မရတိ အန္တရဓာယတိ ဝိပ္ပလုဇ္ဇတိ, ဒွေမာသိကောပိ…  တေမာသိကောပိ…  စတုမာသိကောပိ…  ပဉ္စမာသိကောပိ စဝတိ မရတိ အန္တရဓာယတိ ဝိပ္ပလုဇ္ဇတိ, ဆမာသိကောပိ…  သတ္တမာသိကောပိ…  အဋ္ဌမာသိကောပိ…  နဝမာသိကောပိ…  ဒသမာသိကောပိ…  သံဝစ္ဆရိကောပိ စဝတိ မရတိ အန္တရဓာယတိ ဝိပ္ပလုဇ္ဇတိ, ဒွေဝဿိကောပိ…  တိဝဿိကောပိ…  စတုဝဿိကောပိ…  ပဉ္စဝဿိကောပိ…  ဆဝဿိကောပိ…  သတ္တဝဿိကောပိ…  အဋ္ဌဝဿိကောပိ…  နဝဝဿိကောပိ…  ဒသဝဿိကောပိ…  ဝီသတိဝဿိကောပိ…  တိံသဝဿိကောပိ…  စတ္တာရီသဝဿိကောပိ…  ပညာသဝဿိကောပိ…  သဋ္ဌိဝဿိကောပိ…  သတ္တတိဝဿိကောပိ…  အသီတိဝဿိကောပိ…  နဝုတိဝဿိကောပိ စဝတိ မရတိ အန္တရဓာယတိ ဝိပ္ပလုဇ္ဇတီတိ—  ဩရံ ဝဿသတာပိ မိယျတိ.
</Paragraph>

<Paragraph number="436" book="mn">
<Emphasis>ယော စေပိ အတိစ္စ ဇီဝတီ</Emphasis>တိ. ယော ဝဿသတံ အတိက္ကမိတွာ ဇီဝတိ သော ဧကံ ဝါ ဝဿံ ဇီဝတိ, ဒွေ ဝါ ဝဿာနိ ဇီဝတိ, တီဏိ ဝါ ဝဿာနိ ဇီဝတိ, စတ္တာရိ ဝါ ဝဿာနိ ဇီဝတိ, ပဉ္စ ဝါ ဝဿာနိ ဇီဝတိ …ပေ…  ဒသ ဝါ ဝဿာနိ ဇီဝတိ, ဝီသတိ ဝါ ဝဿာနိ ဇီဝတိ, တိံသံ ဝါ ဝဿာနိ ဇီဝတိ, စတ္တာရီသံ ဝါ ဝဿာနိ ဇီဝတီတိ—  ယော စေပိ အတိစ္စ ဇီဝတိ. <Emphasis>အထ ခေါ သော ဇရသာပိ မိယျတီ</Emphasis>တိ. ယဒါ ဇိဏ္ဏော ဟောတိ ဝုဒ္ဓေါ မဟလ္လကော အဒ္ဓဂတော ဝယောအနုပ္ပတ္တော ခဏ္ဍဒန္တော ပလိတကေသော ဝိလူနံ ခလိတသိရော ဝလိနံ တိလကာဟတဂတ္တော ဝင်္ကော ဘောဂ္ဂေါ ဒဏ္ဍပရာယနော, သော ဇရာယပိ စဝတိ မရတိ အန္တရဓာယတိ ဝိပ္ပလုဇ္ဇတိ, နတ္ထိ မရဏမှာ မောက္ခော.
</Paragraph>

<Paragraph number="437" type="verses" book="mn">
_“ဖလာနမိဝ ပက္ကာနံ,_  
_ပါတော ပတနတော ဘယံ;_  
_ဧဝံ ဇာတာန မစ္စာနံ,_  
_နိစ္စံ မရဏတော ဘယံ._  

</Paragraph>

<Paragraph number="438" type="verses" book="mn">
_ယထာပိ ကုမ္ဘကာရဿ,_  
_ကတံ မတ္တိကဘာဇနံ;_  
_သဗ္ဗံ ဘေဒနပရိယန္တံ,_  
_ဧဝံ မစ္စာန ဇီဝိတံ._  

</Paragraph>

<Paragraph number="439" type="verses" book="mn">
_ဒဟရာ စ မဟန္တာ စ,_  
_ယေ ဗာလာ ယေ စ ပဏ္ဍိတာ;_  
_သဗ္ဗေ မစ္စုဝသံ ယန္တိ,_  
_သဗ္ဗေ မစ္စုပရာယနာ._  

</Paragraph>

<Paragraph number="440" type="verses" book="mn">
_တေသံ မစ္စုပရေတာနံ,_  
_ဂစ္ဆတံ ပရလောကတော;_  
_န ပိတာ တာယတေ ပုတ္တံ,_  
_ဉာတီ ဝါ ပန ဉာတကေ._  

</Paragraph>

<Paragraph number="441" type="verses" book="mn">
_ပေက္ခတညေဝ ဉာတီနံ,_  
_ပဿ လာလပ္ပတံ ပုထု;_  
_ဧကမေကောဝ မစ္စာနံ,_  
_ဂေါဝဇ္ဈော ဝိယ နိယျတိ;_  
_ဧဝမဗ္ဘာဟတော လောကော,_  
_မစ္စုနာ စ ဇရာယ စာ”တိ._  

</Paragraph>

<Paragraph number="442" book="mn">
အထ ခေါ သော ဇရသာပိ မိယျတိ.
</Paragraph>

<Paragraph number="443" book="mn">
တေနာဟ ဘဂဝါ—
</Paragraph>

<Paragraph number="444" type="verses" book="mn">
_“အပ္ပံ ဝတ ဇီဝိတံ ဣဒံ,_  
_ဩရံ ဝဿသတာပိ မိယျတိ;_  
_ယော စေပိ အတိစ္စ ဇီဝတိ,_  
_အထ ခေါ သော ဇရသာပိ မိယျတီ”တိ._  

</Paragraph>

</Division>
<Division number="40" book="mn" e="ch" v="24" p="94">

<Paragraph number="445" type="verses" book="mn">
_<Emphasis>သောစန္တိ ဇနာ မမာယိတေ,</Emphasis>_  
_<Emphasis>န ဟိ သန္တိ နိစ္စာ ပရိဂ္ဂဟာ;</Emphasis>_  
_<Emphasis>ဝိနာဘာဝံ သန္တမေဝိဒံ,</Emphasis>_  
_<Emphasis>ဣတိ ဒိသွာ နာဂါရမာဝသေ.</Emphasis>_  

</Paragraph>

<Paragraph number="446" book="mn">
<Emphasis>သောစန္တိ ဇနာ မမာယိတေ</Emphasis>တိ. <Emphasis>ဇနာ</Emphasis>တိ ခတ္တိယာ စ ဗြာဟ္မဏာ စ ဝေဿာ စ သုဒ္ဒါ စ ဂဟဋ္ဌာ စ ပဗ္ဗဇိတာ စ ဒေဝါ စ မနုဿာ စ. <Emphasis>မမတ္တာ</Emphasis>တိ ဒွေ မမတ္တာ—  တဏှာမမတ္တဉ္စ ဒိဋ္ဌိမမတ္တဉ္စ …ပေ…  ဣဒံ တဏှာမမတ္တံ …ပေ…  ဣဒံ ဒိဋ္ဌိမမတ္တံ. မမာယိတံ ဝတ္ထုံ အစ္ဆေဒသင်္ကိနောပိ သောစန္တိ, အစ္ဆိဇ္ဇန္တေပိ သောစန္တိ, အစ္ဆိန္နေပိ သောစန္တိ. မမာယိတံ ဝတ္ထုံ ဝိပရိဏာမသင်္ကိနောပိ သောစန္တိ, ဝိပရိဏာမန္တေပိ သောစန္တိ, ဝိပရိဏတေပိ သောစန္တိ ကိလမန္တိ ပရိဒေဝန္တိ ဥရတ္တာဠိံ ကန္ဒန္တိ သမ္မောဟံ အာပဇ္ဇန္တီတိ—  သောစန္တိ ဇနာ မမာယိတေ.
</Paragraph>

<Paragraph number="447" book="mn">
<Emphasis>န ဟိ သန္တိ နိစ္စာ ပရိဂ္ဂဟာ</Emphasis>တိ. ဒွေ ပရိဂ္ဂဟာ—  တဏှာပရိဂ္ဂဟော စ ဒိဋ္ဌိပရိဂ္ဂဟော စ …ပေ…  အယံ တဏှာပရိဂ္ဂဟော …ပေ…  အယံ ဒိဋ္ဌိပရိဂ္ဂဟော. တဏှာပရိဂ္ဂဟော အနိစ္စော သင်္ခတော ပဋိစ္စသမုပ္ပန္နော ခယဓမ္မော ဝယဓမ္မော ဝိရာဂဓမ္မော နိရောဓဓမ္မော ဝိပရိဏာမဓမ္မော. ဒိဋ္ဌိပရိဂ္ဂဟောပိ အနိစ္စော သင်္ခတော ပဋိစ္စသမုပ္ပန္နော ခယဓမ္မော ဝယဓမ္မော ဝိရာဂဓမ္မော နိရောဓဓမ္မော ဝိပရိဏာမဓမ္မော. ဝုတ္တဉှေတံ ဘဂဝတာ—  “ပဿထ နော တုမှေ, ဘိက္ခဝေ, တံ ပရိဂ္ဂဟံ ယွာယံ ပရိဂ္ဂဟော နိစ္စော ဓုဝေါ သဿတော အဝိပရိဏာမဓမ္မော သဿတိသမံ တထေဝ တိဋ္ဌေယျာ”တိ? “နော ဟေတံ, ဘန္တေ”. “သာဓု, ဘိက္ခဝေ. အဟမ္ပိ ခေါ တံ, ဘိက္ခဝေ, ပရိဂ္ဂဟံ န သမနုပဿာမိ, ယွာယံ ပရိဂ္ဂဟော နိစ္စော ဓုဝေါ သဿတော အဝိပရိဏာမဓမ္မော သဿတိသမံ တထေဝ တိဋ္ဌေယျာ”တိ. ပရိဂ္ဂဟာ နိစ္စာ ဓုဝါ သဿတာ အဝိပရိဏာမဓမ္မာ နတ္ထိ န သန္တိ န သံဝိဇ္ဇန္တိ န လဗ္ဘန္တီတိ—  န ဟိ သန္တိ နိစ္စာ ပရိဂ္ဂဟာ.
</Paragraph>

<Paragraph number="448" book="mn">
<Emphasis>ဝိနာဘာဝံ သန္တမေဝိဒန်</Emphasis>တိ. နာနာဘာဝေ ဝိနာဘာဝေ အညထာဘာဝေ သန္တေ သံဝိဇ္ဇမာနေ ဥပလဗ္ဘိယမာနေ. ဝုတ္တဉှေတံ ဘဂဝတာ —  “အလံ, အာနန္ဒ. မာ သောစိ မာ ပရိဒေဝိ. နနု ဧတံ, အာနန္ဒ, မယာ ပဋိကစ္စေဝ အက္ခာတံ—  ‘သဗ္ဗေဟေဝ ပိယေဟိ မနာပေဟိ နာနာဘာဝေါ ဝိနာဘာဝေါ အညထာဘာဝေါ. တံ ကုတေတ္ထ, အာနန္ဒ, လဗ္ဘာ—  ယံ တံ ဇာတံ ဘူတံ သင်္ခတံ ပလောကဓမ္မံ တံ ဝတ မာ ပလုဇ္ဇီ’တိ. နေတံ ဌာနံ ဝိဇ္ဇတိ. ပုရိမာနံ ပုရိမာနံ ခန္ဓာနံ ဓာတူနံ အာယတနာနံ ဝိပရိဏာမညထာဘာဝါ ပစ္ဆိမာ ပစ္ဆိမာ ခန္ဓာ စ ဓာတုယော စ အာယတနာနိ စ ပဝတ္တန္တီ”တိ—  ဝိနာဘာဝံ သန္တမေဝိဒံ.
</Paragraph>

<Paragraph number="449" book="mn">
<Emphasis>ဣတိ ဒိသွာ နာဂါရမာဝသေ</Emphasis>တိ. <Emphasis>ဣတီ</Emphasis>တိ ပဒသန္ဓိ ပဒသံသဂ္ဂေါ ပဒပါရိပူရီ အက္ခရသမဝါယော ဗျဉ္ဇနသိလိဋ္ဌတာ ပဒါနုပုဗ္ဗတာ မေတံ. <Emphasis>ဣတီ</Emphasis>တိ ဣတိ ဒိသွာ ပဿိတွာ တုလယိတွာ တီရယိတွာ ဝိဘာဝယိတွာ ဝိဘူတံ ကတွာ မမတ္တေသူတိ—  ဣတိ ဒိသွာ. <Emphasis>နာဂါရမာဝသေ</Emphasis>တိ သဗ္ဗံ ဃရာဝါသပလိဗောဓံ ဆိန္ဒိတွာ ပုတ္တဒါရပလိဗောဓံ ဆိန္ဒိတွာ ဉာတိပလိဗောဓံ ဆိန္ဒိတွာ မိတ္တာမစ္စပလိဗောဓံ ဆိန္ဒိတွာ သန္နိဓိပလိဗောဓံ ဆိန္ဒိတွာ ကေသမဿုံ ဩဟာရေတွာ ကာသာယာနိ ဝတ္ထာနိ အစ္ဆာဒေတွာ အဂါရသ္မာ အနဂါရိယံ ပဗ္ဗဇိတွာ အကိဉ္စနဘာဝံ ဥပဂန္တွာ ဧကော စရေယျ ဝိဟရေယျ ဣရိယေယျ ဝတ္တေယျ ပါလေယျ ယပေယျ ယာပေယျာတိ—  ဣတိ ဒိသွာ နာဂါရမာဝသေ.
</Paragraph>

<Paragraph number="450" book="mn">
တေနာဟ ဘဂဝါ—
</Paragraph>

<Paragraph number="451" type="verses" book="mn">
_“သောစန္တိ ဇနာ မမာယိတေ,_  
_န ဟိ သန္တိ နိစ္စာ ပရိဂ္ဂဟာ;_  
_ဝိနာဘာဝံ သန္တမေဝိဒံ,_  
ဣတိ ဒိသွာ နာဂါရမာဝသေ”တိ._  

</Paragraph>

</Division>
<Division number="41" book="mn" e="ch" v="24" p="95">

<Paragraph number="452" type="verses" book="mn">
_<Emphasis>မရဏေနပိ တံ ပဟီယတိ,</Emphasis>_  
_<Emphasis>ယံ ပုရိသော မမိဒန္တိ မညတိ;</Emphasis>_  
_<Emphasis>ဧတမ္ပိ ဝိဒိတွာန ပဏ္ဍိတော,</Emphasis>_  
_<Emphasis>န မမတ္တာယ နမေထ မာမကော.</Emphasis>_  

</Paragraph>

<Paragraph number="453" book="mn">
<Emphasis>မရဏေနပိ တံ ပဟီယတီ</Emphasis>တိ. <Emphasis>မရဏန်</Emphasis>တိ ယာ တေသံ တေသံ သတ္တာနံ တမှာ တမှာ သတ္တနိကာယာ စုတိ စဝနတာ ဘေဒေါ အန္တရဓာနံ မစ္စုမရဏံ ကာလံကိရိယာ ခန္ဓာနံ ဘေဒေါ ကဠေဝရဿ နိက္ခေပေါ ဇီဝိတိန္ဒြိယဿုပစ္ဆေဒေါ. <Emphasis>တန်</Emphasis>တိ ရူပဂတံ ဝေဒနာဂတံ သညာဂတံ သင်္ခါရဂတံ ဝိညာဏဂတံ. <Emphasis>ပဟီယတီ</Emphasis>တိ ပဟီယတိ ဇဟီယတိ ဝိဇဟီယတိ အန္တရဓာယတိ ဝိပ္ပလုဇ္ဇတိ. ဘာသိတမ္ပိ ဟေတံ—
</Paragraph>

<Paragraph number="454" type="verses" book="mn">
_“ပုဗ္ဗေဝ မစ္စံ ဝိဇဟန္တိ ဘောဂါ,_  
_မစ္စောဝ နေ ပုဗ္ဗတရံ ဇဟာတိ;_  
_အသဿတာ ဘောဂိနော ကာမကာမီ,_  
_တသ္မာ န သောစာမဟံ သောကကာလေ._  

</Paragraph>

<Paragraph number="455" type="verses" book="mn">
ဥဒေတိ အာပူရတိ ဝေတိ စန္ဒော,_  
_အတ္ထံ တပေတွာန ပလေတိ သူရိယော;_  
_ဝိဒိတာ မယာ သတ္တုက လောကဓမ္မာ,_  
_တသ္မာ န သောစာမဟံ သောကကာလေ”တိ._  

</Paragraph>

<Paragraph number="456" book="mn">
<Emphasis>မရဏေနပိ တံ ပဟီယတိ.</Emphasis> <Emphasis>ယံ ပုရိသော မမိဒန္တိ မညတီ</Emphasis>တိ. <Emphasis>ယန်</Emphasis>တိ ရူပဂတံ ဝေဒနာဂတံ သညာဂတံ သင်္ခါရဂတံ ဝိညာဏဂတံ. <Emphasis>ပုရိသော</Emphasis>တိ သင်္ခါ သမညာ ပညတ္တိ ဝေါဟာရော နာမံ နာမကမ္မံ နာမဓေယျံ နိရုတ္တိ ဗျဉ္ဇနံ အဘိလာပေါ. <Emphasis>မမိဒန္တိ မညတီ</Emphasis>တိ တဏှာမညနာယ မညတိ, ဒိဋ္ဌိမညနာယ မညတိ, မာနမညနာယ မညတိ, ကိလေသမညနာယ မညတိ, ဒုစ္စရိတမညနာယ မညတိ, ပယောဂမညနာယ မညတိ, ဝိပါကမညနာယ မညတီတိ—  ယံ ပုရိသော မမိဒန္တိ မညတိ.
</Paragraph>

<Paragraph number="457" book="mn">
<Emphasis>ဧတမ္ပိ ဝိဒိတွာန ပဏ္ဍိတော</Emphasis>တိ. ဧတံ အာဒီနဝံ ဉတွာ ဇာနိတွာ တုလယိတွာ တီရယိတွာ ဝိဘာဝယိတွာ ဝိဘူတံ ကတွာ မမတ္တေသူတိ, ဧတမ္ပိ ဝိဒိတွာ ပဏ္ဍိတော ဓီရော ပဏ္ဍိတော ပညဝါ ဗုဒ္ဓိမာ ဉာဏီ ဝိဘာဝီ မေဓာဝီတိ—  ဧတမ္ပိ ဝိဒိတွာန ပဏ္ဍိတော.
</Paragraph>

<Paragraph number="458" book="mn">
<Emphasis>န မမတ္တာယ နမေထ မာမကော</Emphasis>တိ. <Emphasis>မမတ္တာ</Emphasis>တိ ဒွေ မမတ္တာ—  တဏှာမမတ္တဉ္စ ဒိဋ္ဌိမမတ္တဉ္စ …ပေ…  ဣဒံ တဏှာမမတ္တံ …ပေ…  ဣဒံ ဒိဋ္ဌိမမတ္တံ. <Emphasis>မာမကော</Emphasis>တိ ဗုဒ္ဓမာမကော ဓမ္မမာမကော သံဃမာမကော. သော ဘဂဝန္တံ မမာယတိ, ဘဂဝါ တံ ပုဂ္ဂလံ ပရိဂ္ဂဏှာတိ. ဝုတ္တဉှေတံ ဘဂဝတာ—  “ယေ တေ, ဘိက္ခဝေ, ဘိက္ခူ ကုဟာ ထဒ္ဓါ လပါ သိင်္ဂီ ဥန္နဠာ အသမာဟိတာ, န မေ တေ, ဘိက္ခဝေ, ဘိက္ခူ မာမကာ; အပဂတာ စ တေ, ဘိက္ခဝေ, ဘိက္ခူ ဣမသ္မာ ဓမ္မဝိနယာ. န စ တေ ဣမသ္မိံ ဓမ္မဝိနယေ ဝုဒ္ဓိံ ဝိရူဠှိံ ဝေပုလ္လံ အာပဇ္ဇန္တိ. ယေ စ ခေါ တေ, ဘိက္ခဝေ, ဘိက္ခူ နိက္ကုဟာ နိလ္လပါ ဓီရာ အတ္ထဒ္ဓါ သုသမာဟိတာ, တေ ခေါ မေ, ဘိက္ခဝေ, ဘိက္ခူ မာမကာ; အနပဂတာ စ တေ, ဘိက္ခဝေ, ဘိက္ခူ ဣမသ္မာ ဓမ္မဝိနယာ. တေ စ ဣမသ္မိံ ဓမ္မဝိနယေ ဝုဒ္ဓိံ ဝိရူဠှိံ ဝေပုလ္လံ အာပဇ္ဇန္တိ.
</Paragraph>

<Paragraph number="459" type="verses" book="mn">
_ကုဟာ ထဒ္ဓါ လပါ သိင်္ဂီ,_  
ဥန္နဠာ အသမာဟိတာ;_  
_န တေ ဓမ္မေ ဝိရူဟန္တိ,_  
_သမ္မာသမ္ဗုဒ္ဓဒေသိတေ._  

</Paragraph>

<Paragraph number="460" type="verses" book="mn">
_နိက္ကုဟာ နိလ္လပါ ဓီရာ,_  
_အတ္ထဒ္ဓါ သုသမာဟိတာ;_  
_တေ ဝေ ဓမ္မေ ဝိရူဟန္တိ,_  
_သမ္မာသမ္ဗုဒ္ဓဒေသိတေ”._  

</Paragraph>

<Paragraph number="461" book="mn">
<Emphasis>န မမတ္တာယ နမေထ မာမကော</Emphasis>တိ. မာမကော တဏှာမမတ္တံ ပဟာယ ဒိဋ္ဌိမမတ္တံ ပဋိနိဿဇ္ဇိတွာ မမတ္တာယ န နမေယျ န ဩနမေယျ, န တန္နိန္နော အဿ န တပ္ပေါဏော န တပ္ပဗ္ဘာရော န တဒဓိမုတ္တော န တဒဓိပတေယျောတိ—  န မမတ္တာယ နမေထ မာမကော.
</Paragraph>

<Paragraph number="462" book="mn">
တေနာဟ ဘဂဝါ—
</Paragraph>

<Paragraph number="463" type="verses" book="mn">
_“မရဏေနပိ တံ ပဟီယတိ,_  
_ယံ ပုရိသော မမိဒန္တိ မညတိ;_  
_ဧတမ္ပိ ဝိဒိတွာန ပဏ္ဍိတော,_  
_န မမတ္တာယ နမေထ မာမကော”တိ._  

</Paragraph>

</Division>
<Division number="42" book="mn" e="ch" v="24" p="97">

<Paragraph number="464" type="verses" book="mn">
_<Emphasis>သုပိနေန ယထာပိ သင်္ဂတံ,</Emphasis>_  
_<Emphasis>ပဋိဗုဒ္ဓေါ ပုရိသော န ပဿတိ;</Emphasis>_  
_<Emphasis>ဧဝမ္ပိ ပိယာယိတံ ဇနံ,</Emphasis>_  
_<Emphasis>ပေတံ ကာလင်္ကတံ န ပဿတိ.</Emphasis>_  

</Paragraph>

<Paragraph number="465" book="mn">
<Emphasis>သုပိနေန ယထာပိ သင်္ဂတန်</Emphasis>တိ. သင်္ဂတံ သမာဂတံ သမာဟိတံ သန္နိပတိတန္တိ—  သုပိနေန ယထာပိ သင်္ဂတံ. <Emphasis>ပဋိဗုဒ္ဓေါ ပုရိသော န ပဿတီ</Emphasis>တိ ယထာ ပုရိသော သုပိနဂတော စန္ဒံ ပဿတိ, သူရိယံ ပဿတိ, မဟာသမုဒ္ဒံ ပဿတိ, သိနေရုံ ပဗ္ဗတရာဇာနံ ပဿတိ, ဟတ္ထိံ ပဿတိ, အဿံ ပဿတိ, ရထံ ပဿတိ, ပတ္တိံ ပဿတိ, သေနာဗျူဟံ ပဿတိ, အာရာမရာမဏေယျကံ ပဿတိ, ဝနရာမဏေယျကံ…  ဘူမိရာမဏေယျကံ…  ပေါက္ခရဏီရာမဏေယျကံ ပဿတိ; ပဋိဗုဒ္ဓေါ န ကိဉ္စိ ပဿတီတိ—  ပဋိဗုဒ္ဓေါ ပုရိသော န ပဿတိ.
</Paragraph>

<Paragraph number="466" book="mn">
<Emphasis>ဧဝမ္ပိ ပိယာယိတံ ဇနန်</Emphasis>တိ. <Emphasis>ဧဝန်</Emphasis>တိ ဩပမ္မသမ္ပဋိပါဒနံ. <Emphasis>ပိယာယိတံ ဇနန်</Emphasis>တိ မမာယိတံ ဇနံ မာတရံ ဝါ ပိတရံ ဝါ ဘာတရံ ဝါ ဘဂိနိံ ဝါ ပုတ္တံ ဝါ ဓီတရံ ဝါ မိတ္တံ ဝါ အမစ္စံ ဝါ ဉာတိံ ဝါ သာလောဟိတံ ဝါတိ—  ဧဝမ္ပိ ပိယာယိတံ ဇနံ.
</Paragraph>

<Paragraph number="467" book="mn">
<Emphasis>ပေတံ ကာလင်္ကတံ န ပဿတီ</Emphasis>တိ. <Emphasis>ပေတော</Emphasis> ဝုစ္စတိ မတော. ကာလင်္ကတံ န ပဿတိ န ဒက္ခတိ နာဓိဂစ္ဆတိ န ဝိန္ဒတိ န ပဋိလဘတီတိ—  ပေတံ ကာလင်္ကတံ န ပဿတိ.
</Paragraph>

<Paragraph number="468" book="mn">
တေနာဟ ဘဂဝါ—
</Paragraph>

<Paragraph number="469" type="verses" book="mn">
_“သုပိနေန ယထာပိ သင်္ဂတံ,_  
_ပဋိဗုဒ္ဓေါ ပုရိသော န ပဿတိ;_  
_ဧဝမ္ပိ ပိယာယိတံ ဇနံ,_  
_ပေတံ ကာလင်္ကတံ န ပဿတီ”တိ._  

</Paragraph>

</Division>
<Division number="43" book="mn" e="ch" v="24" p="98">

<Paragraph number="470" type="verses" book="mn">
_<Emphasis>ဒိဋ္ဌာပိ သုတာပိ တေ ဇနာ,</Emphasis>_  
_<Emphasis>ယေသံ နာမမိဒံ ပဝုစ္စတိ;</Emphasis>_  
_<Emphasis>နာမံယေဝါဝသိဿတိ</Emphasis><Emphasis>,</Emphasis>_  
_<Emphasis>အက္ခေယျံ ပေတဿ ဇန္တုနော.</Emphasis>_  

</Paragraph>

<Paragraph number="471" book="mn">
<Emphasis>ဒိဋ္ဌာပိ သုတာပိ တေ ဇနာ</Emphasis>တိ. <Emphasis>ဒိဋ္ဌာ</Emphasis>တိ ယေ စက္ခုဝိညာဏာဘိသမ္ဘူတာ. <Emphasis>သုတာ</Emphasis>တိ ယေ သောတဝိညာဏာဘိသမ္ဘူတာ. <Emphasis>တေ ဇနာ</Emphasis>တိ ခတ္တိယာ စ ဗြာဟ္မဏာ စ ဝေဿာ စ သုဒ္ဒါ စ ဂဟဋ္ဌာ စ ပဗ္ဗဇိတာ စ ဒေဝါ စ မနုဿာ စာတိ—  ဒိဋ္ဌာပိ သုတာပိ တေ ဇနာ.
</Paragraph>

<Paragraph number="472" book="mn">
<Emphasis>ယေသံ နာမမိဒံ ပဝုစ္စတီ</Emphasis>တိ. <Emphasis>ယေသန်</Emphasis>တိ ယေသံ ခတ္တိယာနံ ဗြာဟ္မဏာနံ ဝေဿာနံ သုဒ္ဒါနံ ဂဟဋ္ဌာနံ ပဗ္ဗဇိတာနံ ဒေဝါနံ မနုဿာနံ. <Emphasis>နာမန်</Emphasis>တိ သင်္ခါ သမညာ ပညတ္တိ ဝေါဟာရော နာမံ နာမကမ္မံ နာမဓေယျံ နိရုတ္တိ ဗျဉ္ဇနံ အဘိလာပေါ. <Emphasis>ပဝုစ္စတီ</Emphasis>တိ ဝုစ္စတိ ပဝုစ္စတိ ကထီယတိ ဘဏီယတိ ဒီပီယတိ ဝေါဟရီယတီတိ—  ယေသံ နာမမိဒံ ပဝုစ္စတိ.
</Paragraph>

<Paragraph number="473" book="mn">
<Emphasis>နာမံယေဝါဝသိဿတိ အက္ခေယျန်</Emphasis>တိ. ရူပဂတံ ဝေဒနာဂတံ သညာဂတံ သင်္ခါရဂတံ ဝိညာဏဂတံ ပဟီယတိ ဇဟီယတိ ဝိဇဟီယတိ အန္တရဓာယတိ ဝိပ္ပလုဇ္ဇတိ, နာမံယေဝါဝသိဿတိ. <Emphasis>အက္ခေယျန်</Emphasis>တိ. အက္ခာတုံ ကထေတုံ ဘဏိတုံ ဒီပယိတုံ ဝေါဟရိတုန္တိ—  နာမံ ဧဝါဝသိဿတိ အက္ခေယျံ. <Emphasis>ပေတဿ ဇန္တုနော</Emphasis>တိ. <Emphasis>ပေတဿာ</Emphasis>တိ မတဿ ကာလင်္ကတဿ. <Emphasis>ဇန္တုနော</Emphasis>တိ သတ္တဿ နရဿ မာနဝဿ ပေါသဿ ပုဂ္ဂလဿ ဇီဝဿ ဇာဂုဿ ဇန္တုဿ ဣန္ဒဂုဿ မနုဇဿာတိ—  ပေတဿ ဇန္တုနော.
</Paragraph>

<Paragraph number="474" book="mn">
တေနာဟ ဘဂဝါ—
</Paragraph>

<Paragraph number="475" type="verses" book="mn">
_“ဒိဋ္ဌာပိ သုတာပိ တေ ဇနာ,_  
_ယေသံ နာမမိဒံ ပဝုစ္စတိ;_  
_နာမံယေဝါဝသိဿတိ,_  
_အက္ခေယျံ ပေတဿ ဇန္တုနော”တိ._  

</Paragraph>

</Division>
<Division number="44" book="mn" e="ch" v="24" p="99">

<Paragraph number="476" type="verses" book="mn">
_<Emphasis>သောကပ္ပရိဒေဝမစ္ဆရံ,</Emphasis>_  
_<Emphasis>န ပဇဟန္တိ ဂိဒ္ဓါ မမာယိတေ;</Emphasis>_  
_<Emphasis>တသ္မာ မုနယော ပရိဂ္ဂဟံ,</Emphasis>_  
_<Emphasis>ဟိတွာ အစရိံသု ခေမဒဿိနော.</Emphasis>_  

</Paragraph>

<Paragraph number="477" book="mn">
<Emphasis>သောကပ္ပရိဒေဝမစ္ဆရံ န ပဇဟန္တိ ဂိဒ္ဓါ မမာယိတေ</Emphasis>တိ. <Emphasis>သောကော</Emphasis>တိ ဉာတိဗျသနေန ဝါ ဖုဋ္ဌဿ ဘောဂဗျသနေန ဝါ ဖုဋ္ဌဿ ရောဂဗျသနေန ဝါ ဖုဋ္ဌဿ သီလဗျသနေန ဝါ ဖုဋ္ဌဿ ဒိဋ္ဌိဗျသနေန ဝါ ဖုဋ္ဌဿ အညတရညတရေန ဗျသနေန သမန္နာဂတဿ အညတရညတရေန ဒုက္ခဓမ္မေန ဖုဋ္ဌဿ သောကော သောစနာ သောစိတတ္တံ အန္တောသောကော အန္တောပရိသောကော အန္တောဒါဟော အန္တောပရိဒါဟော စေတသော ပရိဇ္ဈာယနာ ဒေါမနဿံ သောကသလ္လံ. <Emphasis>ပရိဒေဝေါ</Emphasis>တိ ဉာတိဗျသနေန ဝါ ဖုဋ္ဌဿ …ပေ…  ဒိဋ္ဌိဗျသနေန ဝါ ဖုဋ္ဌဿ အညတရညတရေန ဗျသနေန သမန္နာဂတဿ အညတရညတရေန ဒုက္ခဓမ္မေန ဖုဋ္ဌဿ အာဒေဝေါ ပရိဒေဝေါ အာဒေဝနာ ပရိဒေဝနာ အာဒေဝိတတ္တံ ပရိဒေဝိတတ္တံ ဝါစာ ပလာပေါ ဝိပ္ပလာပေါ လာလပ္ပေါ လာလပ္ပါယနာ လာလပ္ပါယိတတ္တံ. <Emphasis>မစ္ဆရိယန်</Emphasis>တိ ပဉ္စ မစ္ဆရိယာနိ—  အာဝါသမစ္ဆရိယံ, ကုလမစ္ဆရိယံ, လာဘမစ္ဆရိယံ, ဝဏ္ဏမစ္ဆရိယံ, ဓမ္မမစ္ဆရိယံ. ယံ ဧဝရူပံ မစ္ဆရိယံ မစ္ဆရာယနာ မစ္ဆရာယိတတ္တံ ဝေဝိစ္ဆံ ကဒရိယံ ကဋုကဉ္စုကတာ အဂ္ဂဟိတတ္တံ စိတ္တဿ—  ဣဒံ ဝုစ္စတိ မစ္ဆရိယံ. အပိ စ ခန္ဓမစ္ဆရိယမ္ပိ မစ္ဆရိယံ, ဓာတုမစ္ဆရိယမ္ပိ မစ္ဆရိယံ, အာယတနမစ္ဆရိယမ္ပိ မစ္ဆရိယံ ဂါဟော—  ဣဒံ ဝုစ္စတိ မစ္ဆရိယံ. ဂေဓော ဝုစ္စတိ တဏှာ. ယော ရာဂေါ သာရာဂေါ …ပေ…  အဘိဇ္ဈာ လောဘော အကုသလမူလံ. <Emphasis>မမတ္တာ</Emphasis>တိ ဒွေ မမတ္တာ—  တဏှာမမတ္တဉ္စ ဒိဋ္ဌိမမတ္တဉ္စ …ပေ…  ဣဒံ တဏှာမမတ္တံ …ပေ…  ဣဒံ ဒိဋ္ဌိမမတ္တံ. မမာယိတံ ဝတ္ထုံ အစ္ဆေဒသင်္ကိနောပိ သောစန္တိ, အစ္ဆိဇ္ဇန္တေပိ သောစန္တိ, အစ္ဆိန္နေပိ သောစန္တိ, မမာယိတံ ဝတ္ထုံ ဝိပရိဏာမသင်္ကိနောပိ သောစန္တိ, ဝိပရိဏာမန္တေပိ သောစန္တိ, ဝိပရိဏတေပိ သောစန္တိ, မမာယိတံ ဝတ္ထုံ အစ္ဆေဒသင်္ကိနောပိ ပရိဒေဝန္တိ, အစ္ဆိဇ္ဇန္တေပိ ပရိဒေဝန္တိ, အစ္ဆိန္နေပိ ပရိဒေဝန္တိ. မမာယိတံ ဝတ္ထုံ ဝိပရိဏာမသင်္ကိနောပိ ပရိဒေဝန္တိ, ဝိပရိဏာမန္တေပိ ပရိဒေဝန္တိ, ဝိပရိဏတေပိ ပရိဒေဝန္တိ. မမာယိတံ ဝတ္ထုံ ရက္ခန္တိ ဂေါပေန္တိ ပရိဂ္ဂဏှန္တိ မမာယန္တိ မစ္ဆရာယန္တိ; မမာယိတသ္မိံ ဝတ္ထုသ္မိံ သောကံ န ဇဟန္တိ, ပရိဒေဝံ န ဇဟန္တိ, မစ္ဆရိယံ န ဇဟန္တိ, ဂေဓံ န ဇဟန္တိ န ပဇဟန္တိ န ဝိနောဒေန္တိ န ဗျန္တိံ ကရောန္တိ န အနဘာဝံ ဂမေန္တီတိ—  သောကပ္ပရိဒေဝမစ္ဆရံ န ပဇဟန္တိ ဂိဒ္ဓါ မမာယိတေ.
</Paragraph>

<Paragraph number="478" book="mn">
<Emphasis>တသ္မာ မုနယော ပရိဂ္ဂဟံ, ဟိတွာ အစရိံသု ခေမဒဿိနော</Emphasis>တိ. <Emphasis>တသ္မာ</Emphasis>တိ တသ္မာ တံကာရဏာ တံဟေတု တပ္ပစ္စယာ တံနိဒါနာ ဧတံ အာဒီနဝံ သမ္ပဿမာနာ မမတ္တေသူတိ—  တသ္မာ. <Emphasis>မုနယော</Emphasis>တိ <Emphasis>မောနံ</Emphasis> ဝုစ္စတိ ဉာဏံ. ယာ ပညာ ပဇာနနာ …ပေ…  အမောဟော ဓမ္မဝိစယော သမ္မာဒိဋ္ဌိ. တေန ဉာဏေန သမန္နာဂတာ မုနယော မောနပ္ပတ္တာ. တီဏိ မောနေယျာနိ—  ကာယမောနေယျံ, ဝစီမောနေယျံ, မနောမောနေယျံ …ပေ…  သင်္ဂဇာလမတိစ္စ သော မုနိ. <Emphasis>ပရိဂ္ဂဟော</Emphasis>တိ ဒွေ ပရိဂ္ဂဟာ—  တဏှာပရိဂ္ဂဟော စ ဒိဋ္ဌိပရိဂ္ဂဟော စ …ပေ…  အယံ တဏှာပရိဂ္ဂဟော …ပေ…  အယံ ဒိဋ္ဌိပရိဂ္ဂဟော. မုနယော တဏှာပရိဂ္ဂဟံ ပရိစ္စဇိတွာ ဒိဋ္ဌိပရိဂ္ဂဟံ ပဋိနိဿဇ္ဇိတွာ စဇိတွာ ပဇဟိတွာ ဝိနောဒေတွာ ဗျန္တိံ ကရိတွာ အနဘာဝံ ဂမေတွာ အစရိံသု ဝိဟရိံသု ဣရိယိံသု ဝတ္တိံသု ပါလိံသု ယပိံသု ယာပိံသု. <Emphasis>ခေမဒဿိနော</Emphasis>တိ <Emphasis>ခေမံ</Emphasis> ဝုစ္စတိ အမတံ နိဗ္ဗာနံ. ယော သော သဗ္ဗသင်္ခါရသမထော သဗ္ဗူပဓိပဋိနိဿဂ္ဂေါ တဏှက္ခယော ဝိရာဂေါ နိရောဓော နိဗ္ဗာနံ. <Emphasis>ခေမဒဿိနော</Emphasis>တိ ခေမဒဿိနော တာဏဒဿိနော လေဏဒဿိနော သရဏဒဿိနော အဘယဒဿိနော အစ္စုတဒဿိနော အမတဒဿိနော နိဗ္ဗာနဒဿိနောတိ—  တသ္မာ မုနယော ပရိဂ္ဂဟံ ဟိတွာ အစရိံသု ခေမဒဿိနော.
</Paragraph>

<Paragraph number="479" book="mn">
တေနာဟ ဘဂဝါ—
</Paragraph>

<Paragraph number="480" type="verses" book="mn">
_“သောကပ္ပရိဒေဝမစ္ဆရံ,_  
_န ဇဟန္တိ ဂိဒ္ဓါ မမာယိတေ;_  
_တသ္မာ မုနယော ပရိဂ္ဂဟံ,_  
_ဟိတွာ အစရိံသု ခေမဒဿိနော”တိ._  

</Paragraph>

</Division>
<Division number="45" book="mn" e="ch" v="24" p="100">

<Paragraph number="481" type="verses" book="mn">
_<Emphasis>ပတိလီနစရဿ ဘိက္ခုနော,</Emphasis>_  
_<Emphasis>ဘဇမာနဿ ဝိဝိတ္တမာသနံ;</Emphasis>_  
_<Emphasis>သာမဂ္ဂိယမာဟု တဿ တံ,</Emphasis>_  
_<Emphasis>ယော အတ္တာနံ ဘဝနေ န ဒဿယေ.</Emphasis>_  

</Paragraph>

<Paragraph number="482" book="mn">
<Emphasis>ပတိလီနစရဿ ဘိက္ခုနော</Emphasis>တိ. ပတိလီနစရာ ဝုစ္စန္တိ သတ္တ သေက္ခာ. အရဟာ ပတိလီနော. ကိံကာရဏာ ပတိလီနစရာ ဝုစ္စန္တိ သတ္တ သေက္ခာ? တေ တတော တတော စိတ္တံ ပတိလီနေန္တာ ပတိကုဋေန္တာ ပတိဝဋ္ဋေန္တာ သန္နိရုဒ္ဓန္တာ သန္နိဂ္ဂဏှန္တာ သန္နိဝါရေန္တာ ရက္ခန္တာ ဂေါပေန္တာ စရန္တိ ဝိစရန္တိ ဝိဟရန္တိ ဣရိယန္တိ ဝတ္တေန္တိ ပါလေန္တိ ယပေန္တိ ယာပေန္တိ, စက္ခုဒွါရေ စိတ္တံ ပတိလီနေန္တာ ပတိကုဋေန္တာ ပတိဝဋ္ဋေန္တာ သန္နိရုဒ္ဓန္တာ သန္နိဂ္ဂဏှန္တာ သန္နိဝါရေန္တာ ရက္ခန္တာ ဂေါပေန္တာ စရန္တိ ဝိစရန္တိ ဝိဟရန္တိ ဣရိယန္တိ ဝတ္တေန္တိ ပါလေန္တိ ယပေန္တိ ယာပေန္တိ, သောတဒွါရေ စိတ္တံ …ပေ…  ဃာနဒွါရေ စိတ္တံ…  ဇိဝှါဒွါရေ စိတ္တံ…  ကာယဒွါရေ စိတ္တံ…  မနောဒွါရေ စိတ္တံ ပတိလီနေန္တာ ပတိကုဋေန္တာ ပတိဝဋ္ဋေန္တာ သန္နိရုဒ္ဓန္တာ သန္နိဂ္ဂဏှန္တာ သန္နိဝါရေန္တာ ရက္ခန္တာ ဂေါပေန္တာ စရန္တိ ဝိစရန္တိ ဝိဟရန္တိ ဣရိယန္တိ ဝတ္တေန္တိ ပါလေန္တိ ယပေန္တိ ယာပေန္တိ. ယထာ ကုက္ကုဋပတ္တံ ဝါ နှာရုဒဒ္ဒုလံ ဝါ အဂ္ဂိမှိ ပက္ခိတ္တံ ပတိလီယတိ ပတိကုဋတိ ပတိဝဋ္ဋတိ န သမ္ပသာရိယတိ; ဧဝမေဝံ တတော တတော စိတ္တံ ပတိလီနေန္တာ ပတိကုဋေန္တာ ပတိဝဋ္ဋေန္တာ သန္နိရုဒ္ဓန္တာ သန္နိဂ္ဂဏှန္တာ သန္နိဝါရေန္တာ ရက္ခန္တာ ဂေါပေန္တာ စရန္တိ ဝိစရန္တိ ဝိဟရန္တိ ဣရိယန္တိ ဝတ္တေန္တိ ပါလေန္တိ ယပေန္တိ ယာပေန္တိ, စက္ခုဒွါရေ စိတ္တံ…  သောတဒွါရေ စိတ္တံ…  ဃာနဒွါရေ စိတ္တံ…  ဇိဝှါဒွါရေ စိတ္တံ…  ကာယဒွါရေ စိတ္တံ…  မနောဒွါရေ စိတ္တံ ပတိလီနေန္တာ ပတိကုဋေန္တာ ပတိဝဋ္ဋေန္တာ သန္နိရုဒ္ဓန္တာ သန္နိဂ္ဂဏှန္တာ သန္နိဝါရေန္တာ ရက္ခန္တာ ဂေါပေန္တာ စရန္တိ ဝိစရန္တိ ဝိဟရန္တိ ဣရိယန္တိ ဝတ္တေန္တိ ပါလေန္တိ ယပေန္တိ ယာပေန္တိ. တံကာရဏာ ပတိလီနစရာ ဝုစ္စန္တိ သတ္တ သေက္ခာ. <Emphasis>ဘိက္ခုနော</Emphasis>တိ ပုထုဇ္ဇနကလျာဏကဿ ဝါ ဘိက္ခုနော သေက္ခဿ ဝါ ဘိက္ခုနောတိ—  ပတိလီနစရဿ ဘိက္ခုနော.
</Paragraph>

<Paragraph number="483" book="mn">
<Emphasis>ဘဇမာနဿ ဝိဝိတ္တမာသနန်</Emphasis>တိ <Emphasis>အာသနံ</Emphasis> ဝုစ္စတိ ယတ္ထ နိသီဒန္တိ—  မဉ္စော ပီဌံ ဘိသိ တဋ္ဋိကာ စမ္မခဏ္ဍော တိဏသန္ထာရော ပဏ္ဏသန္ထာရော ပလာလသန္ထာရော. တံ အာသနံ အသပ္ပါယရူပဒဿနေန ရိတ္တံ ဝိဝိတ္တံ ပဝိဝိတ္တံ, အသပ္ပါယသဒ္ဒဿဝနေန ရိတ္တံ ဝိဝိတ္တံ ပဝိဝိတ္တံ, အသပ္ပါယဂန္ဓဃာယနေန…  အသပ္ပါယရသသာယနေန…  အသပ္ပါယဖောဋ္ဌဗ္ဗဖုသနေန…  အသပ္ပါယေဟိ ပဉ္စဟိ ကာမဂုဏေဟိ ရိတ္တံ ဝိဝိတ္တံ ပဝိဝိတ္တံ. တံ ဝိဝိတ္တံ အာသနံ ဘဇတော သမ္ဘဇတော သေဝတော နိသေဝတော သံသေဝတော ပဋိသေဝတောတိ—  ဘဇမာနဿ ဝိဝိတ္တမာသနံ.
</Paragraph>

<Paragraph number="484" book="mn">
<Emphasis>သာမဂ္ဂိယမာဟု တဿ တံ, ယော အတ္တာနံ ဘဝနေ န ဒဿယေ</Emphasis>တိ. <Emphasis>သာမဂ္ဂိယော</Emphasis>တိ တိဿော သာမဂ္ဂိယော—  ဂဏသာမဂ္ဂီ, ဓမ္မသာမဂ္ဂီ, အနဘိနိဗ္ဗတ္တိသာမဂ္ဂီ. ကတမာ ဂဏသာမဂ္ဂီ? ဗဟူ စေပိ ဘိက္ခူ သမဂ္ဂါ သမ္မောဒမာနာ အဝိဝဒမာနာ ခီရောဒကီဘူတာ အညမညံ ပိယစက္ခူဟိ သမ္ပဿန္တာ ဝိဟရန္တိ—  အယံ ဂဏသာမဂ္ဂီ. ကတမာ ဓမ္မသာမဂ္ဂီ? စတ္တာရော သတိပဋ္ဌာနာ, စတ္တာရော သမ္မပ္ပဓာနာ, စတ္တာရော ဣဒ္ဓိပါဒါ, ပဉ္စိန္ဒြိယာနိ, ပဉ္စ ဗလာနိ, သတ္တ ဗောဇ္ဈင်္ဂါ, အရိယော အဋ္ဌင်္ဂိကော မဂ္ဂေါ. တေ ဧကတော ပက္ခန္ဒန္တိ ပသီဒန္တိ သမ္ပတိဋ္ဌန္တိ ဝိမုစ္စန္တိ; န တေသံ ဓမ္မာနံ ဝိဝါဒေါ ပဝိဝါဒေါ အတ္ထိ—  အယံ ဓမ္မသာမဂ္ဂီ. ကတမာ အနဘိနိဗ္ဗတ္တိသာမဂ္ဂီ? ဗဟူ စေပိ ဘိက္ခူ အနုပါဒိသေသာယ နိဗ္ဗာနဓာတုယာ ပရိနိဗ္ဗာယန္တိ; န တေသံ နိဗ္ဗာနဓာတုယာ ဦနတ္တံ ဝါ ပုဏ္ဏတ္တံ ဝါ ပညာယတိ—  အယံ အနဘိနိဗ္ဗတ္တိသာမဂ္ဂီ. <Emphasis>ဘဝနေ</Emphasis>တိ နေရယိကာနံ နိရယော ဘဝနံ, တိရစ္ဆာနယောနိကာနံ တိရစ္ဆာနယောနိ ဘဝနံ, ပေတ္တိဝိသယိကာနံ ပေတ္တိဝိသယော ဘဝနံ, မနုဿာနံ မနုဿလောကော ဘဝနံ, ဒေဝါနံ ဒေဝလောကော ဘဝနန္တိ. <Emphasis>သာမဂ္ဂိယမာဟု တဿ တံ, ယော အတ္တာနံ ဘဝနေ န ဒဿယေ</Emphasis>တိ. တဿေသာ သာမဂ္ဂီ ဧတံ ဆန္နံ ဧတံ ပတိရူပံ ဧတံ အနုစ္ဆဝိကံ ဧတံ အနုလောမံ, ယော ဧဝံ ပဋိစ္ဆန္နေ နိရယေ အတ္တာနံ န ဒဿေယျ, တိရစ္ဆာနယောနိယံ အတ္တာနံ န ဒဿေယျ, ပေတ္တိဝိသယေ အတ္တာနံ န ဒဿေယျ, မနုဿလောကေ အတ္တာနံ န ဒဿေယျ, ဒေဝလောကေ အတ္တာနံ န ဒဿေယျာတိ ဧဝမာဟံသု ဧဝံ ကထေန္တိ ဧဝံ ဘဏန္တိ ဧဝံ ဒီပယန္တိ ဧဝံ ဝေါဟရန္တီတိ—  သာမဂ္ဂိယမာဟု တဿ တံ, ယော အတ္တာနံ ဘဝနေ န ဒဿယေ.
</Paragraph>

<Paragraph number="485" book="mn">
တေနာဟ ဘဂဝါ—
</Paragraph>

<Paragraph number="486" type="verses" book="mn">
_“ပတိလီနစရဿ ဘိက္ခုနော,_  
_ဘဇမာနဿ ဝိဝိတ္တမာသနံ;_  
_သာမဂ္ဂိယမာဟု တဿ တံ,_  
_ယော အတ္တာနံ ဘဝနေ န ဒဿယေ”တိ._  

</Paragraph>

</Division>
<Division number="46" book="mn" e="ch" v="24" p="102">

<Paragraph number="487" type="verses" book="mn">
_<Emphasis>သဗ္ဗတ္ထ မုနီ အနိဿိတော,</Emphasis>_  
_<Emphasis>န ပိယံ ကုဗ္ဗတိ နောပိ အပ္ပိယံ;</Emphasis>_  
_<Emphasis>တသ္မိံ ပရိဒေဝမစ္ဆရံ,</Emphasis>_  
_<Emphasis>ပဏ္ဏေ ဝါရိ ယထာ န လိမ္ပတိ.</Emphasis>_  

</Paragraph>

<Paragraph number="488" book="mn">
<Emphasis>သဗ္ဗတ္ထ မုနီ အနိဿိတော</Emphasis>တိ. သဗ္ဗံ ဝုစ္စတိ ဒွါဒသာယတနာနိ—  စက္ခုဉ္စေဝ ရူပါ စ, သောတဉ္စ သဒ္ဒါ စ, ဃာနဉ္စ ဂန္ဓာ စ, ဇိဝှါ စ ရသာ စ, ကာယော စ ဖောဋ္ဌဗ္ဗာ စ, မနော စ ဓမ္မာ စ. <Emphasis>မုနီ</Emphasis>တိ. မောနံ ဝုစ္စတိ ဉာဏံ …ပေ…  သင်္ဂဇာလမတိစ္စ သော မုနိ. <Emphasis>အနိဿိတော</Emphasis>တိ. ဒွေ နိဿယာ—  တဏှာနိဿယော စ ဒိဋ္ဌိနိဿယော စ …ပေ…  အယံ တဏှာနိဿယော …ပေ…  အယံ ဒိဋ္ဌိနိဿယော. မုနိ တဏှာနိဿယံ ပဟာယ ဒိဋ္ဌိနိဿယံ ပဋိနိဿဇ္ဇိတွာ စက္ခုံ အနိဿိတော သောတံ အနိဿိတော ဃာနံ အနိဿိတော ဇိဝှံ အနိဿိတော ကာယံ အနိဿိတော မနံ အနိဿိတော ရူပေ…  သဒ္ဒေ…  ဂန္ဓေ…  ရသေ…  ဖောဋ္ဌဗ္ဗေ…  ဓမ္မေ…  ကုလံ…  ဂဏံ…  အာဝါသံ…  လာဘံ…  ယသံ…  ပသံသံ…  သုခံ…  စီဝရံ…  ပိဏ္ဍပါတံ…  သေနာသနံ…  ဂိလာနပစ္စယဘေသဇ္ဇပရိက္ခာရံ…  ကာမဓာတုံ…  ရူပဓာတုံ…  အရူပဓာတုံ…  ကာမဘဝံ…  ရူပဘဝံ…  အရူပဘဝံ…  သညာဘဝံ…  အသညာဘဝံ…  နေဝသညာနာသညာဘဝံ…  ဧကဝေါကာရဘဝံ…  စတုဝေါကာရဘဝံ…  ပဉ္စဝေါကာရဘဝံ…  အတီတံ…  အနာဂတံ…  ပစ္စုပ္ပန္နံ…  ဒိဋ္ဌံ…  သုတံ…  မုတံ…  ဝိညာတံ…  သဗ္ဗေ ဓမ္မေ အနိဿိတော အနလ္လီနော အနုပဂတော အနဇ္ဈောသိတော အနဓိမုတ္တော နိက္ခန္တော နိဿဋော ဝိပ္ပမုတ္တော ဝိသညုတ္တော ဝိမရိယာဒိကတေန စေတသာ ဝိဟရတီတိ—  သဗ္ဗတ္ထ မုနိ အနိဿိတော.
</Paragraph>

<Paragraph number="489" book="mn">
<Emphasis>န ပိယံ ကုဗ္ဗတိ နောပိ အပ္ပိယန်</Emphasis>တိ. <Emphasis>ပိယာ</Emphasis>တိ ဒွေ ပိယာ—  သတ္တာ ဝါ သင်္ခါရာ ဝါ. ကတမေ သတ္တာ ပိယာ? ဣဓ ယဿ တေ ဟောန္တိ အတ္ထကာမာ ဟိတကာမာ ဖာသုကာမာ ယောဂက္ခေမကာမာ မာတာ ဝါ ပိတာ ဝါ ဘာတာ ဝါ ဘဂိနီ ဝါ ပုတ္တာ ဝါ ဓီတရာ ဝါ မိတ္တာ ဝါ အမစ္စာ ဝါ ဉာတီ ဝါ သာလောဟိတာ ဝါ—  ဣမေ သတ္တာ ပိယာ. ကတမေ သင်္ခါရာ ပိယာ? မနာပိကာ ရူပါ မနာပိကာ သဒ္ဒါ မနာပိကာ ဂန္ဓာ မနာပိကာ ရသာ မနာပိကာ ဖောဋ္ဌဗ္ဗာ—  ဣမေ သင်္ခါရာ ပိယာ. <Emphasis>အပ္ပိယာ</Emphasis>တိ ဒွေ အပ္ပိယာ—  သတ္တာ ဝါ သင်္ခါရာ ဝါ. ကတမေ သတ္တာ အပ္ပိယာ? ဣဓ ယဿ တေ ဟောန္တိ အနတ္ထကာမာ အဟိတကာမာ အဖာသုကာမာ အယောဂက္ခေမကာမာ ဇီဝိတာ ဝေါရောပေတုကာမာ—  ဣမေ သတ္တာ အပ္ပိယာ. ကတမေ သင်္ခါရာ အပ္ပိယာ? အမနာပိကာ ရူပါ အမနာပိကာ သဒ္ဒါ အမနာပိကာ ဂန္ဓာ အမနာပိကာ ရသာ အမနာပိကာ ဖောဋ္ဌဗ္ဗာ—  ဣမေ သင်္ခါရာ အပ္ပိယာ. <Emphasis>န ပိယံ ကုဗ္ဗတိ နောပိ အပ္ပိယန်</Emphasis>တိ. “အယံ မေ သတ္တော ပိယော, ဣမေ စ သင်္ခါရာ မနာပါ”တိ ရာဂဝသေန ပိယံ န ကရောတိ; “အယံ မေ သတ္တော အပ္ပိယော, ဣမေ စ သင်္ခါရာ အမနာပါ”တိ ပဋိဃဝသေန အပ္ပိယံ န ကရောတိ န ဇနေတိ န သဉ္ဇနေတိ န နိဗ္ဗတ္တေတိ နာဘိနိဗ္ဗတ္တေတီတိ—  န ပိယံ ကုဗ္ဗတိ နောပိ အပ္ပိယံ.
</Paragraph>

<Paragraph number="490" book="mn">
<Emphasis>တသ္မိံ ပရိဒေဝမစ္ဆရံ ပဏ္ဏေ ဝါရိ ယထာ န လိမ္ပတီ</Emphasis>တိ. <Emphasis>တသ္မိန်</Emphasis>တိ တသ္မိံ ပုဂ္ဂလေ အရဟန္တေ ခီဏာသဝေ. <Emphasis>ပရိဒေဝေါ</Emphasis>တိ ဉာတိဗျသနေန ဝါ ဖုဋ္ဌဿ ဘောဂဗျသနေန ဝါ ဖုဋ္ဌဿ ရောဂဗျသနေန ဝါ ဖုဋ္ဌဿ သီလဗျသနေန ဝါ ဖုဋ္ဌဿ ဒိဋ္ဌိဗျသနေန ဝါ ဖုဋ္ဌဿ အညတရညတရေန ဗျသနေန သမန္နာဂတဿ အညတရညတရေန ဒုက္ခဓမ္မေန ဖုဋ္ဌဿ အာဒေဝေါ ပရိဒေဝေါ အာဒေဝနာ ပရိဒေဝနာ အာဒေဝိတတ္တံ ပရိဒေဝိတတ္တံ ဝါစာ ပလာပေါ ဝိပ္ပလာပေါ လာလပ္ပေါ လာလပ္ပါယနာ လာလပ္ပါယိတတ္တံ. <Emphasis>မစ္ဆရိယန်</Emphasis>တိ ပဉ္စ မစ္ဆရိယာနိ—  အာဝါသမစ္ဆရိယံ, ကုလမစ္ဆရိယံ, လာဘမစ္ဆရိယံ, ဝဏ္ဏမစ္ဆရိယံ, ဓမ္မမစ္ဆရိယံ. ယံ ဧဝရူပံ မစ္ဆရိယံ မစ္ဆရာယနာ မစ္ဆရာယိတတ္တံ ဝေဝိစ္ဆံ ကဒရိယံ ကဋုကဉ္စုကတာ အဂ္ဂဟိတတ္တံ စိတ္တဿ—  ဣဒံ ဝုစ္စတိ မစ္ဆရိယံ. အပိ စ ခန္ဓမစ္ဆရိယမ္ပိ မစ္ဆရိယံ, ဓာတုမစ္ဆရိယမ္ပိ မစ္ဆရိယံ, အာယတနမစ္ဆရိယမ္ပိ မစ္ဆရိယံ ဂါဟော—  ဣဒံ ဝုစ္စတိ မစ္ဆရိယံ.
</Paragraph>

<Paragraph number="491" book="mn">
<Emphasis>ပဏ္ဏေ ဝါရိ ယထာ န လိမ္ပတီ</Emphasis>တိ. <Emphasis>ပဏ္ဏံ</Emphasis> ဝုစ္စတိ ပဒုမပတ္တံ. <Emphasis>ဝါရိ</Emphasis> ဝုစ္စတိ ဥဒကံ. ယထာ ဝါရိ ပဒုမပတ္တံ န လိမ္ပတိ န ပလိမ္ပတိ န ဥပလိမ္ပတိ အလိတ္တံ အပလိတ္တံ အနုပလိတ္တံ, ဧဝမေဝံ တသ္မိံ ပုဂ္ဂလေ အရဟန္တေ ခီဏာသဝေ ပရိဒေဝေါ မစ္ဆရိယဉ္စ န လိမ္ပတိ န ပလိမ္ပတိ န ဥပလိမ္ပတိ အလိတ္တာ အပလိတ္တာ အနုပလိတ္တာ. သော စ ပုဂ္ဂလော အရဟန္တော တေဟိ ကိလေသေဟိ န လိမ္ပတိ န ပလိမ္ပတိ န ဥပလိမ္ပတိ အလိတ္တော အပလိတ္တော အနုပလိတ္တော နိက္ခန္တော နိဿဋော ဝိပ္ပမုတ္တော ဝိသညုတ္တော ဝိမရိယာဒိကတေန စေတသာ ဝိဟရတီတိ—  တသ္မိံ ပရိဒေဝမစ္ဆရံ ပဏ္ဏေ ဝါရိ ယထာ န လိမ္ပတိ.
</Paragraph>

<Paragraph number="492" book="mn">
တေနာဟ ဘဂဝါ—
</Paragraph>

<Paragraph number="493" type="verses" book="mn">
_“သဗ္ဗတ္ထ မုနီ အနိဿိတော,_  
_န ပိယံ ကုဗ္ဗတိ နောပိ အပ္ပိယံ;_  
_တသ္မိံ ပရိဒေဝမစ္ဆရံ,_  
_ပဏ္ဏေ ဝါရိ ယထာ န လိမ္ပတီ”တိ._  

</Paragraph>

</Division>
<Division number="47" book="mn" e="ch" v="24" p="104">

<Paragraph number="494" type="verses" book="mn">
_<Emphasis>ဥဒဗိန္ဒု ယထာပိ ပေါက္ခရေ,</Emphasis>_  
_<Emphasis>ပဒုမေ ဝါရိ ယထာ န လိမ္ပတိ;</Emphasis>_  
_<Emphasis>ဧဝံ မုနိ နောပလိမ္ပတိ,</Emphasis>_  
_<Emphasis>ယဒိဒံ ဒိဋ္ဌသုတံ မုတေသု ဝါ.</Emphasis>_  

</Paragraph>

<Paragraph number="495" book="mn">
<Emphasis>ဥဒဗိန္ဒု ယထာပိ ပေါက္ခရေ</Emphasis>တိ. ဥဒဗိန္ဒု ဝုစ္စတိ ဥဒကထေဝေါ. ပေါက္ခရံ ဝုစ္စတိ ပဒုမပတ္တံ. ယထာ ဥဒဗိန္ဒု ပဒုမပတ္တေ န လိမ္ပတိ န ပလိမ္ပတိ န ဥပလိမ္ပတိ အလိတ္တံ အပလိတ္တံ အနုပလိတ္တန္တိ—  ဥဒဗိန္ဒု ယထာပိ ပေါက္ခရေ. <Emphasis>ပဒုမေ</Emphasis> <Emphasis>ဝါရိ ယထာ န လိမ္ပတီ</Emphasis>တိ. ပဒုမံ ဝုစ္စတိ ပဒုမပုပ္ဖံ. ဝါရိ ဝုစ္စတိ ဥဒကံ. ယထာ ဝါရိ ပဒုမပုပ္ဖံ န လိမ္ပတိ န ပလိမ္ပတိ န ဥပလိမ္ပတိ အလိတ္တံ အပလိတ္တံ အနုပလိတ္တန္တိ—  ပဒုမေ ဝါရိ ယထာ န လိမ္ပတိ.
</Paragraph>

<Paragraph number="496" book="mn">
<Emphasis>ဧဝံ မုနိ နောပလိမ္ပတိ, ယဒိဒံ ဒိဋ္ဌသုတံ မုတေသု ဝါ</Emphasis>တိ. <Emphasis>ဧဝန်</Emphasis>တိ ဩပမ္မသမ္ပဋိပါဒနံ. <Emphasis>မုနီ</Emphasis>တိ. <Emphasis>မောနံ</Emphasis> ဝုစ္စတိ ဉာဏံ …ပေ…  သင်္ဂဇာလမတိစ္စ သော မုနိ. <Emphasis>လေပါ</Emphasis>တိ ဒွေ လေပါ—  တဏှာလေပေါ စ ဒိဋ္ဌိလေပေါ စ …ပေ…  အယံ တဏှာလေပေါ …ပေ…  အယံ ဒိဋ္ဌိလေပေါ. မုနိ တဏှာလေပံ ပဟာယ ဒိဋ္ဌိလေပံ ပဋိနိဿဇ္ဇိတွာ ဒိဋ္ဌေ န လိမ္ပတိ, သုတေ န လိမ္ပတိ, မုတေ န လိမ္ပတိ, ဝိညာတေ န လိမ္ပတိ န ပလိမ္ပတိ န ဥပလိမ္ပတိ အလိတ္တော အပလိတ္တော အနုပလိတ္တော နိက္ခန္တော နိဿဋော ဝိပ္ပမုတ္တော ဝိသညုတ္တော ဝိမရိယာဒိကတေန စေတသာ ဝိဟရတီတိ—  ဧဝံ မုနိ နောပလိမ္ပတိ, ယဒိဒံ ဒိဋ္ဌသုတံ မုတေသု ဝါ.
</Paragraph>

<Paragraph number="497" book="mn">
တေနာဟ ဘဂဝါ—
</Paragraph>

<Paragraph number="498" type="verses" book="mn">
_“ဥဒဗိန္ဒု ယထာပိ ပေါက္ခရေ,_  
_ပဒုမေ ဝါရိ ယထာ န လိမ္ပတိ;_  
_ဧဝံ မုနိ နောပလိမ္ပတိ,_  
_ယဒိဒံ ဒိဋ္ဌသုတံ မုတေသု ဝါ”တိ._  

</Paragraph>

</Division>
<Division number="48" book="mn" e="ch" v="24" p="105">

<Paragraph number="499" type="verses" book="mn">
_<Emphasis>ဓောနော န ဟိ တေန မညတိ,</Emphasis>_  
_<Emphasis>ယဒိဒံ ဒိဋ္ဌသုတံ မုတေသု ဝါ;</Emphasis>_  
_<Emphasis>နာညေန ဝိသုဒ္ဓိမိစ္ဆတိ,</Emphasis>_  
_<Emphasis>န ဟိ သော ရဇ္ဇတိ နော ဝိရဇ္ဇတိ.</Emphasis>_  

</Paragraph>

<Paragraph number="500" book="mn">
<Emphasis>ဓောနော န ဟိ တေန မညတိ, ယဒိဒံ ဒိဋ္ဌသုတံ မုတေသု ဝါ</Emphasis>တိ. <Emphasis>ဓောနော</Emphasis>တိ <Emphasis>ဓောနာ</Emphasis> ဝုစ္စတိ ပညာ. ယာ ပညာ ပဇာနနာ …ပေ…  အမောဟော ဓမ္မဝိစယော သမ္မာဒိဋ္ဌိ. ကိံကာရဏာ ဓောနာ ဝုစ္စတိ ပညာ? တာယ ပညာယ ကာယဒုစ္စရိတံ ဓုတဉ္စ ဓောတဉ္စ သန္ဓောတဉ္စ နိဒ္ဓေါတဉ္စ, ဝစီဒုစ္စရိတံ…  မနောဒုစ္စရိတံ ဓုတဉ္စ ဓောတဉ္စ သန္ဓောတဉ္စ နိဒ္ဓေါတဉ္စ, ရာဂေါ ဓုတော စ ဓောတော စ သန္ဓောတော စ နိဒ္ဓေါတော စ, ဒေါသော…  မောဟော…  ကောဓော…  ဥပနာဟော…  မက္ခော…  ပဠာသော…  ဣဿာ…  မစ္ဆရိယံ…  မာယာ…  သာဌေယျံ…  ထမ္ဘော…  သာရမ္ဘော…  မာနော…  အတိမာနော…  မဒေါ…  ပမာဒေါ…  သဗ္ဗေ ကိလေသာ…  သဗ္ဗေ ဒုစ္စရိတာ…  သဗ္ဗေ ဒရထာ…  သဗ္ဗေ ပရိဠာဟာ…  သဗ္ဗေ သန္တာပါ…  သဗ္ဗာကုသလာဘိသင်္ခါရာ ဓုတာ စ ဓောတာ စ သန္ဓောတာ စ နိဒ္ဓေါတာ စ. တံကာရဏာ ဓောနာ ဝုစ္စတိ ပညာ.
</Paragraph>

<Paragraph number="501" book="mn">
အထ ဝါ သမ္မာဒိဋ္ဌိယာ မိစ္ဆာဒိဋ္ဌိ ဓုတာ စ ဓောတာ စ သန္ဓောတာ စ နိဒ္ဓေါတာ စ, သမ္မာသင်္ကပ္ပေန မိစ္ဆာသင်္ကပ္ပေါ ဓုတော စ ဓောတော စ သန္ဓောတော စ နိဒ္ဓေါတော စ, သမ္မာဝါစာယ မိစ္ဆာဝါစာ ဓုတာ စ…  သမ္မာကမ္မန္တေန မိစ္ဆာကမ္မန္တော ဓုတော စ…  သမ္မာအာဇီဝေန မိစ္ဆာအာဇီဝေါ ဓုတော စ…  သမ္မာဝါယာမေန မိစ္ဆာဝါယာမော ဓုတော စ…  သမ္မာသတိယာ မိစ္ဆာသတိ ဓုတာ စ…  သမ္မာသမာဓိနာ မိစ္ဆာသမာဓိ ဓုတော စ…  သမ္မာဉာဏေန မိစ္ဆာဉာဏံ ဓုတဉ္စ…  သမ္မာဝိမုတ္တိယာ မိစ္ဆာဝိမုတ္တိ ဓုတာ စ ဓောတာ စ သန္ဓောတာ စ နိဒ္ဓေါတာ စ.
</Paragraph>

<Paragraph number="502" book="mn">
အထ ဝါ အရိယေန အဋ္ဌင်္ဂိကေန မဂ္ဂေန သဗ္ဗေ ကိလေသာ…  သဗ္ဗေ ဒုစ္စရိတာ…  သဗ္ဗေ ဒရထာ…  သဗ္ဗေ ပရိဠာဟာ…  သဗ္ဗေ သန္တာပါ…  သဗ္ဗာကုသလာဘိသင်္ခါရာ ဓုတာ စ ဓောတာ စ သန္ဓောတာ စ နိဒ္ဓေါတာ စ. အရဟာ ဣမေဟိ ဓောနေဟိ ဓမ္မေဟိ ဥပေတော သမုပေတော ဥပဂတော သမုပဂတော ဥပပန္နော သမုပပန္နော သမန္နာဂတော. တသ္မာ အရဟာ ဓောနော. သော ဓုတရာဂေါ ဓုတပါပေါ ဓုတကိလေသော ဓုတပရိဠာဟောတိ—  ဓောနော.
</Paragraph>

<Paragraph number="503" book="mn">
<Emphasis>ဓောနော န ဟိ တေန မညတိ, ယဒိဒံ ဒိဋ္ဌသုတံ မုတေသု ဝါ</Emphasis>တိ. ဓောနော ဒိဋ္ဌံ န မညတိ, ဒိဋ္ဌသ္မိံ န မညတိ, ဒိဋ္ဌတော န မညတိ, ဒိဋ္ဌာ မေတိ န မညတိ; သုတံ န မညတိ, သုတသ္မိံ န မညတိ, သုတတော န မညတိ, သုတံ မေတိ န မညတိ; မုတံ န မညတိ, မုတသ္မိံ န မညတိ, မုတတော န မညတိ, မုတံ မေတိ န မညတိ; ဝိညာတံ န မညတိ, ဝိညာတသ္မိံ န မညတိ, ဝိညာတတော န မညတိ, ဝိညာတံ မေတိ န မညတိ. ဝုတ္တမ္ပိ ဟေတံ ဘဂဝတာ—  “အသ္မီတိ, ဘိက္ခဝေ, မညိတမေတံ, အယမဟမသ္မီတိ မညိတမေတံ, ဘဝိဿန္တိ မညိတမေတံ, န ဘဝိဿန္တိ မညိတမေတံ, ရူပီ ဘဝိဿန္တိ မညိတမေတံ, အရူပီ ဘဝိဿန္တိ မညိတမေတံ, သညီ ဘဝိဿန္တိ မညိတမေတံ, အသညီ ဘဝိဿန္တိ မညိတမေတံ, နေဝသညီနာသညီ ဘဝိဿန္တိ မညိတမေတံ. မညိတံ, ဘိက္ခဝေ, ရောဂေါ, မညိတံ ဂဏ္ဍော, မညိတံ သလ္လံ, မညိတံ ဥပဒ္ဒဝေါ. တသ္မာတိဟ, ဘိက္ခဝေ, အမညမာနေန စေတသာ ဝိဟရိဿာမာတိ, ဧဝဉှိ ဝေါ, ဘိက္ခဝေ, သိက္ခိတဗ္ဗန်”တိ—  ဓောနော န ဟိ တေန မညတိ ယဒိဒံ ဒိဋ္ဌသုတံ မုတေသု ဝါ.
</Paragraph>

<Paragraph number="504" book="mn">
<Emphasis>နာညေန ဝိသုဒ္ဓိမိစ္ဆတီ</Emphasis>တိ. ဓောနော အညေန အသုဒ္ဓိမဂ္ဂေန မိစ္ဆာပဋိပဒါယ အနိယျာနိကပထေန အညတြ သတိပဋ္ဌာနေဟိ အညတြ သမ္မပ္ပဓာနေဟိ အညတြ ဣဒ္ဓိပါဒေဟိ အညတြ ဣန္ဒြိယေဟိ အညတြ ဗလေဟိ အညတြ ဗောဇ္ဈင်္ဂေဟိ အညတြ အရိယာ အဋ္ဌင်္ဂိကာ မဂ္ဂါ သုဒ္ဓိံ ဝိသုဒ္ဓိံ ပရိသုဒ္ဓိံ မုတ္တိံ ဝိမုတ္တိံ ပရိမုတ္တိံ န ဣစ္ဆတိ န သာဒိယတိ န ပတ္ထေတိ န ပိဟေတိ နာဘိဇပ္ပတီတိ—  နာညေန ဝိသုဒ္ဓိမိစ္ဆတိ.
</Paragraph>

<Paragraph number="505" book="mn">
<Emphasis>န ဟိ သော ရဇ္ဇတိ နော ဝိရဇ္ဇတီ</Emphasis>တိ. သဗ္ဗေ ဗာလပုထုဇ္ဇနာ ရဇ္ဇန္တိ, ပုထုဇ္ဇနကလျာဏကံ ဥပါဒါယ သတ္တ သေက္ခာ ဝိရဇ္ဇန္တိ; အရဟာ နေဝ ရဇ္ဇတိ နော ဝိရဇ္ဇတိ. ဝိရတ္တော သော ခယာ ရာဂဿ ဝီတရာဂတ္တာ, ခယာ ဒေါသဿ ဝီတဒေါသတ္တာ, ခယာ မောဟဿ ဝီတမောဟတ္တာ. သော ဝုဋ္ဌဝါသော စိဏ္ဏစရဏော …ပေ…  ဇာတိဇရာမရဏသံသာရော, နတ္ထိ တဿ ပုနဗ္ဘဝေါတိ—  န ဟိ သော ရဇ္ဇတိ နော ဝိရဇ္ဇတိ.
</Paragraph>

<Paragraph number="506" book="mn">
တေနာဟ ဘဂဝါ—
</Paragraph>

<Paragraph number="507" type="verses" book="mn">
_“ဓောနော န ဟိ တေန မညတိ,_  
_ယဒိဒံ ဒိဋ္ဌသုတံ မုတေသု ဝါ;_  
_နာညေန ဝိသုဒ္ဓိမိစ္ဆတိ,_  
_န ဟိ သော ရဇ္ဇတိ နော ဝိရဇ္ဇတီ”တိ._  


</Paragraph>
</Division>

<Paragraph number="508" type="center" book="mn">
ဇရာသုတ္တနိဒ္ဒေသော ဆဋ္ဌော.
</Paragraph>