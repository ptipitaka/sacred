---
title: "1.4 သုဒ္ဓဋ္ဌကသုတ္တနိဒ္ဒေသ"
tableOfContents: false
sidebar:
  order: 11
type: "tipitaka"
basket: "su"
book: "mn"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Paragraph number="283" type="center" book="mn">
အထ သုဒ္ဓဋ္ဌကသုတ္တနိဒ္ဒေသံ ဝက္ခတိ—
</Paragraph>

<Division number="23" book="mn">

<Paragraph number="284" type="verses" book="mn">
_<Emphasis>ပဿာမိ သုဒ္ဓံ ပရမံ အရောဂံ,</Emphasis>_  
_<Emphasis>ဒိဋ္ဌေန သံသုဒ္ဓိ နရဿ ဟောတိ;</Emphasis>_  
_<Emphasis>ဧဝါဘိဇာနံ ပရမန္တိ ဉတွာ,</Emphasis>_  
_<Emphasis>သုဒ္ဓါနုပဿီတိ ပစ္စေတိ ဉာဏံ.</Emphasis>_  

</Paragraph>

<Paragraph number="285" book="mn">
<Emphasis>ပဿာမိ သုဒ္ဓံ ပရမံ အရောဂန်</Emphasis>တိ. <Emphasis>ပဿာမိ သုဒ္ဓန်</Emphasis>တိ ပဿာမိ သုဒ္ဓံ, ဒက္ခာမိ သုဒ္ဓံ, ဩလောကေမိ သုဒ္ဓံ, နိဇ္ဈာယာမိ သုဒ္ဓံ, ဥပပရိက္ခာမိ သုဒ္ဓံ. <Emphasis>ပရမံ အရောဂန်</Emphasis>တိ ပရမံ အာရောဂျပ္ပတ္တံ တာဏပ္ပတ္တံ လေဏပ္ပတ္တံ သရဏပ္ပတ္တံ အဘယပ္ပတ္တံ အစ္စုတပ္ပတ္တံ အမတပ္ပတ္တံ နိဗ္ဗာနပ္ပတ္တန္တိ—  ပဿာမိ သုဒ္ဓံ ပရမံ အရောဂံ.
</Paragraph>

<Paragraph number="286" book="mn">
<Emphasis>ဒိဋ္ဌေန သံသုဒ္ဓိ နရဿ ဟောတီ</Emphasis>တိ. စက္ခုဝိညာဏံ ရူပဒဿနေန နရဿ သုဒ္ဓိ ဝိသုဒ္ဓိ ပရိသုဒ္ဓိ, မုတ္တိ ဝိမုတ္တိ ပရိမုတ္တိ ဟောတိ, နရော သုဇ္ဈတိ ဝိသုဇ္ဈတိ ပရိသုဇ္ဈတိ, မုစ္စတိ ဝိမုစ္စတိ ပရိမုစ္စတီတိ—  ဒိဋ္ဌေန သံသုဒ္ဓိ နရဿ ဟောတိ.
</Paragraph>

<Paragraph number="287" book="mn">
<Emphasis>ဧဝါဘိဇာနံ ပရမန္တိ ဉတွာ</Emphasis>တိ. ဧဝံ အဘိဇာနန္တော အာဇာနန္တော ဝိဇာနန္တော ပဋိဝိဇာနန္တော ပဋိဝိဇ္ဈန္တော. “ဣဒံ ပရမံ အဂ္ဂံ သေဋ္ဌံ ဝိသိဋ္ဌံ ပါမောက္ခံ ဥတ္တမံ ပဝရန်”တိ ဉတွာ ဇာနိတွာ တုလယိတွာ တီရယိတွာ ဝိဘာဝယိတွာ ဝိဘူတံ ကတွာတိ—  ဧဝါဘိဇာနံ ပရမန္တိ ဉတွာ.
</Paragraph>

<Paragraph number="288" book="mn">
<Emphasis>သုဒ္ဓါနုပဿီတိ</Emphasis> <Emphasis>ပစ္စေတိ ဉာဏန်</Emphasis>တိ. ယော သုဒ္ဓံ ပဿတိ, သော သုဒ္ဓါနုပဿီ, <Emphasis>ပစ္စေတိ</Emphasis> <Emphasis>ဉာဏန်</Emphasis>တိ စက္ခုဝိညာဏံ ရူပဒဿနေန ဉာဏန္တိ ပစ္စေတိ, မဂ္ဂေါတိ ပစ္စေတိ, ပထောတိ ပစ္စေတိ, နိယျာနန္တိ ပစ္စေတီတိ—  သုဒ္ဓါနုပဿီ ပစ္စေတိ ဉာဏံ.
</Paragraph>

<Paragraph number="289" book="mn">
တေနာဟ ဘဂဝါ—
</Paragraph>

<Paragraph number="290" type="verses" book="mn">
_“ပဿာမိ သုဒ္ဓံ ပရမံ အရောဂံ,_  
_ဒိဋ္ဌေန သံသုဒ္ဓိ နရဿ ဟောတိ;_  
_ဧဝါဘိဇာနံ ပရမန္တိ ဉတွာ,_  
_သုဒ္ဓါနုပဿီတိ ပစ္စေတိ ဉာဏန်”တိ._  

</Paragraph>

</Division>
<Division number="24" book="mn">

<Paragraph number="291" type="verses" book="mn">
_<Emphasis>ဒိဋ္ဌေန စေ သုဒ္ဓိ နရဿ ဟောတိ,</Emphasis>_  
_<Emphasis>ဉာဏေန ဝါ သော ပဇဟာတိ ဒုက္ခံ;</Emphasis>_  
_<Emphasis>အညေန သော သုဇ္ဈတိ သောပဓီကော,</Emphasis>_  
_<Emphasis>ဒိဋ္ဌီ ဟိ နံ ပါဝ တထာ ဝဒါနံ.</Emphasis>_  

</Paragraph>

<Paragraph number="292" book="mn">
<Emphasis>ဒိဋ္ဌေန စေ သုဒ္ဓိ နရဿ ဟောတီ</Emphasis>တိ. စက္ခုဝိညာဏံ ရူပဒဿနေန စေ နရဿ သုဒ္ဓိ ဝိသုဒ္ဓိ ပရိသုဒ္ဓိ, မုတ္တိ ဝိမုတ္တိ ပရိမုတ္တိ ဟောတိ, နရော သုဇ္ဈတိ ဝိသုဇ္ဈတိ ပရိသုဇ္ဈတိ, မုစ္စတိ ဝိမုစ္စတိ ပရိမုစ္စတီတိ—  ဒိဋ္ဌေန စေ သုဒ္ဓိ နရဿ ဟောတိ.
</Paragraph>

<Paragraph number="293" book="mn">
<Emphasis>ဉာဏေန ဝါ သော ပဇဟာတိ ဒုက္ခန်</Emphasis>တိ စက္ခုဝိညာဏံ ရူပဒဿနေန စေ နရော ဇာတိဒုက္ခံ ပဇဟတိ, ဇရာဒုက္ခံ ပဇဟတိ, ဗျာဓိဒုက္ခံ ပဇဟတိ, မရဏဒုက္ခံ ပဇဟတိ, သောကပရိဒေဝဒုက္ခဒေါမနဿုပါယာသဒုက္ခံ ပဇဟတီတိ—  ဉာဏေန ဝါ သော ပဇဟာတိ ဒုက္ခံ.
</Paragraph>

<Paragraph number="294" book="mn">
<Emphasis>အညေန သော သုဇ္ဈတိ သောပဓီကော</Emphasis>တိ. အညေန အသုဒ္ဓိမဂ္ဂေန မိစ္ဆာပဋိပဒါယ အနိယျာနိကပထေန အညတြ သတိပဋ္ဌာနေဟိ အညတြ သမ္မပ္ပဓာနေဟိ အညတြ ဣဒ္ဓိပါဒေဟိ အညတြ ဣန္ဒြိယေဟိ အညတြ ဗလေဟိ အညတြ ဗောဇ္ဈင်္ဂေဟိ အညတြ အရိယာ အဋ္ဌင်္ဂိကာ မဂ္ဂါ နရော သုဇ္ဈတိ ဝိသုဇ္ဈတိ ပရိသုဇ္ဈတိ, မုစ္စတိ ဝိမုစ္စတိ ပရိမုစ္စတိ. <Emphasis>သောပဓီကော</Emphasis>တိ သရာဂေါ သဒေါသော သမောဟော သမာနော သတဏှော သဒိဋ္ဌိ သကိလေသော သော်ပါဒါနောတိ—  အညေန သော သုဇ္ဈတိ သောပဓီကော.
</Paragraph>

<Paragraph number="295" book="mn">
<Emphasis>ဒိဋ္ဌီ ဟိ နံ ပါဝ တထာ ဝဒါနန်</Emphasis>တိ. သာဝ ဒိဋ္ဌိ တံ ပုဂ္ဂလံ ပါဝဒတိ—  ဣတိ ဝါယံ ပုဂ္ဂလော မိစ္ဆာဒိဋ္ဌိကော ဝိပရီတဒဿနော. <Emphasis>တထာ ဝဒါနန်</Emphasis>တိ တထာ ဝဒန္တံ ကထေန္တံ ဘဏန္တံ ဒီပယန္တံ ဝေါဟရန္တံ. “သဿတော လောကော, ဣဒမေဝ သစ္စံ မောဃမညန်”တိ တထာ ဝဒန္တံ ကထေန္တံ ဘဏန္တံ ဒီပယန္တံ ဝေါဟရန္တံ. “အသဿတော လောကော…  အန္တဝါ လောကော…  အနန္တဝါ လောကော…  တံ ဇီဝံ တံ သရီရံ…  အညံ ဇီဝံ အညံ သရီရံ…  ဟောတိ တထာဂတော ပရံ မရဏာ…  န ဟောတိ တထာဂတော ပရံ မရဏာ…  ဟောတိ စ န စ ဟောတိ တထာဂတော ပရံ မရဏာ…  နေဝ ဟောတိ န န ဟောတိ တထာဂတော ပရံ မရဏာ, ဣဒမေဝ သစ္စံ မောဃမညန်”တိ တထာ ဝဒန္တံ ကထေန္တံ ဘဏန္တံ ဒီပယန္တံ ဝေါဟရန္တန္တိ—  ဒိဋ္ဌီ ဟိ နံ ပါဝ တထာ ဝဒါနံ.
</Paragraph>

<Paragraph number="296" book="mn">
တေနာဟ ဘဂဝါ—
</Paragraph>

<Paragraph number="297" type="verses" book="mn">
_“ဒိဋ္ဌေန စေ သုဒ္ဓိ နရဿ ဟောတိ,_  
_ဉာဏေန ဝါ သော ပဇဟာတိ ဒုက္ခံ;_  
_အညေန သော သုဇ္ဈတိ သောပဓီကော,_  
_ဒိဋ္ဌီ ဟိ နံ ပါဝ တထာ ဝဒါနန်”တိ._  

</Paragraph>

</Division>
<Division number="25" book="mn">

<Paragraph number="298" type="verses" book="mn">
_<Emphasis>န ဗြာဟ္မဏော အညတော သုဒ္ဓိမာဟ,</Emphasis>_  
_<Emphasis>ဒိဋ္ဌေ သုတေ သီလဝတေ မုတေ ဝါ;</Emphasis>_  
_<Emphasis>ပုညေ စ ပါပေ စ အနူပလိတ္တော,</Emphasis>_  
_<Emphasis>အတ္တဉ္ဇဟော နယိဓ ပကုဗ္ဗမာနော.</Emphasis>_  

</Paragraph>

<Paragraph number="299" book="mn">
<Emphasis>န ဗြာဟ္မဏော အညတော သုဒ္ဓိမာဟ ဒိဋ္ဌေ သုတေ သီလဝတေ မုတေ ဝါ</Emphasis>တိ. <Emphasis>နာ</Emphasis>တိ ပဋိက္ခေပေါ. <Emphasis>ဗြာဟ္မဏော</Emphasis>တိ သတ္တန္နံ ဓမ္မာနံ ဗာဟိတတ္တာ ဗြာဟ္မဏော—  သက္ကာယဒိဋ္ဌိ ဗာဟိတာ ဟောတိ, ဝိစိကိစ္ဆာ ဗာဟိတာ ဟောတိ, သီလဗ္ဗတပရာမာသော ဗာဟိတော ဟောတိ, ရာဂေါ ဗာဟိတော ဟောတိ, ဒေါသော ဗာဟိတော ဟောတိ, မောဟော ဗာဟိတော ဟောတိ, မာနော ဗာဟိတော ဟောတိ. ဗာဟိတာဿ ဟောန္တိ ပါပကာ အကုသလာ ဓမ္မာ သံကိလေသိကာ ပေါနောဘဝိကာ သဒရာ ဒုက္ခဝိပါကာ အာယတိံ ဇာတိဇရာမရဏိယာ.
</Paragraph>

<Paragraph number="300" type="verses" book="mn">
_ဗာဟိတွာ သဗ္ဗပါပကာနိ, __(သဘိယာတိ ဘဂဝါ)___  
_ဝိမလော သာဓုသမာဟိတော ဌိတတ္တော;_  
_သံသာရမတိစ္စ ကေဝလီ သော,_  
_အသိတော တာဒိ ပဝုစ္စတေ သ ဗြဟ္မာ._  

</Paragraph>

<Paragraph number="301" book="mn">
<Emphasis>န ဗြာဟ္မဏော အညတော သုဒ္ဓိမာဟာ</Emphasis>တိ. ဗြာဟ္မဏော အညေန အသုဒ္ဓိမဂ္ဂေန မိစ္ဆာပဋိပဒါယ အနိယျာနိကပထေန အညတြ သတိပဋ္ဌာနေဟိ အညတြ သမ္မပ္ပဓာနေဟိ အညတြ ဣဒ္ဓိပါဒေဟိ အညတြ ဣန္ဒြိယေဟိ အညတြ ဗလေဟိ အညတြ ဗောဇ္ဈင်္ဂေဟိ အညတြ အရိယေန အဋ္ဌင်္ဂိကေန မဂ္ဂေန သုဒ္ဓိံ ဝိသုဒ္ဓိံ ပရိသုဒ္ဓိံ, မုတ္တိံ ဝိမုတ္တိံ ပရိမုတ္တိံ, နာဟ န ကထေတိ န ဘဏတိ န ဒီပယတိ န ဝေါဟရတီတိ—  န ဗြာဟ္မဏော အညတော သုဒ္ဓိမာဟ.
</Paragraph>

<Paragraph number="302" book="mn">
<Emphasis>ဒိဋ္ဌေ သုတေ သီလဝတေ မုတေ ဝါ</Emphasis>တိ. သန္တေကေ သမဏဗြာဟ္မဏာ ဒိဋ္ဌိသုဒ္ဓိကာ. တေ ဧကစ္စာနံ ရူပါနံ ဒဿနံ မင်္ဂလံ ပစ္စေန္တိ, ဧကစ္စာနံ ရူပါနံ ဒဿနံ အမင်္ဂလံ ပစ္စေန္တိ. ကတမေသံ ရူပါနံ ဒဿနံ မင်္ဂလံ ပစ္စေန္တိ? တေ ကာလတော ဝုဋ္ဌဟိတွာ အဘိမင်္ဂလဂတာနိ ရူပါနိ ပဿန္တိ—  စာဋကသကုဏံ ပဿန္တိ, ဖုဿဝေဠုဝလဋ္ဌိံ ပဿန္တိ, ဂဗ္ဘိနိတ္ထိံ ပဿန္တိ, ကုမာရကံ ခန္ဓေ အာရောပေတွာ ဂစ္ဆန္တံ ပဿန္တိ, ပုဏ္ဏဃဋံ ပဿန္တိ, ရောဟိတမစ္ဆံ ပဿန္တိ, အာဇညံ ပဿန္တိ, အာဇညရထံ ပဿန္တိ, ဥသဘံ ပဿန္တိ, ဂေါကပိလံ ပဿန္တိ. ဧဝရူပါနံ ရူပါနံ ဒဿနံ မင်္ဂလံ ပစ္စေန္တိ. ကတမေသံ ရူပါနံ ဒဿနံ အမင်္ဂလံ ပစ္စေန္တိ? ပလာလပုဉ္ဇံ ပဿန္တိ, တက္ကဃဋံ ပဿန္တိ, ရိတ္တဃဋံ ပဿန္တိ, နဋံ ပဿန္တိ, နဂ္ဂသမဏကံ ပဿန္တိ, ခရံ ပဿန္တိ, ခရယာနံ ပဿန္တိ, ဧကယုတ္တယာနံ ပဿန္တိ, ကာဏံ ပဿန္တိ, ကုဏိံ ပဿန္တိ, ခဉ္ဇံ ပဿန္တိ, ပက္ခဟတံ ပဿန္တိ, ဇိဏ္ဏကံ ပဿန္တိ, ဗျာဓိကံ ပဿန္တိ, မတံ ပဿန္တိ. ဧဝရူပါနံ ရူပါနံ ဒဿနံ အမင်္ဂလံ ပစ္စေန္တိ. ဣမေ တေ သမဏဗြာဟ္မဏာ ဒိဋ္ဌိသုဒ္ဓိကာ. တေ ဒိဋ္ဌေန သုဒ္ဓိံ ဝိသုဒ္ဓိံ ပရိသုဒ္ဓိံ မုတ္တိံ ဝိမုတ္တိံ ပရိမုတ္တိံ ပစ္စေန္တိ.
</Paragraph>

<Paragraph number="303" book="mn">
သန္တေကေ သမဏဗြာဟ္မဏာ သုတသုဒ္ဓိကာ. တေ ဧကစ္စာနံ သဒ္ဒါနံ သဝနံ မင်္ဂလံ ပစ္စေန္တိ, ဧကစ္စာနံ သဒ္ဒါနံ သဝနံ အမင်္ဂလံ ပစ္စေန္တိ. ကတမေသံ သဒ္ဒါနံ သဝနံ မင်္ဂလံ ပစ္စေန္တိ? တေ ကာလတော ဝုဋ္ဌဟိတွာ အဘိမင်္ဂလဂတာနိ သဒ္ဒါနိ သုဏန္တိ—  ဝဍ္ဎာတိ ဝါ ဝဍ္ဎမာနာတိ ဝါ ပုဏ္ဏာတိ ဝါ ဖုဿာတိ ဝါ အသောကာတိ ဝါ သုမနာတိ ဝါ သုနက္ခတ္တာတိ ဝါ သုမင်္ဂလာတိ ဝါ သိရီတိ ဝါ သိရီဝဍ္ဎာတိ ဝါ. ဧဝရူပါနံ သဒ္ဒါနံ သဝနံ မင်္ဂလံ ပစ္စေန္တိ. ကတမေသံ သဒ္ဒါနံ သဝနံ အမင်္ဂလံ ပစ္စေန္တိ? ကာဏောတိ ဝါ ကုဏီတိ ဝါ ခဉ္ဇောတိ ဝါ ပက္ခဟတောတိ ဝါ ဇိဏ္ဏကောတိ ဝါ ဗျာဓိကောတိ ဝါ မတောတိ ဝါ ဆိန္ဒန္တိ ဝါ ဘိန္ဒန္တိ ဝါ ဒဍ္ဎန္တိ ဝါ နဋ္ဌန္တိ ဝါ နတ္ထီတိ ဝါ. ဧဝရူပါနံ သဒ္ဒါနံ သဝနံ အမင်္ဂလံ ပစ္စေန္တိ. ဣမေ တေ သမဏဗြာဟ္မဏာ သုတသုဒ္ဓိကာ. တေ သုတေန သုဒ္ဓိံ ဝိသုဒ္ဓိံ ပရိသုဒ္ဓိံ မုတ္တိံ ဝိမုတ္တိံ ပရိမုတ္တိံ ပစ္စေန္တိ.
</Paragraph>

<Paragraph number="304" book="mn">
သန္တေကေ သမဏဗြာဟ္မဏာ သီလသုဒ္ဓိကာ. တေ သီလမတ္တေန သံယမမတ္တေန သံဝရမတ္တေန အဝီတိက္ကမမတ္တေန သုဒ္ဓိံ ဝိသုဒ္ဓိံ ပရိသုဒ္ဓိံ မုတ္တိံ ဝိမုတ္တိံ ပရိမုတ္တိံ ပစ္စေန္တိ. သမဏမုဏ္ဍိကာပုတ္တော ဧဝမာဟ—  “စတူဟိ ခေါ အဟံ, ဂဟပတိ, ဓမ္မေဟိ သမန္နာဂတံ ပုရိသပုဂ္ဂလံ ပညာပေမိ သမ္ပန္နကုသလံ ပရမကုသလံ ဥတ္တမပတ္တိပ္ပတ္တံ သမဏံ အယောဇ္ဇံ. ကတမေဟိ စတူဟိ? ဣဓ, ဂဟပတိ, န ကာယေန ပါပကံ ကမ္မံ ကရောတိ, န ပါပိကံ ဝါစံ ဘာသတိ, န ပါပကံ သင်္ကပ္ပံ သင်္ကပ္ပတိ, န ပါပကံ အာဇီဝံ အာဇီဝတိ. ဣမေဟိ ခေါ အဟံ, ဂဟပတိ, စတူဟိ ဓမ္မေဟိ သမန္နာဂတံ ပုရိသပုဂ္ဂလံ ပညာပေမိ သမ္ပန္နကုသလံ ပရမကုသလံ ဥတ္တမပတ္တိပ္ပတ္တံ သမဏံ အယောဇ္ဇံ”. ဧဝမေဝံ သန္တေကေ သမဏဗြာဟ္မဏာ သီလသုဒ္ဓိကာ, တေ သီလမတ္တေန သံယမမတ္တေန သံဝရမတ္တေန အဝီတိက္ကမမတ္တေန သုဒ္ဓိံ ဝိသုဒ္ဓိံ ပရိသုဒ္ဓိံ မုတ္တိံ ဝိမုတ္တိံ ပရိမုတ္တိံ ပစ္စေန္တိ.
</Paragraph>

<Paragraph number="305" book="mn">
သန္တေကေ သမဏဗြာဟ္မဏာ ဝတသုဒ္ဓိကာ. တေ ဟတ္ထိဝတိကာ ဝါ ဟောန္တိ, အဿဝတိကာ ဝါ ဟောန္တိ, ဂေါဝတိကာ ဝါ ဟောန္တိ, ကုက္ကုရဝတိကာ ဝါ ဟောန္တိ, ကာကဝတိကာ ဝါ ဟောန္တိ, ဝါသုဒေဝဝတိကာ ဝါ ဟောန္တိ, ဗလဒေဝဝတိကာ ဝါ ဟောန္တိ, ပုဏ္ဏဘဒ္ဒဝတိကာ ဝါ ဟောန္တိ, မဏိဘဒ္ဒဝတိကာ ဝါ ဟောန္တိ, အဂ္ဂိဝတိကာ ဝါ ဟောန္တိ, နာဂဝတိကာ ဝါ ဟောန္တိ, သုပဏ္ဏဝတိကာ ဝါ ဟောန္တိ, ယက္ခဝတိကာ ဝါ ဟောန္တိ, အသုရဝတိကာ ဝါ ဟောန္တိ, ဂန္ဓဗ္ဗဝတိကာ ဝါ ဟောန္တိ, မဟာရာဇဝတိကာ ဝါ ဟောန္တိ, စန္ဒဝတိကာ ဝါ ဟောန္တိ, သူရိယဝတိကာ ဝါ ဟောန္တိ, ဣန္ဒဝတိကာ ဝါ ဟောန္တိ, ဗြဟ္မဝတိကာ ဝါ ဟောန္တိ, ဒေဝဝတိကာ ဝါ ဟောန္တိ, ဒိသာဝတိကာ ဝါ ဟောန္တိ. ဣမေ တေ သမဏဗြာဟ္မဏာ ဝတသုဒ္ဓိကာ. တေ ဝတေန သုဒ္ဓိံ ဝိသုဒ္ဓိံ ပရိသုဒ္ဓိံ မုတ္တိံ ဝိမုတ္တိံ ပရိမုတ္တိံ ပစ္စေန္တိ.
</Paragraph>

<Paragraph number="306" book="mn">
သန္တေကေ သမဏဗြာဟ္မဏာ မုတသုဒ္ဓိကာ. တေ ကာလတော ဥဋ္ဌဟိတွာ ပထဝိံ အာမသန္တိ, ဟရိတံ အာမသန္တိ, ဂေါမယံ အာမသန္တိ, ကစ္ဆပံ အာမသန္တိ, ဖာလံ အက္ကမန္တိ, တိလဝါဟံ အာမသန္တိ, ဖုဿတိလံ ခါဒန္တိ, ဖုဿတေလံ မက္ခေန္တိ, ဖုဿဒန္တကဋ္ဌံ ခါဒန္တိ, ဖုဿမတ္တိကာယ နှာယန္တိ, ဖုဿသာဋကံ နိဝါသေန္တိ, ဖုဿဝေဌနံ ဝေဌေန္တိ. ဣမေ တေ သမဏဗြာဟ္မဏာ မုတသုဒ္ဓိကာ. တေ မုတေန သုဒ္ဓိံ ဝိသုဒ္ဓိံ ပရိသုဒ္ဓိံ မုတ္တိံ ဝိမုတ္တိံ ပရိမုတ္တိံ ပစ္စေန္တိ. န ဗြာဟ္မဏော အညတော သုဒ္ဓိမာဟ.
</Paragraph>

<Paragraph number="307" book="mn">
<Emphasis>ဒိဋ္ဌေ သုတေ သီလဝတေ မုတေ ဝါ</Emphasis>တိ. ဗြာဟ္မဏော ဒိဋ္ဌသုဒ္ဓိယာပိ သုဒ္ဓိံ နာဟ, သုတသုဒ္ဓိယာပိ သုဒ္ဓိံ နာဟ, သီလသုဒ္ဓိယာပိ သုဒ္ဓိံ နာဟ, ဝတသုဒ္ဓိယာပိ သုဒ္ဓိံ နာဟ, မုတသုဒ္ဓိယာပိ သုဒ္ဓိံ နာဟ န ကထေတိ န ဘဏတိ န ဒီပယတိ န ဝေါဟရတီတိ—  န ဗြာဟ္မဏော အညတော သုဒ္ဓိမာဟ ဒိဋ္ဌေ သုတေ သီလဝတေ မုတေ ဝါ.
</Paragraph>

<Paragraph number="308" book="mn">
<Emphasis>ပုညေ စ ပါပေ စ အနူပလိတ္တော</Emphasis>တိ. <Emphasis>ပုညံ</Emphasis> ဝုစ္စတိ ယံ ကိဉ္စိ တေဓာတုကံ ကုသလာဘိသင်္ခါရံ, <Emphasis>အပုညံ</Emphasis> ဝုစ္စတိ သဗ္ဗံ အကုသလံ. ယတော ပုညာဘိသင်္ခါရော စ အပုညာဘိသင်္ခါရော စ အာနေဉ္ဇာဘိသင်္ခါရော စ ပဟီနာ ဟောန္တိ ဥစ္ဆိန္နမူလာ တာလာဝတ္ထုကတာ အနဘာဝံကတာ အာယတိံ အနုပ္ပါဒဓမ္မာ; ဧတ္တာဝတာ ပုညေ စ ပါပေ စ န လိမ္ပတိ န ပလိမ္ပတိ န ဥပလိမ္ပတိ အလိတ္တော အပလိတ္တော အနူပလိတ္တော နိက္ခန္တော နိဿဋော ဝိပ္ပမုတ္တော ဝိသညုတ္တော ဝိမရိယာဒိကတေန စေတသာ ဝိဟရတီတိ—  ပုညေ စ ပါပေ စ အနူပလိတ္တော.
</Paragraph>

<Paragraph number="309" book="mn">
<Emphasis>အတ္တဉ္ဇဟော နယိဓ ပကုဗ္ဗမာနော</Emphasis>တိ. <Emphasis>အတ္တဉ္ဇဟော</Emphasis>တိ အတ္တဒိဋ္ဌိဇဟော. <Emphasis>အတ္တဉ္ဇဟော</Emphasis>တိ ဂါဟံ ဇဟော. <Emphasis>အတ္တဉ္ဇဟော</Emphasis>တိ တဏှာဝသေန ဒိဋ္ဌိဝသေန ဂဟိတံ ပရာမဋ္ဌံ အဘိနိဝိဋ္ဌံ အဇ္ဈောသိတံ အဓိမုတ္တံ, သဗ္ဗံ တံ စတ္တံ ဟောတိ ဝန္တံ မုတ္တံ ပဟီနံ ပဋိနိဿဋ္ဌံ. <Emphasis>နယိဓ ပကုဗ္ဗမာနော</Emphasis>တိ ပုညာဘိသင်္ခါရံ ဝါ အပုညာဘိသင်္ခါရံ ဝါ အာနေဉ္ဇာဘိသင်္ခါရံ ဝါ အပကုဗ္ဗမာနော အဇနယမာနော အသဉ္ဇနယမာနော အနိဗ္ဗတ္တယမာနော အနဘိနိဗ္ဗတ္တယမာနောတိ—  အတ္တဉ္ဇဟော နယိဓ ပကုဗ္ဗမာနော.
</Paragraph>

<Paragraph number="310" book="mn">
တေနာဟ ဘဂဝါ—
</Paragraph>

<Paragraph number="311" type="verses" book="mn">
_“န ဗြာဟ္မဏော အညတော သုဒ္ဓိမာဟ,_  
_ဒိဋ္ဌေ သုတေ သီလဝတေ မုတေ ဝါ;_  
_ပုညေ စ ပါပေ စ အနူပလိတ္တော,_  
_အတ္တဉ္ဇဟော နယိဓ ပကုဗ္ဗမာနော”တိ._  

</Paragraph>

</Division>
<Division number="26" book="mn">

<Paragraph number="312" type="verses" book="mn">
_<Emphasis>ပုရိမံ ပဟာယ အပရံ သိတာသေ,</Emphasis>_  
_<Emphasis>ဧဇာနုဂါ တေ န တရန္တိ သင်္ဂံ;</Emphasis>_  
_<Emphasis>တေ ဥဂ္ဂဟာယန္တိ နိရဿဇန္တိ,</Emphasis>_  
_<Emphasis>ကပီဝ သာခံ ပမုဉ္စံ ဂဟာယ.</Emphasis>_  

</Paragraph>

<Paragraph number="313" book="mn">
<Emphasis>ပုရိမံ ပဟာယ အပရံ သိတာသေ</Emphasis>တိ. ပုရိမံ သတ္ထာရံ ပဟာယ ပရံ သတ္ထာရံ နိဿိတာ; ပုရိမံ ဓမ္မက္ခာနံ ပဟာယ အပရံ ဓမ္မက္ခာနံ နိဿိတာ; ပုရိမံ ဂဏံ ပဟာယ အပရံ ဂဏံ နိဿိတာ; ပုရိမံ ဒိဋ္ဌိံ ပဟာယ အပရံ ဒိဋ္ဌိံ နိဿိတာ; ပုရိမံ ပဋိပဒံ ပဟာယ အပရံ ပဋိပဒံ နိဿိတာ; ပုရိမံ မဂ္ဂံ ပဟာယ အပရံ မဂ္ဂံ နိဿိတာ သန္နိဿိတာ အလ္လီနာ ဥပဂတာ အဇ္ဈောသိတာ အဓိမုတ္တာတိ—  ပုရိမံ ပဟာယ အပရံ သိတာသေ.
</Paragraph>

<Paragraph number="314" book="mn">
<Emphasis>ဧဇာနုဂါ တေ န တရန္တိ သင်္ဂန်</Emphasis>တိ. <Emphasis>ဧဇာ</Emphasis> ဝုစ္စတိ တဏှာ. ယော ရာဂေါ သာရာဂေါ …ပေ…  အဘိဇ္ဈာ လောဘော အကုသလမူလံ. <Emphasis>ဧဇာနုဂါ</Emphasis>တိ ဧဇာနုဂါ ဧဇာနုဂတာ ဧဇာနုသဋာ ဧဇာယ ပန္နာ ပတိတာ အဘိဘူတာ ပရိယာဒိန္နစိတ္တာ. <Emphasis>တေ န တရန္တိ သင်္ဂန်</Emphasis>တိ ရာဂသင်္ဂံ ဒေါသသင်္ဂံ မောဟသင်္ဂံ မာနသင်္ဂံ ဒိဋ္ဌိသင်္ဂံ ကိလေသသင်္ဂံ ဒုစ္စရိတသင်္ဂံ န တရန္တိ န ဥတ္တရန္တိ န ပတရန္တိ န သမတိက္ကမန္တိ န ဝီတိဝတ္တန္တီတိ—  ဧဇာနုဂါ တေ န တရန္တိ သင်္ဂံ.
</Paragraph>

<Paragraph number="315" book="mn">
<Emphasis>တေ ဥဂ္ဂဟာယန္တိ နိရဿဇန္တီ</Emphasis>တိ သတ္ထာရံ ဂဏှန္တိ, တံ မုဉ္စိတွာ အညံ သတ္ထာရံ ဂဏှန္တိ; ဓမ္မက္ခာနံ ဂဏှန္တိ, တံ မုဉ္စိတွာ အညံ ဓမ္မက္ခာနံ ဂဏှန္တိ; ဂဏံ ဂဏှန္တိ, တံ မုဉ္စိတွာ အညံ ဂဏံ ဂဏှန္တိ; ဒိဋ္ဌိံ ဂဏှန္တိ, တံ မုဉ္စိတွာ အညံ ဒိဋ္ဌိံ ဂဏှန္တိ; ပဋိပဒံ ဂဏှန္တိ, တံ မုဉ္စိတွာ အညံ ပဋိပဒံ ဂဏှန္တိ; မဂ္ဂံ ဂဏှန္တိ, တံ မုဉ္စိတွာ အညံ မဂ္ဂံ ဂဏှန္တိ; ဂဏှန္တိ စ မုဉ္စန္တိ စ အာဒိယန္တိ စ နိရဿဇန္တိ စာတိ—  တေ ဥဂ္ဂဟာယန္တိ နိရဿဇန္တိ.
</Paragraph>

<Paragraph number="316" book="mn">
<Emphasis>ကပီဝ သာခံ ပမုဉ္စံ ဂဟာယာ</Emphasis>တိ. ယထာ မက္ကဋော အရညေ ပဝနေ စရမာနော သာခံ ဂဏှာတိ, တံ မုဉ္စိတွာ အညံ သာခံ ဂဏှာတိ. ဧဝမေဝံ ပုထုသမဏဗြာဟ္မဏာ ပုထုဒိဋ္ဌိဂတာနိ ဂဏှန္တိ စ မုဉ္စန္တိ စ အာဒိယန္တိ စ နိရဿဇန္တိ စာတိ—  ကပီဝ သာခံ ပမုဉ္စံ ဂဟာယ.
</Paragraph>

<Paragraph number="317" book="mn">
တေနာဟ ဘဂဝါ—
</Paragraph>

<Paragraph number="318" type="verses" book="mn">
_“ပုရိမံ ပဟာယ အပရံ သိတာသေ,_  
_ဧဇာနုဂါ တေ န တရန္တိ သင်္ဂံ;_  
_တေ ဥဂ္ဂဟာယန္တိ နိရဿဇန္တိ,_  
_ကပီဝ သာခံ ပမုဉ္စံ ဂဟာယာ”တိ._  

</Paragraph>

</Division>
<Division number="27" book="mn">

<Paragraph number="319" type="verses" book="mn">
_<Emphasis>သယံ သမာဒါယ ဝတာနိ ဇန္တု,</Emphasis>_  
_<Emphasis>ဥစ္စာဝစံ ဂစ္ဆတိ သညသတ္တော;</Emphasis>_  
_<Emphasis>ဝိဒွါ စ ဝေဒေဟိ သမေစ္စ ဓမ္မံ,</Emphasis>_  
_<Emphasis>န ဥစ္စာဝစံ ဂစ္ဆတိ ဘူရိပညော.</Emphasis>_  

</Paragraph>

<Paragraph number="320" book="mn">
<Emphasis>သယံ သမာဒါယ ဝတာနိ ဇန္တူ</Emphasis>တိ. <Emphasis>သယံ သမာဒါယာ</Emphasis>တိ သာမံ သမာဒါယ. <Emphasis>ဝတာနီ</Emphasis>တိ ဟတ္ထိဝတံ ဝါ အဿဝတံ ဝါ ဂေါဝတံ ဝါ ကုက္ကူရဝတံ ဝါ ကာကဝတံ ဝါ ဝါသုဒေဝဝတံ ဝါ ဗလဒေဝဝတံ ဝါ ပုဏ္ဏဘဒ္ဒဝတံ ဝါ မဏိဘဒ္ဒဝတံ ဝါ အဂ္ဂိဝတံ ဝါ နာဂဝတံ ဝါ သုပဏ္ဏဝတံ ဝါ ယက္ခဝတံ ဝါ အသုရဝတံ ဝါ …ပေ…  ဒိသာဝတံ ဝါ အာဒါယ သမာဒါယ အာဒိယိတွာ သမာဒိယိတွာ ဂဏှိတွာ ပရာမသိတွာ အဘိနိဝိသိတွာ. <Emphasis>ဇန္တူ</Emphasis>တိ သတ္တော နရော …ပေ…  မနုဇောတိ—  သယံ သမာဒါယ ဝတာနိ ဇန္တု.
</Paragraph>

<Paragraph number="321" book="mn">
<Emphasis>ဥစ္စာဝစံ ဂစ္ဆတိ သညသတ္တော</Emphasis>တိ သတ္ထာရတော သတ္ထာရံ ဂစ္ဆတိ; ဓမ္မက္ခာနတော ဓမ္မက္ခာနံ ဂစ္ဆတိ; ဂဏတော ဂဏံ ဂစ္ဆတိ; ဒိဋ္ဌိယာ ဒိဋ္ဌိံ ဂစ္ဆတိ; ပဋိပဒါယ ပဋိပဒံ ဂစ္ဆတိ; မဂ္ဂတော မဂ္ဂံ ဂစ္ဆတိ. <Emphasis>သညသတ္တော</Emphasis>တိ ကာမသညာယ ဗျာပါဒသညာယ ဝိဟိံသာသညာယ ဒိဋ္ဌိသညာယ သတ္တော ဝိသတ္တော အာသတ္တော လဂ္ဂေါ လဂ္ဂိတော ပလိဗုဒ္ဓေါ. ယထာ ဘိတ္တိခိလေ ဝါ နာဂဒန္တေ ဝါ ဘဏ္ဍံ သတ္တံ ဝိသတ္တံ အာသတ္တံ လဂ္ဂံ လဂ္ဂိတံ ပလိဗုဒ္ဓံ, ဧဝမေဝံ ကာမသညာယ ဗျာပါဒသညာယ ဝိဟိံသာသညာယ ဒိဋ္ဌိသညာယ သတ္တော ဝိသတ္တော အာသတ္တော လဂ္ဂေါ လဂ္ဂိတော ပလိဗုဒ္ဓေါတိ—  ဥစ္စာဝစံ ဂစ္ဆတိ သညသတ္တော.
</Paragraph>

<Paragraph number="322" book="mn">
<Emphasis>ဝိဒွါ စ ဝေဒေဟိ သမေစ္စ ဓမ္မန်</Emphasis>တိ. <Emphasis>ဝိဒွါ</Emphasis>တိ ဝိဒွါ ဝိဇ္ဇာဂတော ဉာဏီ ဝိဘာဝီ မေဓာဝီ. <Emphasis>ဝေဒေဟီ</Emphasis>တိ <Emphasis>ဝေဒါ</Emphasis> ဝုစ္စန္တိ စတူသု မဂ္ဂေသု ဉာဏံ ပညာ ပညိန္ဒြိယံ ပညာဗလံ ဓမ္မဝိစယသမ္ဗောဇ္ဈင်္ဂေါ ဝီမံသာ ဝိပဿနာ သမ္မာဒိဋ္ဌိ. တေဟိ ဝေဒေဟိ ဇာတိဇရာမရဏဿ အန္တဂတော အန္တပ္ပတ္တော, ကောဋိဂတော ကောဋိပ္ပတ္တော, ပရိယန္တဂတော ပရိယန္တပ္ပတ္တော, ဝေါသာနဂတော ဝေါသာနပ္ပတ္တော, တာဏဂတော တာဏပ္ပတ္တော, လေဏဂတော လေဏပ္ပတ္တော, သရဏဂတော သရဏပ္ပတ္တော, အဘယဂတော အဘယပ္ပတ္တော, အစ္စုတဂတော အစ္စုတပ္ပတ္တော, အမတဂတော အမတပ္ပတ္တော, နိဗ္ဗာနဂတော နိဗ္ဗာနပ္ပတ္တော. ဝေဒါနံ ဝါ အန္တဂတောတိ <Emphasis>ဝေဒဂူ</Emphasis>, ဝေဒေဟိ ဝါ အန္တဂတောတိ ဝေဒဂူ, သတ္တန္နံ ဝါ ဓမ္မာနံ ဝိဒိတတ္တာ ဝေဒဂူ. သက္ကာယဒိဋ္ဌိ ဝိဒိတာ ဟောတိ, ဝိစိကိစ္ဆာ ဝိဒိတာ ဟောတိ, သီလဗ္ဗတပရာမာသော ဝိဒိတော ဟောတိ, ရာဂေါ ဝိဒိတော ဟောတိ, ဒေါသော ဝိဒိတော ဟောတိ, မောဟော ဝိဒိတော ဟောတိ, မာနော ဝိဒိတော ဟောတိ, ဝိဒိတာဿ ဟောန္တိ ပါပကာ အကုသလာ ဓမ္မာ သံကိလေသိကာ ပေါနောဘဝိကာ သဒရာ ဒုက္ခဝိပါကာ အာယတိံ ဇာတိဇရာမရဏိယာ.
</Paragraph>

<Paragraph number="323" type="verses" book="mn">
_ဝေဒါနိ ဝိစေယျ ကေဝလာနိ, __(သဘိယာတိ ဘဂဝါ)___  
_သမဏာနံ ယာနီဓတ္ထိ ဗြာဟ္မဏာနံ;_  
_သဗ္ဗဝေဒနာသု ဝီတရာဂေါ,_  
_သဗ္ဗံ ဝေဒမတိစ္စ ဝေဒဂူ သောတိ._  

</Paragraph>

<Paragraph number="324" book="mn">
<Emphasis>ဝိဒွါ စ ဝေဒေဟိ သမေစ္စ ဓမ္မန်</Emphasis>တိ. သမေစ္စ အဘိသမေစ္စ ဓမ္မံ. သဗ္ဗေ သင်္ခါရာ အနိစ္စာတိ သမေစ္စ အဘိသမေစ္စ ဓမ္မံ; သဗ္ဗေ သင်္ခါရာ ဒုက္ခာတိ သမေစ္စ အဘိသမေစ္စ ဓမ္မံ; သဗ္ဗေ ဓမ္မာ အနတ္တာတိ သမေစ္စ အဘိသမေစ္စ ဓမ္မံ; အဝိဇ္ဇာပစ္စယာ သင်္ခါရာတိ သမေစ္စ အဘိသမေစ္စ ဓမ္မံ; သင်္ခါရပစ္စယာ ဝိညာဏန္တိ သမေစ္စ အဘိသမေစ္စ ဓမ္မံ; ဝိညာဏပစ္စယာ နာမရူပန္တိ…  နာမရူပပစ္စယာ သဠာယတနန္တိ…  သဠာယတနပစ္စယာ ဖဿောတိ…  ဖဿပစ္စယာ ဝေဒနာတိ…  ဝေဒနာပစ္စယာ တဏှာတိ…  တဏှာပစ္စယာ ဥပါဒါနန္တိ…  ဥပါဒါနပစ္စယာ ဘဝေါတိ…  ဘဝပစ္စယာ ဇာတီတိ…  ဇာတိပစ္စယာ ဇရာမရဏန္တိ သမေစ္စ အဘိသမေစ္စ ဓမ္မံ; အဝိဇ္ဇာနိရောဓာ သင်္ခါရနိရောဓောတိ သမေစ္စ အဘိသမေစ္စ ဓမ္မံ; သင်္ခါရနိရောဓာ ဝိညာဏနိရောဓောတိ သမေစ္စ အဘိသမေစ္စ ဓမ္မံ; ဝိညာဏနိရောဓာ နာမရူပနိရောဓောတိ…  နာမရူပနိရောဓာ သဠာယတနနိရောဓောတိ…  သဠာယတနနိရောဓာ ဖဿနိရောဓောတိ…  ဖဿနိရောဓာ ဝေဒနာနိရောဓောတိ…  ဝေဒနာနိရောဓာ တဏှာနိရောဓောတိ…  တဏှာနိရောဓာ ဥပါဒါနနိရောဓောတိ…  ဥပါဒါနနိရောဓာ ဘဝနိရောဓောတိ…  ဘဝနိရောဓာ ဇာတိနိရောဓောတိ…  ဇာတိနိရောဓာ ဇရာမရဏနိရောဓောတိ သမေစ္စ အဘိသမေစ္စ ဓမ္မံ; ဣဒံ ဒုက္ခန္တိ သမေစ္စ အဘိသမေစ္စ ဓမ္မံ; အယံ ဒုက္ခသမုဒယောတိ…  အယံ ဒုက္ခနိရောဓောတိ…  အယံ ဒုက္ခနိရောဓဂါမိနီ ပဋိပဒါတိ သမေစ္စ အဘိသမေစ္စ ဓမ္မံ; ဣမေ အာသဝါတိ သမေစ္စ အဘိသမေစ္စ ဓမ္မံ; အယံ အာသဝသမုဒယောတိ…  အယံ အာသဝနိရောဓောတိ…  အယံ အာသဝနိရောဓဂါမိနီ ပဋိပဒါတိ သမေစ္စ အဘိသမေစ္စ ဓမ္မံ; ဣမေ ဓမ္မာ အဘိညေယျာတိ သမေစ္စ အဘိသမေစ္စ ဓမ္မံ; ဣမေ ဓမ္မာ ပရိညေယျာတိ…  ဣမေ ဓမ္မာ ပဟာတဗ္ဗာတိ…  ဣမေ ဓမ္မာ ဘာဝေတဗ္ဗာတိ…  ဣမေ ဓမ္မာ သစ္ဆိကာတဗ္ဗာတိ သမေစ္စ အဘိသမေစ္စ ဓမ္မံ. ဆန္နံ ဖဿာယတနာနံ သမုဒယဉ္စ အတ္ထင်္ဂမဉ္စ အဿာဒဉ္စ အာဒီနဝဉ္စ နိဿရဏဉ္စ သမေစ္စ အဘိသမေစ္စ ဓမ္မံ. ပဉ္စန္နံ ဥပါဒါနက္ခန္ဓာနံ သမုဒယဉ္စ အတ္ထင်္ဂမဉ္စ အဿာဒဉ္စ အာဒီနဝဉ္စ နိဿရဏဉ္စ သမေစ္စ အဘိသမေစ္စ ဓမ္မံ. စတုန္နံ မဟာဘူတာနံ သမုဒယဉ္စ အတ္ထင်္ဂမဉ္စ အဿာဒဉ္စ အာဒီနဝဉ္စ နိဿရဏဉ္စ သမေစ္စ အဘိသမေစ္စ ဓမ္မံ. ယံ ကိဉ္စိ သမုဒယဓမ္မံ သဗ္ဗံ တံ နိရောဓဓမ္မန္တိ သမေစ္စ အဘိသမေစ္စ ဓမ္မန္တိ—  ဝိဒွါ စ ဝေဒေဟိ သမေစ္စ ဓမ္မံ.
</Paragraph>

<Paragraph number="325" book="mn">
<Emphasis>န ဥစ္စာဝစံ ဂစ္ဆတိ ဘူရိပညော</Emphasis>တိ န သတ္ထာရတော သတ္ထာရံ ဂစ္ဆတိ, န ဓမ္မက္ခာနတော ဓမ္မက္ခာနံ ဂစ္ဆတိ, န ဂဏတော ဂဏံ ဂစ္ဆတိ, န ဒိဋ္ဌိယာ ဒိဋ္ဌိံ ဂစ္ဆတိ, န ပဋိပဒါယ ပဋိပဒံ ဂစ္ဆတိ, န မဂ္ဂတော မဂ္ဂံ ဂစ္ဆတိ. <Emphasis>ဘူရိပညော</Emphasis>တိ ဘူရိပညော မဟာပညော ပုထုပညော ဟာသပညော ဇဝနပညော တိက္ခပညော နိဗ္ဗေဓိကပညော. <Emphasis>ဘူရိ</Emphasis> ဝုစ္စတိ ပထဝီ. တာယ ပထဝိသမာယ ပညာယ ဝိပုလာယ ဝိတ္ထတာယ သမန္နာဂတောတိ—  န ဥစ္စာဝစံ ဂစ္ဆတိ ဘူရိပညော.
</Paragraph>

<Paragraph number="326" book="mn">
တေနာဟ ဘဂဝါ—
</Paragraph>

<Paragraph number="327" type="verses" book="mn">
_“သယံ သမာဒါယ ဝတာနိ ဇန္တု,_  
ဥစ္စာဝစံ ဂစ္ဆတိ သညသတ္တော;_  
_ဝိဒွါ စ ဝေဒေဟိ သမေစ္စ ဓမ္မံ,_  
_န ဥစ္စာဝစံ ဂစ္ဆတိ ဘူရိပညော”တိ._  

</Paragraph>

</Division>
<Division number="28" book="mn">

<Paragraph number="328" type="verses" book="mn">
_<Emphasis>သ သဗ္ဗဓမ္မေသု ဝိသေနိဘူတော,</Emphasis>_  
_<Emphasis>ယံ ကိဉ္စိ ဒိဋ္ဌံ ဝ သုတံ မုတံ ဝါ;</Emphasis>_  
_<Emphasis>တမေဝ ဒဿိံ ဝိဝဋံ စရန္တံ,</Emphasis>_  
_<Emphasis>ကေနီဓ လောကသ္မိ ဝိကပ္ပယေယျ.</Emphasis>_  

</Paragraph>

<Paragraph number="329" book="mn">
<Emphasis>သ သဗ္ဗဓမ္မေသု ဝိသေနိဘူတော ယံ ကိဉ္စိ ဒိဋ္ဌံ ဝ သုတံ မုတံ ဝါ</Emphasis>တိ. <Emphasis>သေနာ</Emphasis> ဝုစ္စတိ မာရသေနာ. ကာယဒုစ္စရိတံ မာရသေနာ, ဝစီဒုစ္စရိတံ မာရသေနာ, မနောဒုစ္စရိတံ မာရသေနာ, ရာဂေါ မာရသေနာ, ဒေါသော မာရသေနာ, မောဟော မာရသေနာ, ကောဓော မာရသေနာ, ဥပနာဟော …ပေ…  သဗ္ဗာကုသလာဘိသင်္ခါရာ မာရသေနာ.
</Paragraph>

<Paragraph number="330" book="mn">
ဝုတ္တဉှေတံ ဘဂဝတာ—
</Paragraph>

<Paragraph number="331" type="verses" book="mn">
_“ကာမာ တေ ပဌမာ သေနာ,_  
_ဒုတိယာ အရတိ ဝုစ္စတိ;_  
_တတိယာ ခုပ္ပိပါသာ တေ,_  
_စတုတ္ထီ တဏှာ ဝုစ္စတိ._  

</Paragraph>

<Paragraph number="332" type="verses" book="mn">
_ပဉ္စမီ ထိနမိဒ္ဓံ တေ,_  
_ဆဋ္ဌာ ဘီရူ ပဝုစ္စတိ;_  
_သတ္တမီ ဝိစိကိစ္ဆာ တေ,_  
_မက္ခော ထမ္ဘော တေ အဋ္ဌမော._  

</Paragraph>

<Paragraph number="333" type="verses" book="mn">
_လာဘော သိလောကော သက္ကာရော,_  
_မိစ္ဆာလဒ္ဓေါ စ ယော ယသော;_  
_ယော စတ္တာနံ သမုက္ကံသေ,_  
_ပရေ စ အဝဇာနတိ._  

</Paragraph>

<Paragraph number="334" type="verses" book="mn">
_ဧသာ နမုစိ တေ သေနာ,_  
_ကဏှဿာဘိပ္ပဟာရိနီ;_  
_န နံ အသူရော ဇိနာတိ,_  
_ဇေတွာဝ လဘတေ သုခန်”တိ._  

</Paragraph>

<Paragraph number="335" book="mn">
ယတော စတူဟိ အရိယမဂ္ဂေဟိ သဗ္ဗာ စ မာရသေနာ သဗ္ဗေ စ ပဋိသေနိကရာ ကိလေသာ ဇိတာ စ ပရာဇိတာ စ ဘဂ္ဂါ ဝိပ္ပလုဂ္ဂါ ပရမ္မုခါ, သော ဝုစ္စတိ ဝိသေနိဘူတော. သော ဒိဋ္ဌေ ဝိသေနိဘူတော, သုတေ ဝိသေနိဘူတော, မုတေ ဝိသေနိဘူတော, ဝိညာတေ ဝိသေနိဘူတောတိ—  သ သဗ္ဗဓမ္မေသု ဝိသေနိဘူတော ယံ ကိဉ္စိ ဒိဋ္ဌံ ဝ သုတံ မုတံ ဝါ.
</Paragraph>

<Paragraph number="336" book="mn">
<Emphasis>တမေဝ ဒဿိံ ဝိဝဋံ စရန္တန်</Emphasis>တိ. တမေဝ သုဒ္ဓဒဿိံ ဝိသုဒ္ဓဒဿိံ ပရိသုဒ္ဓဒဿိံ ဝေါဒါတဒဿိံ ပရိယောဒါတဒဿိံ. အထ ဝါ, သုဒ္ဓဒဿနံ ဝိသုဒ္ဓဒဿနံ ပရိသုဒ္ဓဒဿနံ ဝေါဒါတဒဿနံ ပရိယောဒါတဒဿနံ. <Emphasis>ဝိဝဋန်</Emphasis>တိ တဏှာဆဒနံ ဒိဋ္ဌိဆဒနံ ကိလေသဆဒနံ ဒုစ္စရိတဆဒနံ အဝိဇ္ဇာဆဒနံ. တာနိ ဆဒနာနိ ဝိဝဋာနိ ဟောန္တိ ဝိဒ္ဓံသိတာနိ ဥဂ္ဃါဋိတာနိ သမုဂ္ဃါဋိတာနိ ပဟီနာနိ သမုစ္ဆိန္နာနိ ဝူပသန္တာနိ ပဋိပဿဒ္ဓါနိ အဘဗ္ဗုပ္ပတ္တိကာနိ ဉာဏဂ္ဂိနာ ဒဍ္ဎာနိ. <Emphasis>စရန္တန်</Emphasis>တိ စရန္တံ ဝိစရန္တံ ဝိဟရန္တံ ဣရိယန္တံ ဝတ္တေန္တံ ပါလေန္တံ ယပေန္တံ ယာပေန္တန္တိ—  တမေဝ ဒဿိံ ဝိဝဋံ စရန္တံ.
</Paragraph>

<Paragraph number="337" book="mn">
<Emphasis>ကေနီဓ လောကသ္မိ ဝိကပ္ပယေယျာ</Emphasis>တိ. <Emphasis>ကပ္ပါ</Emphasis>တိ ဒွေ ကပ္ပါ—  တဏှာကပ္ပေါ စ ဒိဋ္ဌိကပ္ပေါ စ …ပေ…  အယံ တဏှာကပ္ပေါ …ပေ…  အယံ ဒိဋ္ဌိကပ္ပေါ. တဿ တဏှာကပ္ပေါ ပဟီနော, ဒိဋ္ဌိကပ္ပေါ ပဋိနိဿဋ္ဌော. တဏှာကပ္ပဿ ပဟီနတ္တာ ဒိဋ္ဌိကပ္ပဿ ပဋိနိဿဋ္ဌတ္တာ ကေန ရာဂေန ကပ္ပေယျ, ကေန ဒေါသေန ကပ္ပေယျ, ကေန မောဟေန ကပ္ပေယျ, ကေန မာနေန ကပ္ပေယျ, ကာယ ဒိဋ္ဌိယာ ကပ္ပေယျ, ကေန ဥဒ္ဓစ္စေန ကပ္ပေယျ, ကာယ ဝိစိကိစ္ဆာယ ကပ္ပေယျ, ကေဟိ အနုသယေဟိ ကပ္ပေယျ—  ရတ္တောတိ ဝါ ဒုဋ္ဌောတိ ဝါ မူဠှောတိ ဝါ ဝိနိဗဒ္ဓေါတိ ဝါ ပရာမဋ္ဌောတိ ဝါ ဝိက္ခေပဂတောတိ ဝါ အနိဋ္ဌင်္ဂတောတိ ဝါ ထာမဂတောတိ ဝါ. တေ အဘိသင်္ခါရာ ပဟီနာ. အဘိသင်္ခါရာနံ ပဟီနတ္တာ ဂတိယော ကေန ကပ္ပေယျ—  နေရယိကောတိ ဝါ တိရစ္ဆာနယောနိကောတိ ဝါ ပေတ္တိဝိသယိကောတိ ဝါ မနုဿောတိ ဝါ ဒေဝေါတိ ဝါ ရူပီတိ ဝါ အရူပီတိ ဝါ သညီတိ ဝါ အသညီတိ ဝါ နေဝသညီနာသညီတိ ဝါ. သော ဟေတု နတ္ထိ, ပစ္စယော နတ္ထိ, ကာရဏံ နတ္ထိ, ယေန ကပ္ပေယျ ဝိကပ္ပေယျ ဝိကပ္ပံ အာပဇ္ဇေယျ. <Emphasis>လောကသ္မိန်</Emphasis>တိ အပါယလောကေ မနုဿလောကေ ဒေဝလောကေ ခန္ဓလောကေ ဓာတုလောကေ အာယတနလောကေတိ—  ကေနီဓ လောကသ္မိံ ဝိကပ္ပယေယျ.
</Paragraph>

<Paragraph number="338" book="mn">
တေနာဟ ဘဂဝါ—
</Paragraph>

<Paragraph number="339" type="verses" book="mn">
_“သ သဗ္ဗဓမ္မေသု ဝိသေနိဘူတော,_  
_ယံ ကိဉ္စိ ဒိဋ္ဌံ ဝ သုတံ မုတံ ဝါ;_  
_တမေဝ ဒဿိံ ဝိဝဋံ စရန္တံ,_  
_ကေနီဓ လောကသ္မိ ဝိကပ္ပယေယျာ”တိ._  

</Paragraph>

</Division>
<Division number="29" book="mn">

<Paragraph number="340" type="verses" book="mn">
_<Emphasis>န ကပ္ပယန္တိ န ပုရေက္ခရောန္တိ,</Emphasis>_  
_<Emphasis>အစ္စန္တသုဒ္ဓီတိ န တေ ဝဒန္တိ;</Emphasis>_  
_<Emphasis>အာဒါနဂန္ထံ ဂထိတံ ဝိသဇ္ဇ,</Emphasis>_  
_<Emphasis>အာသံ န ကုဗ္ဗန္တိ ကုဟိဉ္စိ လောကေ.</Emphasis>_  

</Paragraph>

<Paragraph number="341" book="mn">
<Emphasis>န ကပ္ပယန္တိ န ပုရေက္ခရောန္တီ</Emphasis>တိ. <Emphasis>ကပ္ပါ</Emphasis>တိ ဒွေ ကပ္ပါ—  တဏှာကပ္ပေါ စ ဒိဋ္ဌိကပ္ပေါ စ …ပေ…  အယံ တဏှာကပ္ပေါ …ပေ…  အယံ ဒိဋ္ဌိကပ္ပေါ. တေသံ တဏှာကပ္ပေါ ပဟီနော, ဒိဋ္ဌိကပ္ပေါ ပဋိနိဿဋ္ဌော. တဏှာကပ္ပဿ ပဟီနတ္တာ, ဒိဋ္ဌိကပ္ပဿ ပဋိနိဿဋ္ဌတ္တာ တဏှာကပ္ပံ ဝါ ဒိဋ္ဌိကပ္ပံ ဝါ န ကပ္ပေန္တိ န ဇနေန္တိ န သဉ္ဇနေန္တိ န နိဗ္ဗတ္တေန္တိ နာဘိနိဗ္ဗတ္တေန္တီတိ—  န ကပ္ပယန္တိ. <Emphasis>န ပုရေက္ခရောန္တီ</Emphasis>တိ. <Emphasis>ပုရေက္ခာရာ</Emphasis>တိ ဒွေ ပုရေက္ခာရာ—  တဏှာပုရေက္ခာရော စ ဒိဋ္ဌိပုရေက္ခာရော စ …ပေ…  အယံ တဏှာပုရေက္ခာရော …ပေ…  အယံ ဒိဋ္ဌိပုရေက္ခာရော. တေသံ တဏှာပုရေက္ခာရော ပဟီနော, ဒိဋ္ဌိပုရေက္ခာရော ပဋိနိဿဋ္ဌော. တဏှာပုရေက္ခာရဿ ပဟီနတ္တာ, ဒိဋ္ဌိပုရေက္ခာရဿ ပဋိနိဿဋ္ဌတ္တာ န တဏှံ ဝါ န ဒိဋ္ဌိံ ဝါ ပုရတော ကတွာ စရန္တိ, န တဏှာဓဇာ န တဏှာကေတူ န တဏှာဓိပတေယျာ, န ဒိဋ္ဌိဓဇာ န ဒိဋ္ဌိကေတူ န ဒိဋ္ဌာဓိပတေယျာ, န တဏှာယ ဝါ န ဒိဋ္ဌိယာ ဝါ ပရိဝါရိတာ စရန္တီတိ—  န ကပ္ပယန္တိ န ပုရေက္ခရောန္တိ.
</Paragraph>

<Paragraph number="342" book="mn">
<Emphasis>အစ္စန္တသုဒ္ဓီတိ န တေ ဝဒန္တီ</Emphasis>တိ အစ္စန္တသုဒ္ဓိံ သံသာရသုဒ္ဓိံ အကိရိယဒိဋ္ဌိံ သဿတဝါဒံ န ဝဒန္တိ န ကထေန္တိ န ဘဏန္တိ န ဒီပယန္တိ န ဝေါဟရန္တီတိ—  အစ္စန္တသုဒ္ဓီတိ န တေ ဝဒန္တိ.
</Paragraph>

<Paragraph number="343" book="mn">
<Emphasis>အာဒါနဂန္ထံ ဂထိတံ ဝိသဇ္ဇာ</Emphasis>တိ. <Emphasis>ဂန္ထာ</Emphasis>တိ စတ္တာရော ဂန္ထာ—  အဘိဇ္ဈာကာယဂန္ထော, ဗျာပါဒေါ ကာယဂန္ထော, သီလဗ္ဗတပရာမာသော ကာယဂန္ထော, ဣဒံသစ္စာဘိနိဝေသော ကာယဂန္ထော. အတ္တနော ဒိဋ္ဌိယာ ရာဂေါ အဘိဇ္ဈာကာယဂန္ထော; ပရဝါဒေသု အာဃာတော အပ္ပစ္စယော ဗျာပါဒေါ ကာယဂန္ထော; အတ္တနော သီလံ ဝါ ဝတံ ဝါ သီလဝတံ ဝါ ပရာမသန္တီတိ သီလဗ္ဗတပရာမာသော ကာယဂန္ထော, အတ္တနော ဒိဋ္ဌိ ဣဒံသစ္စာဘိနိဝေသော ကာယဂန္ထော. ကိံကာရဏာ ဝုစ္စတိ အာဒါနဂန္ထော? တေဟိ ဂန္ထေဟိ ရူပံ အာဒိယန္တိ ဥပါဒိယန္တိ ဂဏှန္တိ ပရာမသန္တိ အဘိနိဝိသန္တိ; ဝေဒနံ…  သညံ…  သင်္ခါရေ…  ဝိညာဏံ…  ဂတိံ…  ဥပပတ္တိံ…  ပဋိသန္ဓိံ…  ဘဝံ…  သံသာရဝဋ္ဋံ အာဒိယန္တိ ဥပါဒိယန္တိ ဂဏှန္တိ ပရာမသန္တိ အဘိနိဝိသန္တိ. တံကာရဏာ ဝုစ္စတိ အာဒါနဂန္ထော. <Emphasis>ဝိသဇ္ဇာ</Emphasis>တိ ဂန္ထေ ဝေါသဇ္ဇိတွာ ဝါ—  ဝိသဇ္ဇ. အထ ဝါ ဂန္ထေ ဂဓိတေ ဂန္ထိတေ ဗန္ဓေ ဝိဗန္ဓေ အာဗန္ဓေ လဂ္ဂေ လဂ္ဂိတေ ပလိဗုဒ္ဓေ ဗန္ဓနေ ဖောဋယိတွာ—  ဝိသဇ္ဇ. ယထာ ဝယှံ ဝါ ရထံ ဝါ သကဋံ ဝါ သန္ဒမာနိကံ ဝါ သဇ္ဇံ ဝိသဇ္ဇံ ကရောန္တိ ဝိကောပေန္တိ; ဧဝမေဝံ ဂန္ထေ ဝေါသဇ္ဇိတွာ—  ဝိသဇ္ဇ. အထ ဝါ ဂန္ထေ ဂထိတေ ဂန္ထိတေ ဗန္ဓေ ဝိဗန္ဓေ အာဗန္ဓေ လဂ္ဂေ လဂ္ဂိတေ ပလိဗုဒ္ဓေ ဗန္ဓနေ ဖောဋယိတွာ ဝိသဇ္ဇာတိ—  အာဒါနဂန္ထံ ဂထိတံ ဝိသဇ္ဇ.
</Paragraph>

<Paragraph number="344" book="mn">
<Emphasis>အာသံ န ကုဗ္ဗန္တိ ကုဟိဉ္စိ လောကေ</Emphasis>တိ. <Emphasis>အာသာ</Emphasis> ဝုစ္စတိ တဏှာ ယော ရာဂေါ သာရာဂေါ …ပေ…  အဘိဇ္ဈာ လောဘော အကုသလမူလံ. <Emphasis>အာသံ န ကုဗ္ဗန္တီ</Emphasis>တိ အာသံ န ကုဗ္ဗန္တိ န ဇနေန္တိ န သဉ္ဇနေန္တိ န နိဗ္ဗတ္တေန္တိ န အဘိနိဗ္ဗတ္တေန္တိ. <Emphasis>ကုဟိဉ္စီ</Emphasis>တိ ကုဟိဉ္စိ ကိမှိစိ ကတ္ထစိ အဇ္ဈတ္တံ ဝါ ဗဟိဒ္ဓါ ဝါ အဇ္ဈတ္တဗဟိဒ္ဓါ ဝါ. <Emphasis>လောကေ</Emphasis>တိ အပါယလောကေ …ပေ…  အာယတနလောကေတိ—  အာသံ န ကုဗ္ဗန္တိ ကုဟိဉ္စိ လောကေ.
</Paragraph>

<Paragraph number="345" book="mn">
တေနာဟ ဘဂဝါ—
</Paragraph>

<Paragraph number="346" type="verses" book="mn">
_“န ကပ္ပယန္တိ န ပုရေက္ခရောန္တိ,_  
_အစ္စန္တသုဒ္ဓီတိ န တေ ဝဒန္တိ;_  
_အာဒါနဂန္ထံ ဂထိတံ ဝိသဇ္ဇ,_  
_အာသံ န ကုဗ္ဗန္တိ ကုဟိဉ္စိ လောကေ”တိ._  

</Paragraph>

</Division>
<Division number="30" book="mn">

<Paragraph number="347" type="verses" book="mn">
_<Emphasis>သီမာတိဂေါ ဗြာဟ္မဏော တဿ နတ္ထိ,</Emphasis>_  
_<Emphasis>ဉတွာ ဝ ဒိသွာ ဝ သမုဂ္ဂဟီတံ;</Emphasis>_  
_<Emphasis>န ရာဂရာဂီ န ဝိရာဂရတ္တော,</Emphasis>_  
_<Emphasis>တဿီဓ နတ္ထိ ပရမုဂ္ဂဟီတံ.</Emphasis>_  

</Paragraph>

<Paragraph number="348" book="mn">
<Emphasis>သီမာတိဂေါ ဗြာဟ္မဏော တဿ နတ္ထိ, ဉတွာ ဝ ဒိသွာ ဝ သမုဂ္ဂဟီတန်</Emphasis>တိ. <Emphasis>သီမာ</Emphasis>တိ စတဿော သီမာယော—  သက္ကာယဒိဋ္ဌိ, ဝိစိကိစ္ဆာ, သီလဗ္ဗတပရာမာသော, ဒိဋ္ဌာနုသယော, ဝိစိကိစ္ဆာနုသယော, တဒေကဋ္ဌာ စ ကိလေသာ—  အယံ ပဌမာ သီမာ. ဩဠာရိကံ ကာမရာဂသံယောဇနံ, ပဋိဃသံယောဇနံ, ဩဠာရိကော ကာမရာဂါနုသယော, ပဋိဃာနုသယော, တဒေကဋ္ဌာ စ ကိလေသာ—  အယံ ဒုတိယာ သီမာ. အနုသဟဂတံ ကာမရာဂသံယောဇနံ, ပဋိဃသံယောဇနံ, အနုသဟဂတော ကာမရာဂါနုသယော, ပဋိဃာနုသယော, တဒေကဋ္ဌာ စ ကိလေသာ—  အယံ တတိယာ သီမာ. ရူပရာဂေါ အရူပရာဂေါ မာနော ဥဒ္ဓစ္စံ အဝိဇ္ဇာ, မာနာနုသယော ဘဝရာဂါနုသယော အဝိဇ္ဇာနုသယော, တဒေကဋ္ဌာ စ ကိလေသာ—  အယံ စတုတ္ထာ သီမာ. ယတော စ စတူဟိ အရိယမဂ္ဂေဟိ ဣမာ စတဿော သီမာယော အတိက္ကန္တော ဟောတိ သမတိက္ကန္တော ဝီတိဝတ္တော, သော ဝုစ္စတိ သီမာတိဂေါ. <Emphasis>ဗြာဟ္မဏော</Emphasis>တိ သတ္တန္နံ ဓမ္မာနံ ဗာဟိတတ္တာ ဗြာဟ္မဏော—  သက္ကာယဒိဋ္ဌိ ဗာဟိတာ ဟောတိ, ဝိစိကိစ္ဆာ ဗာဟိတာ ဟောတိ, သီလဗ္ဗတပရာမာသော ဗာဟိတော ဟောတိ …ပေ…  အသိတော တာဒိ ပဝုစ္စတေ သ ဗြဟ္မာ. <Emphasis>တဿာ</Emphasis>တိ အရဟတော ခီဏာသဝဿ.
</Paragraph>

<Paragraph number="349" book="mn">
<Emphasis>ဉတွာ</Emphasis>တိ ပရစိတ္တဉာဏေန ဝါ ဉတွာ ပုဗ္ဗေနိဝါသာနုဿတိဉာဏေန ဝါ ဉတွာ. <Emphasis>ဒိသွာ</Emphasis>တိ မံသစက္ခုနာ ဝါ ဒိသွာ ဒိဗ္ဗစက္ခုနာ ဝါ ဒိသွာ. <Emphasis>သီမာတိဂေါ ဗြာဟ္မဏော တဿ နတ္ထိ, ဉတွာ ဝ ဒိသွာ ဝ သမုဂ္ဂဟီတန်</Emphasis>တိ. တဿ ဣဒံ ပရမံ အဂ္ဂံ သေဋ္ဌံ ဝိသိဋ္ဌံ ပါမောက္ခံ ဥတ္တမံ ပဝရန္တိ ဂဟိတံ ပရာမဋ္ဌံ အဘိနိဝိဋ္ဌံ အဇ္ဈောသိတံ အဓိမုတ္တံ နတ္ထိ န သန္တိ န သံဝိဇ္ဇတိ နုပလဗ္ဘတိ, ပဟီနံ သမုစ္ဆိန္နံ ဝူပသန္တံ ပဋိပဿဒ္ဓံ အဘဗ္ဗုပ္ပတ္တိကံ ဉာဏဂ္ဂိနာ ဒဍ္ဎန္တိ—  သီမာတိဂေါ ဗြာဟ္မဏော တဿ နတ္ထိ ဉတွာ ဝ ဒိသွာ ဝ သမုဂ္ဂဟီတံ.
</Paragraph>

<Paragraph number="350" book="mn">
<Emphasis>န ရာဂရာဂီ န ဝိရာဂရတ္တော</Emphasis>တိ. <Emphasis>ရာဂရတ္တာ</Emphasis> ဝုစ္စန္တိ ယေ ပဉ္စသု ကာမဂုဏေသု ရတ္တာ ဂိဒ္ဓါ ဂဓိတာ မုစ္ဆိတာ အဇ္ဈောသန္နာ လဂ္ဂါ လဂ္ဂိတာ ပလိဗုဒ္ဓါ. ဝိရာဂရတ္တာ ဝုစ္စန္တိ ယေ ရူပါဝစရအရူပါဝစရသမာပတ္တီသု ရတ္တာ ဂိဒ္ဓါ ဂဓိတာ မုစ္ဆိတာ အဇ္ဈောသန္နာ လဂ္ဂါ လဂ္ဂိတာ ပလိဗုဒ္ဓါ. <Emphasis>န ရာဂရာဂီ န ဝိရာဂရတ္တော</Emphasis>တိ ယတော ကာမရာဂေါ စ ရူပရာဂေါ စ အရူပရာဂေါ စ ပဟီနာ ဟောန္တိ ဥစ္ဆိန္နမူလာ တာလာဝတ္ထုကတာ အနဘာဝံကတာ အာယတိံ အနုပ္ပါဒဓမ္မာ. ဧတ္တာဝတာ န ရာဂရာဂီ န ဝိရာဂရတ္တော.
</Paragraph>

<Paragraph number="351" book="mn">
<Emphasis>တဿီဓ နတ္ထိ ပရမုဂ္ဂဟီတန်</Emphasis>တိ. <Emphasis>တဿာ</Emphasis>တိ အရဟတော ခီဏာသဝဿ. တဿ ဣဒံ ပရမံ အဂ္ဂံ သေဋ္ဌံ ဝိသိဋ္ဌံ ပါမောက္ခံ ဥတ္တမံ ပဝရန္တိ ဂဟိတံ ပရာမဋ္ဌံ အဘိနိဝိဋ္ဌံ အဇ္ဈောသိတံ အဓိမုတ္တံ နတ္ထိ န သန္တိ န သံဝိဇ္ဇတိ နုပလဗ္ဘတိ, ပဟီနံ သမုစ္ဆိန္နံ ဝူပသန္တံ ပဋိပဿဒ္ဓံ အဘဗ္ဗုပ္ပတ္တိကံ ဉာဏဂ္ဂိနာ ဒဍ္ဎန္တိ—  တဿီဓ နတ္ထိ ပရမုဂ္ဂဟီတံ.
</Paragraph>

<Paragraph number="352" book="mn">
တေနာဟ ဘဂဝါ—
</Paragraph>

<Paragraph number="353" type="verses" book="mn">
_“သီမာတိဂေါ ဗြာဟ္မဏော တဿ နတ္ထိ,_  
_ဉတွာ ဝ ဒိသွာ ဝ သမုဂ္ဂဟီတံ;_  
_န ရာဂရာဂီ န ဝိရာဂရတ္တော,_  
_တဿီဓ နတ္ထိ ပရမုဂ္ဂဟီတန်”တိ._  


</Paragraph>
</Division>

<Paragraph number="354" type="center" book="mn">
သုဒ္ဓဋ္ဌကသုတ္တနိဒ္ဒေသော စတုတ္ထော.
</Paragraph>