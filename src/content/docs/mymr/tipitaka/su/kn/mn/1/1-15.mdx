---
title: 1.15 အတ္တဒဏ္ဍသုတ္တနိဒ္ဒေသ
tableOfContents: false
sidebar:
  order: 15
type: tipitaka
basket: su
book: mn
review:
  current: review
  updated: '2025-10-20T23:36:45.632340'
  updated_by: ''
  notes: ''
  history:
  - state: review
    date: '2025-10-20T23:36:45.632340'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<DynamicBreadcrumb />


<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<Paragraph number="1572" type="center" book="mn">
အထ အတ္တဒဏ္ဍသုတ္တနိဒ္ဒေသံ ဝက္ခတိ—
</Paragraph>

<Division number="170" book="mn" e="ch" v="24" p="315">

<Paragraph number="1573" type="verses" book="mn">
_<Emphasis>အတ္တဒဏ္ဍာ ဘယံ ဇာတံ,</Emphasis>_  
_<Emphasis>ဇနံ ပဿထ မေဓဂံ;</Emphasis>_  
_<Emphasis>သံဝေဂံ ကိတ္တယိဿာမိ,</Emphasis>_  
_<Emphasis>ယထာ သံဝိဇိတံ မယာ.</Emphasis>_  

</Paragraph>

<Paragraph number="1574" book="mn">
<Emphasis>အတ္တဒဏ္ဍာ ဘယံ ဇာတန်</Emphasis>တိ. <Emphasis>ဒဏ္ဍာ</Emphasis>တိ တယော ဒဏ္ဍာ—  ကာယဒဏ္ဍော, ဝစီဒဏ္ဍော, မနောဒဏ္ဍော. တိဝိဓံ ကာယဒုစ္စရိတံ ကာယဒဏ္ဍော, စတုဗ္ဗိဓံ ဝစီဒုစ္စရိတံ ဝစီဒဏ္ဍော, တိဝိဓံ မနောဒုစ္စရိတံ မနောဒဏ္ဍော. <Emphasis>ဘယန်</Emphasis>တိ ဒွေ ဘယာနိ—  ဒိဋ္ဌဓမ္မိကဉ္စ ဘယံ သမ္ပရာယိကဉ္စ ဘယံ. ကတမံ ဒိဋ္ဌဓမ္မိကံ ဘယံ? ဣဓေကစ္စော ကာယေန ဒုစ္စရိတံ စရတိ, ဝါစာယ ဒုစ္စရိတံ စရတိ, မနသာ ဒုစ္စရိတံ စရတိ, ပါဏမ္ပိ ဟနတိ, အဒိန္နမ္ပိ အာဒိယတိ, သန္ဓိမ္ပိ ဆိန္ဒတိ, နိလ္လောပမ္ပိ ဟရတိ, ဧကာဂါရိကမ္ပိ ကရောတိ, ပရိပန္ထေပိ တိဋ္ဌတိ, ပရဒါရမ္ပိ ဂစ္ဆတိ, မုသာပိ ဘဏတိ. တမေနံ ဂဟေတွာ ရညော ဒဿေန္တိ—  “အယံ, ဒေဝ, စောရော အာဂုစာရီ. ဣမဿ ယံ ဣစ္ဆသိ တံ ဒဏ္ဍံ ပဏေဟီ”တိ. တမေနံ ရာဇာ ပရိဘာသတိ. သော ပရိဘာသပစ္စယာ ဘယမ္ပိ ဥပ္ပါဒေတိ, ဒုက္ခံ ဒေါမနဿံ ပဋိသံဝေဒေတိ. ဧတံ ဘယံ ဒုက္ခံ ဒေါမနဿံ ကုတော တဿ? အတ္တဒဏ္ဍတော ဇာတံ သဉ္ဇာတံ နိဗ္ဗတ္တံ အဘိနိဗ္ဗတ္တံ ပါတုဘူတံ.
</Paragraph>

<Paragraph number="1575" book="mn">
ဧတ္တကေနပိ ရာဇာ န တုဿတိ. တမေနံ ရာဇာ ဗန္ဓာပေတိ အန္ဒုဗန္ဓနေန ဝါ ရဇ္ဇုဗန္ဓနေန ဝါ သင်္ခလိကဗန္ဓနေန ဝါ ဝေတ္တဗန္ဓနေန ဝါ လတာဗန္ဓနေန ဝါ ပက္ခေပဗန္ဓနေန ဝါ ပရိက္ခေပဗန္ဓနေန ဝါ ဂါမဗန္ဓနေန ဝါ နိဂမဗန္ဓနေန ဝါ နဂရဗန္ဓနေန ဝါ ရဋ္ဌဗန္ဓနေန ဝါ ဇနပဒဗန္ဓနေန ဝါ အန္တမသော သဝစနီယမ္ပိ ကရောတိ—  “န တေ လဗ္ဘာ ဣတော ပက္ကမိတုန်”တိ. သော ဗန္ဓနပစ္စယာပိ ဒုက္ခံ ဒေါမနဿံ ပဋိသံဝေဒေတိ. ဧတံ ဘယံ ဒုက္ခံ ဒေါမနဿံ ကုတော တဿ? အတ္တဒဏ္ဍတော ဇာတံ သဉ္ဇာတံ နိဗ္ဗတ္တံ အဘိနိဗ္ဗတ္တံ ပါတုဘူတံ.
</Paragraph>

<Paragraph number="1576" book="mn">
ဧတ္တကေနပိ ရာဇာ န တုဿတိ. ရာဇာ တဿ ဓနံ အာဟရာပေတိ—  သတံ ဝါ သဟဿံ ဝါ သတသဟဿံ ဝါ. သော ဓနဇာနိပစ္စယာပိ ဒုက္ခံ ဒေါမနဿံ ပဋိသံဝေဒေတိ. ဧတံ ဘယံ ဒုက္ခံ ဒေါမနဿံ ကုတော တဿ? အတ္တဒဏ္ဍတော ဇာတံ သဉ္ဇာတံ နိဗ္ဗတ္တံ အဘိနိဗ္ဗတ္တံ ပါတုဘူတံ.
</Paragraph>

<Paragraph number="1577" book="mn">
ဧတ္တကေနပိ ရာဇာ န တုဿတိ. တမေနံ ရာဇာ ဝိဝိဓာ ကမ္မကာရဏာ ကာရာပေတိ—  ကသာဟိပိ တာဠေတိ, ဝေတ္တေဟိပိ တာဠေတိ, အဍ္ဎဒဏ္ဍကေဟိပိ တာဠေတိ, ဟတ္ထမ္ပိ ဆိန္ဒတိ, ပါဒမ္ပိ ဆိန္ဒတိ, ဟတ္ထပါဒမ္ပိ ဆိန္ဒတိ, ကဏ္ဏမ္ပိ ဆိန္ဒတိ, နာသမ္ပိ ဆိန္ဒတိ, ကဏ္ဏနာသမ္ပိ ဆိန္ဒတိ, ဗိလင်္ဂထာလိကမ္ပိ ကရောတိ, သင်္ခမုဏ္ဍိကမ္ပိ ကရောတိ, ရာဟုမုခမ္ပိ ကရောတိ, ဇောတိမာလိကမ္ပိ ကရောတိ, ဟတ္ထပဇ္ဇောတိကမ္ပိ ကရောတိ, ဧရကဝတ္တိကမ္ပိ ကရောတိ, စီရကဝါသိကမ္ပိ ကရောတိ, ဧဏေယျကမ္ပိ ကရောတိ, ဗဠိသမံသိကမ္ပိ ကရောတိ, ကဟာပဏိကမ္ပိ ကရောတိ, ခါရာပတစ္ဆိကမ္ပိ ကရောတိ, ပလိဃပရိဝတ္တကမ္ပိ ကရောတိ, ပလာလပီဌကမ္ပိ ကရောတိ, တတ္တေနပိ တေလေန ဩသိဉ္စတိ, သုနခေဟိပိ ခါဒါပေတိ, ဇီဝန္တမ္ပိ သူလေ ဥတ္တာသေတိ, အသိနာပိ သီသံ ဆိန္ဒတိ. သော ကမ္မကာရဏပစ္စယာပိ ဒုက္ခံ ဒေါမနဿံ ပဋိသံဝေဒေတိ. ဧတံ ဘယံ ဒုက္ခံ ဒေါမနဿံ ကုတော တဿ? အတ္တဒဏ္ဍတော ဇာတံ သဉ္ဇာတံ နိဗ္ဗတ္တံ အဘိနိဗ္ဗတ္တံ ပါတုဘူတံ. ရာဇာ ဣမေသံ စတုန္နံ ဒဏ္ဍာနံ ဣဿရော.
</Paragraph>

<Paragraph number="1578" book="mn">
သော သကေန ကမ္မေန ကာယဿ ဘေဒါ ပရံ မရဏာ အပါယံ ဒုဂ္ဂတိံ ဝိနိပါတံ နိရယံ ဥပပဇ္ဇတိ. တမေနံ နိရယပါလာ ပဉ္စဝိဓဗန္ဓနံ နာမ ကမ္မကာရဏံ ကာရေန္တိ—  တတ္တံ အယောခိလံ ဟတ္ထေ ဂမေန္တိ, တတ္တံ အယောခိလံ ဒုတိယေ ဟတ္ထေ ဂမေန္တိ, တတ္တံ အယောခိလံ ပါဒေ ဂမေန္တိ, တတ္တံ အယောခိလံ ဒုတိယေ ပါဒေ ဂမေန္တိ, တတ္တံ အယောခိလံ မဇ္ဈေ ဥရသ္မိံ ဂမေန္တိ. သော တတ္ထ ဒုက္ခာ တိဗ္ဗာ ကဋုကာ ဝေဒနာ ဝေဒေတိ; န စ တာဝ ကာလံ ကရောတိ ယာဝ န တံ ပါပကမ္မံ ဗျန္တီဟောတိ. ဧတံ ဘယံ ဒုက္ခံ ဒေါမနဿံ ကုတော တဿ? အတ္တဒဏ္ဍတော ဇာတံ သဉ္ဇာတံ နိဗ္ဗတ္တံ အဘိနိဗ္ဗတ္တံ ပါတုဘူတံ.
</Paragraph>

<Paragraph number="1579" book="mn">
တမေနံ နိရယပါလာ သံဝေသေတွာ ကုဌာရီဟိ တစ္ဆေန္တိ. သော တတ္ထ ဒုက္ခာ တိဗ္ဗာ ကဋုကာ ဝေဒနာ ဝေဒေတိ; န စ တာဝ ကာလံ ကရောတိ ယာဝ န တံ ပါပကမ္မံ ဗျန္တီဟောတိ. တမေနံ နိရယပါလာ ဥဒ္ဓမ္ပာဒံ အဓောသိရံ ဂဟေတွာ ဝါသီဟိ တစ္ဆေန္တိ. တမေနံ နိရယပါလာ ရထေ ယောဇေတွာ အာဒိတ္တာယ ပထဝိယာ သမ္ပဇ္ဇလိတာယ သဇောတိဘူတာယ သာရေန္တိပိ ပစ္စာသာရေန္တိပိ …ပေ…  တမေနံ နိရယပါလာ မဟန္တံ အင်္ဂါရပဗ္ဗတံ အာဒိတ္တံ သမ္ပဇ္ဇလိတံ သဇောတိဘူတံ အာရောပေန္တိပိ ဩရောပေန္တိပိ …ပေ…  တမေနံ နိရယပါလာ ဥဒ္ဓမ္ပာဒံ အဓောသိရံ ဂဟေတွာ တတ္တာယ လောဟကုမ္ဘိယာ ပက္ခိပန္တိ အာဒိတ္တာယ သမ္ပဇ္ဇလိတာယ သဇောတိဘူတာယ. သော တတ္ထ ဖေဏုဒ္ဒေဟကံ ပစ္စတိ. သော တတ္ထ ဖေဏုဒ္ဒေဟကံ ပစ္စမာနော သကိမ္ပိ ဥဒ္ဓံ ဂစ္ဆတိ, သကိမ္ပိ အဓော ဂစ္ဆတိ, သကိမ္ပိ တိရိယံ ဂစ္ဆတိ. သော တတ္ထ ဒုက္ခာ တိဗ္ဗာ ကဋုကာ ဝေဒနာ ဝေဒေတိ; န စ တာဝ ကာလံ ကရောတိ ယာဝ န တံ ပါပကမ္မံ ဗျန္တီဟောတိ. ဧတံ ဘယံ ဒုက္ခံ ဒေါမနဿံ ကုတော တဿ? အတ္တဒဏ္ဍတော ဇာတံ သဉ္ဇာတံ နိဗ္ဗတ္တံ အဘိနိဗ္ဗတ္တံ ပါတုဘူတံ. တမေနံ နိရယပါလာ မဟာနိရယေ ပက္ခိပန္တိ. သော ခေါ ပန မဟာနိရယော—
</Paragraph>

<Paragraph number="1580" type="verses" book="mn">
_စတုက္ကဏ္ဏော စတုဒွါရော,_  
_ဝိဘတ္တော ဘာဂသော မိတော;_  
_အယောပါကာရပရိယန္တော,_  
_အယသာ ပဋိကုဇ္ဇိတော._  

</Paragraph>

<Paragraph number="1581" type="verses" book="mn">
_တဿ အယောမယာ ဘူမိ,_  
_ဇလိတာ တေဇသာ ယုတာ;_  
_သမန္တာ ယောဇနသတံ,_  
_ဖရိတွာ တိဋ္ဌတိ သဗ္ဗဒါ._  

</Paragraph>

<Paragraph number="1582" type="verses" book="mn">
_ကဒရိယာတပနာ ဃောရာ,_  
_အစ္စိမန္တော ဒုရာသဒါ;_  
_လောမဟံသနရူပါ စ,_  
_ဘေသ္မာ ပဋိဘယာ ဒုခါ._  

</Paragraph>

<Paragraph number="1583" type="verses" book="mn">
_ပုရတ္ထိမာယ ဘိတ္တိယာ,_  
_အစ္စိက္ခန္ဓော သမုဋ္ဌိတော;_  
_ဒဟန္တော ပါပကမ္မန္တေ,_  
_ပစ္ဆိမာယ ပဋိဟညတိ._  

</Paragraph>

<Paragraph number="1584" type="verses" book="mn">
_ပစ္ဆိမာယ စ ဘိတ္တိယာ,_  
_အစ္စိက္ခန္ဓော သမုဋ္ဌိတော;_  
_ဒဟန္တော ပါပကမ္မန္တေ,_  
_ပုရတ္ထိမာယ ပဋိဟညတိ._  

</Paragraph>

<Paragraph number="1585" type="verses" book="mn">
ဥတ္တရာယ စ ဘိတ္တိယာ,_  
_အစ္စိက္ခန္ဓော သမုဋ္ဌိတော;_  
_ဒဟန္တော ပါပကမ္မန္တေ,_  
_ဒက္ခိဏာယ ပဋိဟညတိ._  

</Paragraph>

<Paragraph number="1586" type="verses" book="mn">
_ဒက္ခိဏာယ စ ဘိတ္တိယာ,_  
_အစ္စိက္ခန္ဓော သမုဋ္ဌိတော;_  
_ဒဟန္တော ပါပကမ္မန္တေ,_  
ဥတ္တရာယ ပဋိဟညတိ._  

</Paragraph>

<Paragraph number="1587" type="verses" book="mn">
_ဟေဋ္ဌတော စ သမုဋ္ဌာယ,_  
_အစ္စိက္ခန္ဓော ဘယာနကော;_  
_ဒဟန္တော ပါပကမ္မန္တေ,_  
_ဆဒနသ္မိံ ပဋိဟညတိ._  

</Paragraph>

<Paragraph number="1588" type="verses" book="mn">
_ဆဒနမှာ သမုဋ္ဌာယ,_  
_အစ္စိက္ခန္ဓော ဘယာနကော;_  
_ဒဟန္တော ပါပကမ္မန္တေ,_  
_ဘူမိယံ ပဋိဟညတိ._  

</Paragraph>

<Paragraph number="1589" type="verses" book="mn">
_အယောကပါလမာဒိတ္တံ,_  
_သန္တတ္တံ ဇလိတံ ယထာ;_  
_ဧဝံ အဝီစိနိရယော,_  
_ဟေဋ္ဌာ ဥပရိ ပဿတော._  

</Paragraph>

<Paragraph number="1590" type="verses" book="mn">
_တတ္ထ သတ္တာ မဟာလုဒ္ဒါ,_  
_မဟာကိဗ္ဗိသကာရိနော;_  
_အစ္စန္တပါပကမ္မန္တာ,_  
_ပစ္စန္တိ န စ မိယျရေ._  

</Paragraph>

<Paragraph number="1591" type="verses" book="mn">
_ဇာတဝေဒသမော ကာယော,_  
_တေသံ နိရယဝါသိနံ;_  
_ပဿ ကမ္မာနံ ဒဠှတ္တံ,_  
_န ဘသ္မာ ဟောတိ နပီ မသိ._  

</Paragraph>

<Paragraph number="1592" type="verses" book="mn">
_ပုရတ္ထိမေနပိ ဓာဝန္တိ,_  
_တတော ဓာဝန္တိ ပစ္ဆိမံ;_  
ဥတ္တရေနပိ ဓာဝန္တိ,_  
_တတော ဓာဝန္တိ ဒက္ခိဏံ._  

</Paragraph>

<Paragraph number="1593" type="verses" book="mn">
_ယံ ယံ ဒိသံ ပဓာဝန္တိ,_  
_တံ တံ ဒွါရံ ပိဓီယတိ;_  
_အဘိနိက္ခမိတာသာ တေ,_  
_သတ္တာ မောက္ခဂဝေသိနော._  

</Paragraph>

<Paragraph number="1594" type="verses" book="mn">
_န တေ တတော နိက္ခမိတုံ,_  
_လဘန္တိ ကမ္မပစ္စယာ;_  
_တေသဉ္စ ပါပကမ္မန္တံ,_  
_အဝိပက္ကံ ကတံ ဗဟုန္တိ._  

</Paragraph>

<Paragraph number="1595" book="mn">
ဧတံ ဘယံ ဒုက္ခံ ဒေါမနဿံ ကုတော တဿ? အတ္တဒဏ္ဍတော ဇာတံ သဉ္ဇာတံ နိဗ္ဗတ္တံ အဘိနိဗ္ဗတ္တံ ပါတုဘူတံ. ယာနိ စ နေရယိကာနိ ဒုက္ခာနိ ယာနိ စ တိရစ္ဆာနယောနိကာနိ ဒုက္ခာနိ ယာနိ စ ပေတ္တိဝိသယိကာနိ ဒုက္ခာနိ ယာနိ စ မာနုသိကာနိ ဒုက္ခာနိ; တာနိ ကုတော ဇာတာနိ ကုတော သဉ္ဇာတာနိ ကုတော နိဗ္ဗတ္တာနိ ကုတော အဘိနိဗ္ဗတ္တာနိ ကုတော ပါတုဘူတာနိ? အတ္တဒဏ္ဍတော ဇာတာနိ သဉ္ဇာတာနိ နိဗ္ဗတ္တာနိ အဘိနိဗ္ဗတ္တာနိ ပါတုဘူတာနီတိ—  အတ္တဒဏ္ဍာ ဘယံ ဇာတံ.
</Paragraph>

<Paragraph number="1596" book="mn">
<Emphasis>ဇနံ ပဿထ မေဓဂန်</Emphasis>တိ. <Emphasis>ဇနန်</Emphasis>တိ ခတ္တိယာ စ ဗြာဟ္မဏာ စ ဝေဿာ စ သုဒ္ဒါ စ ဂဟဋ္ဌာ စ ပဗ္ဗဇိတာ စ ဒေဝါ စ မနုဿာ စ မေဓဂံ ဇနံ ကလဟံ ဇနံ ဝိရုဒ္ဓံ ဇနံ ပဋိဝိရုဒ္ဓံ ဇနံ အာဟတံ ဇနံ ပစ္စာဟတံ ဇနံ အာဃာတိတံ ဇနံ ပစ္စာဃာတိတံ ဇနံ ပဿထ ဒက္ခထ ဩလောကေထ နိဇ္ဈာယေထ ဥပပရိက္ခထာတိ—  ဇနံ ပဿထ မေဓဂံ.
</Paragraph>

<Paragraph number="1597" book="mn">
<Emphasis>သံဝေဂံ ကိတ္တယိဿာမီ</Emphasis>တိ. သံဝေဂံ ဥဗ္ဗေဂံ ဥတြာသံ ဘယံ ပီဠနံ ဃဋ္ဋနံ ဥပဒ္ဒဝံ ဥပသဂ္ဂံ. <Emphasis>ကိတ္တယိဿာမီ</Emphasis>တိ ပကိတ္တယိဿာမိ အာစိက္ခိဿာမိ ဒေသေဿာမိ ပညပေဿာမိ ပဋ္ဌပေဿာမိ ဝိဝရိဿာမိ ဝိဘဇိဿာမိ ဥတ္တာနီကရိဿာမိ ပကာသိဿာမီတိ—  သံဝေဂံ ကိတ္တယိဿာမိ.
</Paragraph>

<Paragraph number="1598" book="mn">
<Emphasis>ယထာ သံဝိဇိတံ မယာ</Emphasis>တိ. ယထာ မယာ အတ္တနာယေဝ အတ္တာနံ သံဝေဇိတော ဥဗ္ဗေဇိတော သံဝေဂမာပါဒိတောတိ—  ယထာ သံဝိဇိတံ မယာ.
</Paragraph>

<Paragraph number="1599" book="mn">
တေနာဟ ဘဂဝါ—
</Paragraph>

<Paragraph number="1600" type="verses" book="mn">
_“အတ္တဒဏ္ဍာ ဘယံ ဇာတံ,_  
_ဇနံ ပဿထ မေဓဂံ;_  
_သံဝေဂံ ကိတ္တယိဿာမိ,_  
_ယထာ သံဝိဇိတံ မယာ”တိ._  

</Paragraph>

</Division>
<Division number="171" book="mn" e="ch" v="24" p="319">

<Paragraph number="1601" type="verses" book="mn">
_<Emphasis>ဖန္ဒမာနံ ပဇံ ဒိသွာ,</Emphasis>_  
_<Emphasis>မစ္ဆေ အပ္ပေါဒကေ ယထာ;</Emphasis>_  
_<Emphasis>အညမညေဟိ ဗျာရုဒ္ဓေ,</Emphasis>_  
_<Emphasis>ဒိသွာ မံ ဘယမာဝိသိ.</Emphasis>_  

</Paragraph>

<Paragraph number="1602" book="mn">
<Emphasis>ဖန္ဒမာနံ ပဇံ ဒိသွာ</Emphasis>တိ. <Emphasis>ပဇာ</Emphasis>တိ သတ္တာဓိဝစနံ. ပဇံ တဏှာဖန္ဒနာယ ဖန္ဒမာနံ ဒိဋ္ဌိဖန္ဒနာယ ဖန္ဒမာနံ ကိလေသဖန္ဒနာယ ဖန္ဒမာနံ ဒုစ္စရိတဖန္ဒနာယ ဖန္ဒမာနံ ပယောဂဖန္ဒနာယ ဖန္ဒမာနံ ဝိပါကဖန္ဒနာယ ဖန္ဒမာနံ ရတ္တံ ရာဂေန ဖန္ဒမာနံ ဒုဋ္ဌံ ဒေါသေန ဖန္ဒမာနံ မူဠှံ မောဟေန ဖန္ဒမာနံ ဝိနိဗဒ္ဓံ မာနေန ဖန္ဒမာနံ ပရာမဋ္ဌံ ဒိဋ္ဌိယာ ဖန္ဒမာနံ ဝိက္ခေပဂတံ ဥဒ္ဓစ္စေန ဖန္ဒမာနံ အနိဋ္ဌင်္ဂတံ ဝိစိကိစ္ဆာယ ဖန္ဒမာနံ ထာမဂတံ အနုသယေဟိ ဖန္ဒမာနံ လာဘေန ဖန္ဒမာနံ အလာဘေန ဖန္ဒမာနံ ယသေန ဖန္ဒမာနံ အယသေန ဖန္ဒမာနံ ပသံသာယ ဖန္ဒမာနံ နိန္ဒာယ ဖန္ဒမာနံ သုခေန ဖန္ဒမာနံ ဒုက္ခေန ဖန္ဒမာနံ ဇာတိယာ ဖန္ဒမာနံ ဇရာယ ဖန္ဒမာနံ ဗျာဓိနာ ဖန္ဒမာနံ မရဏေန ဖန္ဒမာနံ သောကပရိဒေဝဒုက္ခဒေါမနဿုပါယာသေဟိ ဖန္ဒမာနံ နေရယိကေန ဒုက္ခေန ဖန္ဒမာနံ တိရစ္ဆာနယောနိကေန ဒုက္ခေန ဖန္ဒမာနံ ပေတ္တိဝိသယိကေန ဒုက္ခေန ဖန္ဒမာနံ မာနုသိကေန ဒုက္ခေန ဖန္ဒမာနံ ဂဗ္ဘောက္ကန္တိမူလကေန ဒုက္ခေန…  ဂဗ္ဘဋ္ဌိတိမူလကေန ဒုက္ခေန…  ဂဗ္ဘဝုဋ္ဌာနမူလကေန ဒုက္ခေန…  ဇာတဿူပနိဗန္ဓကေန ဒုက္ခေန…  ဇာတဿ ပရာဓေယျကေန ဒုက္ခေန…  အတ္တူပက္ကမေန ဒုက္ခေန…  ပရူပက္ကမေန ဒုက္ခေန…  ဒုက္ခဒုက္ခေန…  သင်္ခါရဒုက္ခေန…  ဝိပရိဏာမဒုက္ခေန…  စက္ခုရောဂေန ဒုက္ခေန…  သောတရောဂေန…  ဃာနရောဂေန…  ဇိဝှါရောဂေန…  ကာယရောဂေန…  သီသရောဂေန…  ကဏ္ဏရောဂေန…  မုခရောဂေန…  ဒန္တရောဂေန…  ကာသေန…  သာသေန…  ပိနာသေန…  ဍာဟေန…  ဇရေန…  ကုစ္ဆိရောဂေန…  မုစ္ဆာယ…  ပက္ခန္ဒိကာယ…  သူလာယ…  ဝိသူစိကာယ…  ကုဋ္ဌေန…  ဂဏ္ဍေန…  ကိလာသေန…  သောသေန…  အပမာရေန…  ဒဒ္ဒုယာ…  ကဏ္ဍုယာ…  ကစ္ဆုယာ…  ရခသာယ…  ဝိတစ္ဆိကာယ…  လောဟိတေန…  ပိတ္တေန…  မဓုမေဟေန…  အံသာယ…  ပီဠကာယ…  ဘဂန္ဒလာယ…  ပိတ္တသမုဋ္ဌာနေန အာဗာဓေန…  သေမှသမုဋ္ဌာနေန အာဗာဓေန…  ဝါတသမုဋ္ဌာနေန အာဗာဓေန…  သန္နိပါတိကေန အာဗာဓေန…  ဥတုပရိဏာမဇေန အာဗာဓေန…  ဝိသမပရိဟာရဇေန အာဗာဓေန…  ဩပက္ကမိကေန အာဗာဓေန…  ကမ္မဝိပါကဇေန အာဗာဓေန…  သီတေန…  ဥဏှေန…  ဇိဃစ္ဆာယ…  ပိပါသာယ…  ဥစ္စာရေန…  ပဿာဝေန…  ဍံသမကသဝါတာတပသရီသပသမ္ဖဿေန ဒုက္ခေန…  မာတုမရဏေန ဒုက္ခေန…  ပိတုမရဏေန ဒုက္ခေန…  ဘာတုမရဏေန ဒုက္ခေန…  ဘဂိနိမရဏေန ဒုက္ခေန…  ပုတ္တမရဏေန ဒုက္ခေန…  ဓီတုမရဏေန ဒုက္ခေန…  ဉာတိမရဏေန ဒုက္ခေန…  ဘောဂဗျသနေန ဒုက္ခေန…  ရောဂဗျသနေန ဒုက္ခေန…  သီလဗျသနေန ဒုက္ခေန…  ဒိဋ္ဌိဗျသနေန ဒုက္ခေန ဖန္ဒမာနံ သမ္ဖန္ဒမာနံ ဝိပ္ဖန္ဒမာနံ ဝေဓမာနံ ပဝေဓမာနံ သမ္ပဝေဓမာနံ. <Emphasis>ဒိသွာ</Emphasis>တိ ဒိသွာ ပဿိတွာ တုလယိတွာ တီရယိတွာ ဝိဘာဝယိတွာ ဝိဘူတံ ကတွာတိ—  ဖန္ဒမာနံ ပဇံ ဒိသွာ.
</Paragraph>

<Paragraph number="1603" book="mn">
<Emphasis>မစ္ဆေ အပ္ပေါဒကေ ယထာ</Emphasis>တိ ယထာ မစ္ဆာ အပ္ပေါဒကေ ဥဒကပရိယာဒါနေ ကာကေဟိ ဝါ ကုလလေဟိ ဝါ ဗလာကာဟိ ဝါ ပရိပါတိယမာနာ ဥက္ခိပိယမာနာ ခဇ္ဇမာနာ ဖန္ဒန္တိ သမ္ဖန္ဒန္တိ ဝိပ္ဖန္ဒန္တိ ဝေဓန္တိ ပဝေဓန္တိ သမ္ပဝေဓန္တိ; ဧဝမေဝံ ပဇာ တဏှာဖန္ဒနာယ ဖန္ဒန္တိ …ပေ…  ဒိဋ္ဌိဗျသနေန ဒုက္ခေန ဖန္ဒန္တိ သမ္ဖန္ဒန္တိ ဝိပ္ဖန္ဒန္တိ ဝေဓန္တိ ပဝေဓန္တိ သမ္ပဝေဓန္တီတိ—  မစ္ဆေ အပ္ပေါဒကေ ယထာ.
</Paragraph>

<Paragraph number="1604" book="mn">
<Emphasis>အညမညေဟိ ဗျာရုဒ္ဓေ</Emphasis>တိ အညမညံ သတ္တာ ဝိရုဒ္ဓါ ပဋိဝိရုဒ္ဓါ အာဟတာ ပစ္စာဟတာ အာဃာတိတာ ပစ္စာဃာတိတာ. ရာဇာနောပိ ရာဇူဟိ ဝိဝဒန္တိ, ခတ္တိယာပိ ခတ္တိယေဟိ ဝိဝဒန္တိ, ဗြာဟ္မဏာပိ ဗြာဟ္မဏေဟိ ဝိဝဒန္တိ, ဂဟပတီပိ ဂဟပတီဟိ ဝိဝဒန္တိ, မာတာပိ ပုတ္တေန ဝိဝဒတိ, ပုတ္တောပိ မာတရာ ဝိဝဒတိ, ပိတာပိ ပုတ္တေန ဝိဝဒတိ, ပုတ္တောပိ ပိတရာ ဝိဝဒတိ, ဘာတာပိ ဘာတရာ ဝိဝဒတိ, ဘဂိနီပိ ဘဂိနိယာ ဝိဝဒတိ, ဘာတာပိ ဘဂိနိယာ ဝိဝဒတိ, ဘဂိနိပိ ဘာတရာ ဝိဝဒတိ, သဟာယောပိ သဟာယေန ဝိဝဒတိ; တေ တတ္ထ ကလဟဝိဂ္ဂဟဝိဝါဒါပန္နာ အညမညံ ပါဏီဟိပိ ဥပက္ကမန္တိ, လေဍ္ဍူဟိပိ ဥပက္ကမန္တိ, ဒဏ္ဍေဟိပိ ဥပက္ကမန္တိ, သတ္ထေဟိပိ ဥပက္ကမန္တိ, တေ တတ္ထ မရဏမ္ပိ နိဂစ္ဆန္တိ မရဏမတ္တမ္ပိ ဒုက္ခန္တိ—  အညမညေဟိ ဗျာရုဒ္ဓေ.
</Paragraph>

<Paragraph number="1605" book="mn">
<Emphasis>ဒိသွာ မံ ဘယမာဝိသီ</Emphasis>တိ. <Emphasis>ဒိသွာ</Emphasis>တိ ဒိသွာ ပဿိတွာ တုလယိတွာ တီရယိတွာ ဝိဘာဝယိတွာ ဝိဘူတံ ကတွာ ဘယံ ပီဠနံ ဃဋ္ဋနံ ဥပဒ္ဒဝေါ ဥပသဂ္ဂေါ အာဝိသီတိ—  ဒိသွာ မံ ဘယမာဝိသိ.
</Paragraph>

<Paragraph number="1606" book="mn">
တေနာဟ ဘဂဝါ—
</Paragraph>

<Paragraph number="1607" type="verses" book="mn">
_“ဖန္ဒမာနံ ပဇံ ဒိသွာ,_  
_မစ္ဆေ အပ္ပေါဒကေ ယထာ;_  
_အညမညေဟိ ဗျာရုဒ္ဓေ,_  
_ဒိသွာ မံ ဘယမာဝိသီ”တိ._  

</Paragraph>

</Division>
<Division number="172" book="mn" e="ch" v="24" p="321">

<Paragraph number="1608" type="verses" book="mn">
_<Emphasis>သမန္တမသာရော လောကော,</Emphasis>_  
_<Emphasis>ဒိသာ သဗ္ဗာ သမေရိတာ;</Emphasis>_  
_<Emphasis>ဣစ္ဆံ ဘဝနမတ္တနော,</Emphasis>_  
_<Emphasis>နာဒ္ဒသာသိံ အနောသိတံ.</Emphasis>_  

</Paragraph>

<Paragraph number="1609" book="mn">
<Emphasis>သမန္တမသာရော လောကော</Emphasis>တိ. <Emphasis>လောကော</Emphasis>တိ နိရယလောကော တိရစ္ဆာနယောနိလောကော ပေတ္တိဝိသယလောကော မနုဿလောကော ဒေဝလောကော, ခန္ဓလောကော ဓာတုလောကော အာယတနလောကော, အယံ လောကော ပရော လောကော, ဗြဟ္မလောကော ဒေဝလောကော—  အယံ ဝုစ္စတိ လောကော. နိရယလောကော အသာရော နိဿာရော သာရာပဂတော နိစ္စသာရသာရေန ဝါ သုခသာရသာရေန ဝါ အတ္တသာရသာရေန ဝါ နိစ္စေန ဝါ ဓုဝေန ဝါ သဿတေန ဝါ အဝိပရိဏာမဓမ္မေန ဝါ. တိရစ္ဆာနယောနိလောကော…  ပေတ္တိဝိသယလောကော…  မနုဿလောကော…  ဒေဝလောကော…  ခန္ဓလောကော…  ဓာတုလောကော…  အာယတနလောကော…  အယံ လောကော…  ပရော လောကော…  ဗြဟ္မလောကော…  ဒေဝလောကော အသာရော နိဿာရော သာရာပဂတော နိစ္စသာရသာရေန ဝါ သုခသာရသာရေန ဝါ အတ္တသာရသာရေန ဝါ နိစ္စေန ဝါ ဓုဝေန ဝါ သဿတေန ဝါ အဝိပရိဏာမဓမ္မေန ဝါ.
</Paragraph>

<Paragraph number="1610" book="mn">
ယထာ ပန နဠော အသာရော နိဿာရော သာရာပဂတော, ယထာ ဧရဏ္ဍော အသာရော နိဿာရော သာရာပဂတော, ယထာ ဥဒုမ္ဗရော အသာရော နိဿာရော သာရာပဂတော, ယထာ သေတကစ္ဆော အသာရော နိဿာရော သာရာပဂတော, ယထာ ပါရိဘဒ္ဒကော အသာရော နိဿာရော သာရာပဂတော, ယထာ ဖေဏပိဏ္ဍော အသာရော နိဿာရော သာရာပဂတော, ယထာ ဥဒကပုဗ္ဗုဠံ အသာရံ နိဿာရံ သာရာပဂတံ, ယထာ မရီစိ အသာရာ နိဿာရာ သာရာပဂတာ, ယထာ ကဒလိက္ခန္ဓော အသာရော နိဿာရော သာရာပဂတော, ယထာ မာယာ အသာရာ နိဿာရာ သာရာပဂတာ; ဧဝမေဝံ နိရယလောကော အသာရော နိဿာရော သာရာပဂတော နိစ္စသာရသာရေန ဝါ သုခသာရသာရေန ဝါ အတ္တသာရသာရေန ဝါ နိစ္စေန ဝါ ဓုဝေန ဝါ သဿတေန ဝါ အဝိပရိဏာမဓမ္မေန ဝါ.
</Paragraph>

<Paragraph number="1611" book="mn">
တိရစ္ဆာနယောနိလောကော…  ပေတ္တိဝိသယလောကော…  မနုဿလောကော…  ဒေဝလောကော အသာရော နိဿာရော သာရာပဂတော နိစ္စသာရသာရေန ဝါ သုခသာရသာရေန ဝါ အတ္တသာရသာရေန ဝါ နိစ္စေန ဝါ ဓုဝေန ဝါ သဿတေန ဝါ အဝိပရိဏာမဓမ္မေန ဝါ. ခန္ဓလောကော…  ဓာတုလောကော…  အာယတနလောကော…  အယံ လောကော…  ပရော လောကော…  ဗြဟ္မလောကော…  ဒေဝလောကော အသာရော နိဿာရော သာရာပဂတော နိစ္စသာရသာရေန ဝါ သုခသာရသာရေန ဝါ အတ္တသာရသာရေန ဝါ နိစ္စေန ဝါ ဓုဝေန ဝါ သဿတေန ဝါ အဝိပရိဏာမဓမ္မေန ဝါတိ—  သမန္တမသာရော လောကော.
</Paragraph>

<Paragraph number="1612" book="mn">
<Emphasis>ဒိသာ သဗ္ဗာ သမေရိတာ</Emphasis>တိ. ယေ ပုရတ္ထိမာယ ဒိသာယ သင်္ခါရာ, တေပိ ဧရိတာ သမေရိတာ စလိတာ ဃဋ္ဋိတာ အနိစ္စတာယ ဇာတိယာ အနုဂတာ ဇရာယ အနုသဋာ ဗျာဓိနာ အဘိဘူတာ မရဏေန အဗ္ဘာဟတာ ဒုက္ခေ ပတိဋ္ဌိတာ အတာဏာ အလေဏာ အသရဏာ အသရဏီဘူတာ. ယေ ပစ္ဆိမာယ ဒိသာယ သင်္ခါရာ…  ယေ ဥတ္တရာယ ဒိသာယ သင်္ခါရာ…  ယေ ဒက္ခိဏာယ ဒိသာယ သင်္ခါရာ…  ယေ ပုရတ္ထိမာယ အနုဒိသာယ သင်္ခါရာ…  ယေ ပစ္ဆိမာယ အနုဒိသာယ သင်္ခါရာ…  ယေ ဥတ္တရာယ အနုဒိသာယ သင်္ခါရာ…  ယေ ဒက္ခိဏာယ အနုဒိသာယ သင်္ခါရာ…  ယေ ဟေဋ္ဌိမာယ ဒိသာယ သင်္ခါရာ…  ယေ ဥပရိမာယ ဒိသာယ သင်္ခါရာ…  ယေ ဒသသု ဒိသာသု သင်္ခါရာ, တေပိ ဧရိတာ သမေရိတာ စလိတာ ဃဋ္ဋိတာ အနိစ္စတာယ ဇာတိယာ အနုဂတာ ဇရာယ အနုသဋာ ဗျာဓိနာ အဘိဘူတာ မရဏေန အဗ္ဘာဟတာ ဒုက္ခေ ပတိဋ္ဌိတာ အတာဏာ အလေဏာ အသရဏာ အသရဏီဘူတာ. ဘာသိတမ္ပိ စေတံ—
</Paragraph>

<Paragraph number="1613" type="verses" book="mn">
_“ကိဉ္စာပိ တေ တံ ဇလတီ ဝိမာနံ,_  
_ဩဘာသယံ ဥတ္တရိယံ ဒိသာယ;_  
_ရူပေ ရဏံ ဒိသွာ သဒါ ပဝေဓိတံ,_  
_တသ္မာ န ရူပေ ရမတီ သုမေဓော._  

</Paragraph>

<Paragraph number="1614" type="verses" book="mn">
_မစ္စုနာဗ္ဘာဟတော လောကော,_  
_ဇရာယ ပရိဝါရိတော;_  
_တဏှာသလ္လေန ဩတိဏ္ဏော,_  
ဣစ္ဆာဓူမာယိတော သဒါ._  

</Paragraph>

<Paragraph number="1615" type="verses" book="mn">
_သဗ္ဗော အာဒီပိတော လောကော,_  
_သဗ္ဗော လောကော ပဓူပိတော;_  
_သဗ္ဗော ပဇ္ဇလိတော လောကော,_  
_သဗ္ဗော လောကော ပကမ္ပိတော”တိ._  

</Paragraph>

<Paragraph number="1616" book="mn">
ဒိသာ သဗ္ဗာ သမေရိတာ.
</Paragraph>

<Paragraph number="1617" book="mn">
<Emphasis>ဣစ္ဆံ ဘဝနမတ္တနော</Emphasis>တိ. အတ္တနော ဘဝနံ တာဏံ လေဏံ သရဏံ ဂတိံ ပရာယနံ ဣစ္ဆန္တော သာဒိယန္တော ပတ္ထယန္တော ပိဟယန္တော အဘိဇပ္ပန္တောတိ—  ဣစ္ဆံ ဘဝနမတ္တနော. <Emphasis>နာဒ္ဒသာသိံ အနောသိတန်</Emphasis>တိ. အဇ္ဈောသိတံယေဝ အဒ္ဒသံ, အနဇ္ဈောသိတံ နာဒ္ဒသံ, သဗ္ဗံ ယောဗ္ဗညံ ဇရာယ ဩသိတံ, သဗ္ဗံ အာရောဂျံ ဗျာဓိနာ ဩသိတံ, သဗ္ဗံ ဇီဝိတံ မရဏေန ဩသိတံ, သဗ္ဗံ လာဘံ အလာဘေန ဩသိတံ, သဗ္ဗံ ယသံ အယသေန ဩသိတံ, သဗ္ဗံ ပသံသံ နိန္ဒာယ ဩသိတံ, သဗ္ဗံ သုခံ ဒုက္ခေန ဩသိတံ.
</Paragraph>

<Paragraph number="1618" type="verses" book="mn">
_“လာဘော အလာဘော ယသော အယသော စ,_  
_နိန္ဒာ ပသံသာ စ သုခံ ဒုခဉ္စ;_  
_ဧတေ အနိစ္စာ မနုဇေသု ဓမ္မာ,_  
_အသဿတာ ဝိပရိဏာမဓမ္မာ”တိ._  

</Paragraph>

<Paragraph number="1619" book="mn">
နာဒ္ဒသာသိံ အနောသိတံ.
</Paragraph>

<Paragraph number="1620" book="mn">
တေနာဟ ဘဂဝါ—
</Paragraph>

<Paragraph number="1621" type="verses" book="mn">
_“သမန္တမသာရော လောကော,_  
_ဒိသာ သဗ္ဗာ သမေရိတာ;_  
ဣစ္ဆံ ဘဝနမတ္တနော,_  
_နာဒ္ဒသာသိံ အနောသိတန်”တိ._  

</Paragraph>

</Division>
<Division number="173" book="mn" e="ch" v="24" p="323">

<Paragraph number="1622" type="verses" book="mn">
_<Emphasis>ဩသာနေ တွေဝ ဗျာရုဒ္ဓေ,</Emphasis>_  
_<Emphasis>ဒိသွာ မေ အရတီ အဟု;</Emphasis>_  
_<Emphasis>အထေတ္ထ သလ္လမဒ္ဒက္ခိံ,</Emphasis>_  
_<Emphasis>ဒုဒ္ဒသံ ဟဒယဿိတံ.</Emphasis>_  

</Paragraph>

<Paragraph number="1623" book="mn">
<Emphasis>ဩသာနေ တွေဝ ဗျာရုဒ္ဓေ</Emphasis>တိ. <Emphasis>ဩသာနေ တွေဝါ</Emphasis>တိ သဗ္ဗံ ယောဗ္ဗညံ ဇရာ ဩသာပေတိ, သဗ္ဗံ အာရောဂျံ ဗျာဓိ ဩသာပေတိ, သဗ္ဗံ ဇီဝိတံ မရဏံ ဩသာပေတိ, သဗ္ဗံ လာဘံ အလာဘော ဩသာပေတိ, သဗ္ဗံ ယသံ အယသော ဩသာပေတိ, သဗ္ဗံ ပသံသံ နိန္ဒာ ဩသာပေတိ, သဗ္ဗံ သုခံ ဒုက္ခံ ဩသာပေတီတိ—  ဩသာနေ တွေဝ. <Emphasis>ဗျာရုဒ္ဓေ</Emphasis>တိ ယောဗ္ဗညကာမာ သတ္တာ ဇရာယ ပဋိဝိရုဒ္ဓါ, အာရောဂျကာမာ သတ္တာ ဗျာဓိနာ ပဋိဝိရုဒ္ဓါ, ဇီဝိတုကာမာ သတ္တာ မရဏေန ပဋိဝိရုဒ္ဓါ, လာဘကာမာ သတ္တာ အလာဘေန ပဋိဝိရုဒ္ဓါ, ယသကာမာ သတ္တာ အယသေန ပဋိဝိရုဒ္ဓါ, ပသံသကာမာ သတ္တာ နိန္ဒာယ ပဋိဝိရုဒ္ဓါ, သုခကာမာ သတ္တာ ဒုက္ခေန ပဋိဝိရုဒ္ဓါ အာဟတာ ပစ္စာဟတာ အာဃာတိတာ ပစ္စာဃာတိတာတိ—  ဩသာနေ တွေဝ ဗျာရုဒ္ဓေ.
</Paragraph>

<Paragraph number="1624" book="mn">
<Emphasis>ဒိသွာ မေ အရတီ အဟူ</Emphasis>တိ. <Emphasis>ဒိသွာ</Emphasis>တိ ဒိသွာ ပဿိတွာ တုလယိတွာ တီရယိတွာ ဝိဘာဝယိတွာ ဝိဘူတံ ကတွာတိ—  ဒိသွာ. <Emphasis>မေ အရတီ</Emphasis>တိ ယာ အရတိ ယာ အနဘိရတိ ယာ အနဘိရမနာ ယာ ဥက္ကဏ္ဌိတာ ယာ ပရိတသိတာ <Emphasis>အဟူ</Emphasis>တိ—  ဒိသွာ မေ အရတီ အဟု.
</Paragraph>

<Paragraph number="1625" book="mn">
<Emphasis>အထေတ္ထ သလ္လမဒ္ဒက္ခိန်</Emphasis>တိ. <Emphasis>အထာ</Emphasis>တိ ပဒသန္ဓိ …ပေ…  ပဒါနုပုဗ္ဗတာပေတံ—  အထာတိ. <Emphasis>ဧတ္ထာ</Emphasis>တိ သတ္တေသု. <Emphasis>သလ္လန်</Emphasis>တိ သတ္တ သလ္လာနိ—  ရာဂသလ္လံ, ဒေါသသလ္လံ, မောဟသလ္လံ, မာနသလ္လံ, ဒိဋ္ဌိသလ္လံ, သောကသလ္လံ, ကထံကထာသလ္လံ. <Emphasis>အဒ္ဒက္ခိန်</Emphasis>တိ အဒ္ဒသံ အဒက္ခိံ အပဿိံ ပဋိဝိဇ္ဈိန္တိ—  အထေတ္ထ သလ္လမဒ္ဒက္ခိံ.
</Paragraph>

<Paragraph number="1626" book="mn">
<Emphasis>ဒုဒ္ဒသံ ဟဒယဿိတန်</Emphasis>တိ. <Emphasis>ဒုဒ္ဒသန်</Emphasis>တိ ဒုဒ္ဒသံ ဒုဒ္ဒက္ခံ ဒုပ္ပဿံ ဒုဗ္ဗုဇ္ဈံ ဒုရနုဗုဇ္ဈံ ဒုပ္ပဋိဝိဇ္ဈန္တိ—  ဒုဒ္ဒသံ. <Emphasis>ဟဒယဿိတန်</Emphasis>တိ ဟဒယံ ဝုစ္စတိ စိတ္တံ. ယံ စိတ္တံ မနော မာနသံ ဟဒယံ ပဏ္ဍရံ မနော မနာယတနံ မနိန္ဒြိယံ ဝိညာဏံ ဝိညာဏက္ခန္ဓော တဇ္ဇာ မနောဝိညာဏဓာတု. <Emphasis>ဟဒယဿိတန်</Emphasis>တိ ဟဒယနိဿိတံ စိတ္တသိတံ စိတ္တနိဿိတံ စိတ္တေန သဟဂတံ သဟဇာတံ သံသဋ္ဌံ သမ္ပယုတ္တံ ဧကုပ္ပါဒံ ဧကနိရောဓံ ဧကဝတ္ထုကံ ဧကာရမ္မဏန္တိ—  ဒုဒ္ဒသံ ဟဒယဿိတံ.
</Paragraph>

<Paragraph number="1627" book="mn">
တေနာဟ ဘဂဝါ—
</Paragraph>

<Paragraph number="1628" type="verses" book="mn">
_“ဩသာနေ တွေဝ ဗျာရုဒ္ဓေ,_  
_ဒိသွာ မေ အရတီ အဟု;_  
_အထေတ္ထ သလ္လမဒ္ဒက္ခိံ,_  
_ဒုဒ္ဒသံ ဟဒယဿိတန်”တိ._  

</Paragraph>

</Division>
<Division number="174" book="mn" e="ch" v="24" p="324">

<Paragraph number="1629" type="verses" book="mn">
_<Emphasis>ယေန သလ္လေန ဩတိဏ္ဏော,</Emphasis>_  
_<Emphasis>ဒိသာ သဗ္ဗာ ဝိဓာဝတိ;</Emphasis>_  
_<Emphasis>တမေဝ သလ္လမဗ္ဗုယှ,</Emphasis>_  
_<Emphasis>န ဓာဝတိ န သီဒတိ.</Emphasis>_  

</Paragraph>

<Paragraph number="1630" book="mn">
<Emphasis>ယေန သလ္လေန ဩတိဏ္ဏော, ဒိသာ သဗ္ဗာ ဝိဓာဝတီ</Emphasis>တိ. <Emphasis>သလ္လန်</Emphasis>တိ. သတ္တ သလ္လာနိ—  ရာဂသလ္လံ, ဒေါသသလ္လံ, မောဟသလ္လံ, မာနသလ္လံ, ဒိဋ္ဌိသလ္လံ, သောကသလ္လံ, ကထံကထာသလ္လံ. ကတမံ ရာဂသလ္လံ? ယော ရာဂေါ သာရာဂေါ အနုနယော အနုရောဓော နန္ဒိရာဂေါ စိတ္တဿ သာရာဂေါ …ပေ…  အဘိဇ္ဈာ လောဘော အကုသလမူလံ—  ဣဒံ ရာဂသလ္လံ.
</Paragraph>

<Paragraph number="1631" book="mn">
ကတမံ ဒေါသသလ္လံ? “အနတ္ထံ မေ အစရီ”တိ အာဃာတော ဇာယတိ “အနတ္ထံ မေ စရတီ”တိ အာဃာတော ဇာယတိ, “အနတ္ထံ မေ စရိဿတီ”တိ အာဃာတော ဇာယတိ …ပေ…  စဏ္ဍိက္ကံ အသုရောပေါ အနတ္တမနတာ စိတ္တဿ—  ဣဒံ ဒေါသသလ္လံ.
</Paragraph>

<Paragraph number="1632" book="mn">
ကတမံ မောဟသလ္လံ? ဒုက္ခေ အညာဏံ …ပေ…  ဒုက္ခနိရောဓဂါမိနိယာ ပဋိပဒါယ အညာဏံ, ပုဗ္ဗန္တေ အညာဏံ, အပရန္တေ အညာဏံ, ပုဗ္ဗန္တာပရန္တေ အညာဏံ, ဣဒပ္ပစ္စယတာပဋိစ္စသမုပ္ပန္နေသု ဓမ္မေသု အညာဏံ. ယံ ဧဝရူပံ အဒဿနံ အနဘိသမယော အနနုဗောဓော အသမ္ဗောဓော အပ္ပဋိဝေဓော အသင်္ဂါဟဏာ အပရိယောဂါဟဏာ အသမပေက္ခနာ အပစ္စဝေက္ခနာ အပစ္စက္ခကမ္မံ ဒုမ္မေဇ္ဈံ ဗာလျံ မောဟော ပမောဟော သမ္မောဟော အဝိဇ္ဇာ အဝိဇ္ဇောဃော အဝိဇ္ဇာယောဂေါ အဝိဇ္ဇာနုသယော အဝိဇ္ဇာပရိယုဋ္ဌာနံ အဝိဇ္ဇာလင်္ဂီ မောဟော အကုသလမူလံ—  ဣဒံ မောဟသလ္လံ.
</Paragraph>

<Paragraph number="1633" book="mn">
ကတမံ မာနသလ္လံ? “သေယျောဟမသ္မီ”တိ မာနော, “သဒိသောဟမသ္မီ”တိ မာနော, “ဟီနောဟမသ္မီ”တိ မာနော. ယော ဧဝရူပေါ မာနော မညနာ မညိတတ္တံ ဥန္နတိ ဥန္နမော ဓဇော သမ္ပဂ္ဂါဟော ကေတုကမျတာ စိတ္တဿ—  ဣဒံ မာနသလ္လံ.
</Paragraph>

<Paragraph number="1634" book="mn">
ကတမံ ဒိဋ္ဌိသလ္လံ? ဝီသတိဝတ္ထုကာ သက္ကာယဒိဋ္ဌိ, ဒသဝတ္ထုကာ မိစ္ဆာဒိဋ္ဌိ, ဒသဝတ္ထုကာ အန္တဂ္ဂါဟိကာ ဒိဋ္ဌိ. ယာ ဧဝရူပါ ဒိဋ္ဌိ ဒိဋ္ဌိဂတံ ဒိဋ္ဌိဂဟနံ ဒိဋ္ဌိကန္တာရော ဒိဋ္ဌိဝိသူကာယိကံ ဒိဋ္ဌိဝိပ္ဖန္ဒိတံ ဒိဋ္ဌိသံယောဇနံ ဂါဟော ပဋိဂ္ဂါဟော အဘိနိဝေသော ပရာမာသော ကုမ္မဂ္ဂေါ မိစ္ဆာပထော မိစ္ဆတ္တံ တိတ္ထာယတနံ ဝိပရိယေသဂ္ဂါဟော ဝိပရီတဂ္ဂါဟော ဝိပလ္လာသဂ္ဂါဟော မိစ္ဆာဂါဟော အယာထာဝကသ္မိံ “ယာထာဝကန်”တိ ဂါဟော ယာဝတာ ဒွါသဋ္ဌိ ဒိဋ္ဌိဂတာနိ—  ဣဒံ ဒိဋ္ဌိသလ္လံ.
</Paragraph>

<Paragraph number="1635" book="mn">
ကတမံ သောကသလ္လံ? ဉာတိဗျသနေန ဝါ ဖုဋ္ဌဿ ရောဂဗျသနေန ဝါ ဖုဋ္ဌဿ ဘောဂဗျသနေန ဝါ ဖုဋ္ဌဿ သီလဗျသနေန ဝါ ဖုဋ္ဌဿ ဒိဋ္ဌိဗျသနေန ဝါ ဖုဋ္ဌဿ အညတရညတရေန ဗျသနေန သမန္နာဂတဿ အညတရညတရေန ဒုက္ခဓမ္မေန ဖုဋ္ဌဿ သောကော သောစနာ သောစိတတ္တံ အန္တောသောကော အန္တောပရိသောကော အန္တောဍာဟော အန္တောပရိဍာဟော စေတသော ပရိဇ္ဈာယနာ ဒေါမနဿံ—  ဣဒံ သောကသလ္လံ.
</Paragraph>

<Paragraph number="1636" book="mn">
ကတမံ ကထံကထာသလ္လံ? ဒုက္ခေ ကင်္ခါ, ဒုက္ခသမုဒယေ ကင်္ခါ, ဒုက္ခနိရောဓေ ကင်္ခါ, ဒုက္ခနိရောဓဂါမိနိယာ ပဋိပဒါယ ကင်္ခါ, ပုဗ္ဗန္တေ ကင်္ခါ, အပရန္တေ ကင်္ခါ, ပုဗ္ဗန္တာပရန္တေ ကင်္ခါ, ဣဒပ္ပစ္စယတာပဋိစ္စသမုပ္ပန္နေသု ဓမ္မေသု ကင်္ခါ. ယာ ဧဝရူပါ ကင်္ခါ ကင်္ခါယနာ ကင်္ခါယိတတ္တံ ဝိမတိ ဝိစိကိစ္ဆာ ဒွေဠှကံ ဒွေဓာပထော သံသယော အနေကံသဂ္ဂါဟော အာသပ္ပနာ ပရိသပ္ပနာ အပရိယောဂါဟဏာ ဆမ္ဘိတတ္တံ စိတ္တဿ မနောဝိလေခေါ—  ဣဒံ ကထံကထာသလ္လံ.
</Paragraph>

<Paragraph number="1637" book="mn">
<Emphasis>ယေန သလ္လေန ဩတိဏ္ဏော, ဒိသာ သဗ္ဗာ ဝိဓာဝတီ</Emphasis>တိ. ရာဂသလ္လေန ဩတိဏ္ဏော ဝိဒ္ဓေါ ဖုဋ္ဌော ပရေတော သမောဟိတော သမန္နာဂတော ကာယေန ဒုစ္စရိတံ စရတိ, ဝါစာယ ဒုစ္စရိတံ စရတိ, မနသာ ဒုစ္စရိတံ စရတိ, ပါဏမ္ပိ ဟနတိ, အဒိန္နမ္ပိ အာဒိယတိ, သန္ဓိမ္ပိ ဆိန္ဒတိ, နိလ္လောပမ္ပိ ဟရတိ, ဧကာဂါရိကမ္ပိ ကရောတိ, ပရိပန္ထေပိ တိဋ္ဌတိ, ပရဒါရမ္ပိ ဂစ္ဆတိ, မုသာပိ ဘဏတိ; ဧဝမ္ပိ ရာဂသလ္လေန ဩတိဏ္ဏော ဝိဒ္ဓေါ ဖုဋ္ဌော ပရေတော သမောဟိတော သမန္နာဂတော ဓာဝတိ ဝိဓာဝတိ သန္ဓာဝတိ သံသရတိ. အထ ဝါ ရာဂသလ္လေန ဩတိဏ္ဏော ဝိဒ္ဓေါ ဖုဋ္ဌော ပရေတော သမောဟိတော သမန္နာဂတော ဘောဂေ ပရိယေသန္တော နာဝါယ မဟာသမုဒ္ဒံ ပက္ခန္ဒတိ. သီတဿ ပုရက္ခတော ဥဏှဿ ပုရက္ခတော ဍံသမကသဝါတာတပသရီသပသမ္ဖဿေဟိ ပီဠိယမာနော ခုပ္ပိပါသာယ မိယျမာနော တိဂုမ္ဗံ ဂစ္ဆတိ, တက္ကောလံ ဂစ္ဆတိ, တက္ကသီလံ ဂစ္ဆတိ, ကာဠမုခံ ဂစ္ဆတိ, ပုရပူရံ ဂစ္ဆတိ, ဝေသုင်္ဂံ ဂစ္ဆတိ, ဝေရာပထံ ဂစ္ဆတိ, ဇဝံ ဂစ္ဆတိ, တာမလိံ ဂစ္ဆတိ, ဝင်္ကံ ဂစ္ဆတိ, ဧဠဗန္ဓနံ ဂစ္ဆတိ, သုဝဏ္ဏကူဋံ ဂစ္ဆတိ, သုဝဏ္ဏဘူမိံ ဂစ္ဆတိ, တမ္ဗပဏ္ဏိံ ဂစ္ဆတိ, သုပ္ပါရကံ ဂစ္ဆတိ, ဘာရုကစ္ဆံ ဂစ္ဆတိ, သုရဋ္ဌံ ဂစ္ဆတိ, ဘင်္ဂလောကံ ဂစ္ဆတိ, ဘင်္ဂဏံ ဂစ္ဆတိ, ပရမဘင်္ဂဏံ ဂစ္ဆတိ, ယောနံ ဂစ္ဆတိ, ပရမယောနံ ဂစ္ဆတိ, ဝိနကံ ဂစ္ဆတိ, မူလပဒံ ဂစ္ဆတိ, မရုကန္တာရံ ဂစ္ဆတိ, ဇဏ္ဏုပထံ ဂစ္ဆတိ, အဇပထံ ဂစ္ဆတိ, မေဏ္ဍပထံ ဂစ္ဆတိ, သင်္ကုပထံ ဂစ္ဆတိ, ဆတ္တပထံ ဂစ္ဆတိ, ဝံသပထံ ဂစ္ဆတိ, သကုဏပထံ ဂစ္ဆတိ, မူသိကပထံ ဂစ္ဆတိ, ဒရိပထံ ဂစ္ဆတိ, ဝေတ္တာစာရံ ဂစ္ဆတိ; ပရိယေသန္တော န လဘတိ, အလာဘမူလကမ္ပိ ဒုက္ခံ ဒေါမနဿံ ပဋိသံဝေဒေတိ, ပရိယေသန္တော လဘတိ, လဒ္ဓါ အာရက္ခမူလကမ္ပိ ဒုက္ခံ ဒေါမနဿံ ပဋိသံဝေဒေတိ “ကိန္တိ မေ ဘောဂေ နေဝ ရာဇာနော ဟရေယျုံ န စောရာ ဟရေယျုံ န အဂ္ဂိ ဒဟေယျ န ဥဒကံ ဝဟေယျ န အပ္ပိယာ ဒါယာဒါ ဟရေယျုန်”တိ. တဿ ဧဝံ အာရက္ခတော ဂေါပယတော တေ ဘောဂါ ဝိပ္ပလုဇ္ဇန္တိ, သော ဝိပ္ပယောဂမူလကမ္ပိ ဒုက္ခံ ဒေါမနဿံ ပဋိသံဝေဒေတိ. ဧဝမ္ပိ ရာဂသလ္လေန ဩတိဏ္ဏော ဝိဒ္ဓေါ ဖုဋ္ဌော ပရေတော သမောဟိတော သမန္နာဂတော ဓာဝတိ ဝိဓာဝတိ သန္ဓာဝတိ သံသရတိ.
</Paragraph>

<Paragraph number="1638" book="mn">
ဒေါသသလ္လေန…  မောဟသလ္လေန…  မာနသလ္လေန ဩတိဏ္ဏော ဝိဒ္ဓေါ ဖုဋ္ဌော ပရေတော သမောဟိတော သမန္နာဂတော ကာယေန ဒုစ္စရိတံ စရတိ, ဝါစာယ ဒုစ္စရိတံ စရတိ, မနသာ ဒုစ္စရိတံ စရတိ, ပါဏမ္ပိ ဟနတိ, အဒိန္နမ္ပိ အာဒိယတိ, သန္ဓိမ္ပိ ဆိန္ဒတိ, နိလ္လောပမ္ပိ ဟရတိ, ဧကာဂါရိကမ္ပိ ကရောတိ, ပရိပန္ထေပိ တိဋ္ဌတိ, ပရဒါရမ္ပိ ဂစ္ဆတိ, မုသာပိ ဘဏတိ. ဧဝံ မာနသလ္လေန ဩတိဏ္ဏော ဝိဒ္ဓေါ ဖုဋ္ဌော ပရေတော သမောဟိတော သမန္နာဂတော ဓာဝတိ ဝိဓာဝတိ သန္ဓာဝတိ သံသရတိ.
</Paragraph>

<Paragraph number="1639" book="mn">
ဒိဋ္ဌိသလ္လေန ဩတိဏ္ဏော ဝိဒ္ဓေါ ဖုဋ္ဌော ပရေတော သမောဟိတော သမန္နာဂတော အစေလကော ဟောတိ မုတ္တာစာရော ဟတ္ထာပလေခနော, နဧဟိဘဒန္တိကော, နတိဋ္ဌဘဒန္တိကော; နာဘိဟဋံ, န ဥဒ္ဒိဿကတံ, န နိမန္တနံ သာဒိယတိ, သော န ကုမ္ဘိမုခါ ပဋိဂ္ဂဏှာတိ, န ကဠောပိမုခါ ပဋိဂ္ဂဏှာတိ, န ဧဠကမန္တရံ, န ဒဏ္ဍမန္တရံ, န မုသလမန္တရံ, န ဒွိန္နံ ဘုဉ္ဇမာနာနံ, န ဂဗ္ဘိနိယာ, န ပါယမာနာယ, န ပုရိသန္တရဂတာယ, န သံကိတ္တီသု, န ယတ္ထ သာ ဥပဋ္ဌိတော ဟောတိ, န ယတ္ထ မက္ခိကာ သဏ္ဍသဏ္ဍစာရိနီ. န မစ္ဆံ န မံသံ န သုရံ န မေရယံ န ထုသောဒကံ ပိဝတိ. သော ဧကာဂါရိကော ဝါ ဟောတိ ဧကာလောပိကော, ဒွါဂါရိကော ဝါ ဟောတိ ဒွါလောပိကော …ပေ…  သတ္တာဂါရိကော ဝါ ဟောတိ သတ္တာလောပိကော. ဧကိဿာပိ ဒတ္တိယာ ယာပေတိ, ဒွီဟိပိ ဒတ္တီဟိ ယာပေတိ …ပေ…  သတ္တဟိပိ ဒတ္တီဟိ ယာပေတိ. ဧကာဟိကမ္ပိ အာဟာရံ အာဟာရေတိ, ဒွီဟိကမ္ပိ အာဟာရံ အာဟာရေတိ …ပေ…  သတ္တာဟိကမ္ပိ အာဟာရံ အာဟာရေတိ. ဣတိ ဧဝရူပံ အဍ္ဎမာသိကမ္ပိ ပရိယာယဘတ္တဘောဇနာနုယောဂမနုယုတ္တော ဝိဟရတိ. ဧဝမ္ပိ ဒိဋ္ဌိသလ္လေန ဩတိဏ္ဏော ဝိဒ္ဓေါ ဖုဋ္ဌော ပရေတော သမောဟိတော သမန္နာဂတော ဓာဝတိ ဝိဓာဝတိ သန္ဓာဝတိ သံသရတိ.
</Paragraph>

<Paragraph number="1640" book="mn">
အထ ဝါ ဒိဋ္ဌိသလ္လေန ဩတိဏ္ဏော ဝိဒ္ဓေါ ဖုဋ္ဌော ပရေတော သမောဟိတော သမန္နာဂတော သော သာကဘက္ခော ဝါ ဟောတိ, သာမာကဘက္ခော ဝါ ဟောတိ, နီဝါရဘက္ခော ဝါ ဟောတိ, ဒဒ္ဒုလဘက္ခော ဝါ ဟောတိ, ဟဋဘက္ခော ဝါ ဟောတိ, ကဏဘက္ခော ဝါ ဟောတိ, အာစာမဘက္ခော ဝါ ဟောတိ, ပိညာကဘက္ခော ဝါ ဟောတိ, တိလဘက္ခော ဝါ ဟောတိ, တိဏဘက္ခော ဝါ ဟောတိ, ဂေါမယဘက္ခော ဝါ ဟောတိ, ဝနမူလဖလာဟာရော ယာပေတိ ပဝတ္တဖလဘောဇနော. သော သာဏာနိပိ ဓာရေတိ, မသာဏာနိပိ ဓာရေတိ, ဆဝဒုဿာနိပိ ဓာရေတိ, ပံသုကူလာနိပိ ဓာရေတိ, တိရီဋာနိပိ ဓာရေတိ, အဇိနာနိပိ ဓာရေတိ, အဇိနက္ခိပမ္ပိ ဓာရေတိ, ကုသစီရမ္ပိ ဓာရေတိ, ဝါကစီရမ္ပိ ဓာရေတိ, ဖလကစီရမ္ပိ ဓာရေတိ, ကေသကမ္ဗလမ္ပိ ဓာရေတိ, ဥလူကပက္ခမ္ပိ ဓာရေတိ, ကေသမဿုလောစကောပိ ဟောတိ, ကေသမဿုလောစနာနုယောဂမနုယုတ္တော ဝိဟရတိ. ဥဗ္ဘဋ္ဌကောပိ ဟောတိ အာသနပဋိက္ခိတ္တော, ဥက္ကုဋိကောပိ ဟောတိ ဥက္ကုဋိကပ္ပဓာနမနုယုတ္တော, ကဏ္ဋကာပဿယိကော ဟောတိ, ကဏ္ဋကာပဿယေ သေယျံ ကပ္ပေတိ, ဖလကသေယျမ္ပိ ကပ္ပေတိ, ထဏ္ဍိလသေယျမ္ပိ ကပ္ပေတိ, ဧကာပဿယိကော ဟောတိ ရဇောဇလ္လဓရော, အဗ္ဘောကာသိကောပိ ဟောတိ ယထာသန္ထတိကော, ဝေကဋိကောပိ ဟောတိ ဝိကဋဘောဇနာနုယောဂမနုယုတ္တော, အပါနကောပိ ဟောတိ အပါနကတ္တမနုယုတ္တော, သာယတတိယကမ္ပိ ဥဒကောရောဟနာနုယောဂမနုယုတ္တော ဝိဟရတိ. ဣတိ ဧဝရူပံ အနေကဝိဟိတံ ကာယဿ အာတာပနပရိတာပနာနုယောဂမနုယုတ္တော ဝိဟရတိ. ဧဝမ္ပိ ဒိဋ္ဌိသလ္လေန ဩတိဏ္ဏော ဝိဒ္ဓေါ ဖုဋ္ဌော ပရေတော သမောဟိတော သမန္နာဂတော ဓာဝတိ ဝိဓာဝတိ သန္ဓာဝတိ သံသရတိ.
</Paragraph>

<Paragraph number="1641" book="mn">
သောကသလ္လေန ဩတိဏ္ဏော ဝိဒ္ဓေါ ဖုဋ္ဌော ပရေတော သမောဟိတော သမန္နာဂတော သောစတိ ကိလမတိ ပရိဒေဝတိ ဥရတ္တာဠိံ ကန္ဒတိ သမ္မောဟံ အာပဇ္ဇတိ. ဝုတ္တဉှေတံ ဘဂဝတာ—
</Paragraph>

<Paragraph number="1642" book="mn">
“ဘူတပုဗ္ဗံ, ဗြာဟ္မဏ, ဣမိဿာယေဝ သာဝတ္ထိယာ အညတရိဿာ ဣတ္ထိယာ မာတာ ကာလမကာသိ. သာ တဿာ ကာလကိရိယာယ ဥမ္မတ္တိကာ ခိတ္တစိတ္တာ ရထိယာယ ရထိယံ, သိင်္ဃာဋကေန သိင်္ဃာဋကံ ဥပသင်္ကမိတွာ ဧဝမာဟ—  ‘အပိ မေ မာတရံ အဒ္ဒဿထ, အပိ မေ မာတရံ အဒ္ဒဿထာ’တိ.
</Paragraph>

<Paragraph number="1643" book="mn">
ဘူတပုဗ္ဗံ, ဗြာဟ္မဏ, ဣမိဿာယေဝ သာဝတ္ထိယာ အညတရိဿာ ဣတ္ထိယာ ပိတာ ကာလမကာသိ…  ဘာတာ ကာလမကာသိ…  ဘဂိနီ ကာလမကာသိ…  ပုတ္တော ကာလမကာသိ…  ဓီတာ ကာလမကာသိ…  သာမိကော ကာလမကာသိ. သာ တဿ ကာလကိရိယာယ ဥမ္မတ္တိကာ ခိတ္တစိတ္တာ ရထိယာယ ရထိယံ, သိင်္ဃာဋကေန သိင်္ဃာဋကံ ဥပသင်္ကမိတွာ ဧဝမာဟ—  ‘အပိ မေ သာမိကံ အဒ္ဒဿထ, အပိ မေ သာမိကံ အဒ္ဒဿထာ’တိ.
</Paragraph>

<Paragraph number="1644" book="mn">
ဘူတပုဗ္ဗံ, ဗြာဟ္မဏ, ဣမိဿာယေဝ သာဝတ္ထိယာ အညတရဿ ပုရိသဿ မာတာ ကာလမကာသိ. သော တဿာ ကာလကိရိယာယ ဥမ္မတ္တကော ခိတ္တစိတ္တော ရထိယာယ ရထိယံ, သိင်္ဃာဋကေန သိင်္ဃာဋကံ ဥပသင်္ကမိတွာ ဧဝမာဟ—  ‘အပိ မေ မာတရံ အဒ္ဒဿထ, အပိ မေ မာတရံ အဒ္ဒဿထာ’တိ.
</Paragraph>

<Paragraph number="1645" book="mn">
ဘူတပုဗ္ဗံ, ဗြာဟ္မဏ, ဣမိဿာယေဝ သာဝတ္ထိယာ အညတရဿ ပုရိသဿ ပိတာ ကာလမကာသိ…  ဘာတာ ကာလမကာသိ…  ဘဂိနီ ကာလမကာသိ…  ပုတ္တော ကာလမကာသိ…  ဓီတာ ကာလမကာသိ…  ပဇာပတိ ကာလမကာသိ. သော တဿာ ကာလကိရိယာယ ဥမ္မတ္တကော ခိတ္တစိတ္တော ရထိယာယ ရထိယံ, သိင်္ဃာဋကေန သိင်္ဃာဋကံ ဥပသင်္ကမိတွာ ဧဝမာဟ—  ‘အပိ မေ ပဇာပတိံ အဒ္ဒဿထ, အပိ မေ ပဇာပတိံ အဒ္ဒဿထာ’တိ.
</Paragraph>

<Paragraph number="1646" book="mn">
ဘူတပုဗ္ဗံ, ဗြာဟ္မဏ, ဣမိဿာယေဝ သာဝတ္ထိယာ အညတရာ ဣတ္ထီ ဉာတိကုလံ အဂမာသိ. တဿာ တေ ဉာတကာ သာမိကံ အစ္ဆိန္ဒိတွာ အညဿ ဒါတုကာမာ, သာ စ တံ န ဣစ္ဆတိ. အထ ခေါ သာ ဣတ္ထီ သာမိကံ ဧတဒဝေါစ—  ‘ဣမေ မံ, အယျပုတ္တ, ဉာတကာ တဝ အစ္ဆိန္ဒိတွာ အညဿ ဒါတုကာမာ, ဥဘော မယံ မရိဿာမာ’တိ. အထ ခေါ သော ပုရိသော တံ ဣတ္ထိံ ဒွိဓာ ဆေတွာ အတ္တာနံ ဩပါတေတိ—  ‘ဥဘော ပေစ္စ ဘဝိဿာမာ’”တိ. ဧဝံ သောကသလ္လေန ဩတိဏ္ဏော ဝိဒ္ဓေါ ဖုဋ္ဌော ပရေတော သမောဟိတော သမန္နာဂတော ဓာဝတိ ဝိဓာဝတိ သန္ဓာဝတိ သံသရတိ.
</Paragraph>

<Paragraph number="1647" book="mn">
ကထံကထာသလ္လေန ဩတိဏ္ဏော ဝိဒ္ဓေါ ဖုဋ္ဌော ပရေတော သမောဟိတော သမန္နာဂတော သံသယပက္ခန္ဒော ဟောတိ ဝိမတိပက္ခန္ဒော ဒွေဠှကဇာတော—  “အဟောသိံ နု ခေါ အဟံ အတီတမဒ္ဓါနံ, နနု ခေါ အဟောသိံ အတီတမဒ္ဓါနံ, ကိံ နု ခေါ အဟောသိံ အတီတမဒ္ဓါနံ, ကထံ နု ခေါ အဟောသိံ အတီတမဒ္ဓါနံ, ကိံ ဟုတွာ ကိံ အဟောသိံ နု ခေါ အတီတမဒ္ဓါနံ, ဘဝိဿာမိ နု ခေါ အဟံ အနာဂတမဒ္ဓါနံ, နနု ခေါ ဘဝိဿာမိ အနာဂတမဒ္ဓါနံ, ကိံ နု ခေါ ဘဝိဿာမိ အနာဂတမဒ္ဓါနံ, ကထံ နု ခေါ ဘဝိဿာမိ အနာဂတမဒ္ဓါနံ, ကိံ ဟုတွာ ကိံ ဘဝိဿာမိ နု ခေါ အနာဂတမဒ္ဓါနံ, ဧတရဟိ ဝါ ပစ္စုပ္ပန္နံ အဒ္ဓါနံ အဇ္ဈတ္တံ ကထံကထီ ဟောတိ, အဟံ နု ခေါသ္မိ, နော နု ခေါသ္မိ, ကိံ နု ခေါသ္မိ ကထံ နု ခေါသ္မိ, အယံ နု ခေါ သတ္တော ကုတော အာဂတော, သော ကုဟိံ ဂါမီ ဘဝိဿတီ”တိ. ဧဝံ ကထံကထာသလ္လေန ဩတိဏ္ဏော ဝိဒ္ဓေါ ဖုဋ္ဌော ပရေတော သမောဟိတော သမန္နာဂတော ဓာဝတိ ဝိဓာဝတိ သန္ဓာဝတိ သံသရတိ.
</Paragraph>

<Paragraph number="1648" book="mn">
တေ သလ္လေ အဘိသင်္ခရောတိ; တေ သလ္လေ အဘိသင်္ခရောန္တော သလ္လာဘိသင်္ခါရဝသေန ပုရတ္ထိမံ ဒိသံ ဓာဝတိ, ပစ္ဆိမံ ဒိသံ ဓာဝတိ, ဥတ္တရံ ဒိသံ ဓာဝတိ, ဒက္ခိဏံ ဒိသံ ဓာဝတိ. တေ သလ္လာဘိသင်္ခါရာ အပ္ပဟီနာ; သလ္လာဘိသင်္ခါရာနံ အပ္ပဟီနတ္တာ ဂတိယာ ဓာဝတိ, နိရယေ ဓာဝတိ, တိရစ္ဆာနယောနိယာ ဓာဝတိ, ပေတ္တိဝိသယေ ဓာဝတိ, မနုဿလောကေ ဓာဝတိ, ဒေဝလောကေ ဓာဝတိ, ဂတိယာ ဂတိံ, ဥပပတ္တိယာ ဥပပတ္တိံ, ပဋိသန္ဓိယာ ပဋိသန္ဓိံ, ဘဝေန ဘဝံ, သံသာရေန သံသာရံ, ဝဋ္ဋေန ဝဋ္ဋံ ဓာဝတိ ဝိဓာဝတိ သန္ဓာဝတိ သံသရတီတိ—  ယေန သလ္လေန ဩတိဏ္ဏော ဒိသာ သဗ္ဗာ ဝိဓာဝတိ.
</Paragraph>

<Paragraph number="1649" book="mn">
<Emphasis>တမေဝ သလ္လမဗ္ဗုယှ, န ဓာဝတိ န သီဒတီ</Emphasis>တိ. တမေဝ ရာဂသလ္လံ ဒေါသသလ္လံ မောဟသလ္လံ မာနသလ္လံ ဒိဋ္ဌိသလ္လံ သောကသလ္လံ ကထံကထာသလ္လံ အဗ္ဗုယှ အဗ္ဗုဟိတွာ ဥဒ္ဓရိတွာ သမုဒ္ဓရိတွာ ဥပ္ပါဋယိတွာ သမုပ္ပါဋယိတွာ ပဇဟိတွာ ဝိနောဒေတွာ ဗျန္တိံ ကရိတွာ အနဘာဝံ ဂမေတွာ နေဝ ပုရတ္ထိမံ ဒိသံ ဓာဝတိ န ပစ္ဆိမံ ဒိသံ ဓာဝတိ န ဥတ္တရံ ဒိသံ ဓာဝတိ န ဒက္ခိဏံ ဒိသံ ဓာဝတိ. တေ သလ္လာဘိသင်္ခါရာ ပဟီနာ; သလ္လာဘိသင်္ခါရာနံ ပဟီနတ္တာ ဂတိယာ န ဓာဝတိ, နိရယေ န ဓာဝတိ, တိရစ္ဆာနယောနိယာ န ဓာဝတိ, ပေတ္တိဝိသယေ န ဓာဝတိ, မနုဿလောကေ န ဓာဝတိ, ဒေဝလောကေ န ဓာဝတိ, န ဂတိယာ ဂတိံ, န ဥပပတ္တိယာ ဥပပတ္တိံ, န ပဋိသန္ဓိယာ ပဋိသန္ဓိံ, န ဘဝေန ဘဝံ, န သံသာရေန သံသာရံ, န ဝဋ္ဋေန ဝဋ္ဋံ ဓာဝတိ ဝိဓာဝတိ သန္ဓာဝတိ သံသရတီတိ—  တမေဝ သလ္လမဗ္ဗုယှ န ဓာဝတိ. <Emphasis>န သီဒတီ</Emphasis>တိ ကာမောဃေ န သီဒတိ, ဘဝေါဃေ န သီဒတိ, ဒိဋ္ဌောဃေ န သီဒတိ, အဝိဇ္ဇောဃေ န သီဒတိ, န သံသီဒတိ န ဩသီဒတိ န အဝသီဒတိ န ဂစ္ဆတိ န အဝဂစ္ဆတီတိ—  တမေဝ သလ္လမဗ္ဗုယှ, န ဓာဝတိ န သီဒတိ.
</Paragraph>

<Paragraph number="1650" book="mn">
တေနာဟ ဘဂဝါ—
</Paragraph>

<Paragraph number="1651" type="verses" book="mn">
_“ယေန သလ္လေန ဩတိဏ္ဏော,_  
_ဒိသာ သဗ္ဗာ ဝိဓာဝတိ;_  
_တမေဝ သလ္လမဗ္ဗုယှ,_  
_န ဓာဝတိ န သီဒတီ”တိ._  

</Paragraph>

</Division>
<Division number="175" book="mn" e="ch" v="24" p="330">

<Paragraph number="1652" type="verses" book="mn">
_<Emphasis>တတ္ထ သိက္ခာနုဂီယန္တိ,</Emphasis>_  
_<Emphasis>ယာနိ လောကေ ဂဓိတာနိ;</Emphasis>_  
_<Emphasis>န တေသု ပသုတော သိယာ,</Emphasis>_  
_<Emphasis>နိဗ္ဗိဇ္ဈ သဗ္ဗသော ကာမေ;</Emphasis>_  
_<Emphasis>သိက္ခေ နိဗ္ဗာနမတ္တနော.</Emphasis>_  

</Paragraph>

<Paragraph number="1653" book="mn">
<Emphasis>တတ္ထ သိက္ခာနုဂီယန္တိ, ယာနိ လောကေ ဂဓိတာနီ</Emphasis>တိ. <Emphasis>သိက္ခာ</Emphasis>တိ ဟတ္ထိသိက္ခာ အဿသိက္ခာ ရထသိက္ခာ ဓနုသိက္ခာ သာလာကိယံ သလ္လကတ္တိယံ ကာယတိကိစ္ဆံ ဘူတိယံ ကောမာရဘစ္စံ. <Emphasis>အနုဂီယန္တီ</Emphasis>တိ ဂီယန္တိ နိဂ္ဂီယန္တိ ကထီယန္တိ ဘဏီယန္တိ ဒီပီယန္တိ ဝေါဟရီယန္တိ. အထ ဝါ ဂီယန္တိ ဂဏှီယန္တိ ဥဂ္ဂဏှီယန္တိ ဓာရီယန္တိ ဥပဓာရီယန္တိ ဥပလက္ခီယန္တိ ဂဓိတပဋိလာဘာယ. <Emphasis>ဂဓိတာ</Emphasis> ဝုစ္စန္တိ ပဉ္စ ကာမဂုဏာ—  စက္ခုဝိညေယျာ ရူပါ ဣဋ္ဌာ ကန္တာ မနာပါ ပိယရူပါ ကာမူပသဉှိတာ ရဇနီယာ, သောတဝိညေယျာ သဒ္ဒါ …ပေ…  ဃာနဝိညေယျာ ဂန္ဓာ…  ဇိဝှါဝိညေယျာ ရသာ…  ကာယဝိညေယျာ ဖောဋ္ဌဗ္ဗာ ဣဋ္ဌာ ကန္တာ မနာပါ ပိယရူပါ ကာမူပသဉှိတာ ရဇနီယာ. ကိံကာရဏာ ဂဓိတာ ဝုစ္စန္တိ ပဉ္စ ကာမဂုဏာ? ယေဘုယျေန ဒေဝမနုဿာ ပဉ္စ ကာမဂုဏေ ဣစ္ဆန္တိ သာဒိယန္တိ ပတ္ထယန္တိ ပိဟယန္တိ အဘိဇပ္ပန္တိ တံကာရဏာ ဂဓိတာ ဝုစ္စန္တိ ပဉ္စ ကာမဂုဏာ. <Emphasis>လောကေ</Emphasis>တိ မနုဿလောကေတိ—  တတ္ထ သိက္ခာနုဂီယန္တိ, ယာနိ လောကေ ဂဓိတာနိ.
</Paragraph>

<Paragraph number="1654" book="mn">
<Emphasis>န တေသု ပသုတော သိယာ</Emphasis>တိ. တာသု ဝါ သိက္ခာသု တေသု ဝါ ပဉ္စသု ကာမဂုဏေသု န ပသုတော သိယာ, န တန္နိန္နော အဿ, န တပ္ပေါဏော, န တပ္ပဗ္ဘာရော, န တဒဓိမုတ္တော, န တဒဓိပတေယျောတိ—  န တေသု ပသုတော သိယာ.
</Paragraph>

<Paragraph number="1655" book="mn">
<Emphasis>နိဗ္ဗိဇ္ဈ သဗ္ဗသော ကာမေ</Emphasis>တိ. <Emphasis>နိဗ္ဗိဇ္ဈာ</Emphasis>တိ ပဋိဝိဇ္ဈိတွာ. “သဗ္ဗေ သင်္ခါရာ အနိစ္စာ”တိ ပဋိဝိဇ္ဈိတွာ, “သဗ္ဗေ သင်္ခါရာ ဒုက္ခာ”တိ ပဋိဝိဇ္ဈိတွာ …ပေ…  “ယံ ကိဉ္စိ သမုဒယဓမ္မံ သဗ္ဗံ တံ နိရောဓဓမ္မန်”တိ ပဋိဝိဇ္ဈိတွာ. <Emphasis>သဗ္ဗသော</Emphasis>တိ သဗ္ဗေန သဗ္ဗံ သဗ္ဗထာ သဗ္ဗံ အသေသံ နိဿေသံ ပရိယာဒိယနဝစနမေတံ—  သဗ္ဗသောတိ. <Emphasis>ကာမာ</Emphasis>တိ ဥဒ္ဒါနတော ဒွေ ကာမာ—  ဝတ္ထုကာမာ စ ကိလေသကာမာ စ …ပေ…  ဣမေ ဝုစ္စန္တိ ဝတ္ထုကာမာ …ပေ…  ဣမေ ဝုစ္စန္တိ ကိလေသကာမာတိ—  နိဗ္ဗိဇ္ဈ သဗ္ဗသော ကာမေ.
</Paragraph>

<Paragraph number="1656" book="mn">
<Emphasis>သိက္ခေ နိဗ္ဗာနမတ္တနော</Emphasis>တိ. <Emphasis>သိက္ခာ</Emphasis>တိ တိဿော သိက္ခာ—  အဓိသီလသိက္ခာ, အဓိစိတ္တသိက္ခာ, အဓိပညာသိက္ခာ …ပေ…  အယံ အဓိပညာသိက္ခာ. <Emphasis>နိဗ္ဗာနမတ္တနော</Emphasis>တိ အတ္တနော ရာဂဿ နိဗ္ဗာပနာယ ဒေါသဿ နိဗ္ဗာပနာယ မောဟဿ နိဗ္ဗာပနာယ …ပေ…  သဗ္ဗာကုသလာဘိသင်္ခါရာနံ သမာယ ဥပသမာယ ဝူပသမာယ နိဗ္ဗာပနာယ ပဋိနိဿဂ္ဂါယ ပဋိပဿဒ္ဓိယာ အဓိသီလမ္ပိ သိက္ခေယျ အဓိစိတ္တမ္ပိ သိက္ခေယျ အဓိပညမ္ပိ သိက္ခေယျ, ဣမာ တိဿော သိက္ခာယော အာဝဇ္ဇန္တော သိက္ခေယျ ဇာနန္တော သိက္ခေယျ …ပေ…  သစ္ဆိကာတဗ္ဗံ သစ္ဆိကရောန္တော သိက္ခေယျ အာစရေယျ သမာစရေယျ သမာဒါယ ဝတ္တေယျာတိ—  သိက္ခေ နိဗ္ဗာနမတ္တနော.
</Paragraph>

<Paragraph number="1657" book="mn">
တေနာဟ ဘဂဝါ—
</Paragraph>

<Paragraph number="1658" type="verses" book="mn">
_“တတ္ထ သိက္ခာနုဂီယန္တိ,_  
_ယာနိ လောကေ ဂဓိတာနိ;_  
_န တေသု ပသုတော သိယာ,_  
_နိဗ္ဗိဇ္ဈ သဗ္ဗသော ကာမေ;_  
_သိက္ခေ နိဗ္ဗာနမတ္တနော”တိ._  

</Paragraph>

</Division>
<Division number="176" book="mn" e="ch" v="24" p="332">

<Paragraph number="1659" type="verses" book="mn">
_<Emphasis>သစ္စော သိယာ အပ္ပဂဗ္ဘော,</Emphasis>_  
_<Emphasis>အမာယော ရိတ္တပေသုဏော;</Emphasis>_  
_<Emphasis>အက္ကောဓနော လောဘပါပံ,</Emphasis>_  
_<Emphasis>ဝေဝိစ္ဆံ ဝိတရေ မုနိ.</Emphasis>_  

</Paragraph>

<Paragraph number="1660" book="mn">
<Emphasis>သစ္စော သိယာ အပ္ပဂဗ္ဘော</Emphasis>တိ. <Emphasis>သစ္စော သိယာ</Emphasis>တိ သစ္စဝါစာယ သမန္နာဂတော သိယာ, သမ္မာဒိဋ္ဌိယာ သမန္နာဂတော သိယာ, အရိယေန အဋ္ဌင်္ဂိကေန မဂ္ဂေန သမန္နာဂတော သိယာတိ—  သစ္စော သိယာ. <Emphasis>အပ္ပဂဗ္ဘော</Emphasis>တိ တီဏိ ပါဂဗ္ဘိယာနိ—  ကာယိကံ ပါဂဗ္ဘိယံ, ဝါစသိကံ ပါဂဗ္ဘိယံ, စေတသိကံ ပါဂဗ္ဘိယံ …ပေ…  ဣဒံ စေတသိကံ ပါဂဗ္ဘိယံ. ယဿိမာနိ တီဏိ ပါဂဗ္ဘိယာနိ ပဟီနာနိ သမုစ္ဆိန္နာနိ ဝူပသန္တာနိ ပဋိပဿဒ္ဓါနိ အဘဗ္ဗုပ္ပတ္တိကာနိ ဉာဏဂ္ဂိနာ ဒဍ္ဎာနိ, သော ဝုစ္စတိ အပ္ပဂဗ္ဘောတိ—  သစ္စော သိယာ အပ္ပဂဗ္ဘော.
</Paragraph>

<Paragraph number="1661" book="mn">
<Emphasis>အမာယော ရိတ္တပေသုဏော</Emphasis>တိ. မာယာ ဝုစ္စတိ ဝဉ္စနိကာ စရိယာ. ဣဓေကစ္စော ကာယေန ဒုစ္စရိတံ စရိတွာ ဝါစာယ ဒုစ္စရိတံ စရိတွာ မနသာ ဒုစ္စရိတံ စရိတွာ တဿ ပဋိစ္ဆာဒနဟေတု ပါပိကံ ဣစ္ဆံ ပဏိဒဟတိ, မာ မံ ဇညာတိ ဣစ္ဆတိ, မာ မံ ဇညာတိ သင်္ကပ္ပေတိ, မာ မံ ဇညာတိ ဝါစံ ဘာသတိ, မာ မံ ဇညာတိ ကာယေန ပရက္ကမတိ. ယာ ဧဝရူပါ မာယာ မာယာဝိတာ အစ္စသရာ ဝဉ္စနာ နိကတိ နိကိရဏာ ပရိဟရဏာ ဂူဟနာ ပရိဂူဟနာ ဆာဒနာ ပရိစ္ဆာဒနာ အနုတ္တာနိကမ္မံ အနာဝိကမ္မံ ဝေါစ္ဆာဒနာ ပါပကိရိယာ—  အယံ ဝုစ္စတိ မာယာ. ယဿေသာ မာယာ ပဟီနာ သမုစ္ဆိန္နာ ဝူပသန္တာ ပဋိပဿဒ္ဓါ အဘဗ္ဗုပ္ပတ္တိကာ ဉာဏဂ္ဂိနာ ဒဍ္ဎာ, သော ဝုစ္စတိ အမာယော. <Emphasis>ရိတ္တပေသုဏော</Emphasis>တိ ပေသုညန္တိ ဣဓေကစ္စော ပိသုဏဝါစော ဟောတိ …ပေ…  ဧဝံ ဘေဒါဓိပ္ပါယေန ပေသုညံ ဥပသံဟရတိ. ယဿေတံ ပေသုညံ ပဟီနံ သမုစ္ဆိန္နံ ဝူပသန္တံ ပဋိပဿဒ္ဓံ အဘဗ္ဗုပ္ပတ္တိကံ ဉာဏဂ္ဂိနာ ဒဍ္ဎံ, သော ဝုစ္စတိ ရိတ္တပေသုဏော ဝိဝိတ္တပေသုဏော ပဝိဝိတ္တပေသုဏောတိ—  အမာယော ရိတ္တပေသုဏော.
</Paragraph>

<Paragraph number="1662" book="mn">
<Emphasis>အက္ကောဓနော လောဘပါပံ, ဝေဝိစ္ဆံ ဝိတရေ မုနီ</Emphasis>တိ. <Emphasis>အက္ကောဓနော</Emphasis>တိ ဟိ ခေါ ဝုတ္တံ, အပိ စ ကောဓော တာဝ ဝတ္တဗ္ဗော. ဒသဟာကာရေဟိ ကောဓော ဇာယတိ. “အနတ္ထံ မေ အစရီ”တိ ကောဓော ဇာယတိ …ပေ…  ယဿေသော ကောဓော ပဟီနော သမုစ္ဆိန္နော ဝူပသန္တော ပဋိပဿဒ္ဓေါ အဘဗ္ဗုပ္ပတ္တိကော ဉာဏဂ္ဂိနာ ဒဍ္ဎော, သော ဝုစ္စတိ အက္ကောဓနော. ကောဓဿ ပဟီနတ္တာ အက္ကောဓနော, ကောဓဝတ္ထုဿ ပရိညာတတ္တာ အက္ကောဓနော, ကောဓဟေတုဿ ဥပစ္ဆိန္နတ္တာ အက္ကောဓနော. <Emphasis>လောဘော</Emphasis>တိ ယော လောဘော လုဗ္ဘနာ လုဗ္ဘိတတ္တံ …ပေ…  အဘိဇ္ဈာ လောဘော အကုသလမူလံ. ဝေဝိစ္ဆံ ဝုစ္စတိ ပဉ္စ မစ္ဆရိယာနိ—  အာဝါသမစ္ဆရိယံ …ပေ…  ဂါဟော ဝုစ္စတိ မစ္ဆရိယံ. <Emphasis>မုနီ</Emphasis>တိ. မောနံ ဝုစ္စတိ ဉာဏံ …ပေ…  သင်္ဂဇာလမတိစ္စ သော မုနိ. <Emphasis>အက္ကောဓနော လောဘပါပံ, ဝေဝိစ္ဆံ ဝိတရေ မုနီ</Emphasis>တိ. မုနိ လောဘပါပဉ္စ ဝေဝိစ္ဆဉ္စ အတရိ ဥတ္တရိ ပတရိ သမတိက္ကမိ ဝီတိဝတ္တယီတိ—  အက္ကောဓနော လောဘပါပံ, ဝေဝိစ္ဆံ ဝိတရေ မုနိ.
</Paragraph>

<Paragraph number="1663" book="mn">
တေနာဟ ဘဂဝါ—
</Paragraph>

<Paragraph number="1664" type="verses" book="mn">
_“သစ္စော သိယာ အပ္ပဂဗ္ဘော,_  
_အမာယော ရိတ္တပေသုဏော;_  
_အက္ကောဓနော လောဘပါပံ,_  
_ဝေဝိစ္ဆံ ဝိတရေ မုနီ”တိ._  

</Paragraph>

</Division>
<Division number="177" book="mn" e="ch" v="24" p="333">

<Paragraph number="1665" type="verses" book="mn">
_<Emphasis>နိဒ္ဒံ တန္ဒိံ သဟေ ထီနံ,</Emphasis>_  
_<Emphasis>ပမာဒေန န သံဝသေ;</Emphasis>_  
_<Emphasis>အတိမာနေ န တိဋ္ဌေယျ,</Emphasis>_  
_<Emphasis>နိဗ္ဗာနမနသော နရော.</Emphasis>_  

</Paragraph>

<Paragraph number="1666" book="mn">
<Emphasis>နိဒ္ဒံ တန္ဒိံ သဟေ ထီနန်</Emphasis>တိ. <Emphasis>နိဒ္ဒါ</Emphasis>တိ ယာ ကာယဿ အကလျတာ အကမ္မညတာ ဩနာဟော ပရိယောနာဟော အန္တောသမောရောဓော မိဒ္ဓံ သုပ္ပံ ပစလာယိကာ သုပ္ပံ သုပ္ပနာ သုပ္ပိတတ္တံ. <Emphasis>တန္ဒိန်</Emphasis>တိ ယာ တန္ဒီ တန္ဒိယနာ တန္ဒိယိတတ္တံ တန္ဒိမနကတာ အာလသျံ အာလသျာယနာ အာလသျာယိတတ္တံ. <Emphasis>ထီနန်</Emphasis>တိ ယာ စိတ္တဿ အကလျတာ အကမ္မညတာ ဩလီယနာ သလ္လီယနာ လီနံ လီယနာ လီယိတတ္တံ, ထိနံ ထိယနာ ထိယိတတ္တံ စိတ္တဿ. <Emphasis>နိဒ္ဒံ တန္ဒိံ သဟေ ထီနန်</Emphasis>တိ. နိဒ္ဒဉ္စ တန္ဒိဉ္စ ထိနဉ္စ သဟေ သဟေယျ ပရိသဟေယျ အဘိဘဝေယျ အဇ္ဈောတ္ထရေယျ ပရိယာဒိယေယျ မဒ္ဒေယျာတိ—  နိဒ္ဒံ တန္ဒိံ သဟေ ထီနံ.
</Paragraph>

<Paragraph number="1667" book="mn">
<Emphasis>ပမာဒေန န သံဝသေ</Emphasis>တိ. ပမာဒေါ ဝတ္တဗ္ဗော ကာယဒုစ္စရိတေ ဝါ ဝစီဒုစ္စရိတေ ဝါ မနောဒုစ္စရိတေ ဝါ ပဉ္စသု ဝါ ကာမဂုဏေသု. စိတ္တဿ ဝေါသဂ္ဂေါ ဝေါသဂ္ဂါနုပ္ပါဒနံ ဝါ ကုသလာနံ ဝါ ဓမ္မာနံ ဘာဝနာယ အသက္ကစ္စကိရိယတာ အသာတစ္စကိရိယတာ အနဋ္ဌိတကိရိယတာ ဩလီနဝုတ္တိတာ နိက္ခိတ္တစ္ဆန္ဒတာ နိက္ခိတ္တဓုရတာ အနာသေဝနာ အဘာဝနာ အဗဟုလီကမ္မံ အနဓိဋ္ဌာနံ အနနုယောဂေါ ပမာဒေါ. ယော ဧဝရူပေါ ပမာဒေါ ပမဇ္ဇနာ ပမဇ္ဇိတတ္တံ—  အယံ ဝုစ္စတိ ပမာဒေါ. <Emphasis>ပမာဒေန န သံဝသေ</Emphasis>တိ ပမာဒေန န ဝသေယျ န သံဝသေယျ န အာဝသေယျ န ပရိဝသေယျ, ပမာဒံ ပဇဟေယျ ဝိနောဒေယျ ဗျန္တိံ ကရေယျ အနဘာဝံ ဂမေယျ, ပမာဒါ အာရတော အဿ ဝိရတော ပဋိဝိရတော နိက္ခန္တော နိဿဋော ဝိပ္ပမုတ္တော ဝိသညုတ္တော ဝိမရိယာဒိကတေန စေတသာ ဝိဟရေယျာတိ—  ပမာဒေန န သံဝသေ.
</Paragraph>

<Paragraph number="1668" book="mn">
<Emphasis>အတိမာနေ န တိဋ္ဌေယျာ</Emphasis>တိ. <Emphasis>အတိမာနော</Emphasis>တိ ဣဓေကစ္စော ပရံ အတိမညတိ ဇာတိယာ ဝါ ဂေါတ္တေန ဝါ …ပေ…  အညတရညတရေန ဝါ ဝတ္ထုနာ. ယော ဧဝရူပေါ မာနော မညနာ မညိတတ္တံ ဥန္နတိ ဥန္နမော ဓဇော သမ္ပဂ္ဂါဟော ကေတုကမျတာ စိတ္တဿ—  အယံ ဝုစ္စတိ အတိမာနော. <Emphasis>အတိမာနေ န တိဋ္ဌေယျာ</Emphasis>တိ. အတိမာနေ န တိဋ္ဌေယျ န သန္တိဋ္ဌေယျ, အတိမာနံ ပဇဟေယျ ဝိနောဒေယျ ဗျန္တိံ ကရေယျ အနဘာဝံ ဂမေယျ, အတိမာနာ အာရတော အဿ ဝိရတော ပဋိဝိရတော နိက္ခန္တော နိဿဋော ဝိပ္ပမုတ္တော ဝိသညုတ္တော ဝိမရိယာဒိကတေန စေတသာ ဝိဟရေယျာတိ—  အတိမာနေ န တိဋ္ဌေယျ.
</Paragraph>

<Paragraph number="1669" book="mn">
<Emphasis>နိဗ္ဗာနမနသော နရော</Emphasis>တိ. ဣဓေကစ္စော ဒါနံ ဒေန္တော သီလံ သမာဒိယန္တော ဥပေါသထကမ္မံ ကရောန္တော ပါနီယံ ပရိဘောဇနီယံ ဥပဋ္ဌပေန္တော ပရိဝေဏံ သမ္မဇ္ဇန္တော စေတိယံ ဝန္ဒန္တော စေတိယေ ဂန္ဓမာလံ အာရောပေန္တော စေတိယံ ပဒက္ခိဏံ ကရောန္တော ယံ ကိဉ္စိ တေဓာတုကံ ကုသလာဘိသင်္ခါရံ အဘိသင်္ခရောန္တော န ဂတိဟေတု န ဥပပတ္တိဟေတု န ပဋိသန္ဓိဟေတု န ဘဝဟေတု န သံသာရဟေတု န ဝဋ္ဋဟေတု, သဗ္ဗံ တံ ဝိသံယောဂါဓိပ္ပါယော နိဗ္ဗာနနိန္နော နိဗ္ဗာနပေါဏော နိဗ္ဗာနပဗ္ဘာရော အဘိသင်္ခရောတီတိ. ဧဝမ္ပိ နိဗ္ဗာနမနသော နရော. အထ ဝါ သဗ္ဗသင်္ခါရဓာတုယာ စိတ္တံ ပဋိဝါပေတွာ အမတာယ ဓာတုယာ စိတ္တံ ဥပသံဟရတိ—  “ဧတံ သန္တံ ဧတံ ပဏီတံ ယဒိဒံ သဗ္ဗသင်္ခါရသမထော သဗ္ဗူပဓိပဋိနိဿဂ္ဂေါ တဏှက္ခယော ဝိရာဂေါ နိရောဓော နိဗ္ဗာနန်”တိ. ဧဝမ္ပိ နိဗ္ဗာနမနသော နရော.
</Paragraph>

<Paragraph number="1670" type="verses" book="mn">
_“န ပဏ္ဍိတာ ဥပဓိသုခဿ ဟေတု,_  
_ဒဒန္တိ ဒါနာနိ ပုနဗ္ဘဝါယ;_  
_ကာမဉ္စ တေ ဥပဓိပရိက္ခယာယ,_  
_ဒဒန္တိ ဒါနံ အပုနဗ္ဘဝါယ._  

</Paragraph>

<Paragraph number="1671" type="verses" book="mn">
_န ပဏ္ဍိတာ ဥပဓိသုခဿ ဟေတု,_  
_ဘာဝေန္တိ ဈာနာနိ ပုနဗ္ဘဝါယ;_  
_ကာမဉ္စ တေ ဥပဓိပရိက္ခယာယ,_  
_ဘာဝေန္တိ ဈာနံ အပုနဗ္ဘဝါယ._  

</Paragraph>

<Paragraph number="1672" type="verses" book="mn">
_တေ နိဗ္ဗုတိံ အာသိသမာနသာ ဒဒန္တိ,_  
_တန္နိန္နစိတ္တာ တဒဓိမုတ္တာ;_  
_နဇ္ဇော ယထာ သာဂရမဇ္ဈုပေတာ,_  
_ဘဝန္တိ နိဗ္ဗာနပရာယနာ တေ”တိ._  

</Paragraph>

<Paragraph number="1673" book="mn">
နိဗ္ဗာနမနသော နရော. တေနာဟ ဘဂဝါ—
</Paragraph>

<Paragraph number="1674" type="verses" book="mn">
_“နိဒ္ဒံ တန္ဒိံ သဟေ ထီနံ,_  
_ပမာဒေန န သံဝသေ;_  
_အတိမာနေ န တိဋ္ဌေယျ,_  
_နိဗ္ဗာနမနသော နရော”တိ._  

</Paragraph>

</Division>
<Division number="178" book="mn" e="ch" v="24" p="335">

<Paragraph number="1675" type="verses" book="mn">
_<Emphasis>မောသဝဇ္ဇေ န နိယျေထ,</Emphasis>_  
_<Emphasis>ရူပေ သ္နေဟံ န ကုဗ္ဗယေ;</Emphasis>_  
_<Emphasis>မာနဉ္စ ပရိဇာနေယျ,</Emphasis>_  
_<Emphasis>သာဟသာ ဝိရတော စရေ.</Emphasis>_  

</Paragraph>

<Paragraph number="1676" book="mn">
<Emphasis>မောသဝဇ္ဇေ န နိယျေထာ</Emphasis>တိ. <Emphasis>မောသဝဇ္ဇံ</Emphasis> ဝုစ္စတိ မုသာဝါဒေါ. ဣဓေကစ္စော သဘဂ္ဂတော ဝါ ပရိသဂ္ဂတော ဝါ ဉာတိမဇ္ဈဂတော ဝါ ပူဂမဇ္ဈဂတော ဝါ ရာဇကုလမဇ္ဈဂတော ဝါ အဘိနီတော သက္ခိပုဋ္ဌော—  “ဧဟမ္ဘော ပုရိသ, ယံ ဇာနာသိ တံ ဝဒေဟီ”တိ, သော အဇာနံ ဝါ အာဟ—  “ဇာနာမီ”တိ, ဇာနံ ဝါ အာဟ—  “န ဇာနာမီ”တိ, အပဿံ ဝါ အာဟ—  “ပဿာမီ”တိ, ပဿံ ဝါ အာဟ—  “န ပဿာမီ”တိ. ဣတိ အတ္တဟေတု ဝါ ပရဟေတု ဝါ အာမိသကိဉ္စိက္ခဟေတု ဝါ သမ္ပဇာနမုသာ ဘာသိတာ ဟောတိ—  ဣဒံ ဝုစ္စတိ မောသဝဇ္ဇံ. အပိ စ တီဟာကာရေဟိ …ပေ…  စတူဟာကာရေဟိ…  ပဉ္စဟာကာရေဟိ…  ဆဟာကာရေဟိ…  သတ္တဟာကာရေဟိ…  အဋ္ဌဟာကာရေဟိ …ပေ…  ဣမေဟိ အဋ္ဌဟာကာရေဟိ မုသာဝါဒေါ ဟောတိ. <Emphasis>မောသဝဇ္ဇေ န နိယျေထာ</Emphasis>တိ. မောသဝဇ္ဇေ န ယာယေယျ န နိယျာယေယျ န ဝဟေယျ န သံဟရေယျ, မောသဝဇ္ဇံ ပဇဟေယျ ဝိနောဒေယျ ဗျန္တိံ ကရေယျ အနဘာဝံ ဂမေယျ, မောသဝဇ္ဇာ အာရတော အဿ ဝိရတော ပဋိဝိရတော နိက္ခန္တော နိဿဋော ဝိပ္ပမုတ္တော ဝိသညုတ္တော ဝိမရိယာဒိကတေန စေတသာ ဝိဟရေယျာတိ—  မောသဝဇ္ဇေ န နိယျေထ.
</Paragraph>

<Paragraph number="1677" book="mn">
<Emphasis>ရူပေ သ္နေဟံ န ကုဗ္ဗယေ</Emphasis>တိ. <Emphasis>ရူပန်</Emphasis>တိ စတ္တာရော စ မဟာဘူတာ, စတုန္နဉ္စ မဟာဘူတာနံ ဥပါဒါယ ရူပံ. <Emphasis>ရူပေ သ္နေဟံ န ကုဗ္ဗယေ</Emphasis>တိ. ရူပေ သ္နေဟံ န ကရေယျ ဆန္ဒံ န ကရေယျ ပေမံ န ကရေယျ ရာဂံ န ကရေယျ န ဇနေယျ န သဉ္ဇနေယျ န နိဗ္ဗတ္တေယျ နာဘိနိဗ္ဗတ္တေယျာတိ—  ရူပေ သ္နေဟံ န ကုဗ္ဗယေ.
</Paragraph>

<Paragraph number="1678" book="mn">
<Emphasis>မာနဉ္စ ပရိဇာနေယျာ</Emphasis>တိ. <Emphasis>မာနော</Emphasis>တိ ဧကဝိဓေန မာနော—  ယာ စိတ္တဿ ဥန္နတိ. ဒုဝိဓေန မာနော—  အတ္တုက္ကံသနမာနော, ပရဝမ္ဘနမာနော. တိဝိဓေန မာနော—  “သေယျောဟမသ္မီ”တိ မာနော, “သဒိသောဟမသ္မီ”တိ မာနော, “ဟီနောဟမသ္မီ”တိ မာနော. စတုဝိဓေန မာနော—  လာဘေန မာနံ ဇနေတိ, ယသေန မာနံ ဇနေတိ, ပသံသာယ မာနံ ဇနေတိ, သုခေန မာနံ ဇနေတိ. ပဉ္စဝိဓေန မာနော—  “လာဘိမှိ မနာပိကာနံ ရူပါနန်”တိ မာနံ ဇနေတိ, “လာဘိမှိ မနာပိကာနံ သဒ္ဒါနံ …ပေ…  ဂန္ဓာနံ…  ရသာနံ…  ဖောဋ္ဌဗ္ဗာနန်”တိ မာနံ ဇနေတိ. ဆဗ္ဗိဓေန မာနော—  စက္ခုသမ္ပဒါယ မာနံ ဇနေတိ, သောတသမ္ပဒါယ …ပေ…  ဃာနသမ္ပဒါယ…  ဇိဝှါသမ္ပဒါယ…  ကာယသမ္ပဒါယ…  မနောသမ္ပဒါယ မာနံ ဇနေတိ. သတ္တဝိဓေန မာနော—  အတိမာနော, မာနာတိမာနော, ဩမာနော, သဒိသမာနော, အဓိမာနော, အသ္မိမာနော, မိစ္ဆာမာနော. အဋ္ဌဝိဓေန မာနော—  လာဘေန မာနံ ဇနေတိ, အလာဘေန ဩမာနံ ဇနေတိ, ယသေန မာနံ ဇနေတိ, အယသေန ဩမာနံ ဇနေတိ, ပသံသာယ မာနံ ဇနေတိ, နိန္ဒာယ ဩမာနံ ဇနေတိ, သုခေန မာနံ ဇနေတိ, ဒုက္ခေန ဩမာနံ ဇနေတိ. နဝဝိဓေန မာနော—  သေယျဿ “သေယျောဟမသ္မီ”တိ မာနော, သေယျဿ “သဒိသောဟမသ္မီ”တိ မာနော, သေယျဿ “ဟီနောဟမသ္မီ”တိ မာနော, သဒိသဿ “သေယျောဟမသ္မီ”တိ မာနော, သဒိသဿ “သဒိသောဟမသ္မီ”တိ မာနော, သဒိသဿ “ဟီနောဟမသ္မီ”တိ မာနော, ဟီနဿ “သေယျောဟမသ္မီ”တိ မာနော, ဟီနဿ “သဒိသောဟမသ္မီ”တိ မာနော, ဟီနဿ “ဟီနောဟမသ္မီ”တိ မာနော. ဒသဝိဓေန မာနော—  ဣဓေကစ္စော မာနံ ဇနေတိ ဇာတိယာ ဝါ ဂေါတ္တေန ဝါ …ပေ…  အညတရညတရေန ဝါ ဝတ္ထုနာ. ယော ဧဝရူပေါ မာနော မညနာ မညိတတ္တံ ဥန္နတိ ဥန္နမော ဓဇော သမ္ပဂ္ဂါဟော ကေတုကမျတာ စိတ္တဿ—  အယံ ဝုစ္စတိ မာနော.
</Paragraph>

<Paragraph number="1679" book="mn">
<Emphasis>မာနဉ္စ ပရိဇာနေယျာ</Emphasis>တိ. မာနံ တီဟိ ပရိညာဟိ ပရိဇာနေယျ—  ဉာတပရိညာယ, တီရဏပရိညာယ, ပဟာနပရိညာယ. ကတမာ ဉာတပရိညာ? မာနံ ဇာနာတိ အယံ ဧကဝိဓေန မာနော—  ယာ စိတ္တဿ ဥန္နတိ. အယံ ဒုဝိဓေန မာနော—  အတ္တုက္ကံသနမာနော ပရဝမ္ဘနမာနော …ပေ…  အယံ ဒသဝိဓေန မာနော—  ဣဓေကစ္စော မာနံ ဇနေတိ ဇာတိယာ ဝါ ဂေါတ္တေန ဝါ …ပေ…  အညတရညတရေန ဝါ ဝတ္ထုနာတိ ဇာနာတိ ပဿတိ—  အယံ ဉာတပရိညာ.
</Paragraph>

<Paragraph number="1680" book="mn">
ကတမာ တီရဏပရိညာ? ဧတံ ဉာတံ ကတွာ မာနံ တီရေတိ အနိစ္စတော ဒုက္ခတော …ပေ…  နိဿရဏတော တီရေတိ—  အယံ တီရဏပရိညာ.
</Paragraph>

<Paragraph number="1681" book="mn">
ကတမာ ပဟာနပရိညာ? ဧဝံ တီရယိတွာ မာနံ ပဇဟတိ ဝိနောဒေတိ ဗျန္တိံ ကရောတိ အနဘာဝံ ဂမေတိ—  အယံ ပဟာနပရိညာ. <Emphasis>မာနဉ္စ ပရိဇာနေယျာ</Emphasis>တိ မာနံ ဣမာဟိ တီဟိ ပရိညာဟိ ပရိဇာနေယျာတိ—  မာနဉ္စ ပရိဇာနေယျ.
</Paragraph>

<Paragraph number="1682" book="mn">
<Emphasis>သာဟသာ ဝိရတော စရေ</Emphasis>တိ. ကတမာ သာဟသာ စရိယာ? ရတ္တဿ ရာဂစရိယာ သာဟသာ စရိယာ, ဒုဋ္ဌဿ ဒေါသစရိယာ သာဟသာ စရိယာ, မူဠှဿ မောဟစရိယာ သာဟသာ စရိယာ, ဝိနိဗဒ္ဓဿ မာနစရိယာ သာဟသာ စရိယာ, ပရာမဋ္ဌဿ ဒိဋ္ဌိစရိယာ သာဟသာ စရိယာ, ဝိက္ခေပဂတဿ ဥဒ္ဓစ္စစရိယာ သာဟသာ စရိယာ, အနိဋ္ဌင်္ဂတဿ ဝိစိကိစ္ဆာစရိယာ သာဟသာ စရိယာ, ထာမဂတဿ အနုသယစရိယာ သာဟသာ စရိယာ—  အယံ သာဟသာ စရိယာ. <Emphasis>သာဟသာ ဝိရတော</Emphasis> <Emphasis>စရေ</Emphasis>တိ သာဟသာ စရိယာယ အာရတော အဿ ဝိရတော ပဋိဝိရတော နိက္ခန္တော နိဿဋော ဝိပ္ပမုတ္တော ဝိသညုတ္တော ဝိမရိယာဒိကတေန စေတသာ ဝိဟရေယျ စရေယျ ဝိစရေယျ ဣရိယေယျ ဝတ္တေယျ ပါလေယျ ယပေယျ ယာပေယျာတိ—  သာဟသာ ဝိရတော စရေ.
</Paragraph>

<Paragraph number="1683" book="mn">
တေနာဟ ဘဂဝါ—
</Paragraph>

<Paragraph number="1684" type="verses" book="mn">
_“မောသဝဇ္ဇေ န နိယျေထ,_  
_ရူပေ သ္နေဟံ န ကုဗ္ဗယေ;_  
_မာနဉ္စ ပရိဇာနေယျ,_  
_သာဟသာ ဝိရတော စရေ”တိ._  

</Paragraph>

</Division>
<Division number="179" book="mn" e="ch" v="24" p="337">

<Paragraph number="1685" type="verses" book="mn">
_<Emphasis>ပုရာဏံ နာဘိနန္ဒေယျ,</Emphasis>_  
_<Emphasis>နဝေ ခန္တိံ န ကုဗ္ဗယေ;</Emphasis>_  
_<Emphasis>ဟီယမာနေ န သောစေယျ,</Emphasis>_  
_<Emphasis>အာကာသံ န သိတော သိယာ.</Emphasis>_  

</Paragraph>

<Paragraph number="1686" book="mn">
<Emphasis>ပုရာဏံ နာဘိနန္ဒေယျာ</Emphasis>တိ. ပုရာဏံ ဝုစ္စတိ အတီတာ ရူပဝေဒနာသညာသင်္ခါရဝိညာဏာ. အတီတေ သင်္ခါရေ တဏှာဝသေန ဒိဋ္ဌိဝသေန နာဘိနန္ဒေယျ နာဘိဝဒေယျ န အဇ္ဈောသေယျ, အဘိနန္ဒနံ အဘိဝဒနံ အဇ္ဈောသာနံ ဂါဟံ ပရာမာသံ အဘိနိဝေသံ ပဇဟေယျ ဝိနောဒေယျ ဗျန္တိံ ကရေယျ အနဘာဝံ ဂမေယျာတိ—  ပုရာဏံ နာဘိနန္ဒေယျ.
</Paragraph>

<Paragraph number="1687" book="mn">
<Emphasis>နဝေ ခန္တိံ န ကုဗ္ဗယေ</Emphasis>တိ. နဝါ ဝုစ္စတိ ပစ္စုပ္ပန္နာ ရူပဝေဒနာသညာသင်္ခါရဝိညာဏာ. ပစ္စုပ္ပန္နေ သင်္ခါရေ တဏှာဝသေန ဒိဋ္ဌိဝသေန ခန္တိံ န ကရေယျ ဆန္ဒံ န ကရေယျ ပေမံ န ကရေယျ ရာဂံ န ကရေယျ န ဇနေယျ န သဉ္ဇနေယျ န နိဗ္ဗတ္တေယျ နာဘိနိဗ္ဗတ္တေယျာတိ—  နဝေ ခန္တိံ န ကုဗ္ဗယေ.
</Paragraph>

<Paragraph number="1688" book="mn">
<Emphasis>ဟီယမာနေ န သောစေယျာ</Emphasis>တိ. ဟီယမာနေ ဟာယမာနေ ပရိဟာယမာနေ ဝေမာနေ ဝိဂစ္ဆမာနေ အန္တရဓာယမာနေ န သောစေယျ န ကိလမေယျ န ပရာမသေယျ န ပရိဒေဝေယျ န ဥရတ္တာဠိံ ကန္ဒေယျ န သမ္မောဟံ အာပဇ္ဇေယျ. စက္ခုသ္မိံ ဟီယမာနေ ဟာယမာနေ ပရိဟာယမာနေ ဝေမာနေ ဝိဂစ္ဆမာနေ အန္တရဓာယမာနေ, သောတသ္မိံ …ပေ…  ဃာနသ္မိံ…  ဇိဝှါယ…  ကာယသ္မိံ…  ရူပသ္မိံ…  သဒ္ဒသ္မိံ…  ဂန္ဓသ္မိံ…  ရသသ္မိံ…  ဖောဋ္ဌဗ္ဗသ္မိံ…  ကုလသ္မိံ…  ဂဏသ္မိံ…  အာဝါသသ္မိံ…  လာဘသ္မိံ…  ယသသ္မိံ…  ပသံသာယ…  သုခသ္မိံ…  စီဝရသ္မိံ…  ပိဏ္ဍပါတသ္မိံ…  သေနာသနသ္မိံ…  ဂိလာနပစ္စယဘေသဇ္ဇပရိက္ခာရသ္မိံ ဟီယမာနေ ဟာယမာနေ ပရိဟာယမာနေ ဝေမာနေ ဝိဂစ္ဆမာနေ အန္တရဓာယမာနေ န သောစေယျ န ကိလမေယျ န ပရာမသေယျ န ပရိဒေဝေယျ န ဥရတ္တာဠိံ ကန္ဒေယျ န သမ္မောဟံ အာပဇ္ဇေယျာတိ—  ဟီယမာနေ န သောစေယျ.
</Paragraph>

<Paragraph number="1689" book="mn">
<Emphasis>အာကာသံ န သိတော သိယာ</Emphasis>တိ. အာကာသံ ဝုစ္စတိ တဏှာ. ယော ရာဂေါ သာရာဂေါ …ပေ…  အဘိဇ္ဈာ လောဘော အကုသလမူလံ. ကိံကာရဏာ အာကာသံ ဝုစ္စတိ တဏှာ? ယာယ တဏှာယ ရူပံ အာကဿတိ သမာကဿတိ ဂဏှာတိ ပရာမသတိ အဘိနိဝိသတိ, ဝေဒနံ …ပေ…  သညံ…  သင်္ခါရေ…  ဝိညာဏံ…  ဂတိံ…  ဥပပတ္တိံ…  ပဋိသန္ဓိံ…  ဘဝံ…  သံသာရံ…  ဝဋ္ဋံ အာကဿတိ သမာကဿတိ ဂဏှာတိ ပရာမသတိ အဘိနိဝိသတိ; တံကာရဏာ အာကာသံ ဝုစ္စတိ တဏှာ. <Emphasis>အာကာသံ န သိတော သိယာ</Emphasis>တိ. တဏှာနိဿိတော န သိယာ. တဏှံ ပဇဟေယျ ဝိနောဒေယျ ဗျန္တိံ ကရေယျ အနဘာဝံ ဂမေယျ, တဏှာယ အာရတော အဿ ဝိရတော ပဋိဝိရတော နိက္ခန္တော နိဿဋော ဝိပ္ပမုတ္တော ဝိသညုတ္တော ဝိမရိယာဒိကတေန စေတသာ ဝိဟရေယျာတိ—  အာကာသံ န သိတော သိယာ.
</Paragraph>

<Paragraph number="1690" book="mn">
တေနာဟ ဘဂဝါ—
</Paragraph>

<Paragraph number="1691" type="verses" book="mn">
_“ပုရာဏံ နာဘိနန္ဒေယျ,_  
_နဝေ ခန္တိံ န ကုဗ္ဗယေ;_  
_ဟီယမာနေ န သောစေယျ,_  
_အာကာသံ န သိတော သိယာ”တိ._  

</Paragraph>

</Division>
<Division number="180" book="mn" e="ch" v="24" p="339">

<Paragraph number="1692" type="verses" book="mn">
_<Emphasis>ဂေဓံ ဗြူမိ မဟောဃောတိ,</Emphasis>_  
_<Emphasis>အာဇဝံ ဗြူမိ ဇပ္ပနံ;</Emphasis>_  
_<Emphasis>အာရမ္မဏံ ပကမ္ပနံ,</Emphasis>_  
_<Emphasis>ကာမပင်္ကော ဒုရစ္စယော.</Emphasis>_  

</Paragraph>

<Paragraph number="1693" book="mn">
<Emphasis>ဂေဓံ ဗြူမိ မဟောဃောတီ</Emphasis>တိ. ဂေဓော ဝုစ္စတိ တဏှာ. ယော ရာဂေါ သာရာဂေါ …ပေ…  အဘိဇ္ဈာ လောဘော အကုသလမူလံ. မဟောဃော ဝုစ္စတိ တဏှာ. ယော ရာဂေါ သာရာဂေါ …ပေ…  အဘိဇ္ဈာ လောဘော အကုသလမူလံ. <Emphasis>ဂေဓံ ဗြူမိ မဟောဃောတီ</Emphasis>တိ. ဂေဓံ “မဟောဃော”တိ ဗြူမိ အာစိက္ခာမိ ဒေသေမိ ပညာပေမိ ပဋ္ဌပေမိ ဝိဝရာမိ ဝိဘဇာမိ ဥတ္တာနီကရောမိ ပကာသေမီတိ—  ဂေဓံ ဗြူမိ မဟောဃောတိ.
</Paragraph>

<Paragraph number="1694" book="mn">
<Emphasis>အာဇဝံ ဗြူမိ ဇပ္ပနန်</Emphasis>တိ. အာဇဝါ ဝုစ္စတိ တဏှာ. ယော ရာဂေါ သာရာဂေါ …ပေ…  အဘိဇ္ဈာ လောဘော အကုသလမူလံ. ဇပ္ပနာပိ ဝုစ္စတိ တဏှာ. ယော ရာဂေါ သာရာဂေါ …ပေ…  အဘိဇ္ဈာ လောဘော အကုသလမူလံ. <Emphasis>အာဇဝံ ဗြူမိ ဇပ္ပနန်</Emphasis>တိ အာဇဝံ “ဇပ္ပနာ”တိ ဗြူမိ အာစိက္ခာမိ …ပေ…  ဥတ္တာနီကရောမိ ပကာသေမီတိ—  အာဇဝံ ဗြူမိ ဇပ္ပနံ.
</Paragraph>

<Paragraph number="1695" book="mn">
<Emphasis>အာရမ္မဏံ ပကမ္ပနန်</Emphasis>တိ. အာရမ္မဏမ္ပိ ဝုစ္စတိ တဏှာ. ယော ရာဂေါ သာရာဂေါ …ပေ…  အဘိဇ္ဈာ လောဘော အကုသလမူလံ. ပကမ္ပနာပိ ဝုစ္စတိ တဏှာ. ယော ရာဂေါ သာရာဂေါ …ပေ…  အဘိဇ္ဈာ လောဘော အကုသလမူလန္တိ—  အာရမ္မဏံ ပကမ္ပနံ.
</Paragraph>

<Paragraph number="1696" book="mn">
<Emphasis>ကာမပင်္ကော ဒုရစ္စယော</Emphasis>တိ. ကာမပင်္ကော ကာမကဒ္ဒမော ကာမကိလေသော ကာမပလိပေါ ကာမပလိရောဓော ဒုရစ္စယော ဒုရတိဝတ္တော ဒုတ္တရော ဒုပ္ပတရော ဒုဿမတိက္ကမော ဒုဗ္ဗီတိဝတ္တောတိ—  ကာမပင်္ကော ဒုရစ္စယော.
</Paragraph>

<Paragraph number="1697" book="mn">
တေနာဟ ဘဂဝါ—
</Paragraph>

<Paragraph number="1698" type="verses" book="mn">
_“ဂေဓံ ဗြူမိ မဟောဃောတိ,_  
_အာဇဝံ ဗြူမိ ဇပ္ပနံ;_  
_အာရမ္မဏံ ပကမ္ပနံ,_  
_ကာမပင်္ကော ဒုရစ္စယော”တိ._  

</Paragraph>

</Division>
<Division number="181" book="mn" e="ch" v="24" p="339">

<Paragraph number="1699" type="verses" book="mn">
_<Emphasis>သစ္စာ အဝေါက္ကမံ မုနိ,</Emphasis>_  
_<Emphasis>ထလေ တိဋ္ဌတိ ဗြာဟ္မဏော;</Emphasis>_  
_<Emphasis>သဗ္ဗံ သော ပဋိနိဿဇ္ဇ,</Emphasis>_  
_<Emphasis>သ ဝေ သန္တောတိ ဝုစ္စတိ.</Emphasis>_  

</Paragraph>

<Paragraph number="1700" book="mn">
<Emphasis>သစ္စာ အဝေါက္ကမံ မုနီ</Emphasis>တိ. သစ္စဝါစာယ အဝေါက္ကမန္တော, သမ္မာဒိဋ္ဌိယာ အဝေါက္ကမန္တော, အရိယာ အဋ္ဌင်္ဂိကာ မဂ္ဂါ အဝေါက္ကမန္တော. <Emphasis>မုနီ</Emphasis>တိ. မောနံ ဝုစ္စတိ ဉာဏံ …ပေ…  သင်္ဂဇာလမတိစ္စ သော မုနီတိ—  သစ္စာ အဝေါက္ကမံ မုနိ.
</Paragraph>

<Paragraph number="1701" book="mn">
<Emphasis>ထလေ တိဋ္ဌတိ ဗြာဟ္မဏော</Emphasis>တိ. ထလံ ဝုစ္စတိ အမတံ နိဗ္ဗာနံ. ယော သော သဗ္ဗသင်္ခါရသမထော သဗ္ဗူပဓိပဋိနိဿဂ္ဂေါ တဏှက္ခယော ဝိရာဂေါ နိရောဓော နိဗ္ဗာနံ. <Emphasis>ဗြာဟ္မဏော</Emphasis>တိ သတ္တန္နံ ဓမ္မာနံ ဗာဟိတတ္တာ ဗြာဟ္မဏော …ပေ…  အသိတော တာဒိ ပဝုစ္စတေ သ ဗြဟ္မာ. <Emphasis>ထလေ တိဋ္ဌတိ ဗြာဟ္မဏော</Emphasis>တိ. ထလေ တိဋ္ဌတိ ဒီပေ တိဋ္ဌတိ တာဏေ တိဋ္ဌတိ လေဏေ တိဋ္ဌတိ သရဏေ တိဋ္ဌတိ အဘယေ တိဋ္ဌတိ အစ္စုတေ တိဋ္ဌတိ အမတေ တိဋ္ဌတိ နိဗ္ဗာနေ တိဋ္ဌတီတိ—  ထလေ တိဋ္ဌတိ ဗြာဟ္မဏော.
</Paragraph>

<Paragraph number="1702" book="mn">
<Emphasis>သဗ္ဗံ သော ပဋိနိဿဇ္ဇာ</Emphasis>တိ. သဗ္ဗံ ဝုစ္စတိ ဒွါဒသာယတနာနိ—  စက္ခု စေဝ ရူပါ စ …ပေ…  မနော စေဝ ဓမ္မာ စ. ယတော အဇ္ဈတ္တိကဗာဟိရေသု အာယတနေသု ဆန္ဒရာဂေါ ပဟီနော ဟောတိ ဥစ္ဆိန္နမူလော တာလာဝတ္ထုကတော အနဘာဝံကတော အာယတိံ အနုပ္ပါဒဓမ္မော, ဧတ္တာဝတာပိ သဗ္ဗံ စတ္တံ ဟောတိ ဝန္တံ မုတ္တံ ပဟီနံ ပဋိနိဿဋ္ဌံ. ယတော တဏှာ စ ဒိဋ္ဌိ စ မာနော စ ပဟီနာ ဟောန္တိ ဥစ္ဆိန္နမူလာ တာလာဝတ္ထုကတာ အနဘာဝံကတာ အာယတိံ အနုပ္ပါဒဓမ္မာ, ဧတ္တာဝတာပိ သဗ္ဗံ စတ္တံ ဟောတိ ဝန္တံ မုတ္တံ ပဟီနံ ပဋိနိဿဋ္ဌံ. ယတော ပုညာဘိသင်္ခါရော စ အပုညာဘိသင်္ခါရော စ အာနေဉ္ဇာဘိသင်္ခါရော စ ပဟီနာ ဟောန္တိ ဥစ္ဆိန္နမူလာ တာလာဝတ္ထုကတာ အနဘာဝံကတာ အာယတိံ အနုပ္ပါဒဓမ္မာ, ဧတ္တာဝတာပိ သဗ္ဗံ စတ္တံ ဟောတိ ဝန္တံ မုတ္တံ ပဟီနံ ပဋိနိဿဋ္ဌန္တိ—  သဗ္ဗံ သော ပဋိနိဿဇ္ဇ.
</Paragraph>

<Paragraph number="1703" book="mn">
<Emphasis>သ ဝေ သန္တောတိ ဝုစ္စတီ</Emphasis>တိ. သော သန္တော ဥပသန္တော ဝူပသန္တော နိဗ္ဗုတော ပဋိပဿဒ္ဓေါတိ ဝုစ္စတိ ကထီယတိ ဘဏီယတိ ဒီပီယတိ ဝေါဟရီယတီတိ—  သ ဝေ သန္တောတိ ဝုစ္စတိ.
</Paragraph>

<Paragraph number="1704" book="mn">
တေနာဟ ဘဂဝါ—
</Paragraph>

<Paragraph number="1705" type="verses" book="mn">
_“သစ္စာ အဝေါက္ကမံ မုနိ,_  
_ထလေ တိဋ္ဌတိ ဗြာဟ္မဏော;_  
_သဗ္ဗံ သော ပဋိနိဿဇ္ဇ,_  
_သ ဝေ သန္တောတိ ဝုစ္စတီ”တိ._  

</Paragraph>

</Division>
<Division number="182" book="mn" e="ch" v="24" p="340">

<Paragraph number="1706" type="verses" book="mn">
_<Emphasis>သ ဝေ ဝိဒွါ သ ဝေဒဂူ,</Emphasis>_  
_<Emphasis>ဉတွာ ဓမ္မံ အနိဿိတော;</Emphasis>_  
_<Emphasis>သမ္မာ သော လောကေ ဣရိယာနော,</Emphasis>_  
_<Emphasis>န ပိဟေတီဓ ကဿစိ.</Emphasis>_  

</Paragraph>

<Paragraph number="1707" book="mn">
<Emphasis>သ ဝေ ဝိဒွါ သ ဝေဒဂူ</Emphasis>တိ. <Emphasis>ဝိဒွါ</Emphasis>တိ ဝိဒွါ ဝိဇ္ဇာဂတော ဉာဏီ ဝိဘာဝီ မေဓာဝီ. <Emphasis>ဝေဒဂူ</Emphasis>တိ. ဝေဒါ ဝုစ္စန္တိ စတူသု မဂ္ဂေသု ဉာဏံ …ပေ…  သဗ္ဗဝေဒနာသု ဝီတရာဂေါ သဗ္ဗဝေဒမတိစ္စ ဝေဒဂူ သောတိ—  သ ဝေ ဝိဒွါ သ ဝေဒဂူ.
</Paragraph>

<Paragraph number="1708" book="mn">
<Emphasis>ဉတွာ ဓမ္မံ အနိဿိတော</Emphasis>တိ. <Emphasis>ဉတွာ</Emphasis>တိ ဉတွာ ဇာနိတွာ တုလယိတွာ တီရယိတွာ ဝိဘာဝယိတွာ ဝိဘူတံ ကတွာ. “သဗ္ဗေ သင်္ခါရာ အနိစ္စာ”တိ ဉတွာ ဇာနိတွာ တုလယိတွာ တီရယိတွာ ဝိဘာဝယိတွာ ဝိဘူတံ ကတွာ, “သဗ္ဗေ သင်္ခါရာ ဒုက္ခာ”တိ …ပေ…  “ယံ ကိဉ္စိ သမုဒယဓမ္မံ သဗ္ဗံ တံ နိရောဓဓမ္မန်”တိ ဉတွာ ဇာနိတွာ တုလယိတွာ တီရယိတွာ ဝိဘာဝယိတွာ ဝိဘူတံ ကတွာ. <Emphasis>အနိဿိတော</Emphasis>တိ ဒွေ နိဿယာ—  တဏှာနိဿယော စ ဒိဋ္ဌိနိဿယော စ …ပေ…  အယံ တဏှာနိဿယော …ပေ…  အယံ ဒိဋ္ဌိနိဿယော. တဏှာနိဿယံ ပဟာယ ဒိဋ္ဌိနိဿယံ ပဋိနိဿဇ္ဇိတွာ စက္ခုံ အနိဿိတော…  သောတံ အနိဿိတော…  ဃာနံ အနိဿိတော …ပေ…  ဒိဋ္ဌသုတမုတဝိညာတဗ္ဗေ ဓမ္မေ အနိဿိတော အနလ္လီနော အနုပဂတော အနဇ္ဈောသိတော အနဓိမုတ္တော နိက္ခန္တော နိဿဋော ဝိပ္ပမုတ္တော ဝိသညုတ္တော ဝိမရိယာဒိကတေန စေတသာ ဝိဟရတီတိ—  ဉတွာ ဓမ္မံ အနိဿိတော.
</Paragraph>

<Paragraph number="1709" book="mn">
<Emphasis>သမ္မာ သော လောကေ ဣရိယာနော</Emphasis>တိ. ယတော အဇ္ဈတ္တိကဗာဟိရေသု အာယတနေသု ဆန္ဒရာဂေါ ပဟီနော ဟောတိ ဥစ္ဆိန္နမူလော တာလာဝတ္ထုကတော အနဘာဝံကတော အာယတိံ အနုပ္ပါဒဓမ္မော, ဧတ္တာဝတာပိ သမ္မာ သော လောကေ စရတိ ဝိဟရတိ ဣရိယတိ ဝတ္တတိ ပါလေတိ ယပေတိ ယာပေတိ …ပေ…  ယတော ပုညာဘိသင်္ခါရော စ အပုညာဘိသင်္ခါရော စ အာနေဉ္ဇာဘိသင်္ခါရော စ ပဟီနာ ဟောန္တိ ဥစ္ဆိန္နမူလာ တာလာဝတ္ထုကတာ အနဘာဝံကတာ အာယတိံ အနုပ္ပါဒဓမ္မာ, ဧတ္တာဝတာပိ သမ္မာ သော လောကေ စရတိ ဝိဟရတိ ဣရိယတိ ဝတ္တတိ ပါလေတိ ယပေတိ ယာပေတီတိ—  သမ္မာ သော လောကေ ဣရိယာနော.
</Paragraph>

<Paragraph number="1710" book="mn">
<Emphasis>န ပိဟေတီဓ ကဿစီ</Emphasis>တိ. <Emphasis>ပိဟာ</Emphasis> ဝုစ္စတိ တဏှာ. ယော ရာဂေါ သာရာဂေါ …ပေ…  အဘိဇ္ဈာ လောဘော အကုသလမူလံ. ယဿေသာ ပိဟာ တဏှာ ပဟီနာ သမုစ္ဆိန္နာ ဝူပသန္တာ ပဋိပဿဒ္ဓါ အဘဗ္ဗုပ္ပတ္တိကာ ဉာဏဂ္ဂိနာ ဒဍ္ဎာ, သော ကဿစိ န ပိဟေတိ ခတ္တိယဿ ဝါ ဗြာဟ္မဏဿ ဝါ ဝေဿဿ ဝါ သုဒ္ဒဿ ဝါ ဂဟဋ္ဌဿ ဝါ ပဗ္ဗဇိတဿ ဝါ ဒေဝဿ ဝါ မနုဿဿ ဝါတိ—  န ပိဟေတီဓ ကဿစိ.
</Paragraph>

<Paragraph number="1711" book="mn">
တေနာဟ ဘဂဝါ—
</Paragraph>

<Paragraph number="1712" type="verses" book="mn">
_“သ ဝေ ဝိဒွါ သ ဝေဒဂူ,_  
_ဉတွာ ဓမ္မံ အနိဿိတော;_  
_သမ္မာ သော လောကေ ဣရိယာနော,_  
_န ပိဟေတီဓ ကဿစီ”တိ._  

</Paragraph>

</Division>
<Division number="183" book="mn" e="ch" v="24" p="341">

<Paragraph number="1713" type="verses" book="mn">
_<Emphasis>ယောဓ ကာမေ အစ္စတရိ,</Emphasis>_  
_<Emphasis>သင်္ဂံ လောကေ ဒုရစ္စယံ;</Emphasis>_  
_<Emphasis>န သော သောစတိ နာဇ္ဈေတိ,</Emphasis>_  
_<Emphasis>ဆိန္နသောတော အဗန္ဓနော.</Emphasis>_  

</Paragraph>

<Paragraph number="1714" book="mn">
<Emphasis>ယောဓ ကာမေ အစ္စတရိ, သင်္ဂံ လောကေ ဒုရစ္စယန်</Emphasis>တိ. <Emphasis>ယော</Emphasis>တိ ယော ယာဒိသော ယထာယုတ္တော ယထာဝိဟိတော ယထာပကာရော ယံ ဌာနပ္ပတ္တော ယံ ဓမ္မသမန္နာဂတော ခတ္တိယော ဝါ ဗြာဟ္မဏော ဝါ ဝေဿော ဝါ သုဒ္ဒေါ ဝါ ဂဟဋ္ဌော ဝါ ပဗ္ဗဇိတော ဝါ ဒေဝေါ ဝါ မနုဿော ဝါ. <Emphasis>ကာမာ</Emphasis>တိ ဥဒ္ဒါနတော ဒွေ ကာမာ—  ဝတ္ထုကာမာ စ ကိလေသကာမာ စ …ပေ…  ဣမေ ဝုစ္စန္တိ ဝတ္ထုကာမာ …ပေ…  ဣမေ ဝုစ္စန္တိ ကိလေသကာမာ. <Emphasis>သင်္ဂါ</Emphasis>တိ သတ္တ သင်္ဂါ—  ရာဂသင်္ဂေါ, ဒေါသသင်္ဂေါ, မောဟသင်္ဂေါ, မာနသင်္ဂေါ, ဒိဋ္ဌိသင်္ဂေါ, ကိလေသသင်္ဂေါ, ဒုစ္စရိတသင်္ဂေါ. <Emphasis>လောကေ</Emphasis>တိ အပါယလောကေ မနုဿလောကေ ဒေဝလောကေ ခန္ဓလောကေ ဓာတုလောကေ အာယတနလောကေ. <Emphasis>သင်္ဂံ လောကေ ဒုရစ္စယန်</Emphasis>တိ. ယော ကာမေ စ သင်္ဂေ စ လောကေ ဒုရစ္စယေ ဒုရတိဝတ္တေ ဒုတ္တရေ ဒုပ္ပတရေ ဒုဿမတိက္ကမေ ဒုဗ္ဗီတိဝတ္တေ အတရိ ဥတ္တရိ ပတရိ သမတိက္ကမိ ဝီတိဝတ္တယီတိ—  ယောဓ ကာမေ အစ္စတရိ, သင်္ဂံ လောကေ ဒုရစ္စယံ.
</Paragraph>

<Paragraph number="1715" book="mn">
<Emphasis>န သော သောစတိ နာဇ္ဈေတီ</Emphasis>တိ. ဝိပရိဏတံ ဝါ ဝတ္ထုံ န သောစတိ, ဝိပရိဏတသ္မိံ ဝါ ဝတ္ထုသ္မိံ န သောစတိ. “စက္ခု မေ ဝိပရိဏတန်”တိ န သောစတိ …ပေ…  သောတံ မေ…  ဃာနံ မေ…  ဇိဝှါ မေ…  ကာယော မေ…  ရူပါ မေ…  သဒ္ဒါ မေ…  ဂန္ဓာ မေ…  ရသာ မေ…  ဖောဋ္ဌဗ္ဗာ မေ…  ကုလံ မေ…  ဂဏော မေ…  အာဝါသော မေ…  လာဘော မေ…  ယသော မေ…  ပသံသာ မေ…  သုခံ မေ…  စီဝရံ မေ…  ပိဏ္ဍပါတော မေ…  သေနာသနံ မေ…  ဂိလာနပစ္စယဘေသဇ္ဇပရိက္ခာရာ မေ…  မာတာ မေ…  ပိတာ မေ…  ဘာတာ မေ…  ဘဂိနီ မေ…  ပုတ္တော မေ…  ဓီတာ မေ…  မိတ္တာ မေ…  အမစ္စာ မေ…  ဉာတီ မေ…  “သာလောဟိတာ မေ ဝိပရိဏတာ”တိ န သောစတိ န ကိလမတိ န ပရိဒေဝတိ န ဥရတ္တာဠိံ ကန္ဒတိ န သမ္မောဟံ အာပဇ္ဇတီတိ—  န သောစတိ. <Emphasis>နာဇ္ဈေတီ</Emphasis>တိ နဇ္ဈေတိ န အဇ္ဈေတိ န ဥပနိဇ္ဈာယတိ န နိဇ္ဈာယတိ န ပဇ္ဈာယတိ. အထ ဝါ န ဇာယတိ န ဇိယျတိ န မိယျတိ န စဝတိ န ဥပပဇ္ဇတီတိ—  နာဇ္ဈေတီတိ—  န သော သောစတိ နာဇ္ဈေတိ.
</Paragraph>

<Paragraph number="1716" book="mn">
<Emphasis>ဆိန္နသောတော အဗန္ဓနော</Emphasis>တိ. <Emphasis>သောတံ</Emphasis> ဝုစ္စတိ တဏှာ. ယော ရာဂေါ သာရာဂေါ …ပေ…  အဘိဇ္ဈာ လောဘော အကုသလမူလံ. ယဿေသာ သောတာ တဏှာ ပဟီနာ သမုစ္ဆိန္နာ …ပေ…  ဉာဏဂ္ဂိနာ ဒဍ္ဎာ, သော ဝုစ္စတိ ဆိန္နသောတော. <Emphasis>အဗန္ဓနော</Emphasis>တိ ရာဂဗန္ဓနံ ဒေါသဗန္ဓနံ မောဟဗန္ဓနံ မာနဗန္ဓနံ ဒိဋ္ဌိဗန္ဓနံ ကိလေသဗန္ဓနံ ဒုစ္စရိတဗန္ဓနံ, ယဿေတေ ဗန္ဓနာ ပဟီနာ သမုစ္ဆိန္နာ …ပေ…  ဉာဏဂ္ဂိနာ ဒဍ္ဎာ, သော ဝုစ္စတိ အဗန္ဓနောတိ—  ဆိန္နသောတော အဗန္ဓနော.
</Paragraph>

<Paragraph number="1717" book="mn">
တေနာဟ ဘဂဝါ—
</Paragraph>

<Paragraph number="1718" type="verses" book="mn">
_“ယောဓ ကာမေ အစ္စတရိ,_  
_သင်္ဂံ လောကေ ဒုရစ္စယံ;_  
_န သော သောစတိ နာဇ္ဈေတိ,_  
_ဆိန္နသောတော အဗန္ဓနော”တိ._  

</Paragraph>

</Division>
<Division number="184" book="mn" e="ch" v="24" p="343">

<Paragraph number="1719" type="verses" book="mn">
_<Emphasis>ယံ ပုဗ္ဗေ တံ ဝိသောသေဟိ,</Emphasis>_  
_<Emphasis>ပစ္ဆာ တေ မာဟု ကိဉ္စနံ;</Emphasis>_  
_<Emphasis>မဇ္ဈေ စေ နော ဂဟေဿသိ,</Emphasis>_  
_<Emphasis>ဥပသန္တော စရိဿသိ.</Emphasis>_  

</Paragraph>

<Paragraph number="1720" book="mn">
<Emphasis>ယံ ပုဗ္ဗေ တံ ဝိသောသေဟီ</Emphasis>တိ. အတီတေ သင်္ခါရေ အာရဗ္ဘ ယေ ကိလေသာ ဥပ္ပဇ္ဇေယျုံ တေ ကိလေသေ သောသေဟိ ဝိသောသေဟိ သုက္ခာပေဟိ ဝိသုက္ခာပေဟိ အဗီဇံ ကရောဟိ ပဇဟ ဝိနောဒေဟိ ဗျန္တိံ ကရောဟိ အနဘာဝံ ဂမေဟီတိ. ဧဝမ္ပိ ယံ ပုဗ္ဗေ တံ ဝိသောသေဟိ. အထ ဝါ ယေ အတီတာ ကမ္မာဘိသင်္ခါရာ အဝိပက္ကဝိပါကာ တေ ကမ္မာဘိသင်္ခါရေ သောသေဟိ ဝိသောသေဟိ သုက္ခာပေဟိ ဝိသုက္ခာပေဟိ အဗီဇံ ကရောဟိ ပဇဟ ဝိနောဒေဟိ ဗျန္တိံ ကရောဟိ အနဘာဝံ ဂမေဟီတိ. ဧဝမ္ပိ ယံ ပုဗ္ဗေ တံ ဝိသောသေဟိ.
</Paragraph>

<Paragraph number="1721" book="mn">
<Emphasis>ပစ္ဆာ တေ မာဟု ကိဉ္စနန်</Emphasis>တိ. ပစ္ဆာ ဝုစ္စတိ အနာဂတံ. အနာဂတေ သင်္ခါရေ အာရဗ္ဘ ယာနိ ဥပ္ပဇ္ဇေယျုံ ရာဂကိဉ္စနံ ဒေါသကိဉ္စနံ မောဟကိဉ္စနံ မာနကိဉ္စနံ ဒိဋ္ဌိကိဉ္စနံ ကိလေသကိဉ္စနံ ဒုစ္စရိတကိဉ္စနံ, ဣမာနိ ကိဉ္စနာနိ တုယှံ မာ အဟု မာ အကာသိ မာ ဇနေသိ မာ သဉ္ဇနေသိ မာ နိဗ္ဗတ္တေသိ မာ အဘိနိဗ္ဗတ္တေသိ ပဇဟ ဝိနောဒေဟိ ဗျန္တိံ ကရောဟိ အနဘာဝံ ဂမေဟီတိ—  ပစ္ဆာ တေ မာဟု ကိဉ္စနံ.
</Paragraph>

<Paragraph number="1722" book="mn">
<Emphasis>မဇ္ဈေ စေ နော ဂဟေဿသီ</Emphasis>တိ. မဇ္ဈံ ဝုစ္စတိ ပစ္စုပ္ပန္နာ ရူပဝေဒနာသညာသင်္ခါရဝိညာဏာ. ပစ္စုပ္ပန္နေ သင်္ခါရေ တဏှာဝသေန ဒိဋ္ဌိဝသေန န ဂဟေဿသိ န ဥဂ္ဂဟေဿသိ န ဂဏှိဿသိ န ပရာမသိဿသိ နာဘိနန္ဒိဿသိ နာဘိစရိဿသိ န အဇ္ဈောသိဿသိ, အဘိနန္ဒနံ အဘိဝဒနံ အဇ္ဈောသာနံ ဂါဟံ ပရာမာသံ အဘိနိဝေသံ ပဇဟိဿသိ ဝိနောဒေဿသိ ဗျန္တိံ ကရိဿသိ အနဘာဝံ ဂမေဿသီတိ—  မဇ္ဈေ စေ နော ဂဟေဿသိ.
</Paragraph>

<Paragraph number="1723" book="mn">
<Emphasis>ဥပသန္တော စရိဿသီ</Emphasis>တိ. ရာဂဿ သန္တတ္တာ သမိတတ္တာ ဥပသမိတတ္တာ, ဒေါသဿ သန္တတ္တာ သမိတတ္တာ ဥပသမိတတ္တာ …ပေ…  သဗ္ဗာကုသလာဘိသင်္ခါရာနံ သန္တတ္တာ သမိတတ္တာ ဥပသမိတတ္တာ ဝူပသမိတတ္တာ ဝိဇ္ဈာတတ္တာ နိဗ္ဗုတတ္တာ ဝိဂတတ္တာ ပဋိပဿဒ္ဓတ္တာ သန္တော ဥပသန္တော ဝူပသန္တော နိဗ္ဗုတော ပဋိပဿဒ္ဓေါ စရိဿသိ ဝိဟရိဿသိ ဣရိယိဿသိ ဝတ္တိဿသိ ပါလိဿသိ ယပိဿသိ ယာပိဿသီတိ—  ဥပသန္တော စရိဿသိ.
</Paragraph>

<Paragraph number="1724" book="mn">
တေနာဟ ဘဂဝါ—
</Paragraph>

<Paragraph number="1725" type="verses" book="mn">
_“ယံ ပုဗ္ဗေ တံ ဝိသောသေဟိ,_  
_ပစ္ဆာ တေ မာဟု ကိဉ္စနံ;_  
_မဇ္ဈေ စေ နော ဂဟေဿသိ,_  
ဥပသန္တော စရိဿသီ”တိ._  

</Paragraph>

</Division>
<Division number="185" book="mn" e="ch" v="24" p="344">

<Paragraph number="1726" type="verses" book="mn">
_<Emphasis>သဗ္ဗသော နာမရူပသ္မိံ,</Emphasis>_  
_<Emphasis>ယဿ နတ္ထိ မမာယိတံ;</Emphasis>_  
_<Emphasis>အသတာ စ န သောစတိ,</Emphasis>_  
_<Emphasis>သ ဝေ လောကေ န ဇီယတိ.</Emphasis>_  

</Paragraph>

<Paragraph number="1727" book="mn">
<Emphasis>သဗ္ဗသော နာမရူပသ္မိံ, ယဿ နတ္ထိ မမာယိတန်</Emphasis>တိ. <Emphasis>သဗ္ဗသော</Emphasis>တိ သဗ္ဗေန သဗ္ဗံ သဗ္ဗထာ သဗ္ဗံ အသေသံ နိဿေသံ ပရိယာဒိယနဝစနမေတံ—  သဗ္ဗသောတိ. <Emphasis>နာမန်</Emphasis>တိ စတ္တာရော အရူပိနော ခန္ဓာ. <Emphasis>ရူပန်</Emphasis>တိ စတ္တာရော စ မဟာဘူတာ, စတုန္နဉ္စ မဟာဘူတာနံ ဥပါဒါယ ရူပံ. <Emphasis>ယဿာ</Emphasis>တိ အရဟတော ခီဏာသဝဿ. <Emphasis>မမာယိတန်</Emphasis>တိ ဒွေ မမတ္တာ—  တဏှာမမတ္တဉ္စ ဒိဋ္ဌိမမတ္တဉ္စ …ပေ…  ဣဒံ တဏှာမမတ္တံ …ပေ…  ဣဒံ ဒိဋ္ဌိမမတ္တံ. <Emphasis>သဗ္ဗသော နာမရူပသ္မိံ, ယဿ နတ္ထိ မမာယိတန်</Emphasis>တိ သဗ္ဗသော နာမရူပသ္မိံ မမတ္တာ ယဿ နတ္ထိ န သန္တိ န သံဝိဇ္ဇန္တိ နုပလဗ္ဘန္တိ, ပဟီနာ သမုစ္ဆိန္နာ ဝူပသန္တာ ပဋိပဿဒ္ဓါ အဘဗ္ဗုပ္ပတ္တိကာ ဉာဏဂ္ဂိနာ ဒဍ္ဎာတိ—  သဗ္ဗသော နာမရူပသ္မိံ, ယဿ နတ္ထိ မမာယိတံ.
</Paragraph>

<Paragraph number="1728" book="mn">
<Emphasis>အသတာ စ န သောစတီ</Emphasis>တိ. ဝိပရိဏတံ ဝါ ဝတ္ထုံ န သောစတိ, ဝိပရိဏတသ္မိံ ဝါ ဝတ္ထုသ္မိံ န သောစတိ. “စက္ခု မေ ဝိပရိဏတန်”တိ န သောစတိ, သောတံ မေ…  ဃာနံ မေ…  ဇိဝှါ မေ…  ကာယော မေ…  ရူပါ မေ…  သဒ္ဒါ မေ…  ဂန္ဓာ မေ…  ရသာ မေ…  ဖောဋ္ဌဗ္ဗာ မေ…  ကုလံ မေ…  ဂဏော မေ…  အာဝါသော မေ…  လာဘော မေ …ပေ…  “သာလောဟိတာ မေ ဝိပရိဏတာ”တိ န သောစတိ န ကိလမတိ န ပရိဒေဝတိ န ဥရတ္တာဠိံ ကန္ဒတိ န သမ္မောဟံ အာပဇ္ဇတီတိ. ဧဝမ္ပိ အသတာ စ န သောစတိ.
</Paragraph>

<Paragraph number="1729" book="mn">
အထ ဝါ အသတာယ ဒုက္ခာယ ဝေဒနာယ ဖုဋ္ဌော ပရေတော သမောဟိတော သမန္နာဂတော န သောစတိ န ကိလမတိ န ပရိဒေဝတိ န ဥရတ္တာဠိံ ကန္ဒတိ န သမ္မောဟံ အာပဇ္ဇတီတိ. ဧဝမ္ပိ အသတာ စ န သောစတိ. အထ ဝါ စက္ခုရောဂေန ဖုဋ္ဌော ပရေတော …ပေ…  ဍံသမကသဝါတာတပသရီသပသမ္ဖဿေန ဖုဋ္ဌော ပရေတော သမောဟိတော သမန္နာဂတော န သောစတိ န ကိလမတိ န ပရိဒေဝတိ န ဥရတ္တာဠိံ ကန္ဒတိ န သမ္မောဟံ အာပဇ္ဇတီတိ. ဧဝမ္ပိ အသတာ စ န သောစတိ. အထ ဝါ အသန္တေ အသံဝိဇ္ဇမာနေ အနုပလဗ္ဘမာနေ “အဟု ဝတ မေ, တံ ဝတ မေ နတ္ထိ, သိယာ ဝတ မေ, တံ ဝတာဟံ န လဘာမီ”တိ န သောစတိ န ကိလမတိ န ပရိဒေဝတိ န ဥရတ္တာဠိံ ကန္ဒတိ န သမ္မောဟံ အာပဇ္ဇတီတိ. ဧဝမ္ပိ အသတာ စ န သောစတိ.
</Paragraph>

<Paragraph number="1730" book="mn">
<Emphasis>သ ဝေ လောကေ န ဇီယတီ</Emphasis>တိ. ယဿ “မယှံ ဝါ ဣဒံ ပရေသံ ဝါ ဣဒန်”တိ ကိဉ္စိ ရူပဂတံ ဝေဒနာဂတံ သညာဂတံ သင်္ခါရဂတံ ဝိညာဏဂတံ ဂဟိတံ ပရာမဋ္ဌံ အဘိနိဝိဋ္ဌံ အဇ္ဈောသိတံ အဓိမုတ္တံ အတ္ထိ, တဿ ဇာနိ အတ္ထိ.
</Paragraph>

<Paragraph number="1731" book="mn">
ဘာသိတမ္ပိ ဟေတံ—
</Paragraph>

<Paragraph number="1732" type="verses" book="mn">
_“ဇီနော ရထဿံ မဏိကုဏ္ဍလေ စ,_  
_ပုတ္တေ စ ဒါရေ စ တထေဝ ဇီနော;_  
_သဗ္ဗေသု ဘောဂေသု အသေသကေသု,_  
_ကသ္မာ န သန္တပ္ပသိ သောကကာလေ._  

</Paragraph>

<Paragraph number="1733" type="verses" book="mn">
_ပုဗ္ဗေဝ မစ္စံ ဝိဇဟန္တိ ဘောဂါ,_  
_မစ္စော ဓနေ ပုဗ္ဗတရံ ဇဟာသိ;_  
_အသဿတာ ဘောဂိနော ကာမကာမီ,_  
_တသ္မာ န သောစာမဟံ သောကကာလေ._  

</Paragraph>

<Paragraph number="1734" type="verses" book="mn">
ဥဒေတိ အာပူရတိ ဝေတိ စန္ဒော,_  
_အတ္ထံ တပေတွာန ပလေတိ သူရိယော;_  
_ဝိဒိတာ မယာ သတ္တုက လောကဓမ္မာ,_  
_တသ္မာ န သောစာမဟံ သောကကာလေ”တိ._  

</Paragraph>

<Paragraph number="1735" book="mn">
ယဿ “မယှံ ဝါ ဣဒံ ပရေသံ ဝါ ဣဒန်”တိ ကိဉ္စိ ရူပဂတံ ဝေဒနာဂတံ သညာဂတံ သင်္ခါရဂတံ ဝိညာဏဂတံ ဂဟိတံ ပရာမဋ္ဌံ အဘိနိဝိဋ္ဌံ အဇ္ဈောသိတံ အဓိမုတ္တံ နတ္ထိ, တဿ ဇာနိ နတ္ထိ. ဘာသိတမ္ပိ ဟေတံ—  “‘နန္ဒသိ, သမဏာ’တိ. ‘ကိံ လဒ္ဓါ, အာဝုသော’တိ? ‘တေန ဟိ, သမဏ, သောစသီ’တိ. ‘ကိံ ဇီယိတ္ထ, အာဝုသော’တိ? ‘တေန ဟိ, သမဏ, နေဝ နန္ဒသိ န စ သောစသီ’တိ. ‘ဧဝမာဝုသော’တိ.
</Paragraph>

<Paragraph number="1736" type="verses" book="mn">
_‘စိရဿံ ဝတ ပဿာမ,_  
_ဗြာဟ္မဏံ ပရိနိဗ္ဗုတံ;_  
_အနန္ဒိံ အနဃံ ဘိက္ခုံ,_  
_တိဏ္ဏံ လောကေ ဝိသတ္တိကန်’”တိ._  

</Paragraph>

<Paragraph number="1737" book="mn">
သ ဝေ လောကေ န ဇီယတိ. တေနာဟ ဘဂဝါ—
</Paragraph>

<Paragraph number="1738" type="verses" book="mn">
_“သဗ္ဗသော နာမရူပသ္မိံ,_  
_ယဿ နတ္ထိ မမာယိတံ;_  
_အသတာ စ န သောစတိ,_  
_သ ဝေ လောကေ န ဇီယတီ”တိ._  

</Paragraph>

</Division>
<Division number="186" book="mn" e="ch" v="24" p="346">

<Paragraph number="1739" type="verses" book="mn">
_<Emphasis>ယဿ နတ္ထိ ဣဒံ မေတိ,</Emphasis>_  
_<Emphasis>ပရေသံ ဝါပိ ကိဉ္စနံ;</Emphasis>_  
_<Emphasis>မမတ္တံ သော အသံဝိန္ဒံ,</Emphasis>_  
_<Emphasis>နတ္ထိ မေတိ န သောစတိ.</Emphasis>_  

</Paragraph>

<Paragraph number="1740" book="mn">
<Emphasis>ယဿ နတ္ထိ ဣဒံ မေတိ, ပရေသံ ဝါပိ ကိဉ္စနန်</Emphasis>တိ. <Emphasis>ယဿာ</Emphasis>တိ အရဟတော ခီဏာသဝဿ. ယဿ “မယှံ ဝါ ဣဒံ ပရေသံ ဝါ ဣဒန်”တိ ကိဉ္စိ ရူပဂတံ ဝေဒနာဂတံ သညာဂတံ သင်္ခါရဂတံ ဝိညာဏဂတံ ဂဟိတံ ပရာမဋ္ဌံ အဘိနိဝိဋ္ဌံ အဇ္ဈောသိတံ အဓိမုတ္တံ နတ္ထိ န သန္တိ န သံဝိဇ္ဇတိ နုပလဗ္ဘတိ, ပဟီနံ သမုစ္ဆိန္နံ ဝူပသန္တံ ပဋိပဿဒ္ဓံ အဘဗ္ဗုပ္ပတ္တိကံ ဉာဏဂ္ဂိနာ ဒဍ္ဎန္တိ. ဧဝမ္ပိ ယဿ နတ္ထိ ဣဒံ မေတိ, ပရေသံ ဝါပိ ကိဉ္စနံ.
</Paragraph>

<Paragraph number="1741" book="mn">
ဝုတ္တဉှေတံ ဘဂဝတာ—  “နာယံ, ဘိက္ခဝေ, ကာယော တုမှာကံ, နပိ အညေသံ. ပုရာဏမိဒံ, ဘိက္ခဝေ, ကမ္မံ အဘိသင်္ခတံ အဘိသဉ္စေတယိတံ ဝေဒနီယံ ဒဋ္ဌဗ္ဗံ. တတြ ခေါ, ဘိက္ခဝေ, သုတဝါ အရိယသာဝကော ပဋိစ္စသမုပ္ပါဒံယေဝ သာဓုကံ ယောနိသော မနသိကရောတိ—  ‘ဣတိ ဣမသ္မိံ သတိ ဣဒံ ဟောတိ ဣမဿုပ္ပါဒါ ဣဒံ ဥပ္ပဇ္ဇတိ, ဣမသ္မိံ အသတိ ဣဒံ န ဟောတိ ဣမဿ နိရောဓာ ဣဒံ နိရုဇ္ဈတိ, ယဒိဒံ အဝိဇ္ဇာပစ္စယာ သင်္ခါရာ, သင်္ခါရပစ္စယာ ဝိညာဏံ …ပေ…  ဧဝမေတဿ ကေဝလဿ ဒုက္ခက္ခန္ဓဿ သမုဒယော ဟောတိ. အဝိဇ္ဇာယ တွေဝ အသေသဝိရာဂနိရောဓာ သင်္ခါရနိရောဓော …ပေ…  ဧဝမေတဿ ကေဝလဿ ဒုက္ခက္ခန္ဓဿ နိရောဓော ဟောတီ’”တိ. ဧဝမ္ပိ ယဿ နတ္ထိ ဣဒံ မေတိ, ပရေသံ ဝါပိ ကိဉ္စနံ.
</Paragraph>

<Paragraph number="1742" book="mn">
ဝုတ္တမ္ပိ ဟေတံ ဘဂဝတာ—
</Paragraph>

<Paragraph number="1743" type="verses" book="mn">
_“သုညတော လောကံ အဝေက္ခဿု,_  
_မောဃရာဇ သဒါ သတော;_  
_အတ္တာနုဒိဋ္ဌိံ ဦဟစ္စ,_  
_ဧဝံ မစ္စုတရော သိယာ;_  
_ဧဝံ လောကံ အဝေက္ခန္တံ,_  
_မစ္စုရာဇာ န ပဿတီ”တိ._  

</Paragraph>

<Paragraph number="1744" book="mn">
ဧဝမ္ပိ ယဿ နတ္ထိ ဣဒံ မေတိ, ပရေသံ ဝါပိ ကိဉ္စနံ.
</Paragraph>

<Paragraph number="1745" book="mn">
ဝုတ္တမ္ပိ ဟေတံ ဘဂဝတာ—  “ယံ, ဘိက္ခဝေ, န တုမှာကံ, တံ ပဇဟထ. တံ ဝေါ ပဟီနံ ဒီဃရတ္တံ ဟိတာယ သုခါယ ဘဝိဿတိ. ကိဉ္စ, ဘိက္ခဝေ, န တုမှာကံ? ရူပံ, ဘိက္ခဝေ, န တုမှာကံ, တံ ပဇဟထ. တံ ဝေါ ပဟီနံ ဒီဃရတ္တံ ဟိတာယ သုခါယ ဘဝိဿတိ. ဝေဒနာ…  သညာ…  သင်္ခါရာ…  ဝိညာဏံ န တုမှာကံ, တံ ပဇဟထ. တံ ဝေါ ပဟီနံ ဒီဃရတ္တံ ဟိတာယ သုခါယ ဘဝိဿတိ. တံ ကိံ မညထ, ဘိက္ခဝေ, ယံ ဣမသ္မိံ ဇေတဝနေ တိဏကဋ္ဌသာခါပလာသံ, တံ ဇနော ဟရေယျ ဝါ ဍဟေယျ ဝါ ယထာပစ္စယံ ဝါ ကရေယျ, အပိ နု တုမှာကံ ဧဝမဿ—  ‘အမှေ ဇနော ဟရတိ ဝါ ဍဟတိ ဝါ ယထာပစ္စယံ ဝါ ကရောတီ’”တိ? “နော ဟေတံ, ဘန္တေ”. “တံ ကိဿ ဟေတု”? “န ဟိ နော ဧတံ, ဘန္တေ, အတ္တာ ဝါ အတ္တနိယံ ဝါ”တိ. “ဧဝမေဝံ ခေါ, ဘိက္ခဝေ, ယံ န တုမှာကံ, တံ ပဇဟထ. တံ ဝေါ ပဟီနံ ဒီဃရတ္တံ ဟိတာယ သုခါယ ဘဝိဿတိ. ကိဉ္စ, ဘိက္ခဝေ, န တုမှာကံ? ရူပံ, ဘိက္ခဝေ, န တုမှာကံ, တံ ပဇဟထ. တံ ဝေါ ပဟီနံ ဒီဃရတ္တံ ဟိတာယ သုခါယ ဘဝိဿတိ. ဝေဒနာ…  သညာ…  သင်္ခါရာ…  ဝိညာဏံ န တုမှာကံ, တံ ပဇဟထ. တံ ဝေါ ပဟီနံ ဒီဃရတ္တံ ဟိတာယ သုခါယ ဘဝိဿတီ”တိ. ဧဝမ္ပိ ယဿ နတ္ထိ ဣဒံ မေတိ, ပရေသံ ဝါပိ ကိဉ္စနံ. ဘာသိတမ္ပိ ဟေတံ—
</Paragraph>

<Paragraph number="1746" type="verses" book="mn">
_“သုဒ္ဓဓမ္မသမုပ္ပါဒံ,_  
_သုဒ္ဓသင်္ခါရသန္တတိံ;_  
_ပဿန္တဿ ယထာဘူတံ,_  
_န ဘယံ ဟောတိ ဂါမဏိ._  

</Paragraph>

<Paragraph number="1747" type="verses" book="mn">
_တိဏကဋ္ဌသမံ လောကံ,_  
_ယဒါ ပညာယ ပဿတိ;_  
_နာညံ ပတ္ထယတေ ကိဉ္စိ,_  
_အညတြ အပ္ပဋိသန္ဓိယာ”တိ._  

</Paragraph>

<Paragraph number="1748" book="mn">
ဧဝမ္ပိ ယဿ နတ္ထိ ဣဒံ မေတိ, ပရေသံ ဝါပိ ကိဉ္စနံ. ဝဇိရာ ဘိက္ခုနီ မာရံ ပါပိမန္တံ ဧတဒဝေါစ—
</Paragraph>

<Paragraph number="1749" type="verses" book="mn">
_“ကံ နု သတ္တောတိ ပစ္စေသိ,_  
_မာရ ဒိဋ္ဌိဂတံ နု တေ;_  
_သုဒ္ဓသင်္ခါရပုဉ္ဇောယံ,_  
_နယိဓ သတ္တုပလဗ္ဘတိ._  

</Paragraph>

<Paragraph number="1750" type="verses" book="mn">
_ယထာ ဟိ အင်္ဂသမ္ဘာရာ,_  
_ဟောတိ သဒ္ဒေါ ရထော ဣတိ;_  
_ဧဝံ ခန္ဓေသု သန္တေသု,_  
_ဟောတိ သတ္တောတိ သမ္မုတိ._  

</Paragraph>

<Paragraph number="1751" type="verses" book="mn">
_ဒုက္ခမေဝ ဟိ သမ္ဘောတိ,_  
_ဒုက္ခံ တိဋ္ဌတိ ဝေတိ စ;_  
_နာညတြ ဒုက္ခာ သမ္ဘောတိ,_  
_နာညံ ဒုက္ခာ နိရုဇ္ဈတီ”တိ._  

</Paragraph>

<Paragraph number="1752" book="mn">
ဧဝမ္ပိ ယဿ နတ္ထိ ဣဒံ မေတိ, ပရေသံ ဝါပိ ကိဉ္စနံ. ဝုတ္တဉှေတံ ဘဂဝတာ—
</Paragraph>

<Paragraph number="1753" book="mn">
“ဧဝမေဝံ ခေါ, ဘိက္ခဝေ, ဘိက္ခု ရူပံ သမန္နေသတိ ယာဝတာ ရူပဿ ဂတိ, ဝေဒနံ…  သညံ…  သင်္ခါရေ…  ဝိညာဏံ သမန္နေသတိ ယာဝတာ ဝိညာဏဿ ဂတိ. တဿ ရူပံ သမန္နေသတော ယာဝတာ ရူပဿ ဂတိ, ဝေဒနံ…  သညံ…  သင်္ခါရေ…  ဝိညာဏံ သမန္နေသတော ယာဝတာ ဝိညာဏဿ ဂတိ, ယမ္ပိဿ တံ ဟောတိ ‘အဟန်’တိ ဝါ ‘မမန်’တိ ဝါ, ‘အသ္မီ’တိ ဝါ, တမ္ပိ တဿ န ဟောတီ”တိ. ဧဝမ္ပိ ယဿ နတ္ထိ ဣဒံ မေတိ, ပရေသံ ဝါပိ ကိဉ္စနံ.
</Paragraph>

<Paragraph number="1754" book="mn">
အာယသ္မာ အာနန္ဒော ဘဂဝန္တံ ဧတဒဝေါစ—  “‘သုညော လောကော, သုညော လောကော’တိ, ဘန္တေ, ဝုစ္စတိ. ကိတ္တာဝတာ နု ခေါ, ဘန္တေ, သုညော လောကောတိ ဝုစ္စတီ”တိ? “ယသ္မာ စ ခေါ, အာနန္ဒ, သုညံ အတ္တေန ဝါ အတ္တနိယေန ဝါ, တသ္မာ သုညော လောကောတိ ဝုစ္စတိ. ကိဉ္စာနန္ဒ, သုညံ အတ္တေန ဝါ အတ္တနိယေန ဝါ? စက္ခု ခေါ, အာနန္ဒ, သုညံ အတ္တေန ဝါ အတ္တနိယေန ဝါ. ရူပါ သုညာ, စက္ခုဝိညာဏံ သုညံ, စက္ခုသမ္ဖဿော သုညော, ယဒိဒံ စက္ခုသမ္ဖဿပစ္စယာ ဥပ္ပဇ္ဇတိ ဝေဒယိတံ သုခံ ဝါ ဒုက္ခံ ဝါ အဒုက္ခမသုခံ ဝါ တမ္ပိ သုညံ…  သောတံ သုညံ…  သဒ္ဒါ သုညာ…  ဃာနံ သုညံ…  ဂန္ဓာ သုညာ…  ဇိဝှါ သုညာ…  ရသာ သုညာ…  ကာယော သုညော…  ဖောဋ္ဌဗ္ဗာ သုညာ…  မနော သုညော…  ဓမ္မာ သုညာ…  မနောဝိညာဏံ သုညံ…  မနောသမ္ဖဿော သုညော, ယဒိဒံ မနောသမ္ဖဿပစ္စယာ ဥပ္ပဇ္ဇတိ ဝေဒယိတံ သုခံ ဝါ ဒုက္ခံ ဝါ အဒုက္ခမသုခံ ဝါ တမ္ပိ သုညံ အတ္တေန ဝါ အတ္တနိယေန ဝါ. ယသ္မာ ခေါ, အာနန္ဒ, သုညံ အတ္တေန ဝါ အတ္တနိယေန ဝါ, တသ္မာ သုညော လောကောတိ ဝုစ္စတီ”တိ. ဧဝမ္ပိ ယဿ နတ္ထိ ဣဒံ မေတိ, ပရေသံ ဝါပိ ကိဉ္စနံ.
</Paragraph>

<Paragraph number="1755" book="mn">
<Emphasis>မမတ္တံ သော အသံဝိန္ဒန်</Emphasis>တိ. <Emphasis>မမတ္တာ</Emphasis>တိ ဒွေ မမတ္တာ—  တဏှာမမတ္တဉ္စ ဒိဋ္ဌိမမတ္တဉ္စ …ပေ…  ဣဒံ တဏှာမမတ္တံ …ပေ…  ဣဒံ ဒိဋ္ဌိမမတ္တံ. တဏှာမမတ္တံ ပဟာယ ဒိဋ္ဌိမမတ္တံ ပဋိနိဿဇ္ဇိတွာ မမတ္တံ အဝိန္ဒန္တော အသံဝိန္ဒန္တော အနဓိဂစ္ဆန္တော အပ္ပဋိလဘန္တောတိ—  မမတ္တံ သော အသံဝိန္ဒံ.
</Paragraph>

<Paragraph number="1756" book="mn">
<Emphasis>နတ္ထိ မေတိ န သောစတီ</Emphasis>တိ. ဝိပရိဏတံ ဝါ ဝတ္ထုံ န သောစတိ, ဝိပရိဏတသ္မိံ ဝါ ဝတ္ထုသ္မိံ န သောစတိ. “စက္ခု မေ ဝိပရိဏတန်”တိ န သောစတိ, “သောတံ မေ …ပေ…  သာလောဟိတာ မေ ဝိပရိဏတာ”တိ န သောစတိ န ကိလမတိ န ပရိဒေဝတိ န ဥရတ္တာဠိံ ကန္ဒတိ န သမ္မောဟံ အာပဇ္ဇတီတိ—  နတ္ထိ မေတိ န သောစတိ.
</Paragraph>

<Paragraph number="1757" book="mn">
တေနာဟ ဘဂဝါ—
</Paragraph>

<Paragraph number="1758" type="verses" book="mn">
_“ယဿ နတ္ထိ ဣဒံ မေတိ,_  
_ပရေသံ ဝါပိ ကိဉ္စနံ;_  
_မမတ္တံ သော အသံဝိန္ဒံ,_  
_နတ္ထိ မေတိ န သောစတီ”တိ._  

</Paragraph>

</Division>
<Division number="187" book="mn" e="ch" v="24" p="349">

<Paragraph number="1759" type="verses" book="mn">
_<Emphasis>အနိဋ္ဌုရီ အနနုဂိဒ္ဓေါ,</Emphasis>_  
_<Emphasis>အနေဇော သဗ္ဗဓီ သမော;</Emphasis>_  
_<Emphasis>တမာနိသံသံ ပဗြူမိ,</Emphasis>_  
_<Emphasis>ပုစ္ဆိတော အဝိကမ္ပိနံ.</Emphasis>_  

</Paragraph>

<Paragraph number="1760" book="mn">
<Emphasis>အနိဋ္ဌုရီ အနနုဂိဒ္ဓေါ အနေဇော သဗ္ဗဓီ သမော</Emphasis>တိ. ကတမံ <Emphasis>နိဋ္ဌုရိယံ</Emphasis>? ဣဓေကစ္စော နိဋ္ဌုရိယော ဟောတိ, ပရလာဘသက္ကာရဂရုကာရမာနနဝန္ဒနပူဇနာသု ဣဿတိ ဥသူယတိ ဣဿံ ဗန္ဓတိ. ယံ ဧဝရူပံ နိဋ္ဌုရိယံ နိဋ္ဌုရိယကမ္မံ ဣဿာ ဣဿာယနာ ဣဿာယိတတ္တံ ဥသူယာ ဥသူယနာ ဥသူယိတတ္တံ—  ဣဒံ ဝုစ္စတိ နိဋ္ဌုရိယံ. ယဿေတံ နိဋ္ဌုရိယံ ပဟီနံ သမုစ္ဆိန္နံ …ပေ…  ဉာဏဂ္ဂိနာ ဒဍ္ဎံ, သော ဝုစ္စတိ အနိဋ္ဌုရီတိ. <Emphasis>အနနုဂိဒ္ဓေါ</Emphasis>တိ. <Emphasis>ဂေဓော</Emphasis> ဝုစ္စတိ တဏှာ. ယော ရာဂေါ သာရာဂေါ …ပေ…  အဘိဇ္ဈာ လောဘော အကုသလမူလံ. ယဿေသော ဂေဓော ပဟီနော သမုစ္ဆိန္နော …ပေ…  ဉာဏဂ္ဂိနာ ဒဍ္ဎော, သော ဝုစ္စတိ အနနုဂိဒ္ဓေါ. သော ရူပေ အဂိဒ္ဓေါ သဒ္ဒေ …ပေ…  ဒိဋ္ဌသုတမုတဝိညာတဗ္ဗေသု ဓမ္မေသု အဂိဒ္ဓေါ အဂဓိတော အမုစ္ဆိတော အနဇ္ဈောသန္နော, ဝီတဂေဓော ဝိဂတဂေဓော စတ္တဂေဓော ဝန္တဂေဓော မုတ္တဂေဓော ပဟီနဂေဓော ပဋိနိဿဋ္ဌဂေဓော, ဝီတရာဂေါ ဝိဂတရာဂေါ စတ္တရာဂေါ ဝန္တရာဂေါ မုတ္တရာဂေါ ပဟီနရာဂေါ ပဋိနိဿဋ္ဌရာဂေါ, နိစ္ဆာတော နိဗ္ဗုတော သီတိဘူတော သုခပ္ပဋိသံဝေဒီ ဗြဟ္မဘူတေန အတ္တနာ ဝိဟရတီတိ—  အနိဋ္ဌုရီ အနနုဂိဒ္ဓေါ.
</Paragraph>

<Paragraph number="1761" book="mn">
<Emphasis>အနေဇော သဗ္ဗဓီ သမော</Emphasis>တိ. <Emphasis>ဧဇာ</Emphasis> ဝုစ္စတိ တဏှာ. ယော ရာဂေါ သာရာဂေါ …ပေ…  အဘိဇ္ဈာ လောဘော အကုသလမူလံ. ယဿေသာ ဧဇာ တဏှာ ပဟီနာ သမုစ္ဆိန္နာ …ပေ…  ဉာဏဂ္ဂိနာ ဒဍ္ဎာ, သော ဝုစ္စတိ အနေဇော. ဧဇာယ ပဟီနတ္တာ အနေဇော. သော လာဘေပိ န ဣဉ္ဇတိ, အလာဘေပိ န ဣဉ္ဇတိ, ယသေပိ န ဣဉ္ဇတိ, အယသေပိ န ဣဉ္ဇတိ, ပသံသာယပိ န ဣဉ္ဇတိ, နိန္ဒာယပိ န ဣဉ္ဇတိ, သုခေပိ န ဣဉ္ဇတိ, ဒုက္ခေပိ န ဣဉ္ဇတိ, န စလတိ န ဝေဓတိ နပ္ပဝေဓတိ န သမ္ပဝေဓတီတိ—  အနေဇော. <Emphasis>သဗ္ဗဓီ သမော</Emphasis>တိ <Emphasis>သဗ္ဗံ</Emphasis> ဝုစ္စတိ ဒွါဒသာယတနာနိ. စက္ခု စေဝ ရူပါ စ …ပေ…  မနော စေဝ ဓမ္မာ စ. ယတော အဇ္ဈတ္တိကဗာဟိရေသု အာယတနေသု ဆန္ဒရာဂေါ ပဟီနော ဟောတိ ဥစ္ဆိန္နမူလော တာလာဝတ္ထုကတော အနဘာဝံကတော အာယတိံ အနုပ္ပါဒဓမ္မော, သော ဝုစ္စတိ သဗ္ဗဓိ သမော. သော သဗ္ဗတ္ထ တာဒိ သဗ္ဗတ္ထ မဇ္ဈတ္တော သဗ္ဗတ္ထ ဥပေက္ခကောတိ—  အနေဇော သဗ္ဗဓီ သမော.
</Paragraph>

<Paragraph number="1762" book="mn">
<Emphasis>တမာနိသံသံ ပဗြူမိ, ပုစ္ဆိတော အဝိကမ္ပိနန်</Emphasis>တိ. အဝိကမ္ပိနံ ပုဂ္ဂလံ ပုဋ္ဌော ပုစ္ဆိတော ယာစိတော အဇ္ဈေသိတော ပသာဒိတော ဣမေ စတ္တာရော အာနိသံသေ ပဗြူမိ. ယော သော အနိဋ္ဌုရီ အနနုဂိဒ္ဓေါ အနေဇော သဗ္ဗဓိ သမောတိ ဗြူမိ အာစိက္ခာမိ …ပေ…  ပကာသေမီတိ—  တမာနိသံသံ ပဗြူမိ ပုစ္ဆိတော အဝိကမ္ပိနံ.
</Paragraph>

<Paragraph number="1763" book="mn">
တေနာဟ ဘဂဝါ—
</Paragraph>

<Paragraph number="1764" type="verses" book="mn">
_“အနိဋ္ဌုရီ အနနုဂိဒ္ဓေါ,_  
_အနေဇော သဗ္ဗဓီ သမော;_  
_တမာနိသံသံ ပဗြူမိ,_  
_ပုစ္ဆိတော အဝိကမ္ပိနန်”တိ._  

</Paragraph>

</Division>
<Division number="188" book="mn" e="ch" v="24" p="350">

<Paragraph number="1765" type="verses" book="mn">
_<Emphasis>အနေဇဿ ဝိဇာနတော,</Emphasis>_  
_<Emphasis>နတ္ထိ ကာစိ နိသင်္ခတိ;</Emphasis>_  
_<Emphasis>ဝိရတော သော ဝိယာရဗ္ဘာ,</Emphasis>_  
_<Emphasis>ခေမံ ပဿတိ သဗ္ဗဓိ.</Emphasis>_  

</Paragraph>

<Paragraph number="1766" book="mn">
<Emphasis>အနေဇဿ ဝိဇာနတော</Emphasis>တိ. <Emphasis>ဧဇာ</Emphasis> ဝုစ္စတိ တဏှာ. ယော ရာဂေါ သာရာဂေါ …ပေ…  အဘိဇ္ဈာ လောဘော အကုသလမူလံ. ယဿေသာ ဧဇာ တဏှာ ပဟီနာ သမုစ္ဆိန္နာ …ပေ…  ဉာဏဂ္ဂိနာ ဒဍ္ဎာ, သော ဝုစ္စတိ အနေဇော. ဧဇာယ ပဟီနတ္တာ အနေဇော. သော လာဘေပိ န ဣဉ္ဇတိ, အလာဘေပိ န ဣဉ္ဇတိ, ယသေပိ န ဣဉ္ဇတိ, အယသေပိ န ဣဉ္ဇတိ, ပသံသာယပိ န ဣဉ္ဇတိ, နိန္ဒာယပိ န ဣဉ္ဇတိ, သုခေပိ န ဣဉ္ဇတိ, ဒုက္ခေပိ န ဣဉ္ဇတိ န စလတိ န ဝေဓတိ နပ္ပဝေဓတိ န သမ္ပဝေဓတီတိ—  အနေဇဿ. <Emphasis>ဝိဇာနတော</Emphasis>တိ ဇာနတော အာဇာနတော ဝိဇာနတော ပဋိဝိဇာနတော ပဋိဝိဇ္ဈတော. “သဗ္ဗေ သင်္ခါရာ အနိစ္စာ”တိ ဇာနတော အာဇာနတော ဝိဇာနတော ပဋိဝိဇာနတော ပဋိဝိဇ္ဈတော, “သဗ္ဗေ သင်္ခါရာ ဒုက္ခာ”တိ …ပေ…  “ယံ ကိဉ္စိ သမုဒယဓမ္မံ သဗ္ဗံ တံ နိရောဓဓမ္မန်”တိ ဇာနတော အာဇာနတော ဝိဇာနတော ပဋိဝိဇာနတော ပဋိဝိဇ္ဈတောတိ—  အနေဇဿ ဝိဇာနတော.
</Paragraph>

<Paragraph number="1767" book="mn">
<Emphasis>နတ္ထိ ကာစိ နိသင်္ခတီ</Emphasis>တိ. <Emphasis>နိသင်္ခတိယော</Emphasis> ဝုစ္စန္တိ ပုညာဘိသင်္ခါရော အပုညာဘိသင်္ခါရော အာနေဉ္ဇာဘိသင်္ခါရော. ယတော ပုညာဘိသင်္ခါရော စ အပုညာဘိသင်္ခါရော စ အာနေဉ္ဇာဘိသင်္ခါရော စ ပဟီနာ ဟောန္တိ ဥစ္ဆိန္နမူလာ တာလာဝတ္ထုကတာ အနဘာဝံကတာ အာယတိံ အနုပ္ပါဒဓမ္မာ, ဧတ္တာဝတာ နိသင်္ခတိယော နတ္ထိ န သန္တိ န သံဝိဇ္ဇန္တိ နုပလဗ္ဘန္တိ, ပဟီနာ သမုစ္ဆိန္နာ ဝူပသန္တာ ပဋိပဿဒ္ဓါ အဘဗ္ဗုပ္ပတ္တိကာ ဉာဏဂ္ဂိနာ ဒဍ္ဎာတိ—  နတ္ထိ ကာစိ နိသင်္ခတိ.
</Paragraph>

<Paragraph number="1768" book="mn">
<Emphasis>ဝိရတော သော ဝိယာရဗ္ဘာ</Emphasis>တိ. ဝိယာရဗ္ဘော ဝုစ္စတိ ပုညာဘိသင်္ခါရော အပုညာဘိသင်္ခါရော အာနေဉ္ဇာဘိသင်္ခါရော. ယတော ပုညာဘိသင်္ခါရော စ အပုညာဘိသင်္ခါရော စ အာနေဉ္ဇာဘိသင်္ခါရော စ ပဟီနာ ဟောန္တိ ဥစ္ဆိန္နမူလာ တာလာဝတ္ထုကတာ အနဘာဝံကတာ အာယတိံ အနုပ္ပါဒဓမ္မာ, ဧတ္တာဝတာ အာရဗ္ဘာ ဝိယာရဗ္ဘာ အာရတော အဿ ဝိရတော ပဋိဝိရတော နိက္ခန္တော နိဿဋော ဝိပ္ပမုတ္တော ဝိသညုတ္တော ဝိမရိယာဒိကတေန စေတသာ ဝိဟရတီတိ—  ဝိရတော သော ဝိယာရဗ္ဘာ.
</Paragraph>

<Paragraph number="1769" book="mn">
<Emphasis>ခေမံ ပဿတိ သဗ္ဗဓီ</Emphasis>တိ. ဘယကရော ရာဂေါ ဘယကရော ဒေါသော ဘယကရော မောဟော …ပေ…  ဘယကရာ ကိလေသာ. ဘယကရဿ ရာဂဿ ပဟီနတ္တာ …ပေ…  ဘယကရာနံ ကိလေသာနံ ပဟီနတ္တာ သဗ္ဗတ္ထ ခေမံ ပဿတိ သဗ္ဗတ္ထ အဘယံ ပဿတိ သဗ္ဗတ္ထ အနီတိကံ ပဿတိ သဗ္ဗတ္ထ အနုပဒ္ဒဝံ ပဿတိ သဗ္ဗတ္ထ အနုပသဂ္ဂံ ပဿတိ သဗ္ဗတ္ထ အနုပသဋ္ဌတ္တံ ပဿတီတိ—  ခေမံ ပဿတိ သဗ္ဗဓိ.
</Paragraph>

<Paragraph number="1770" book="mn">
တေနာဟ ဘဂဝါ—
</Paragraph>

<Paragraph number="1771" type="verses" book="mn">
_“အနေဇဿ ဝိဇာနတော,_  
_နတ္ထိ ကာစိ နိသင်္ခတိ;_  
_ဝိရတော သော ဝိယာရဗ္ဘာ,_  
_ခေမံ ပဿတိ သဗ္ဗဓီ”တိ._  

</Paragraph>

</Division>
<Division number="189" book="mn" e="ch" v="24" p="351">

<Paragraph number="1772" type="verses" book="mn">
_<Emphasis>န သမေသု န ဩမေသု,</Emphasis>_  
_<Emphasis>န ဥဿေသု ဝဒတေ မုနိ;</Emphasis>_  
_<Emphasis>သန္တော သော ဝီတမစ္ဆရော,</Emphasis>_  
_<Emphasis>နာဒေတိ န နိရဿတိ.</Emphasis> __(ဣတိ ဘဂဝါ.)___  

</Paragraph>

<Paragraph number="1773" book="mn">
<Emphasis>န သမေသု န ဩမေသု, န ဥဿေသု ဝဒတေ မုနီ</Emphasis>တိ. <Emphasis>မုနီ</Emphasis>တိ. မောနံ ဝုစ္စတိ ဉာဏံ …ပေ…  သင်္ဂဇာလမတိစ္စ သော မုနိ. “သေယျောဟမသ္မီ”တိ ဝါ “သဒိသောဟမသ္မီ”တိ ဝါ “ဟီနောဟမသ္မီ”တိ ဝါ န ဝဒတိ န ကထေတိ န ဘဏတိ န ဒီပယတိ န ဝေါဟရတီတိ—  န သမေသု န ဩမေသု, န ဥဿေသု ဝဒတေ မုနိ.
</Paragraph>

<Paragraph number="1774" book="mn">
<Emphasis>သန္တော သော ဝီတမစ္ဆရော</Emphasis>တိ. <Emphasis>သန္တော</Emphasis>တိ ရာဂဿ သန္တတ္တာ သမိတတ္တာ သန္တော, ဒေါသဿ …ပေ…  မောဟဿ…  သဗ္ဗာကုသလာဘိသင်္ခါရာနံ သန္တတ္တာ သမိတတ္တာ ဝူပသမိတတ္တာ ဝိဇ္ဈာတတ္တာ နိဗ္ဗုတတ္တာ ဝိဂတတ္တာ ပဋိပဿဒ္ဓတ္တာ သန္တော ဥပသန္တော ဝူပသန္တော နိဗ္ဗုတော ပဋိပဿဒ္ဓေါတိ—  သန္တော. သော <Emphasis>ဝီတမစ္ဆရော</Emphasis>တိ. ပဉ္စ မစ္ဆရိယာနိ အာဝါသမစ္ဆရိယံ …ပေ…  ဂါဟော ဝုစ္စတိ မစ္ဆရိယံ. ယဿေတံ မစ္ဆရိယံ ပဟီနံ သမုစ္ဆိန္နံ …ပေ…  ဉာဏဂ္ဂိနာ ဒဍ္ဎံ, သော ဝုစ္စတိ ဝီတမစ္ဆရော ဝိဂတမစ္ဆရော စတ္တမစ္ဆရော ဝန္တမစ္ဆရော မုတ္တမစ္ဆရော ပဟီနမစ္ဆရော ပဋိနိဿဋ္ဌမစ္ဆရောတိ—  သန္တော သော ဝီတမစ္ဆရော.
</Paragraph>

<Paragraph number="1775" book="mn">
<Emphasis>နာဒေတိ န နိရဿတိ, ဣတိ ဘဂဝါ</Emphasis>တိ. <Emphasis>နာဒေတီ</Emphasis>တိ ရူပံ နာဒိယတိ န ဥပါဒိယတိ န ဂဏှာတိ န ပရာမသတိ နာဘိနိဝိသတိ, ဝေဒနံ…  သညံ…  သင်္ခါရေ…  ဝိညာဏံ…  ဂတိံ…  ဥပပတ္တိံ…  ပဋိသန္ဓိံ…  ဘဝံ…  သံသာရံ…  ဝဋ္ဋံ နာဒိယတိ န ဥပါဒိယတိ န ဂဏှာတိ န ပရာမသတိ နာဘိနိဝိသတီတိ—  နာဒေတိ. <Emphasis>န နိရဿတီ</Emphasis>တိ ရူပံ န ပဇဟတိ န ဝိနောဒေတိ န ဗျန္တိံ ကရောတိ န အနဘာဝံ ဂမေတိ, ဝေဒနံ…  သညံ…  သင်္ခါရေ…  ဝိညာဏံ…  ဂတိံ…  ဥပပတ္တိံ…  ပဋိသန္ဓိံ…  ဘဝံ…  သံသာရံ…  ဝဋ္ဋံ န ပဇဟတိ န ဝိနောဒေတိ န ဗျန္တိံ ကရောတိ န အနဘာဝံ ဂမေတိ. <Emphasis>ဘဂဝါ</Emphasis>တိ ဂါရဝါဓိဝစနံ …ပေ…  သစ္ဆိကာ ပညတ္တိ ယဒိဒံ ဘဂဝါတိ.
</Paragraph>

<Paragraph number="1776" book="mn">
တေနာဟ ဘဂဝါ—
</Paragraph>

<Paragraph number="1777" type="verses" book="mn">
_“န သမေသု န ဩမေသု,_  
_န ဥဿေသု ဝဒတေ မုနိ;_  
_သန္တော သော ဝီတမစ္ဆရော,_  
_နာဒေတိ န နိရဿတိ”. __(ဣတိ ဘဂဝါ.)___  


</Paragraph>
</Division>

<Paragraph number="1778" type="center" book="mn">
အတ္တဒဏ္ဍသုတ္တနိဒ္ဒေသော ပန္နရသမော.
</Paragraph>