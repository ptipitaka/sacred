---
title: "5.1.3 ဝေနသာခဇာတက"
tableOfContents: false
sidebar:
  order: 4
type: "tipitaka"
basket: "su"
book: "ja1"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="14" book="ja1">

<Paragraph number="1161" type="verses" book="ja1">
_“နယိဒံ နိစ္စံ ဘဝိတဗ္ဗံ ဗြဟ္မဒတ္တ,_  
_ခေမံ သုဘိက္ခံ သုခတာ စ ကာယေ;_  
_အတ္ထစ္စယေ မာ အဟု သမ္ပမူဠှော,_  
_ဘိန္နပ္လဝေါ သာဂရဿေဝ မဇ္ဈေ._  

</Paragraph>

</Division>
<Division number="15" book="ja1">

<Paragraph number="1162" type="verses" book="ja1">
_ယာနိ ကရောတိ ပုရိသော,_  
_တာနိ အတ္တနိ ပဿတိ;_  
_ကလျာဏကာရီ ကလျာဏံ,_  
_ပါပကာရီ စ ပါပကံ;_  
_ယာဒိသံ ဝပတေ ဗီဇံ,_  
_တာဒိသံ ဟရတေ ဖလံ”._  

</Paragraph>

</Division>
<Division number="16" book="ja1">

<Paragraph number="1163" type="verses" book="ja1">
_“ဣဒံ တဒါစရိယဝစော,_  
_ပါရာသရိယော ယဒဗြဝိ;_  
_မာ သု တွံ အကရိ ပါပံ,_  
_ယံ တွံ ပစ္ဆာ ကတံ တပေ._  

</Paragraph>

</Division>
<Division number="17" book="ja1">

<Paragraph number="1164" type="verses" book="ja1">
_အယမေဝ သော ပိင်္ဂိယ ဝေနသာခေါ,_  
_ယမှိ ဃာတယိံ ခတ္တိယာနံ သဟဿံ;_  
_အလင်္ကတေ စန္ဒနသာရာနုလိတ္တေ,_  
_တမေဝ ဒုက္ခံ ပစ္စာဂတံ မမံ._  

</Paragraph>

</Division>
<Division number="18" book="ja1">

<Paragraph number="1165" type="verses" book="ja1">
_သာမာ စ ခေါ စန္ဒနလိတ္တဂတ္တာ,_  
_လဋ္ဌီဝ သောဘဉ္ဇနကဿ ဥဂ္ဂတာ;_  
_အဒိသွာ ကာလံ ကရိဿာမိ ဥဗ္ဗရိံ,_  
_တံ မေ ဣတော ဒုက္ခတရံ ဘဝိဿတီ”တိ._  


</Paragraph>
</Division>

<Paragraph number="1166" type="center" book="ja1">
ဝေနသာခဇာတကံ တတိယံ.
</Paragraph>