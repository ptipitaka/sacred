---
title: "15.1.2 စိတ္တသမ္ဘူတဇာတက"
tableOfContents: false
sidebar:
  order: 7
type: "tipitaka"
basket: "su"
book: "ja1"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="24" book="ja1">

<Paragraph number="2877" type="verses" book="ja1">
_“သဗ္ဗံ နရာနံ သဖလံ သုစိဏ္ဏံ,_  
_န ကမ္မုနာ ကိဉ္စန မောဃမတ္ထိ;_  
_ပဿာမိ သမ္ဘူတံ မဟာနုဘာဝံ,_  
_သကမ္မုနာ ပုညဖလူပပန္နံ._  

</Paragraph>

</Division>
<Division number="25" book="ja1">

<Paragraph number="2878" type="verses" book="ja1">
_သဗ္ဗံ နရာနံ သဖလံ သုစိဏ္ဏံ,_  
_န ကမ္မုနာ ကိဉ္စန မောဃမတ္ထိ;_  
_ကစ္စိန္နု စိတ္တဿပိ ဧဝမေဝံ,_  
ဣဒ္ဓေါ မနော တဿ ယထာပိ မယှံ”._  

</Paragraph>

</Division>
<Division number="26" book="ja1">

<Paragraph number="2879" type="verses" book="ja1">
_“သဗ္ဗံ နရာနံ သဖလံ သုစိဏ္ဏံ,_  
_န ကမ္မုနာ ကိဉ္စန မောဃမတ္ထိ;_  
_စိတ္တမ္ပိ ဇာနာဟိ တထေဝ ဒေဝ,_  
ဣဒ္ဓေါ မနော တဿ ယထာပိ တုယှံ”._  

</Paragraph>

</Division>
<Division number="27" book="ja1">

<Paragraph number="2880" type="verses" book="ja1">
_“ဘဝံ နု စိတ္တော သုတမညတော တေ,_  
ဥဒါဟု တေ ကောစိ နံ ဧတဒက္ခာ;_  
_ဂါထာ သုဂီတာ န မမတ္ထိ ကင်္ခါ,_  
_ဒဒါမိ တေ ဂါမဝရံ သတဉ္စ”._  

</Paragraph>

</Division>
<Division number="28" book="ja1">

<Paragraph number="2881" type="verses" book="ja1">
_“န စာဟံ စိတ္တော သုတမညတော မေ,_  
ဣသီ စ မေ ဧတမတ္ထံ အသံသိ;_  
_‘ဂန္တွာန ရညော ပဋိဂါဟိ ဂါထံ,_  
_အပိ တေ ဝရံ အတ္တမနော ဒဒေယျ’”._  

</Paragraph>

</Division>
<Division number="29" book="ja1">

<Paragraph number="2882" type="verses" book="ja1">
_“ယောဇေန္တု ဝေ ရာဇရထေ,_  
_သုကတေ စိတ္တသိဗ္ဗနေ;_  
_ကစ္ဆံ နာဂါနံ ဗန္ဓထ,_  
_ဂီဝေယျံ ပဋိမုဉ္စထ._  

</Paragraph>

</Division>
<Division number="30" book="ja1">

<Paragraph number="2883" type="verses" book="ja1">
_အာဟညန္တု ဘေရိမုဒိင်္ဂသင်္ခေ,_  
_သီဃာနိ ယာနာနိ စ ယောဇယန္တု;_  
_အဇ္ဇေဝဟံ အဿမံ တံ ဂမိဿံ,_  
_ယတ္ထေဝ ဒက္ခိဿမိသိံ နိသိန္နံ”._  

</Paragraph>

</Division>
<Division number="31" book="ja1">

<Paragraph number="2884" type="verses" book="ja1">
_“သုလဒ္ဓလာဘော ဝတ မေ အဟောသိ,_  
_ဂါထာ သုဂီတာ ပရိသာယ မဇ္ဈေ;_  
_သွာဟံ ဣသိံ သီလဝတူပပန္နံ,_  
_ဒိသွာ ပတီတော သုမနောဟမသ္မိ”._  

</Paragraph>

</Division>
<Division number="32" book="ja1">

<Paragraph number="2885" type="verses" book="ja1">
_“အာသနံ ဥဒကံ ပဇ္ဇံ,_  
_ပဋိဂ္ဂဏှာတု နော ဘဝံ;_  
_အဂ္ဃေ ဘဝန္တံ ပုစ္ဆာမ,_  
_အဂ္ဃံ ကုရုတု နော ဘဝံ”._  

</Paragraph>

</Division>
<Division number="33" book="ja1">

<Paragraph number="2886" type="verses" book="ja1">
_“ရမ္မဉ္စ တေ အာဝသထံ ကရောန္တု,_  
_နာရီဂဏေဟိ ပရိစာရယဿု;_  
_ကရောဟိ ဩကာသမနုဂ္ဂဟာယ,_  
ဥဘောပိမံ ဣဿရိယံ ကရောမ”._  

</Paragraph>

</Division>
<Division number="34" book="ja1">

<Paragraph number="2887" type="verses" book="ja1">
_“ဒိသွာ ဖလံ ဒုစ္စရိတဿ ရာဇ,_  
_အထော သုစိဏ္ဏဿ မဟာဝိပါကံ;_  
_အတ္တာနမေဝ ပဋိသံယမိဿံ,_  
_န ပတ္ထယေ ပုတ္တ ပသုံ ဓနံ ဝါ._  

</Paragraph>

</Division>
<Division number="35" book="ja1">

<Paragraph number="2888" type="verses" book="ja1">
_ဒသေဝိမာ ဝဿဒသာ,_  
_မစ္စာနံ ဣဓ ဇီဝိတံ;_  
_အပတ္တညေဝ တံ ဩဓိံ,_  
_နဠော ဆိန္နောဝ သုဿတိ._  

</Paragraph>

</Division>
<Division number="36" book="ja1">

<Paragraph number="2889" type="verses" book="ja1">
_တတ္ထ ကာ နန္ဒိ ကာ ခိဍ္ဍာ,_  
_ကာ ရတီ ကာ ဓနေသနာ;_  
_ကိံ မေ ပုတ္တေဟိ ဒါရေဟိ,_  
_ရာဇ မုတ္တောသ္မိ ဗန္ဓနာ._  

</Paragraph>

</Division>
<Division number="37" book="ja1">

<Paragraph number="2890" type="verses" book="ja1">
_သောဟံ ဧဝံ ပဇာနာမိ,_  
_မစ္စု မေ နပ္ပမဇ္ဇတိ;_  
_အန္တကေနာဓိပန္နဿ,_  
_ကာ ရတီ ကာ ဓနေသနာ._  

</Paragraph>

</Division>
<Division number="38" book="ja1">

<Paragraph number="2891" type="verses" book="ja1">
_ဇာတိ နရာနံ အဓမာ ဇနိန္ဒ,_  
_စဏ္ဍာလယောနိ ဒွိပဒါကနိဋ္ဌာ;_  
_သကေဟိ ကမ္မေဟိ သုပါပကေဟိ,_  
_စဏ္ဍာလဂဗ္ဘေ အဝသိမှ ပုဗ္ဗေ._  

</Paragraph>

</Division>
<Division number="39" book="ja1">

<Paragraph number="2892" type="verses" book="ja1">
_စဏ္ဍာလာဟုမှ အဝန္တီသု,_  
_မိဂါ နေရဉ္ဇရံ ပတိ;_  
ဥက္ကုသာ နမ္မဒါတီရေ,_  
_တျဇ္ဇ ဗြာဟ္မဏခတ္တိယာ._  

</Paragraph>

</Division>
<Division number="40" book="ja1">

<Paragraph number="2893" type="verses" book="ja1">
ဥပနီယတိ ဇီဝိတမပ္ပမာယု,_  
_ဇရူပနီတဿ န သန္တိ တာဏာ;_  
_ကရောဟိ ပဉ္စာလ မမေတ ဝါကျံ,_  
_မာကာသိ ကမ္မာနိ ဒုက္ခုဒြယာနိ._  

</Paragraph>

</Division>
<Division number="41" book="ja1">

<Paragraph number="2894" type="verses" book="ja1">
ဥပနီယတိ ဇီဝိတမပ္ပမာယု,_  
_ဇရူပနီတဿ န သန္တိ တာဏာ;_  
_ကရောဟိ ပဉ္စာလ မမေတ ဝါကျံ,_  
_မာကာသိ ကမ္မာနိ ဒုက္ခပ္ဖလာနိ._  

</Paragraph>

</Division>
<Division number="42" book="ja1">

<Paragraph number="2895" type="verses" book="ja1">
ဥပနီယတိ ဇီဝိတမပ္ပမာယု,_  
_ဇရူပနီတဿ န သန္တိ တာဏာ;_  
_ကရောဟိ ပဉ္စာလ မမေတ ဝါကျံ,_  
_မာကာသိ ကမ္မာနိ ရဇဿိရာနိ._  

</Paragraph>

</Division>
<Division number="43" book="ja1">

<Paragraph number="2896" type="verses" book="ja1">
ဥပနီယတိ ဇီဝိတမပ္ပမာယု,_  
_ဝဏ္ဏံ ဇရာ ဟန္တိ နရဿ ဇိယျတော;_  
_ကရောဟိ ပဉ္စာလ မမေတ ဝါကျံ,_  
_မာကာသိ ကမ္မံ နိရယူပပတ္တိယာ”._  

</Paragraph>

</Division>
<Division number="44" book="ja1">

<Paragraph number="2897" type="verses" book="ja1">
_“အဒ္ဓါ ဟိ သစ္စံ ဝစနံ တဝေတံ,_  
_ယထာ ဣသီ ဘာသသိ ဧဝမေတံ;_  
_ကာမာ စ မေ သန္တိ အနပ္ပရူပါ,_  
_တေ ဒုစ္စဇာ မာဒိသကေန ဘိက္ခု._  

</Paragraph>

</Division>
<Division number="45" book="ja1">

<Paragraph number="2898" type="verses" book="ja1">
_နာဂေါ ယထာ ပင်္ကမဇ္ဈေ ဗျသန္နော,_  
_ပဿံ ထလံ နာဘိသမ္ဘောတိ ဂန္တုံ;_  
_ဧဝမ္ပဟံ ကာမပင်္ကေ ဗျသန္နော,_  
_န ဘိက္ခုနော မဂ္ဂမနုဗ္ဗဇာမိ._  

</Paragraph>

</Division>
<Division number="46" book="ja1">

<Paragraph number="2899" type="verses" book="ja1">
_ယထာပိ မာတာ စ ပိတာ စ ပုတ္တံ,_  
_အနုသာသရေ ကိန္တိ သုခီ ဘဝေယျ;_  
_ဧဝမ္ပိ မံ တွံ အနုသာသ ဘန္တေ,_  
_ယထာ စိရံ ပေစ္စ သုခီ ဘဝေယျံ”._  

</Paragraph>

</Division>
<Division number="47" book="ja1">

<Paragraph number="2900" type="verses" book="ja1">
_“နော စေ တုဝံ ဥဿဟသေ ဇနိန္ဒ,_  
_ကာမေ ဣမေ မာနုသကေ ပဟာတုံ;_  
_ဓမ္မိံ ဗလိံ ပဋ္ဌပယဿု ရာဇ,_  
_အဓမ္မကာရော တဝ မာဟု ရဋ္ဌေ._  

</Paragraph>

</Division>
<Division number="48" book="ja1">

<Paragraph number="2901" type="verses" book="ja1">
_ဒူတာ ဝိဓာဝန္တု ဒိသာ စတဿော,_  
_နိမန္တကာ သမဏဗြာဟ္မဏာနံ;_  
_တေ အန္နပါနေန ဥပဋ္ဌဟဿု,_  
_ဝတ္ထေန သေနာသနပစ္စယေန စ._  

</Paragraph>

</Division>
<Division number="49" book="ja1">

<Paragraph number="2902" type="verses" book="ja1">
_အန္နေန ပါနေန ပသန္နစိတ္တော,_  
_သန္တပ္ပယ သမဏဗြာဟ္မဏေ စ;_  
_ဒတွာ စ ဘုတွာ စ ယထာနုဘာဝံ,_  
_အနိန္ဒိတော သဂ္ဂမုပေဟိ ဌာနံ._  

</Paragraph>

</Division>
<Division number="50" book="ja1">

<Paragraph number="2903" type="verses" book="ja1">
_သစေ စ တံ ရာဇ မဒေါ သဟေယျ,_  
_နာရီဂဏေဟိ ပရိစာရယန္တံ;_  
ဣမမေဝ ဂါထံ မနသီ ကရောဟိ,_  
_ဘာသေသိ စေနံ ပရိသာယ မဇ္ဈေ._  

</Paragraph>

</Division>
<Division number="51" book="ja1">

<Paragraph number="2904" type="verses" book="ja1">
_အဗ္ဘောကာသသယော ဇန္တု,_  
_ဝဇန္တျာ ခီရပါယိတော;_  
_ပရိကိဏ္ဏော သုဝါနေဟိ,_  
_သွာဇ္ဇ ရာဇာတိ ဝုစ္စတီ”တိ._  


</Paragraph>
</Division>

<Paragraph number="2905" type="center" book="ja1">
စိတ္တသမ္ဘူတဇာတကံ ဒုတိယံ.
</Paragraph>