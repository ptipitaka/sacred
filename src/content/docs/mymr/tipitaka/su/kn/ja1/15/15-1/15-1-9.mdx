---
title: "15.1.9 သောမနဿဇာတက"
tableOfContents: false
sidebar:
  order: 14
type: "tipitaka"
basket: "su"
book: "ja1"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="211" book="ja1">

<Paragraph number="3071" type="verses" book="ja1">
_“ကော တံ ဟိံသတိ ဟေဌေတိ,_  
_ကိံ ဒုမ္မနော သောစသိ အပ္ပတီတော;_  
_ကဿဇ္ဇ မာတာပိတရော ရုဒန္တု,_  
_ကွဇ္ဇ သေတု နိဟတော ပထဗျာ”._  

</Paragraph>

</Division>
<Division number="212" book="ja1">

<Paragraph number="3072" type="verses" book="ja1">
_“တုဋ္ဌောသ္မိ ဒေဝ တဝ ဒဿနေန,_  
_စိရဿံ ပဿာမိ တံ ဘူမိပါလ;_  
_အဟိံသကော ရေဏုမနုပ္ပဝိဿ,_  
_ပုတ္တေန တေ ဟေဌယိတောသ္မိ ဒေဝ”._  

</Paragraph>

</Division>
<Division number="213" book="ja1">

<Paragraph number="3073" type="verses" book="ja1">
_“အာယန္တု ဒေါဝါရိကာ ခဂ္ဂဗန္ဓာ,_  
_ကာသာဝိယာ ယန္တု အန္တေပုရန္တံ;_  
_ဟန္တွာန တံ သောမနဿံ ကုမာရံ,_  
_ဆေတွာန သီသံ ဝရမာဟရန္တု”._  

</Paragraph>

</Division>
<Division number="214" book="ja1">

<Paragraph number="3074" type="verses" book="ja1">
_“ပေသိတာ ရာဇိနော ဒူတာ,_  
_ကုမာရံ ဧတဒဗြဝုံ;_  
ဣဿရေန ဝိတိဏ္ဏောသိ,_  
_ဝဓံ ပတ္တောသိ ခတ္တိယ”._  

</Paragraph>

</Division>
<Division number="215" book="ja1">

<Paragraph number="3075" type="verses" book="ja1">
_“သ ရာဇပုတ္တော ပရိဒေဝယန္တော,_  
_ဒသင်္ဂုလိံ အဉ္ဇလိံ ပဂ္ဂဟေတွာ;_  
_အဟမ္ပိ ဣစ္ဆာမိ ဇနိန္ဒ ဒဋ္ဌုံ,_  
_ဇီဝံ မံ နေတွာ ပဋိဒဿယေထ”._  

</Paragraph>

</Division>
<Division number="216" book="ja1">

<Paragraph number="3076" type="verses" book="ja1">
_တဿ တံ ဝစနံ သုတွာ,_  
_ရညော ပုတ္တံ အဒဿယုံ;_  
_ပုတ္တော စ ပိတရံ ဒိသွာ,_  
_ဒူရတောဝဇ္ဈဘာသထ._  

</Paragraph>

</Division>
<Division number="217" book="ja1">

<Paragraph number="3077" type="verses" book="ja1">
_“အာဂစ္ဆုံ ဒေါဝါရိကာ ခဂ္ဂဗန္ဓာ,_  
_ကာသာဝိယာ ဟန္တု မမံ ဇနိန္ဒ;_  
_အက္ခာဟိ မေ ပုစ္ဆိတော ဧတမတ္ထံ,_  
_အပရာဓော ကော နိဓ မမဇ္ဇ အတ္ထိ”._  

</Paragraph>

</Division>
<Division number="218" book="ja1">

<Paragraph number="3078" type="verses" book="ja1">
_“သာယဉ္စ ပါတော ဥဒကံ သဇာတိ,_  
_အဂ္ဂိံ သဒါ ပါရိစရတပ္ပမတ္တော;_  
_တံ တာဒိသံ သံယတံ ဗြဟ္မစာရိံ,_  
_ကသ္မာ တုဝံ ဗြူသိ ဂဟပ္ပတီတိ”._  

</Paragraph>

</Division>
<Division number="219" book="ja1">

<Paragraph number="3079" type="verses" book="ja1">
_“တာလာ စ မူလာ စ ဖလာ စ ဒေဝ,_  
_ပရိဂ္ဂဟာ ဝိဝိဓာ သန္တိမဿ;_  
_တေ ရက္ခတိ ဂေါပယတပ္ပမတ္တော,_  
_တသ္မာ အဟံ ဗြူမိ ဂဟပ္ပတီတိ”._  

</Paragraph>

</Division>
<Division number="220" book="ja1">

<Paragraph number="3080" type="verses" book="ja1">
_“သစ္စံ ခေါ ဧတံ ဝဒသိ ကုမာရ,_  
_ပရိဂ္ဂဟာ ဝိဝိဓာ သန္တိမဿ;_  
_တေ ရက္ခတိ ဂေါပယတပ္ပမတ္တော,_  
_သ ဗြာဟ္မဏော ဂဟပတိ တေန ဟောတိ”._  

</Paragraph>

</Division>
<Division number="221" book="ja1">

<Paragraph number="3081" type="verses" book="ja1">
_“သုဏန္တု မယှံ ပရိသာ သမာဂတာ,_  
_သနေဂမာ ဇာနပဒါ စ သဗ္ဗေ;_  
_ဗာလာယံ ဗာလဿ ဝစော နိသမ္မ,_  
_အဟေတုနာ ဃာတယတေ မံ ဇနိန္ဒော._  

</Paragraph>

</Division>
<Division number="222" book="ja1">

<Paragraph number="3082" type="verses" book="ja1">
_ဒဠှသ္မိ မူလေ ဝိသဋေ ဝိရူဠှေ,_  
_ဒုန္နိက္ကယော ဝေဠု ပသာခဇာတော;_  
_ဝန္ဒာမိ ပါဒါနိ တဝ ဇနိန္ဒ,_  
_အနုဇာန မံ ပဗ္ဗဇိဿာမိ ဒေဝ”._  

</Paragraph>

</Division>
<Division number="223" book="ja1">

<Paragraph number="3083" type="verses" book="ja1">
_“ဘုဉ္ဇဿု ဘောဂေ ဝိပုလေ ကုမာရ,_  
_သဗ္ဗဉ္စ တေ ဣဿရိယံ ဒဒါမိ;_  
_အဇ္ဇေဝ တွံ ကုရူနံ ဟောဟိ ရာဇာ,_  
_မာ ပဗ္ဗဇီ ပဗ္ဗဇ္ဇာ ဟိ ဒုက္ခာ”._  

</Paragraph>

</Division>
<Division number="224" book="ja1">

<Paragraph number="3084" type="verses" book="ja1">
_“ကိန္နူဓ ဒေဝ တဝမတ္ထိ ဘောဂါ,_  
_ပုဗ္ဗေဝဟံ ဒေဝလောကေ ရမိဿံ;_  
_ရူပေဟိ သဒ္ဒေဟိ အထော ရသေဟိ,_  
_ဂန္ဓေဟိ ဖဿေဟိ မနောရမေဟိ._  

</Paragraph>

</Division>
<Division number="225" book="ja1">

<Paragraph number="3085" type="verses" book="ja1">
_ဘုတ္တာ စ မေ ဘောဂါ တိဒိဝသ္မိံ ဒေဝ,_  
_ပရိဝါရိတော အစ္ဆရာနံ ဂဏေန;_  
_တုဝဉ္စ ဗာလံ ပရနေယျံ ဝိဒိတွာ,_  
_န တာဒိသေ ရာဇကုလေ ဝသေယျံ”._  

</Paragraph>

</Division>
<Division number="226" book="ja1">

<Paragraph number="3086" type="verses" book="ja1">
_“သစာဟံ ဗာလော ပရနေယျော အသ္မိ,_  
_ဧကာပရာဓံ ခမ ပုတ္တ မယှံ;_  
_ပုနပိ စေ ဧဒိသကံ ဘဝေယျ,_  
_ယထာမတိံ သောမနဿ ကရောဟိ”._  

</Paragraph>

</Division>
<Division number="227" book="ja1">

<Paragraph number="3087" type="verses" book="ja1">
_“အနိသမ္မ ကတံ ကမ္မံ,_  
_အနဝတ္ထာယ စိန္တိတံ;_  
_ဘေသဇ္ဇဿေဝ ဝေဘင်္ဂေါ,_  
_ဝိပါကော ဟောတိ ပါပကော._  

</Paragraph>

</Division>
<Division number="228" book="ja1">

<Paragraph number="3088" type="verses" book="ja1">
_နိသမ္မ စ ကတံ ကမ္မံ,_  
_သမ္မာဝတ္ထာယ စိန္တိတံ;_  
_ဘေသဇ္ဇဿေဝ သမ္ပတ္တိ,_  
_ဝိပါကော ဟောတိ ဘဒြကော._  

</Paragraph>

</Division>
<Division number="229" book="ja1">

<Paragraph number="3089" type="verses" book="ja1">
_အလသော ဂိဟီ ကာမဘောဂီ န သာဓု,_  
_အသညတော ပဗ္ဗဇိတော န သာဓု;_  
_ရာဇာ န သာဓု အနိသမ္မကာရီ,_  
_ယော ပဏ္ဍိတော ကောဓနော တံ န သာဓု._  

</Paragraph>

</Division>
<Division number="230" book="ja1">

<Paragraph number="3090" type="verses" book="ja1">
_နိသမ္မ ခတ္တိယော ကယိရာ,_  
_နာနိသမ္မ ဒိသမ္ပတိ;_  
_နိသမ္မကာရိနော ရာဇ,_  
_ယသော ကိတ္တိ စ ဝဍ္ဎတိ._  

</Paragraph>

</Division>
<Division number="231" book="ja1">

<Paragraph number="3091" type="verses" book="ja1">
_နိသမ္မ ဒဏ္ဍံ ပဏယေယျ ဣဿရော,_  
_ဝေဂါ ကတံ တပ္ပတိ ဘူမိပါလ;_  
_သမ္မာပဏီဓီ စ နရဿ အတ္ထာ,_  
_အနာနုတပ္ပါ တေ ဘဝန္တိ ပစ္ဆာ._  

</Paragraph>

</Division>
<Division number="232" book="ja1">

<Paragraph number="3092" type="verses" book="ja1">
_အနာနုတပ္ပါနိ ဟိ ယေ ကရောန္တိ,_  
_ဝိဘဇ္ဇ ကမ္မာယတနာနိ လောကေ;_  
_ဝိညုပ္ပသတ္ထာနိ သုခုဒြယာနိ,_  
_ဘဝန္တိ ဗုဒ္ဓါနုမတာနိ တာနိ._  

</Paragraph>

</Division>
<Division number="233" book="ja1">

<Paragraph number="3093" type="verses" book="ja1">
_အာဂစ္ဆုံ ဒေါဝါရိကာ ခဂ္ဂဗန္ဓာ,_  
_ကာသာဝိယာ ဟန္တု မမံ ဇနိန္ဒ;_  
_မာတုဉ္စ အင်္ကသ္မိမဟံ နိသိန္နော,_  
_အာကဍ္ဎိတော သဟသာ တေဟိ ဒေဝ._  

</Paragraph>

</Division>
<Division number="234" book="ja1">

<Paragraph number="3094" type="verses" book="ja1">
_ကဋုကဉှိ သမ္ဗာဓံ သုကိစ္ဆံ ပတ္တော,_  
_မဓုရမ္ပိ ယံ ဇီဝိတံ လဒ္ဓ ရာဇ;_  
_ကိစ္ဆေနဟံ အဇ္ဇ ဝဓာ ပမုတ္တော,_  
_ပဗ္ဗဇ္ဇမေဝါဘိမနောဟမသ္မိ”._  

</Paragraph>

</Division>
<Division number="235" book="ja1">

<Paragraph number="3095" type="verses" book="ja1">
_“ပုတ္တော တဝါယံ တရုဏော သုဓမ္မေ,_  
_အနုကမ္ပကော သောမနဿော ကုမာရော;_  
_တံ ယာစမာနော န လဘာမိ သွဇ္ဇ,_  
_အရဟသိ နံ ယာစိတဝေ တုဝမ္ပိ”._  

</Paragraph>

</Division>
<Division number="236" book="ja1">

<Paragraph number="3096" type="verses" book="ja1">
_“ရမဿု ဘိက္ခာစရိယာယ ပုတ္တ,_  
_နိသမ္မ ဓမ္မေသု ပရိဗ္ဗဇဿု;_  
_သဗ္ဗေသု ဘူတေသု နိဓာယ ဒဏ္ဍံ,_  
_အနိန္ဒိတော ဗြဟ္မမုပေဟိ ဌာနံ”._  

</Paragraph>

</Division>
<Division number="237" book="ja1">

<Paragraph number="3097" type="verses" book="ja1">
_“အစ္ဆေရ ရူပံ ဝတ ယာဒိသဉ္စ,_  
_ဒုက္ခိတံ မံ ဒုက္ခာပယသေ သုဓမ္မေ;_  
_ယာစဿု ပုတ္တံ ဣတိ ဝုစ္စမာနာ,_  
_ဘိယျောဝ ဥဿာဟယသေ ကုမာရံ”._  

</Paragraph>

</Division>
<Division number="238" book="ja1">

<Paragraph number="3098" type="verses" book="ja1">
_“ယေ ဝိပ္ပမုတ္တာ အနဝဇ္ဇဘောဂိနော,_  
_ပရိနိဗ္ဗုတာ လောကမိမံ စရန္တိ;_  
_တမရိယမဂ္ဂံ ပဋိပဇ္ဇမာနံ,_  
_န ဥဿဟေ ဝါရယိတုံ ကုမာရံ”._  

</Paragraph>

</Division>
<Division number="239" book="ja1">

<Paragraph number="3099" type="verses" book="ja1">
_“အဒ္ဓါ ဟဝေ သေဝိတဗ္ဗာ သပညာ,_  
_ဗဟုဿုတာ ယေ ဗဟုဌာနစိန္တိနော;_  
_ယေသာယံ သုတွာန သုဘာသိတာနိ,_  
_အပ္ပေါဿုက္ကာ ဝီတသောကာ သုဓမ္မာ”တိ._  


</Paragraph>
</Division>

<Paragraph number="3100" type="center" book="ja1">
သောမနဿဇာတကံ နဝမံ.
</Paragraph>