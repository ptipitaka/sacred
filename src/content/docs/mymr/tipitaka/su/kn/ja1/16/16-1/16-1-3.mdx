---
title: 16.1.3 ဇယဒ္ဒိသဇာတက
tableOfContents: false
sidebar:
  order: 3
type: tipitaka
basket: su
book: ja1
review:
  current: review
  updated: '2025-10-23T09:13:39.665894'
  updated_by: ''
  notes: ''
  history:
  - state: review
    date: '2025-10-23T09:13:39.665894'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="64" book="ja1" e="ch" v="22" p="365">

<Paragraph number="3321" type="verses" book="ja1">
_“စိရဿံ ဝတ မေ ဥဒပါဒိ အဇ္ဇ,_  
_ဘက္ခော မဟာ သတ္တမိဘတ္တကာလေ;_  
_ကုတောသိ ကော ဝါသိ တဒိင်္ဃ ဗြူဟိ,_  
_အာစိက္ခ ဇာတိံ ဝိဒိတော ယထာသိ”._  

</Paragraph>

</Division>
<Division number="65" book="ja1" e="ch" v="22" p="365">

<Paragraph number="3322" type="verses" book="ja1">
_“ပဉ္စာလရာဇာ မိဂဝံ ပဝိဋ္ဌော,_  
_ဇယဒ္ဒိသော နာမ ယဒိဿုတော တေ;_  
_စရာမိ ကစ္ဆာနိ ဝနာနိ စာဟံ,_  
_ပသဒံ ဣမံ ခါဒ မမဇ္ဇ မုဉ္စ”._  

</Paragraph>

</Division>
<Division number="66" book="ja1" e="ch" v="22" p="366">

<Paragraph number="3323" type="verses" book="ja1">
_“သေနေဝ တွံ ပဏသိ သဿမာနော,_  
_မမေသ ဘက္ခော ပသဒေါ ယံ ဝဒေသိ;_  
_တံ ခါဒိယာန ပသဒံ ဇိဃညံ,_  
_ခါဒိဿံ ပစ္ဆာ န ဝိလာပကာလော”._  

</Paragraph>

</Division>
<Division number="67" book="ja1" e="ch" v="22" p="366">

<Paragraph number="3324" type="verses" book="ja1">
_“န စတ္ထိ မောက္ခော မမ နိက္ကယေန,_  
_ဂန္တွာန ပစ္စာဂမနာယ ပဏှေ;_  
_တံ သင်္ဂရံ ဗြာဟ္မဏဿပ္ပဒါယ,_  
_သစ္စာနုရက္ခီ ပုနရာဝဇိဿံ”._  

</Paragraph>

</Division>
<Division number="68" book="ja1" e="ch" v="22" p="366">

<Paragraph number="3325" type="verses" book="ja1">
_“ကိံ ကမ္မဇာတံ အနုတပ္ပတေ တွံ,_  
_ပတ္တံ သမီပံ မရဏဿ ရာဇ;_  
_အာစိက္ခ မေ တံ အပိ သက္ကုဏေမု,_  
_အနုဇာနိတုံ အာဂမနာယ ပဏှေ”._  

</Paragraph>

</Division>
<Division number="69" book="ja1" e="ch" v="22" p="366">

<Paragraph number="3326" type="verses" book="ja1">
_“ကတာ မယာ ဗြာဟ္မဏဿ ဓနာသာ,_  
_တံ သင်္ဂရံ ပဋိမုက္ကံ န မုတ္တံ;_  
_တံ သင်္ဂရံ ဗြာဟ္မဏဿပ္ပဒါယ,_  
_သစ္စာနုရက္ခီ ပုနရာဝဇိဿံ”._  

</Paragraph>

</Division>
<Division number="70" book="ja1" e="ch" v="22" p="366">

<Paragraph number="3327" type="verses" book="ja1">
_“ယာ တေ ကတာ ဗြာဟ္မဏဿ ဓနာသာ,_  
_တံ သင်္ဂရံ ပဋိမုက္ကံ န မုတ္တံ;_  
_တံ သင်္ဂရံ ဗြာဟ္မဏဿပ္ပဒါယ,_  
_သစ္စာနုရက္ခီ ပုနရာဝဇဿု”._  

</Paragraph>

</Division>
<Division number="71" book="ja1" e="ch" v="22" p="366">

<Paragraph number="3328" type="verses" book="ja1">
_မုတ္တော စ သော ပေါရိသာဒဿ ဟတ္ထာ,_  
_ဂန္တွာ သကံ မန္ဒိရံ ကာမကာမီ;_  
_တံ သင်္ဂရံ ဗြာဟ္မဏဿပ္ပဒါယ,_  
_အာမန္တယီ ပုတ္တမလီနသတ္တံ._  

</Paragraph>

</Division>
<Division number="72" book="ja1" e="ch" v="22" p="367">

<Paragraph number="3329" type="verses" book="ja1">
_“အဇ္ဇေဝ ရဇ္ဇံ အဘိသိဉ္စယဿု,_  
_ဓမ္မံ စရ သေသု ပရေသု စာပိ;_  
_အဓမ္မကာရော စ တေ မာဟု ရဋ္ဌေ,_  
_ဂစ္ဆာမဟံ ပေါရိသာဒဿ ဉတ္တေ”._  

</Paragraph>

</Division>
<Division number="73" book="ja1" e="ch" v="22" p="367">

<Paragraph number="3330" type="verses" book="ja1">
_“ကိံ ကမ္မ ကုဗ္ဗံ တဝ ဒေဝ ပါဝ,_  
_နာရာဓယီ တံ တဒိစ္ဆာမိ သောတုံ;_  
_ယမဇ္ဇ ရဇ္ဇမှိ ဥဒဿယေ တုဝံ,_  
_ရဇ္ဇမ္ပိ နိစ္ဆေယျံ တယာ ဝိနာဟံ”._  

</Paragraph>

</Division>
<Division number="74" book="ja1" e="ch" v="22" p="367">

<Paragraph number="3331" type="verses" book="ja1">
_“န ကမ္မုနာ ဝါ ဝစသာ ဝ တာတ,_  
_အပရာဓိတောဟံ တုဝိယံ သရာမိ;_  
_သန္ဓိဉ္စ ကတွာ ပုရိသာဒကေန,_  
_သစ္စာနုရက္ခီ ပုနာဟံ ဂမိဿံ”._  

</Paragraph>

</Division>
<Division number="75" book="ja1" e="ch" v="22" p="367">

<Paragraph number="3332" type="verses" book="ja1">
_“အဟံ ဂမိဿာမိ ဣဓေဝ ဟောဟိ,_  
_နတ္ထိ တတော ဇီဝတော ဝိပ္ပမောက္ခော;_  
_သစေ တုဝံ ဂစ္ဆသိယေဝ ရာဇ,_  
_အဟမ္ပိ ဂစ္ဆာမိ ဥဘော န ဟောမ”._  

</Paragraph>

</Division>
<Division number="76" book="ja1" e="ch" v="22" p="367">

<Paragraph number="3333" type="verses" book="ja1">
_“အဒ္ဓါ ဟိ တာတ သတာနေသ ဓမ္မော,_  
_မရဏာ စ မေ ဒုက္ခတရံ တဒဿ;_  
_ကမ္မာသပါဒေါ တံ ယဒါ ပစိတွာ,_  
_ပသယှ ခါဒေ ဘိဒါ ရုက္ခသူလေ”._  

</Paragraph>

</Division>
<Division number="77" book="ja1" e="ch" v="22" p="367">

<Paragraph number="3334" type="verses" book="ja1">
_“ပါဏေန တေ ပါဏမဟံ နိမိဿံ,_  
_မာ တွံ အဂါ ပေါရိသာဒဿ ဉတ္တေ;_  
_ဧတဉ္စ တေ ပါဏမဟံ နိမိဿံ,_  
_တသ္မာ မတံ ဇီဝိတဿ ဝဏ္ဏေမိ”._  

</Paragraph>

</Division>
<Division number="78" book="ja1" e="ch" v="22" p="367">

<Paragraph number="3335" type="verses" book="ja1">
_တတော ဟဝေ ဓိတိမာ ရာဇပုတ္တော,_  
_ဝန္ဒိတွာ မာတု စ ပိတု စ ပါဒေ;_  
_ဒုခိနိဿ မာတာ နိပတာ ပထဗျာ,_  
_ပိတာဿ ပဂ္ဂယှ ဘုဇာနိ ကန္ဒတိ._  

</Paragraph>

</Division>
<Division number="79" book="ja1" e="ch" v="22" p="368">

<Paragraph number="3336" type="verses" book="ja1">
_တံ ဂစ္ဆန္တံ တာဝ ပိတာ ဝိဒိတွာ,_  
_ပရမ္မုခေါ ဝန္ဒတိ ပဉ္ဇလီကော;_  
_“သောမော စ ရာဇာ ဝရုဏော စ ရာဇာ,_  
_ပဇာပတီ စန္ဒိမာ သူရိယော စ;_  
_ဧတေဟိ ဂုတ္တော ပုရိသာဒကမှာ,_  
_အနုညာတော သောတ္ထိ ပစ္စေဟိ တာတ”._  

</Paragraph>

</Division>
<Division number="80" book="ja1" e="ch" v="22" p="368">

<Paragraph number="3337" type="verses" book="ja1">
_“ယံ ဒဏ္ဍကိရညော ဂတဿ မာတာ,_  
_ရာမဿကာသိ သောတ္ထာနံ သုဂုတ္တာ;_  
_တံ တေ အဟံ သောတ္ထာနံ ကရောမိ,_  
_ဧတေန သစ္စေန သရန္တု ဒေဝါ;_  
_အနုညာတော သောတ္ထိ ပစ္စေဟိ ပုတ္တ”._  

</Paragraph>

</Division>
<Division number="81" book="ja1" e="ch" v="22" p="368">

<Paragraph number="3338" type="verses" book="ja1">
_“အာဝီ ရဟော ဝါပိ မနောပဒေါသံ,_  
_နာဟံ သရေ ဇာတု မလီနသတ္တေ;_  
_ဧတေန သစ္စေန သရန္တု ဒေဝါ,_  
_အနုညာတော သောတ္ထိ ပစ္စေဟိ ဘာတိက”._  

</Paragraph>

</Division>
<Division number="82" book="ja1" e="ch" v="22" p="368">

<Paragraph number="3339" type="verses" book="ja1">
_“ယသ္မာ စ မေ အနဓိမနောသိ သာမိ,_  
_န စာပိ မေ မနသာ အပ္ပိယောသိ;_  
_ဧတေန သစ္စေန သရန္တု ဒေဝါ,_  
_အနုညာတော သောတ္ထိ ပစ္စေဟိ သာမိ”._  

</Paragraph>

</Division>
<Division number="83" book="ja1" e="ch" v="22" p="368">

<Paragraph number="3340" type="verses" book="ja1">
_“ဗြဟာ ဥဇူ စာရုမုခေါ ကုတောသိ,_  
_န မံ ပဇာနာသိ ဝနေ ဝသန္တံ;_  
_လုဒ္ဒံ မံ ဉတွာ ‘ပုရိသာဒကော’တိ,_  
_ကော သောတ္ထိမာဇာနမိဓာဝဇေယျ”._  

</Paragraph>

</Division>
<Division number="84" book="ja1" e="ch" v="22" p="368">

<Paragraph number="3341" type="verses" book="ja1">
_“ဇာနာမိ လုဒ္ဒ ပုရိသာဒကော တွံ,_  
_န တံ န ဇာနာမိ ဝနေ ဝသန္တံ;_  
_အဟဉ္စ ပုတ္တောသ္မိ ဇယဒ္ဒိသဿ,_  
_မမဇ္ဇ ခါဒ ပိတုနော ပမောက္ခာ”._  

</Paragraph>

</Division>
<Division number="85" book="ja1" e="ch" v="22" p="369">

<Paragraph number="3342" type="verses" book="ja1">
_“ဇာနာမိ ပုတ္တောတိ ဇယဒ္ဒိသဿ,_  
_တထာ ဟိ ဝေါ မုခဝဏ္ဏော ဥဘိန္နံ;_  
_သုဒုက္ကရညေဝ ကတံ တဝေဒံ,_  
_ယော မတ္တုမိစ္ဆေ ပိတုနော ပမောက္ခာ”._  

</Paragraph>

</Division>
<Division number="86" book="ja1" e="ch" v="22" p="369">

<Paragraph number="3343" type="verses" book="ja1">
_“န ဒုက္ကရံ ကိဉ္စိ မဟေတ္ထ မညေ,_  
_ယော မတ္တုမိစ္ဆေ ပိတုနော ပမောက္ခာ;_  
_မာတု စ ဟေတု ပရလောက ဂန္တွာ,_  
_သုခေန သဂ္ဂေန စ သမ္ပယုတ္တော”._  

</Paragraph>

</Division>
<Division number="87" book="ja1" e="ch" v="22" p="369">

<Paragraph number="3344" type="verses" book="ja1">
_“အဟဉ္စ ခေါ အတ္တနော ပါပကိရိယံ,_  
_အာဝီ ရဟော ဝါပိ သရေ န ဇာတု;_  
_သင်္ခါတဇာတီမရဏောဟမသ္မိ,_  
_ယထေဝ မေ ဣဓ တထာ ပရတ္ထ._  

</Paragraph>

</Division>
<Division number="88" book="ja1" e="ch" v="22" p="369">

<Paragraph number="3345" type="verses" book="ja1">
_ခါဒဇ္ဇ မံ ဒါနိ မဟာနုဘာဝ,_  
_ကရဿု ကိစ္စာနိ ဣမံ သရီရံ;_  
_ရုက္ခဿ ဝါ တေ ပပတာမိ အဂ္ဂါ,_  
_ဆာဒယမာနော မယှံ တွမဒေသိ မံသံ”._  

</Paragraph>

</Division>
<Division number="89" book="ja1" e="ch" v="22" p="369">

<Paragraph number="3346" type="verses" book="ja1">
_“ဣဒဉ္စ တေ ရုစ္စတိ ရာဇပုတ္တ,_  
_စဇေသိ ပါဏံ ပိတုနော ပမောက္ခာ;_  
_တသ္မာ ဟိ သော တွံ တရမာနရူပေါ,_  
_သမ္ဘဉ္ဇ ကဋ္ဌာနိ ဇလေဟိ အဂ္ဂိံ”._  

</Paragraph>

</Division>
<Division number="90" book="ja1" e="ch" v="22" p="369">

<Paragraph number="3347" type="verses" book="ja1">
_တတော ဟဝေ ဓိတိမာ ရာဇပုတ္တော,_  
_ဒါရုံ သမာဟတွာ မဟန္တမဂ္ဂိံ;_  
_သန္ဒီပယိတွာ ပဋိဝေဒယိတ္ထ,_  
_“အာဒီပိတော ဒါနိ မဟာယမဂ္ဂိ”._  

</Paragraph>

</Division>
<Division number="91" book="ja1" e="ch" v="22" p="370">

<Paragraph number="3348" type="verses" book="ja1">
_“ခါဒဇ္ဇ မံ ဒါနိ ပသယှကာရိ,_  
_ကိံ မံ မုဟုံ ပေက္ခသိ ဟဋ္ဌလောမော;_  
_တထာ တထာ တုယှမဟံ ကရောမိ,_  
_ယထာ ယထာ မံ ဆာဒယမာနော အဒေသိ”._  

</Paragraph>

</Division>
<Division number="92" book="ja1" e="ch" v="22" p="370">

<Paragraph number="3349" type="verses" book="ja1">
_“ကော တာဒိသံ အရဟတိ ခါဒိတာယေ,_  
_ဓမ္မေ ဌိတံ သစ္စဝါဒိံ ဝဒညုံ;_  
_မုဒ္ဓါပိ တဿ ဝိဖလေယျ သတ္တဓာ,_  
_ယော တာဒိသံ သစ္စဝါဒိံ အဒေယျ”._  

</Paragraph>

</Division>
<Division number="93" book="ja1" e="ch" v="22" p="370">

<Paragraph number="3350" type="verses" book="ja1">
_“ဣဒဉှိ သော ဗြာဟ္မဏံ မညမာနော,_  
_သသော အဝါသေသိ သကေ သရီရေ;_  
_တေနေဝ သော စန္ဒိမာ ဒေဝပုတ္တော,_  
_သသတ္ထုတော ကာမဒုဟဇ္ဇ ယက္ခ”._  

</Paragraph>

</Division>
<Division number="94" book="ja1" e="ch" v="22" p="370">

<Paragraph number="3351" type="verses" book="ja1">
_“စန္ဒော ယထာ ရာဟုမုခါ ပမုတ္တော,_  
_ဝိရောစတေ ပန္နရသေဝ ဘာဏုမာ;_  
_ဧဝံ တုဝံ ပေါရိသာဒါ ပမုတ္တော,_  
_ဝိရောစ ကပိလေ မဟာနုဘာဝ;_  
_အာမောဒယံ ပိတရံ မာတရဉ္စ,_  
_သဗ္ဗော စ တေ နန္ဒတု ဉာတိပက္ခော”._  

</Paragraph>

</Division>
<Division number="95" book="ja1" e="ch" v="22" p="370">

<Paragraph number="3352" type="verses" book="ja1">
_တတော ဟဝေ ဓိတိမာ ရာဇပုတ္တော,_  
_ကတဉ္ဇလီ ပရိယာယ ပေါရိသာဒံ;_  
_အနုညာတော သောတ္ထိ သုခီ အရောဂေါ,_  
_ပစ္စာဂမာ ကပိလမလီနသတ္တော._  

</Paragraph>

</Division>
<Division number="96" book="ja1" e="ch" v="22" p="370">

<Paragraph number="3353" type="verses" book="ja1">
_တံ နေဂမာ ဇာနပဒါ စ သဗ္ဗေ,_  
_ဟတ္ထာရောဟာ ရထိကာ ပတ္တိကာ စ;_  
_နမဿမာနာ ပဉ္ဇလိကာ ဥပါဂမုံ,_  
_“နမတ္ထု တေ ဒုက္ကရကာရကောသီ”တိ._  


</Paragraph>
</Division>

<Paragraph number="3354" type="center" book="ja1">
ဇယဒ္ဒိသဇာတကံ တတိယံ.
</Paragraph>