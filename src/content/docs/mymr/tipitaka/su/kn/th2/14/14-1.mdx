---
title: 14.1 သုဘာဇီဝကမ္ဗဝနိကာထေရီဂါထာ
tableOfContents: false
sidebar:
  order: 1
type: tipitaka
basket: su
book: th2
review:
  current: review
  updated: '2025-10-27T21:48:50.015260'
  updated_by: ''
  notes: ''
  history:
  - state: review
    date: '2025-10-27T21:48:50.015260'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="368" book="th2" e="ch" v="19" p="420">

<Paragraph number="452" type="verses" book="th2">
_ဇီဝကမ္ဗဝနံ ရမ္မံ,_  
_ဂစ္ဆန္တိံ ဘိက္ခုနိံ သုဘံ;_  
_ဓုတ္တကော သန္နိဝါရေသိ,_  
_တမေနံ အဗြဝီ သုဘာ._  

</Paragraph>

</Division>
<Division number="369" book="th2" e="ch" v="19" p="420">

<Paragraph number="453" type="verses" book="th2">
_“ကိံ တေ အပရာဓိတံ မယာ,_  
_ယံ မံ ဩဝရိယာန တိဋ္ဌသိ;_  
_န ဟိ ပဗ္ဗဇိတာယ အာဝုသော,_  
_ပုရိသော သမ္ဖုသနာယ ကပ္ပတိ._  

</Paragraph>

</Division>
<Division number="370" book="th2" e="ch" v="19" p="420">

<Paragraph number="454" type="verses" book="th2">
_ဂရုကေ မမ သတ္ထုသာသနေ,_  
_ယာ သိက္ခာ သုဂတေန ဒေသိတာ;_  
_ပရိသုဒ္ဓပဒံ အနင်္ဂဏံ,_  
_ကိံ မံ ဩဝရိယာန တိဋ္ဌသိ._  

</Paragraph>

</Division>
<Division number="371" book="th2" e="ch" v="19" p="420">

<Paragraph number="455" type="verses" book="th2">
_အာဝိလစိတ္တော အနာဝိလံ,_  
_သရဇော ဝီတရဇံ အနင်္ဂဏံ;_  
_သဗ္ဗတ္ထ ဝိမုတ္တမာနသံ,_  
_ကိံ မံ ဩဝရိယာန တိဋ္ဌသိ”._  

</Paragraph>

</Division>
<Division number="372" book="th2" e="ch" v="19" p="420">

<Paragraph number="456" type="verses" book="th2">
_“ဒဟရာ စ အပါပိကာ စသိ,_  
_ကိံ တေ ပဗ္ဗဇ္ဇာ ကရိဿတိ;_  
_နိက္ခိပ ကာသာယစီဝရံ,_  
_ဧဟိ ရမာမ သုပုပ္ဖိတေ ဝနေ._  

</Paragraph>

</Division>
<Division number="373" book="th2" e="ch" v="19" p="420">

<Paragraph number="457" type="verses" book="th2">
_မဓုရဉ္စ ပဝန္တိ သဗ္ဗသော,_  
_ကုသုမရဇေန သမုဋ္ဌိတာ ဒုမာ;_  
_ပဌမဝသန္တော သုခေါ ဥတု,_  
_ဧဟိ ရမာမ သုပုပ္ဖိတေ ဝနေ._  

</Paragraph>

</Division>
<Division number="374" book="th2" e="ch" v="19" p="420">

<Paragraph number="458" type="verses" book="th2">
_ကုသုမိတသိခရာ စ ပါဒပါ,_  
_အဘိဂဇ္ဇန္တိဝ မာလုတေရိတာ;_  
_ကာ တုယှံ ရတိ ဘဝိဿတိ,_  
_ယဒိ ဧကာ ဝနမောဂဟိဿသိ._  

</Paragraph>

</Division>
<Division number="375" book="th2" e="ch" v="19" p="421">

<Paragraph number="459" type="verses" book="th2">
_ဝါဠမိဂသင်္ဃသေဝိတံ,_  
_ကုဉ္ဇရမတ္တကရေဏုလောဠိတံ;_  
_အသဟာယိကာ ဂန္တုမိစ္ဆသိ,_  
_ရဟိတံ ဘိံသနကံ မဟာဝနံ._  

</Paragraph>

</Division>
<Division number="376" book="th2" e="ch" v="19" p="421">

<Paragraph number="460" type="verses" book="th2">
_တပနီယကတာဝ ဓီတိကာ,_  
_ဝိစရသိ စိတ္တလတေဝ အစ္ဆရာ;_  
_ကာသိကသုခုမေဟိ ဝဂ္ဂုဘိ,_  
_သောဘသီ သုဝသနေဟိ နူပမေ._  

</Paragraph>

</Division>
<Division number="377" book="th2" e="ch" v="19" p="421">

<Paragraph number="461" type="verses" book="th2">
_အဟံ တဝ ဝသာနုဂေါ သိယံ,_  
_ယဒိ ဝိဟရေမသေ ကာနနန္တရေ;_  
_န ဟိ မတ္ထိ တယာ ပိယတ္တရော,_  
_ပါဏော ကိန္နရိမန္ဒလောစနေ._  

</Paragraph>

</Division>
<Division number="378" book="th2" e="ch" v="19" p="421">

<Paragraph number="462" type="verses" book="th2">
_ယဒိ မေ ဝစနံ ကရိဿသိ,_  
_သုခိတာ ဧဟိ အဂါရမာဝသ;_  
_ပါသာဒနိဝါတဝါသိနီ,_  
_ပရိကမ္မံ တေ ကရောန္တု နာရိယော._  

</Paragraph>

</Division>
<Division number="379" book="th2" e="ch" v="19" p="421">

<Paragraph number="463" type="verses" book="th2">
_ကာသိကသုခုမာနိ ဓာရယ,_  
_အဘိရောပေဟိ စ မာလဝဏ္ဏကံ;_  
_ကဉ္စနမဏိမုတ္တကံ ဗဟုံ,_  
_ဝိဝိဓံ အာဘရဏံ ကရောမိ တေ._  

</Paragraph>

</Division>
<Division number="380" book="th2" e="ch" v="19" p="421">

<Paragraph number="464" type="verses" book="th2">
_သုဓောတရဇပစ္ဆဒံ သုဘံ,_  
_ဂေါနကတူလိကသန္ထတံ နဝံ;_  
_အဘိရုဟ သယနံ မဟာရဟံ,_  
_စန္ဒနမဏ္ဍိတသာရဂန္ဓိကံ._  

</Paragraph>

</Division>
<Division number="381" book="th2" e="ch" v="19" p="421">

<Paragraph number="465" type="verses" book="th2">
ဥပ္ပလံ စုဒကာ သမုဂ္ဂတံ,_  
_ယထာ တံ အမနုဿသေဝိတံ;_  
_ဧဝံ တွံ ဗြဟ္မစာရိနီ,_  
_သကေသင်္ဂေသု ဇရံ ဂမိဿသိ”._  

</Paragraph>

</Division>
<Division number="382" book="th2" e="ch" v="19" p="422">

<Paragraph number="466" type="verses" book="th2">
_“ကိံ တေ ဣဓ သာရသမ္မတံ,_  
_ကုဏပပူရမှိ သုသာနဝဍ္ဎနေ;_  
_ဘေဒနဓမ္မေ ကဠေဝရေ,_  
_ယံ ဒိသွာ ဝိမနော ဥဒိက္ခသိ”._  

</Paragraph>

</Division>
<Division number="383" book="th2" e="ch" v="19" p="422">

<Paragraph number="467" type="verses" book="th2">
_“အက္ခီနိ စ တူရိယာရိဝ,_  
_ကိန္နရိယာရိဝ ပဗ္ဗတန္တရေ;_  
_တဝ မေ နယနာနိ ဒက္ခိယ,_  
_ဘိယျော ကာမရတီ ပဝဍ္ဎတိ._  

</Paragraph>

</Division>
<Division number="384" book="th2" e="ch" v="19" p="422">

<Paragraph number="468" type="verses" book="th2">
ဥပ္ပလသိခရောပမာနိ တေ,_  
_ဝိမလေ ဟာဋကသန္နိဘေ မုခေ;_  
_တဝ မေ နယနာနိ ဒက္ခိယ,_  
_ဘိယျော ကာမဂုဏော ပဝဍ္ဎတိ._  

</Paragraph>

</Division>
<Division number="385" book="th2" e="ch" v="19" p="422">

<Paragraph number="469" type="verses" book="th2">
_အပိ ဒူရဂတာ သရမှသေ,_  
_အာယတပမှေ ဝိသုဒ္ဓဒဿနေ;_  
_န ဟိ မတ္ထိ တယာ ပိယတ္တရော,_  
_နယနာ ကိန္နရိမန္ဒလောစနေ”._  

</Paragraph>

</Division>
<Division number="386" book="th2" e="ch" v="19" p="422">

<Paragraph number="470" type="verses" book="th2">
_“အပထေန ပယာတုမိစ္ဆသိ,_  
_စန္ဒံ ကီဠနကံ ဂဝေသသိ;_  
_မေရုံ လင်္ဃေတုမိစ္ဆသိ,_  
_ယော တွံ ဗုဒ္ဓသုတံ မဂ္ဂယသိ._  

</Paragraph>

</Division>
<Division number="387" book="th2" e="ch" v="19" p="422">

<Paragraph number="471" type="verses" book="th2">
_နတ္ထိ ဟိ လောကေ သဒေဝကေ,_  
_ရာဂေါ ယတ္ထပိ ဒါနိ မေ သိယာ;_  
_နပိ နံ ဇာနာမိ ကီရိသော,_  
_အထ မဂ္ဂေန ဟတော သမူလကော._  

</Paragraph>

</Division>
<Division number="388" book="th2" e="ch" v="19" p="422">

<Paragraph number="472" type="verses" book="th2">
ဣင်္ဂါလကုယာဝ ဥဇ္ဈိတော,_  
_ဝိသပတ္တောရိဝ အဂ္ဂိတော ကတော;_  
_နပိ နံ ပဿာမိ ကီရိသော,_  
_အထ မဂ္ဂေန ဟတော သမူလကော._  

</Paragraph>

</Division>
<Division number="389" book="th2" e="ch" v="19" p="423">

<Paragraph number="473" type="verses" book="th2">
_ယဿာ သိယာ အပစ္စဝေက္ခိတံ,_  
_သတ္ထာ ဝါ အနုပါသိတော သိယာ;_  
_တွံ တာဒိသိကံ ပလောဘယ,_  
_ဇာနန္တိံ သော ဣမံ ဝိဟညသိ._  

</Paragraph>

</Division>
<Division number="390" book="th2" e="ch" v="19" p="423">

<Paragraph number="474" type="verses" book="th2">
_မယှဉှိ အက္ကုဋ္ဌဝန္ဒိတေ,_  
_သုခဒုက္ခေ စ သတီ ဥပဋ္ဌိတာ;_  
_သင်္ခတမသုဘန္တိ ဇာနိယ,_  
_သဗ္ဗတ္ထေဝ မနော န လိမ္ပတိ._  

</Paragraph>

</Division>
<Division number="391" book="th2" e="ch" v="19" p="423">

<Paragraph number="475" type="verses" book="th2">
_သာဟံ သုဂတဿ သာဝိကာ,_  
_မဂ္ဂဋ္ဌင်္ဂိကယာနယာယိနီ;_  
ဥဒ္ဓဋသလ္လာ အနာသဝါ,_  
_သုညာဂါရဂတာ ရမာမဟံ._  

</Paragraph>

</Division>
<Division number="392" book="th2" e="ch" v="19" p="423">

<Paragraph number="476" type="verses" book="th2">
_ဒိဋ္ဌာ ဟိ မယာ သုစိတ္တိတာ,_  
_သောမ္ဘာ ဒါရုကပိလ္လကာနိ ဝါ;_  
_တန္တီဟိ စ ခီလကေဟိ စ,_  
_ဝိနိဗဒ္ဓါ ဝိဝိဓံ ပနစ္စကာ._  

</Paragraph>

</Division>
<Division number="393" book="th2" e="ch" v="19" p="423">

<Paragraph number="477" type="verses" book="th2">
_တမှုဒ္ဓဋေ တန္တိခီလကေ,_  
_ဝိဿဋ္ဌေ ဝိကလေ ပရိကြိတေ;_  
_န ဝိန္ဒေယျ ခဏ္ဍသော ကတေ,_  
_ကိမှိ တတ္ထ မနံ နိဝေသယေ._  

</Paragraph>

</Division>
<Division number="394" book="th2" e="ch" v="19" p="423">

<Paragraph number="478" type="verses" book="th2">
_တထူပမာ ဒေဟကာနိ မံ,_  
_တေဟိ ဓမ္မေဟိ ဝိနာ န ဝတ္တန္တိ;_  
_ဓမ္မေဟိ ဝိနာ န ဝတ္တတိ,_  
_ကိမှိ တတ္ထ မနံ နိဝေသယေ._  

</Paragraph>

</Division>
<Division number="395" book="th2" e="ch" v="19" p="423">

<Paragraph number="479" type="verses" book="th2">
_ယထာ ဟရိတာလေန မက္ခိတံ,_  
_အဒ္ဒသ စိတ္တိကံ ဘိတ္တိယာ ကတံ;_  
_တမှိ တေ ဝိပရီတဒဿနံ,_  
_သညာ မာနုသိကာ နိရတ္ထိကာ._  

</Paragraph>

</Division>
<Division number="396" book="th2" e="ch" v="19" p="424">

<Paragraph number="480" type="verses" book="th2">
_မာယံ ဝိယ အဂ္ဂတော ကတံ,_  
_သုပိနန္တေဝ သုဝဏ္ဏပါဒပံ;_  
ဥပဂစ္ဆသိ အန္ဓ ရိတ္တကံ,_  
_ဇနမဇ္ဈေရိဝ ရုပ္ပရူပကံ._  

</Paragraph>

</Division>
<Division number="397" book="th2" e="ch" v="19" p="424">

<Paragraph number="481" type="verses" book="th2">
_ဝဋ္ဋနိရိဝ ကောဋရောဟိတာ,_  
_မဇ္ဈေ ပုဗ္ဗုဠကာ သအဿုကာ;_  
_ပီဠကောဠိကာ စေတ္ထ ဇာယတိ,_  
_ဝိဝိဓာ စက္ခုဝိဓာ စ ပိဏ္ဍိတာ”._  

</Paragraph>

</Division>
<Division number="398" book="th2" e="ch" v="19" p="424">

<Paragraph number="482" type="verses" book="th2">
ဥပ္ပါဋိယ စာရုဒဿနာ,_  
_န စ ပဇ္ဇိတ္ထ အသင်္ဂမာနသာ;_  
_“ဟန္ဒ တေ စက္ခုံ ဟရဿု တံ”,_  
_တဿ နရဿ အဒါသိ တာဝဒေ._  

</Paragraph>

</Division>
<Division number="399" book="th2" e="ch" v="19" p="424">

<Paragraph number="483" type="verses" book="th2">
_တဿ စ ဝိရမာသိ တာဝဒေ,_  
_ရာဂေါ တတ္ထ ခမာပယီ စ နံ;_  
_“သောတ္ထိ သိယာ ဗြဟ္မစာရိနီ,_  
_န ပုနော ဧဒိသကံ ဘဝိဿတိ”._  

</Paragraph>

</Division>
<Division number="400" book="th2" e="ch" v="19" p="424">

<Paragraph number="484" type="verses" book="th2">
_“အာသာဒိယ ဧဒိသံ ဇနံ,_  
_အဂ္ဂိံ ပဇ္ဇလိတံဝ လိင်္ဂိယ;_  
_ဂဏှိယ အာသီဝိသံ ဝိယ,_  
_အပိ နု သောတ္ထိ သိယာ ခမေဟိ နော”._  

</Paragraph>

</Division>
<Division number="401" book="th2" e="ch" v="19" p="424">

<Paragraph number="485" type="verses" book="th2">
_မုတ္တာ စ တတော သာ ဘိက္ခုနီ,_  
_အဂမီ ဗုဒ္ဓဝရဿ သန္တိကံ;_  
_ပဿိယ ဝရပုညလက္ခဏံ,_  
_စက္ခု အာသိ ယထာ ပုရာဏကန္တိ._  


</Paragraph>
</Division>

<Paragraph number="486" type="center" book="th2">
…  သုဘာ ဇီဝကမ္ဗဝနိကာ ထေရီ… .



</Paragraph>

<Paragraph number="487" type="center" book="th2">
တိံသနိပါတော နိဋ္ဌိတော.
</Paragraph>