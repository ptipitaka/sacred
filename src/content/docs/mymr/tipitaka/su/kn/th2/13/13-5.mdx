---
title: "13.5 သုဘာကမ္မာရဓီတုထေရီဂါထာ"
tableOfContents: false
sidebar:
  order: 5
type: "tipitaka"
basket: "su"
book: "th2"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="339" book="th2">

<Paragraph number="421" type="verses" book="th2">
_“ဒဟရာဟံ သုဒ္ဓဝသနာ,_  
_ယံ ပုရေ ဓမ္မမဿုဏိံ;_  
_တဿာ မေ အပ္ပမတ္တာယ,_  
_သစ္စာဘိသမယော အဟု._  

</Paragraph>

</Division>
<Division number="340" book="th2">

<Paragraph number="422" type="verses" book="th2">
_တတောဟံ သဗ္ဗကာမေသု,_  
_ဘုသံ အရတိမဇ္ဈဂံ;_  
_သက္ကာယသ္မိံ ဘယံ ဒိသွာ,_  
_နေက္ခမ္မမေဝ ပီဟယေ._  

</Paragraph>

</Division>
<Division number="341" book="th2">

<Paragraph number="423" type="verses" book="th2">
_ဟိတွာနဟံ ဉာတိဂဏံ,_  
_ဒါသကမ္မကရာနိ စ;_  
_ဂါမခေတ္တာနိ ဖီတာနိ,_  
_ရမဏီယေ ပမောဒိတေ._  

</Paragraph>

</Division>
<Division number="342" book="th2">

<Paragraph number="424" type="verses" book="th2">
_ပဟာယဟံ ပဗ္ဗဇိတာ,_  
_သာပတေယျမနပ္ပကံ;_  
_ဧဝံ သဒ္ဓါယ နိက္ခမ္မ,_  
_သဒ္ဓမ္မေ သုပ္ပဝေဒိတေ._  

</Paragraph>

</Division>
<Division number="343" book="th2">

<Paragraph number="425" type="verses" book="th2">
_နေတံ အဿ ပတိရူပံ,_  
_အာကိဉ္စညဉှိ ပတ္ထယေ;_  
_ယော ဇာတရူပံ ရဇတံ,_  
_ဆဍ္ဍေတွာ ပုနရာဂမေ._  

</Paragraph>

</Division>
<Division number="344" book="th2">

<Paragraph number="426" type="verses" book="th2">
_ရဇတံ ဇာတရူပံ ဝါ,_  
_န ဗောဓာယ န သန္တိယာ;_  
_နေတံ သမဏသာရုပ္ပံ,_  
_န ဧတံ အရိယဒ္ဓနံ._  

</Paragraph>

</Division>
<Division number="345" book="th2">

<Paragraph number="427" type="verses" book="th2">
_လောဘနံ မဒနဉ္စေတံ,_  
_မောဟနံ ရဇဝဍ္ဎနံ;_  
_သာသင်္ကံ ဗဟုအာယာသံ,_  
_နတ္ထိ စေတ္ထ ဓုဝံ ဌိတိ._  

</Paragraph>

</Division>
<Division number="346" book="th2">

<Paragraph number="428" type="verses" book="th2">
_ဧတ္ထ ရတ္တာ ပမတ္တာ စ,_  
_သံကိလိဋ္ဌမနာ နရာ;_  
_အညမညေန ဗျာရုဒ္ဓါ,_  
_ပုထု ကုဗ္ဗန္တိ မေဓဂံ._  

</Paragraph>

</Division>
<Division number="347" book="th2">

<Paragraph number="429" type="verses" book="th2">
_ဝဓော ဗန္ဓော ပရိက္လေသော,_  
_ဇာနိ သောကပရိဒ္ဒဝေါ;_  
_ကာမေသု အဓိပန္နာနံ,_  
_ဒိဿတေ ဗျသနံ ဗဟုံ._  

</Paragraph>

</Division>
<Division number="348" book="th2">

<Paragraph number="430" type="verses" book="th2">
_တံ မံ ဉာတီ အမိတ္တာဝ,_  
_ကိံ ဝေါ ကာမေသု ယုဉ္ဇထ;_  
_ဇာနာထ မံ ပဗ္ဗဇိတံ,_  
_ကာမေသု ဘယဒဿိနိံ._  

</Paragraph>

</Division>
<Division number="349" book="th2">

<Paragraph number="431" type="verses" book="th2">
_န ဟိရညသုဝဏ္ဏေန,_  
_ပရိက္ခီယန္တိ အာသဝါ;_  
_အမိတ္တာ ဝဓကာ ကာမာ,_  
_သပတ္တာ သလ္လဗန္ဓနာ._  

</Paragraph>

</Division>
<Division number="350" book="th2">

<Paragraph number="432" type="verses" book="th2">
_တံ မံ ဉာတီ အမိတ္တာဝ,_  
_ကိံ ဝေါ ကာမေသု ယုဉ္ဇထ;_  
_ဇာနာထ မံ ပဗ္ဗဇိတံ,_  
_မုဏ္ဍံ သင်္ဃာဋိပါရုတံ._  

</Paragraph>

</Division>
<Division number="351" book="th2">

<Paragraph number="433" type="verses" book="th2">
ဥတ္တိဋ္ဌပိဏ္ဍော ဥဉ္ဆော စ,_  
_ပံသုကူလဉ္စ စီဝရံ;_  
_ဧတံ ခေါ မမ သာရုပ္ပံ,_  
_အနဂါရူပနိဿယော._  

</Paragraph>

</Division>
<Division number="352" book="th2">

<Paragraph number="434" type="verses" book="th2">
_ဝန္တာ မဟေသီဟိ ကာမာ,_  
_ယေ ဒိဗ္ဗာ ယေ စ မာနုသာ;_  
_ခေမဋ္ဌာနေ ဝိမုတ္တာ တေ,_  
_ပတ္တာ တေ အစလံ သုခံ._  

</Paragraph>

</Division>
<Division number="353" book="th2">

<Paragraph number="435" type="verses" book="th2">
_မာဟံ ကာမေဟိ သင်္ဂစ္ဆိံ,_  
_ယေသု တာဏံ န ဝိဇ္ဇတိ;_  
_အမိတ္တာ ဝဓကာ ကာမာ,_  
_အဂ္ဂိက္ခန္ဓူပမာ ဒုခါ._  

</Paragraph>

</Division>
<Division number="354" book="th2">

<Paragraph number="436" type="verses" book="th2">
_ပရိပန္ထော ဧသ ဘယော,_  
_သဝိဃာတော သကဏ္ဋကော;_  
_ဂေဓော သုဝိသမော စေသော,_  
_မဟန္တော မောဟနာမုခေါ._  

</Paragraph>

</Division>
<Division number="355" book="th2">

<Paragraph number="437" type="verses" book="th2">
ဥပသဂ္ဂေါ ဘီမရူပေါ,_  
_ကာမာ သပ္ပသိရူပမာ;_  
_ယေ ဗာလာ အဘိနန္ဒန္တိ,_  
_အန္ဓဘူတာ ပုထုဇ္ဇနာ._  

</Paragraph>

</Division>
<Division number="356" book="th2">

<Paragraph number="438" type="verses" book="th2">
_ကာမပင်္ကေန သတ္တာ ဟိ,_  
_ဗဟူ လောကေ အဝိဒ္ဒသူ;_  
_ပရိယန္တံ န ဇာနန္တိ,_  
_ဇာတိယာ မရဏဿ စ._  

</Paragraph>

</Division>
<Division number="357" book="th2">

<Paragraph number="439" type="verses" book="th2">
_ဒုဂ္ဂတိဂမနံ မဂ္ဂံ,_  
_မနုဿာ ကာမဟေတုကံ;_  
_ဗဟုံ ဝေ ပဋိပဇ္ဇန္တိ,_  
_အတ္တနော ရောဂမာဝဟံ._  

</Paragraph>

</Division>
<Division number="358" book="th2">

<Paragraph number="440" type="verses" book="th2">
_ဧဝံ အမိတ္တဇနနာ,_  
_တာပနာ သံကိလေသိကာ;_  
_လောကာမိသာ ဗန္ဓနီယာ,_  
_ကာမာ မရဏဗန္ဓနာ._  

</Paragraph>

</Division>
<Division number="359" book="th2">

<Paragraph number="441" type="verses" book="th2">
ဥမ္မာဒနာ ဥလ္လပနာ,_  
_ကာမာ စိတ္တပ္ပမဒ္ဒိနော;_  
_သတ္တာနံ သံကိလေသာယ,_  
_ခိပ္ပံ မာရေန ဩဍ္ဍိတံ._  

</Paragraph>

</Division>
<Division number="360" book="th2">

<Paragraph number="442" type="verses" book="th2">
_အနန္တာဒီနဝါ ကာမာ,_  
_ဗဟုဒုက္ခာ မဟာဝိသာ;_  
_အပ္ပဿာဒါ ရဏကရာ,_  
_သုက္ကပက္ခဝိသောသနာ._  

</Paragraph>

</Division>
<Division number="361" book="th2">

<Paragraph number="443" type="verses" book="th2">
_သာဟံ ဧတာဒိသံ ကတွာ,_  
_ဗျသနံ ကာမဟေတုကံ;_  
_န တံ ပစ္စာဂမိဿာမိ,_  
_နိဗ္ဗာနာဘိရတာ သဒါ._  

</Paragraph>

</Division>
<Division number="362" book="th2">

<Paragraph number="444" type="verses" book="th2">
_ရဏံ ကရိတွာ ကာမာနံ,_  
_သီတိဘာဝါဘိကင်္ခိနီ;_  
_အပ္ပမတ္တာ ဝိဟဿာမိ,_  
_သဗ္ဗသံယောဇနက္ခယေ._  

</Paragraph>

</Division>
<Division number="363" book="th2">

<Paragraph number="445" type="verses" book="th2">
_အသောကံ ဝိရဇံ ခေမံ,_  
_အရိယဋ္ဌင်္ဂိကံ ဥဇုံ;_  
_တံ မဂ္ဂံ အနုဂစ္ဆာမိ,_  
_ယေန တိဏ္ဏာ မဟေသိနော”._  

</Paragraph>

</Division>
<Division number="364" book="th2">

<Paragraph number="446" type="verses" book="th2">
_“ဣမံ ပဿထ ဓမ္မဋ္ဌံ,_  
_သုဘံ ကမ္မာရဓီတရံ;_  
_အနေဇံ ဥပသမ္ပဇ္ဇ,_  
_ရုက္ခမူလမှိ ဈာယတိ._  

</Paragraph>

</Division>
<Division number="365" book="th2">

<Paragraph number="447" type="verses" book="th2">
_အဇ္ဇဋ္ဌမီ ပဗ္ဗဇိတာ,_  
_သဒ္ဓါ သဒ္ဓမ္မသောဘနာ;_  
_ဝိနီတုပ္ပလဝဏ္ဏာယ,_  
_တေဝိဇ္ဇာ မစ္စုဟာယိနီ._  

</Paragraph>

</Division>
<Division number="366" book="th2">

<Paragraph number="448" type="verses" book="th2">
_သာယံ ဘုဇိဿာ အနဏာ,_  
_ဘိက္ခုနီ ဘာဝိတိန္ဒြိယာ;_  
_သဗ္ဗယောဂဝိသံယုတ္တာ,_  
_ကတကိစ္စာ အနာသဝါ”._  

</Paragraph>

</Division>
<Division number="367" book="th2">

<Paragraph number="449" type="verses" book="th2">
_တံ သက္ကော ဒေဝသင်္ဃေန,_  
ဥပသင်္ကမ္မ ဣဒ္ဓိယာ;_  
_နမဿတိ ဘူတပတိ,_  
_သုဘံ ကမ္မာရဓီတရန္တိ._  


</Paragraph>
</Division>

<Paragraph number="450" type="center" book="th2">
…  သုဘာ ကမ္မာရဓီတာ ထေရီ… .



</Paragraph>

<Paragraph number="451" type="center" book="th2">
ဝီသတိနိပါတော နိဋ္ဌိတော.
</Paragraph>