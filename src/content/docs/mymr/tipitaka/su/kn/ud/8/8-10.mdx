---
title: "8.10 ဒုတိယဒဗ္ဗသုတ္တ"
tableOfContents: false
sidebar:
  order: 2
type: "tipitaka"
basket: "su"
book: "ud"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="80" book="ud">

<Paragraph number="753" book="ud">
ဧဝံ မေ သုတံ—  ဧကံ သမယံ ဘဂဝါ သာဝတ္ထိယံ ဝိဟရတိ ဇေတဝနေ အနာထပိဏ္ဍိကဿ အာရာမေ. တတြ ခေါ ဘဂဝါ ဘိက္ခူ အာမန္တေသိ—  “ဘိက္ခဝေါ”တိ. “ဘဒန္တေ”တိ တေ ဘိက္ခူ ဘဂဝတော ပစ္စဿောသုံ. ဘဂဝါ ဧတဒဝေါစ—
</Paragraph>

<Paragraph number="754" book="ud">
“ဒဗ္ဗဿ, ဘိက္ခဝေ, မလ္လပုတ္တဿ ဝေဟာသံ အဗ္ဘုဂ္ဂန္တွာ အာကာသေ အန္တလိက္ခေ ပလ္လင်္ကေန နိသီဒိတွာ တေဇောဓာတုံ သမာပဇ္ဇိတွာ ဝုဋ္ဌဟိတွာ ပရိနိဗ္ဗုတဿ သရီရဿ ဈာယမာနဿ ဍယှမာနဿ နေဝ ဆာရိကာ ပညာယိတ္ထ န မသိ. သေယျထာပိ နာမ သပ္ပိဿ ဝါ တေလဿ ဝါ ဈာယမာနဿ ဍယှမာနဿ နေဝ ဆာရိကာ ပညာယတိ န မသိ; ဧဝမေဝံ ခေါ, ဘိက္ခဝေ, ဒဗ္ဗဿ မလ္လပုတ္တဿ ဝေဟာသံ အဗ္ဘုဂ္ဂန္တွာ အာကာသေ အန္တလိက္ခေ ပလ္လင်္ကေန နိသီဒိတွာ တေဇောဓာတုံ သမာပဇ္ဇိတွာ ဝုဋ္ဌဟိတွာ ပရိနိဗ္ဗုတဿ သရီရဿ ဈာယမာနဿ ဍယှမာနဿ နေဝ ဆာရိကာ ပညာယိတ္ထ န မသီ”တိ.
</Paragraph>

<Paragraph number="755" book="ud">
အထ ခေါ ဘဂဝါ ဧတမတ္ထံ ဝိဒိတွာ တာယံ ဝေလာယံ ဣမံ ဥဒါနံ ဥဒါနေသိ—
</Paragraph>

<Paragraph number="756" type="verses" book="ud">
_“အယောဃနဟတဿေဝ,_  
_ဇလတော ဇာတဝေဒသော;_  
_အနုပုဗ္ဗူပသန္တဿ,_  
_ယထာ န ဉာယတေ ဂတိ. (94)_  

</Paragraph>

<Paragraph number="757" type="verses" book="ud">
_ဧဝံ သမ္မာဝိမုတ္တာနံ,_  
_ကာမဗန္ဓောဃတာရိနံ;_  
_ပညာပေတုံ ဂတိ နတ္ထိ,_  
_ပတ္တာနံ အစလံ သုခန်”တိ. (95)_  


</Paragraph>
</Division>

<Paragraph number="758" type="center" book="ud">
ဒသမံ.



</Paragraph>

<Paragraph number="759" type="center" book="ud">
ပါဋလိဂါမိယဝဂ္ဂေါ အဋ္ဌမော.



</Paragraph>

<Paragraph number="760" type="center" book="ud">
တဿုဒ္ဒါနံ


</Paragraph>

<Paragraph number="761" type="verses" book="ud">
_နိဗ္ဗာနာ စတုရော ဝုတ္တာ,_  
_စုန္ဒော ပါဋလိဂါမိယာ;_  
_ဒွိဓာပထော ဝိသာခါ စ,_  
_ဒဗ္ဗေန သဟ တေ ဒသာတိ._  


</Paragraph>

<Paragraph number="762" type="center" book="ud">
ဥဒါနေ ဝဂ္ဂါနမုဒ္ဒါနံ


</Paragraph>

<Paragraph number="763" type="verses" book="ud">
_ဝဂ္ဂမိဒံ ပဌမံ ဝရဗောဓိ,_  
_ဝဂ္ဂမိဒံ ဒုတိယံ မုစလိန္ဒော;_  
_နန္ဒကဝဂ္ဂဝရော တတိယော တု,_  
_မေဃိယဝဂ္ဂဝရော စ စတုတ္ထော._  

</Paragraph>

<Paragraph number="764" type="verses" book="ud">
_ပဉ္စမဝဂ္ဂဝရန္တိဓ သောဏော,_  
_ဆဋ္ဌမဝဂ္ဂဝရန္တိ ဇစ္စန္ဓော;_  
_သတ္တမဝဂ္ဂဝရန္တိ စ စူဠော,_  
_ပါဋလိဂါမိယမဋ္ဌမဝဂ္ဂေါ._  

</Paragraph>

<Paragraph number="765" type="verses" book="ud">
_အသီတိမနူနကသုတ္တဝရံ,_  
_ဝဂ္ဂမိဒဋ္ဌကံ သုဝိဘတ္တံ;_  
_ဒဿိတံ စက္ခုမတာ ဝိမလေန,_  
_အဒ္ဓါ ဟိ တံ ဥဒါနမိတီဒမာဟု._  


</Paragraph>

<Paragraph number="766" type="center" book="ud">
ဥဒါနပါဠိ နိဋ္ဌိတာ.
</Paragraph>