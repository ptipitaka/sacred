---
title: 3.1 ကမ္မဝိပါကဇသုတ္တ
tableOfContents: false
sidebar:
  order: 1
type: tipitaka
basket: su
book: ud
review:
  current: review
  updated: '2025-10-23T09:13:48.831678'
  updated_by: ''
  notes: ''
  history:
  - state: review
    date: '2025-10-23T09:13:48.831678'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="21" book="ud" e="ch" v="18" p="100">

<Paragraph number="153" book="ud">
ဧဝံ မေ သုတံ—  ဧကံ သမယံ ဘဂဝါ သာဝတ္ထိယံ ဝိဟရတိ ဇေတဝနေ အနာထပိဏ္ဍိကဿ အာရာမေ. တေန ခေါ ပန သမယေန အညတရော ဘိက္ခု ဘဂဝတော အဝိဒူရေ နိသိန္နော ဟောတိ ပလ္လင်္ကံ အာဘုဇိတွာ ဥဇုံ ကာယံ ပဏိဓာယ ပုရာဏကမ္မဝိပါကဇံ ဒုက္ခံ တိဗ္ဗံ ခရံ ကဋုကံ ဝေဒနံ အဓိဝါသေန္တော သတော သမ္ပဇာနော အဝိဟညမာနော.
</Paragraph>

<Paragraph number="154" book="ud">
အဒ္ဒသာ ခေါ ဘဂဝါ တံ ဘိက္ခုံ အဝိဒူရေ နိသိန္နံ ပလ္လင်္ကံ အာဘုဇိတွာ ဥဇုံ ကာယံ ပဏိဓာယ ပုရာဏကမ္မဝိပါကဇံ ဒုက္ခံ တိဗ္ဗံ ခရံ ကဋုကံ ဝေဒနံ အဓိဝါသေန္တံ သတံ သမ္ပဇာနံ အဝိဟညမာနံ.
</Paragraph>

<Paragraph number="155" book="ud">
အထ ခေါ ဘဂဝါ ဧတမတ္ထံ ဝိဒိတွာ တာယံ ဝေလာယံ ဣမံ ဥဒါနံ ဥဒါနေသိ—
</Paragraph>

<Paragraph number="156" type="verses" book="ud">
_“သဗ္ဗကမ္မဇဟဿ ဘိက္ခုနော,_  
_ဓုနမာနဿ ပုရေ ကတံ ရဇံ;_  
_အမမဿ ဌိတဿ တာဒိနော,_  
_အတ္ထော နတ္ထိ ဇနံ လပေတဝေ”တိ. (25)_  


</Paragraph>
</Division>

<Paragraph number="157" type="center" book="ud">
ပဌမံ.
</Paragraph>