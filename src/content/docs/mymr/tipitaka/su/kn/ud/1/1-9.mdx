---
title: 1.9 ဇဋိလသုတ္တ
tableOfContents: false
sidebar:
  order: 9
type: tipitaka
basket: su
book: ud
review:
  current: review
  updated: '2025-10-23T09:13:48.772288'
  updated_by: ''
  notes: ''
  history:
  - state: review
    date: '2025-10-23T09:13:48.772288'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="9" book="ud" e="ch" v="18" p="83">

<Paragraph number="46" book="ud">
ဧဝံ မေ သုတံ—  ဧကံ သမယံ ဘဂဝါ ဂယာယံ ဝိဟရတိ ဂယာသီသေ. တေန ခေါ ပန သမယေန သမ္ဗဟုလာ ဇဋိလာ သီတာသု ဟေမန္တိကာသု ရတ္တီသု အန္တရဋ္ဌကေ ဟိမပါတသမယေ ဂယာယံ ဥမ္မုဇ္ဇန္တိပိ နိမုဇ္ဇန္တိပိ, ဥမ္မုဇ္ဇနိမုဇ္ဇမ္ပိ ကရောန္တိ ဩသိဉ္စန္တိပိ, အဂ္ဂိမ္ပိ ဇုဟန္တိ—  “ဣမိနာ သုဒ္ဓီ”တိ.
</Paragraph>

<Paragraph number="47" book="ud">
အဒ္ဒသာ ခေါ ဘဂဝါ တေ သမ္ဗဟုလေ ဇဋိလေ သီတာသု ဟေမန္တိကာသု ရတ္တီသု အန္တရဋ္ဌကေ ဟိမပါတသမယေ ဂယာယံ ဥမ္မုဇ္ဇန္တေပိ နိမုဇ္ဇန္တေပိ ဥမ္မုဇ္ဇနိမုဇ္ဇမ္ပိ ကရောန္တေ ဩသိဉ္စန္တေပိ အဂ္ဂိမ္ပိ ဇုဟန္တေ—  “ဣမိနာ သုဒ္ဓီ”တိ.
</Paragraph>

<Paragraph number="48" book="ud">
အထ ခေါ ဘဂဝါ ဧတမတ္ထံ ဝိဒိတွာ တာယံ ဝေလာယံ ဣမံ ဥဒါနံ ဥဒါနေသိ—
</Paragraph>

<Paragraph number="49" type="verses" book="ud">
_“န ဥဒကေန သုစီ ဟောတိ,_  
_ဗဟွေတ္ထ နှာယတီ ဇနော;_  
_ယမှိ သစ္စဉ္စ ဓမ္မော စ,_  
_သော သုစီ သော စ ဗြာဟ္မဏော”တိ. (9)_  


</Paragraph>
</Division>

<Paragraph number="50" type="center" book="ud">
နဝမံ.
</Paragraph>