---
title: "6.9 ဥပါတိဓာဝန္တိသုတ္တ"
tableOfContents: false
sidebar:
  order: 10
type: "tipitaka"
basket: "su"
book: "ud"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="59" book="ud">

<Paragraph number="587" book="ud">
ဧဝံ မေ သုတံ—  ဧကံ သမယံ ဘဂဝါ သာဝတ္ထိယံ ဝိဟရတိ ဇေတဝနေ အနာထပိဏ္ဍိကဿ အာရာမေ. တေန ခေါ ပန သမယေန ဘဂဝါ ရတ္တန္ဓကာရတိမိသာယံ အဗ္ဘောကာသေ နိသိန္နော ဟောတိ တေလပ္ပဒီပေသု ဈာယမာနေသု.
</Paragraph>

<Paragraph number="588" book="ud">
တေန ခေါ ပန သမယေန သမ္ဗဟုလာ အဓိပါတကာ တေသု တေလပ္ပဒီပေသု အာပါတပရိပါတံ အနယံ အာပဇ္ဇန္တိ, ဗျသနံ အာပဇ္ဇန္တိ, အနယဗျသနံ အာပဇ္ဇန္တိ. အဒ္ဒသာ ခေါ ဘဂဝါ တေ သမ္ဗဟုလေ အဓိပါတကေ တေသု တေလပ္ပဒီပေသု အာပါတပရိပါတံ အနယံ အာပဇ္ဇန္တေ, ဗျသနံ အာပဇ္ဇန္တေ, အနယဗျသနံ အာပဇ္ဇန္တေ.
</Paragraph>

<Paragraph number="589" book="ud">
အထ ခေါ ဘဂဝါ ဧတမတ္ထံ ဝိဒိတွာ တာယံ ဝေလာယံ ဣမံ ဥဒါနံ ဥဒါနေသိ—
</Paragraph>

<Paragraph number="590" type="verses" book="ud">
_“ဥပါတိဓာဝန္တိ န သာရမေန္တိ,_  
_နဝံ နဝံ ဗန္ဓနံ ဗြူဟယန္တိ;_  
_ပတန္တိ ပဇ္ဇောတမိဝါဓိပါတကာ,_  
_ဒိဋ္ဌေ သုတေ ဣတိဟေကေ နိဝိဋ္ဌာ”တိ. (71)_  


</Paragraph>
</Division>

<Paragraph number="591" type="center" book="ud">
နဝမံ.
</Paragraph>