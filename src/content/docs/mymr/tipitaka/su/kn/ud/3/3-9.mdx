---
title: "3.9 သိပ္ပသုတ္တ"
tableOfContents: false
sidebar:
  order: 9
type: "tipitaka"
basket: "su"
book: "ud"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="29" book="ud" e="ch" v="18" p="113">

<Paragraph number="226" book="ud">
ဧဝံ မေ သုတံ—  ဧကံ သမယံ ဘဂဝါ သာဝတ္ထိယံ ဝိဟရတိ ဇေတဝနေ အနာထပိဏ္ဍိကဿ အာရာမေ. တေန ခေါ ပန သမယေန သမ္ဗဟုလာနံ ဘိက္ခူနံ ပစ္ဆာဘတ္တံ ပိဏ္ဍပါတပဋိက္ကန္တာနံ မဏ္ဍလမာဠေ သန္နိသိန္နာနံ သန္နိပတိတာနံ အယမန္တရာကထာ ဥဒပါဒိ—  “ကော နု ခေါ, အာဝုသော, သိပ္ပံ ဇာနာတိ? ကော ကိံ သိပ္ပံ သိက္ခိ? ကတရံ သိပ္ပံ သိပ္ပါနံ အဂ္ဂန်”တိ?
</Paragraph>

<Paragraph number="227" book="ud">
တတ္ထေကစ္စေ ဧဝမာဟံသု—  “ဟတ္ထိသိပ္ပံ သိပ္ပါနံ အဂ္ဂန်”တိ. ဧကစ္စေ ဧဝမာဟံသု—  “အဿသိပ္ပံ သိပ္ပါနံ အဂ္ဂန်”တိ. ဧကစ္စေ ဧဝမာဟံသု—  “ရထသိပ္ပံ သိပ္ပါနံ အဂ္ဂန်”တိ. ဧကစ္စေ ဧဝမာဟံသု—  “ဓနုသိပ္ပံ သိပ္ပါနံ အဂ္ဂန်”တိ. ဧကစ္စေ ဧဝမာဟံသု—  “ထရုသိပ္ပံ သိပ္ပါနံ အဂ္ဂန်”တိ. ဧကစ္စေ ဧဝမာဟံသု—  “မုဒ္ဒါသိပ္ပံ သိပ္ပါနံ အဂ္ဂန်”တိ. ဧကစ္စေ ဧဝမာဟံသု—  “ဂဏနာသိပ္ပံ သိပ္ပါနံ အဂ္ဂန်”တိ. ဧကစ္စေ ဧဝမာဟံသု—  “သင်္ခါနသိပ္ပံ သိပ္ပါနံ အဂ္ဂန်”တိ. ဧကစ္စေ ဧဝမာဟံသု—  “လေခါသိပ္ပံ သိပ္ပါနံ အဂ္ဂန်”တိ. ဧကစ္စေ ဧဝမာဟံသု—  “ကာဝေယျသိပ္ပံ သိပ္ပါနံ အဂ္ဂန်”တိ. ဧကစ္စေ ဧဝမာဟံသု—  “လောကာယတသိပ္ပံ သိပ္ပါနံ အဂ္ဂန်”တိ. ဧကစ္စေ ဧဝမာဟံသု—  “ခတ္တဝိဇ္ဇာသိပ္ပံ သိပ္ပါနံ အဂ္ဂန်”တိ. အယဉ္စရဟိ တေသံ ဘိက္ခူနံ အန္တရာကထာ ဟောတိ ဝိပ္ပကတာ.
</Paragraph>

<Paragraph number="228" book="ud">
အထ ခေါ ဘဂဝါ သာယနှသမယံ ပဋိသလ္လာနာ ဝုဋ္ဌိတော ယေန မဏ္ဍလမာဠော တေနုပသင်္ကမိ; ဥပသင်္ကမိတွာ ပညတ္တေ အာသနေ နိသီဒိ. နိသဇ္ဇ ခေါ ဘဂဝါ ဘိက္ခူ အာမန္တေသိ—  “ကာယ နုတ္ထ, ဘိက္ခဝေ, ဧတရဟိ ကထာယ သန္နိသိန္နာ, ကာ စ ပန ဝေါ အန္တရာကထာ ဝိပ္ပကတာ”တိ?
</Paragraph>

<Paragraph number="229" book="ud">
“ဣဓ, ဘန္တေ, အမှာကံ ပစ္ဆာဘတ္တံ ပိဏ္ဍပါတပဋိက္ကန္တာနံ မဏ္ဍလမာဠေ သန္နိသိန္နာနံ အယမန္တရာကထာ ဥဒပါဒိ—  ‘ကော နု ခေါ, အာဝုသော, သိပ္ပံ ဇာနာတိ? ကော ကိံ သိပ္ပံ သိက္ခိ? ကတရံ သိပ္ပံ သိပ္ပါနံ အဂ္ဂန်’တိ?
</Paragraph>

<Paragraph number="230" book="ud">
တတ္ထေကစ္စေ ဧဝမာဟံသု—  ‘ဟတ္ထိသိပ္ပံ သိပ္ပါနံ အဂ္ဂန်’တိ. ဧကစ္စေ ဧဝမာဟံသု—  ‘အဿသိပ္ပံ သိပ္ပါနံ အဂ္ဂန်’တိ. ဧကစ္စေ ဧဝမာဟံသု—  ‘ရထသိပ္ပံ သိပ္ပါနံ အဂ္ဂန်’တိ. ဧကစ္စေ ဧဝမာဟံသု—  ‘ဓနုသိပ္ပံ သိပ္ပါနံ အဂ္ဂန်’တိ. ဧကစ္စေ ဧဝမာဟံသု—  ‘ထရုသိပ္ပံ သိပ္ပါနံ အဂ္ဂန်’တိ. ဧကစ္စေ ဧဝမာဟံသု—  ‘မုဒ္ဒါသိပ္ပံ သိပ္ပါနံ အဂ္ဂန်’တိ. ဧကစ္စေ ဧဝမာဟံသု—  ‘ဂဏနာသိပ္ပံ သိပ္ပါနံ အဂ္ဂန်’တိ. ဧကစ္စေ ဧဝမာဟံသု—  ‘သင်္ခါနသိပ္ပံ သိပ္ပါနံ အဂ္ဂန်’တိ. ဧကစ္စေ ဧဝမာဟံသု—  ‘လေခါသိပ္ပံ သိပ္ပါနံ အဂ္ဂန်’တိ. ဧကစ္စေ ဧဝမာဟံသု—  ‘ကာဝေယျသိပ္ပံ သိပ္ပါနံ အဂ္ဂန်’တိ. ဧကစ္စေ ဧဝမာဟံသု—  ‘လောကာယတသိပ္ပံ သိပ္ပါနံ အဂ္ဂန်’တိ. ဧကစ္စေ ဧဝမာဟံသု—  ‘ခတ္တဝိဇ္ဇာသိပ္ပံ သိပ္ပါနံ အဂ္ဂန်’တိ. အယံ ခေါ နော, ဘန္တေ, အန္တရာကထာ ဟောတိ ဝိပ္ပကတာ, အထ ဘဂဝါ အနုပ္ပတ္တော”တိ.
</Paragraph>

<Paragraph number="231" book="ud">
“န ခွေတံ, ဘိက္ခဝေ, တုမှာကံ ပတိရူပံ ကုလပုတ္တာနံ သဒ္ဓါ အဂါရသ္မာ အနဂါရိယံ ပဗ္ဗဇိတာနံ ယံ တုမှေ ဧဝရူပိံ ကထံ ကထေယျာထ. သန္နိပတိတာနံ ဝေါ, ဘိက္ခဝေ, ဒွယံ ကရဏီယံ—  ဓမ္မီ ဝါ ကထာ အရိယော ဝါ တုဏှီဘာဝေါ”တိ.
</Paragraph>

<Paragraph number="232" book="ud">
အထ ခေါ ဘဂဝါ ဧတမတ္ထံ ဝိဒိတွာ တာယံ ဝေလာယံ ဣမံ ဥဒါနံ ဥဒါနေသိ—
</Paragraph>

<Paragraph number="233" type="verses" book="ud">
_“အသိပ္ပဇီဝီ လဟု အတ္ထကာမော,_  
_ယတိန္ဒြိယော သဗ္ဗဓိ ဝိပ္ပမုတ္တော;_  
_အနောကသာရီ အမမော နိရာသော,_  
_ဟိတွာ မာနံ ဧကစရော သ ဘိက္ခူ”တိ. (33)_  


</Paragraph>
</Division>

<Paragraph number="234" type="center" book="ud">
နဝမံ.
</Paragraph>