---
title: "5.2.9 အာသေဝနပစ္စယကထာ"
tableOfContents: false
sidebar:
  order: 8
type: "tipitaka"
basket: "ab"
book: "kv"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="903" book="kv">

<Paragraph number="2761" book="kv">
๐ နတ္ထိ ကာစိ အာသေဝနပစ္စယတာတိ? အာမန္တာ. နနု ဝုတ္တံ ဘဂဝတာ—  “ပါဏာတိပါတော, ဘိက္ခဝေ, အာသေဝိတော ဘာဝိတော ဗဟုလီကတော နိရယသံဝတ္တနိကော တိရစ္ဆာနယောနိသံဝတ္တနိကော ပေတ္တိဝိသယသံဝတ္တနိကော, ယော သဗ္ဗလဟုသော ပါဏာတိပါတဿ ဝိပါကော မနုဿဘူတဿ အပ္ပါယုကသံဝတ္တနိကော ဟောတီ”တိ. အတ္ထေဝ သုတ္တန္တောတိ? အာမန္တာ. တေန ဟိ အတ္ထိ ကာစိ အာသေဝနပစ္စယတာတိ.
</Paragraph>

<Paragraph number="2762" book="kv">
๐ နတ္ထိ ကာစိ အာသေဝနပစ္စယတာတိ? အာမန္တာ. နနု ဝုတ္တံ ဘဂဝတာ—  “အဒိန္နာဒါနံ, ဘိက္ခဝေ, အာသေဝိတံ ဘာဝိတံ ဗဟုလီကတံ နိရယသံဝတ္တနိကံ တိရစ္ဆာနယောနိသံဝတ္တနိကံ ပေတ္တိဝိသယသံဝတ္တနိကံ, ယော သဗ္ဗလဟုသော အဒိန္နာဒါနဿ ဝိပါကော မနုဿဘူတဿ ဘောဂဗျသနသံဝတ္တနိကော ဟောတိ …ပေ…  ယော သဗ္ဗလဟုသော ကာမေသုမိစ္ဆာစာရဿ ဝိပါကော မနုဿဘူတဿ သပတ္တဝေရသံဝတ္တနိကော ဟောတိ …ပေ…  ယော သဗ္ဗလဟုသော မုသာဝါဒဿ ဝိပါကော မနုဿဘူတဿ အဗ္ဘူတဗ္ဘက္ခာနသံဝတ္တနိကော ဟောတိ …ပေ…  ယော သဗ္ဗလဟုသော ပိသုဏာယ ဝါစာယ ဝိပါကော မနုဿဘူတဿ မိတ္တေဟိ ဘေဒနသံဝတ္တနိကော ဟောတိ …ပေ…  ယော သဗ္ဗလဟုသော ဖရုသာယ ဝါစာယ ဝိပါကော မနုဿဘူတဿ အမနာပသဒ္ဒသံဝတ္တနိကော ဟောတိ …ပေ…  ယော သဗ္ဗလဟုသော သမ္ဖပ္ပလာပဿ ဝိပါကော မနုဿဘူတဿ အနာဒေယျဝါစာသံဝတ္တနိကော ဟောတိ, သုရာမေရယပါနံ, ဘိက္ခဝေ, အာသေဝိတံ …ပေ…  ယော သဗ္ဗလဟုသော သုရာမေရယပါနဿ ဝိပါကော မနုဿဘူတဿ ဥမ္မတ္တကသံဝတ္တနိကော ဟောတီ”တိ. အတ္ထေဝ သုတ္တန္တောတိ? အာမန္တာ. တေန ဟိ အတ္ထိ ကာစိ အာသေဝနပစ္စယတာတိ.
</Paragraph>

</Division>
<Division number="904" book="kv">

<Paragraph number="2763" book="kv">
๐ နတ္ထိ ကာစိ အာသေဝနပစ္စယတာတိ? အာမန္တာ. နနု ဝုတ္တံ ဘဂဝတာ—  “မိစ္ဆာဒိဋ္ဌိ, ဘိက္ခဝေ, အာသေဝိတာ ဘာဝိတာ ဗဟုလီကတာ နိရယသံဝတ္တနိကာ တိရစ္ဆာနယောနိသံဝတ္တနိကာ ပေတ္တိဝိသယသံဝတ္တနိကာ”တိ. အတ္ထေဝ သုတ္တန္တောတိ? အာမန္တာ. တေန ဟိ အတ္ထိ ကာစိ အာသေဝနပစ္စယတာတိ.
</Paragraph>

<Paragraph number="2764" book="kv">
๐ နတ္ထိ ကာစိ အာသေဝနပစ္စယတာတိ? အာမန္တာ. နနု ဝုတ္တံ ဘဂဝတာ—  “မိစ္ဆာသင်္ကပ္ပေါ …ပေ…  မိစ္ဆာသမာဓိ, ဘိက္ခဝေ, အာသေဝိတော ဘာဝိတော …ပေ…  ပေတ္တိဝိသယသံဝတ္တနိကော”တိ. အတ္ထေဝ သုတ္တန္တောတိ? အာမန္တာ. တေန ဟိ အတ္ထိ ကာစိ အာသေဝနပစ္စယတာတိ.
</Paragraph>

</Division>
<Division number="905" book="kv">

<Paragraph number="2765" book="kv">
๐ နတ္ထိ ကာစိ အာသေဝနပစ္စယတာတိ? အာမန္တာ. နနု ဝုတ္တံ ဘဂဝတာ—  “သမ္မာဒိဋ္ဌိ, ဘိက္ခဝေ, အာသေဝိတာ ဘာဝိတာ ဗဟုလီကတာ အမတောဂဓာ ဟောတိ အမတပရာယနာ အမတပရိယောသာနာ”တိ. အတ္ထေဝ သုတ္တန္တောတိ? အာမန္တာ. တေန ဟိ အတ္ထိ ကာစိ အာသေဝနပစ္စယတာတိ.
</Paragraph>

<Paragraph number="2766" book="kv">
๐ နတ္ထိ ကာစိ အာသေဝနပစ္စယတာတိ? အာမန္တာ. နနု ဝုတ္တံ ဘဂဝတာ—  “သမ္မာသင်္ကပ္ပေါ, ဘိက္ခဝေ, အာသေဝိတော ဘာဝိတော ဗဟုလီကတော …ပေ…  သမ္မာသမာဓိ, ဘိက္ခဝေ, အာသေဝိတော ဘာဝိတော ဗဟုလီကတော အမတောဂဓော ဟောတိ အမတပရာယနော အမတပရိယောသာနော”တိ. အတ္ထေဝ သုတ္တန္တောတိ? အာမန္တာ. တေန ဟိ အတ္ထိ ကာစိ အာသေဝနပစ္စယတာတိ.

</Paragraph>
</Division>

<Paragraph number="2767" type="center" book="kv">
အာသေဝနပစ္စယကထာ နိဋ္ဌိတာ.
</Paragraph>