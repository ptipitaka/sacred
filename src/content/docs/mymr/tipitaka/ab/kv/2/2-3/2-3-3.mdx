---
title: "2.3.3 ကာမဂုဏကထာ"
tableOfContents: false
sidebar:
  order: 5
type: "tipitaka"
basket: "ab"
book: "kv"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="510" book="kv">

<Paragraph number="1738" book="kv">
๐ ပဉ္စေဝ ကာမဂုဏာ ကာမဓာတူတိ? အာမန္တာ. နနု အတ္ထိ တပ္ပဋိသညုတ္တော ဆန္ဒောတိ? အာမန္တာ. ဟဉ္စိ အတ္ထိ တပ္ပဋိသညုတ္တော ဆန္ဒော, နော စ ဝတ ရေ ဝတ္တဗ္ဗေ—  “ပဉ္စေဝ ကာမဂုဏာ ကာမဓာတူ”တိ. နနု အတ္ထိ တပ္ပဋိသညုတ္တော ရာဂေါ တပ္ပဋိသညုတ္တော ဆန္ဒော တပ္ပဋိသညုတ္တော ဆန္ဒရာဂေါ တပ္ပဋိသညုတ္တော သင်္ကပ္ပေါ တပ္ပဋိသညုတ္တော ရာဂေါ တပ္ပဋိသညုတ္တော သင်္ကပ္ပရာဂေါ တပ္ပဋိသညုတ္တာ ပီတိ တပ္ပဋိသညုတ္တံ သောမနဿံ တပ္ပဋိသညုတ္တံ ပီတိသောမနဿန္တိ? အာမန္တာ. ဟဉ္စိ အတ္ထိ တပ္ပဋိသညုတ္တံ ပီတိသောမနဿံ, နော စ ဝတ ရေ ဝတ္တဗ္ဗေ—  “ပဉ္စေဝ ကာမဂုဏာ ကာမဓာတူ”တိ.
</Paragraph>

<Paragraph number="1739" book="kv">
๐ ပဉ္စေဝ ကာမဂုဏာ ကာမဓာတူတိ? အာမန္တာ. မနုဿာနံ စက္ခု န ကာမဓာတူတိ? န ဟေဝံ ဝတ္တဗ္ဗေ …ပေ…  မနုဿာနံ သောတံ …ပေ…  မနုဿာနံ ဃာနံ …ပေ…  မနုဿာနံ ဇိဝှါ …ပေ…  မနုဿာနံ ကာယော …ပေ…  မနုဿာနံ မနော န ကာမဓာတူတိ? န ဟေဝံ ဝတ္တဗ္ဗေ …ပေ… .
</Paragraph>

<Paragraph number="1740" book="kv">
๐ မနုဿာနံ မနော န ကာမဓာတူတိ? အာမန္တာ. နနု ဝုတ္တံ ဘဂဝတာ—
</Paragraph>

<Paragraph number="1741" type="verses" book="kv">
_“ပဉ္စ ကာမဂုဏာ လောကေ,_  
_မနောစ္ဆဋ္ဌာ ပဝေဒိတာ;_  
_ဧတ္ထ ဆန္ဒံ ဝိရာဇေတွာ,_  
_ဧဝံ ဒုက္ခာ ပမုစ္စတီ”တိ._  

</Paragraph>

<Paragraph number="1742" book="kv">
အတ္ထေဝ သုတ္တန္တောတိ? အာမန္တာ. တေန ဟိ န ဝတ္တဗ္ဗံ—  “မနုဿာနံ မနော န ကာမဓာတူ”တိ.
</Paragraph>

</Division>
<Division number="511" book="kv">

<Paragraph number="1743" book="kv">
๐ ပဉ္စေဝ ကာမဂုဏာ ကာမဓာတူတိ? အာမန္တာ. ကာမဂုဏာ ဘဝေါ ဂတိ သတ္တာဝါသော သံသာရော ယောနိ ဝိညာဏဋ္ဌိတိ အတ္တဘာဝပဋိလာဘောတိ? န ဟေဝံ ဝတ္တဗ္ဗေ …ပေ…  အတ္ထိ ကာမဂုဏူပဂံ ကမ္မန္တိ? န ဟေဝံ ဝတ္တဗ္ဗေ …ပေ…  အတ္ထိ ကာမဂုဏူပဂါ သတ္တာတိ? န ဟေဝံ ဝတ္တဗ္ဗေ …ပေ…  ကာမဂုဏေ သတ္တာ ဇာယန္တိ ဇီယန္တိ မီယန္တိ စဝန္တိ ဥပပဇ္ဇန္တီတိ? န ဟေဝံ ဝတ္တဗ္ဗေ …ပေ…  ကာမဂုဏေ အတ္ထိ ရူပံ ဝေဒနာ သညာ သင်္ခါရာ ဝိညာဏန္တိ? န ဟေဝံ ဝတ္တဗ္ဗေ …ပေ…  ကာမဂုဏာ ပဉ္စဝေါကာရဘဝေါတိ? န ဟေဝံ ဝတ္တဗ္ဗေ …ပေ…  ကာမဂုဏေ သမ္မာသမ္ဗုဒ္ဓါ ဥပ္ပဇ္ဇန္တိ, ပစ္စေကသမ္ဗုဒ္ဓါ ဥပ္ပဇ္ဇန္တိ, သာဝကယုဂံ ဥပ္ပဇ္ဇတီတိ? န ဟေဝံ ဝတ္တဗ္ဗေ …ပေ… .
</Paragraph>

<Paragraph number="1744" book="kv">
๐ ကာမဓာတု ဘဝေါ ဂတိ သတ္တာဝါသော သံသာရော ယောနိ ဝိညာဏဋ္ဌိတိ အတ္တဘာဝပဋိလာဘောတိ? အာမန္တာ. ကာမဂုဏာ ဘဝေါ ဂတိ သတ္တာဝါသော သံသာရော ယောနိ ဝိညာဏဋ္ဌိတိ အတ္တဘာဝပဋိလာဘောတိ? န ဟေဝံ ဝတ္တဗ္ဗေ …ပေ…  အတ္ထိ ကာမဓာတူပဂံ ကမ္မန္တိ? အာမန္တာ. အတ္ထိ ကာမဂုဏူပဂံ ကမ္မန္တိ? န ဟေဝံ ဝတ္တဗ္ဗေ …ပေ…  အတ္ထိ ကာမဓာတူပဂါ သတ္တာတိ? အာမန္တာ. အတ္ထိ ကာမဂုဏူပဂါ သတ္တာတိ? န ဟေဝံ ဝတ္တဗ္ဗေ …ပေ… .
</Paragraph>

<Paragraph number="1745" book="kv">
๐ ကာမဓာတုယာ သတ္တာ ဇာယန္တိ ဇီယန္တိ မီယန္တိ စဝန္တိ ဥပပဇ္ဇန္တီတိ? အာမန္တာ. ကာမဂုဏေ သတ္တာ ဇာယန္တိ ဇီယန္တိ မီယန္တိ စဝန္တိ ဥပပဇ္ဇန္တီတိ? န ဟေဝံ ဝတ္တဗ္ဗေ …ပေ…  ကာမဓာတုယာ အတ္ထိ ရူပံ ဝေဒနာ သညာ သင်္ခါရာ ဝိညာဏန္တိ? အာမန္တာ. ကာမဂုဏေ အတ္ထိ ရူပံ ဝေဒနာ သညာ သင်္ခါရာ ဝိညာဏန္တိ? န ဟေဝံ ဝတ္တဗ္ဗေ …ပေ…  ကာမဓာတု ပဉ္စဝေါကာရဘဝေါတိ? အာမန္တာ. ကာမဂုဏာ ပဉ္စဝေါကာရဘဝေါတိ? န ဟေဝံ ဝတ္တဗ္ဗေ …ပေ…  ကာမဓာတုယာ သမ္မာသမ္ဗုဒ္ဓါ ဥပ္ပဇ္ဇန္တိ, ပစ္စေကသမ္ဗုဒ္ဓါ ဥပ္ပဇ္ဇန္တိ, သာဝကယုဂံ ဥပ္ပဇ္ဇတီတိ? အာမန္တာ. ကာမဂုဏေ သမ္မာသမ္ဗုဒ္ဓါ ဥပ္ပဇ္ဇန္တိ, ပစ္စေကသမ္ဗုဒ္ဓါ ဥပ္ပဇ္ဇန္တိ, သာဝကယုဂံ ဥပ္ပဇ္ဇတီတိ? န ဟေဝံ ဝတ္တဗ္ဗေ …ပေ… .
</Paragraph>

</Division>
<Division number="512" book="kv">

<Paragraph number="1746" book="kv">
× န ဝတ္တဗ္ဗံ—  “ပဉ္စေဝ ကာမဂုဏာ ကာမဓာတူ”တိ? အာမန္တာ. နနု ဝုတ္တံ ဘဂဝတာ—  “ပဉ္စိမေ, ဘိက္ခဝေ, ကာမဂုဏာ. ကတမေ ပဉ္စ? စက္ခုဝိညေယျာ ရူပါ ဣဋ္ဌာ ကန္တာ မနာပါ ပိယရူပါ ကာမူပသံဟိတာ ရဇနီယာ, သောတဝိညေယျာ သဒ္ဒါ …ပေ…  ဃာနဝိညေယျာ ဂန္ဓာ …ပေ…  ဇိဝှါဝိညေယျာ ရသာ …ပေ…  ကာယဝိညေယျာ ဖောဋ္ဌဗ္ဗာ ဣဋ္ဌာ ကန္တာ မနာပါ ပိယရူပါ ကာမူပသံဟိတာ ရဇနီယာ—  ဣမေ ခေါ, ဘိက္ခဝေ, ပဉ္စ ကာမဂုဏာ”တိ. အတ္ထေဝ သုတ္တန္တောတိ? အာမန္တာ. တေန ဟိ ပဉ္စေဝ ကာမဂုဏာ ကာမဓာတူတိ.

</Paragraph>
</Division>

<Paragraph number="1747" type="center" book="kv">
ကာမဂုဏကထာ နိဋ္ဌိတာ.
</Paragraph>