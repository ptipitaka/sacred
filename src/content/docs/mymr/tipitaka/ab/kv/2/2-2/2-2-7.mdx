---
title: "2.2.7 ပထဝီကမ္မဝိပါကောတိကထာ"
tableOfContents: false
sidebar:
  order: 7
type: "tipitaka"
basket: "ab"
book: "kv"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="492" book="kv" e="ch" v="32" p="262">

<Paragraph number="1676" book="kv">
๐ ပထဝီ ကမ္မဝိပါကောတိ? အာမန္တာ. သုခဝေဒနိယာ ဒုက္ခဝေဒနိယာ အဒုက္ခမသုခဝေဒနိယာ, သုခါယ ဝေဒနာယ သမ္ပယုတ္တာ, ဒုက္ခာယ ဝေဒနာယ သမ္ပယုတ္တာ, အဒုက္ခမသုခါယ ဝေဒနာယ သမ္ပယုတ္တာ, ဖဿေန သမ္ပယုတ္တာ, ဝေဒနာယ သမ္ပယုတ္တာ, သညာယ သမ္ပယုတ္တာ, စေတနာယ သမ္ပယုတ္တာ, စိတ္တေန သမ္ပယုတ္တာ, သာရမ္မဏာ; အတ္ထိ တာယ အာဝဋ္ဋနာ အာဘောဂေါ သမန္နာဟာရော မနသိကာရော စေတနာ ပတ္ထနာ ပဏိဓီတိ? န ဟေဝံ ဝတ္တဗ္ဗေ …ပေ…  နနု န သုခဝေဒနိယာ န ဒုက္ခဝေဒနိယာ န အဒုက္ခမသုခဝေဒနိယာ, န သုခါယ ဝေဒနာယ သမ္ပယုတ္တာ, န ဒုက္ခာယ ဝေဒနာယ သမ္ပယုတ္တာ, န အဒုက္ခမသုခါယ ဝေဒနာယ သမ္ပယုတ္တာ, န ဖဿေန သမ္ပယုတ္တာ, န ဝေဒနာယ သမ္ပယုတ္တာ, န သညာယ သမ္ပယုတ္တာ, န စေတနာယ သမ္ပယုတ္တာ, န စိတ္တေန သမ္ပယုတ္တာ, အနာရမ္မဏာ; နတ္ထိ တာယ အာဝဋ္ဋနာ အာဘောဂေါ သမန္နာဟာရော မနသိကာရော စေတနာ ပတ္ထနာ ပဏိဓီတိ? အာမန္တာ. ဟဉ္စိ န သုခဝေဒနိယာ န ဒုက္ခဝေဒနိယာ …ပေ…  အနာရမ္မဏာ; နတ္ထိ တာယ အာဝဋ္ဋနာ …ပေ…  ပဏိဓိ, နော စ ဝတ ရေ ဝတ္တဗ္ဗေ—  “ပထဝီ ကမ္မဝိပါကော”တိ.
</Paragraph>

<Paragraph number="1677" book="kv">
๐ ဖဿော ကမ္မဝိပါကော, ဖဿော သုခဝေဒနိယော ဒုက္ခဝေဒနိယော အဒုက္ခမသုခဝေဒနိယော သုခါယ ဝေဒနာယ သမ္ပယုတ္တော ဒုက္ခာယ …ပေ…  အဒုက္ခမသုခါယ ဝေဒနာယ သမ္ပယုတ္တော ဖဿေန သမ္ပယုတ္တော ဝေဒနာယ သမ္ပယုတ္တော သညာယ သမ္ပယုတ္တော စေတနာယ သမ္ပယုတ္တော စိတ္တေန သမ္ပယုတ္တော သာရမ္မဏော; အတ္ထိ တဿ အာဝဋ္ဋနာ …ပေ…  ပဏိဓီတိ? အာမန္တာ. ပထဝီ ကမ္မဝိပါကော, ပထဝီ သုခဝေဒနိယာ ဒုက္ခဝေဒနိယာ အဒုက္ခမသုခဝေဒနိယာ သုခါယ ဝေဒနာယ သမ္ပယုတ္တာ ဒုက္ခာယ …ပေ…  အဒုက္ခမသုခါယ ဝေဒနာယ သမ္ပယုတ္တာ ဖဿေန သမ္ပယုတ္တာ ဝေဒနာယ သမ္ပယုတ္တာ သညာယ သမ္ပယုတ္တာ စေတနာယ သမ္ပယုတ္တာ စိတ္တေန သမ္ပယုတ္တာ သာရမ္မဏာ; အတ္ထိ တာယ အာဝဋ္ဋနာ အာဘောဂေါ သမန္နာဟာရော မနသိကာရော စေတနာ ပတ္ထနာ ပဏိဓီတိ? န ဟေဝံ ဝတ္တဗ္ဗေ …ပေ…  ပထဝီ ကမ္မဝိပါကော, ပထဝီ န သုခဝေဒနိယာ န ဒုက္ခဝေဒနိယာ …ပေ…  အနာရမ္မဏာ; နတ္ထိ တာယ အာဝဋ္ဋနာ …ပေ…  ပဏိဓီတိ? အာမန္တာ. ဖဿော ကမ္မဝိပါကော, ဖဿော န သုခဝေဒနိယော န ဒုက္ခဝေဒနိယော …ပေ…  အနာရမ္မဏော; နတ္ထိ တဿ အာဝဋ္ဋနာ …ပေ…  ပဏိဓီတိ? န ဟေဝံ ဝတ္တဗ္ဗေ …ပေ… .
</Paragraph>

<Paragraph number="1678" book="kv">
๐ ပထဝီ ကမ္မဝိပါကောတိ? အာမန္တာ. ပထဝီ ပဂ္ဂဟနိဂ္ဂဟုပဂါ ဆေဒနဘေဒနုပဂါတိ? အာမန္တာ. ကမ္မဝိပါကော ပဂ္ဂဟနိဂ္ဂဟုပဂေါ ဆေဒနဘေဒနုပဂေါတိ? န ဟေဝံ ဝတ္တဗ္ဗေ …ပေ… .
</Paragraph>

<Paragraph number="1679" book="kv">
๐ လဗ္ဘာ ပထဝီ ကေတုံ ဝိက္ကေတုံ အာဌပေတုံ ဩစိနိတုံ ဝိစိနိတုန္တိ? အာမန္တာ. လဗ္ဘာ ကမ္မဝိပါကော ကေတုံ ဝိက္ကေတုံ အာဌပေတုံ ဩစိနိတုံ ဝိစိနိတုန္တိ? န ဟေဝံ ဝတ္တဗ္ဗေ …ပေ… .
</Paragraph>

</Division>
<Division number="493" book="kv" e="ch" v="32" p="263">

<Paragraph number="1680" book="kv">
๐ ပထဝီ ပရေသံ သာဓာရဏာတိ? အာမန္တာ. ကမ္မဝိပါကော ပရေသံ သာဓာရဏောတိ? န ဟေဝံ ဝတ္တဗ္ဗေ …ပေ… .
</Paragraph>

<Paragraph number="1681" book="kv">
ကမ္မဝိပါကော ပရေသံ သာဓာရဏောတိ? အာမန္တာ. နနု ဝုတ္တံ ဘဂဝတာ—
</Paragraph>

<Paragraph number="1682" type="verses" book="kv">
_“အသာဓာရဏမညေသံ,_  
_အစောရဟရဏော နိဓိ;_  
_ကယိရာထ မစ္စော ပုညာနိ,_  
_သစေ သုစရိတံ စရေ”တိ._  

</Paragraph>

<Paragraph number="1683" book="kv">
အတ္ထေဝ သုတ္တန္တောတိ? အာမန္တာ. တေန ဟိ န ဝတ္တဗ္ဗံ—  “ကမ္မဝိပါကော ပရေသံ သာဓာရဏော”တိ.
</Paragraph>

<Paragraph number="1684" book="kv">
๐ ပထဝီ ကမ္မဝိပါကောတိ? အာမန္တာ. ပဌမံ ပထဝီ သဏ္ဌာတိ, ပစ္ဆာ သတ္တာ ဥပ္ပဇ္ဇန္တီတိ? အာမန္တာ. ပဌမံ ဝိပါကော ဥပ္ပဇ္ဇတိ, ပစ္ဆာ ဝိပါကပဋိလာဘာယ ကမ္မံ ကရောန္တီတိ? န ဟေဝံ ဝတ္တဗ္ဗေ …ပေ… .
</Paragraph>

<Paragraph number="1685" book="kv">
๐ ပထဝီ သဗ္ဗသတ္တာနံ ကမ္မဝိပါကောတိ? အာမန္တာ. သဗ္ဗေ သတ္တာ ပထဝိံ ပရိဘုဉ္ဇန္တီတိ? န ဟေဝံ ဝတ္တဗ္ဗေ …ပေ…  သဗ္ဗေ သတ္တာ ပထဝိံ ပရိဘုဉ္ဇန္တီတိ? အာမန္တာ. အတ္ထိ ကေစိ ပထဝိံ အပရိဘုဉ္ဇိတွာ ပရိနိဗ္ဗာယန္တီတိ? အာမန္တာ. အတ္ထိ ကေစိ ကမ္မဝိပါကံ အခေပေတွာ ပရိနိဗ္ဗာယန္တီတိ? န ဟေဝံ ဝတ္တဗ္ဗေ …ပေ… .
</Paragraph>

<Paragraph number="1686" book="kv">
๐ ပထဝီ စက္ကဝတ္တိသတ္တဿ ကမ္မဝိပါကောတိ? အာမန္တာ. အညေ သတ္တာ ပထဝိံ ပရိဘုဉ္ဇန္တီတိ? အာမန္တာ. စက္ကဝတ္တိသတ္တဿ ကမ္မဝိပါကံ အညေ သတ္တာ ပရိဘုဉ္ဇန္တီတိ? န ဟေဝံ ဝတ္တဗ္ဗေ …ပေ…  စက္ကဝတ္တိသတ္တဿ ကမ္မဝိပါကံ အညေ သတ္တာ ပရိဘုဉ္ဇန္တီတိ? အာမန္တာ. စက္ကဝတ္တိသတ္တဿ ဖဿံ ဝေဒနံ သညံ စေတနံ စိတ္တံ သဒ္ဓံ ဝီရိယံ သတိံ သမာဓိံ ပညံ အညေ သတ္တာ ပရိဘုဉ္ဇန္တီတိ? န ဟေဝံ ဝတ္တဗ္ဗေ …ပေ… .
</Paragraph>

</Division>
<Division number="494" book="kv" e="ch" v="32" p="264">

<Paragraph number="1687" book="kv">
× န ဝတ္တဗ္ဗံ—  “ပထဝီ ကမ္မဝိပါကော”တိ? အာမန္တာ. နနု အတ္ထိ ဣဿရိယသံဝတ္တနိယံ ကမ္မံ အဓိပစ္စသံဝတ္တနိယံ ကမ္မန္တိ? အာမန္တာ. ဟဉ္စိ အတ္ထိ ဣဿရိယသံဝတ္တနိယံ ကမ္မံ အဓိပစ္စသံဝတ္တနိယံ ကမ္မံ, တေန ဝတ ရေ ဝတ္တဗ္ဗေ—  “ပထဝီ ကမ္မဝိပါကော”တိ.

</Paragraph>
</Division>

<Paragraph number="1688" type="center" book="kv">
ပထဝီ ကမ္မဝိပါကောတိကထာ နိဋ္ဌိတာ.
</Paragraph>