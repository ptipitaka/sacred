---
title: "2.2.8 ဇရာမရဏံဝိပါကောတိကထာ"
tableOfContents: false
sidebar:
  order: 9
type: "tipitaka"
basket: "ab"
book: "kv"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="495" book="kv">

<Paragraph number="1689" book="kv">
๐ ဇရာမရဏံ ဝိပါကောတိ? အာမန္တာ. သုခဝေဒနိယံ ဒုက္ခဝေဒနိယံ အဒုက္ခမသုခဝေဒနိယံ, သုခါယ ဝေဒနာယ သမ္ပယုတ္တံ, ဒုက္ခာယ ဝေဒနာယ သမ္ပယုတ္တံ, အဒုက္ခမသုခါယ ဝေဒနာယ သမ္ပယုတ္တံ, ဖဿေန သမ္ပယုတ္တံ, ဝေဒနာယ သမ္ပယုတ္တံ, သညာယ သမ္ပယုတ္တံ, စေတနာယ သမ္ပယုတ္တံ, စိတ္တေန သမ္ပယုတ္တံ, သာရမ္မဏံ; အတ္ထိ တဿ အာဝဋ္ဋနာ အာဘောဂေါ သမန္နာဟာရော မနသိကာရော စေတနာ ပတ္ထနာ ပဏိဓီတိ? န ဟေဝံ ဝတ္တဗ္ဗေ …ပေ…  နနု န သုခဝေဒနိယံ န ဒုက္ခဝေဒနိယံ …ပေ…  အနာရမ္မဏံ; နတ္ထိ တဿ အာဝဋ္ဋနာ …ပေ…  ပဏိဓီတိ? အာမန္တာ. ဟဉ္စိ န သုခဝေဒနိယံ န ဒုက္ခဝေဒနိယံ …ပေ…  အနာရမ္မဏံ; နတ္ထိ တဿ အာဝဋ္ဋနာ …ပေ…  ပဏိဓိ, နော စ ဝတ ရေ ဝတ္တဗ္ဗေ—  “ဇရာမရဏံ ဝိပါကော”တိ.
</Paragraph>

<Paragraph number="1690" book="kv">
๐ ဖဿော ဝိပါကော, ဖဿော သုခဝေဒနိယော ဒုက္ခဝေဒနိယော …ပေ…  သာရမ္မဏော; အတ္ထိ တဿ အာဝဋ္ဋနာ …ပေ…  ပဏိဓီတိ? အာမန္တာ. ဇရာမရဏံ ဝိပါကော, ဇရာမရဏံ သုခဝေဒနိယံ ဒုက္ခဝေဒနိယံ …ပေ…  သာရမ္မဏံ; အတ္ထိ တဿ အာဝဋ္ဋနာ …ပေ…  ပဏိဓီတိ? န ဟေဝံ ဝတ္တဗ္ဗေ …ပေ… .
</Paragraph>

<Paragraph number="1691" book="kv">
๐ ဇရာမရဏံ ဝိပါကော, ဇရာမရဏံ န သုခဝေဒနိယံ န ဒုက္ခဝေဒနိယံ …ပေ…  အနာရမ္မဏံ; နတ္ထိ တဿ အာဝဋ္ဋနာ …ပေ…  ပဏိဓီတိ? အာမန္တာ. ဖဿော ဝိပါကော, ဖဿော န သုခဝေဒနိယော န ဒုက္ခဝေဒနိယော …ပေ…  အနာရမ္မဏော; နတ္ထိ တဿ အာဝဋ္ဋနာ …ပေ…  ပဏိဓီတိ? န ဟေဝံ ဝတ္တဗ္ဗေ …ပေ… .
</Paragraph>

</Division>
<Division number="496" book="kv">

<Paragraph number="1692" book="kv">
๐ အကုသလာနံ ဓမ္မာနံ ဇရာမရဏံ, အကုသလာနံ ဓမ္မာနံ ဝိပါကောတိ? အာမန္တာ. ကုသလာနံ ဓမ္မာနံ ဇရာမရဏံ, ကုသလာနံ ဓမ္မာနံ ဝိပါကောတိ? န ဟေဝံ ဝတ္တဗ္ဗေ …ပေ… .
</Paragraph>

<Paragraph number="1693" book="kv">
๐ ကုသလာနံ ဓမ္မာနံ ဇရာမရဏံ, န ဝတ္တဗ္ဗံ—  “ကုသလာနံ ဓမ္မာနံ ဝိပါကော”တိ? အာမန္တာ. အကုသလာနံ ဓမ္မာနံ ဇရာမရဏံ, န ဝတ္တဗ္ဗံ—  “အကုသလာနံ ဓမ္မာနံ ဝိပါကော”တိ? န ဟေဝံ ဝတ္တဗ္ဗေ …ပေ… .
</Paragraph>

<Paragraph number="1694" book="kv">
๐ ကုသလာနံ ဓမ္မာနံ ဇရာမရဏံ, အကုသလာနံ ဓမ္မာနံ ဝိပါကောတိ? အာမန္တာ. အကုသလာနံ ဓမ္မာနံ ဇရာမရဏံ, ကုသလာနံ ဓမ္မာနံ ဝိပါကောတိ? န ဟေဝံ ဝတ္တဗ္ဗေ …ပေ… .
</Paragraph>

<Paragraph number="1695" book="kv">
๐ အကုသလာနံ ဓမ္မာနံ ဇရာမရဏံ, န ဝတ္တဗ္ဗံ—  “ကုသလာနံ ဓမ္မာနံ ဝိပါကော”တိ? အာမန္တာ. ကုသလာနံ ဓမ္မာနံ ဇရာမရဏံ, န ဝတ္တဗ္ဗံ—  “အကုသလာနံ ဓမ္မာနံ ဝိပါကော”တိ? န ဟေဝံ ဝတ္တဗ္ဗေ …ပေ… .
</Paragraph>

<Paragraph number="1696" book="kv">
๐ ကုသလာနဉ္စ အကုသလာနဉ္စ ဓမ္မာနံ ဇရာမရဏံ, အကုသလာနံ ဓမ္မာနံ ဝိပါကောတိ? အာမန္တာ. ကုသလာနဉ္စ အကုသလာနဉ္စ ဓမ္မာနံ ဇရာမရဏံ, ကုသလာနံ ဓမ္မာနံ ဝိပါကောတိ? န ဟေဝံ ဝတ္တဗ္ဗေ …ပေ… .
</Paragraph>

<Paragraph number="1697" book="kv">
๐ ကုသလာနဉ္စ အကုသလာနဉ္စ ဓမ္မာနံ ဇရာမရဏံ, န ဝတ္တဗ္ဗံ—  “ကုသလာနံ ဓမ္မာနံ ဝိပါကော”တိ? အာမန္တာ. ကုသလာနဉ္စ အကုသလာနဉ္စ ဓမ္မာနံ ဇရာမရဏံ, န ဝတ္တဗ္ဗံ—  “အကုသလာနံ ဓမ္မာနံ ဝိပါကော”တိ? န ဟေဝံ ဝတ္တဗ္ဗေ …ပေ… .
</Paragraph>

</Division>
<Division number="497" book="kv">

<Paragraph number="1698" book="kv">
× န ဝတ္တဗ္ဗံ—  “ဇရာမရဏံ ဝိပါကော”တိ? အာမန္တာ. နနု အတ္ထိ ဒုဗ္ဗဏ္ဏသံဝတ္တနိယံ ကမ္မံ အပ္ပါယုကသံဝတ္တနိယံ ကမ္မန္တိ? အာမန္တာ. ဟဉ္စိ အတ္ထိ ဒုဗ္ဗဏ္ဏသံဝတ္တနိယံ ကမ္မံ အပ္ပါယုကသံဝတ္တနိယံ ကမ္မံ, တေန ဝတ ရေ ဝတ္တဗ္ဗေ—  “ဇရာမရဏံ ဝိပါကော”တိ.

</Paragraph>
</Division>

<Paragraph number="1699" type="center" book="kv">
ဇရာမရဏံ ဝိပါကောတိကထာ နိဋ္ဌိတာ.
</Paragraph>