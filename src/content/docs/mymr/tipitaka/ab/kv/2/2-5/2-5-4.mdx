---
title: "2.5.4 ပဉ္စဝိညာဏာကုသလာပိအကုသလာပီတိကထာ"
tableOfContents: false
sidebar:
  order: 6
type: "tipitaka"
basket: "ab"
book: "kv"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="580" book="kv">

<Paragraph number="1953" book="kv">
๐ ပဉ္စဝိညာဏာ ကုသလာပိ အကုသလာပီတိ? အာမန္တာ. နနု ပဉ္စဝိညာဏာ ဥပ္ပန္နဝတ္ထုကာ ဥပ္ပန္နာရမ္မဏာတိ? အာမန္တာ. ဟဉ္စိ ပဉ္စဝိညာဏာ ဥပ္ပန္နဝတ္ထုကာ ဥပ္ပန္နာရမ္မဏာ, နော စ ဝတ ရေ ဝတ္တဗ္ဗေ—  “ပဉ္စဝိညာဏာ ကုသလာပိ အကုသလာပီ”တိ. နနု ပဉ္စဝိညာဏာ ပုရေဇာတဝတ္ထုကာ ပုရေဇာတာရမ္မဏာ အဇ္ဈတ္တိကဝတ္ထုကာ ဗာဟိရာရမ္မဏာ အသမ္ဘိန္နဝတ္ထုကာ အသမ္ဘိန္နာရမ္မဏာ နာနာဝတ္ထုကာ နာနာရမ္မဏာ န အညမညဿ ဂေါစရဝိသယံ ပစ္စနုဘောန္တိ, န အသမန္နာဟာရာ ဥပ္ပဇ္ဇန္တိ, န အမနသိကာရာ ဥပ္ပဇ္ဇန္တိ, န အဗ္ဗောကိဏ္ဏာ ဥပ္ပဇ္ဇန္တိ, န အပုဗ္ဗံ အစရိမံ ဥပ္ပဇ္ဇန္တိ, န အညမညဿ သမနန္တရာ ဥပ္ပဇ္ဇန္တိ, နနု ပဉ္စဝိညာဏာ အနာဘောဂါတိ? အာမန္တာ. ဟဉ္စိ ပဉ္စဝိညာဏာ အနာဘောဂါ, နော စ ဝတ ရေ ဝတ္တဗ္ဗေ—  “ပဉ္စဝိညာဏာ ကုသလာပိ အကုသလာပီ”တိ.
</Paragraph>

</Division>
<Division number="581" book="kv">

<Paragraph number="1954" book="kv">
๐ စက္ခုဝိညာဏံ ကုသလန္တိ? အာမန္တာ. စက္ခုဝိညာဏံ သုညတံ အာရဗ္ဘ ဥပ္ပဇ္ဇတီတိ? န ဟေဝံ ဝတ္တဗ္ဗေ …ပေ…  စက္ခုဝိညာဏံ သုညတံ အာရဗ္ဘ ဥပ္ပဇ္ဇတီတိ? အာမန္တာ. စက္ခုဉ္စ ပဋိစ္စ သုညတဉ္စ ဥပ္ပဇ္ဇတိ စက္ခုဝိညာဏန္တိ? န ဟေဝံ ဝတ္တဗ္ဗေ. စက္ခုဉ္စ ပဋိစ္စ သုညတဉ္စ ဥပ္ပဇ္ဇတိ စက္ခုဝိညာဏန္တိ? အာမန္တာ. “စက္ခုဉ္စ ပဋိစ္စ သုညတဉ္စ ဥပ္ပဇ္ဇတိ စက္ခုဝိညာဏန်”တိ—  အတ္ထေဝ သုတ္တန္တောတိ? နတ္ထိ. “စက္ခုဉ္စ ပဋိစ္စ ရူပေ စ ဥပ္ပဇ္ဇတိ စက္ခုဝိညာဏန်”တိ—  အတ္ထေဝ သုတ္တန္တောတိ? အာမန္တာ. ဟဉ္စိ “စက္ခုဉ္စ ပဋိစ္စ ရူပေ စ ဥပ္ပဇ္ဇတိ စက္ခုဝိညာဏန်”တိ—  အတ္ထေဝ သုတ္တန္တော, နော စ ဝတ ရေ ဝတ္တဗ္ဗေ—  “စက္ခုဉ္စ ပဋိစ္စ သုညတဉ္စ ဥပ္ပဇ္ဇတိ စက္ခုဝိညာဏန်”တိ.
</Paragraph>

</Division>
<Division number="582" book="kv">

<Paragraph number="1955" book="kv">
๐ စက္ခုဝိညာဏံ ကုသလမ္ပိ အကုသလမ္ပီတိ? အာမန္တာ. စက္ခုဝိညာဏံ အတီတာနာဂတံ အာရဗ္ဘ ဥပ္ပဇ္ဇတီတိ? န ဟေဝံ ဝတ္တဗ္ဗေ …ပေ… . စက္ခုဝိညာဏံ ကုသလမ္ပိ အကုသလမ္ပီတိ? အာမန္တာ. စက္ခုဝိညာဏံ ဖဿံ အာရဗ္ဘ …ပေ…  စိတ္တံ အာရဗ္ဘ…  စက္ခုံ အာရဗ္ဘ …ပေ…  ကာယံ အာရဗ္ဘ…  သဒ္ဒံ အာရဗ္ဘ …ပေ…  ဖောဋ္ဌဗ္ဗံ အာရဗ္ဘ ဥပ္ပဇ္ဇတီတိ? န ဟေဝံ ဝတ္တဗ္ဗေ …ပေ… .
</Paragraph>

<Paragraph number="1956" book="kv">
๐ မနောဝိညာဏံ ကုသလမ္ပိ အကုသလမ္ပိ, မနောဝိညာဏံ သုညတံ အာရဗ္ဘ ဥပ္ပဇ္ဇတီတိ? အာမန္တာ. စက္ခုဝိညာဏံ ကုသလမ္ပိ အကုသလမ္ပိ, စက္ခုဝိညာဏံ သုညတံ အာရဗ္ဘ ဥပ္ပဇ္ဇတီတိ? န ဟေဝံ ဝတ္တဗ္ဗေ …ပေ…  မနောဝိညာဏံ ကုသလမ္ပိ အကုသလမ္ပိ, မနောဝိညာဏံ အတီတာနာဂတံ အာရဗ္ဘ ဥပ္ပဇ္ဇတီတိ? အာမန္တာ. စက္ခုဝိညာဏံ ကုသလမ္ပိ အကုသလမ္ပိ, စက္ခုဝိညာဏံ အတီတာနာဂတံ အာရဗ္ဘ ဥပ္ပဇ္ဇတီတိ? န ဟေဝံ ဝတ္တဗ္ဗေ …ပေ…  မနောဝိညာဏံ ကုသလမ္ပိ အကုသလမ္ပိ, မနောဝိညာဏံ ဖဿံ အာရဗ္ဘ …ပေ…  စိတ္တံ အာရဗ္ဘ …ပေ…  ကာယံ အာရဗ္ဘ…  သဒ္ဒံ အာရဗ္ဘ …ပေ…  ဖောဋ္ဌဗ္ဗံ အာရဗ္ဘ ဥပ္ပဇ္ဇတီတိ? အာမန္တာ. စက္ခုဝိညာဏံ ကုသလမ္ပိ အကုသလမ္ပိ, စက္ခုဝိညာဏံ ဖဿံ အာရဗ္ဘ …ပေ…  ဖောဋ္ဌဗ္ဗံ အာရဗ္ဘ ဥပ္ပဇ္ဇတီတိ? န ဟေဝံ ဝတ္တဗ္ဗေ …ပေ… .
</Paragraph>

</Division>
<Division number="583" book="kv">

<Paragraph number="1957" book="kv">
× န ဝတ္တဗ္ဗံ—  “ပဉ္စဝိညာဏာ ကုသလာပိ အကုသလာပီ”တိ? အာမန္တာ. နနု ဝုတ္တံ ဘဂဝတာ—  “ဣဓ, ဘိက္ခဝေ, ဘိက္ခု စက္ခုနာ ရူပံ ဒိသွာ နိမိတ္တဂ္ဂါဟီ ဟောတိ …ပေ…  န နိမိတ္တဂ္ဂါဟီ ဟောတိ …ပေ…  သောတေန သဒ္ဒံ သုတွာ …ပေ…  ကာယေန ဖောဋ္ဌဗ္ဗံ ဖုသိတွာ နိမိတ္တဂ္ဂါဟီ ဟောတိ …ပေ…  န နိမိတ္တဂ္ဂါဟီ ဟောတီ”တိ. အတ္ထေဝ သုတ္တန္တောတိ? အာမန္တာ. တေန ဟိ ပဉ္စဝိညာဏာ ကုသလာပိ အကုသလာပီတိ.

</Paragraph>
</Division>

<Paragraph number="1958" type="center" book="kv">
ပဉ္စဝိညာဏာ ကုသလာပိ အကုသလာပီတိကထာ နိဋ္ဌိတာ.
</Paragraph>