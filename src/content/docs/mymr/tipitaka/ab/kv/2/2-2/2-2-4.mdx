---
title: "2.2.4 ဒါနကထာ"
tableOfContents: false
sidebar:
  order: 4
type: "tipitaka"
basket: "ab"
book: "kv"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="478" book="kv" e="ch" v="32" p="254">

<Paragraph number="1635" book="kv">
๐ စေတသိကော ဓမ္မော ဒါနန္တိ? အာမန္တာ. လဗ္ဘာ စေတသိကော ဓမ္မော ပရေသံ ဒါတုန္တိ? န ဟေဝံ ဝတ္တဗ္ဗေ …ပေ…  လဗ္ဘာ စေတသိကော ဓမ္မော ပရေသံ ဒါတုန္တိ? အာမန္တာ. လဗ္ဘာ ဖဿော ပရေသံ ဒါတုန္တိ? န ဟေဝံ ဝတ္တဗ္ဗေ …ပေ…  လဗ္ဘာ ဝေဒနာ …ပေ…  သညာ…  စေတနာ…  သဒ္ဓါ…  ဝီရိယံ…  သတိ…  သမာဓိ…  ပညာ ပရေသံ ဒါတုန္တိ? န ဟေဝံ ဝတ္တဗ္ဗေ …ပေ… .
</Paragraph>

</Division>
<Division number="479" book="kv" e="ch" v="32" p="255">

<Paragraph number="1636" book="kv">
× န ဝတ္တဗ္ဗံ—  “စေတသိကော ဓမ္မော ဒါနန်”တိ? အာမန္တာ. ဒါနံ အနိဋ္ဌဖလံ အကန္တဖလံ အမနုညဖလံ သေစနကဖလံ ဒုက္ခုဒြယံ ဒုက္ခဝိပါကန္တိ? န ဟေဝံ ဝတ္တဗ္ဗေ …ပေ…  နနု ဒါနံ ဣဋ္ဌဖလံ ကန္တဖလံ မနုညဖလံ အသေစနကဖလံ သုခုဒြယံ သုခဝိပါကန္တိ? အာမန္တာ. ဟဉ္စိ ဒါနံ ဣဋ္ဌဖလံ ကန္တဖလံ မနုညဖလံ အသေစနကဖလံ သုခုဒြယံ သုခဝိပါကံ, တေန ဝတ ရေ ဝတ္တဗ္ဗေ—  “စေတသိကော ဓမ္မော ဒါနန်”တိ.
</Paragraph>

<Paragraph number="1637" book="kv">
× ဒါနံ ဣဋ္ဌဖလံ ဝုတ္တံ ဘဂဝတာ, စီဝရံ ဒါနန္တိ? အာမန္တာ. စီဝရံ ဣဋ္ဌဖလံ ကန္တဖလံ မနုညဖလံ အသေစနကဖလံ သုခုဒြယံ သုခဝိပါကန္တိ? န ဟေဝံ ဝတ္တဗ္ဗေ …ပေ…  ဒါနံ ဣဋ္ဌဖလံ ဝုတ္တံ ဘဂဝတာ, ပိဏ္ဍပါတော သေနာသနံ ဂိလာနပစ္စယဘေသဇ္ဇပရိက္ခာရော ဒါနန္တိ? အာမန္တာ. ဂိလာနပစ္စယဘေသဇ္ဇပရိက္ခာရော ဣဋ္ဌဖလော ကန္တဖလော မနုညဖလော အသေစနကဖလော သုခုဒြယော သုခဝိပါကောတိ? န ဟေဝံ ဝတ္တဗ္ဗေ …ပေ… .
</Paragraph>

</Division>
<Division number="480" book="kv" e="ch" v="32" p="255">

<Paragraph number="1638" book="kv">
× န ဝတ္တဗ္ဗံ—  “စေတသိကော ဓမ္မော ဒါနန်”တိ? အာမန္တာ. နနု ဝုတ္တံ ဘဂဝတာ—
</Paragraph>

<Paragraph number="1639" type="verses" book="kv">
_“သဒ္ဓါ ဟိရိယံ ကုသလဉ္စ ဒါနံ,_  
_ဓမ္မာ ဧတေ သပ္ပုရိသာနုယာတာ;_  
_ဧတဉှိ မဂ္ဂံ ဒိဝိယံ ဝဒန္တိ,_  
_ဧတေန ဟိ ဂစ္ဆတိ ဒေဝလောကန်”တိ._  

</Paragraph>

<Paragraph number="1640" book="kv">
အတ္ထေဝ သုတ္တန္တောတိ? အာမန္တာ. တေန ဟိ စေတသိကော ဓမ္မော ဒါနန္တိ.
</Paragraph>

<Paragraph number="1641" book="kv">
× န ဝတ္တဗ္ဗံ—  “စေတသိကော ဓမ္မော ဒါနန်”တိ? အာမန္တာ. နနု ဝုတ္တံ ဘဂဝတာ—  “ပဉ္စိမာနိ, ဘိက္ခဝေ, ဒါနာနိ မဟာဒါနာနိ အဂ္ဂညာနိ ရတ္တညာနိ ဝံသညာနိ ပေါရာဏာနိ အသံကိဏ္ဏာနိ အသံကိဏ္ဏပုဗ္ဗာနိ, န သံကိယန္တိ န သင်္ကိယိဿန္တိ, အပ္ပဋိကုဋ္ဌာနိ သမဏေဟိ ဗြာဟ္မဏေဟိ ဝိညူဟိ. ကတမာနိ ပဉ္စ? ဣဓ, ဘိက္ခဝေ, အရိယသာဝကော ပါဏာတိပါတံ ပဟာယ ပါဏာတိပါတာ ပဋိဝိရတော ဟောတိ. ပါဏာတိပါတာ ပဋိဝိရတော, ဘိက္ခဝေ, အရိယသာဝကော အပရိမာဏာနံ သတ္တာနံ အဘယံ ဒေတိ အဝေရံ ဒေတိ အဗျာဗဇ္ဈံ ဒေတိ. အပရိမာဏာနံ သတ္တာနံ အဘယံ ဒတွာ အဝေရံ ဒတွာ အဗျာဗဇ္ဈံ ဒတွာ အပရိမာဏဿ အဘယဿ အဝေရဿ အဗျာဗဇ္ဈဿ ဘာဂီ ဟောတိ. ဣဒံ, ဘိက္ခဝေ, ပဌမံ ဒါနံ မဟာဒါနံ အဂ္ဂညံ ရတ္တညံ ဝံသညံ ပေါရာဏံ အသံကိဏ္ဏံ အသံကိဏ္ဏပုဗ္ဗံ, န သံကိယတိ န သင်္ကိယိဿတိ, အပ္ပဋိကုဋ္ဌံ သမဏေဟိ ဗြာဟ္မဏေဟိ ဝိညူဟိ. ပုန စပရံ, ဘိက္ခဝေ, အရိယသာဝကော အဒိန္နာဒါနံ ပဟာယ …ပေ…  ကာမေသုမိစ္ဆာစာရံ ပဟာယ …ပေ…  မုသာဝါဒံ ပဟာယ …ပေ…  သုရာမေရယမဇ္ဇပမာဒဋ္ဌာနံ ပဟာယ သုရာမေရယမဇ္ဇပမာဒဋ္ဌာနာ ပဋိဝိရတော ဟောတိ. သုရာမေရယမဇ္ဇပမာဒဋ္ဌာနာ ပဋိဝိရတော, ဘိက္ခဝေ, အရိယသာဝကော အပရိမာဏာနံ သတ္တာနံ အဘယံ ဒေတိ အဝေရံ ဒေတိ အဗျာဗဇ္ဈံ ဒေတိ. အပရိမာဏာနံ သတ္တာနံ အဘယံ ဒတွာ အဝေရံ ဒတွာ အဗျာဗဇ္ဈံ ဒတွာ အပရိမာဏဿ အဘယဿ အဝေရဿ အဗျာဗဇ္ဈဿ ဘာဂီ ဟောတိ. ဣဒံ, ဘိက္ခဝေ, ပဉ္စမံ ဒါနံ မဟာဒါနံ အဂ္ဂညံ ရတ္တညံ ဝံသညံ ပေါရာဏံ အသံကိဏ္ဏံ အသံကိဏ္ဏပုဗ္ဗံ, န သံကိယတိ န သင်္ကိယိဿတိ, အပ္ပဋိကုဋ္ဌံ သမဏေဟိ ဗြာဟ္မဏေဟိ ဝိညူဟိ. ဣမာနိ ခေါ, ဘိက္ခဝေ, ပဉ္စ ဒါနာနိ မဟာဒါနာနိ အဂ္ဂညာနိ ရတ္တညာနိ ဝံသညာနိ ပေါရာဏာနိ အသံကိဏ္ဏာနိ အသံကိဏ္ဏပုဗ္ဗာနိ, န သံကိယန္တိ န သင်္ကိယိဿန္တိ, အပ္ပဋိကုဋ္ဌာနိ သမဏေဟိ ဗြာဟ္မဏေဟိ ဝိညူဟီ”တိ. အတ္ထေဝ သုတ္တန္တောတိ? အာမန္တာ. တေန ဟိ စေတသိကော ဓမ္မော ဒါနန္တိ.
</Paragraph>

</Division>
<Division number="481" book="kv" e="ch" v="32" p="256">

<Paragraph number="1642" book="kv">
๐ န ဝတ္တဗ္ဗံ—  “ဒေယျဓမ္မော ဒါနန်”တိ? အာမန္တာ. နနု ဝုတ္တံ ဘဂဝတာ—  “ဣဓေကစ္စော အန္နံ ဒေတိ, ပါနံ ဒေတိ, ဝတ္ထံ ဒေတိ, ယာနံ ဒေတိ, မာလံ ဒေတိ, ဂန္ဓံ ဒေတိ, ဝိလေပနံ ဒေတိ, သေယျံ ဒေတိ, အာဝသထံ ဒေတိ, ပဒီပေယျံ ဒေတီ”တိ. အတ္ထေဝ သုတ္တန္တောတိ? အာမန္တာ. တေန ဟိ ဒေယျဓမ္မော ဒါနန္တိ.
</Paragraph>

</Division>
<Division number="482" book="kv" e="ch" v="32" p="256">

<Paragraph number="1643" book="kv">
× ဒေယျဓမ္မော ဒါနန္တိ? အာမန္တာ. ဒေယျဓမ္မော ဣဋ္ဌဖလော ကန္တဖလော မနုညဖလော အသေစနကဖလော သုခုဒြယော သုခဝိပါကောတိ? န ဟေဝံ ဝတ္တဗ္ဗေ …ပေ…  ဒါနံ ဣဋ္ဌဖလံ ဝုတ္တံ ဘဂဝတာ, စီဝရံ ဒါနန္တိ? အာမန္တာ. စီဝရံ ဣဋ္ဌဖလံ ကန္တဖလံ မနုညဖလံ အသေစနကဖလံ သုခုဒြယံ သုခဝိပါကန္တိ? န ဟေဝံ ဝတ္တဗ္ဗေ …ပေ…  ဒါနံ ဣဋ္ဌဖလံ ဝုတ္တံ ဘဂဝတာ, ပိဏ္ဍပါတော ဒါနံ…  သေနာသနံ ဒါနံ…  ဂိလာနပစ္စယဘေသဇ္ဇပရိက္ခာရော ဒါနန္တိ? အာမန္တာ. ဂိလာနပစ္စယဘေသဇ္ဇပရိက္ခာရော ဣဋ္ဌဖလော ကန္တဖလော မနုညဖလော အသေစနကဖလော သုခုဒြယော သုခဝိပါကောတိ? န ဟေဝံ ဝတ္တဗ္ဗေ …ပေ…  တေန ဟိ န ဝတ္တဗ္ဗံ—  “ဒေယျဓမ္မော ဒါနန်”တိ.

</Paragraph>
</Division>

<Paragraph number="1644" type="center" book="kv">
ဒါနကထာ နိဋ္ဌိတာ.
</Paragraph>