---
title: 1.1.5.2 သုတ္တာဟရဏကထာ
tableOfContents: false
sidebar:
  order: 2
type: tipitaka
basket: ab
book: kv
review:
  current: review
  updated: '2025-10-27T21:47:37.828171'
  updated_by: ''
  notes: ''
  history:
  - state: review
    date: '2025-10-27T21:47:37.828171'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="281" book="kv" e="ch" v="32" p="94">

<Paragraph number="609" book="kv">
๐ အနာဂါမိမဂ္ဂေန သက္ကာယဒိဋ္ဌိံ ဝိစိကိစ္ဆံ သီလဗ္ဗတပရာမာသံ ဇဟတီတိ? အာမန္တာ. နနု တိဏ္ဏံ သံယောဇနာနံ ပဟာနာ သောတာပတ္တိဖလံ ဝုတ္တံ ဘဂဝတာတိ? အာမန္တာ. ဟဉ္စိ တိဏ္ဏံ သံယောဇနာနံ ပဟာနာ သောတာပတ္တိဖလံ ဝုတ္တံ ဘဂဝတာ, နော စ ဝတ ရေ ဝတ္တဗ္ဗေ—  “အနာဂါမိမဂ္ဂေန သက္ကာယဒိဋ္ဌိံ ဝိစိကိစ္ဆံ သီလဗ္ဗတပရာမာသံ ဇဟတီ”တိ. အနာဂါမိမဂ္ဂေန ဩဠာရိကံ ကာမရာဂံ ဩဠာရိကံ ဗျာပါဒံ ဇဟတီတိ? န ဟေဝံ ဝတ္တဗ္ဗေ …ပေ… .
</Paragraph>

<Paragraph number="610" book="kv">
๐ အနာဂါမိမဂ္ဂေန ဩဠာရိကံ ကာမရာဂံ ဩဠာရိကံ ဗျာပါဒံ ဇဟတီတိ? အာမန္တာ. နနု ကာမရာဂဗျာပါဒါနံ တနုဘာဝါ သကဒါဂါမိဖလံ ဝုတ္တံ ဘဂဝတာတိ? အာမန္တာ. ဟဉ္စိ ကာမရာဂဗျာပါဒါနံ တနုဘာဝါ သကဒါဂါမိဖလံ ဝုတ္တံ ဘဂဝတာ, နော စ ဝတ ရေ ဝတ္တဗ္ဗေ—  “အနာဂါမိမဂ္ဂေန ဩဠာရိကံ ကာမရာဂံ ဩဠာရိကံ ဗျာပါဒံ ဇဟတီ”တိ.
</Paragraph>

<Paragraph number="611" book="kv">
๐ ပုထုဇ္ဇနော ကာမေသု ဝီတရာဂေါ သဟ ဓမ္မာဘိသမယာ အနာဂါမိဖလေ သဏ္ဌာတီတိ? အာမန္တာ. ယေ ကေစိ ဓမ္မံ အဘိသမေန္တိ, သဗ္ဗေ တေ သဟ ဓမ္မာဘိသမယာ အနာဂါမိဖလေ သဏ္ဌဟန္တီတိ? န ဟေဝံ ဝတ္တဗ္ဗေ …ပေ… .
</Paragraph>

<Paragraph number="612" book="kv">
× န ဝတ္တဗ္ဗံ—  “ဇဟတိ ပုထုဇ္ဇနော ကာမရာဂဗျာပါဒန်”တိ? အာမန္တာ. နနု ဝုတ္တံ ဘဂဝတာ—
</Paragraph>

<Paragraph number="613" type="verses" book="kv">
_“အဟေသုံ တေ အတီတံသေ,_  
_ဆ သတ္ထာရော ယသဿိနော;_  
_နိရာမဂန္ဓာ ကရုဏေဓိမုတ္တာ,_  
_ကာမသံယောဇနာတိဂါ._  

</Paragraph>

<Paragraph number="614" type="verses" book="kv">
_ကာမရာဂံ ဝိရာဇေတွာ,_  
_ဗြဟ္မလောကူပဂါ အဟု;_  
_အဟေသုံ သာဝကာ တေသံ,_  
_အနေကာနိ သတာနိပိ._  

</Paragraph>

<Paragraph number="615" type="verses" book="kv">
_နိရာမဂန္ဓာ ကရုဏေဓိမုတ္တာ,_  
_ကာမသံယောဇနာတိဂါ;_  
_ကာမရာဂံ ဝိရာဇေတွာ,_  
_ဗြဟ္မလောကူပဂါ အဟူ”တိ._  

</Paragraph>

<Paragraph number="616" book="kv">
အတ္ထေဝ သုတ္တန္တောတိ? အာမန္တာ. တေန ဟိ ဇဟတိ ပုထုဇ္ဇနော ကာမရာဂဗျာပါဒန္တိ.
</Paragraph>

<Paragraph number="617" book="kv">
๐ ဇဟတိ ပုထုဇ္ဇနော ကာမရာဂဗျာပါဒန္တိ? အာမန္တာ. နနု ဝုတ္တံ ဘဂဝတာ—  “သော ဟိ နာမ, ဘိက္ခဝေ, သုနေတ္တော သတ္ထာ ဧဝံ ဒီဃာယုကော သမာနော ဧဝံ စိရဋ္ဌိတိကော အပရိမုတ္တော အဟောသိ ဇာတိယာ ဇရာယ မရဏေန သောကေဟိ ပရိဒေဝေဟိ ဒုက္ခေဟိ ဒေါမနဿေဟိ ဥပါယာသေဟိ အပရိမုတ္တော ဒုက္ခသ္မာတိ ဝဒါမိ. တံ ကိဿ ဟေတု? စတုန္နံ ဓမ္မာနံ အနနုဗောဓာ အပ္ပဋိဝေဓာ. ကတမေသံ စတုန္နံ? အရိယဿ သီလဿ အနနုဗောဓာ အပ္ပဋိဝေဓာ, အရိယဿ သမာဓိဿ, အရိယာယ ပညာယ, အရိယာယ ဝိမုတ္တိယာ အနနုဗောဓာ အပ္ပဋိဝေဓာ. တယိဒံ, ဘိက္ခဝေ, အရိယံ သီလံ အနုဗုဒ္ဓံ ပဋိဝိဒ္ဓံ, အရိယော သမာဓိ အနုဗုဒ္ဓေါ ပဋိဝိဒ္ဓေါ, အရိယာ ပညာ အနုဗုဒ္ဓါ ပဋိဝိဒ္ဓါ, အရိယာ ဝိမုတ္တိ အနုဗုဒ္ဓါ ပဋိဝိဒ္ဓါ, ဥစ္ဆိန္နာ ဘဝတဏှာ, ခီဏာ ဘဝနေတ္တိ, နတ္ထိ ဒါနိ ပုနဗ္ဘဝေါ”တိ.
</Paragraph>

<Paragraph number="618" type="verses" book="kv">
_“သီလံ သမာဓိ ပညာ စ,_  
_ဝိမုတ္တိ စ အနုတ္တရာ;_  
_အနုဗုဒ္ဓါ ဣမေ ဓမ္မာ,_  
_ဂေါတမေန ယသဿိနာ._  

</Paragraph>

<Paragraph number="619" type="verses" book="kv">
ဣတိ ဗုဒ္ဓေါ အဘိညာယ,_  
_ဓမ္မမက္ခာသိ ဘိက္ခုနံ;_  
_ဒုက္ခဿန္တကရော သတ္ထာ,_  
_စက္ခုမာ ပရိနိဗ္ဗုတော”တိ._  

</Paragraph>

<Paragraph number="620" book="kv">
အတ္ထေဝ သုတ္တန္တောတိ? အာမန္တာ. တေန ဟိ န ဝတ္တဗ္ဗံ—  “ဇဟတိ ပုထုဇ္ဇနော ကာမရာဂဗျာပါဒန်”တိ.

</Paragraph>
</Division>

<Paragraph number="621" type="center" book="kv">
ဇဟတိကထာ နိဋ္ဌိတာ.
</Paragraph>