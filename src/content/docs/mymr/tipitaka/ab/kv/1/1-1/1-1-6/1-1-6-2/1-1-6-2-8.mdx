---
title: 1.1.6.2.8 သုတ္တသာဓန
tableOfContents: false
sidebar:
  order: 8
type: tipitaka
basket: ab
book: kv
review:
  current: review
  updated: '2025-10-27T21:47:37.850478'
  updated_by: ''
  notes: ''
  history:
  - state: review
    date: '2025-10-27T21:47:37.850478'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="296" book="kv" e="ch" v="32" p="112">

<Paragraph number="712" book="kv">
× န ဝတ္တဗ္ဗံ—  “အတီတံ အတ္ထိ, အနာဂတံ အတ္ထီ”တိ? အာမန္တာ. နနု ဝုတ္တံ ဘဂဝတာ—  “ယံ ကိဉ္စိ, ဘိက္ခဝေ, ရူပံ အတီတာနာဂတပစ္စုပ္ပန္နံ အဇ္ဈတ္တံ ဝါ ဗဟိဒ္ဓါ ဝါ ဩဠာရိကံ ဝါ သုခုမံ ဝါ ဟီနံ ဝါ ပဏီတံ ဝါ ယံ ဒူရေ သန္တိကေ ဝါ—  အယံ ဝုစ္စတိ ရူပက္ခန္ဓော. ယာ ကာစိ ဝေဒနာ…  ယာ ကာစိ သညာ…  ယေ ကေစိ သင်္ခါရာ…  ယံ ကိဉ္စိ ဝိညာဏံ အတီတာနာဂတပစ္စုပ္ပန္နံ အဇ္ဈတ္တံ ဝါ ဗဟိဒ္ဓါ ဝါ ဩဠာရိကံ ဝါ သုခုမံ ဝါ ဟီနံ ဝါ ပဏီတံ ဝါ ယံ ဒူရေ သန္တိကေ ဝါ—  အယံ ဝုစ္စတိ ဝိညာဏက္ခန္ဓော”တိ. အတ္ထေဝ သုတ္တန္တောတိ? အာမန္တာ. တေန ဟိ အတီတံ အတ္ထိ, အနာဂတံ အတ္ထီတိ.
</Paragraph>

<Paragraph number="713" book="kv">
๐ အတီတံ အတ္ထိ, အနာဂတံ အတ္ထီတိ? အာမန္တာ. နနု ဝုတ္တံ ဘဂဝတာ—  “တယောမေ, ဘိက္ခဝေ, နိရုတ္တိပထာ အဓိဝစနပထာ ပညတ္တိပထာ အသံကိဏ္ဏာ အသံကိဏ္ဏပုဗ္ဗာ န သံကိယန္တိ န သင်္ကိယိဿန္တိ အပ္ပဋိကုဋ္ဌာ သမဏေဟိ ဗြာဟ္မဏေဟိ ဝိညူဟိ. ကတမေ တယော? ယံ, ဘိက္ခဝေ, ရူပံ အတီတံ နိရုဒ္ဓံ ဝိဂတံ ဝိပရိဏတံ ‘အဟောသီ’တိ တဿ သင်္ခါ, ‘အဟောသီ’တိ တဿ သမညာ, ‘အဟောသီ’တိ တဿ ပညတ္တိ; န တဿ သင်္ခါ ‘အတ္ထီ’တိ, န တဿ သင်္ခါ ‘ဘဝိဿတီ’တိ. ယာ ဝေဒနာ …ပေ…  ယာ သညာ…  ယေ သင်္ခါရာ…  ယံ ဝိညာဏံ အတီတံ နိရုဒ္ဓံ ဝိဂတံ ဝိပရိဏတံ ‘အဟောသီ’တိ တဿ သင်္ခါ, ‘အဟောသီ’တိ တဿ သမညာ, ‘အဟောသီ’တိ တဿ ပညတ္တိ; န တဿ သင်္ခါ ‘အတ္ထီ’တိ, န တဿ သင်္ခါ ‘ဘဝိဿတီ’တိ.
</Paragraph>

<Paragraph number="714" book="kv">
ယံ, ဘိက္ခဝေ, ရူပံ အဇာတံ အပါတုဘူတံ ‘ဘဝိဿတီ’တိ တဿ သင်္ခါ, ‘ဘဝိဿတီ’တိ တဿ သမညာ, ‘ဘဝိဿတီ’တိ တဿ ပညတ္တိ; န တဿ သင်္ခါ ‘အတ္ထီ’တိ, န တဿ သင်္ခါ ‘အဟောသီ’တိ. ယာ ဝေဒနာ …ပေ…  ယာ သညာ…  ယေ သင်္ခါရာ…  ယံ ဝိညာဏံ အဇာတံ အပါတုဘူတံ ‘ဘဝိဿတီ’တိ တဿ သင်္ခါ, ‘ဘဝိဿတီ’တိ တဿ သမညာ, ‘ဘဝိဿတီ’တိ တဿ ပညတ္တိ; န တဿ သင်္ခါ ‘အတ္ထီ’တိ, န တဿ သင်္ခါ ‘အဟောသီ’တိ.
</Paragraph>

<Paragraph number="715" book="kv">
ယံ, ဘိက္ခဝေ, ရူပံ ဇာတံ ပါတုဘူတံ ‘အတ္ထီ’တိ တဿ သင်္ခါ, ‘အတ္ထီ’တိ တဿ သမညာ, ‘အတ္ထီ’တိ တဿ ပညတ္တိ; န တဿ သင်္ခါ ‘အဟောသီ’တိ, န တဿ သင်္ခါ ‘ဘဝိဿတီ’တိ. ယာ ဝေဒနာ …ပေ…  ယာ သညာ…  ယေ သင်္ခါရာ…  ယံ ဝိညာဏံ ဇာတံ ပါတုဘူတံ ‘အတ္ထီ’တိ တဿ သင်္ခါ, ‘အတ္ထီ’တိ တဿ သမညာ, ‘အတ္ထီ’တိ တဿ ပညတ္တိ; န တဿ သင်္ခါ ‘အဟောသီ’တိ, န တဿ သင်္ခါ ‘ဘဝိဿတီ’တိ. ဣမေ ခေါ, ဘိက္ခဝေ, တယော နိရုတ္တိပထာ အဓိဝစနပထာ ပညတ္တိပထာ အသံကိဏ္ဏာ အသံကိဏ္ဏပုဗ္ဗာ န သံကိယန္တိ န သင်္ကိယိဿန္တိ အပ္ပဋိကုဋ္ဌာ သမဏေဟိ ဗြာဟ္မဏေဟိ ဝိညူဟိ.
</Paragraph>

<Paragraph number="716" book="kv">
ယေပိ တေ, ဘိက္ခဝေ, အဟေသုံ ဥက္ကလာ ဝဿဘညာ အဟေတုကဝါဒါ အကိရိယဝါဒါ နတ္ထိကဝါဒါ, တေပိမေ တယော နိရုတ္တိပထေ အဓိဝစနပထေ ပညတ္တိပထေ န ဂရဟိတဗ္ဗံ န ပဋိက္ကောသိတဗ္ဗံ အမညိံသု. တံ ကိဿ ဟေတု? နိန္ဒာဗျာရောသော်ပါရမ္ဘဘယာ”တိ. အတ္ထေဝ သုတ္တန္တောတိ? အာမန္တာ. တေန ဟိ န ဝတ္တဗ္ဗံ—  “အတီတံ အတ္ထိ, အနာဂတံ အတ္ထီ”တိ.
</Paragraph>

<Paragraph number="717" book="kv">
๐ အတီတံ အတ္ထီတိ? အာမန္တာ. နနု အာယသ္မာ ဖဂ္ဂုနော ဘဂဝန္တံ ဧတဒဝေါစ—  “အတ္ထိ နု ခေါ တံ, ဘန္တေ, စက္ခုံ ယေန စက္ခုနာ အတီတေ ဗုဒ္ဓေ ပရိနိဗ္ဗုတေ ဆိန္နပပဉ္စေ ဆိန္နဝဋုမေ ပရိယာဒိန္နဝဋ္ဋေ သဗ္ဗဒုက္ခဝီတိဝတ္တေ ပညာပယမာနော ပညာပေယျာတိ. အတ္ထိ နု ခေါ သာ, ဘန္တေ, ဇိဝှါ …ပေ…  အတ္ထိ နု ခေါ သော, ဘန္တေ, မနော ယေန မနေန အတီတေ ဗုဒ္ဓေ ပရိနိဗ္ဗုတေ ဆိန္နပပဉ္စေ ဆိန္နဝဋုမေ ပရိယာဒိန္နဝဋ္ဋေ သဗ္ဗဒုက္ခဝီတိဝတ္တေ ပညာပယမာနော ပညာပေယျာ”တိ.
</Paragraph>

<Paragraph number="718" book="kv">
“နတ္ထိ ခေါ တံ, ဖဂ္ဂုန, စက္ခုံ ယေန စက္ခုနာ အတီတေ ဗုဒ္ဓေ ပရိနိဗ္ဗုတေ ဆိန္နပပဉ္စေ ဆိန္နဝဋုမေ ပရိယာဒိန္နဝဋ္ဋေ သဗ္ဗဒုက္ခဝီတိဝတ္တေ ပညာပယမာနော ပညာပေယျ. နတ္ထိ ခေါ သာ, ဖဂ္ဂုန, ဇိဝှါ …ပေ…  နတ္ထိ နု ခေါ သော, ဖဂ္ဂုန, မနော ယေန မနေန အတီတေ ဗုဒ္ဓေ ပရိနိဗ္ဗုတေ ဆိန္နပပဉ္စေ ဆိန္နဝဋုမေ ပရိယာဒိန္နဝဋ္ဋေ သဗ္ဗဒုက္ခဝီတိဝတ္တေ ပညာပယမာနော ပညာပေယျာ”တိ. အတ္ထေဝ သုတ္တန္တောတိ? အာမန္တာ. တေန ဟိ န ဝတ္တဗ္ဗံ—  “အတီတံ အတ္ထီ”တိ.
</Paragraph>

<Paragraph number="719" book="kv">
๐ အတီတံ အတ္ထီတိ? အာမန္တာ. နနု အာယသ္မာ နန္ဒကော ဧတဒဝေါစ—  “အဟု ပုဗ္ဗေ လောဘော တဒဟု အကုသလံ, သော ဧတရဟိ နတ္ထိ, ဣစ္စေတံ ကုသလံ. အဟု ပုဗ္ဗေ ဒေါသော…  အဟု ပုဗ္ဗေ မောဟော, တဒဟု အကုသလံ, သော ဧတရဟိ နတ္ထိ, ဣစ္စေတံ ကုသလန်”တိ. အတ္ထေဝ သုတ္တန္တောတိ? အာမန္တာ. တေန ဟိ န ဝတ္တဗ္ဗံ—  “အတီတံ အတ္ထီ”တိ.
</Paragraph>

<Paragraph number="720" book="kv">
× န ဝတ္တဗ္ဗံ—  “အနာဂတံ အတ္ထီ”တိ? အာမန္တာ. နနု ဝုတ္တံ ဘဂဝတာ—  “ကဗဠီကာရေ စေ, ဘိက္ခဝေ, အာဟာရေ အတ္ထိ ရာဂေါ, အတ္ထိ နန္ဒီ, အတ္ထိ တဏှာ; ပတိဋ္ဌိတံ တတ္ထ ဝိညာဏံ ဝိရူဠှံ. ယတ္ထ ပတိဋ္ဌိတံ ဝိညာဏံ ဝိရူဠှံ, အတ္ထိ တတ္ထ နာမရူပဿ အဝက္ကန္တိ. ယတ္ထ အတ္ထိ နာမရူပဿ အဝက္ကန္တိ, အတ္ထိ တတ္ထ သင်္ခါရာနံ ဝုဒ္ဓိ. ယတ္ထ အတ္ထိ သင်္ခါရာနံ ဝုဒ္ဓိ, အတ္ထိ တတ္ထ အာယတိံ ပုနဗ္ဘဝါဘိနိဗ္ဗတ္တိ. ယတ္ထ အတ္ထိ အာယတိံ ပုနဗ္ဘဝါဘိနိဗ္ဗတ္တိ, အတ္ထိ တတ္ထ အာယတိံ ဇာတိဇရာမရဏံ. ယတ္ထ အတ္ထိ အာယတိံ ဇာတိဇရာမရဏံ, သသောကံ တံ, ဘိက္ခဝေ, သရဇံ သော်ပါယာသန္တိ ဝဒါမိ.
</Paragraph>

<Paragraph number="721" book="kv">
ဖဿေ စေ, ဘိက္ခဝေ, အာဟာရေ…  မနောသဉ္စေတနာယ စေ, ဘိက္ခဝေ, အာဟာရေ…  ဝိညာဏေ စေ, ဘိက္ခဝေ, အာဟာရေ အတ္ထိ ရာဂေါ, အတ္ထိ နန္ဒီ …ပေ…  သရဇံ သော်ပါယာသန္တိ ဝဒါမီ”တိ. အတ္ထေဝ သုတ္တန္တောတိ? အာမန္တာ. တေန ဟိ အနာဂတံ အတ္ထီတိ.
</Paragraph>

<Paragraph number="722" book="kv">
๐ အနာဂတံ အတ္ထီတိ? အာမန္တာ. နနု ဝုတ္တံ ဘဂဝတာ—  “ကဗဠီကာရေ စေ, ဘိက္ခဝေ, အာဟာရေ နတ္ထိ ရာဂေါ, နတ္ထိ နန္ဒီ, နတ္ထိ တဏှာ; အပ္ပတိဋ္ဌိတံ တတ္ထ ဝိညာဏံ အဝိရူဠှံ. ယတ္ထ ဝိညာဏံ အပ္ပတိဋ္ဌိတံ အဝိရူဠှံ, နတ္ထိ တတ္ထ နာမရူပဿ အဝက္ကန္တိ. ယတ္ထ နတ္ထိ နာမရူပဿ အဝက္ကန္တိ, နတ္ထိ တတ္ထ သင်္ခါရာနံ ဝုဒ္ဓိ. ယတ္ထ နတ္ထိ သင်္ခါရာနံ ဝုဒ္ဓိ, နတ္ထိ တတ္ထ အာယတိံ ပုနဗ္ဘဝါဘိနိဗ္ဗတ္တိ. ယတ္ထ နတ္ထိ အာယတိံ ပုနဗ္ဘဝါဘိနိဗ္ဗတ္တိ, နတ္ထိ တတ္ထ အာယတိံ ဇာတိဇရာမရဏံ. ယတ္ထ နတ္ထိ အာယတိံ ဇာတိဇရာမရဏံ, အသောကံ တံ, ဘိက္ခဝေ, အရဇံ အနုပါယာသန္တိ ဝဒါမိ.
</Paragraph>

<Paragraph number="723" book="kv">
ဖဿေ စေ, ဘိက္ခဝေ, အာဟာရေ…  မနောသဉ္စေတနာယ စေ, ဘိက္ခဝေ, အာဟာရေ…  ဝိညာဏေ စေ, ဘိက္ခဝေ, အာဟာရေ နတ္ထိ ရာဂေါ, နတ္ထိ နန္ဒီ …ပေ…  အရဇံ အနုပါယာသန္တိ ဝဒါမီ”တိ. အတ္ထေဝ သုတ္တန္တောတိ? အာမန္တာ. တေန ဟိ န ဝတ္တဗ္ဗံ—  “အနာဂတံ အတ္ထီ”တိ.

</Paragraph>
</Division>

<Paragraph number="724" type="center" book="kv">
သဗ္ဗမတ္ထီတိကထာ နိဋ္ဌိတာ.
</Paragraph>