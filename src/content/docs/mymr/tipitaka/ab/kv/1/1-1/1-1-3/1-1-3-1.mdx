---
title: "1.1.3.1 သုဒ္ဓဗြဟ္မစရိယကထာ"
tableOfContents: false
sidebar:
  order: 1
type: "tipitaka"
basket: "ab"
book: "kv"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="269" book="kv">

<Paragraph number="527" book="kv">
๐ နတ္ထိ ဒေဝေသု ဗြဟ္မစရိယဝါသောတိ? အာမန္တာ. သဗ္ဗေ ဒေဝါ ဇဠာ ဧလမူဂါ အဝိညူ ဟတ္ထသံဝါစိကာ နပ္ပဋိဗလာ သုဘာသိတဒုဗ္ဘာသိတာနံ အတ္ထမညာတုံ, သဗ္ဗေ ဒေဝါ န ဗုဒ္ဓေ ပသန္နာ န ဓမ္မေ ပသန္နာ န သံဃေ ပသန္နာ, န ဗုဒ္ဓံ ဘဂဝန္တံ ပယိရုပါသန္တိ, န ဗုဒ္ဓံ ဘဂဝန္တံ ပဉှံ ပုစ္ဆန္တိ, န ဗုဒ္ဓေန ဘဂဝတာ ပဉှေ ဝိဿဇ္ဇိတေ အတ္တမနာ, သဗ္ဗေ ဒေဝါ ကမ္မာဝရဏေန သမန္နာဂတာ ကိလေသာဝရဏေန သမန္နာဂတာ ဝိပါကာဝရဏေန သမန္နာဂတာ အဿဒ္ဓါ အစ္ဆန္ဒိကာ ဒုပ္ပညာ အဘဗ္ဗာ နိယာမံ ဩက္ကမိတုံ ကုသလေသု ဓမ္မေသု သမ္မတ္တံ, သဗ္ဗေ ဒေဝါ မာတုဃာတကာ ပိတုဃာတကာ အရဟန္တဃာတကာ ရုဟိရုပ္ပါဒကာ သံဃဘေဒကာ, သဗ္ဗေ ဒေဝါ ပါဏာတိပါတိနော အဒိန္နာဒါယိနော ကာမေသုမိစ္ဆာစာရိနော မုသာဝါဒိနော ပိသုဏာဝါစာ ဖရုသာဝါစာ သမ္ဖပ္ပလာပိနော အဘိဇ္ဈာလုနော ဗျာပန္နစိတ္တာ မိစ္ဆာဒိဋ္ဌိကာတိ? န ဟေဝံ ဝတ္တဗ္ဗေ …ပေ… .
</Paragraph>

<Paragraph number="528" book="kv">
နနု အတ္ထိ ဒေဝါ အဇဠာ အနေလမူဂါ ဝိညူ န ဟတ္ထသံဝါစိကာ ပဋိဗလာ သုဘာသိတဒုဗ္ဘာသိတာနံ အတ္ထမညာတုံ, အတ္ထိ ဒေဝါ ဗုဒ္ဓေ ပသန္နာ ဓမ္မေ ပသန္နာ သံဃေ ပသန္နာ, ဗုဒ္ဓံ ဘဂဝန္တံ ပယိရုပါသန္တိ, ဗုဒ္ဓံ ဘဂဝန္တံ ပဉှံ ပုစ္ဆန္တိ, ဗုဒ္ဓေန ဘဂဝတာ ပဉှေ ဝိဿဇ္ဇိတေ အတ္တမနာ ဟောန္တိ, အတ္ထိ ဒေဝါ န ကမ္မာဝရဏေန သမန္နာဂတာ န ကိလေသာဝရဏေန သမန္နာဂတာ န ဝိပါကာဝရဏေန သမန္နာဂတာ သဒ္ဓါ ဆန္ဒိကာ ပညဝန္တော ဘဗ္ဗာ နိယာမံ ဩက္ကမိတုံ ကုသလေသု ဓမ္မေသု သမ္မတ္တံ, အတ္ထိ ဒေဝါ န မာတုဃာတကာ န ပိတုဃာတကာ န အရဟန္တဃာတကာ န ရုဟိရုပ္ပါဒကာ န သံဃဘေဒကာ, အတ္ထိ ဒေဝါ န ပါဏာတိပါတိနော န အဒိန္နာဒါယိနော န ကာမေသုမိစ္ဆာစာရိနော န မုသာဝါဒိနော န ပိသုဏာဝါစာ န ဖရုသာဝါစာ န သမ္ဖပ္ပလာပိနော န အဘိဇ္ဈာလုနော အဗျာပန္နစိတ္တာ သမ္မာဒိဋ္ဌိကာတိ? အာမန္တာ.
</Paragraph>

<Paragraph number="529" book="kv">
ဟဉ္စိ အတ္ထိ ဒေဝါ အဇဠာ အနေလမူဂါ ဝိညူ န ဟတ္ထသံဝါစိကာ ပဋိဗလာ သုဘာသိတဒုဗ္ဘာသိတာနံ အတ္ထမညာတုံ …ပေ…  အတ္ထိ ဒေဝါ ဗုဒ္ဓေ ပသန္နာ …ပေ…  သမ္မာဒိဋ္ဌိကာ, နော စ ဝတ ရေ ဝတ္တဗ္ဗေ—  “နတ္ထိ ဒေဝေသု ဗြဟ္မစရိယဝါသော”တိ.
</Paragraph>

</Division>
<Division number="270" book="kv">

<Paragraph number="530" book="kv">
× အတ္ထိ ဒေဝေသု ဗြဟ္မစရိယဝါသောတိ? အာမန္တာ. အတ္ထိ တတ္ထ ပဗ္ဗဇ္ဇာ မုဏ္ဍိယံ ကာသာဝဓာရဏာ ပတ္တဓာရဏာ, ဒေဝေသု သမ္မာသမ္ဗုဒ္ဓါ ဥပ္ပဇ္ဇန္တိ, ပစ္စေကသမ္ဗုဒ္ဓါ ဥပ္ပဇ္ဇန္တိ, သာဝကယုဂံ ဥပ္ပဇ္ဇတီတိ? န ဟေဝံ ဝတ္တဗ္ဗေ …ပေ… .
</Paragraph>

<Paragraph number="531" book="kv">
๐ ဒေဝေသု ပဗ္ဗဇ္ဇာ နတ္ထီတိ, နတ္ထိ ဒေဝေသု ဗြဟ္မစရိယဝါသောတိ? အာမန္တာ. ယတ္ထ အတ္ထိ ပဗ္ဗဇ္ဇာ တတ္ထေဝ ဗြဟ္မစရိယဝါသော, ယတ္ထ နတ္ထိ ပဗ္ဗဇ္ဇာ နတ္ထိ တတ္ထ ဗြဟ္မစရိယဝါသောတိ? န ဟေဝံ ဝတ္တဗ္ဗေ …ပေ…  ယတ္ထ အတ္ထိ ပဗ္ဗဇ္ဇာ တတ္ထေဝ ဗြဟ္မစရိယဝါသော, ယတ္ထ နတ္ထိ ပဗ္ဗဇ္ဇာ နတ္ထိ တတ္ထ ဗြဟ္မစရိယဝါသောတိ? အာမန္တာ. ယော ပဗ္ဗဇတိ တဿေဝ ဗြဟ္မစရိယဝါသော, ယော န ပဗ္ဗဇတိ နတ္ထိ တဿ ဗြဟ္မစရိယဝါသောတိ? န ဟေဝံ ဝတ္တဗ္ဗေ …ပေ… .
</Paragraph>

<Paragraph number="532" book="kv">
๐ ဒေဝေသု မုဏ္ဍိယံ နတ္ထီတိ, နတ္ထိ ဒေဝေသု ဗြဟ္မစရိယဝါသောတိ? အာမန္တာ. ယတ္ထ အတ္ထိ မုဏ္ဍိယံ တတ္ထေဝ ဗြဟ္မစရိယဝါသော, ယတ္ထ နတ္ထိ မုဏ္ဍိယံ နတ္ထိ တတ္ထ ဗြဟ္မစရိယဝါသောတိ? န ဟေဝံ ဝတ္တဗ္ဗေ …ပေ…  ယတ္ထ အတ္ထိ မုဏ္ဍိယံ တတ္ထေဝ ဗြဟ္မစရိယဝါသော, ယတ္ထ နတ္ထိ မုဏ္ဍိယံ နတ္ထိ တတ္ထ ဗြဟ္မစရိယဝါသောတိ? အာမန္တာ. ယော မုဏ္ဍော ဟောတိ တဿေဝ ဗြဟ္မစရိယဝါသော, ယော မုဏ္ဍော န ဟောတိ နတ္ထိ တဿ ဗြဟ္မစရိယဝါသောတိ? န ဟေဝံ ဝတ္တဗ္ဗေ …ပေ… .
</Paragraph>

<Paragraph number="533" book="kv">
๐ ဒေဝေသု ကာသာဝဓာရဏာ နတ္ထီတိ, နတ္ထိ ဒေဝေသု ဗြဟ္မစရိယဝါသောတိ? အာမန္တာ. ယတ္ထ အတ္ထိ ကာသာဝဓာရဏာ တတ္ထေဝ ဗြဟ္မစရိယဝါသော, ယတ္ထ နတ္ထိ ကာသာဝဓာရဏာ နတ္ထိ တတ္ထ ဗြဟ္မစရိယဝါသောတိ? န ဟေဝံ ဝတ္တဗ္ဗေ …ပေ…  ယတ္ထ အတ္ထိ ကာသာဝဓာရဏာ တတ္ထေဝ ဗြဟ္မစရိယဝါသော, ယတ္ထ နတ္ထိ ကာသာဝဓာရဏာ နတ္ထိ တတ္ထ ဗြဟ္မစရိယဝါသောတိ? အာမန္တာ. ယော ကာသာဝံ ဓာရေတိ တဿေဝ ဗြဟ္မစရိယဝါသော, ယော ကာသာဝံ န ဓာရေတိ နတ္ထိ တဿ ဗြဟ္မစရိယဝါသောတိ? န ဟေဝံ ဝတ္တဗ္ဗေ …ပေ… .
</Paragraph>

<Paragraph number="534" book="kv">
๐ ဒေဝေသု ပတ္တဓာရဏာ နတ္ထီတိ, နတ္ထိ ဒေဝေသု ဗြဟ္မစရိယဝါသောတိ? အာမန္တာ. ယတ္ထ အတ္ထိ ပတ္တဓာရဏာ တတ္ထေဝ ဗြဟ္မစရိယဝါသော, ယတ္ထ နတ္ထိ ပတ္တဓာရဏာ နတ္ထိ တတ္ထ ဗြဟ္မစရိယဝါသောတိ? န ဟေဝံ ဝတ္တဗ္ဗေ …ပေ…  ယတ္ထ အတ္ထိ ပတ္တဓာရဏာ တတ္ထေဝ ဗြဟ္မစရိယဝါသော, ယတ္ထ နတ္ထိ ပတ္တဓာရဏာ နတ္ထိ တတ္ထ ဗြဟ္မစရိယဝါသောတိ? အာမန္တာ? ယော ပတ္တံ ဓာရေတိ တဿေဝ ဗြဟ္မစရိယဝါသော, ယော ပတ္တံ န ဓာရေတိ နတ္ထိ တဿ ဗြဟ္မစရိယဝါသောတိ? န ဟေဝံ ဝတ္တဗ္ဗေ …ပေ… .
</Paragraph>

<Paragraph number="535" book="kv">
๐ ဒေဝေသု သမ္မာသမ္ဗုဒ္ဓါ နုပ္ပဇ္ဇန္တီတိ, နတ္ထိ ဒေဝေသု ဗြဟ္မစရိယဝါသောတိ? အာမန္တာ. ယတ္ထ သမ္မာသမ္ဗုဒ္ဓါ ဥပ္ပဇ္ဇန္တိ တတ္ထေဝ ဗြဟ္မစရိယဝါသော, ယတ္ထ သမ္မာသမ္ဗုဒ္ဓါ နုပ္ပဇ္ဇန္တိ နတ္ထိ တတ္ထ ဗြဟ္မစရိယဝါသောတိ? န ဟေဝံ ဝတ္တဗ္ဗေ …ပေ…  ယတ္ထ သမ္မာသမ္ဗုဒ္ဓါ ဥပ္ပဇ္ဇန္တိ တတ္ထေဝ ဗြဟ္မစရိယဝါသော, ယတ္ထ သမ္မာသမ္ဗုဒ္ဓါ နုပ္ပဇ္ဇန္တိ နတ္ထိ တတ္ထ ဗြဟ္မစရိယဝါသောတိ? အာမန္တာ. လုမ္ဗိနိယာ ဘဂဝါ ဇာတော, ဗောဓိယာ မူလေ အဘိသမ္ဗုဒ္ဓေါ, ဗာရာဏသိယံ ဘဂဝတာ ဓမ္မစက္ကံ ပဝတ္တိတံ; တတ္ထေဝ ဗြဟ္မစရိယဝါသော, နတ္ထညတြ ဗြဟ္မစရိယဝါသောတိ? န ဟေဝံ ဝတ္တဗ္ဗေ …ပေ… .
</Paragraph>

<Paragraph number="536" book="kv">
๐ ဒေဝေသု ပစ္စေကသမ္ဗုဒ္ဓါ နုပ္ပဇ္ဇန္တီတိ, နတ္ထိ ဒေဝေသု ဗြဟ္မစရိယဝါသောတိ? အာမန္တာ. ယတ္ထ ပစ္စေကသမ္ဗုဒ္ဓါ ဥပ္ပဇ္ဇန္တိ တတ္ထေဝ ဗြဟ္မစရိယဝါသော, ယတ္ထ ပစ္စေကသမ္ဗုဒ္ဓါ နုပ္ပဇ္ဇန္တိ နတ္ထိ တတ္ထ ဗြဟ္မစရိယဝါသောတိ? န ဟေဝံ ဝတ္တဗ္ဗေ …ပေ…  ယတ္ထ ပစ္စေကသမ္ဗုဒ္ဓါ ဥပ္ပဇ္ဇန္တိ တတ္ထေဝ ဗြဟ္မစရိယဝါသော, ယတ္ထ ပစ္စေကသမ္ဗုဒ္ဓါ နုပ္ပဇ္ဇန္တိ နတ္ထိ တတ္ထ ဗြဟ္မစရိယဝါသောတိ? အာမန္တာ. မဇ္ဈိမေသု ဇနပဒေသု ပစ္စေကသမ္ဗုဒ္ဓါ ဥပ္ပဇ္ဇန္တိ, တတ္ထေဝ ဗြဟ္မစရိယဝါသော, နတ္ထညတြ ဗြဟ္မစရိယဝါသောတိ? န ဟေဝံ ဝတ္တဗ္ဗေ …ပေ… .
</Paragraph>

<Paragraph number="537" book="kv">
๐ ဒေဝေသု သာဝကယုဂံ နုပ္ပဇ္ဇတီတိ, နတ္ထိ ဒေဝေသု ဗြဟ္မစရိယဝါသောတိ? အာမန္တာ. ယတ္ထ သာဝကယုဂံ ဥပ္ပဇ္ဇတိ တတ္ထေဝ ဗြဟ္မစရိယဝါသော, ယတ္ထ သာဝကယုဂံ နုပ္ပဇ္ဇတိ နတ္ထိ တတ္ထ ဗြဟ္မစရိယဝါသောတိ? န ဟေဝံ ဝတ္တဗ္ဗေ …ပေ…  ယတ္ထ သာဝကယုဂံ ဥပ္ပဇ္ဇတိ တတ္ထေဝ ဗြဟ္မစရိယဝါသော, ယတ္ထ သာဝကယုဂံ နုပ္ပဇ္ဇတိ နတ္ထိ တတ္ထ ဗြဟ္မစရိယဝါသောတိ? အာမန္တာ. မဂဓေသု သာဝကယုဂံ ဥပ္ပန္နံ, တတ္ထေဝ ဗြဟ္မစရိယဝါသော, နတ္ထညတြ ဗြဟ္မစရိယဝါသောတိ? န ဟေဝံ ဝတ္တဗ္ဗေ …ပေ… .
</Paragraph>

</Division>
<Division number="271" book="kv">

<Paragraph number="538" book="kv">
× အတ္ထိ ဒေဝေသု ဗြဟ္မစရိယဝါသောတိ? အာမန္တာ. သဗ္ဗဒေဝေသု အတ္ထိ ဗြဟ္မစရိယဝါသောတိ? န ဟေဝံ ဝတ္တဗ္ဗေ …ပေ… .
</Paragraph>

<Paragraph number="539" book="kv">
๐ အတ္ထိ မနုဿေသု ဗြဟ္မစရိယဝါသောတိ? အာမန္တာ. သဗ္ဗမနုဿေသု အတ္ထိ ဗြဟ္မစရိယဝါသောတိ? န ဟေဝံ ဝတ္တဗ္ဗေ …ပေ… .
</Paragraph>

<Paragraph number="540" book="kv">
× အတ္ထိ ဒေဝေသု ဗြဟ္မစရိယဝါသောတိ? အာမန္တာ. အသညသတ္တေသု ဒေဝေသု အတ္ထိ ဗြဟ္မစရိယဝါသောတိ? န ဟေဝံ ဝတ္တဗ္ဗေ …ပေ… .
</Paragraph>

<Paragraph number="541" book="kv">
๐ အတ္ထိ မနုဿေသု ဗြဟ္မစရိယဝါသောတိ? အာမန္တာ. ပစ္စန္တိမေသု ဇနပဒေသု အတ္ထိ ဗြဟ္မစရိယဝါသော မိလက္ခေသု အဝိညာတာရေသု ယတ္ထ နတ္ထိ ဂတိ ဘိက္ခူနံ ဘိက္ခုနီနံ ဥပါသကာနံ ဥပါသိကာနန္တိ? န ဟေဝံ ဝတ္တဗ္ဗေ.
</Paragraph>

<Paragraph number="542" book="kv">
× အတ္ထိ ဒေဝေသု ဗြဟ္မစရိယဝါသောတိ? အတ္ထိ ယတ္ထ အတ္ထိ, အတ္ထိ ယတ္ထ နတ္ထီတိ. အသညသတ္တေသု ဒေဝေသု အတ္ထိ ယတ္ထ အတ္ထိ, အတ္ထိ ယတ္ထ နတ္ထိ ဗြဟ္မစရိယဝါသော, သညသတ္တေသု ဒေဝေသု အတ္ထိ ယတ္ထ အတ္ထိ, အတ္ထိ ယတ္ထ နတ္ထိ ဗြဟ္မစရိယဝါသောတိ? န ဟေဝံ ဝတ္တဗ္ဗေ.
</Paragraph>

<Paragraph number="543" book="kv">
× ဒေဝေသု အတ္ထိ ယတ္ထ အတ္ထိ, အတ္ထိ ယတ္ထ နတ္ထိ ဗြဟ္မစရိယဝါသောတိ? အာမန္တာ. ကတ္ထ အတ္ထိ, ကတ္ထ နတ္ထီတိ? အသညသတ္တေသု ဒေဝေသု နတ္ထိ ဗြဟ္မစရိယဝါသော, သညသတ္တေသု ဒေဝေသု အတ္ထိ ဗြဟ္မစရိယဝါသောတိ. အသညသတ္တေသု ဒေဝေသု နတ္ထိ ဗြဟ္မစရိယဝါသောတိ? အာမန္တာ. သညသတ္တေသု ဒေဝေသု နတ္ထိ ဗြဟ္မစရိယဝါသောတိ? န ဟေဝံ ဝတ္တဗ္ဗေ.
</Paragraph>

<Paragraph number="544" book="kv">
× သညသတ္တေသု ဒေဝေသု အတ္ထိ ဗြဟ္မစရိယဝါသောတိ? အာမန္တာ. အသညသတ္တေသု ဒေဝေသု အတ္ထိ ဗြဟ္မစရိယဝါသောတိ? န ဟေဝံ ဝတ္တဗ္ဗေ.
</Paragraph>

<Paragraph number="545" book="kv">
๐ အတ္ထိ မနုဿေသု ဗြဟ္မစရိယဝါသောတိ? အတ္ထိ ယတ္ထ အတ္ထိ, အတ္ထိ ယတ္ထ နတ္ထီတိ. ပစ္စန္တိမေသု ဇနပဒေသု အတ္ထိ ယတ္ထ အတ္ထိ, အတ္ထိ ယတ္ထ နတ္ထိ ဗြဟ္မစရိယဝါသော မိလက္ခေသု အဝိညာတာရေသု ယတ္ထ နတ္ထိ ဂတိ ဘိက္ခူနံ ဘိက္ခုနီနံ ဥပါသကာနံ ဥပါသိကာနံ, မဇ္ဈိမေသု ဇနပဒေသု အတ္ထိ ယတ္ထ အတ္ထိ, အတ္ထိ ယတ္ထ နတ္ထိ ဗြဟ္မစရိယဝါသောတိ? န ဟေဝံ ဝတ္တဗ္ဗေ.
</Paragraph>

<Paragraph number="546" book="kv">
๐ မနုဿေသု အတ္ထိ ယတ္ထ အတ္ထိ, အတ္ထိ ယတ္ထ နတ္ထိ ဗြဟ္မစရိယဝါသောတိ? အာမန္တာ. ကတ္ထ အတ္ထိ, ကတ္ထ နတ္ထီတိ? ပစ္စန္တိမေသု ဇနပဒေသု နတ္ထိ ဗြဟ္မစရိယဝါသော မိလက္ခေသု အဝိညာတာရေသု ယတ္ထ နတ္ထိ ဂတိ ဘိက္ခူနံ ဘိက္ခုနီနံ ဥပါသကာနံ ဥပါသိကာနံ, မဇ္ဈိမေသု ဇနပဒေသု အတ္ထိ ဗြဟ္မစရိယဝါသောတိ. ပစ္စန္တိမေသု ဇနပဒေသု နတ္ထိ ဗြဟ္မစရိယဝါသော မိလက္ခေသု အဝိညာတာရေသု ယတ္ထ နတ္ထိ ဂတိ ဘိက္ခူနံ ဘိက္ခုနီနံ ဥပါသကာနံ ဥပါသိကာနန္တိ? အာမန္တာ. မဇ္ဈိမေသု ဇနပဒေသု နတ္ထိ ဗြဟ္မစရိယဝါသောတိ? န ဟေဝံ ဝတ္တဗ္ဗေ.
</Paragraph>

<Paragraph number="547" book="kv">
๐ မဇ္ဈိမေသု ဇနပဒေသု အတ္ထိ ဗြဟ္မစရိယဝါသောတိ? အာမန္တာ. ပစ္စန္တိမေသု ဇနပဒေသု အတ္ထိ ဗြဟ္မစရိယဝါသော မိလက္ခေသု အဝိညာတာရေသု ယတ္ထ နတ္ထိ ဂတိ ဘိက္ခူနံ ဘိက္ခုနီနံ ဥပါသကာနံ ဥပါသိကာနန္တိ? န ဟေဝံ ဝတ္တဗ္ဗေ.
</Paragraph>

<Paragraph number="548" book="kv">
× အတ္ထိ ဒေဝေသု ဗြဟ္မစရိယဝါသောတိ? အာမန္တာ. နနု ဝုတ္တံ ဘဂဝတာ—  “တီဟိ, ဘိက္ခဝေ, ဌာနေဟိ ဇမ္ဗုဒီပကာ မနုဿာ ဥတ္တရကုရုကေ စ မနုဿေ အဓိဂဏှန္တိ ဒေဝေ စ တာဝတိံသေ. ကတမေဟိ တီဟိ? သူရာ, သတိမန္တော, ဣဓ ဗြဟ္မစရိယဝါသော”တိ. အတ္ထေဝ သုတ္တန္တောတိ? အာမန္တာ. တေန ဟိ နတ္ထိ ဒေဝေသု ဗြဟ္မစရိယဝါသောတိ.
</Paragraph>

<Paragraph number="549" book="kv">
๐ သာဝတ္ထိယံ ဝုတ္တံ ဘဂဝတာ—  “ဣဓ ဗြဟ္မစရိယဝါသော”တိ? အာမန္တာ. သာဝတ္ထိယံယေဝ ဗြဟ္မစရိယဝါသော, နတ္ထိ အညတြ ဗြဟ္မစရိယဝါသောတိ? န ဟေဝံ ဝတ္တဗ္ဗေ.
</Paragraph>

</Division>
<Division number="272" book="kv">

<Paragraph number="550" book="kv">
๐ အနာဂါမိဿ ပုဂ္ဂလဿ ပဉ္စောရမ္ဘာဂိယာနိ သံယောဇနာနိ ပဟီနာနိ, ပဉ္စုဒ္ဓမ္ဘာဂိယာနိ သံယောဇနာနိ အပ္ပဟီနာနိ, ဣတော စုတဿ တတ္ထ ဥပပန္နဿ ကုဟိံ ဖလုပ္ပတ္တီတိ? တတ္ထေဝ. ဟဉ္စိ အနာဂါမိဿ ပုဂ္ဂလဿ ပဉ္စောရမ္ဘာဂိယာနိ သံယောဇနာနိ ပဟီနာနိ, ပဉ္စုဒ္ဓမ္ဘာဂိယာနိ သံယောဇနာနိ အပ္ပဟီနာနိ, ဣတော စုတဿ တတ္ထ ဥပပန္နဿ တဟိံ ဖလုပ္ပတ္တိ; နော စ ဝတ ရေ ဝတ္တဗ္ဗေ—  “နတ္ထိ ဒေဝေသု ဗြဟ္မစရိယဝါသော”တိ.
</Paragraph>

<Paragraph number="551" book="kv">
๐ အနာဂါမိဿ ပုဂ္ဂလဿ ပဉ္စောရမ္ဘာဂိယာနိ သံယောဇနာနိ ပဟီနာနိ, ပဉ္စုဒ္ဓမ္ဘာဂိယာနိ သံယောဇနာနိ အပ္ပဟီနာနိ, ဣတော စုတဿ တတ္ထ ဥပပန္နဿ ကုဟိံ ဘာရောဟရဏံ, ကုဟိံ ဒုက္ခပရိညာတံ, ကုဟိံ ကိလေသပ္ပဟာနံ, ကုဟိံ နိရောဓသစ္ဆိကိရိယာ, ကုဟိံ အကုပ္ပပဋိဝေဓောတိ? တတ္ထေဝ. ဟဉ္စိ အနာဂါမိဿ ပုဂ္ဂလဿ ပဉ္စောရမ္ဘာဂိယာနိ သံယောဇနာနိ ပဟီနာနိ, ပဉ္စုဒ္ဓမ္ဘာဂိယာနိ သံယောဇနာနိ အပ္ပဟီနာနိ, ဣတော စုတဿ တတ္ထ ဥပပန္နဿ တဟိံ အကုပ္ပပဋိဝေဓော; နော စ ဝတ ရေ ဝတ္တဗ္ဗေ—  “နတ္ထိ ဒေဝေသု ဗြဟ္မစရိယဝါသော”တိ.
</Paragraph>

<Paragraph number="552" book="kv">
๐ အနာဂါမိဿ ပုဂ္ဂလဿ ပဉ္စောရမ္ဘာဂိယာနိ သံယောဇနာနိ ပဟီနာနိ, ပဉ္စုဒ္ဓမ္ဘာဂိယာနိ သံယောဇနာနိ အပ္ပဟီနာနိ, ဣတော စုတဿ တတ္ထ ဥပပန္နဿ တဟိံ ဖလုပ္ပတ္တိ, တဟိံ ဘာရောဟရဏံ, တဟိံ ဒုက္ခပရိညာတံ, တဟိံ ကိလေသပ္ပဟာနံ, တဟိံ နိရောဓသစ္ဆိကိရိယာ, တဟိံ အကုပ္ပပဋိဝေဓော; ကေနဋ္ဌေန ဝဒေသိ—  “နတ္ထိ ဒေဝေသု ဗြဟ္မစရိယဝါသော”တိ? ဟန္ဒ ဟိ အနာဂါမီ ပုဂ္ဂလော ဣဓ ဘာဝိတေန မဂ္ဂေန တတ္ထ ဖလံ သစ္ဆိကရောတီတိ.
</Paragraph>
</Division>