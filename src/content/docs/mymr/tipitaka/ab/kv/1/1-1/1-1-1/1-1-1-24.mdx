---
title: 1.1.1.24 သစ္စိကဋ္ဌသဘာဂါနုယောဂ
tableOfContents: false
sidebar:
  order: 21
type: tipitaka
basket: ab
book: kv
review:
  current: review
  updated: '2025-10-27T21:47:37.774466'
  updated_by: ''
  notes: ''
  history:
  - state: review
    date: '2025-10-27T21:47:37.774466'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="208" book="kv" e="ch" v="32" p="53">

<Paragraph number="340" book="kv">
๐ ပုဂ္ဂလော ဥပလဗ္ဘတိ သစ္စိကဋ္ဌပရမတ္ထေနာတိ? အာမန္တာ. ပုဂ္ဂလော သင်္ခတောတိ? န ဟေဝံ ဝတ္တဗ္ဗေ …ပေ…  ပုဂ္ဂလော အသင်္ခတောတိ? န ဟေဝံ ဝတ္တဗ္ဗေ …ပေ…  ပုဂ္ဂလော နေဝ သင်္ခတော နာသင်္ခတောတိ? န ဟေဝံ ဝတ္တဗ္ဗေ.
</Paragraph>

</Division>
<Division number="209" book="kv" e="ch" v="32" p="53">

<Paragraph number="341" book="kv">
๐ ပုဂ္ဂလော နေဝ သင်္ခတော နာသင်္ခတောတိ? အာမန္တာ. သင်္ခတဉ္စ အသင်္ခတဉ္စ ဌပေတွာ အတ္ထညာ တတိယာ ကောဋီတိ? န ဟေဝံ ဝတ္တဗ္ဗေ …ပေ… .
</Paragraph>

</Division>
<Division number="210" book="kv" e="ch" v="32" p="53">

<Paragraph number="342" book="kv">
๐ သင်္ခတဉ္စ အသင်္ခတဉ္စ ဌပေတွာ အတ္ထညာ တတိယာ ကောဋီတိ? အာမန္တာ. နနု ဝုတ္တံ ဘဂဝတာ—  “ဒွေမာ, ဘိက္ခဝေ, ဓာတုယော. ကတမာ ဒွေ? သင်္ခတာ စ ဓာတု အသင်္ခတာ စ ဓာတု. ဣမာ ခေါ, ဘိက္ခဝေ, ဒွေ ဓာတုယော”တိ. အတ္ထေဝ သုတ္တန္တောတိ? အာမန္တာ. တေန ဟိ န ဝတ္တဗ္ဗံ—  “သင်္ခတဉ္စ အသင်္ခတဉ္စ ဌပေတွာ အတ္ထညာ တတိယာ ကောဋီ”တိ.
</Paragraph>

</Division>
<Division number="211" book="kv" e="ch" v="32" p="53">

<Paragraph number="343" book="kv">
๐ ပုဂ္ဂလော နေဝ သင်္ခတော နာသင်္ခတောတိ? အာမန္တာ. အညံ သင်္ခတံ, အညံ အသင်္ခတံ, အညော ပုဂ္ဂလောတိ? န ဟေဝံ ဝတ္တဗ္ဗေ …ပေ… .
</Paragraph>

</Division>
<Division number="212" book="kv" e="ch" v="32" p="53">

<Paragraph number="344" book="kv">
๐ ခန္ဓာ သင်္ခတာ, နိဗ္ဗာနံ အသင်္ခတံ, ပုဂ္ဂလော နေဝ သင်္ခတော နာသင်္ခတောတိ? အာမန္တာ. အညေ ခန္ဓာ, အညံ နိဗ္ဗာနံ, အညော ပုဂ္ဂလောတိ? န ဟေဝံ ဝတ္တဗ္ဗေ …ပေ… .
</Paragraph>

</Division>
<Division number="213" book="kv" e="ch" v="32" p="53">

<Paragraph number="345" book="kv">
๐ ရူပံ သင်္ခတံ, နိဗ္ဗာနံ အသင်္ခတံ, ပုဂ္ဂလော နေဝ သင်္ခတော နာသင်္ခတောတိ? အာမန္တာ. အညံ ရူပံ, အညံ နိဗ္ဗာနံ, အညော ပုဂ္ဂလောတိ? န ဟေဝံ ဝတ္တဗ္ဗေ. ဝေဒနာ…  သညာ…  သင်္ခါရာ…  ဝိညာဏံ သင်္ခတံ, နိဗ္ဗာနံ အသင်္ခတံ, ပုဂ္ဂလော နေဝ သင်္ခတော နာသင်္ခတောတိ? အာမန္တာ. အညံ ဝိညာဏံ, အညံ နိဗ္ဗာနံ, အညော ပုဂ္ဂလောတိ? န ဟေဝံ ဝတ္တဗ္ဗေ …ပေ… .
</Paragraph>

</Division>
<Division number="214" book="kv" e="ch" v="32" p="54">

<Paragraph number="346" book="kv">
๐ ပုဂ္ဂလဿ ဥပ္ပါဒေါ ပညာယတိ, ဝယော ပညာယတိ, ဌိတဿ အညထတ္တံ ပညာယတီတိ? အာမန္တာ. ပုဂ္ဂလော သင်္ခတောတိ? န ဟေဝံ ဝတ္တဗ္ဗေ …ပေ…  ဝုတ္တံ ဘဂဝတာ—  “တီဏိမာနိ, ဘိက္ခဝေ, သင်္ခတဿ သင်္ခတလက္ခဏာနိ. သင်္ခတာနံ, ဘိက္ခဝေ, ဓမ္မာနံ ဥပ္ပါဒေါ ပညာယတိ, ဝယော ပညာယတိ, ဌိတာနံ အညထတ္တံ ပညာယတီ”တိ. ပုဂ္ဂလဿ ဥပ္ပါဒေါ ပညာယတိ, ဝယော ပညာယတိ, ဌိတဿ အညထတ္တံ ပညာယတိ; တေန ဟိ ပုဂ္ဂလော သင်္ခတောတိ.
</Paragraph>

</Division>
<Division number="215" book="kv" e="ch" v="32" p="54">

<Paragraph number="347" book="kv">
๐ ပုဂ္ဂလဿ န ဥပ္ပါဒေါ ပညာယတိ, န ဝယော ပညာယတိ, န ဌိတဿ အညထတ္တံ ပညာယတီတိ? အာမန္တာ. ပုဂ္ဂလော အသင်္ခတောတိ? န ဟေဝံ ဝတ္တဗ္ဗေ …ပေ…  ဝုတ္တံ ဘဂဝတာ—  “တီဏိမာနိ, ဘိက္ခဝေ, အသင်္ခတဿ အသင်္ခတလက္ခဏာနိ. အသင်္ခတာနံ, ဘိက္ခဝေ, ဓမ္မာနံ န ဥပ္ပါဒေါ ပညာယတိ, န ဝယော ပညာယတိ, န ဌိတာနံ အညထတ္တံ ပညာယတီ”တိ. ပုဂ္ဂလဿ န ဥပ္ပါဒေါ ပညာယတိ, န ဝယော ပညာယတိ, န ဌိတဿ အညထတ္တံ ပညာယတိ; တေန ဟိ ပုဂ္ဂလော အသင်္ခတောတိ.
</Paragraph>

</Division>
<Division number="216" book="kv" e="ch" v="32" p="54">

<Paragraph number="348" book="kv">
๐ ပရိနိဗ္ဗုတော ပုဂ္ဂလော အတ္ထတ္ထမှိ, နတ္ထတ္ထမှီတိ? အတ္ထတ္ထမှီတိ. ပရိနိဗ္ဗုတော ပုဂ္ဂလော သဿတောတိ? န ဟေဝံ ဝတ္တဗ္ဗေ …ပေ…  နတ္ထတ္ထမှီတိ. ပရိနိဗ္ဗုတော ပုဂ္ဂလော ဥစ္ဆိန္နောတိ? န ဟေဝံ ဝတ္တဗ္ဗေ …ပေ… .
</Paragraph>

</Division>
<Division number="217" book="kv" e="ch" v="32" p="54">

<Paragraph number="349" book="kv">
๐ ပုဂ္ဂလော ကိံ နိဿာယ တိဋ္ဌတီတိ? ဘဝံ နိဿာယ တိဋ္ဌတီတိ. ဘဝေါ အနိစ္စော သင်္ခတော ပဋိစ္စသမုပ္ပန္နော ခယဓမ္မော ဝယဓမ္မော ဝိရာဂဓမ္မော နိရောဓဓမ္မော ဝိပရိဏာမဓမ္မောတိ? အာမန္တာ. ပုဂ္ဂလောပိ အနိစ္စော သင်္ခတော ပဋိစ္စသမုပ္ပန္နော ခယဓမ္မော ဝယဓမ္မော ဝိရာဂဓမ္မော နိရောဓဓမ္မော ဝိပရိဏာမဓမ္မောတိ? န ဟေဝံ ဝတ္တဗ္ဗေ …ပေ… .
</Paragraph>

</Division>
<Division number="218" book="kv" e="ch" v="32" p="54">

<Paragraph number="350" book="kv">
× န ဝတ္တဗ္ဗံ—  “ပုဂ္ဂလော ဥပလဗ္ဘတိ သစ္စိကဋ္ဌပရမတ္ထေနာ”တိ? အာမန္တာ. နနု အတ္ထိ ကောစိ သုခံ ဝေဒနံ ဝေဒိယမာနော “သုခံ ဝေဒနံ ဝေဒိယာမီ”တိ ပဇာနာတီတိ? အာမန္တာ. ဟဉ္စိ အတ္ထိ ကောစိ သုခံ ဝေဒနံ ဝေဒိယမာနော “သုခံ ဝေဒနံ ဝေဒိယာမီ”တိ ပဇာနာတိ, တေန ဝတ ရေ ဝတ္တဗ္ဗေ—  “ပုဂ္ဂလော ဥပလဗ္ဘတိ သစ္စိကဋ္ဌပရမတ္ထေနာ”တိ.
</Paragraph>

</Division>
<Division number="219" book="kv" e="ch" v="32" p="55">

<Paragraph number="351" book="kv">
× န ဝတ္တဗ္ဗံ—  “ပုဂ္ဂလော ဥပလဗ္ဘတိ သစ္စိကဋ္ဌပရမတ္ထေနာ”တိ? အာမန္တာ. နနု အတ္ထိ ကောစိ ဒုက္ခံ ဝေဒနံ ဝေဒိယမာနော …ပေ…  အဒုက္ခမသုခံ ဝေဒနံ ဝေဒိယမာနော “အဒုက္ခမသုခံ ဝေဒနံ ဝေဒိယာမီ”တိ ပဇာနာတီတိ? အာမန္တာ. ဟဉ္စိ အတ္ထိ ကောစိ အဒုက္ခမသုခံ ဝေဒနံ ဝေဒိယမာနော “အဒုက္ခမသုခံ ဝေဒနံ ဝေဒိယာမီ”တိ ပဇာနာတိ, တေန ဝတ ရေ ဝတ္တဗ္ဗေ—  “ပုဂ္ဂလော ဥပလဗ္ဘတိ သစ္စိကဋ္ဌပရမတ္ထေနာ”တိ.
</Paragraph>

</Division>
<Division number="220" book="kv" e="ch" v="32" p="55">

<Paragraph number="352" book="kv">
๐ အတ္ထိ ကောစိ သုခံ ဝေဒနံ ဝေဒိယမာနော “သုခံ ဝေဒနံ ဝေဒိယာမီ”တိ ပဇာနာတီတိ ကတွာ တေန စ ကာရဏေန ပုဂ္ဂလော ဥပလဗ္ဘတိ သစ္စိကဋ္ဌပရမတ္ထေနာတိ? အာမန္တာ. ယော သုခံ ဝေဒနံ ဝေဒိယမာနော “သုခံ ဝေဒနံ ဝေဒိယာမီ”တိ ပဇာနာတိ, သွေဝ ပုဂ္ဂလော; ယော သုခံ ဝေဒနံ ဝေဒိယမာနော “သုခံ ဝေဒနံ ဝေဒိယာမီ”တိ န ပဇာနာတိ, န သော ပုဂ္ဂလောတိ? န ဟေဝံ ဝတ္တဗ္ဗေ …ပေ… .
</Paragraph>

<Paragraph number="353" book="kv">
ယော ဒုက္ခံ ဝေဒနံ ဝေဒိယမာနော …ပေ…  ယော အဒုက္ခမသုခံ ဝေဒနံ ဝေဒိယမာနော “အဒုက္ခမသုခံ ဝေဒနံ ဝေဒိယာမီ”တိ ပဇာနာတိ, သွေဝ ပုဂ္ဂလော; ယော အဒုက္ခမသုခံ ဝေဒနံ ဝေဒိယမာနော “အဒုက္ခမသုခံ ဝေဒနံ ဝေဒိယာမီ”တိ န ပဇာနာတိ, န သော ပုဂ္ဂလောတိ? န ဟေဝံ ဝတ္တဗ္ဗေ …ပေ… .
</Paragraph>

</Division>
<Division number="221" book="kv" e="ch" v="32" p="55">

<Paragraph number="354" book="kv">
๐ အတ္ထိ ကောစိ သုခံ ဝေဒနံ ဝေဒိယမာနော “သုခံ ဝေဒနံ ဝေဒိယာမီ”တိ ပဇာနာတီတိ ကတွာ တေန စ ကာရဏေန ပုဂ္ဂလော ဥပလဗ္ဘတိ သစ္စိကဋ္ဌပရမတ္ထေနာတိ? အာမန္တာ. အညာ သုခါ ဝေဒနာ, အညော သုခံ ဝေဒနံ ဝေဒိယမာနော “သုခံ ဝေဒနံ ဝေဒိယာမီ”တိ ပဇာနာတီတိ? န ဟေဝံ ဝတ္တဗ္ဗေ …ပေ…  အညာ ဒုက္ခာ ဝေဒနာ …ပေ…  အညာ အဒုက္ခမသုခါ ဝေဒနာ, အညော အဒုက္ခမသုခံ ဝေဒနံ ဝေဒိယမာနော “အဒုက္ခမသုခံ ဝေဒနံ ဝေဒိယာမီ”တိ ပဇာနာတီတိ? န ဟေဝံ ဝတ္တဗ္ဗေ …ပေ… .
</Paragraph>

</Division>
<Division number="222" book="kv" e="ch" v="32" p="55">

<Paragraph number="355" book="kv">
× န ဝတ္တဗ္ဗံ—  “ပုဂ္ဂလော ဥပလဗ္ဘတိ သစ္စိကဋ္ဌပရမတ္ထေနာ”တိ? အာမန္တာ. နနု အတ္ထိ ကောစိ ကာယေ ကာယာနုပဿီ ဝိဟရတီတိ? အာမန္တာ. ဟဉ္စိ အတ္ထိ ကောစိ ကာယေ ကာယာနုပဿီ ဝိဟရတိ, တေန ဝတ ရေ ဝတ္တဗ္ဗေ—  “ပုဂ္ဂလော ဥပလဗ္ဘတိ သစ္စိကဋ္ဌပရမတ္ထေနာ”တိ.
</Paragraph>

</Division>
<Division number="223" book="kv" e="ch" v="32" p="55">

<Paragraph number="356" book="kv">
× န ဝတ္တဗ္ဗံ—  “ပုဂ္ဂလော ဥပလဗ္ဘတိ သစ္စိကဋ္ဌပရမတ္ထေနာ”တိ? အာမန္တာ. နနု အတ္ထိ ကောစိ ဝေဒနာသု …ပေ…  စိတ္တေ…  ဓမ္မေသု ဓမ္မာနုပဿီ ဝိဟရတီတိ? အာမန္တာ. ဟဉ္စိ အတ္ထိ ကောစိ ဓမ္မေသု ဓမ္မာနုပဿီ ဝိဟရတိ, တေန ဝတ ရေ ဝတ္တဗ္ဗေ—  “ပုဂ္ဂလော ဥပလဗ္ဘတိ သစ္စိကဋ္ဌပရမတ္ထေနာ”တိ.
</Paragraph>

</Division>
<Division number="224" book="kv" e="ch" v="32" p="56">

<Paragraph number="357" book="kv">
๐ အတ္ထိ ကောစိ ကာယေ ကာယာနုပဿီ ဝိဟရတီတိ ကတွာ တေန စ ကာရဏေန ပုဂ္ဂလော ဥပလဗ္ဘတိ သစ္စိကဋ္ဌပရမတ္ထေနာတိ? အာမန္တာ. ယော ကာယေ ကာယာနုပဿီ ဝိဟရတိ, သွေဝ ပုဂ္ဂလော; ယော န ကာယေ ကာယာနုပဿီ ဝိဟရတိ, န သော ပုဂ္ဂလောတိ? န ဟေဝံ ဝတ္တဗ္ဗေ …ပေ… .
</Paragraph>

<Paragraph number="358" book="kv">
ယော ဝေဒနာသု …ပေ…  စိတ္တေ…  ဓမ္မေသု ဓမ္မာနုပဿီ ဝိဟရတိ, သွေဝ ပုဂ္ဂလော; ယော န ဓမ္မေသု ဓမ္မာနုပဿီ ဝိဟရတိ, န သော ပုဂ္ဂလောတိ? န ဟေဝံ ဝတ္တဗ္ဗေ …ပေ… .
</Paragraph>

</Division>
<Division number="225" book="kv" e="ch" v="32" p="56">

<Paragraph number="359" book="kv">
๐ အတ္ထိ ကောစိ ကာယေ ကာယာနုပဿီ ဝိဟရတီတိ ကတွာ တေန စ ကာရဏေန ပုဂ္ဂလော ဥပလဗ္ဘတိ သစ္စိကဋ္ဌပရမတ္ထေနာတိ? အာမန္တာ. အညော ကာယော, အညော ကာယေ ကာယာနုပဿီ ဝိဟရတီတိ? န ဟေဝံ ဝတ္တဗ္ဗေ …ပေ…  အညာ ဝေဒနာ…  အညံ စိတ္တံ…  အညေ ဓမ္မာ, အညော ဓမ္မေသု ဓမ္မာနုပဿီ ဝိဟရတီတိ? န ဟေဝံ ဝတ္တဗ္ဗေ …ပေ… .
</Paragraph>

</Division>
<Division number="226" book="kv" e="ch" v="32" p="56">

<Paragraph number="360" book="kv">
๐ ပုဂ္ဂလော ဥပလဗ္ဘတိ သစ္စိကဋ္ဌပရမတ္ထေနာတိ? အာမန္တာ. နနု ဝုတ္တံ ဘဂဝတာ—
</Paragraph>

<Paragraph number="361" type="verses" book="kv">
_“သုညတော လောကံ အဝေက္ခဿု,_  
_မောဃရာဇ သဒါ သတော;_  
_အတ္တာနုဒိဋ္ဌိံ ဦဟစ္စ,_  
_ဧဝံ မစ္စုတရော သိယာ;_  
_ဧဝံ လောကံ အဝေက္ခန္တံ,_  
_မစ္စုရာဇာ န ပဿတီ”တိ._  

</Paragraph>

<Paragraph number="362" book="kv">
အတ္ထေဝ သုတ္တန္တောတိ? အာမန္တာ. တေန ဟိ န ဝတ္တဗ္ဗံ—  “ပုဂ္ဂလော ဥပလဗ္ဘတိ သစ္စိကဋ္ဌပရမတ္ထေနာ”တိ.
</Paragraph>

</Division>
<Division number="227" book="kv" e="ch" v="32" p="56">

<Paragraph number="363" book="kv">
๐ ပုဂ္ဂလော အဝေက္ခတီတိ? အာမန္တာ. သဟ ရူပေန အဝေက္ခတိ, ဝိနာ ရူပေန အဝေက္ခတီတိ? သဟ ရူပေန အဝေက္ခတီတိ. တံ ဇီဝံ တံ သရီရန္တိ? န ဟေဝံ ဝတ္တဗ္ဗေ …ပေ…  ဝိနာ ရူပေန အဝေက္ခတီတိ, အညံ ဇီဝံ အညံ သရီရန္တိ? န ဟေဝံ ဝတ္တဗ္ဗေ …ပေ… .
</Paragraph>

</Division>
<Division number="228" book="kv" e="ch" v="32" p="57">

<Paragraph number="364" book="kv">
๐ ပုဂ္ဂလော အဝေက္ခတီတိ? အာမန္တာ. အဗ္ဘန္တရဂတော အဝေက္ခတိ, ဗဟိဒ္ဓါ နိက္ခမိတွာ အဝေက္ခတီတိ? အဗ္ဘန္တရဂတော အဝေက္ခတီတိ. တံ ဇီဝံ တံ သရီရန္တိ? န ဟေဝံ ဝတ္တဗ္ဗေ …ပေ…  ဗဟိဒ္ဓါ နိက္ခမိတွာ အဝေက္ခတီတိ, အညံ ဇီဝံ အညံ သရီရန္တိ? န ဟေဝံ ဝတ္တဗ္ဗေ …ပေ… .
</Paragraph>

</Division>
<Division number="229" book="kv" e="ch" v="32" p="57">

<Paragraph number="365" book="kv">
× န ဝတ္တဗ္ဗံ—  “ပုဂ္ဂလော ဥပလဗ္ဘတိ သစ္စိကဋ္ဌပရမတ္ထေနာ”တိ? အာမန္တာ. နနု ဘဂဝါ သစ္စဝါဒီ ကာလဝါဒီ ဘူတဝါဒီ တထဝါဒီ အဝိတထဝါဒီ အနညထဝါဒီတိ? အာမန္တာ. ဝုတ္တံ ဘဂဝတာ—  “အတ္ထိ ပုဂ္ဂလော အတ္တဟိတာယ ပဋိပန္နော”တိ. အတ္ထေဝ သုတ္တန္တောတိ? အာမန္တာ. တေန ဟိ ပုဂ္ဂလော ဥပလဗ္ဘတိ သစ္စိကဋ္ဌပရမတ္ထေနာတိ.
</Paragraph>

</Division>
<Division number="230" book="kv" e="ch" v="32" p="57">

<Paragraph number="366" book="kv">
× န ဝတ္တဗ္ဗံ—  “ပုဂ္ဂလော ဥပလဗ္ဘတိ သစ္စိကဋ္ဌပရမတ္ထေနာ”တိ? အာမန္တာ. နနု ဘဂဝါ သစ္စဝါဒီ ကာလဝါဒီ ဘူတဝါဒီ တထဝါဒီ အဝိတထဝါဒီ အနညထဝါဒီတိ? အာမန္တာ. ဝုတ္တံ ဘဂဝတာ—  “ဧကပုဂ္ဂလော, ဘိက္ခဝေ, လောကေ ဥပ္ပဇ္ဇမာနော ဥပ္ပဇ္ဇတိ ဗဟုဇနဟိတာယ ဗဟုဇနသုခါယ လောကာနုကမ္ပာယ အတ္ထာယ ဟိတာယ သုခါယ ဒေဝမနုဿာနန်”တိ. အတ္ထေဝ သုတ္တန္တောတိ? အာမန္တာ. တေန ဟိ ပုဂ္ဂလော ဥပလဗ္ဘတိ သစ္စိကဋ္ဌပရမတ္ထေနာတိ.
</Paragraph>

</Division>
<Division number="231" book="kv" e="ch" v="32" p="57">

<Paragraph number="367" book="kv">
๐ ပုဂ္ဂလော ဥပလဗ္ဘတိ သစ္စိကဋ္ဌပရမတ္ထေနာတိ? အာမန္တာ. နနု ဘဂဝါ သစ္စဝါဒီ ကာလဝါဒီ ဘူတဝါဒီ တထဝါဒီ အဝိတထဝါဒီ အနညထဝါဒီတိ? အာမန္တာ. ဝုတ္တံ ဘဂဝတာ—  “သဗ္ဗေ ဓမ္မာ အနတ္တာ”တိ. အတ္ထေဝ သုတ္တန္တောတိ? အာမန္တာ. တေန ဟိ န ဝတ္တဗ္ဗံ—  “ပုဂ္ဂလော ဥပလဗ္ဘတိ သစ္စိကဋ္ဌပရမတ္ထေနာ”တိ.
</Paragraph>

</Division>
<Division number="232" book="kv" e="ch" v="32" p="57">

<Paragraph number="368" book="kv">
๐ ပုဂ္ဂလော ဥပလဗ္ဘတိ သစ္စိကဋ္ဌပရမတ္ထေနာတိ? အာမန္တာ. နနု ဘဂဝါ သစ္စဝါဒီ ကာလဝါဒီ ဘူတဝါဒီ တထဝါဒီ အဝိတထဝါဒီ အနညထဝါဒီတိ? အာမန္တာ. ဝုတ္တံ ဘဂဝတာ—  “ဒုက္ခမေဝ ဥပ္ပဇ္ဇမာနံ ဥပ္ပဇ္ဇတိ, ဒုက္ခမေဝ နိရုဇ္ဈမာနံ နိရုဇ္ဈတီတိ န ကင်္ခတိ န ဝိစိကိစ္ဆတိ, အပရပ္ပစ္စယညာဏမေဝဿ ဧတ္ထ ဟောတိ. ဧတ္တာဝတာ ခေါ, ကစ္စာန, သမ္မာဒိဋ္ဌိ ဟောတီ”တိ. အတ္ထေဝ သုတ္တန္တောတိ? အာမန္တာ. တေန ဟိ န ဝတ္တဗ္ဗံ—  “ပုဂ္ဂလော ဥပလဗ္ဘတိ သစ္စိကဋ္ဌပရမတ္ထေနာ”တိ.
</Paragraph>

</Division>
<Division number="233" book="kv" e="ch" v="32" p="58">

<Paragraph number="369" book="kv">
๐ ပုဂ္ဂလော ဥပလဗ္ဘတိ သစ္စိကဋ္ဌပရမတ္ထေနာတိ? အာမန္တာ. နနု ဝဇိရာ ဘိက္ခုနီ မာရံ ပါပိမန္တံ ဧတဒဝေါစ—
</Paragraph>

<Paragraph number="370" type="verses" book="kv">
_“ကိံ နု သတ္တောတိ ပစ္စေသိ,_  
_မာရ ဒိဋ္ဌိဂတံ နု တေ;_  
_သုဒ္ဓသင်္ခါရပုဉ္ဇောယံ,_  
_နယိဓ သတ္တုပလဗ္ဘတိ._  

</Paragraph>

<Paragraph number="371" type="verses" book="kv">
_ယထာ ဟိ အင်္ဂသမ္ဘာရာ,_  
_ဟောတိ သဒ္ဒေါ ရထော ဣတိ;_  
_ဧဝံ ခန္ဓေသု သန္တေသု,_  
_ဟောတိ သတ္တောတိ သမ္မုတိ._  

</Paragraph>

<Paragraph number="372" type="verses" book="kv">
_ဒုက္ခမေဝ ဟိ သမ္ဘောတိ,_  
_ဒုက္ခံ တိဋ္ဌတိ ဝေတိ စ;_  
_နာညတြ ဒုက္ခာ သမ္ဘောတိ,_  
_နာညံ ဒုက္ခာ နိရုဇ္ဈတီ”တိ._  

</Paragraph>

<Paragraph number="373" book="kv">
အတ္ထေဝ သုတ္တန္တောတိ? အာမန္တာ. တေန ဟိ န ဝတ္တဗ္ဗံ—  “ပုဂ္ဂလော ဥပလဗ္ဘတိ သစ္စိကဋ္ဌပရမတ္ထေနာ”တိ.
</Paragraph>

</Division>
<Division number="234" book="kv" e="ch" v="32" p="58">

<Paragraph number="374" book="kv">
๐ ပုဂ္ဂလော ဥပလဗ္ဘတိ သစ္စိကဋ္ဌပရမတ္ထေနာတိ? အာမန္တာ. နနု အာယသ္မာ အာနန္ဒော ဘဂဝန္တံ ဧတဒဝေါစ—  “‘သုညော လောကော, သုညော လောကော’တိ, ဘန္တေ, ဝုစ္စတိ. ကိတ္တာဝတာ နု ခေါ, ဘန္တေ, ‘သုညော လောကော’တိ ဝုစ္စတီ”တိ? “ယသ္မာ ခေါ, အာနန္ဒ, သုညံ အတ္တေန ဝါ အတ္တနိယေန ဝါ, တသ္မာ ‘သုညော လောကော’တိ ဝုစ္စတိ. ကိဉ္စာနန္ဒ, သုညံ အတ္တေန ဝါ အတ္တနိယေန ဝါ? စက္ခုံ ခေါ, အာနန္ဒ, သုညံ အတ္တေန ဝါ အတ္တနိယေန ဝါ, ရူပါ သုညာ …ပေ…  စက္ခုဝိညာဏံ သုညံ…  စက္ခုသမ္ဖဿော သုညော…  ယမ္ပိဒံ စက္ခုသမ္ဖဿပစ္စယာ ဥပ္ပဇ္ဇတိ ဝေဒယိတံ သုခံ ဝါ ဒုက္ခံ ဝါ အဒုက္ခမသုခံ ဝါ, တမ္ပိ သုညံ အတ္တေန ဝါ အတ္တနိယေန ဝါ, သောတံ သုညံ …ပေ…  သဒ္ဒါ သုညာ…  ဃာနံ သုညံ…  ဂန္ဓာ သုညာ…  ဇိဝှါ သုညာ…  ရသာ သုညာ…  ကာယော သုညော…  ဖောဋ္ဌဗ္ဗာ သုညာ…  မနော သုညော…  ဓမ္မာ သုညာ…  မနောဝိညာဏံ သုညံ…  မနောသမ္ဖဿော သုညော…  ယမ္ပိဒံ မနောသမ္ဖဿပစ္စယာ ဥပ္ပဇ္ဇတိ ဝေဒယိတံ သုခံ ဝါ ဒုက္ခံ ဝါ အဒုက္ခမသုခံ ဝါ, တမ္ပိ သုညံ အတ္တေန ဝါ အတ္တနိယေန ဝါ. ယသ္မာ ခေါ, အာနန္ဒ, သုညံ အတ္တေန ဝါ အတ္တနိယေန ဝါ, တသ္မာ ‘သုညော လောကော’တိ ဝုစ္စတီ”တိ. အတ္ထေဝ သုတ္တန္တောတိ? အာမန္တာ. တေန ဟိ န ဝတ္တဗ္ဗံ—  “ပုဂ္ဂလော ဥပလဗ္ဘတိ သစ္စိကဋ္ဌပရမတ္ထေနာ”တိ.
</Paragraph>

</Division>
<Division number="235" book="kv" e="ch" v="32" p="59">

<Paragraph number="375" book="kv">
๐ ပုဂ္ဂလော ဥပလဗ္ဘတိ သစ္စိကဋ္ဌပရမတ္ထေနာတိ? အာမန္တာ. နနု ဘဂဝါ သစ္စဝါဒီ ကာလဝါဒီ ဘူတဝါဒီ တထဝါဒီ အဝိတထဝါဒီ အနညထဝါဒီတိ? အာမန္တာ. ဝုတ္တံ ဘဂဝတာ—  “အတ္တနိ ဝါ, ဘိက္ခဝေ, သတိ ‘အတ္တနိယံ မေ’တိ အဿာ”တိ? “ဧဝံ, ဘန္တေ”. “အတ္တနိယေ ဝါ, ဘိက္ခဝေ, သတိ ‘အတ္တာ မေ’တိ အဿာ”တိ? “ဧဝံ, ဘန္တေ”. “အတ္တနိ စ, ဘိက္ခဝေ, အတ္တနိယေ စ သစ္စတော ထေတတော အနုပလဗ္ဘိယမာနေ ယမ္ပိဒံ ဒိဋ္ဌိဋ္ဌာနံ သော လောကော သော အတ္တာ သော ပေစ္စ ဘဝိဿာမိ နိစ္စော ဓုဝေါ သဿတော အဝိပရိဏာမဓမ္မော, သဿတိသမံ တထေဝ ဌဿာမီတိ—  ‘နနွာယံ, ဘိက္ခဝေ, ကေဝလော ပရိပူရော ဗာလဓမ္မော’”တိ? “ကိဉှိ နော သိယာ, ဘန္တေ, ကေဝလော ဟိ, ဘန္တေ, ပရိပူရော ဗာလဓမ္မော”တိ. အတ္ထေဝ သုတ္တန္တောတိ? အာမန္တာ. တေန ဟိ န ဝတ္တဗ္ဗံ—  “ပုဂ္ဂလော ဥပလဗ္ဘတိ သစ္စိကဋ္ဌပရမတ္ထေနာ”တိ.
</Paragraph>

</Division>
<Division number="236" book="kv" e="ch" v="32" p="59">

<Paragraph number="376" book="kv">
๐ ပုဂ္ဂလော ဥပလဗ္ဘတိ သစ္စိကဋ္ဌပရမတ္ထေနာတိ? အာမန္တာ. နနု ဘဂဝါ သစ္စဝါဒီ ကာလဝါဒီ ဘူတဝါဒီ တထဝါဒီ အဝိတထဝါဒီ အနညထဝါဒီတိ? အာမန္တာ. ဝုတ္တံ ဘဂဝတာ—  “တယော မေ, သေနိယ, သတ္ထာရော သန္တော သံဝိဇ္ဇမာနာ လောကသ္မိံ. ကတမေ တယော? ဣဓ, သေနိယ, ဧကစ္စော သတ္ထာ ဒိဋ္ဌေဝ ဓမ္မေ အတ္တာနံ သစ္စတော ထေတတော ပညာပေတိ, အဘိသမ္ပရာယဉ္စ အတ္တာနံ သစ္စတော ထေတတော ပညာပေတိ.
</Paragraph>

<Paragraph number="377" book="kv">
ဣဓ ပန, သေနိယ, ဧကစ္စော သတ္ထာ ဒိဋ္ဌေဝ ဟိ ခေါ ဓမ္မေ အတ္တာနံ သစ္စတော ထေတတော ပညာပေတိ, နော စ ခေါ အဘိသမ္ပရာယံ အတ္တာနံ သစ္စတော ထေတတော ပညာပေတိ.
</Paragraph>

<Paragraph number="378" book="kv">
ဣဓ ပန, သေနိယ, ဧကစ္စော သတ္ထာ ဒိဋ္ဌေ စေဝ ဓမ္မေ အတ္တာနံ သစ္စတော ထေတတော န ပညာပေတိ, အဘိသမ္ပရာယဉ္စ အတ္တာနံ သစ္စတော ထေတတော န ပညာပေတိ.
</Paragraph>

<Paragraph number="379" book="kv">
တတြ, သေနိယ, ယွာယံ သတ္ထာ ဒိဋ္ဌေ စေဝ ဓမ္မေ အတ္တာနံ သစ္စတော ထေတတော ပညာပေတိ, အဘိသမ္ပရာယဉ္စ အတ္တာနံ သစ္စတော ထေတတော ပညာပေတိ—  အယံ ဝုစ္စတိ, သေနိယ, သတ္ထာ သဿတဝါဒေါ.
</Paragraph>

<Paragraph number="380" book="kv">
တတြ, သေနိယ, ယွာယံ သတ္ထာ ဒိဋ္ဌေဝ ဟိ ခေါ ဓမ္မေ အတ္တာနံ သစ္စတော ထေတတော ပညာပေတိ, နော စ ခေါ အဘိသမ္ပရာယံ အတ္တာနံ သစ္စတော ထေတတော ပညာပေတိ—  အယံ ဝုစ္စတိ, သေနိယ, သတ္ထာ ဥစ္ဆေဒဝါဒေါ.
</Paragraph>

<Paragraph number="381" book="kv">
တတြ, သေနိယ, ယွာယံ သတ္ထာ ဒိဋ္ဌေ စေဝ ဓမ္မေ အတ္တာနံ သစ္စတော ထေတတော န ပညာပေတိ, အဘိသမ္ပရာယဉ္စ အတ္တာနံ သစ္စတော ထေတတော န ပညာပေတိ—  အယံ ဝုစ္စတိ, သေနိယ, သတ္ထာ သမ္မာသမ္ဗုဒ္ဓေါ. ဣမေ ခေါ, သေနိယ, တယော သတ္ထာရော သန္တော သံဝိဇ္ဇမာနာ လောကသ္မိန်”တိ. အတ္ထေဝ သုတ္တန္တောတိ? အာမန္တာ. တေန ဟိ န ဝတ္တဗ္ဗံ—  “ပုဂ္ဂလော ဥပလဗ္ဘတိ သစ္စိကဋ္ဌပရမတ္ထေနာ”တိ.
</Paragraph>

</Division>
<Division number="237" book="kv" e="ch" v="32" p="60">

<Paragraph number="382" book="kv">
๐ ပုဂ္ဂလော ဥပလဗ္ဘတိ သစ္စိကဋ္ဌပရမတ္ထေနာတိ? အာမန္တာ. နနု ဘဂဝါ သစ္စဝါဒီ ကာလဝါဒီ ဘူတဝါဒီ တထဝါဒီ အဝိတထဝါဒီ အနညထဝါဒီတိ? အာမန္တာ. ဝုတ္တံ ဘဂဝတာ—  “သပ္ပိကုမ္ဘော”တိ? အာမန္တာ. အတ္ထိ ကောစိ သပ္ပိဿ ကုမ္ဘံ ကရောတီတိ? န ဟေဝံ ဝတ္တဗ္ဗေ …ပေ… . တေန ဟိ န ဝတ္တဗ္ဗံ—  “ပုဂ္ဂလော ဥပလဗ္ဘတိ သစ္စိကဋ္ဌပရမတ္ထေနာ”တိ.
</Paragraph>

</Division>
<Division number="238" book="kv" e="ch" v="32" p="60">

<Paragraph number="383" book="kv">
๐ ပုဂ္ဂလော ဥပလဗ္ဘတိ သစ္စိကဋ္ဌပရမတ္ထေနာတိ? အာမန္တာ. နနု ဘဂဝါ သစ္စဝါဒီ ကာလဝါဒီ ဘူတဝါဒီ တထဝါဒီ အဝိတထဝါဒီ အနညထဝါဒီတိ? အာမန္တာ. ဝုတ္တံ ဘဂဝတာ—  “တေလကုမ္ဘော…  မဓုကုမ္ဘော…  ဖာဏိတကုမ္ဘော…  ခီရကုမ္ဘော…  ဥဒကကုမ္ဘော…  ပါနီယထာလကံ…  ပါနီယကောသကံ…  ပါနီယသရာဝကံ…  နိစ္စဘတ္တံ…  ဓုဝယာဂူ”တိ? အာမန္တာ. အတ္ထိ ကာစိ ယာဂု နိစ္စာ ဓုဝါ သဿတာ အဝိပရိဏာမဓမ္မာတိ? န ဟေဝံ ဝတ္တဗ္ဗေ. …ပေ… . တေန ဟိ န ဝတ္တဗ္ဗံ—  “ပုဂ္ဂလော ဥပလဗ္ဘတိ သစ္စိကဋ္ဌပရမတ္ထေနာ”တိ. (သံခိတ္တံ.)
</Paragraph>

<Paragraph number="384" type="verses" book="kv">
_အဋ္ဌကနိဂ္ဂဟပေယျာလာ,_  
_သန္ဓာဝနိယာ ဥပါဒါယ;_  
_စိတ္တေန ပဉ္စမံ ကလျာဏံ,_  
ဣဒ္ဓိသုတ္တာဟရဏေန အဋ္ဌမံ._  


</Paragraph>
</Division>

<Paragraph number="385" type="center" book="kv">
ပုဂ္ဂလကထာ နိဋ္ဌိတာ.
</Paragraph>