---
title: 1.4.8 နိယာမောက္ကန္တိကထာ
tableOfContents: false
sidebar:
  order: 8
type: tipitaka
basket: ab
book: kv
review:
  current: review
  updated: '2025-10-27T21:47:37.926926'
  updated_by: ''
  notes: ''
  history:
  - state: review
    date: '2025-10-27T21:47:37.926926'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="403" book="kv" e="ch" v="32" p="216">

<Paragraph number="1396" book="kv">
๐ ဗောဓိသတ္တော ကဿပဿ ဘဂဝတော ပါဝစနေ ဩက္ကန္တနိယာမော စရိတဗြဟ္မစရိယောတိ? အာမန္တာ. ဗောဓိသတ္တော ကဿပဿ ဘဂဝတော သာဝကောတိ? န ဟေဝံ ဝတ္တဗ္ဗေ …ပေ… .
</Paragraph>

<Paragraph number="1397" book="kv">
๐ ဗောဓိသတ္တော ကဿပဿ ဘဂဝတော သာဝကောတိ? အာမန္တာ. သာဝကော ဟုတွာ ဗုဒ္ဓေါ ဟောတီတိ? န ဟေဝံ ဝတ္တဗ္ဗေ …ပေ… .
</Paragraph>

<Paragraph number="1398" book="kv">
๐ သာဝကော ဟုတွာ ဗုဒ္ဓေါ ဟောတီတိ? အာမန္တာ. အနုဿဝိယောတိ? န ဟေဝံ ဝတ္တဗ္ဗေ …ပေ… .
</Paragraph>

<Paragraph number="1399" book="kv">
๐ အနုဿဝိယောတိ? အာမန္တာ. နနု ဘဂဝါ သယမ္ဘူတိ? အာမန္တာ. ဟဉ္စိ ဘဂဝါ သယမ္ဘူ, နော စ ဝတ ရေ ဝတ္တဗ္ဗေ—  “အနုဿဝိယော”တိ.
</Paragraph>

<Paragraph number="1400" book="kv">
๐ ဗောဓိသတ္တော ကဿပဿ ဘဂဝတော ပါဝစနေ ဩက္ကန္တနိယာမော စရိတဗြဟ္မစရိယောတိ? အာမန္တာ. ဘဂဝတာ ဗောဓိယာ မူလေ တီဏေဝ သာမညဖလာနိ အဘိသမ္ဗုဒ္ဓါနီတိ? န ဟေဝံ ဝတ္တဗ္ဗေ …ပေ… .
</Paragraph>

<Paragraph number="1401" book="kv">
๐ နနု ဘဂဝတာ ဗောဓိယာ မူလေ စတ္တာရိ သာမညဖလာနိ အဘိသမ္ဗုဒ္ဓါနီတိ? အာမန္တာ. ဟဉ္စိ ဘဂဝတာ ဗောဓိယာ မူလေ စတ္တာရိ သာမညဖလာနိ အဘိသမ္ဗုဒ္ဓါနိ, နော စ ဝတ ရေ ဝတ္တဗ္ဗေ—  “ဗောဓိသတ္တော ကဿပဿ ဘဂဝတော ပါဝစနေ ဩက္ကန္တနိယာမော စရိတဗြဟ္မစရိယော”တိ.
</Paragraph>

</Division>
<Division number="404" book="kv" e="ch" v="32" p="217">

<Paragraph number="1402" book="kv">
๐ ဗောဓိသတ္တော ကဿပဿ ဘဂဝတော ပါဝစနေ ဩက္ကန္တနိယာမော စရိတဗြဟ္မစရိယောတိ? အာမန္တာ. ဗောဓိသတ္တော ဒုက္ကရကာရိယံ အကာသီတိ? အာမန္တာ. ဒဿနသမ္ပန္နော ပုဂ္ဂလော ဒုက္ကရကာရိယံ ကရေယျာတိ? န ဟေဝံ ဝတ္တဗ္ဗေ …ပေ… .
</Paragraph>

<Paragraph number="1403" book="kv">
๐ ဗောဓိသတ္တော အပရန္တပံ အကာသိ, အညံ သတ္ထာရံ ဥဒ္ဒိသီတိ? အာမန္တာ. ဒဿနသမ္ပန္နော ပုဂ္ဂလော အညံ သတ္ထာရံ ဥဒ္ဒိသေယျာတိ? န ဟေဝံ ဝတ္တဗ္ဗေ …ပေ… .
</Paragraph>

<Paragraph number="1404" book="kv">
๐ အာယသ္မာ အာနန္ဒော ဘဂဝတော ပါဝစနေ ဩက္ကန္တနိယာမော စရိတဗြဟ္မစရိယော, အာယသ္မာ အာနန္ဒော ဘဂဝတော သာဝကောတိ? အာမန္တာ. ဗောဓိသတ္တော ကဿပဿ ဘဂဝတော ပါဝစနေ ဩက္ကန္တနိယာမော စရိတဗြဟ္မစရိယော, ဗောဓိသတ္တော ကဿပဿ ဘဂဝတော သာဝကောတိ? န ဟေဝံ ဝတ္တဗ္ဗေ …ပေ… .
</Paragraph>

<Paragraph number="1405" book="kv">
๐ စိတ္တော ဂဟပတိ ဟတ္ထကော အာဠဝကော ဘဂဝတော ပါဝစနေ ဩက္ကန္တနိယာမော စရိတဗြဟ္မစရိယော, စိတ္တော ဂဟပတိ ဟတ္ထကော အာဠဝကော ဘဂဝတော သာဝကောတိ? အာမန္တာ. ဗောဓိသတ္တော ကဿပဿ ဘဂဝတော ပါဝစနေ ဩက္ကန္တနိယာမော စရိတဗြဟ္မစရိယော, ဗောဓိသတ္တော ကဿပဿ ဘဂဝတော သာဝကောတိ? န ဟေဝံ ဝတ္တဗ္ဗေ …ပေ… .
</Paragraph>

<Paragraph number="1406" book="kv">
๐ ဗောဓိသတ္တော ကဿပဿ ဘဂဝတော ပါဝစနေ ဩက္ကန္တနိယာမော စရိတဗြဟ္မစရိယော, န စ ကဿပဿ ဘဂဝတော သာဝကောတိ? အာမန္တာ. အာယသ္မာ အာနန္ဒော ဘဂဝတော ပါဝစနေ ဩက္ကန္တနိယာမော စရိတဗြဟ္မစရိယော, န စ ဘဂဝတော သာဝကောတိ? န ဟေဝံ ဝတ္တဗ္ဗေ …ပေ… .
</Paragraph>

<Paragraph number="1407" book="kv">
๐ ဗောဓိသတ္တော ကဿပဿ ဘဂဝတော ပါဝစနေ ဩက္ကန္တနိယာမော စရိတဗြဟ္မစရိယော, န စ ကဿပဿ ဘဂဝတော သာဝကောတိ? အာမန္တာ. စိတ္တော ဂဟပတိ ဟတ္ထကော အာဠဝကော ဘဂဝတော ပါဝစနေ ဩက္ကန္တနိယာမော စရိတဗြဟ္မစရိယော, န စ ဘဂဝတော သာဝကောတိ? န ဟေဝံ ဝတ္တဗ္ဗေ …ပေ… .
</Paragraph>

<Paragraph number="1408" book="kv">
๐ ဗောဓိသတ္တော ကဿပဿ ဘဂဝတော ပါဝစနေ ဩက္ကန္တနိယာမော စရိတဗြဟ္မစရိယော, န စ ကဿပဿ ဘဂဝတော သာဝကောတိ? အာမန္တာ. သာဝကော ဇာတိံ ဝီတိဝတ္တော အသာဝကော ဟောတီတိ? န ဟေဝံ ဝတ္တဗ္ဗေ …ပေ… .
</Paragraph>

</Division>
<Division number="405" book="kv" e="ch" v="32" p="218">

<Paragraph number="1409" book="kv">
× န ဝတ္တဗ္ဗံ—  “ဗောဓိသတ္တော ကဿပဿ ဘဂဝတော ပါဝစနေ ဩက္ကန္တနိယာမော စရိတဗြဟ္မစရိယော”တိ? အာမန္တာ. နနု ဝုတ္တံ ဘဂဝတာ—  “ကဿပေ အဟံ, အာနန္ဒ, ဘဂဝတိ ဗြဟ္မစရိယံ အစရိံ အာယတိံ သမ္ဗောဓာယာ”တိ. အတ္ထေဝ သုတ္တန္တောတိ? အာမန္တာ. တေန ဟိ န ဝတ္တဗ္ဗံ—  “ဗောဓိသတ္တော ကဿပဿ ဘဂဝတော ပါဝစနေ ဩက္ကန္တနိယာမော စရိတဗြဟ္မစရိယော”တိ.
</Paragraph>

<Paragraph number="1410" book="kv">
๐ ဗောဓိသတ္တော ကဿပဿ ဘဂဝတော ပါဝစနေ ဩက္ကန္တနိယာမော စရိတဗြဟ္မစရိယောတိ? အာမန္တာ. နနု ဝုတ္တံ ဘဂဝတာ—
</Paragraph>

<Paragraph number="1411" type="verses" book="kv">
_“သဗ္ဗာဘိဘူ သဗ္ဗဝိဒူဟမသ္မိ,_  
_သဗ္ဗေသု ဓမ္မေသု အနုပလိတ္တော;_  
_သဗ္ဗဉ္ဇဟော တဏှက္ခယေ ဝိမုတ္တော,_  
_သယံ အဘိညာယ ကမုဒ္ဒိသေယျံ._  

</Paragraph>

<Paragraph number="1412" type="verses" book="kv">
_န မေ အာစရိယော အတ္ထိ,_  
_သဒိသော မေ န ဝိဇ္ဇတိ;_  
_သဒေဝကသ္မိံ လောကသ္မိံ,_  
_နတ္ထိ မေ ပဋိပုဂ္ဂလော._  

</Paragraph>

<Paragraph number="1413" type="verses" book="kv">
_အဟဉှိ အရဟာ လောကေ,_  
_အဟံ သတ္ထာ အနုတ္တရော;_  
_ဧကောမှိ သမ္မာသမ္ဗုဒ္ဓေါ,_  
_သီတိဘူတောသ္မိ နိဗ္ဗုတော._  

</Paragraph>

<Paragraph number="1414" type="verses" book="kv">
_ဓမ္မစက္ကံ ပဝတ္တေတုံ,_  
_ဂစ္ဆာမိ ကာသိနံ ပုရံ;_  
_အန္ဓီဘူတသ္မိံ လောကသ္မိံ,_  
_အာဟဉ္ဆံ အမတဒုန္ဒုဘိန်”တိ._  

</Paragraph>

<Paragraph number="1415" book="kv">
“ယထာ ခေါ တွံ, အာဝုသော, ပဋိဇာနာသိ, အရဟသိ အနန္တဇိနော”တိ?
</Paragraph>

<Paragraph number="1416" type="verses" book="kv">
_“မာဒိသာ ဝေ ဇိနာ ဟောန္တိ,_  
_ယေ ပတ္တာ အာသဝက္ခယံ;_  
_ဇိတာ မေ ပါပကာ ဓမ္မာ,_  
_တသ္မာဟံ ဥပက ဇိနော”တိ._  

</Paragraph>

<Paragraph number="1417" book="kv">
အတ္ထေဝ သုတ္တန္တောတိ? အာမန္တာ. တေန ဟိ န ဝတ္တဗ္ဗံ—  “ဗောဓိသတ္တော ကဿပဿ ဘဂဝတော ပါဝစနေ ဩက္ကန္တနိယာမော စရိတဗြဟ္မစရိယော”တိ.
</Paragraph>

<Paragraph number="1418" book="kv">
๐ ဗောဓိသတ္တော ကဿပဿ ဘဂဝတော ပါဝစနေ ဩက္ကန္တနိယာမော စရိတဗြဟ္မစရိယောတိ? အာမန္တာ. နနု ဝုတ္တံ ဘဂဝတာ—  “‘ဣဒံ ဒုက္ခံ အရိယသစ္စန်’တိ မေ, ဘိက္ခဝေ, ပုဗ္ဗေ အနနုဿုတေသု ဓမ္မေသု စက္ခုံ ဥဒပါဒိ, ဉာဏံ ဥဒပါဒိ, ပညာ ဥဒပါဒိ, ဝိဇ္ဇာ ဥဒပါဒိ, အာလောကော ဥဒပါဒိ. ‘တံ ခေါ ပနိဒံ ဒုက္ခံ အရိယသစ္စံ ပရိညေယျန်’တိ မေ, ဘိက္ခဝေ …ပေ…  ပရိညာတန္တိ မေ, ဘိက္ခဝေ, ပုဗ္ဗေ အနနုဿုတေသု ဓမ္မေသု စက္ခုံ ဥဒပါဒိ …ပေ…  အာလောကော ဥဒပါဒိ. ‘ဣဒံ ဒုက္ခသမုဒယံ အရိယသစ္စန်’တိ မေ, ဘိက္ခဝေ …ပေ…  ‘တံ ခေါ ပနိဒံ ဒုက္ခသမုဒယံ အရိယသစ္စံ ပဟာတဗ္ဗန်’တိ မေ, ဘိက္ခဝေ …ပေ…  ပဟီနန္တိ မေ, ဘိက္ခဝေ …ပေ…  ‘ဣဒံ ဒုက္ခနိရောဓံ အရိယသစ္စန်’တိ မေ, ဘိက္ခဝေ …ပေ…  ‘တံ ခေါ ပနိဒံ ဒုက္ခနိရောဓံ အရိယသစ္စံ သစ္ဆိကာတဗ္ဗန်’တိ မေ, ဘိက္ခဝေ …ပေ…  သစ္ဆိကတန္တိ မေ, ဘိက္ခဝေ …ပေ…  ‘ဣဒံ ဒုက္ခနိရောဓဂါမိနီ ပဋိပဒါ အရိယသစ္စန်’တိ မေ, ဘိက္ခဝေ …ပေ…  ‘တံ ခေါ ပနိဒံ ဒုက္ခနိရောဓဂါမိနီ ပဋိပဒါ အရိယသစ္စံ ဘာဝေတဗ္ဗန်’တိ မေ, ဘိက္ခဝေ …ပေ…  ဘာဝိတန္တိ မေ, ဘိက္ခဝေ, ပုဗ္ဗေ အနနုဿုတေသု ဓမ္မေသု စက္ခုံ ဥဒပါဒိ, ဉာဏံ ဥဒပါဒိ, ပညာ ဥဒပါဒိ, ဝိဇ္ဇာ ဥဒပါဒိ, အာလောကော ဥဒပါဒီ”တိ. အတ္ထေဝ သုတ္တန္တောတိ? အာမန္တာ. တေန ဟိ န ဝတ္တဗ္ဗံ—  “ဗောဓိသတ္တော ကဿပဿ ဘဂဝတော ပါဝစနေ ဩက္ကန္တနိယာမော စရိတဗြဟ္မစရိယော”တိ.

</Paragraph>
</Division>

<Paragraph number="1419" type="center" book="kv">
နိယာမောက္ကန္တိကထာ နိဋ္ဌိတာ.
</Paragraph>