---
title: "1.1.2.3 သုတ္တသာဓနပရိဟာနိ"
tableOfContents: false
sidebar:
  order: 3
type: "tipitaka"
basket: "ab"
book: "kv"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="265" book="kv" e="ch" v="32" p="77">

<Paragraph number="498" book="kv">
๐ ပရိဟာယတိ အရဟာ အရဟတ္တာတိ? အာမန္တာ. နနု ဝုတ္တံ ဘဂဝတာ—
</Paragraph>

<Paragraph number="499" type="verses" book="kv">
_“ဥစ္စာဝစာ ဟိ ပဋိပဒါ,_  
_သမဏေန ပကာသိတာ;_  
_န ပါရံ ဒိဂုဏံ ယန္တိ,_  
_နယိဒံ ဧကဂုဏံ မုတန်”တိ._  

</Paragraph>

<Paragraph number="500" book="kv">
အတ္ထေဝ သုတ္တန္တောတိ? အာမန္တာ. တေန ဟိ န ဝတ္တဗ္ဗံ—  “ပရိဟာယတိ အရဟာ အရဟတ္တာ”တိ.
</Paragraph>

<Paragraph number="501" book="kv">
๐ ပရိဟာယတိ အရဟာ အရဟတ္တာတိ? အာမန္တာ. အတ္ထိ ဆိန္နဿ ဆေဒိယန္တိ? န ဟေဝံ ဝတ္တဗ္ဗေ.
</Paragraph>

<Paragraph number="502" book="kv">
๐ အတ္ထိ ဆိန္နဿ ဆေဒိယန္တိ? အာမန္တာ. နနု ဝုတ္တံ ဘဂဝတာ—
</Paragraph>

<Paragraph number="503" type="verses" book="kv">
_“ဝီတတဏှော အနာဒါနော,_  
_ကိစ္စံ ယဿ န ဝိဇ္ဇတိ;_  
_ဆိန္နဿ ဆေဒိယံ နတ္ထိ,_  
_ဩဃပါသော သမူဟတော”တိ._  

</Paragraph>

<Paragraph number="504" book="kv">
အတ္ထေဝ သုတ္တန္တောတိ? အာမန္တာ. တေန ဟိ န ဝတ္တဗ္ဗံ—  “အတ္ထိ ဆိန္နဿ ဆေဒိယန်”တိ.
</Paragraph>

</Division>
<Division number="266" book="kv" e="ch" v="32" p="77">

<Paragraph number="505" book="kv">
๐ ပရိဟာယတိ အရဟာ အရဟတ္တာတိ? အာမန္တာ. အတ္ထိ ကတဿ ပတိစယောတိ? န ဟေဝံ ဝတ္တဗ္ဗေ.
</Paragraph>

<Paragraph number="506" book="kv">
๐ အတ္ထိ ကတဿ ပတိစယောတိ? အာမန္တာ. နနု ဝုတ္တံ ဘဂဝတာ—
</Paragraph>

<Paragraph number="507" type="verses" book="kv">
_“တဿ သမ္မာ ဝိမုတ္တဿ,_  
_သန္တစိတ္တဿ ဘိက္ခုနော;_  
_ကတဿ ပတိစယော နတ္ထိ,_  
_ကရဏီယံ န ဝိဇ္ဇတိ._  

</Paragraph>

<Paragraph number="508" type="verses" book="kv">
_သေလော ယထာ ဧကဂ္ဃနော,_  
_ဝါတေန န သမီရတိ;_  
_ဧဝံ ရူပါ ရသာ သဒ္ဒါ,_  
_ဂန္ဓာ ဖဿာ စ ကေဝလာ._  

</Paragraph>

<Paragraph number="509" type="verses" book="kv">
ဣဋ္ဌာ ဓမ္မာ အနိဋ္ဌာ စ,_  
_နပ္ပဝေဓေန္တိ တာဒိနော;_  
_ဌိတံ စိတ္တံ ဝိပ္ပမုတ္တံ,_  
_ဝယံ စဿာနုပဿတီ”တိ._  

</Paragraph>

<Paragraph number="510" book="kv">
အတ္ထေဝ သုတ္တန္တောတိ? အာမန္တာ. တေန ဟိ န ဝတ္တဗ္ဗံ—  “အတ္ထိ ကတဿ ပတိစယော”တိ.
</Paragraph>

</Division>
<Division number="267" book="kv" e="ch" v="32" p="78">

<Paragraph number="511" book="kv">
× န ဝတ္တဗ္ဗံ—  “ပရိဟာယတိ အရဟာ အရဟတ္တာ”တိ? အာမန္တာ. နနု ဝုတ္တံ ဘဂဝတာ—  “ပဉ္စိမေ, ဘိက္ခဝေ, ဓမ္မာ သမယဝိမုတ္တဿ ဘိက္ခုနော ပရိဟာနာယ သံဝတ္တန္တိ. ကတမေ ပဉ္စ? ကမ္မာရာမတာ, ဘဿာရာမတာ, နိဒ္ဒါရာမတာ, သင်္ဂဏိကာရာမတာ, ယထာဝိမုတ္တံ စိတ္တံ န ပစ္စဝေက္ခတိ. ဣမေ ခေါ, ဘိက္ခဝေ, ပဉ္စ ဓမ္မာ သမယဝိမုတ္တဿ ဘိက္ခုနော ပရိဟာနာယ သံဝတ္တန္တီ”တိ. အတ္ထေဝ သုတ္တန္တောတိ? အာမန္တာ. တေန ဟိ ပရိဟာယတိ အရဟာ အရဟတ္တာတိ.
</Paragraph>

<Paragraph number="512" book="kv">
๐ အတ္ထိ အရဟတော ကမ္မာရာမတာတိ? န ဟေဝံ ဝတ္တဗ္ဗေ.
</Paragraph>

<Paragraph number="513" book="kv">
๐ အတ္ထိ အရဟတော ကမ္မာရာမတာတိ? အာမန္တာ. အတ္ထိ အရဟတော ရာဂေါ ကာမရာဂေါ ကာမရာဂပရိယုဋ္ဌာနံ ကာမရာဂသံယောဇနံ ကာမောဃော ကာမယောဂေါ ကာမစ္ဆန္ဒနီဝရဏန္တိ? န ဟေဝံ ဝတ္တဗ္ဗေ.
</Paragraph>

<Paragraph number="514" book="kv">
๐ အတ္ထိ အရဟတော ဘဿာရာမတာ, အတ္ထိ အရဟတော နိဒ္ဒါရာမတာ, အတ္ထိ အရဟတော သင်္ဂဏိကာရာမတာတိ? န ဟေဝံ ဝတ္တဗ္ဗေ.
</Paragraph>

<Paragraph number="515" book="kv">
๐ အတ္ထိ အရဟတော သင်္ဂဏိကာရာမတာတိ? အာမန္တာ. အတ္ထိ အရဟတော ရာဂေါ ကာမရာဂေါ ကာမရာဂပရိယုဋ္ဌာနံ ကာမရာဂသံယောဇနံ ကာမောဃော ကာမယောဂေါ ကာမစ္ဆန္ဒနီဝရဏန္တိ? န ဟေဝံ ဝတ္တဗ္ဗေ.
</Paragraph>

</Division>
<Division number="268" book="kv" e="ch" v="32" p="78">

<Paragraph number="516" book="kv">
๐ ပရိဟာယတိ အရဟာ အရဟတ္တာတိ? အာမန္တာ. အရဟာ အရဟတ္တာ ပရိဟာယမာနော ကိံ ပရိယုဋ္ဌိတော ပရိဟာယတီတိ? ရာဂပရိယုဋ္ဌိတော ပရိဟာယတီတိ. ပရိယုဋ္ဌာနံ ကိံ ပဋိစ္စ ဥပ္ပဇ္ဇတီတိ? အနုသယံ ပဋိစ္စ ဥပ္ပဇ္ဇတီတိ. အတ္ထိ အရဟတော အနုသယာတိ? န ဟေဝံ ဝတ္တဗ္ဗေ.
</Paragraph>

<Paragraph number="517" book="kv">
๐ အတ္ထိ အရဟတော အနုသယာတိ? အာမန္တာ. အတ္ထိ အရဟတော ကာမရာဂါနုသယော ပဋိဃာနုသယော မာနာနုသယော ဒိဋ္ဌာနုသယော ဝိစိကိစ္ဆာနုသယော ဘဝရာဂါနုသယော အဝိဇ္ဇာနုသယောတိ? န ဟေဝံ ဝတ္တဗ္ဗေ.
</Paragraph>

<Paragraph number="518" book="kv">
๐ ဒေါသပရိယုဋ္ဌိတော ပရိဟာယတီတိ …ပေ…  မောဟပရိယုဋ္ဌိတော ပရိဟာယတီတိ… . ပရိယုဋ္ဌာနံ ကိံ ပဋိစ္စ ဥပ္ပဇ္ဇတီတိ? အနုသယံ ပဋိစ္စ ဥပ္ပဇ္ဇတီတိ. အတ္ထိ အရဟတော အနုသယာတိ? န ဟေဝံ ဝတ္တဗ္ဗေ …ပေ… .
</Paragraph>

<Paragraph number="519" book="kv">
๐ အတ္ထိ အရဟတော အနုသယာတိ? အာမန္တာ. အတ္ထိ အရဟတော ကာမရာဂါနုသယော …ပေ…  အဝိဇ္ဇာနုသယောတိ? န ဟေဝံ ဝတ္တဗ္ဗေ.
</Paragraph>

<Paragraph number="520" book="kv">
๐ ပရိဟာယတိ အရဟာ အရဟတ္တာတိ? အာမန္တာ. အရဟတော အရဟတ္တာ ပရိဟာယမာနဿ ကိံ ဥပစယံ ဂစ္ဆတီတိ? ရာဂေါ ဥပစယံ ဂစ္ဆတီတိ. သက္ကာယဒိဋ္ဌိ ဥပစယံ ဂစ္ဆတီတိ, ဝိစိကိစ္ဆာ ဥပစယံ ဂစ္ဆတီတိ, သီလဗ္ဗတပရာမာသော ဥပစယံ ဂစ္ဆတီတိ? န ဟေဝံ ဝတ္တဗ္ဗေ. ဒေါသော ဥပစယံ ဂစ္ဆတီတိ …ပေ…  မောဟော ဥပစယံ ဂစ္ဆတီတိ, သက္ကာယဒိဋ္ဌိ ဥပစယံ ဂစ္ဆတီတိ, ဝိစိကိစ္ဆာ ဥပစယံ ဂစ္ဆတီတိ, သီလဗ္ဗတပရာမာသော ဥပစယံ ဂစ္ဆတီတိ? န ဟေဝံ ဝတ္တဗ္ဗေ.
</Paragraph>

<Paragraph number="521" book="kv">
๐ ပရိဟာယတိ အရဟာ အရဟတ္တာတိ? အာမန္တာ. အရဟာ အာစိနတီတိ? န ဟေဝံ ဝတ္တဗ္ဗေ. အရဟာ အပစိနတီတိ? န ဟေဝံ ဝတ္တဗ္ဗေ. အရဟာ ပဇဟတီတိ? န ဟေဝံ ဝတ္တဗ္ဗေ. အရဟာ ဥပါဒိယတီတိ? န ဟေဝံ ဝတ္တဗ္ဗေ. အရဟာ ဝိသိနေတီတိ? န ဟေဝံ ဝတ္တဗ္ဗေ. အရဟာ ဥဿိနေတီတိ? န ဟေဝံ ဝတ္တဗ္ဗေ. အရဟာ ဝိဓူပေတီတိ? န ဟေဝံ ဝတ္တဗ္ဗေ. အရဟာ သန္ဓူပေတီတိ? န ဟေဝံ ဝတ္တဗ္ဗေ.
</Paragraph>

<Paragraph number="522" book="kv">
နနု အရဟာ နေဝါစိနတိ န အပစိနတိ အပစိနိတွာ ဌိတောတိ? အာမန္တာ. ဟဉ္စိ အရဟာ နေဝါစိနတိ န အပစိနတိ အပစိနိတွာ ဌိတော, နော စ ဝတ ရေ ဝတ္တဗ္ဗေ—  “ပရိဟာယတိ အရဟာ အရဟတ္တာ”တိ.
</Paragraph>

<Paragraph number="523" book="kv">
နနု အရဟာ နေဝ ပဇဟတိ န ဥပါဒိယတိ ပဇဟိတွာ ဌိတောတိ? အာမန္တာ. ဟဉ္စိ အရဟာ နေဝ ပဇဟတိ န ဥပါဒိယတိ ပဇဟိတွာ ဌိတော, နော စ ဝတ ရေ ဝတ္တဗ္ဗေ—  “ပရိဟာယတိ အရဟာ အရဟတ္တာ”တိ.
</Paragraph>

<Paragraph number="524" book="kv">
နနု အရဟာ နေဝ ဝိသိနေတိ န ဥဿိနေတိ ဝိသိနိတွာ ဌိတောတိ? အာမန္တာ. ဟဉ္စိ အရဟာ နေဝ ဝိသိနေတိ န ဥဿိနေတိ ဝိသိနိတွာ ဌိတော, နော စ ဝတ ရေ ဝတ္တဗ္ဗေ—  “ပရိဟာယတိ အရဟာ အရဟတ္တာ”တိ.
</Paragraph>

<Paragraph number="525" book="kv">
နနု အရဟာ နေဝ ဝိဓူပေတိ န သန္ဓူပေတိ ဝိဓူပေတွာ ဌိတောတိ? အာမန္တာ. ဟဉ္စိ အရဟာ နေဝ ဝိဓူပေတိ န သန္ဓူပေတိ ဝိဓူပေတွာ ဌိတော, နော စ ဝတ ရေ ဝတ္တဗ္ဗေ—  “ပရိဟာယတိ အရဟာ အရဟတ္တာ”တိ.

</Paragraph>
</Division>

<Paragraph number="526" type="center" book="kv">
ပရိဟာနိကထာ နိဋ္ဌိတာ.
</Paragraph>