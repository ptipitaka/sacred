---
title: "8.1 သုတ္တန္တဘာဇနီယ"
tableOfContents: false
sidebar:
  order: 1
type: "tipitaka"
basket: "ab"
book: "vbh"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="390" book="vbh">

<Paragraph number="1390" book="vbh">
စတ္တာရော သမ္မပ္ပဓာနာ—  ဣဓ ဘိက္ခု အနုပ္ပန္နာနံ ပါပကာနံ အကုသလာနံ ဓမ္မာနံ အနုပ္ပါဒါယ ဆန္ဒံ ဇနေတိ ဝါယမတိ ဝီရိယံ အာရဘတိ စိတ္တံ ပဂ္ဂဏှာတိ ပဒဟတိ, ဥပ္ပန္နာနံ ပါပကာနံ အကုသလာနံ ဓမ္မာနံ ပဟာနာယ ဆန္ဒံ ဇနေတိ ဝါယမတိ ဝီရိယံ အာရဘတိ စိတ္တံ ပဂ္ဂဏှာတိ ပဒဟတိ, အနုပ္ပန္နာနံ ကုသလာနံ ဓမ္မာနံ ဥပ္ပါဒါယ ဆန္ဒံ ဇနေတိ ဝါယမတိ ဝီရိယံ အာရဘတိ စိတ္တံ ပဂ္ဂဏှာတိ ပဒဟတိ, ဥပ္ပန္နာနံ ကုသလာနံ ဓမ္မာနံ ဌိတိယာ အသမ္မောသာယ ဘိယျောဘာဝါယ ဝေပုလ္လာယ ဘာဝနာယ ပါရိပူရိယာ ဆန္ဒံ ဇနေတိ ဝါယမတိ ဝီရိယံ အာရဘတိ စိတ္တံ ပဂ္ဂဏှာတိ ပဒဟတိ.
</Paragraph>

</Division>
<Division number="391" book="vbh">

<Paragraph number="1391" book="vbh">
ကထဉ္စ ဘိက္ခု အနုပ္ပန္နာနံ ပါပကာနံ အကုသလာနံ ဓမ္မာနံ အနုပ္ပါဒါယ ဆန္ဒံ ဇနေတိ ဝါယမတိ ဝီရိယံ အာရဘတိ စိတ္တံ ပဂ္ဂဏှာတိ ပဒဟတိ? တတ္ထ ကတမေ အနုပ္ပန္နာ ပါပကာ အကုသလာ ဓမ္မာ? တီဏိ အကုသလမူလာနိ—  လောဘော, ဒေါသော, မောဟော. တဒေကဋ္ဌာ စ ကိလေသာ. တံသမ္ပယုတ္တော ဝေဒနာက္ခန္ဓော, သညာက္ခန္ဓော, သင်္ခါရက္ခန္ဓော, ဝိညာဏက္ခန္ဓော; တံသမုဋ္ဌာနံ ကာယကမ္မံ ဝစီကမ္မံ မနောကမ္မံ—  ဣမေ ဝုစ္စန္တိ “အနုပ္ပန္နာ ပါပကာ အကုသလာ ဓမ္မာ”. ဣတိ ဣမေသံ အနုပ္ပန္နာနံ ပါပကာနံ အကုသလာနံ ဓမ္မာနံ အနုပ္ပါဒါယ ဆန္ဒံ ဇနေတိ ဝါယမတိ ဝီရိယံ အာရဘတိ စိတ္တံ ပဂ္ဂဏှာတိ ပဒဟတိ.
</Paragraph>

</Division>
<Division number="392" book="vbh">

<Paragraph number="1392" book="vbh">
“ဆန္ဒံ ဇနေတီ”တိ. တတ္ထ ကတမော ဆန္ဒော? ယော ဆန္ဒော ဆန္ဒိကတာ ကတ္တုကမျတာ ကုသလော ဓမ္မစ္ဆန္ဒော—  အယံ ဝုစ္စတိ “ဆန္ဒော”. ဣမံ ဆန္ဒံ ဇနေတိ သဉ္ဇနေတိ ဥဋ္ဌပေတိ သမုဋ္ဌပေတိ နိဗ္ဗတ္တေတိ အဘိနိဗ္ဗတ္တေတိ. တေန ဝုစ္စတိ “ဆန္ဒံ ဇနေတီ”တိ.
</Paragraph>

</Division>
<Division number="393" book="vbh">

<Paragraph number="1393" book="vbh">
“ဝါယမတီ”တိ. တတ္ထ ကတမော ဝါယာမော? ယော စေတသိကော ဝီရိယာရမ္ဘော …ပေ…  သမ္မာဝါယာမော—  အယံ ဝုစ္စတိ “ဝါယာမော”. ဣမိနာ ဝါယာမေန ဥပေတော ဟောတိ သမုပေတော ဥပါဂတော သမုပါဂတော ဥပပန္နော သမ္ပန္နော သမန္နာဂတော. တေန ဝုစ္စတိ “ဝါယမတီ”တိ.
</Paragraph>

</Division>
<Division number="394" book="vbh">

<Paragraph number="1394" book="vbh">
“ဝီရိယံ အာရဘတီ”တိ. တတ္ထ ကတမံ ဝီရိယံ? ယော စေတသိကော ဝီရိယာရမ္ဘော …ပေ…  သမ္မာဝါယာမော—  ဣဒံ ဝုစ္စတိ “ဝီရိယံ”. ဣမံ ဝီရိယံ အာရဘတိ သမာရဘတိ အာသေဝတိ ဘာဝေတိ ဗဟုလီကရောတိ. တေန ဝုစ္စတိ “ဝီရိယံ အာရဘတီ”တိ.
</Paragraph>

</Division>
<Division number="395" book="vbh">

<Paragraph number="1395" book="vbh">
“စိတ္တံ ပဂ္ဂဏှာတီ”တိ. တတ္ထ ကတမံ စိတ္တံ? ယံ စိတ္တံ မနော မာနသံ …ပေ…  တဇ္ဇာမနောဝိညာဏဓာတု—  ဣဒံ ဝုစ္စတိ “စိတ္တံ”. ဣမံ စိတ္တံ ပဂ္ဂဏှာတိ သမ္ပဂ္ဂဏှာတိ ဥပတ္ထမ္ဘေတိ ပစ္စုပတ္ထမ္ဘေတိ. တေန ဝုစ္စတိ “စိတ္တံ ပဂ္ဂဏှာတီ”တိ.
</Paragraph>

</Division>
<Division number="396" book="vbh">

<Paragraph number="1396" book="vbh">
“ပဒဟတီ”တိ. တတ္ထ ကတမံ ပဓာနံ? ယော စေတသိကော ဝီရိယာရမ္ဘော …ပေ…  သမ္မာဝါယာမော—  ဣဒံ ဝုစ္စတိ “ပဓာနံ”. ဣမိနာ ပဓာနေန ဥပေတော ဟောတိ …ပေ…  သမန္နာဂတော. တေန ဝုစ္စတိ “ပဒဟတီ”တိ.
</Paragraph>

</Division>
<Division number="397" book="vbh">

<Paragraph number="1397" book="vbh">
ကထဉ္စ ဘိက္ခု ဥပ္ပန္နာနံ ပါပကာနံ အကုသလာနံ ဓမ္မာနံ ပဟာနာယ ဆန္ဒံ ဇနေတိ ဝါယမတိ ဝီရိယံ အာရဘတိ စိတ္တံ ပဂ္ဂဏှာတိ ပဒဟတိ? တတ္ထ ကတမေ ဥပ္ပန္နာ ပါပကာ အကုသလာ ဓမ္မာ? တီဏိ အကုသလမူလာနိ—  လောဘော, ဒေါသော, မောဟော. တဒေကဋ္ဌာ စ ကိလေသာ. တံသမ္ပယုတ္တော ဝေဒနာက္ခန္ဓော, သညာက္ခန္ဓော, သင်္ခါရက္ခန္ဓော, ဝိညာဏက္ခန္ဓော, တံသမုဋ္ဌာနံ ကာယကမ္မံ ဝစီကမ္မံ မနောကမ္မံ—  ဣမေ ဝုစ္စန္တိ “ဥပ္ပန္နာ ပါပကာ အကုသလာ ဓမ္မာ”. ဣတိ ဣမေသံ ဥပ္ပန္နာနံ ပါပကာနံ အကုသလာနံ ဓမ္မာနံ ပဟာနာယ ဆန္ဒံ ဇနေတိ ဝါယမတိ ဝီရိယံ အာရဘတိ စိတ္တံ ပဂ္ဂဏှာတိ ပဒဟတိ.
</Paragraph>

</Division>
<Division number="398" book="vbh">

<Paragraph number="1398" book="vbh">
“ဆန္ဒံ ဇနေတီ”တိ. တတ္ထ ကတမော ဆန္ဒော? ယော ဆန္ဒော ဆန္ဒိကတာ ကတ္တုကမျတာ ကုသလော ဓမ္မစ္ဆန္ဒော—  အယံ ဝုစ္စတိ “ဆန္ဒော”. ဣမံ ဆန္ဒံ ဇနေတိ သဉ္ဇနေတိ ဥဋ္ဌပေတိ သမုဋ္ဌပေတိ နိဗ္ဗတ္တေတိ အဘိနိဗ္ဗတ္တေတိ. တေန ဝုစ္စတိ “ဆန္ဒံ ဇနေတီ”တိ.
</Paragraph>

</Division>
<Division number="399" book="vbh">

<Paragraph number="1399" book="vbh">
“ဝါယမတီ”တိ. တတ္ထ ကတမော ဝါယာမော? ယော စေတသိကော ဝီရိယာရမ္ဘော …ပေ…  သမ္မာဝါယာမော—  အယံ ဝုစ္စတိ “ဝါယာမော”. ဣမိနာ ဝါယာမေန ဥပေတော ဟောတိ …ပေ…  သမန္နာဂတော. တေန ဝုစ္စတိ “ဝါယမတီ”တိ.
</Paragraph>

</Division>
<Division number="400" book="vbh">

<Paragraph number="1400" book="vbh">
“ဝီရိယံ အာရဘတီ”တိ. တတ္ထ ကတမံ ဝီရိယံ? ယော စေတသိကော ဝီရိယာရမ္ဘော …ပေ…  သမ္မာဝါယာမော—  ဣဒံ ဝုစ္စတိ “ဝီရိယံ”. ဣမံ ဝီရိယံ အာရဘတိ သမာရဘတိ အာသေဝတိ ဘာဝေတိ ဗဟုလီကရောတိ. တေန ဝုစ္စတိ “ဝီရိယံ အာရဘတီ”တိ.
</Paragraph>

</Division>
<Division number="401" book="vbh">

<Paragraph number="1401" book="vbh">
“စိတ္တံ ပဂ္ဂဏှာတီ”တိ. တတ္ထ ကတမံ စိတ္တံ? ယံ စိတ္တံ မနော မာနသံ …ပေ…  တဇ္ဇာမနောဝိညာဏဓာတု—  ဣဒံ ဝုစ္စတိ “စိတ္တံ”. ဣမံ စိတ္တံ ပဂ္ဂဏှာတိ သမ္ပဂ္ဂဏှာတိ ဥပတ္ထမ္ဘေတိ ပစ္စုပတ္ထမ္ဘေတိ. တေန ဝုစ္စတိ “စိတ္တံ ပဂ္ဂဏှာတီ”တိ.
</Paragraph>

</Division>
<Division number="402" book="vbh">

<Paragraph number="1402" book="vbh">
“ပဒဟတီ”တိ. တတ္ထ ကတမံ ပဓာနံ? ယော စေတသိကော ဝီရိယာရမ္ဘော …ပေ…  သမ္မာဝါယာမော—  ဣဒံ ဝုစ္စတိ “ပဓာနံ”. ဣမိနာ ပဓာနေန ဥပေတော ဟောတိ …ပေ…  သမန္နာဂတော. တေန ဝုစ္စတိ “ပဒဟတီ”တိ.
</Paragraph>

</Division>
<Division number="403" book="vbh">

<Paragraph number="1403" book="vbh">
ကထဉ္စ ဘိက္ခု အနုပ္ပန္နာနံ ကုသလာနံ ဓမ္မာနံ ဥပ္ပါဒါယ ဆန္ဒံ ဇနေတိ ဝါယမတိ ဝီရိယံ အာရဘတိ စိတ္တံ ပဂ္ဂဏှာတိ ပဒဟတိ? တတ္ထ ကတမေ အနုပ္ပန္နာ ကုသလာ ဓမ္မာ? တီဏိ ကုသလမူလာနိ—  အလောဘော, အဒေါသော, အမောဟော. တံသမ္ပယုတ္တော ဝေဒနာက္ခန္ဓော, သညာက္ခန္ဓော, သင်္ခါရက္ခန္ဓော, ဝိညာဏက္ခန္ဓော, တံသမုဋ္ဌာနံ ကာယကမ္မံ, ဝစီကမ္မံ, မနောကမ္မံ—  ဣမေ ဝုစ္စန္တိ “အနုပ္ပန္နာ ကုသလာ ဓမ္မာ”. ဣတိ ဣမေသံ အနုပ္ပန္နာနံ ကုသလာနံ ဓမ္မာနံ ဥပ္ပါဒါယ ဆန္ဒံ ဇနေတိ ဝါယမတိ ဝီရိယံ အာရဘတိ စိတ္တံ ပဂ္ဂဏှာတိ ပဒဟတိ.
</Paragraph>

</Division>
<Division number="404" book="vbh">

<Paragraph number="1404" book="vbh">
“ဆန္ဒံ ဇနေတီ”တိ …ပေ…  “ဝါယမတီ”တိ …ပေ…  “ဝီရိယံ အာရဘတီ”တိ …ပေ…  “စိတ္တံ ပဂ္ဂဏှာတီ”တိ …ပေ…  “ပဒဟတီ”တိ. တတ္ထ ကတမံ ပဓာနံ? ယော စေတသိကော ဝီရိယာရမ္ဘော …ပေ…  သမ္မာဝါယာမော—  ဣဒံ ဝုစ္စတိ “ပဓာနံ”. ဣမိနာ ပဓာနေန ဥပေတော ဟောတိ …ပေ…  သမန္နာဂတော. တေန ဝုစ္စတိ “ပဒဟတီ”တိ.
</Paragraph>

</Division>
<Division number="405" book="vbh">

<Paragraph number="1405" book="vbh">
ကထဉ္စ ဘိက္ခု ဥပ္ပန္နာနံ ကုသလာနံ ဓမ္မာနံ ဌိတိယာ အသမ္မောသာယ ဘိယျောဘာဝါယ ဝေပုလ္လာယ ဘာဝနာယ ပါရိပူရိယာ ဆန္ဒံ ဇနေတိ ဝါယမတိ ဝီရိယံ အာရဘတိ စိတ္တံ ပဂ္ဂဏှာတိ ပဒဟတိ? တတ္ထ ကတမေ ဥပ္ပန္နာ ကုသလာ ဓမ္မာ? တီဏိ ကုသလမူလာနိ—  အလောဘော, အဒေါသော, အမောဟော. တံသမ္ပယုတ္တော ဝေဒနာက္ခန္ဓော, သညာက္ခန္ဓော, သင်္ခါရက္ခန္ဓော, ဝိညာဏက္ခန္ဓော, တံသမုဋ္ဌာနံ ကာယကမ္မံ ဝစီကမ္မံ မနောကမ္မံ—  ဣမေ ဝုစ္စန္တိ “ဥပ္ပန္နာ ကုသလာ ဓမ္မာ”. ဣတိ ဣမေသံ ဥပ္ပန္နာနံ ကုသလာနံ ဓမ္မာနံ ဌိတိယာ အသမ္မောသာယ ဘိယျောဘာဝါယ ဝေပုလ္လာယ ဘာဝနာယ ပါရိပူရိယာ ဆန္ဒံ ဇနေတိ ဝါယမတိ ဝီရိယံ အာရဘတိ စိတ္တံ ပဂ္ဂဏှာတိ ပဒဟတိ.
</Paragraph>

</Division>
<Division number="406" book="vbh">

<Paragraph number="1406" book="vbh">
“ဌိတိယာ”တိ. ယာ ဌိတိ သော အသမ္မောသော, ယော အသမ္မောသော သော ဘိယျောဘာဝေါ, ယော ဘိယျောဘာဝေါ တံ ဝေပုလ္လံ, ယံ ဝေပုလ္လံ သာ ဘာဝနာ, ယာ ဘာဝနာ သာ ပါရိပူရီ.
</Paragraph>

</Division>
<Division number="407" book="vbh">

<Paragraph number="1407" book="vbh">
“ဆန္ဒံ ဇနေတီ”တိ …ပေ…  “ဝါယမတီ”တိ …ပေ…  “ဝီရိယံ အာရဘတီ”တိ …ပေ…  “စိတ္တံ ပဂ္ဂဏှာတီ”တိ …ပေ…  ပဒဟတီတိ. တတ္ထ ကတမံ ပဓာနံ? ယော စေတသိကော ဝီရိယာရမ္ဘော …ပေ…  သမ္မာဝါယာမော—  ဣဒံ ဝုစ္စတိ “ပဓာနံ”. ဣမိနာ ပဓာနေန ဥပေတော ဟောတိ …ပေ…  သမန္နာဂတော. တေန ဝုစ္စတိ “ပဒဟတီ”တိ.

</Paragraph>
</Division>

<Paragraph number="1408" type="center" book="vbh">
သုတ္တန္တဘာဇနီယံ.
</Paragraph>