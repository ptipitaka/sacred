---
title: 4.3.1 တိက
tableOfContents: false
sidebar:
  order: 1
type: tipitaka
basket: ab
book: vbh
review:
  current: review
  updated: '2025-10-27T21:48:03.415233'
  updated_by: ''
  notes: ''
  history:
  - state: review
    date: '2025-10-27T21:48:03.415233'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="217" book="vbh" e="ch" v="30" p="119">

<Paragraph number="822" book="vbh">
သမုဒယသစ္စံ အကုသလံ. မဂ္ဂသစ္စံ ကုသလံ. နိရောဓသစ္စံ အဗျာကတံ. ဒုက္ခသစ္စံ သိယာ ကုသလံ, သိယာ အကုသလံ, သိယာ အဗျာကတံ. (1)
</Paragraph>

<Paragraph number="823" book="vbh">
ဒွေ သစ္စာ သိယာ သုခါယ ဝေဒနာယ သမ္ပယုတ္တာ, သိယာ အဒုက္ခမသုခါယ ဝေဒနာယ သမ္ပယုတ္တာ. နိရောဓသစ္စံ န ဝတ္တဗ္ဗံ—  “သုခါယ ဝေဒနာယ သမ္ပယုတ္တန်”တိပိ, “ဒုက္ခာယ ဝေဒနာယ သမ္ပယုတ္တန်”တိပိ, “အဒုက္ခမသုခါယ ဝေဒနာယ သမ္ပယုတ္တန်”တိပိ. ဒုက္ခသစ္စံ သိယာ သုခါယ ဝေဒနာယ သမ္ပယုတ္တံ, သိယာ ဒုက္ခာယ ဝေဒနာယ သမ္ပယုတ္တံ, သိယာ အဒုက္ခမသုခါယ ဝေဒနာယ သမ္ပယုတ္တံ, သိယာ န ဝတ္တဗ္ဗံ—  “သုခါယ ဝေဒနာယ သမ္ပယုတ္တန်”တိပိ, “ဒုက္ခာယ ဝေဒနာယ သမ္ပယုတ္တန်”တိပိ, “အဒုက္ခမသုခါယ ဝေဒနာယ သမ္ပယုတ္တန်”တိပိ. (2)
</Paragraph>

<Paragraph number="824" book="vbh">
ဒွေ သစ္စာ ဝိပါကဓမ္မဓမ္မာ. နိရောဓသစ္စံ နေဝဝိပါကနဝိပါကဓမ္မဓမ္မံ. ဒုက္ခသစ္စံ သိယာ ဝိပါကံ, သိယာ ဝိပါကဓမ္မဓမ္မံ, သိယာ နေဝဝိပါကနဝိပါကဓမ္မဓမ္မံ. (3)
</Paragraph>

<Paragraph number="825" book="vbh">
သမုဒယသစ္စံ အနုပါဒိန္နုပါဒါနိယံ. ဒွေ သစ္စာ အနုပါဒိန္နအနုပါဒါနိယာ. ဒုက္ခသစ္စံ သိယာ ဥပါဒိန္နုပါဒါနိယံ, သိယာ အနုပါဒိန္နုပါဒါနိယံ. (4)
</Paragraph>

<Paragraph number="826" book="vbh">
သမုဒယသစ္စံ သံကိလိဋ္ဌသံကိလေသိကံ. ဒွေ သစ္စာ အသံကိလိဋ္ဌအသံကိလေသိကာ. ဒုက္ခသစ္စံ သိယာ သံကိလိဋ္ဌသံကိလေသိကံ, သိယာ အသံကိလိဋ္ဌသံကိလေသိကံ. (5)
</Paragraph>

<Paragraph number="827" book="vbh">
သမုဒယသစ္စံ သဝိတက္ကသဝိစာရံ. နိရောဓသစ္စံ အဝိတက္ကအဝိစာရံ. မဂ္ဂသစ္စံ သိယာ သဝိတက္ကသဝိစာရံ, သိယာ အဝိတက္ကဝိစာရမတ္တံ, သိယာ အဝိတက္ကအဝိစာရံ. ဒုက္ခသစ္စံ သိယာ သဝိတက္ကသဝိစာရံ, သိယာ အဝိတက္ကဝိစာရမတ္တံ, သိယာ အဝိတက္ကအဝိစာရံ, သိယာ န ဝတ္တဗ္ဗံ—  “သဝိတက္ကသဝိစာရန်”တိပိ, “အဝိတက္ကဝိစာရမတ္တန်”တိပိ, “အဝိတက္ကအဝိစာရန်”တိပိ. (6)
</Paragraph>

<Paragraph number="828" book="vbh">
ဒွေ သစ္စာ သိယာ ပီတိသဟဂတာ, သိယာ သုခသဟဂတာ, သိယာ ဥပေက္ခာသဟဂတာ. နိရောဓသစ္စံ န ဝတ္တဗ္ဗံ—  “ပီတိသဟဂတန်”တိပိ, “သုခသဟဂတန်”တိပိ, “ဥပေက္ခာသဟဂတန်”တိပိ. ဒုက္ခသစ္စံ သိယာ ပီတိသဟဂတံ, သိယာ သုခသဟဂတံ, သိယာ ဥပေက္ခာသဟဂတံ, သိယာ န ဝတ္တဗ္ဗံ—  “ပီတိသဟဂတန်”တိပိ, “သုခသဟဂတန်”တိပိ, “ဥပေက္ခာသဟဂတန်”တိပိ. (7)
</Paragraph>

<Paragraph number="829" book="vbh">
ဒွေ သစ္စာ နေဝ ဒဿနေန န ဘာဝနာယ ပဟာတဗ္ဗာ. သမုဒယသစ္စံ သိယာ ဒဿနေန ပဟာတဗ္ဗံ, သိယာ ဘာဝနာယ ပဟာတဗ္ဗံ. ဒုက္ခသစ္စံ သိယာ ဒဿနေန ပဟာတဗ္ဗံ, သိယာ ဘာဝနာယ ပဟာတဗ္ဗံ, သိယာ နေဝ ဒဿနေန န ဘာဝနာယ ပဟာတဗ္ဗံ. (8)
</Paragraph>

<Paragraph number="830" book="vbh">
ဒွေ သစ္စာ နေဝ ဒဿနေန န ဘာဝနာယ ပဟာတဗ္ဗဟေတုကာ. သမုဒယသစ္စံ သိယာ ဒဿနေန ပဟာတဗ္ဗဟေတုကံ, သိယာ ဘာဝနာယ ပဟာတဗ္ဗဟေတုကံ. ဒုက္ခသစ္စံ သိယာ ဒဿနေန ပဟာတဗ္ဗဟေတုကံ, သိယာ ဘာဝနာယ ပဟာတဗ္ဗဟေတုကံ, သိယာ နေဝ ဒဿနေန န ဘာဝနာယ ပဟာတဗ္ဗဟေတုကံ. (9)
</Paragraph>

<Paragraph number="831" book="vbh">
သမုဒယသစ္စံ အာစယဂါမိ. မဂ္ဂသစ္စံ အပစယဂါမိ. နိရောဓသစ္စံ နေဝါစယဂါမိနာပစယဂါမိ. ဒုက္ခသစ္စံ သိယာ အာစယဂါမိ, သိယာ နေဝါစယဂါမိနာပစယဂါမိ. (10)
</Paragraph>

<Paragraph number="832" book="vbh">
မဂ္ဂသစ္စံ သေက္ခံ. တီဏိ သစ္စာနိ နေဝသေက္ခနာသေက္ခာ. (11)
</Paragraph>

<Paragraph number="833" book="vbh">
သမုဒယသစ္စံ ပရိတ္တံ. ဒွေ သစ္စာ အပ္ပမာဏာ. ဒုက္ခသစ္စံ သိယာ ပရိတ္တံ, သိယာ မဟဂ္ဂတံ. (12)
</Paragraph>

<Paragraph number="834" book="vbh">
နိရောဓသစ္စံ အနာရမ္မဏံ. မဂ္ဂသစ္စံ အပ္ပမာဏာရမ္မဏံ. သမုဒယသစ္စံ သိယာ ပရိတ္တာရမ္မဏံ, သိယာ မဟဂ္ဂတာရမ္မဏံ န အပ္ပမာဏာရမ္မဏံ, သိယာ န ဝတ္တဗ္ဗံ—  “ပရိတ္တာရမ္မဏန်”တိပိ, “မဟဂ္ဂတာရမ္မဏန်”တိပိ. ဒုက္ခသစ္စံ သိယာ ပရိတ္တာရမ္မဏံ, သိယာ မဟဂ္ဂတာရမ္မဏံ, သိယာ အပ္ပမာဏာရမ္မဏံ, သိယာ န ဝတ္တဗ္ဗံ—  “ပရိတ္တာရမ္မဏန်”တိပိ, “မဟဂ္ဂတာရမ္မဏန်”တိပိ, “အပ္ပမာဏာရမ္မဏန်”တိပိ. (13)
</Paragraph>

<Paragraph number="835" book="vbh">
သမုဒယသစ္စံ ဟီနံ. ဒွေ သစ္စာ ပဏီတာ. ဒုက္ခသစ္စံ သိယာ ဟီနံ, သိယာ မဇ္ဈိမံ. (14)
</Paragraph>

<Paragraph number="836" book="vbh">
နိရောဓသစ္စံ အနိယတံ. မဂ္ဂသစ္စံ သမ္မတ္တနိယတံ. ဒွေ သစ္စာ သိယာ မိစ္ဆတ္တနိယတာ, သိယာ အနိယတာ. (15)
</Paragraph>

<Paragraph number="837" book="vbh">
နိရောဓသစ္စံ အနာရမ္မဏံ. သမုဒယသစ္စံ န ဝတ္တဗ္ဗံ—  “မဂ္ဂါရမ္မဏန်”တိပိ, “မဂ္ဂဟေတုကန်”တိပိ, “မဂ္ဂါဓိပတီ”တိပိ. မဂ္ဂသစ္စံ န မဂ္ဂါရမ္မဏံ မဂ္ဂဟေတုကံ, သိယာ မဂ္ဂါဓိပတိ, သိယာ န ဝတ္တဗ္ဗံ—  “မဂ္ဂါဓိပတီ”တိ. ဒုက္ခသစ္စံ သိယာ မဂ္ဂါရမ္မဏံ န မဂ္ဂဟေတုကံ, သိယာ မဂ္ဂါဓိပတိ, သိယာ န ဝတ္တဗ္ဗံ—  “မဂ္ဂါရမ္မဏန်”တိပိ, “မဂ္ဂါဓိပတီ”တိပိ. (16)
</Paragraph>

<Paragraph number="838" book="vbh">
ဒွေ သစ္စာ သိယာ ဥပ္ပန္နာ, သိယာ အနုပ္ပန္နာ, န ဝတ္တဗ္ဗာ—  “ဥပ္ပါဒိနော”တိ. နိရောဓသစ္စံ န ဝတ္တဗ္ဗံ—  “ဥပ္ပန္နန်”တိပိ, “အနုပ္ပန္နန်”တိပိ, “ဥပ္ပါဒီ”တိပိ. ဒုက္ခသစ္စံ သိယာ ဥပ္ပန္နံ, သိယာ အနုပ္ပန္နံ, သိယာ ဥပ္ပါဒိ. (17)
</Paragraph>

<Paragraph number="839" book="vbh">
တီဏိ သစ္စာနိ သိယာ အတီတာ, သိယာ အနာဂတာ, သိယာ ပစ္စုပ္ပန္နာ. နိရောဓသစ္စံ န ဝတ္တဗ္ဗံ—  “အတီတန်”တိပိ, “အနာဂတန်”တိပိ, “ပစ္စုပ္ပန္နန်”တိပိ. (18)
</Paragraph>

<Paragraph number="840" book="vbh">
နိရောဓသစ္စံ အနာရမ္မဏံ. မဂ္ဂသစ္စံ န ဝတ္တဗ္ဗံ—  “အတီတာရမ္မဏန်”တိပိ, “အနာဂတာရမ္မဏန်”တိပိ, “ပစ္စုပ္ပန္နာရမ္မဏန်”တိပိ. ဒွေ သစ္စာ သိယာ အတီတာရမ္မဏာ, သိယာ အနာဂတာရမ္မဏာ, သိယာ ပစ္စုပ္ပန္နာရမ္မဏာ, သိယာ န ဝတ္တဗ္ဗာ—  “အတီတာရမ္မဏာ”တိပိ, “အနာဂတာရမ္မဏာ”တိပိ, “ပစ္စုပ္ပန္နာရမ္မဏာ”တိပိ. (19)
</Paragraph>

<Paragraph number="841" book="vbh">
နိရောဓသစ္စံ ဗဟိဒ္ဓါ. တီဏိ သစ္စာနိ သိယာ အဇ္ဈတ္တာ, သိယာ ဗဟိဒ္ဓါ, သိယာ အဇ္ဈတ္တဗဟိဒ္ဓါ. (20)
</Paragraph>

<Paragraph number="842" book="vbh">
နိရောဓသစ္စံ အနာရမ္မဏံ. မဂ္ဂသစ္စံ ဗဟိဒ္ဓါရမ္မဏံ. သမုဒယသစ္စံ သိယာ အဇ္ဈတ္တာရမ္မဏံ, သိယာ ဗဟိဒ္ဓါရမ္မဏံ, သိယာ အဇ္ဈတ္တဗဟိဒ္ဓါရမ္မဏံ. ဒုက္ခသစ္စံ သိယာ အဇ္ဈတ္တာရမ္မဏံ, သိယာ ဗဟိဒ္ဓါရမ္မဏံ, သိယာ အဇ္ဈတ္တဗဟိဒ္ဓါရမ္မဏံ, သိယာ န ဝတ္တဗ္ဗံ—  “အဇ္ဈတ္တာရမ္မဏန်”တိပိ, “ဗဟိဒ္ဓါရမ္မဏန်”တိပိ, “အဇ္ဈတ္တဗဟိဒ္ဓါရမ္မဏန်”တိပိ. (21)
</Paragraph>

<Paragraph number="843" book="vbh">
တီဏိ သစ္စာနိ အနိဒဿနအပ္ပဋိဃာ. ဒုက္ခသစ္စံ သိယာ သနိဒဿနသပ္ပဋိဃံ, သိယာ အနိဒဿနသပ္ပဋိဃံ, သိယာ အနိဒဿနအပ္ပဋိဃံ. (22)
</Paragraph>
</Division>