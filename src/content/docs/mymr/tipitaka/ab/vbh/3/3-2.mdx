---
title: 3.2 အဘိဓမ္မဘာဇနီယ
tableOfContents: false
sidebar:
  order: 2
type: tipitaka
basket: ab
book: vbh
review:
  current: review
  updated: '2025-10-27T21:48:03.343521'
  updated_by: ''
  notes: ''
  history:
  - state: review
    date: '2025-10-27T21:48:03.343521'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="183" book="vbh" e="ch" v="30" p="89">

<Paragraph number="644" book="vbh">
အဋ္ဌာရသ ဓာတုယော—  စက္ခုဓာတု, ရူပဓာတု, စက္ခုဝိညာဏဓာတု, သောတဓာတု, သဒ္ဒဓာတု, သောတဝိညာဏဓာတု, ဃာနဓာတု, ဂန္ဓဓာတု, ဃာနဝိညာဏဓာတု, ဇိဝှါဓာတု, ရသဓာတု, ဇိဝှါဝိညာဏဓာတု, ကာယဓာတု, ဖောဋ္ဌဗ္ဗဓာတု, ကာယဝိညာဏဓာတု, မနောဓာတု, ဓမ္မဓာတု, မနောဝိညာဏဓာတု.
</Paragraph>

</Division>
<Division number="184" book="vbh" e="ch" v="30" p="89">

<Paragraph number="645" book="vbh">
တတ္ထ ကတမာ စက္ခုဓာတု? ယံ စက္ခု စတုန္နံ မဟာဘူတာနံ ဥပါဒါယ ပသာဒေါ …ပေ…  သုညော ဂါမောပေသော—  အယံ ဝုစ္စတိ “စက္ခုဓာတု”. (1)
</Paragraph>

<Paragraph number="646" book="vbh">
တတ္ထ ကတမာ ရူပဓာတု? ယံ ရူပံ စတုန္နံ မဟာဘူတာနံ ဥပါဒါယ ဝဏ္ဏနိဘာ …ပေ…  ရူပဓာတုပေသာ—  အယံ ဝုစ္စတိ “ရူပဓာတု”. (2)
</Paragraph>

<Paragraph number="647" book="vbh">
တတ္ထ ကတမာ စက္ခုဝိညာဏဓာတု? စက္ခုဉ္စ ပဋိစ္စ ရူပေ စ ဥပ္ပဇ္ဇတိ စိတ္တံ မနော မာနသံ ဟဒယံ ပဏ္ဍရံ မနော မနာယတနံ မနိန္ဒြိယံ ဝိညာဏံ ဝိညာဏက္ခန္ဓော တဇ္ဇာစက္ခုဝိညာဏဓာတု—  အယံ ဝုစ္စတိ “စက္ခုဝိညာဏဓာတု”. (3)
</Paragraph>

<Paragraph number="648" book="vbh">
တတ္ထ ကတမာ သောတဓာတု? ယံ သောတံ စတုန္နံ မဟာဘူတာနံ ဥပါဒါယ ပသာဒေါ …ပေ…  သုညော ဂါမောပေသော—  အယံ ဝုစ္စတိ “သောတဓာတု”. (4)
</Paragraph>

<Paragraph number="649" book="vbh">
တတ္ထ ကတမာ သဒ္ဒဓာတု? ယော သဒ္ဒေါ စတုန္နံ မဟာဘူတာနံ ဥပါဒါယ အနိဒဿနော သပ္ပဋိဃော …ပေ…  သဒ္ဒဓာတုပေသာ—  အယံ ဝုစ္စတိ “သဒ္ဒဓာတု”. (5)
</Paragraph>

<Paragraph number="650" book="vbh">
တတ္ထ ကတမာ သောတဝိညာဏဓာတု? သောတဉ္စ ပဋိစ္စ သဒ္ဒေ စ ဥပ္ပဇ္ဇတိ စိတ္တံ မနော မာနသံ ဟဒယံ ပဏ္ဍရံ မနော မနာယတနံ မနိန္ဒြိယံ ဝိညာဏံ ဝိညာဏက္ခန္ဓော တဇ္ဇာသောတဝိညာဏဓာတု—  အယံ ဝုစ္စတိ “သောတဝိညာဏဓာတု”. (6)
</Paragraph>

<Paragraph number="651" book="vbh">
တတ္ထ ကတမာ ဃာနဓာတု? ယံ ဃာနံ စတုန္နံ မဟာဘူတာနံ ဥပါဒါယ ပသာဒေါ …ပေ…  သုညော ဂါမောပေသော—  အယံ ဝုစ္စတိ “ဃာနဓာတု”. (7)
</Paragraph>

<Paragraph number="652" book="vbh">
တတ္ထ ကတမာ ဂန္ဓဓာတု? ယော ဂန္ဓော စတုန္နံ မဟာဘူတာနံ ဥပါဒါယ အနိဒဿနော သပ္ပဋိဃော …ပေ…  ဂန္ဓဓာတုပေသာ—  အယံ ဝုစ္စတိ “ဂန္ဓဓာတု”. (8)
</Paragraph>

<Paragraph number="653" book="vbh">
တတ္ထ ကတမာ ဃာနဝိညာဏဓာတု? ဃာနဉ္စ ပဋိစ္စ ဂန္ဓေ စ ဥပ္ပဇ္ဇတိ စိတ္တံ မနော မာနသံ ဟဒယံ ပဏ္ဍရံ မနော မနာယတနံ မနိန္ဒြိယံ ဝိညာဏံ ဝိညာဏက္ခန္ဓော တဇ္ဇာဃာနဝိညာဏဓာတု—  အယံ ဝုစ္စတိ “ဃာနဝိညာဏဓာတု”. (9)
</Paragraph>

<Paragraph number="654" book="vbh">
တတ္ထ ကတမာ ဇိဝှါဓာတု? ယာ ဇိဝှါ စတုန္နံ မဟာဘူတာနံ ဥပါဒါယ ပသာဒေါ …ပေ…  သုညော ဂါမောပေသော—  အယံ ဝုစ္စတိ “ဇိဝှါဓာတု”. (10)
</Paragraph>

<Paragraph number="655" book="vbh">
တတ္ထ ကတမာ ရသဓာတု? ယော ရသော စတုန္နံ မဟာဘူတာနံ ဥပါဒါယ အနိဒဿနော သပ္ပဋိဃော …ပေ…  ရသဓာတုပေသာ—  အယံ ဝုစ္စတိ “ရသဓာတု”. (11)
</Paragraph>

<Paragraph number="656" book="vbh">
တတ္ထ ကတမာ ဇိဝှါဝိညာဏဓာတု? ဇိဝှဉ္စ ပဋိစ္စ ရသေ စ ဥပ္ပဇ္ဇတိ စိတ္တံ မနော မာနသံ ဟဒယံ ပဏ္ဍရံ မနော မနာယတနံ မနိန္ဒြိယံ ဝိညာဏံ ဝိညာဏက္ခန္ဓော တဇ္ဇာဇိဝှါဝိညာဏဓာတု—  အယံ ဝုစ္စတိ “ဇိဝှါဝိညာဏဓာတု”. (12)
</Paragraph>

<Paragraph number="657" book="vbh">
တတ္ထ ကတမာ ကာယဓာတု? ယော ကာယော စတုန္နံ မဟာဘူတာနံ ဥပါဒါယ ပသာဒေါ …ပေ…  သုညော ဂါမောပေသော—  အယံ ဝုစ္စတိ “ကာယဓာတု”. (13)
</Paragraph>

<Paragraph number="658" book="vbh">
တတ္ထ ကတမာ ဖောဋ္ဌဗ္ဗဓာတု? ပထဝီဓာတု …ပေ…  ဖောဋ္ဌဗ္ဗဓာတုပေသာ—  အယံ ဝုစ္စတိ “ဖောဋ္ဌဗ္ဗဓာတု”. (14)
</Paragraph>

<Paragraph number="659" book="vbh">
တတ္ထ ကတမာ ကာယဝိညာဏဓာတု? ကာယဉ္စ ပဋိစ္စ ဖောဋ္ဌဗ္ဗေ စ ဥပ္ပဇ္ဇတိ စိတ္တံ မနော မာနသံ ဟဒယံ ပဏ္ဍရံ မနော မနာယတနံ မနိန္ဒြိယံ ဝိညာဏံ ဝိညာဏက္ခန္ဓော တဇ္ဇာကာယဝိညာဏဓာတု—  အယံ ဝုစ္စတိ “ကာယဝိညာဏဓာတု”. (15)
</Paragraph>

<Paragraph number="660" book="vbh">
တတ္ထ ကတမာ မနောဓာတု? စက္ခုဝိညာဏဓာတုယာ ဥပ္ပဇ္ဇိတွာ နိရုဒ္ဓသမနန္တရာ ဥပ္ပဇ္ဇတိ စိတ္တံ မနော မာနသံ ဟဒယံ ပဏ္ဍရံ မနော မနာယတနံ မနိန္ဒြိယံ ဝိညာဏံ ဝိညာဏက္ခန္ဓော တဇ္ဇာမနောဓာတု; သောတဝိညာဏဓာတုယာ …ပေ…  ဃာနဝိညာဏဓာတုယာ …ပေ…  ဇိဝှါဝိညာဏဓာတုယာ …ပေ…  ကာယဝိညာဏဓာတုယာ ဥပ္ပဇ္ဇိတွာ နိရုဒ္ဓသမနန္တရာ ဥပ္ပဇ္ဇတိ စိတ္တံ မနော မာနသံ ဟဒယံ ပဏ္ဍရံ မနော မနာယတနံ မနိန္ဒြိယံ ဝိညာဏံ ဝိညာဏက္ခန္ဓော တဇ္ဇာမနောဓာတု သဗ္ဗဓမ္မေသု ဝါ ပန ပဌမသမန္နာဟာရော ဥပ္ပဇ္ဇတိ စိတ္တံ မနော မာနသံ ဟဒယံ ပဏ္ဍရံ မနော မနာယတနံ မနိန္ဒြိယံ ဝိညာဏံ ဝိညာဏက္ခန္ဓော တဇ္ဇာမနောဓာတု—  အယံ ဝုစ္စတိ “မနောဓာတု”. (16)
</Paragraph>

<Paragraph number="661" book="vbh">
တတ္ထ ကတမာ ဓမ္မဓာတု? ဝေဒနာက္ခန္ဓော, သညာက္ခန္ဓော, သင်္ခါရက္ခန္ဓော, ယဉ္စ ရူပံ အနိဒဿနအပ္ပဋိဃံ ဓမ္မာယတနပရိယာပန္နံ, အသင်္ခတာ စ ဓာတု.
</Paragraph>

<Paragraph number="662" book="vbh">
တတ္ထ ကတမော ဝေဒနာက္ခန္ဓော? ဧကဝိဓေန ဝေဒနာက္ခန္ဓော—  ဖဿသမ္ပယုတ္တော. ဒုဝိဓေန ဝေဒနာက္ခန္ဓော—  အတ္ထိ သဟေတုကော, အတ္ထိ အဟေတုကော. တိဝိဓေန ဝေဒနာက္ခန္ဓော—  အတ္ထိ ကုသလော, အတ္ထိ အကုသလော, အတ္ထိ အဗျာကတော …ပေ…  ဧဝံ ဒသဝိဓေန ဝေဒနာက္ခန္ဓော …ပေ…  ဧဝံ ဗဟုဝိဓေန ဝေဒနာက္ခန္ဓော. အယံ ဝုစ္စတိ “ဝေဒနာက္ခန္ဓော”. (1)
</Paragraph>

<Paragraph number="663" book="vbh">
တတ္ထ ကတမော သညာက္ခန္ဓော? ဧကဝိဓေန သညာက္ခန္ဓော—  ဖဿသမ္ပယုတ္တော. ဒုဝိဓေန သညာက္ခန္ဓော—  အတ္ထိ သဟေတုကော, အတ္ထိ အဟေတုကော. တိဝိဓေန သညာက္ခန္ဓော—  အတ္ထိ ကုသလော, အတ္ထိ အကုသလော, အတ္ထိ အဗျာကတော …ပေ…  ဧဝံ ဒသဝိဓေန သညာက္ခန္ဓော …ပေ…  ဧဝံ ဗဟုဝိဓေန သညာက္ခန္ဓော. အယံ ဝုစ္စတိ “သညာက္ခန္ဓော”. (2)
</Paragraph>

<Paragraph number="664" book="vbh">
တတ္ထ ကတမော သင်္ခါရက္ခန္ဓော? ဧကဝိဓေန သင်္ခါရက္ခန္ဓော—  စိတ္တသမ္ပယုတ္တော. ဒုဝိဓေန သင်္ခါရက္ခန္ဓော—  အတ္ထိ ဟေတု, အတ္ထိ အဟေတု. တိဝိဓေန သင်္ခါရက္ခန္ဓော—  အတ္ထိ ကုသလော, အတ္ထိ အကုသလော, အတ္ထိ အဗျာကတော …ပေ…  ဧဝံ ဒသဝိဓေန သင်္ခါရက္ခန္ဓော …ပေ…  ဧဝံ ဗဟုဝိဓေန သင်္ခါရက္ခန္ဓော—  အယံ ဝုစ္စတိ “သင်္ခါရက္ခန္ဓော”. (3)
</Paragraph>

<Paragraph number="665" book="vbh">
တတ္ထ ကတမံ ရူပံ အနိဒဿနအပ္ပဋိဃံ ဓမ္မာယတနပရိယာပန္နံ? ဣတ္ထိန္ဒြိယံ …ပေ…  ကဗဠီကာရော အာဟာရော—  ဣဒံ ဝုစ္စတိ ရူပံ “အနိဒဿနအပ္ပဋိဃံ ဓမ္မာယတနပရိယာပန္နံ”. (4)
</Paragraph>

<Paragraph number="666" book="vbh">
တတ္ထ ကတမာ အသင်္ခတာ ဓာတု? ရာဂက္ခယော, ဒေါသက္ခယော, မောဟက္ခယော—  အယံ ဝုစ္စတိ “အသင်္ခတာ ဓာတု”. အယံ ဝုစ္စတိ “ဓမ္မဓာတု”. (5–17)
</Paragraph>

<Paragraph number="667" book="vbh">
တတ္ထ ကတမာ မနောဝိညာဏဓာတု? စက္ခုဝိညာဏဓာတုယာ ဥပ္ပဇ္ဇိတွာ နိရုဒ္ဓသမနန္တရာ ဥပ္ပဇ္ဇတိ မနောဓာတု, မနောဓာတုယာ ဥပ္ပဇ္ဇိတွာ နိရုဒ္ဓသမနန္တရာ ဥပ္ပဇ္ဇတိ စိတ္တံ မနော မာနသံ …ပေ…  တဇ္ဇာမနောဝိညာဏဓာတု; သောတဝိညာဏဓာတုယာ …ပေ…  ဃာနဝိညာဏဓာတုယာ …ပေ…  ဇိဝှါဝိညာဏဓာတုယာ …ပေ…  ကာယဝိညာဏဓာတုယာ ဥပ္ပဇ္ဇိတွာ နိရုဒ္ဓသမနန္တရာ ဥပ္ပဇ္ဇတိ မနောဓာတု, မနောဓာတုယာပိ ဥပ္ပဇ္ဇိတွာ နိရုဒ္ဓသမနန္တရာ ဥပ္ပဇ္ဇတိ စိတ္တံ မနော မာနသံ …ပေ…  တဇ္ဇာမနောဝိညာဏဓာတု မနဉ္စ ပဋိစ္စ ဓမ္မေ စ ဥပ္ပဇ္ဇတိ စိတ္တံ မနော မာနသံ ဟဒယံ ပဏ္ဍရံ မနော မနာယတနံ မနိန္ဒြိယံ ဝိညာဏံ ဝိညာဏက္ခန္ဓော တဇ္ဇာမနောဝိညာဏဓာတု—  အယံ ဝုစ္စတိ “မနောဝိညာဏဓာတု”. (18)

</Paragraph>
</Division>

<Paragraph number="668" type="center" book="vbh">
အဘိဓမ္မဘာဇနီယံ.
</Paragraph>