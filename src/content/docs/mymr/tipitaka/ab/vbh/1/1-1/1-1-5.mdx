---
title: "1.1.5 ဝိညာဏက္ခန္ဓ"
tableOfContents: false
sidebar:
  order: 5
type: "tipitaka"
basket: "ab"
book: "vbh"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="26" book="vbh" e="ch" v="30" p="10">

<Paragraph number="45" book="vbh">
တတ္ထ ကတမော ဝိညာဏက္ခန္ဓော? ယံ ကိဉ္စိ ဝိညာဏံ အတီတာနာဂတပစ္စုပ္ပန္နံ အဇ္ဈတ္တံ ဝါ ဗဟိဒ္ဓါ ဝါ ဩဠာရိကံ ဝါ သုခုမံ ဝါ ဟီနံ ဝါ ပဏီတံ ဝါ ယံ ဒူရေ သန္တိကေ ဝါ, တဒေကဇ္ဈံ အဘိသညူဟိတွာ အဘိသင်္ခိပိတွာ—  အယံ ဝုစ္စတိ ဝိညာဏက္ခန္ဓော.
</Paragraph>

</Division>
<Division number="27" book="vbh" e="ch" v="30" p="10">

<Paragraph number="46" book="vbh">
တတ္ထ ကတမံ ဝိညာဏံ အတီတံ? ယံ ဝိညာဏံ အတီတံ နိရုဒ္ဓံ ဝိဂတံ ဝိပရိဏတံ အတ္ထင်္ဂတံ အဗ္ဘတ္ထင်္ဂတံ ဥပ္ပဇ္ဇိတွာ ဝိဂတံ အတီတံ အတီတံသေန သင်္ဂဟိတံ, စက္ခုဝိညာဏံ သောတဝိညာဏံ ဃာနဝိညာဏံ ဇိဝှါဝိညာဏံ ကာယဝိညာဏံ မနောဝိညာဏံ—  ဣဒံ ဝုစ္စတိ ဝိညာဏံ အတီတံ.
</Paragraph>

<Paragraph number="47" book="vbh">
တတ္ထ ကတမံ ဝိညာဏံ အနာဂတံ? ယံ ဝိညာဏံ အဇာတံ အဘူတံ အသဉ္ဇာတံ အနိဗ္ဗတ္တံ အနဘိနိဗ္ဗတ္တံ အပါတုဘူတံ အနုပ္ပန္နံ အသမုပ္ပန္နံ အနုဋ္ဌိတံ အသမုဋ္ဌိတံ အနာဂတံ အနာဂတံသေန သင်္ဂဟိတံ, စက္ခုဝိညာဏံ သောတဝိညာဏံ ဃာနဝိညာဏံ ဇိဝှါဝိညာဏံ ကာယဝိညာဏံ မနောဝိညာဏံ—  ဣဒံ ဝုစ္စတိ ဝိညာဏံ အနာဂတံ.
</Paragraph>

<Paragraph number="48" book="vbh">
တတ္ထ ကတမံ ဝိညာဏံ ပစ္စုပ္ပန္နံ? ယံ ဝိညာဏံ ဇာတံ ဘူတံ သဉ္ဇာတံ နိဗ္ဗတ္တံ အဘိနိဗ္ဗတ္တံ ပါတုဘူတံ ဥပ္ပန္နံ သမုပ္ပန္နံ ဥဋ္ဌိတံ သမုဋ္ဌိတံ ပစ္စုပ္ပန္နံ ပစ္စုပ္ပန္နံသေန သင်္ဂဟိတံ, စက္ခုဝိညာဏံ သောတဝိညာဏံ ဃာနဝိညာဏံ ဇိဝှါဝိညာဏံ ကာယဝိညာဏံ မနောဝိညာဏံ—  ဣဒံ ဝုစ္စတိ ဝိညာဏံ ပစ္စုပ္ပန္နံ.
</Paragraph>

</Division>
<Division number="28" book="vbh" e="ch" v="30" p="11">

<Paragraph number="49" book="vbh">
တတ္ထ ကတမံ ဝိညာဏံ အဇ္ဈတ္တံ? ယံ ဝိညာဏံ တေသံ တေသံ သတ္တာနံ အဇ္ဈတ္တံ ပစ္စတ္တံ နိယကံ ပါဋိပုဂ္ဂလိကံ ဥပါဒိန္နံ, စက္ခုဝိညာဏံ သောတဝိညာဏံ ဃာနဝိညာဏံ ဇိဝှါဝိညာဏံ ကာယဝိညာဏံ မနောဝိညာဏံ—  ဣဒံ ဝုစ္စတိ ဝိညာဏံ အဇ္ဈတ္တံ.
</Paragraph>

<Paragraph number="50" book="vbh">
တတ္ထ ကတမံ ဝိညာဏံ ဗဟိဒ္ဓါ? ယံ ဝိညာဏံ တေသံ တေသံ ပရသတ္တာနံ ပရပုဂ္ဂလာနံ အဇ္ဈတ္တံ ပစ္စတ္တံ နိယကံ ပါဋိပုဂ္ဂလိကံ ဥပါဒိန္နံ, စက္ခုဝိညာဏံ သောတဝိညာဏံ ဃာနဝိညာဏံ ဇိဝှါဝိညာဏံ ကာယဝိညာဏံ မနောဝိညာဏံ—  ဣဒံ ဝုစ္စတိ ဝိညာဏံ ဗဟိဒ္ဓါ.
</Paragraph>

</Division>
<Division number="29" book="vbh" e="ch" v="30" p="11">

<Paragraph number="51" book="vbh">
တတ္ထ ကတမံ ဝိညာဏံ ဩဠာရိကံ သုခုမံ? အကုသလံ ဝိညာဏံ ဩဠာရိကံ, ကုသလာဗျာကတာ ဝိညာဏာ သုခုမာ. ကုသလာကုသလာ ဝိညာဏာ ဩဠာရိကာ, အဗျာကတံ ဝိညာဏံ သုခုမံ. ဒုက္ခာယ ဝေဒနာယ သမ္ပယုတ္တံ ဝိညာဏံ ဩဠာရိကံ, သုခါယ စ အဒုက္ခမသုခါယ စ ဝေဒနာဟိ သမ္ပယုတ္တာ ဝိညာဏာ သုခုမာ. သုခဒုက္ခာဟိ ဝေဒနာဟိ သမ္ပယုတ္တာ ဝိညာဏာ ဩဠာရိကာ, အဒုက္ခမသုခါယ ဝေဒနာယ သမ္ပယုတ္တံ ဝိညာဏံ သုခုမံ. အသမာပန္နဿ ဝိညာဏံ ဩဠာရိကံ, သမာပန္နဿ ဝိညာဏံ သုခုမံ. သာသဝံ ဝိညာဏံ ဩဠာရိကံ, အနာသဝံ ဝိညာဏံ သုခုမံ. တံ တံ ဝါ ပန ဝိညာဏံ ဥပါဒါယုပါဒါယ ဝိညာဏံ ဩဠာရိကံ သုခုမံ ဒဋ္ဌဗ္ဗံ.
</Paragraph>

</Division>
<Division number="30" book="vbh" e="ch" v="30" p="11">

<Paragraph number="52" book="vbh">
တတ္ထ ကတမံ ဝိညာဏံ ဟီနံ ပဏီတံ? အကုသလံ ဝိညာဏံ ဟီနံ, ကုသလာဗျာကတာ ဝိညာဏာ ပဏီတာ. ကုသလာကုသလာ ဝိညာဏာ ဟီနာ, အဗျာကတံ ဝိညာဏံ ပဏီတံ. ဒုက္ခာယ ဝေဒနာယ သမ္ပယုတ္တံ ဝိညာဏံ ဟီနံ, သုခါယ စ အဒုက္ခမသုခါယ စ ဝေဒနာဟိ သမ္ပယုတ္တာ ဝိညာဏာ ပဏီတာ. သုခဒုက္ခာဟိ ဝေဒနာဟိ သမ္ပယုတ္တာ ဝိညာဏာ ဟီနာ, အဒုက္ခမသုခါယ ဝေဒနာယ သမ္ပယုတ္တံ ဝိညာဏံ ပဏီတံ. အသမာပန္နဿ ဝိညာဏံ ဟီနံ, သမာပန္နဿ ဝိညာဏံ ပဏီတံ. သာသဝံ ဝိညာဏံ ဟီနံ, အနာသဝံ ဝိညာဏံ ပဏီတံ. တံ တံ ဝါ ပန ဝိညာဏံ ဥပါဒါယုပါဒါယ ဝိညာဏံ ဟီနံ ပဏီတံ ဒဋ္ဌဗ္ဗံ.
</Paragraph>

</Division>
<Division number="31" book="vbh" e="ch" v="30" p="12">

<Paragraph number="53" book="vbh">
တတ္ထ ကတမံ ဝိညာဏံ ဒူရေ? အကုသလံ ဝိညာဏံ ကုသလာဗျာကတေဟိ ဝိညာဏေဟိ ဒူရေ; ကုသလာဗျာကတာ ဝိညာဏာ အကုသလာ ဝိညာဏာ ဒူရေ; ကုသလံ ဝိညာဏံ အကုသလာဗျာကတေဟိ ဝိညာဏေဟိ ဒူရေ; အကုသလာဗျာကတာ ဝိညာဏာ ကုသလာ ဝိညာဏာ ဒူရေ; အဗျာကတံ ဝိညာဏံ ကုသလာကုသလေဟိ ဝိညာဏေဟိ ဒူရေ; ကုသလာကုသလာ ဝိညာဏာ အဗျာကတာ ဝိညာဏာ ဒူရေ. ဒုက္ခာယ ဝေဒနာယ သမ္ပယုတ္တံ ဝိညာဏံ သုခါယ စ အဒုက္ခမသုခါယ စ ဝေဒနာဟိ သမ္ပယုတ္တေဟိ ဝိညာဏေဟိ ဒူရေ; သုခါယ စ အဒုက္ခမသုခါယ စ ဝေဒနာဟိ သမ္ပယုတ္တာ ဝိညာဏာ ဒုက္ခာယ ဝေဒနာယ သမ္ပယုတ္တာ ဝိညာဏာ ဒူရေ; သုခါယ ဝေဒနာယ သမ္ပယုတ္တံ ဝိညာဏံ ဒုက္ခာယ စ အဒုက္ခမသုခါယ စ ဝေဒနာဟိ သမ္ပယုတ္တေဟိ ဝိညာဏေဟိ ဒူရေ; ဒုက္ခာယ စ အဒုက္ခမသုခါယ စ ဝေဒနာဟိ သမ္ပယုတ္တာ ဝိညာဏာ သုခါယ ဝေဒနာယ သမ္ပယုတ္တာ ဝိညာဏာ ဒူရေ; အဒုက္ခမသုခါယ ဝေဒနာယ သမ္ပယုတ္တံ ဝိညာဏံ သုခဒုက္ခာဟိ ဝေဒနာဟိ သမ္ပယုတ္တေဟိ ဝိညာဏေဟိ ဒူရေ; သုခဒုက္ခာဟိ ဝေဒနာဟိ သမ္ပယုတ္တာ ဝိညာဏာ အဒုက္ခမသုခါယ ဝေဒနာယ သမ္ပယုတ္တာ ဝိညာဏာ ဒူရေ. အသမာပန္နဿ ဝိညာဏံ သမာပန္နဿ ဝိညာဏာ ဒူရေ; သမာပန္နဿ ဝိညာဏံ အသမာပန္နဿ ဝိညာဏာ ဒူရေ. သာသဝံ ဝိညာဏံ အနာသဝါ ဝိညာဏာ ဒူရေ; အနာသဝံ ဝိညာဏံ သာသဝါ ဝိညာဏာ ဒူရေ—  ဣဒံ ဝုစ္စတိ ဝိညာဏံ ဒူရေ.
</Paragraph>

<Paragraph number="54" book="vbh">
တတ္ထ ကတမံ ဝိညာဏံ သန္တိကေ? အကုသလံ ဝိညာဏံ အကုသလဿ ဝိညာဏဿ သန္တိကေ; ကုသလံ ဝိညာဏံ ကုသလဿ ဝိညာဏဿ သန္တိကေ; အဗျာကတံ ဝိညာဏံ အဗျာကတဿ ဝိညာဏဿ သန္တိကေ. ဒုက္ခာယ ဝေဒနာယ သမ္ပယုတ္တံ ဝိညာဏံ ဒုက္ခာယ ဝေဒနာယ သမ္ပယုတ္တဿ ဝိညာဏဿ သန္တိကေ; သုခါယ ဝေဒနာယ သမ္ပယုတ္တံ ဝိညာဏံ သုခါယ ဝေဒနာယ သမ္ပယုတ္တဿ ဝိညာဏဿ သန္တိကေ; အဒုက္ခမသုခါယ ဝေဒနာယ သမ္ပယုတ္တံ ဝိညာဏံ အဒုက္ခမသုခါယ ဝေဒနာယ သမ္ပယုတ္တဿ ဝိညာဏဿ သန္တိကေ. အသမာပန္နဿ ဝိညာဏံ အသမာပန္နဿ ဝိညာဏဿ သန္တိကေ; သမာပန္နဿ ဝိညာဏံ သမာပန္နဿ ဝိညာဏဿ သန္တိကေ. သာသဝံ ဝိညာဏံ သာသဝဿ ဝိညာဏဿ သန္တိကေ; အနာသဝံ ဝိညာဏံ အနာသဝဿ ဝိညာဏဿ သန္တိကေ—  ဣဒံ ဝုစ္စတိ ဝိညာဏံ သန္တိကေ. တံ တံ ဝါ ပန ဝိညာဏံ ဥပါဒါယုပါဒါယ ဝိညာဏံ ဒူရေ သန္တိကေ ဒဋ္ဌဗ္ဗံ.

</Paragraph>
</Division>

<Paragraph number="55" type="center" book="vbh">
သုတ္တန္တဘာဇနီယံ.
</Paragraph>