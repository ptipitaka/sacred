---
title: 1.1.3 သညာက္ခန္ဓ
tableOfContents: false
sidebar:
  order: 3
type: tipitaka
basket: ab
book: vbh
review:
  current: review
  updated: '2025-10-27T21:48:02.521584'
  updated_by: ''
  notes: ''
  history:
  - state: review
    date: '2025-10-27T21:48:02.521584'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="14" book="vbh" e="ch" v="30" p="5">

<Paragraph number="25" book="vbh">
တတ္ထ ကတမော သညာက္ခန္ဓော? ယာ ကာစိ သညာ အတီတာနာဂတပစ္စုပ္ပန္နာ အဇ္ဈတ္တာ ဝါ ဗဟိဒ္ဓါ ဝါ ဩဠာရိကာ ဝါ သုခုမာ ဝါ ဟီနာ ဝါ ပဏီတာ ဝါ ယာ ဒူရေ သန္တိကေ ဝါ တဒေကဇ္ဈံ အဘိသညူဟိတွာ အဘိသင်္ခိပိတွာ—  အယံ ဝုစ္စတိ သညာက္ခန္ဓော.
</Paragraph>

</Division>
<Division number="15" book="vbh" e="ch" v="30" p="5">

<Paragraph number="26" book="vbh">
တတ္ထ ကတမာ သညာ အတီတာ? ယာ သညာ အတီတာ နိရုဒ္ဓါ ဝိဂတာ ဝိပရိဏတာ အတ္ထင်္ဂတာ အဗ္ဘတ္ထင်္ဂတာ ဥပ္ပဇ္ဇိတွာ ဝိဂတာ အတီတာ အတီတံသေန သင်္ဂဟိတာ, စက္ခုသမ္ဖဿဇာ သညာ သောတသမ္ဖဿဇာ သညာ ဃာနသမ္ဖဿဇာ သညာ ဇိဝှါသမ္ဖဿဇာ သညာ ကာယသမ္ဖဿဇာ သညာ မနောသမ္ဖဿဇာ သညာ—  အယံ ဝုစ္စတိ သညာ အတီတာ.
</Paragraph>

<Paragraph number="27" book="vbh">
တတ္ထ ကတမာ သညာ အနာဂတာ? ယာ သညာ အဇာတာ အဘူတာ အသဉ္ဇာတာ အနိဗ္ဗတ္တာ အနဘိနိဗ္ဗတ္တာ အပါတုဘူတာ အနုပ္ပန္နာ အသမုပ္ပန္နာ အနုဋ္ဌိတာ အသမုဋ္ဌိတာ အနာဂတာ အနာဂတံသေန သင်္ဂဟိတာ, စက္ခုသမ္ဖဿဇာ သညာ သောတသမ္ဖဿဇာ သညာ ဃာနသမ္ဖဿဇာ သညာ ဇိဝှါသမ္ဖဿဇာ သညာ ကာယသမ္ဖဿဇာ သညာ မနောသမ္ဖဿဇာ သညာ—  အယံ ဝုစ္စတိ သညာ အနာဂတာ.
</Paragraph>

<Paragraph number="28" book="vbh">
တတ္ထ ကတမာ သညာ ပစ္စုပ္ပန္နာ? ယာ သညာ ဇာတာ ဘူတာ သဉ္ဇာတာ နိဗ္ဗတ္တာ အဘိနိဗ္ဗတ္တာ ပါတုဘူတာ ဥပ္ပန္နာ သမုပ္ပန္နာ ဥဋ္ဌိတာ သမုဋ္ဌိတာ ပစ္စုပ္ပန္နာ ပစ္စုပ္ပန္နံသေန သင်္ဂဟိတာ, စက္ခုသမ္ဖဿဇာ သညာ သောတသမ္ဖဿဇာ သညာ ဃာနသမ္ဖဿဇာ သညာ ဇိဝှါသမ္ဖဿဇာ သညာ ကာယသမ္ဖဿဇာ သညာ မနောသမ္ဖဿဇာ သညာ—  အယံ ဝုစ္စတိ သညာ ပစ္စုပ္ပန္နာ.
</Paragraph>

</Division>
<Division number="16" book="vbh" e="ch" v="30" p="6">

<Paragraph number="29" book="vbh">
တတ္ထ ကတမာ သညာ အဇ္ဈတ္တာ? ယာ သညာ တေသံ တေသံ သတ္တာနံ အဇ္ဈတ္တံ ပစ္စတ္တံ နိယကာ ပါဋိပုဂ္ဂလိကာ ဥပါဒိန္နာ, စက္ခုသမ္ဖဿဇာ သညာ သောတသမ္ဖဿဇာ သညာ ဃာနသမ္ဖဿဇာ သညာ ဇိဝှါသမ္ဖဿဇာ သညာ ကာယသမ္ဖဿဇာ သညာ မနောသမ္ဖဿဇာ သညာ—  အယံ ဝုစ္စတိ သညာ အဇ္ဈတ္တာ.
</Paragraph>

<Paragraph number="30" book="vbh">
တတ္ထ ကတမာ သညာ ဗဟိဒ္ဓါ? ယာ သညာ တေသံ တေသံ ပရသတ္တာနံ ပရပုဂ္ဂလာနံ အဇ္ဈတ္တံ ပစ္စတ္တံ နိယကာ ပါဋိပုဂ္ဂလိကာ ဥပါဒိန္နာ, စက္ခုသမ္ဖဿဇာ သညာ သောတသမ္ဖဿဇာ သညာ ဃာနသမ္ဖဿဇာ သညာ ဇိဝှါသမ္ဖဿဇာ သညာ ကာယသမ္ဖဿဇာ သညာ မနောသမ္ဖဿဇာ သညာ—  အယံ ဝုစ္စတိ သညာ ဗဟိဒ္ဓါ.
</Paragraph>

</Division>
<Division number="17" book="vbh" e="ch" v="30" p="6">

<Paragraph number="31" book="vbh">
တတ္ထ ကတမာ သညာ ဩဠာရိကာ သုခုမာ? ပဋိဃသမ္ဖဿဇာ သညာ ဩဠာရိကာ, အဓိဝစနသမ္ဖဿဇာ သညာ သုခုမာ. အကုသလာ သညာ ဩဠာရိကာ, ကုသလာဗျာကတာ သညာ သုခုမာ. ကုသလာကုသလာ သညာ ဩဠာရိကာ, အဗျာကတာ သညာ သုခုမာ. ဒုက္ခာယ ဝေဒနာယ သမ္ပယုတ္တာ သညာ ဩဠာရိကာ, သုခါယ စ အဒုက္ခမသုခါယ စ ဝေဒနာဟိ သမ္ပယုတ္တာ သညာ သုခုမာ. သုခဒုက္ခာဟိ ဝေဒနာဟိ သမ္ပယုတ္တာ သညာ ဩဠာရိကာ, အဒုက္ခမသုခါယ ဝေဒနာယ သမ္ပယုတ္တာ သညာ သုခုမာ. အသမာပန္နဿ သညာ ဩဠာရိကာ, သမာပန္နဿ သညာ သုခုမာ. သာသဝါ သညာ ဩဠာရိကာ, အနာသဝါ သညာ သုခုမာ. တံ တံ ဝါ ပန သညံ ဥပါဒါယုပါဒါယ သညာ ဩဠာရိကာ သုခုမာ ဒဋ္ဌဗ္ဗာ.
</Paragraph>

</Division>
<Division number="18" book="vbh" e="ch" v="30" p="6">

<Paragraph number="32" book="vbh">
တတ္ထ ကတမာ သညာ ဟီနာ ပဏီတာ? အကုသလာ သညာ ဟီနာ, ကုသလာဗျာကတာ သညာ ပဏီတာ. ကုသလာကုသလာ သညာ ဟီနာ, အဗျာကတာ သညာ ပဏီတာ. ဒုက္ခာယ ဝေဒနာယ သမ္ပယုတ္တာ သညာ ဟီနာ, သုခါယ စ အဒုက္ခမသုခါယ စ ဝေဒနာဟိ သမ္ပယုတ္တာ သညာ ပဏီတာ. သုခဒုက္ခာဟိ ဝေဒနာဟိ သမ္ပယုတ္တာ သညာ ဟီနာ, အဒုက္ခမသုခါယ ဝေဒနာယ သမ္ပယုတ္တာ သညာ ပဏီတာ. အသမာပန္နဿ သညာ ဟီနာ, သမာပန္နဿ သညာ ပဏီတာ. သာသဝါ သညာ ဟီနာ, အနာသဝါ သညာ ပဏီတာ. တံ တံ ဝါ ပန သညံ ဥပါဒါယုပါဒါယ သညာ ဟီနာ ပဏီတာ ဒဋ္ဌဗ္ဗာ.
</Paragraph>

</Division>
<Division number="19" book="vbh" e="ch" v="30" p="6">

<Paragraph number="33" book="vbh">
တတ္ထ ကတမာ သညာ ဒူရေ? အကုသလာ သညာ ကုသလာဗျာကတာဟိ သညာဟိ ဒူရေ; ကုသလာဗျာကတာ သညာ အကုသလာယ သညာယ ဒူရေ; ကုသလာ သညာ အကုသလာဗျာကတာဟိ သညာဟိ ဒူရေ; အကုသလာဗျာကတာ သညာ ကုသလာယ သညာယ ဒူရေ. အဗျာကတာ သညာ ကုသလာကုသလာဟိ သညာဟိ ဒူရေ; ကုသလာကုသလာ သညာ အဗျာကတာယ သညာယ ဒူရေ. ဒုက္ခာယ ဝေဒနာယ သမ္ပယုတ္တာ သညာ သုခါယ စ အဒုက္ခမသုခါယ စ ဝေဒနာဟိ သမ္ပယုတ္တာဟိ သညာဟိ ဒူရေ; သုခါယ စ အဒုက္ခမသုခါယ စ ဝေဒနာဟိ သမ္ပယုတ္တာ သညာ ဒုက္ခာယ ဝေဒနာယ သမ္ပယုတ္တာယ သညာယ ဒူရေ; သုခါယ ဝေဒနာယ သမ္ပယုတ္တာ သညာ ဒုက္ခာယ စ အဒုက္ခမသုခါယ စ ဝေဒနာဟိ သမ္ပယုတ္တာဟိ သညာဟိ ဒူရေ; ဒုက္ခာယ စ အဒုက္ခမသုခါယ စ ဝေဒနာဟိ သမ္ပယုတ္တာ သညာ သုခါယ ဝေဒနာယ သမ္ပယုတ္တာယ သညာယ ဒူရေ; အဒုက္ခမသုခါယ ဝေဒနာယ သမ္ပယုတ္တာ သညာ သုခဒုက္ခာဟိ ဝေဒနာဟိ သမ္ပယုတ္တာဟိ သညာဟိ ဒူရေ; သုခဒုက္ခာဟိ ဝေဒနာဟိ သမ္ပယုတ္တာ သညာ အဒုက္ခမသုခါယ ဝေဒနာယ သမ္ပယုတ္တာယ သညာယ ဒူရေ. အသမာပန္နဿ သညာ သမာပန္နဿ သညာယ ဒူရေ; သမာပန္နဿ သညာ အသမာပန္နဿ သညာယ ဒူရေ. သာသဝါ သညာ အနာသဝါယ သညာယ ဒူရေ; အနာသဝါ သညာ သာသဝါယ သညာယ ဒူရေ—  အယံ ဝုစ္စတိ သညာ ဒူရေ.
</Paragraph>

<Paragraph number="34" book="vbh">
တတ္ထ ကတမာ သညာ သန္တိကေ? အကုသလာ သညာ အကုသလာယ သညာယ သန္တိကေ; ကုသလာ သညာ ကုသလာယ သညာယ သန္တိကေ; အဗျာကတာ သညာ အဗျာကတာယ သညာယ သန္တိကေ. ဒုက္ခာယ ဝေဒနာယ သမ္ပယုတ္တာ သညာ ဒုက္ခာယ ဝေဒနာယ သမ္ပယုတ္တာယ သညာယ သန္တိကေ; သုခါယ ဝေဒနာယ သမ္ပယုတ္တာ သညာ သုခါယ ဝေဒနာယ သမ္ပယုတ္တာယ သညာယ သန္တိကေ; အဒုက္ခမသုခါယ ဝေဒနာယ သမ္ပယုတ္တာ သညာ အဒုက္ခမသုခါယ ဝေဒနာယ သမ္ပယုတ္တာယ သညာယ သန္တိကေ. အသမာပန္နဿ သညာ အသမာပန္နဿ သညာယ သန္တိကေ; သမာပန္နဿ သညာ သမာပန္နဿ သညာယ သန္တိကေ. သာသဝါ သညာ သာသဝါယ သညာယ သန္တိကေ; အနာသဝါ သညာ အနာသဝါယ သညာယ သန္တိကေ. အယံ ဝုစ္စတိ သညာ သန္တိကေ. တံ တံ ဝါ ပန သညံ ဥပါဒါယုပါဒါယ သညာ ဒူရေ သန္တိကေ ဒဋ္ဌဗ္ဗာ.
</Paragraph>
</Division>