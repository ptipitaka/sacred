---
title: 1.1.2 ဝေဒနာက္ခန္ဓ
tableOfContents: false
sidebar:
  order: 2
type: tipitaka
basket: ab
book: vbh
review:
  current: review
  updated: '2025-10-27T21:48:02.517576'
  updated_by: ''
  notes: ''
  history:
  - state: review
    date: '2025-10-27T21:48:02.517576'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="8" book="vbh" e="ch" v="30" p="3">

<Paragraph number="15" book="vbh">
တတ္ထ ကတမော ဝေဒနာက္ခန္ဓော? ယာ ကာစိ ဝေဒနာ အတီတာနာဂတပစ္စုပ္ပန္နာ အဇ္ဈတ္တာ ဝါ ဗဟိဒ္ဓါ ဝါ ဩဠာရိကာ ဝါ သုခုမာ ဝါ ဟီနာ ဝါ ပဏီတာ ဝါ ယာ ဒူရေ သန္တိကေ ဝါ, တဒေကဇ္ဈံ အဘိသညူဟိတွာ အဘိသင်္ခိပိတွာ—  အယံ ဝုစ္စတိ ဝေဒနာက္ခန္ဓော.
</Paragraph>

</Division>
<Division number="9" book="vbh" e="ch" v="30" p="3">

<Paragraph number="16" book="vbh">
တတ္ထ ကတမာ ဝေဒနာ အတီတာ? ယာ ဝေဒနာ အတီတာ နိရုဒ္ဓါ ဝိဂတာ ဝိပရိဏတာ အတ္ထင်္ဂတာ အဗ္ဘတ္ထင်္ဂတာ ဥပ္ပဇ္ဇိတွာ ဝိဂတာ အတီတာ အတီတံသေန သင်္ဂဟိတာ, သုခါ ဝေဒနာ ဒုက္ခာ ဝေဒနာ အဒုက္ခမသုခါ ဝေဒနာ—  အယံ ဝုစ္စတိ ဝေဒနာ အတီတာ.
</Paragraph>

<Paragraph number="17" book="vbh">
တတ္ထ ကတမာ ဝေဒနာ အနာဂတာ? ယာ ဝေဒနာ အဇာတာ အဘူတာ အသဉ္ဇာတာ အနိဗ္ဗတ္တာ အနဘိနိဗ္ဗတ္တာ အပါတုဘူတာ အနုပ္ပန္နာ အသမုပ္ပန္နာ အနုဋ္ဌိတာ အသမုဋ္ဌိတာ အနာဂတာ အနာဂတံသေန သင်္ဂဟိတာ, သုခါ ဝေဒနာ ဒုက္ခာ ဝေဒနာ အဒုက္ခမသုခါ ဝေဒနာ—  အယံ ဝုစ္စတိ ဝေဒနာ အနာဂတာ.
</Paragraph>

<Paragraph number="18" book="vbh">
တတ္ထ ကတမာ ဝေဒနာ ပစ္စုပ္ပန္နာ? ယာ ဝေဒနာ ဇာတာ ဘူတာ သဉ္ဇာတာ နိဗ္ဗတ္တာ အဘိနိဗ္ဗတ္တာ ပါတုဘူတာ ဥပ္ပန္နာ သမုပ္ပန္နာ ဥဋ္ဌိတာ သမုဋ္ဌိတာ ပစ္စုပ္ပန္နာ ပစ္စုပ္ပန္နံသေန သင်္ဂဟိတာ, သုခါ ဝေဒနာ ဒုက္ခာ ဝေဒနာ အဒုက္ခမသုခါ ဝေဒနာ—  အယံ ဝုစ္စတိ ဝေဒနာ ပစ္စုပ္ပန္နာ.
</Paragraph>

</Division>
<Division number="10" book="vbh" e="ch" v="30" p="3">

<Paragraph number="19" book="vbh">
တတ္ထ ကတမာ ဝေဒနာ အဇ္ဈတ္တာ? ယာ ဝေဒနာ တေသံ တေသံ သတ္တာနံ အဇ္ဈတ္တံ ပစ္စတ္တံ နိယကာ ပါဋိပုဂ္ဂလိကာ ဥပါဒိန္နာ, သုခါ ဝေဒနာ ဒုက္ခာ ဝေဒနာ အဒုက္ခမသုခါ ဝေဒနာ—  အယံ ဝုစ္စတိ ဝေဒနာ အဇ္ဈတ္တာ.
</Paragraph>

<Paragraph number="20" book="vbh">
တတ္ထ ကတမာ ဝေဒနာ ဗဟိဒ္ဓါ? ယာ ဝေဒနာ တေသံ တေသံ ပရသတ္တာနံ ပရပုဂ္ဂလာနံ အဇ္ဈတ္တံ ပစ္စတ္တံ နိယကာ ပါဋိပုဂ္ဂလိကာ ဥပါဒိန္နာ, သုခါ ဝေဒနာ ဒုက္ခာ ဝေဒနာ အဒုက္ခမသုခါ ဝေဒနာ—  အယံ ဝုစ္စတိ ဝေဒနာ ဗဟိဒ္ဓါ.
</Paragraph>

</Division>
<Division number="11" book="vbh" e="ch" v="30" p="4">

<Paragraph number="21" book="vbh">
တတ္ထ ကတမာ ဝေဒနာ ဩဠာရိကာ သုခုမာ? အကုသလာ ဝေဒနာ ဩဠာရိကာ, ကုသလာဗျာကတာ ဝေဒနာ သုခုမာ. ကုသလာကုသလာ ဝေဒနာ ဩဠာရိကာ, အဗျာကတာ ဝေဒနာ သုခုမာ. ဒုက္ခာ ဝေဒနာ ဩဠာရိကာ, သုခါ စ အဒုက္ခမသုခါ စ ဝေဒနာ သုခုမာ. သုခဒုက္ခာ ဝေဒနာ ဩဠာရိကာ, အဒုက္ခမသုခါ ဝေဒနာ သုခုမာ. အသမာပန္နဿ ဝေဒနာ ဩဠာရိကာ, သမာပန္နဿ ဝေဒနာ သုခုမာ. သာသဝါ ဝေဒနာ ဩဠာရိကာ, အနာသဝါ ဝေဒနာ သုခုမာ. တံ တံ ဝါ ပန ဝေဒနံ ဥပါဒါယုပါဒါယ ဝေဒနာ ဩဠာရိကာ သုခုမာ ဒဋ္ဌဗ္ဗာ.
</Paragraph>

</Division>
<Division number="12" book="vbh" e="ch" v="30" p="4">

<Paragraph number="22" book="vbh">
တတ္ထ ကတမာ ဝေဒနာ ဟီနာ ပဏီတာ? အကုသလာ ဝေဒနာ ဟီနာ, ကုသလာဗျာကတာ ဝေဒနာ ပဏီတာ. ကုသလာကုသလာ ဝေဒနာ ဟီနာ, အဗျာကတာ ဝေဒနာ ပဏီတာ. ဒုက္ခာ ဝေဒနာ ဟီနာ, သုခါ စ အဒုက္ခမသုခါ စ ဝေဒနာ ပဏီတာ. သုခဒုက္ခာ ဝေဒနာ ဟီနာ, အဒုက္ခမသုခါ ဝေဒနာ ပဏီတာ. အသမာပန္နဿ ဝေဒနာ ဟီနာ, သမာပန္နဿ ဝေဒနာ ပဏီတာ. သာသဝါ ဝေဒနာ ဟီနာ, အနာသဝါ ဝေဒနာ ပဏီတာ. တံ တံ ဝါ ပန ဝေဒနံ ဥပါဒါယုပါဒါယ ဝေဒနာ ဟီနာ ပဏီတာ ဒဋ္ဌဗ္ဗာ.
</Paragraph>

</Division>
<Division number="13" book="vbh" e="ch" v="30" p="4">

<Paragraph number="23" book="vbh">
တတ္ထ ကတမာ ဝေဒနာ ဒူရေ? အကုသလာ ဝေဒနာ ကုသလာဗျာကတာဟိ ဝေဒနာဟိ ဒူရေ; ကုသလာဗျာကတာ ဝေဒနာ အကုသလာယ ဝေဒနာယ ဒူရေ; ကုသလာ ဝေဒနာ အကုသလာဗျာကတာဟိ ဝေဒနာဟိ ဒူရေ; အကုသလာဗျာကတာ ဝေဒနာ ကုသလာယ ဝေဒနာယ ဒူရေ; အဗျာကတာ ဝေဒနာ ကုသလာကုသလာဟိ ဝေဒနာဟိ ဒူရေ; ကုသလာကုသလာ ဝေဒနာ အဗျာကတာယ ဝေဒနာယ ဒူရေ. ဒုက္ခာ ဝေဒနာ သုခါယ စ အဒုက္ခမသုခါယ စ ဝေဒနာဟိ ဒူရေ; သုခါ စ အဒုက္ခမသုခါ စ ဝေဒနာ ဒုက္ခာယ ဝေဒနာယ ဒူရေ; သုခါ ဝေဒနာ ဒုက္ခာယ စ အဒုက္ခမသုခါယ စ ဝေဒနာဟိ ဒူရေ; ဒုက္ခာ စ အဒုက္ခမသုခါ စ ဝေဒနာ သုခါယ ဝေဒနာယ ဒူရေ; အဒုက္ခမသုခါ ဝေဒနာ သုခဒုက္ခာဟိ ဝေဒနာဟိ ဒူရေ; သုခဒုက္ခာ ဝေဒနာ အဒုက္ခမသုခါယ ဝေဒနာယ ဒူရေ. အသမာပန္နဿ ဝေဒနာ သမာပန္နဿ ဝေဒနာယ ဒူရေ; သမာပန္နဿ ဝေဒနာ အသမာပန္နဿ ဝေဒနာယ ဒူရေ. သာသဝါ ဝေဒနာ အနာသဝါယ ဝေဒနာယ ဒူရေ; အနာသဝါ ဝေဒနာ သာသဝါယ ဝေဒနာယ ဒူရေ—  အယံ ဝုစ္စတိ ဝေဒနာ ဒူရေ.
</Paragraph>

<Paragraph number="24" book="vbh">
တတ္ထ ကတမာ ဝေဒနာ သန္တိကေ? အကုသလာ ဝေဒနာ အကုသလာယ ဝေဒနာယ သန္တိကေ; ကုသလာ ဝေဒနာ ကုသလာယ ဝေဒနာယ သန္တိကေ; အဗျာကတာ ဝေဒနာ အဗျာကတာယ ဝေဒနာယ သန္တိကေ. ဒုက္ခာ ဝေဒနာ ဒုက္ခာယ ဝေဒနာယ သန္တိကေ; သုခါ ဝေဒနာ သုခါယ ဝေဒနာယ သန္တိကေ; အဒုက္ခမသုခါ ဝေဒနာ အဒုက္ခမသုခါယ ဝေဒနာယ သန္တိကေ. အသမာပန္နဿ ဝေဒနာ အသမာပန္နဿ ဝေဒနာယ သန္တိကေ; သမာပန္နဿ ဝေဒနာ သမာပန္နဿ ဝေဒနာယ သန္တိကေ. သာသဝါ ဝေဒနာ သာသဝါယ ဝေဒနာယ သန္တိကေ; အနာသဝါ ဝေဒနာ အနာသဝါယ ဝေဒနာယ သန္တိကေ. အယံ ဝုစ္စတိ ဝေဒနာ သန္တိကေ. တံ တံ ဝါ ပန ဝေဒနံ ဥပါဒါယုပါဒါယ ဝေဒနာ ဒူရေ သန္တိကေ ဒဋ္ဌဗ္ဗာ.
</Paragraph>
</Division>