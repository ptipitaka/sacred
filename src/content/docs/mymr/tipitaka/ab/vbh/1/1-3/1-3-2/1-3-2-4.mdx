---
title: "1.3.2.4 သံယောဇနဂေါစ္ဆက"
tableOfContents: false
sidebar:
  order: 8
type: "tipitaka"
basket: "ab"
book: "vbh"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Paragraph number="526" book="vbh">
စတ္တာရော ခန္ဓာ နော သံယောဇနာ. သင်္ခါရက္ခန္ဓော သိယာ သံယောဇနံ, သိယာ နော သံယောဇနံ. ရူပက္ခန္ဓော သံယောဇနိယော. စတ္တာရော ခန္ဓာ သိယာ သံယောဇနိယာ, သိယာ အသံယောဇနိယာ. ရူပက္ခန္ဓော သံယောဇနဝိပ္ပယုတ္တော. စတ္တာရော ခန္ဓာ သိယာ သံယောဇနသမ္ပယုတ္တာ, သိယာ သံယောဇနဝိပ္ပယုတ္တာ. ရူပက္ခန္ဓော န ဝတ္တဗ္ဗော—  “သံယောဇနဉ္စေဝ သံယောဇနိယော စာ”တိ, သံယောဇနိယော စေဝ နော စ သံယောဇနံ. တယော ခန္ဓာ န ဝတ္တဗ္ဗာ—  “သံယောဇနာ စေဝ သံယောဇနိယာ စာ”တိ, သိယာ သံယောဇနိယာ စေဝ နော စ သံယောဇနာ, သိယာ န ဝတ္တဗ္ဗာ—  “သံယောဇနိယာ စေဝ နော စ သံယောဇနာ”တိ. သင်္ခါရက္ခန္ဓော သိယာ သံယောဇနဉ္စေဝ သံယောဇနိယော စ, သိယာ သံယောဇနိယော စေဝ နော စ သံယောဇနံ, သိယာ န ဝတ္တဗ္ဗော—  “သံယောဇနဉ္စေဝ သံယောဇနိယော စာ”တိပိ, “သံယောဇနိယော စေဝ နော စ သံယောဇနန်”တိပိ. ရူပက္ခန္ဓော န ဝတ္တဗ္ဗော—  “သံယောဇနဉ္စေဝ သံယောဇနသမ္ပယုတ္တော စာ”တိပိ, “သံယောဇနသမ္ပယုတ္တော စေဝ နော စ သံယောဇနန်”တိပိ. တယော ခန္ဓာ န ဝတ္တဗ္ဗာ—  “သံယောဇနာ စေဝ သံယောဇနသမ္ပယုတ္တာ စာ”တိ, သိယာ သံယောဇနသမ္ပယုတ္တာ စေဝ နော စ သံယောဇနာ, သိယာ န ဝတ္တဗ္ဗာ—  “သံယောဇနသမ္ပယုတ္တာ စေဝ နော စ သံယောဇနာ”တိ. သင်္ခါရက္ခန္ဓော သိယာ သံယောဇနဉ္စေဝ သံယောဇနသမ္ပယုတ္တော စ, သိယာ သံယောဇနသမ္ပယုတ္တော စေဝ နော စ သံယောဇနံ, သိယာ န ဝတ္တဗ္ဗော—  “သံယောဇနဉ္စေဝ သံယောဇနသမ္ပယုတ္တော စာ”တိပိ, “သံယောဇနသမ္ပယုတ္တော စေဝ နော စ သံယောဇနန်”တိပိ. ရူပက္ခန္ဓော သံယောဇနဝိပ္ပယုတ္တသံယောဇနိယော. စတ္တာရော ခန္ဓာ သိယာ သံယောဇနဝိပ္ပယုတ္တသံယောဇနိယာ, သိယာ သံယောဇနဝိပ္ပယုတ္တအသံယောဇနိယာ, သိယာ န ဝတ္တဗ္ဗာ—  “သံယောဇနဝိပ္ပယုတ္တသံယောဇနိယာ”တိပိ, “သံယောဇနဝိပ္ပယုတ္တအသံယောဇနိယာ”တိပိ.
</Paragraph>