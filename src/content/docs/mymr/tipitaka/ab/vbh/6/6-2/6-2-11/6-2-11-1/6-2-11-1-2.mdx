---
title: "6.2.11.1.2 ကာမာဝစရဝိပါကစိတ္တ"
tableOfContents: false
sidebar:
  order: 2
type: "tipitaka"
basket: "ab"
book: "vbh"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="319" book="vbh">

<Paragraph number="1262" book="vbh">
ကတမေ ဓမ္မာ အဗျာကတာ? ယသ္မိံ သမယေ ကာမာဝစရဿ ကုသလဿ ကမ္မဿ ကတတ္တာ ဥပစိတတ္တာ ဝိပါကာ မနောဝိညာဏဓာတု ဥပ္ပန္နာ ဟောတိ သောမနဿသဟဂတာ ဉာဏသမ္ပယုတ္တာ …ပေ…  သောမနဿသဟဂတာ ဉာဏသမ္ပယုတ္တာ သသင်္ခါရေန …ပေ…  သောမနဿသဟဂတာ ဉာဏဝိပ္ပယုတ္တာ …ပေ…  သောမနဿသဟဂတာ ဉာဏဝိပ္ပယုတ္တာ သသင်္ခါရေန …ပေ…  ဥပေက္ခာသဟဂတာ ဉာဏသမ္ပယုတ္တာ …ပေ…  ဥပေက္ခာသဟဂတာ ဉာဏသမ္ပယုတ္တာ သသင်္ခါရေန …ပေ…  ဥပေက္ခာသဟဂတာ ဉာဏဝိပ္ပယုတ္တာ …ပေ…  ဥပေက္ခာသဟဂတာ ဉာဏဝိပ္ပယုတ္တာ သသင်္ခါရေန ရူပါရမ္မဏာ ဝါ …ပေ…  ဓမ္မာရမ္မဏာ ဝါ ယံ ယံ ဝါ ပနာရဗ္ဘ, တသ္မိံ သမယေ သင်္ခါရပစ္စယာ ဝိညာဏံ, ဝိညာဏပစ္စယာ နာမံ, နာမပစ္စယာ ဆဋ္ဌာယတနံ, ဆဋ္ဌာယတနပစ္စယာ ဖဿော, ဖဿပစ္စယာ ဝေဒနာ, ဝေဒနာပစ္စယာ ပသာဒေါ, ပသာဒပစ္စယာ အဓိမောက္ခော, အဓိမောက္ခပစ္စယာ ဘဝေါ, ဘဝပစ္စယာ ဇာတိ, ဇာတိပစ္စယာ ဇရာမရဏံ. ဧဝမေတဿ ကေဝလဿ ဒုက္ခက္ခန္ဓဿ သမုဒယော ဟောတိ.
</Paragraph>

</Division>
<Division number="320" book="vbh">

<Paragraph number="1263" book="vbh">
တတ္ထ ကတမော သင်္ခါရော? ယာ စေတနာ သဉ္စေတနာ သဉ္စေတယိတတ္တံ—  အယံ ဝုစ္စတိ “သင်္ခါရော”.
</Paragraph>

<Paragraph number="1264" book="vbh">
တတ္ထ ကတမံ သင်္ခါရပစ္စယာ ဝိညာဏံ? ယံ စိတ္တံ မနော မာနသံ …ပေ…  တဇ္ဇာမနောဝိညာဏဓာတု—  ဣဒံ ဝုစ္စတိ “သင်္ခါရပစ္စယာ ဝိညာဏံ” …ပေ…  အယံ ဝုစ္စတိ “ဖဿပစ္စယာ ဝေဒနာ”.
</Paragraph>

<Paragraph number="1265" book="vbh">
တတ္ထ ကတမော ဝေဒနာပစ္စယာ ပသာဒေါ? ယာ သဒ္ဓါ သဒ္ဒဟနာ ဩကပ္ပနာ အဘိပ္ပသာဒေါ—  အယံ ဝုစ္စတိ “ဝေဒနာပစ္စယာ ပသာဒေါ”.
</Paragraph>

<Paragraph number="1266" book="vbh">
တတ္ထ ကတမော ပသာဒပစ္စယာ အဓိမောက္ခော? ယော စိတ္တဿ အဓိမောက္ခော အဓိမုစ္စနာ တဒဓိမုတ္တတာ—  အယံ ဝုစ္စတိ “ပသာဒပစ္စယာ အဓိမောက္ခော”.
</Paragraph>

<Paragraph number="1267" book="vbh">
တတ္ထ ကတမော အဓိမောက္ခပစ္စယာ ဘဝေါ? ဌပေတွာ အဓိမောက္ခံ, ဝေဒနာက္ခန္ဓော သညာက္ခန္ဓော သင်္ခါရက္ခန္ဓော ဝိညာဏက္ခန္ဓော—  အယံ ဝုစ္စတိ “အဓိမောက္ခပစ္စယာ ဘဝေါ” …ပေ…  တေန ဝုစ္စတိ “ဧဝမေတဿ ကေဝလဿ ဒုက္ခက္ခန္ဓဿ သမုဒယော ဟောတီ”တိ.
</Paragraph>
</Division>