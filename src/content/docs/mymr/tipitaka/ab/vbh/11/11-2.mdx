---
title: "11.2 အဘိဓမ္မဘာဇနီယ"
tableOfContents: false
sidebar:
  order: 2
type: "tipitaka"
basket: "ab"
book: "vbh"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="490" book="vbh" e="ch" v="30" p="245">

<Paragraph number="1639" book="vbh">
အဋ္ဌင်္ဂိကော မဂ္ဂေါ—  သမ္မာဒိဋ္ဌိ, သမ္မာသင်္ကပ္ပေါ, သမ္မာဝါစာ, သမ္မာကမ္မန္တော, သမ္မာအာဇီဝေါ, သမ္မာဝါယာမော, သမ္မာသတိ, သမ္မာသမာဓိ.
</Paragraph>

</Division>
<Division number="491" book="vbh" e="ch" v="30" p="246">

<Paragraph number="1640" book="vbh">
တတ္ထ ကတမော အဋ္ဌင်္ဂိကော မဂ္ဂေါ? ဣဓ ဘိက္ခု ယသ္မိံ သမယေ လောကုတ္တရံ ဈာနံ ဘာဝေတိ နိယျာနိကံ အပစယဂါမိံ ဒိဋ္ဌိဂတာနံ ပဟာနာယ ပဌမာယ ဘူမိယာ ပတ္တိယာ ဝိဝိစ္စေဝ ကာမေဟိ …ပေ…  ပဌမံ ဈာနံ ဥပသမ္ပဇ္ဇ ဝိဟရတိ ဒုက္ခပဋိပဒံ ဒန္ဓာဘိညံ, တသ္မိံ သမယေ အဋ္ဌင်္ဂိကော မဂ္ဂေါ ဟောတိ—  သမ္မာဒိဋ္ဌိ …ပေ…  သမ္မာသမာဓိ.
</Paragraph>

</Division>
<Division number="492" book="vbh" e="ch" v="30" p="246">

<Paragraph number="1641" book="vbh">
တတ္ထ ကတမာ သမ္မာဒိဋ္ဌိ? ယာ ပညာ ပဇာနနာ …ပေ…  အမောဟော ဓမ္မဝိစယော သမ္မာဒိဋ္ဌိ ဓမ္မဝိစယသမ္ဗောဇ္ဈင်္ဂေါ မဂ္ဂင်္ဂံ မဂ္ဂပရိယာပန္နံ—  အယံ ဝုစ္စတိ “သမ္မာဒိဋ္ဌိ”. (1)
</Paragraph>

<Paragraph number="1642" book="vbh">
တတ္ထ ကတမော သမ္မာသင်္ကပ္ပေါ? ယော တက္ကော ဝိတက္ကော သင်္ကပ္ပေါ အပ္ပနာ ဗျပ္ပနာ စေတသော အဘိနိရောပနာ သမ္မာသင်္ကပ္ပေါ မဂ္ဂင်္ဂံ မဂ္ဂပရိယာပန္နံ—  အယံ ဝုစ္စတိ “သမ္မာသင်္ကပ္ပေါ”. (2)
</Paragraph>

<Paragraph number="1643" book="vbh">
တတ္ထ ကတမာ သမ္မာဝါစာ? ယာ စတူဟိ ဝစီဒုစ္စရိတေဟိ အာရတိ ဝိရတိ ပဋိဝိရတိ ဝေရမဏီ အကိရိယာ အကရဏံ အနဇ္ဈာပတ္တိ ဝေလာအနတိက္ကမော သေတုဃာတော သမ္မာဝါစာ မဂ္ဂင်္ဂံ မဂ္ဂပရိယာပန္နံ—  အယံ ဝုစ္စတိ “သမ္မာဝါစာ”. (3)
</Paragraph>

<Paragraph number="1644" book="vbh">
တတ္ထ ကတမော သမ္မာကမ္မန္တော? ယာ တီဟိ ကာယဒုစ္စရိတေဟိ အာရတိ ဝိရတိ ပဋိဝိရတိ ဝေရမဏီ အကိရိယာ အကရဏံ အနဇ္ဈာပတ္တိ ဝေလာအနတိက္ကမော သေတုဃာတော သမ္မာကမ္မန္တော မဂ္ဂင်္ဂံ မဂ္ဂပရိယာပန္နံ—  အယံ ဝုစ္စတိ “သမ္မာကမ္မန္တော”. (4)
</Paragraph>

<Paragraph number="1645" book="vbh">
တတ္ထ ကတမော သမ္မာအာဇီဝေါ? ယာ မိစ္ဆာအာဇီဝါ အာရတိ ဝိရတိ ပဋိဝိရတိ ဝေရမဏီ အကိရိယာ အကရဏံ အနဇ္ဈာပတ္တိ ဝေလာအနတိက္ကမော သေတုဃာတော သမ္မာအာဇီဝေါ မဂ္ဂင်္ဂံ မဂ္ဂပရိယာပန္နံ—  အယံ ဝုစ္စတိ “သမ္မာအာဇီဝေါ”. (5)
</Paragraph>

<Paragraph number="1646" book="vbh">
တတ္ထ ကတမော သမ္မာဝါယာမော? ယော စေတသိကော ဝီရိယာရမ္ဘော …ပေ…  သမ္မာဝါယာမော ဝီရိယသမ္ဗောဇ္ဈင်္ဂေါ မဂ္ဂင်္ဂံ မဂ္ဂပရိယာပန္နံ—  အယံ ဝုစ္စတိ “သမ္မာဝါယာမော”. (6)
</Paragraph>

<Paragraph number="1647" book="vbh">
တတ္ထ ကတမာ သမ္မာသတိ? ယာ သတိ အနုဿတိ …ပေ…  သမ္မာသတိ သတိသမ္ဗောဇ္ဈင်္ဂေါ မဂ္ဂင်္ဂံ မဂ္ဂပရိယာပန္နံ—  အယံ ဝုစ္စတိ “သမ္မာသတိ”. (7)
</Paragraph>

<Paragraph number="1648" book="vbh">
တတ္ထ ကတမော သမ္မာသမာဓိ? ယာ စိတ္တဿ ဌိတိ …ပေ…  သမ္မာသမာဓိ သမာဓိသမ္ဗောဇ္ဈင်္ဂေါ မဂ္ဂင်္ဂံ မဂ္ဂပရိယာပန္နံ—  အယံ ဝုစ္စတိ “သမ္မာသမာဓိ”. အယံ ဝုစ္စတိ “အဋ္ဌင်္ဂိကော မဂ္ဂေါ”. အဝသေသာ ဓမ္မာ အဋ္ဌင်္ဂိကေန မဂ္ဂေန သမ္ပယုတ္တာ. (8)
</Paragraph>

</Division>
<Division number="493" book="vbh" e="ch" v="30" p="247">

<Paragraph number="1649" book="vbh">
ပဉ္စင်္ဂိကော မဂ္ဂေါ—  သမ္မာဒိဋ္ဌိ, သမ္မာသင်္ကပ္ပေါ, သမ္မာဝါယာမော, သမ္မာသတိ, သမ္မာသမာဓိ.
</Paragraph>

</Division>
<Division number="494" book="vbh" e="ch" v="30" p="247">

<Paragraph number="1650" book="vbh">
တတ္ထ ကတမော ပဉ္စင်္ဂိကော မဂ္ဂေါ? ဣဓ ဘိက္ခု ယသ္မိံ သမယေ လောကုတ္တရံ ဈာနံ ဘာဝေတိ နိယျာနိကံ အပစယဂါမိံ ဒိဋ္ဌိဂတာနံ ပဟာနာယ ပဌမာယ ဘူမိယာ ပတ္တိယာ ဝိဝိစ္စေဝ ကာမေဟိ …ပေ…  ပဌမံ ဈာနံ ဥပသမ္ပဇ္ဇ ဝိဟရတိ ဒုက္ခပဋိပဒံ ဒန္ဓာဘိညံ, တသ္မိံ သမယေ ပဉ္စင်္ဂိကော မဂ္ဂေါ ဟောတိ—  သမ္မာဒိဋ္ဌိ, သမ္မာသင်္ကပ္ပေါ, သမ္မာဝါယာမော, သမ္မာသတိ, သမ္မာသမာဓိ.
</Paragraph>

</Division>
<Division number="495" book="vbh" e="ch" v="30" p="247">

<Paragraph number="1651" book="vbh">
တတ္ထ ကတမာ သမ္မာဒိဋ္ဌိ? ယာ ပညာ ပဇာနနာ …ပေ…  အမောဟော ဓမ္မဝိစယော သမ္မာဒိဋ္ဌိ ဓမ္မဝိစယသမ္ဗောဇ္ဈင်္ဂေါ မဂ္ဂင်္ဂံ မဂ္ဂပရိယာပန္နံ—  အယံ ဝုစ္စတိ “သမ္မာဒိဋ္ဌိ”.
</Paragraph>

<Paragraph number="1652" book="vbh">
တတ္ထ ကတမော သမ္မာသင်္ကပ္ပေါ? ယော တက္ကော ဝိတက္ကော …ပေ…  သမ္မာသင်္ကပ္ပေါ မဂ္ဂင်္ဂံ မဂ္ဂပရိယာပန္နံ—  အယံ ဝုစ္စတိ “သမ္မာသင်္ကပ္ပေါ”.
</Paragraph>

<Paragraph number="1653" book="vbh">
တတ္ထ ကတမော သမ္မာဝါယာမော? ယော စေတသိကော ဝီရိယာရမ္ဘော …ပေ…  သမ္မာဝါယာမော ဝီရိယသမ္ဗောဇ္ဈင်္ဂေါ မဂ္ဂင်္ဂံ မဂ္ဂပရိယာပန္နံ—  အယံ ဝုစ္စတိ “သမ္မာဝါယာမော”.
</Paragraph>

<Paragraph number="1654" book="vbh">
တတ္ထ ကတမာ သမ္မာသတိ? ယာ သတိ အနုဿတိ …ပေ…  သမ္မာသတိ သတိသမ္ဗောဇ္ဈင်္ဂေါ မဂ္ဂင်္ဂံ မဂ္ဂပရိယာပန္နံ—  အယံ ဝုစ္စတိ “သမ္မာသတိ”.
</Paragraph>

<Paragraph number="1655" book="vbh">
တတ္ထ ကတမော သမ္မာသမာဓိ? ယာ စိတ္တဿ ဌိတိ …ပေ…  သမ္မာသမာဓိ သမာဓိသမ္ဗောဇ္ဈင်္ဂေါ မဂ္ဂင်္ဂံ မဂ္ဂပရိယာပန္နံ—  အယံ ဝုစ္စတိ “သမ္မာသမာဓိ”. အယံ ဝုစ္စတိ “ပဉ္စင်္ဂိကော မဂ္ဂေါ”. အဝသေသာ ဓမ္မာ ပဉ္စင်္ဂိကေန မဂ္ဂေန သမ္ပယုတ္တာ.
</Paragraph>

</Division>
<Division number="496" book="vbh" e="ch" v="30" p="247">

<Paragraph number="1656" book="vbh">
ပဉ္စင်္ဂိကော မဂ္ဂေါ—  သမ္မာဒိဋ္ဌိ, သမ္မာသင်္ကပ္ပေါ, သမ္မာဝါယာမော, သမ္မာသတိ, သမ္မာသမာဓိ.
</Paragraph>

</Division>
<Division number="497" book="vbh" e="ch" v="30" p="248">

<Paragraph number="1657" book="vbh">
တတ္ထ ကတမာ သမ္မာဒိဋ္ဌိ? ဣဓ ဘိက္ခု ယသ္မိံ သမယေ လောကုတ္တရံ ဈာနံ ဘာဝေတိ နိယျာနိကံ အပစယဂါမိံ ဒိဋ္ဌိဂတာနံ ပဟာနာယ ပဌမာယ ဘူမိယာ ပတ္တိယာ ဝိဝိစ္စေဝ ကာမေဟိ …ပေ…  ပဌမံ ဈာနံ ဥပသမ္ပဇ္ဇ ဝိဟရတိ ဒုက္ခပဋိပဒံ ဒန္ဓာဘိညံ, ယာ တသ္မိံ သမယေ ပညာ ပဇာနနာ …ပေ…  အမောဟော ဓမ္မဝိစယော သမ္မာဒိဋ္ဌိ ဓမ္မဝိစယသမ္ဗောဇ္ဈင်္ဂေါ မဂ္ဂင်္ဂံ မဂ္ဂပရိယာပန္နံ—  အယံ ဝုစ္စတိ “သမ္မာဒိဋ္ဌိ”. အဝသေသာ ဓမ္မာ သမ္မာဒိဋ္ဌိယာ သမ္ပယုတ္တာ …ပေ…  အဝသေသာ ဓမ္မာ သမ္မာသင်္ကပ္ပေန သမ္ပယုတ္တာ …ပေ…  အဝသေသာ ဓမ္မာ သမ္မာဝါယာမေန သမ္ပယုတ္တာ …ပေ…  အဝသေသာ ဓမ္မာ သမ္မာသတိယာ သမ္ပယုတ္တာ.
</Paragraph>

<Paragraph number="1658" book="vbh">
တတ္ထ ကတမော သမ္မာသမာဓိ? ဣဓ ဘိက္ခု ယသ္မိံ သမယေ လောကုတ္တရံ ဈာနံ ဘာဝေတိ နိယျာနိကံ အပစယဂါမိံ ဒိဋ္ဌိဂတာနံ ပဟာနာယ ပဌမာယ ဘူမိယာ ပတ္တိယာ ဝိဝိစ္စေဝ ကာမေဟိ …ပေ…  ပဌမံ ဈာနံ ဥပသမ္ပဇ္ဇ ဝိဟရတိ ဒုက္ခပဋိပဒံ ဒန္ဓာဘိညံ, ယာ တသ္မိံ သမယေ စိတ္တဿ ဌိတိ …ပေ…  သမ္မာသမာဓိ သမာဓိသမ္ဗောဇ္ဈင်္ဂေါ မဂ္ဂင်္ဂံ မဂ္ဂပရိယာပန္နံ—  အယံ ဝုစ္စတိ “သမ္မာသမာဓိ”. အဝသေသာ ဓမ္မာ သမ္မာသမာဓိနာ သမ္ပယုတ္တာ.
</Paragraph>

</Division>
<Division number="498" book="vbh" e="ch" v="30" p="248">

<Paragraph number="1659" book="vbh">
အဋ္ဌင်္ဂိကော မဂ္ဂေါ—  သမ္မာဒိဋ္ဌိ …ပေ…  သမ္မာသမာဓိ.
</Paragraph>

</Division>
<Division number="499" book="vbh" e="ch" v="30" p="248">

<Paragraph number="1660" book="vbh">
တတ္ထ ကတမော အဋ္ဌင်္ဂိကော မဂ္ဂေါ? ဣဓ ဘိက္ခု ယသ္မိံ သမယေ လောကုတ္တရံ ဈာနံ ဘာဝေတိ နိယျာနိကံ အပစယဂါမိံ ဒိဋ္ဌိဂတာနံ ပဟာနာယ ပဌမာယ ဘူမိယာ ပတ္တိယာ ဝိဝိစ္စေဝ ကာမေဟိ …ပေ…  ပဌမံ ဈာနံ ဥပသမ္ပဇ္ဇ ဝိဟရတိ ဒုက္ခပဋိပဒံ ဒန္ဓာဘိညံ, တသ္မိံ သမယေ ဖဿော ဟောတိ …ပေ…  အဝိက္ခေပေါ ဟောတိ. ဣမေ ဓမ္မာ ကုသလာ. တဿေဝ လောကုတ္တရဿ ကုသလဿ ဈာနဿ ကတတ္တာ ဘာဝိတတ္တာ ဝိပါကံ ဝိဝိစ္စေဝ ကာမေဟိ …ပေ…  ပဌမံ ဈာနံ ဥပသမ္ပဇ္ဇ ဝိဟရတိ ဒုက္ခပဋိပဒံ ဒန္ဓာဘိညံ သုညတံ, တသ္မိံ သမယေ အဋ္ဌင်္ဂိကော မဂ္ဂေါ ဟောတိ—  သမ္မာဒိဋ္ဌိ …ပေ…  သမ္မာသမာဓိ. အယံ ဝုစ္စတိ “အဋ္ဌင်္ဂိကော မဂ္ဂေါ”. အဝသေသာ ဓမ္မာ အဋ္ဌင်္ဂိကေန မဂ္ဂေန သမ္ပယုတ္တာ.
</Paragraph>

</Division>
<Division number="500" book="vbh" e="ch" v="30" p="248">

<Paragraph number="1661" book="vbh">
ပဉ္စင်္ဂိကော မဂ္ဂေါ—  သမ္မာဒိဋ္ဌိ, သမ္မာသင်္ကပ္ပေါ, သမ္မာဝါယာမော, သမ္မာသတိ, သမ္မာသမာဓိ.
</Paragraph>

</Division>
<Division number="501" book="vbh" e="ch" v="30" p="248">

<Paragraph number="1662" book="vbh">
တတ္ထ ကတမော ပဉ္စင်္ဂိကော မဂ္ဂေါ? ဣဓ ဘိက္ခု ယသ္မိံ သမယေ လောကုတ္တရံ ဈာနံ ဘာဝေတိ နိယျာနိကံ အပစယဂါမိံ ဒိဋ္ဌိဂတာနံ ပဟာနာယ ပဌမာယ ဘူမိယာ ပတ္တိယာ ဝိဝိစ္စေဝ ကာမေဟိ …ပေ…  ပဌမံ ဈာနံ ဥပသမ္ပဇ္ဇ ဝိဟရတိ ဒုက္ခပဋိပဒံ ဒန္ဓာဘိညံ, တသ္မိံ သမယေ ဖဿော ဟောတိ …ပေ…  အဝိက္ခေပေါ ဟောတိ. ဣမေ ဓမ္မာ ကုသလာ. တဿေဝ လောကုတ္တရဿ ကုသလဿ ဈာနဿ ကတတ္တာ ဘာဝိတတ္တာ ဝိပါကံ ဝိဝိစ္စေဝ ကာမေဟိ …ပေ…  ပဌမံ ဈာနံ ဥပသမ္ပဇ္ဇ ဝိဟရတိ ဒုက္ခပဋိပဒံ ဒန္ဓာဘိညံ သုညတံ, တသ္မိံ သမယေ ပဉ္စင်္ဂိကော မဂ္ဂေါ ဟောတိ—  သမ္မာဒိဋ္ဌိ, သမ္မာသင်္ကပ္ပေါ, သမ္မာဝါယာမော, သမ္မာသတိ, သမ္မာသမာဓိ. အယံ ဝုစ္စတိ “ပဉ္စင်္ဂိကော မဂ္ဂေါ”. အဝသေသာ ဓမ္မာ ပဉ္စင်္ဂိကေန မဂ္ဂေန သမ္ပယုတ္တာ.
</Paragraph>

</Division>
<Division number="502" book="vbh" e="ch" v="30" p="249">

<Paragraph number="1663" book="vbh">
ပဉ္စင်္ဂိကော မဂ္ဂေါ—  သမ္မာဒိဋ္ဌိ, သမ္မာသင်္ကပ္ပေါ, သမ္မာဝါယာမော, သမ္မာသတိ, သမ္မာသမာဓိ.
</Paragraph>

</Division>
<Division number="503" book="vbh" e="ch" v="30" p="249">

<Paragraph number="1664" book="vbh">
တတ္ထ ကတမာ သမ္မာဒိဋ္ဌိ? ဣဓ ဘိက္ခု ယသ္မိံ သမယေ လောကုတ္တရံ ဈာနံ ဘာဝေတိ နိယျာနိကံ အပစယဂါမိံ ဒိဋ္ဌိဂတာနံ ပဟာနာယ ပဌမာယ ဘူမိယာ ပတ္တိယာ ဝိဝိစ္စေဝ ကာမေဟိ …ပေ…  ပဌမံ ဈာနံ ဥပသမ္ပဇ္ဇ ဝိဟရတိ ဒုက္ခပဋိပဒံ ဒန္ဓာဘိညံ, တသ္မိံ သမယေ ဖဿော ဟောတိ …ပေ…  အဝိက္ခေပေါ ဟောတိ. ဣမေ ဓမ္မာ ကုသလာ. တဿေဝ လောကုတ္တရဿ ကုသလဿ ဈာနဿ ကတတ္တာ ဘာဝိတတ္တာ ဝိပါကံ ဝိဝိစ္စေဝ ကာမေဟိ …ပေ…  ပဌမံ ဈာနံ ဥပသမ္ပဇ္ဇ ဝိဟရတိ ဒုက္ခပဋိပဒံ ဒန္ဓာဘိညံ သုညတံ, ယာ တသ္မိံ သမယေ ပညာ ပဇာနနာ …ပေ…  အမောဟော ဓမ္မဝိစယော သမ္မာဒိဋ္ဌိ ဓမ္မဝိစယသမ္ဗောဇ္ဈင်္ဂေါ မဂ္ဂင်္ဂံ မဂ္ဂပရိယာပန္နံ—  အယံ ဝုစ္စတိ “သမ္မာဒိဋ္ဌိ”. အဝသေသာ ဓမ္မာ သမ္မာဒိဋ္ဌိယာ သမ္ပယုတ္တာ …ပေ…  အဝသေသာ ဓမ္မာ သမ္မာသင်္ကပ္ပေန သမ္ပယုတ္တာ …ပေ…  အဝသေသာ ဓမ္မာ သမ္မာဝါယာမေန သမ္ပယုတ္တာ …ပေ…  အဝသေသာ ဓမ္မာ သမ္မာသတိယာ သမ္ပယုတ္တာ.
</Paragraph>

<Paragraph number="1665" book="vbh">
တတ္ထ ကတမော သမ္မာသမာဓိ? ဣဓ ဘိက္ခု ယသ္မိံ သမယေ လောကုတ္တရံ ဈာနံ ဘာဝေတိ နိယျာနိကံ အပစယဂါမိံ ဒိဋ္ဌိဂတာနံ ပဟာနာယ ပဌမာယ ဘူမိယာ ပတ္တိယာ ဝိဝိစ္စေဝ ကာမေဟိ …ပေ…  ပဌမံ ဈာနံ ဥပသမ္ပဇ္ဇ ဝိဟရတိ ဒုက္ခပဋိပဒံ ဒန္ဓာဘိညံ, တသ္မိံ သမယေ ဖဿော ဟောတိ …ပေ…  အဝိက္ခေပေါ ဟောတိ. ဣမေ ဓမ္မာ ကုသလာ. တဿေဝ လောကုတ္တရဿ ကုသလဿ ဈာနဿ ကတတ္တာ ဘာဝိတတ္တာ ဝိပါကံ ဝိဝိစ္စေဝ ကာမေဟိ …ပေ…  ပဌမံ ဈာနံ ဥပသမ္ပဇ္ဇ ဝိဟရတိ ဒုက္ခပဋိပဒံ ဒန္ဓာဘိညံ သုညတံ, ယာ တသ္မိံ သမယေ စိတ္တဿ ဌိတိ သဏ္ဌိတိ အဝဋ္ဌိတိ အဝိသာဟာရော အဝိက္ခေပေါ အဝိသာဟဋမာနသတာ သမထော သမာဓိန္ဒြိယံ သမာဓိဗလံ သမ္မာသမာဓိ သမာဓိသမ္ဗောဇ္ဈင်္ဂေါ မဂ္ဂင်္ဂံ မဂ္ဂပရိယာပန္နံ—  အယံ ဝုစ္စတိ “သမ္မာသမာဓိ”. အဝသေသာ ဓမ္မာ သမ္မာသမာဓိနာ သမ္ပယုတ္တာ.

</Paragraph>
</Division>

<Paragraph number="1666" type="center" book="vbh">
အဘိဓမ္မဘာဇနီယံ.
</Paragraph>