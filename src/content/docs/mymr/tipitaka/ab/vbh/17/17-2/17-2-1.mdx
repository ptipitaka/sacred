---
title: 17.2.1 ဧကကနိဒ္ဒေသ
tableOfContents: false
sidebar:
  order: 1
type: tipitaka
basket: ab
book: vbh
review:
  current: review
  updated: '2025-10-27T21:48:03.152582'
  updated_by: ''
  notes: ''
  history:
  - state: review
    date: '2025-10-27T21:48:03.152582'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="843" book="vbh" e="ch" v="30" p="363">

<Paragraph number="2630" book="vbh">
တတ္ထ ကတမော ဇာတိမဒေါ? ဇာတိံ ပဋိစ္စ မဒေါ မဇ္ဇနာ မဇ္ဇိတတ္တံ မာနော မညနာ မညိတတ္တံ ဥန္နတိ ဥန္နာမော ဓဇော သမ္ပဂ္ဂါဟော ကေတုကမျတာ စိတ္တဿ—  အယံ ဝုစ္စတိ “ဇာတိမဒေါ”. (1)
</Paragraph>

</Division>
<Division number="844" book="vbh" e="ch" v="30" p="363">

<Paragraph number="2631" book="vbh">
တတ္ထ ကတမော ဂေါတ္တမဒေါ? ဂေါတ္တံ ပဋိစ္စ …ပေ…  အာရောဂျံ ပဋိစ္စ …ပေ…  ယောဗ္ဗနံ ပဋိစ္စ …ပေ…  ဇီဝိတံ ပဋိစ္စ …ပေ…  လာဘံ ပဋိစ္စ …ပေ…  သက္ကာရံ ပဋိစ္စ …ပေ…  ဂရုကာရံ ပဋိစ္စ …ပေ…  ပုရေက္ခာရံ ပဋိစ္စ …ပေ…  ပရိဝါရံ ပဋိစ္စ …ပေ…  ဘောဂံ ပဋိစ္စ …ပေ…  ဝဏ္ဏံ ပဋိစ္စ …ပေ…  သုတံ ပဋိစ္စ …ပေ…  ပဋိဘာနံ ပဋိစ္စ …ပေ…  ရတ္တညုတံ ပဋိစ္စ …ပေ…  ပိဏ္ဍပါတိကတ္တံ ပဋိစ္စ …ပေ…  အနဝညာတံ ပဋိစ္စ …ပေ…  ဣရိယာပထံ ပဋိစ္စ …ပေ…  ဣဒ္ဓိံ ပဋိစ္စ …ပေ…  ယသံ ပဋိစ္စ …ပေ…  သီလံ ပဋိစ္စ …ပေ…  ဈာနံ ပဋိစ္စ …ပေ…  သိပ္ပံ ပဋိစ္စ …ပေ…  အာရောဟံ ပဋိစ္စ …ပေ…  ပရိဏာဟံ ပဋိစ္စ …ပေ…  သဏ္ဌာနံ ပဋိစ္စ …ပေ…  ပါရိပူရိံ ပဋိစ္စ မဒေါ မဇ္ဇနာ မဇ္ဇိတတ္တံ မာနော စ မညနာ မညိတတ္တံ ဥန္နတိ ဥန္နာမော ဓဇော သမ္ပဂ္ဂါဟော ကေတုကမျတာ စိတ္တဿ—  အယံ ဝုစ္စတိ “ပါရိပူရိမဒေါ”. (2–27)
</Paragraph>

</Division>
<Division number="845" book="vbh" e="ch" v="30" p="363">

<Paragraph number="2632" book="vbh">
တတ္ထ ကတမော မဒေါ? ယော မဒေါ မဇ္ဇနာ မဇ္ဇိတတ္တံ မာနော မညနာ မညိတတ္တံ ဥန္နတိ ဥန္နာမော ဓဇော သမ္ပဂ္ဂါဟော ကေတုကမျတာ စိတ္တဿ—  အယံ ဝုစ္စတိ “မဒေါ”. (28)
</Paragraph>

</Division>
<Division number="846" book="vbh" e="ch" v="30" p="363">

<Paragraph number="2633" book="vbh">
တတ္ထ ကတမော ပမာဒေါ? ကာယဒုစ္စရိတေ ဝါ ဝစီဒုစ္စရိတေ ဝါ မနောဒုစ္စရိတေ ဝါ ပဉ္စသု ဝါ ကာမဂုဏေသု စိတ္တဿ ဝေါဿဂ္ဂေါ ဝေါဿဂ္ဂါနုပ္ပဒါနံ ကုသလာနံ ဝါ ဓမ္မာနံ ဘာဝနာယ အသက္ကစ္စကိရိယတာ အသာတစ္စကိရိယတာ အနဋ္ဌိတကိရိယတာ ဩလီနဝုတ္တိတာ နိက္ခိတ္တဆန္ဒတာ နိက္ခိတ္တဓုရတာ အနာသေဝနာ အဘာဝနာ အဗဟုလီကမ္မံ အနဓိဋ္ဌာနံ အနနုယောဂေါ ပမာဒေါ, ယော ဧဝရူပေါ ပမာဒေါ ပမဇ္ဇနာ ပမဇ္ဇိတတ္တံ—  အယံ ဝုစ္စတိ “ပမာဒေါ”. (29)
</Paragraph>

</Division>
<Division number="847" book="vbh" e="ch" v="30" p="363">

<Paragraph number="2634" book="vbh">
တတ္ထ ကတမော ထမ္ဘော? ယော ထမ္ဘော ထမ္ဘနာ ထမ္ဘိတတ္တံ ကက္ခဠိယံ ဖာရုသိယံ ဥဇုစိတ္တတာ အမုဒုတာ—  အယံ ဝုစ္စတိ “ထမ္ဘော”. (30)
</Paragraph>

</Division>
<Division number="848" book="vbh" e="ch" v="30" p="364">

<Paragraph number="2635" book="vbh">
တတ္ထ ကတမော သာရမ္ဘော? ယော သာရမ္ဘော ပဋိသာရမ္ဘော သာရမ္ဘနာ ပဋိသာရမ္ဘနာ ပဋိသာရမ္ဘိတတ္တံ—  အယံ ဝုစ္စတိ “သာရမ္ဘော”. (31)
</Paragraph>

</Division>
<Division number="849" book="vbh" e="ch" v="30" p="364">

<Paragraph number="2636" book="vbh">
တတ္ထ ကတမာ အတြိစ္ဆတာ? ဣတရီတရစီဝရပိဏ္ဍပါတသေနာသနဂိလာနပ္ပစ္စယဘေသဇ္ဇပရိက္ခာရေဟိ ပဉ္စဟိ ဝါ ကာမဂုဏေဟိ အသန္တုဋ္ဌဿ ဘိယျောကမျတာ, ယာ ဧဝရူပါ ဣစ္ဆာ ဣစ္ဆာဂတာ အတြိစ္ဆတာ ရာဂေါ သာရာဂေါ စိတ္တဿ သာရာဂေါ—  အယံ ဝုစ္စတိ “အတြိစ္ဆတာ”. (32)
</Paragraph>

</Division>
<Division number="850" book="vbh" e="ch" v="30" p="364">

<Paragraph number="2637" book="vbh">
တတ္ထ ကတမာ မဟိစ္ဆတာ? ဣတရီတရစီဝရပိဏ္ဍပါတသေနာသနဂိလာနပ္ပစ္စယဘေသဇ္ဇပရိက္ခာရေဟိ ပဉ္စဟိ ဝါ ကာမဂုဏေဟိ အသန္တုဋ္ဌဿ ဘိယျောကမျတာ, ယာ ဧဝရူပါ ဣစ္ဆာ ဣစ္ဆာဂတာ မဟိစ္ဆတာ ရာဂေါ သာရာဂေါ စိတ္တဿ သာရာဂေါ—  အယံ ဝုစ္စတိ “မဟိစ္ဆတာ”. (33)
</Paragraph>

</Division>
<Division number="851" book="vbh" e="ch" v="30" p="364">

<Paragraph number="2638" book="vbh">
တတ္ထ ကတမာ ပါပိစ္ဆတာ? ဣဓေကစ္စော အဿဒ္ဓေါ သမာနော “သဒ္ဓေါတိ မံ ဇနော ဇာနာတူ”တိ ဣစ္ဆတိ, ဒုဿီလော သမာနော “သီလဝါတိ မံ ဇနော ဇာနာတူ”တိ ဣစ္ဆတိ, အပ္ပဿုတော သမာနော “ဗဟုဿုတောတိ မံ ဇနော ဇာနာတူ”တိ ဣစ္ဆတိ, သင်္ဂဏိကာရာမော သမာနော “ပဝိဝိတ္တောတိ မံ ဇနော ဇာနာတူ”တိ ဣစ္ဆတိ, ကုသီတော သမာနော “အာရဒ္ဓဝီရိယောတိ မံ ဇနော ဇာနာတူ”တိ ဣစ္ဆတိ, မုဋ္ဌဿတီ သမာနော “ဥပဋ္ဌိတဿတီတိ မံ ဇနော ဇာနာတူ”တိ ဣစ္ဆတိ, အသမာဟိတော သမာနော “သမာဟိတောတိ မံ ဇနော ဇာနာတူ”တိ ဣစ္ဆတိ, ဒုပ္ပညော သမာနော “ပညဝါတိ မံ ဇနော ဇာနာတူ”တိ ဣစ္ဆတိ, အခီဏာသဝေါ သမာနော “ခီဏာသဝေါတိ မံ ဇနော ဇာနာတူ”တိ ဣစ္ဆတိ—  ယာ ဧဝရူပါ ဣစ္ဆာ ဣစ္ဆာဂတာ ပါပိစ္ဆတာ ရာဂေါ သာရာဂေါ စိတ္တဿ သာရာဂေါ—  အယံ ဝုစ္စတိ “ပါပိစ္ဆတာ”. (34)
</Paragraph>

</Division>
<Division number="852" book="vbh" e="ch" v="30" p="364">

<Paragraph number="2639" book="vbh">
တတ္ထ ကတမံ သိင်္ဂံ? ယံ သိင်္ဂံ သိင်္ဂါရတာ စာတုရတာ စာတုရိယံ ပရိက္ခတ္တတာ ပါရိက္ခတ္တိယံ—  ဣဒံ ဝုစ္စတိ “သိင်္ဂံ”. (35)
</Paragraph>

</Division>
<Division number="853" book="vbh" e="ch" v="30" p="364">

<Paragraph number="2640" book="vbh">
တတ္ထ ကတမံ တိန္တိဏံ? ယံ တိန္တိဏံ တိန္တိဏာယနာ တိန္တိဏာယိတတ္တံ လောလုပ္ပံ လောလုပ္ပါယနာ လောလုပ္ပါယိတတ္တံ ပုစ္ဆဉ္ဇိကတာ သာဓုကမျတာ—  ဣဒံ ဝုစ္စတိ “တိန္တိဏံ”. (36)
</Paragraph>

</Division>
<Division number="854" book="vbh" e="ch" v="30" p="365">

<Paragraph number="2641" book="vbh">
တတ္ထ ကတမံ စာပလျံ? စီဝရမဏ္ဍနာ ပတ္တမဏ္ဍနာ သေနာသနမဏ္ဍနာ ဣမဿ ဝါ ပူတိကာယဿ ဗာဟိရာနံ ဝါ ပရိက္ခာရာနံ မဏ္ဍနာ ဝိဘူသနာ ကေဠနာ ပရိကေဠနာ ဂိဒ္ဓိကတာ ဂိဒ္ဓိကတ္တံ စပလတာ စာပလျံ—  ဣဒံ ဝုစ္စတိ “စာပလျံ”. (37)
</Paragraph>

</Division>
<Division number="855" book="vbh" e="ch" v="30" p="365">

<Paragraph number="2642" book="vbh">
တတ္ထ ကတမံ အသဘာဂဝုတ္တိ? မာတရိ ဝါ ပိတရိ ဝါ ဇေဋ္ဌေ ဝါ ဘာတရိ ဝါ အာစရိယေသု ဝါ ဥပဇ္ဈာယေ ဝါ ဗုဒ္ဓေ ဝါ သာဝကေသု ဝါ အညတရညတရေသု ဂရုဋ္ဌာနိယေသု ဝိပ္ပဋိကူလဂ္ဂါဟိတာ ဝိပစ္စနီကသာတတာ အနာဒရိယံ အနာဒရိယတာ အဂါရဝတာ အပ္ပတိဿဝတာ—  အယံ ဝုစ္စတိ “အသဘာဂဝုတ္တိ”. (38)
</Paragraph>

</Division>
<Division number="856" book="vbh" e="ch" v="30" p="365">

<Paragraph number="2643" book="vbh">
တတ္ထ ကတမာ အရတိ? ပန္တေသု ဝါ သေနာသနေသု အညတရညတရေသု ဝါ အဓိကုသလေသု ဓမ္မေသု အရတိ အရတိတာ အနဘိရတိ အနဘိရမဏာ ဥက္ကဏ္ဌိတာ ပရိတဿိတာ—  အယံ ဝုစ္စတိ “အရတိ”. (39)
</Paragraph>

</Division>
<Division number="857" book="vbh" e="ch" v="30" p="365">

<Paragraph number="2644" book="vbh">
တတ္ထ ကတမာ တန္ဒီ? ယာ တန္ဒီ တန္ဒိယနာ တန္ဒိမနကတာ အာလသျံ အာလသျာယနာ အာလသျာယိတတ္တံ—  အယံ ဝုစ္စတိ “တန္ဒီ”. (40)
</Paragraph>

</Division>
<Division number="858" book="vbh" e="ch" v="30" p="365">

<Paragraph number="2645" book="vbh">
တတ္ထ ကတမာ ဝိဇမ္ဘိတာ? ယာ ကာယဿ ဇမ္ဘနာ ဝိဇမ္ဘနာ အာနမနာ ဝိနမနာ သန္နမနာ ပဏမနာ ဗျာဓိယကံ—  အယံ ဝုစ္စတိ “ဝိဇမ္ဘိတာ”. (41)
</Paragraph>

</Division>
<Division number="859" book="vbh" e="ch" v="30" p="365">

<Paragraph number="2646" book="vbh">
တတ္ထ ကတမော ဘတ္တသမ္မဒေါ? ယာ ဘုတ္တာဝိဿ ဘတ္တမုစ္ဆာ ဘတ္တကိလမထော ဘတ္တပရိဠာဟော ကာယဒုဋ္ဌုလ္လံ—  အယံ ဝုစ္စတိ “ဘတ္တသမ္မဒေါ”. (42)
</Paragraph>

</Division>
<Division number="860" book="vbh" e="ch" v="30" p="365">

<Paragraph number="2647" book="vbh">
တတ္ထ ကတမံ စေတသော စ လီနတ္တံ? ယာ စိတ္တဿ အကလျတာ အကမ္မညတာ ဩလီယနာ သလ္လီယနာ လီနံ လီယနာ လီယိတတ္တံ ထိနံ ထိယနာ ထိယိတတ္တံ စိတ္တဿ—  ဣဒံ ဝုစ္စတိ “စေတသော စ လီနတ္တံ”. (43)
</Paragraph>

</Division>
<Division number="861" book="vbh" e="ch" v="30" p="365">

<Paragraph number="2648" book="vbh">
တတ္ထ ကတမာ ကုဟနာ? လာဘသက္ကာရသိလောကသန္နိဿိတဿ ပါပိစ္ဆဿ ဣစ္ဆာပကတဿ ပစ္စယပဋိသေဝနသင်္ခါတေန ဝါ သာမန္တဇပ္ပိတေန ဝါ ဣရိယာပထဿ ဝါ အဌပနာ ဌပနာ သဏ္ဌပနာ ဘာကုဋိတာ ဘာကုဋိယံ ကုဟနာ ကုဟာယနာ ကုဟိတတ္တံ—  အယံ ဝုစ္စတိ “ကုဟနာ”. (44)
</Paragraph>

</Division>
<Division number="862" book="vbh" e="ch" v="30" p="366">

<Paragraph number="2649" book="vbh">
တတ္ထ ကတမာ လပနာ? လာဘသက္ကာရသိလောကသန္နိဿိတဿ ပါပိစ္ဆဿ ဣစ္ဆာပကတဿ ယာ ပရေသံ အာလပနာ လပနာ သလ္လပနာ ဥလ္လပနာ သမုလ္လပနာ ဥန္နဟနာ သမုန္နဟနာ ဥက္ကာစနာ သမုက္ကာစနာ အနုပ္ပိယဘာဏိတာ စာဋုကမျတာ မုဂ္ဂသူပျတာ ပါရိဘဋယတာ—  အယံ ဝုစ္စတိ “လပနာ”. (45)
</Paragraph>

</Division>
<Division number="863" book="vbh" e="ch" v="30" p="366">

<Paragraph number="2650" book="vbh">
တတ္ထ ကတမာ နေမိတ္တိကတာ? လာဘသက္ကာရသိလောကသန္နိဿိတဿ ပါပိစ္ဆဿ ဣစ္ဆာပကတဿ ယံ ပရေသံ နိမိတ္တံ နိမိတ္တကမ္မံ ဩဘာသော ဩဘာသကမ္မံ သာမန္တဇပ္ပါ ပရိကထာ—  အယံ ဝုစ္စတိ “နေမိတ္တိကတာ”. (46)
</Paragraph>

</Division>
<Division number="864" book="vbh" e="ch" v="30" p="366">

<Paragraph number="2651" book="vbh">
တတ္ထ ကတမာ နိပ္ပေသိကတာ? လာဘသက္ကာရသိလောကသန္နိဿိတဿ ပါပိစ္ဆဿ ဣစ္ဆာပကတဿ ယာ ပရေသံ အက္ကောသနာ ဝမ္ဘနာ ဂရဟဏာ ဥက္ခေပနာ သမုက္ခေပနာ ခိပနာ သင်္ခိပနာ ပါပနာ သမ္ပာပနာ အဝဏ္ဏဟာရိကာ ပရပိဋ္ဌိမံသိကတာ—  အယံ ဝုစ္စတိ “နိပ္ပေသိကတာ”. (47)
</Paragraph>

</Division>
<Division number="865" book="vbh" e="ch" v="30" p="366">

<Paragraph number="2652" book="vbh">
တတ္ထ ကတမာ လာဘေန လာဘံ နိဇိဂီသနတာ? လာဘသက္ကာရသိလောကသန္နိဿိတော ပါပိစ္ဆော ဣစ္ဆာပကတော ဣတော လဒ္ဓံ အာမိသံ အမုတြ ဟရတိ အမုတြ ဝါ လဒ္ဓံ အာမိသံ ဣဓ အာဟရတိ, ယာ ဧဝရူပါ အာမိသဿ ဧဋ္ဌိ ဂဝေဋ္ဌိ ပရိယေဋ္ဌိ ဧသနာ ဂဝေသနာ ပရိယေသနာ—  အယံ ဝုစ္စတိ “လာဘေန လာဘံ နိဇိဂီသနတာ”. (48)
</Paragraph>

</Division>
<Division number="866" book="vbh" e="ch" v="30" p="366">

<Paragraph number="2653" book="vbh">
တတ္ထ ကတမော သေယျောဟမသ္မီတိ မာနော? ဣဓေကစ္စော ဇာတိယာ ဝါ ဂေါတ္တေန ဝါ ကောလပုတ္တိယေန ဝါ ဝဏ္ဏပေါက္ခရတာယ ဝါ ဓနေန ဝါ အဇ္ဈေနေန ဝါ ကမ္မာယတနေန ဝါ သိပ္ပါယတနေန ဝါ ဝိဇ္ဇာဋ္ဌာနေန ဝါ သုတေန ဝါ ပဋိဘာနေန ဝါ အညတရညတရေန ဝတ္ထုနာ မာနံ ဇပ္ပေတိ, ယော ဧဝရူပေါ မာနော မညနာ မညိတတ္တံ ဥန္နတိ ဥန္နာမော ဓဇော သမ္ပဂ္ဂါဟော ကေတုကမျတာ စိတ္တဿ—  အယံ ဝုစ္စတိ “သေယျောဟမသ္မီတိ မာနော”. (49)
</Paragraph>

</Division>
<Division number="867" book="vbh" e="ch" v="30" p="366">

<Paragraph number="2654" book="vbh">
တတ္ထ ကတမော သဒိသောဟမသ္မီတိ မာနော? ဣဓေကစ္စော ဇာတိယာ ဝါ ဂေါတ္တေန ဝါ ကောလပုတ္တိယေန ဝါ ဝဏ္ဏပေါက္ခရတာယ ဝါ ဓနေန ဝါ အဇ္ဈေနေန ဝါ ကမ္မာယတနေန ဝါ သိပ္ပါယတနေန ဝါ ဝိဇ္ဇာဋ္ဌာနေန ဝါ သုတေန ဝါ ပဋိဘာနေန ဝါ အညတရညတရေန ဝတ္ထုနာ မာနံ ဇပ္ပေတိ, ယော ဧဝရူပေါ မာနော မညနာ မညိတတ္တံ ဥန္နတိ ဥန္နာမော ဓဇော သမ္ပဂ္ဂါဟော ကေတုကမျတာ စိတ္တဿ—  အယံ ဝုစ္စတိ “သဒိသောဟမသ္မီတိ မာနော”. (50)
</Paragraph>

</Division>
<Division number="868" book="vbh" e="ch" v="30" p="367">

<Paragraph number="2655" book="vbh">
တတ္ထ ကတမော ဟီနောဟမသ္မီတိ မာနော? ဣဓေကစ္စော ဇာတိယာ ဝါ ဂေါတ္တေန ဝါ ကောလပုတ္တိယေန ဝါ ဝဏ္ဏပေါက္ခရတာယ ဝါ ဓနေန ဝါ အဇ္ဈေနေန ဝါ ကမ္မာယတနေန ဝါ သိပ္ပါယတနေန ဝါ ဝိဇ္ဇာဋ္ဌာနေန ဝါ သုတေန ဝါ ပဋိဘာနေန ဝါ အညတရညတရေန ဝတ္ထုနာ ဩမာနံ ဇပ္ပေတိ, ယော ဧဝရူပေါ ဩမာနော ဩမညနာ ဩမညိတတ္တံ ဟီဠနာ ဩဟီဠနာ ဩဟီဠိတတ္တံ အတ္တုညာ အတ္တဝညာ အတ္တပရိဘဝေါ—  အယံ ဝုစ္စတိ “ဟီနောဟမသ္မီတိ မာနော”. (51)
</Paragraph>

</Division>
<Division number="869" book="vbh" e="ch" v="30" p="367">

<Paragraph number="2656" book="vbh">
တတ္ထ ကတမော သေယျဿ သေယျောဟမသ္မီတိ မာနော? ဣဓေကစ္စော သေယျော ဟောတိ ဇာတိယာ ဝါ ဂေါတ္တေန ဝါ ကောလပုတ္တိယေန ဝါ ဝဏ္ဏပေါက္ခရတာယ ဝါ ဓနေန ဝါ အဇ္ဈေနေန ဝါ ကမ္မာယတနေန ဝါ သိပ္ပါယတနေန ဝါ ဝိဇ္ဇာဋ္ဌာနေန ဝါ သုတေန ဝါ ပဋိဘာနေန ဝါ အညတရညတရေန ဝတ္ထုနာ ပရေဟိ သေယျံ အတ္တာနံ ဒဟတိ; သော တံ နိဿာယ မာနံ ဇပ္ပေတိ. ယော ဧဝရူပေါ မာနော မညနာ မညိတတ္တံ ဥန္နတိ ဥန္နာမော ဓဇော သမ္ပဂ္ဂါဟော ကေတုကမျတာ စိတ္တဿ—  အယံ ဝုစ္စတိ “သေယျဿ သေယျောဟမသ္မီတိ မာနော”. (52)
</Paragraph>

</Division>
<Division number="870" book="vbh" e="ch" v="30" p="367">

<Paragraph number="2657" book="vbh">
တတ္ထ ကတမော သေယျဿ သဒိသောဟမသ္မီတိ မာနော? ဣဓေကစ္စော သေယျော ဟောတိ ဇာတိယာ ဝါ ဂေါတ္တေန ဝါ ကောလပုတ္တိယေန ဝါ ဝဏ္ဏပေါက္ခရတာယ ဝါ ဓနေန ဝါ အဇ္ဈေနေန ဝါ ကမ္မာယတနေန ဝါ သိပ္ပါယတနေန ဝါ ဝိဇ္ဇာဋ္ဌာနေန ဝါ သုတေန ဝါ ပဋိဘာနေန ဝါ အညတရညတရေန ဝတ္ထုနာ ပရေဟိ သဒိသံ အတ္တာနံ ဒဟတိ; သော တံ နိဿာယ မာနံ ဇပ္ပေတိ. ယော ဧဝရူပေါ မာနော မညနာ မညိတတ္တံ ဥန္နတိ ဥန္နာမော ဓဇော သမ္ပဂ္ဂါဟော ကေတုကမျတာ စိတ္တဿ—  အယံ ဝုစ္စတိ “သေယျဿ သဒိသောဟမသ္မီတိ မာနော”. (53)
</Paragraph>

</Division>
<Division number="871" book="vbh" e="ch" v="30" p="367">

<Paragraph number="2658" book="vbh">
တတ္ထ ကတမော သေယျဿ ဟီနောဟမသ္မီတိ မာနော? ဣဓေကစ္စော သေယျော ဟောတိ ဇာတိယာ ဝါ ဂေါတ္တေန ဝါ ကောလပုတ္တိယေန ဝါ ဝဏ္ဏပေါက္ခရတာယ ဝါ ဓနေန ဝါ အဇ္ဈေနေန ဝါ ကမ္မာယတနေန ဝါ သိပ္ပါယတနေန ဝါ ဝိဇ္ဇာဋ္ဌာနေန ဝါ သုတေန ဝါ ပဋိဘာနေန ဝါ အညတရညတရေန ဝတ္ထုနာ ပရေဟိ ဟီနံ အတ္တာနံ ဒဟတိ; သော တံ နိဿာယ ဩမာနံ ဇပ္ပေတိ. ယော ဧဝရူပေါ ဩမာနော ဩမညနာ ဩမညိတတ္တံ ဟီဠနာ ဩဟီဠနာ ဩဟီဠိတတ္တံ အတ္တုညာ အတ္တဝညာ အတ္တပရိဘဝေါ—  အယံ ဝုစ္စတိ “သေယျဿ ဟီနောဟမသ္မီတိ မာနော”. (54)
</Paragraph>

</Division>
<Division number="872" book="vbh" e="ch" v="30" p="368">

<Paragraph number="2659" book="vbh">
တတ္ထ ကတမော သဒိသဿ သေယျောဟမသ္မီတိ မာနော? ဣဓေကစ္စော သဒိသော ဟောတိ ဇာတိယာ ဝါ ဂေါတ္တေန ဝါ ကောလပုတ္တိယေန ဝါ …ပေ…  အညတရညတရေန ဝတ္ထုနာ ပရေဟိ သေယျံ အတ္တာနံ ဒဟတိ; သော တံ နိဿာယ မာနံ ဇပ္ပေတိ. ယော ဧဝရူပေါ မာနော မညနာ မညိတတ္တံ …ပေ…  ကေတုကမျတာ စိတ္တဿ—  အယံ ဝုစ္စတိ “သဒိသဿ သေယျောဟမသ္မီတိ မာနော”. (55)
</Paragraph>

</Division>
<Division number="873" book="vbh" e="ch" v="30" p="368">

<Paragraph number="2660" book="vbh">
တတ္ထ ကတမော သဒိသဿ သဒိသောဟမသ္မီတိ မာနော? ဣဓေကစ္စော သဒိသော ဟောတိ ဇာတိယာ ဝါ ဂေါတ္တေန ဝါ ကောလပုတ္တိယေန ဝါ …ပေ…  အညတရညတရေန ဝတ္ထုနာ ပရေဟိ သဒိသံ အတ္တာနံ ဒဟတိ; သော တံ နိဿာယ မာနံ ဇပ္ပေတိ. ယော ဧဝရူပေါ မာနော မညနာ မညိတတ္တံ ဥန္နတိ ဥန္နာမော ဓဇော သမ္ပဂ္ဂါဟော ကေတုကမျတာ စိတ္တဿ—  အယံ ဝုစ္စတိ “သဒိသဿ သဒိသောဟမသ္မီတိ မာနော”. (56)
</Paragraph>

</Division>
<Division number="874" book="vbh" e="ch" v="30" p="368">

<Paragraph number="2661" book="vbh">
တတ္ထ ကတမော သဒိသဿ ဟီနောဟမသ္မီတိ မာနော? ဣဓေကစ္စော သဒိသော ဟောတိ ဇာတိယာ ဝါ ဂေါတ္တေန ဝါ ကောလပုတ္တိယေန ဝါ …ပေ…  အညတရညတရေန ဝတ္ထုနာ ပရေဟိ ဟီနံ အတ္တာနံ ဒဟတိ; သော တံ နိဿာယ ဩမာနံ ဇပ္ပေတိ. ယော ဧဝရူပေါ ဩမာနော ဩမညနာ ဩမညိတတ္တံ ဟီဠနာ ဩဟီဠနာ ဩဟီဠိတတ္တံ အတ္တုညာ အတ္တဝညာ အတ္တပရိဘဝေါ—  အယံ ဝုစ္စတိ “သဒိသဿ ဟီနောဟမသ္မီတိ မာနော”. (57)
</Paragraph>

</Division>
<Division number="875" book="vbh" e="ch" v="30" p="368">

<Paragraph number="2662" book="vbh">
တတ္ထ ကတမော ဟီနဿ သေယျောဟမသ္မီတိ မာနော? ဣဓေကစ္စော ဟီနော ဟောတိ ဇာတိယာ ဝါ ဂေါတ္တေန ဝါ ကောလပုတ္တိယေန ဝါ …ပေ…  အညတရညတရေန ဝတ္ထုနာ ပရေဟိ သေယျံ အတ္တာနံ ဒဟတိ; သော တံ နိဿာယ မာနံ ဇပ္ပေတိ. ယော ဧဝရူပေါ မာနော မညနာ မညိတတ္တံ ဥန္နတိ ဥန္နာမော ဓဇော သမ္ပဂ္ဂါဟော ကေတုကမျတာ စိတ္တဿ—  အယံ ဝုစ္စတိ “ဟီနဿ သေယျောဟမသ္မီတိ မာနော”. (58)
</Paragraph>

</Division>
<Division number="876" book="vbh" e="ch" v="30" p="369">

<Paragraph number="2663" book="vbh">
တတ္ထ ကတမော ဟီနဿ သဒိသောဟမသ္မီတိ မာနော? ဣဓေကစ္စော ဟီနော ဟောတိ ဇာတိယာ ဝါ ဂေါတ္တေန ဝါ ကောလပုတ္တိယေန ဝါ …ပေ…  အညတရညတရေန ဝတ္ထုနာ ပရေဟိ သဒိသံ အတ္တာနံ ဒဟတိ; သော တံ နိဿာယ မာနံ ဇပ္ပေတိ. ယော ဧဝရူပေါ မာနော မညနာ မညိတတ္တံ ဥန္နတိ ဥန္နာမော ဓဇော သမ္ပဂ္ဂါဟော ကေတုကမျတာ စိတ္တဿ—  အယံ ဝုစ္စတိ “ဟီနဿ သဒိသောဟမသ္မီတိ မာနော”. (59)
</Paragraph>

</Division>
<Division number="877" book="vbh" e="ch" v="30" p="369">

<Paragraph number="2664" book="vbh">
တတ္ထ ကတမော ဟီနဿ ဟီနောဟမသ္မီတိ မာနော? ဣဓေကစ္စော ဟီနော ဟောတိ ဇာတိယာ ဝါ ဂေါတ္တေန ဝါ ကောလပုတ္တိယေန ဝါ …ပေ…  အညတရညတရေန ဝတ္ထုနာ ပရေဟိ သဒိသံ အတ္တာနံ ဒဟတိ; သော တံ နိဿာယ ဩမာနံ ဇပ္ပေတိ. ယော ဧဝရူပေါ ဩမာနော ဩမညနာ ဩမညိတတ္တံ ဟီဠနာ ဩဟီဠနာ ဩဟီဠိတတ္တံ အတ္တုညာ အတ္တဝညာ အတ္တပရိဘဝေါ—  အယံ ဝုစ္စတိ “ဟီနဿ ဟီနောဟမသ္မီတိ မာနော”. (60)
</Paragraph>

</Division>
<Division number="878" book="vbh" e="ch" v="30" p="369">

<Paragraph number="2665" book="vbh">
တတ္ထ ကတမော မာနော? ယော မာနော မညနာ မညိတတ္တံ ဥန္နတိ ဥန္နာမော ဓဇော သမ္ပဂ္ဂါဟော ကေတုကမျတာ စိတ္တဿ—  အယံ ဝုစ္စတိ “မာနော”. (61)
</Paragraph>

</Division>
<Division number="879" book="vbh" e="ch" v="30" p="369">

<Paragraph number="2666" book="vbh">
တတ္ထ ကတမော အတိမာနော? ဣဓေကစ္စော ဇာတိယာ ဝါ ဂေါတ္တေန ဝါ ကောလပုတ္တိယေန ဝါ …ပေ…  အညတရညတရေန ဝတ္ထုနာ ပရေဟိ အတ္တာနံ အတိမညတိ. ယော ဧဝရူပေါ မာနော မညနာ မညိတတ္တံ ဥန္နတိ ဥန္နာမော ဓဇော သမ္ပဂ္ဂါဟော ကေတုကမျတာ စိတ္တဿ—  အယံ ဝုစ္စတိ “အတိမာနော”. (62)
</Paragraph>

</Division>
<Division number="880" book="vbh" e="ch" v="30" p="369">

<Paragraph number="2667" book="vbh">
တတ္ထ ကတမော မာနာတိမာနော? ဣဓေကစ္စော ဇာတိယာ ဝါ ဂေါတ္တေန ဝါ ကောလပုတ္တိယေန ဝါ …ပေ…  အညတရညတရေန ဝတ္ထုနာ ပုဗ္ဗကာလံ ပရေဟိ သဒိသံ အတ္တာနံ ဒဟတိ, အပရကာလံ အတ္တာနံ သေယျံ ဒဟတိ. ယော ဧဝရူပေါ မာနော မညနာ မညိတတ္တံ ဥန္နတိ ဥန္နာမော ဓဇော သမ္ပဂ္ဂါဟော ကေတုကမျတာ စိတ္တဿ—  အယံ ဝုစ္စတိ “မာနာတိမာနော”. (63)
</Paragraph>

</Division>
<Division number="881" book="vbh" e="ch" v="30" p="369">

<Paragraph number="2668" book="vbh">
တတ္ထ ကတမော ဩမာနော? ဣဓေကစ္စော ဇာတိယာ ဝါ ဂေါတ္တေန ဝါ ကောလပုတ္တိယေန ဝါ ဝဏ္ဏပေါက္ခရတာယ ဝါ ဓနေန ဝါ အဇ္ဈေနေန ဝါ ကမ္မာယတနေန ဝါ သိပ္ပါယတနေန ဝါ ဝိဇ္ဇာဋ္ဌာနေန ဝါ သုတေန ဝါ ပဋိဘာနေန ဝါ အညတရညတရေန ဝတ္ထုနာ ဩမာနံ ဇပ္ပေတိ. ယော ဧဝရူပေါ ဩမာနော ဩမညနာ ဩမညိတတ္တံ ဟီဠနာ ဩဟီဠနာ ဩဟီဠိတတ္တံ အတ္တုညာ အတ္တဝညာ အတ္တပရိဘဝေါ—  အယံ ဝုစ္စတိ “ဩမာနော”. (64)
</Paragraph>

</Division>
<Division number="882" book="vbh" e="ch" v="30" p="370">

<Paragraph number="2669" book="vbh">
တတ္ထ ကတမော အဓိမာနော? အပ္ပတ္တေ ပတ္တသညိတာ, အကတေ ကတသညိတာ, အနဓိဂတေ အဓိဂတသညိတာ, အသစ္ဆိကတေ သစ္ဆိကတသညိတာ, ယော ဧဝရူပေါ မာနော မညနာ မညိတတ္တံ ဥန္နတိ ဥန္နာမော ဓဇော သမ္ပဂ္ဂါဟော ကေတုကမျတာ စိတ္တဿ—  အယံ ဝုစ္စတိ “အဓိမာနော”. (65)
</Paragraph>

</Division>
<Division number="883" book="vbh" e="ch" v="30" p="370">

<Paragraph number="2670" book="vbh">
တတ္ထ ကတမော အသ္မိမာနော? ရူပံ အသ္မီတိ မာနော, အသ္မီတိ ဆန္ဒော, အသ္မီတိ အနုသယော, ဝေဒနာ …ပေ…  သညာ …ပေ…  သင်္ခါရာ …ပေ…  ဝိညာဏံ အသ္မီတိ မာနော, အသ္မီတိ ဆန္ဒော, အသ္မီတိ အနုသယော, ယော ဧဝရူပေါ မာနော မညနာ မညိတတ္တံ ဥန္နတိ ဥန္နာမော ဓဇော သမ္ပဂ္ဂါဟော ကေတုကမျတာ စိတ္တဿ—  အယံ ဝုစ္စတိ “အသ္မိမာနော”. (66)
</Paragraph>

</Division>
<Division number="884" book="vbh" e="ch" v="30" p="370">

<Paragraph number="2671" book="vbh">
တတ္ထ ကတမော မိစ္ဆာမာနော? ဣဓေကစ္စော ပါပကေန ဝါ ကမ္မာယတနေန ပါပကေန ဝါ သိပ္ပါယတနေန ပါပကေန ဝါ ဝိဇ္ဇာဋ္ဌာနေန ပါပကေန ဝါ သုတေန ပါပကေန ဝါ ပဋိဘာနေန ပါပကေန ဝါ သီလေန ပါပကေန ဝါ ဝတေန ပါပကေန ဝါ သီလဗ္ဗတေန ပါပိကာယ ဝါ ဒိဋ္ဌိယာ အညတရညတရေန ဝတ္ထုနာ မာနံ ဇပ္ပေတိ, ယော ဧဝရူပေါ မာနော မညနာ မညိတတ္တံ ဥန္နတိ ဥန္နာမော ဓဇော သမ္ပဂ္ဂါဟော ကေတုကမျတာ စိတ္တဿ—  အယံ ဝုစ္စတိ “မိစ္ဆာမာနော”. (67)
</Paragraph>

</Division>
<Division number="885" book="vbh" e="ch" v="30" p="370">

<Paragraph number="2672" book="vbh">
တတ္ထ ကတမော ဉာတိဝိတက္ကော? ဉာတကေ အာရဗ္ဘ ဂေဟသိတော တက္ကော ဝိတက္ကော မိစ္ဆာသင်္ကပ္ပေါ—  အယံ ဝုစ္စတိ “ဉာတိဝိတက္ကော”. (68)
</Paragraph>

</Division>
<Division number="886" book="vbh" e="ch" v="30" p="370">

<Paragraph number="2673" book="vbh">
တတ္ထ ကတမော ဇနပဒဝိတက္ကော? ဇနပဒံ အာရဗ္ဘ ဂေဟသိတော တက္ကော ဝိတက္ကော မိစ္ဆာသင်္ကပ္ပေါ—  အယံ ဝုစ္စတိ “ဇနပဒဝိတက္ကော”. (69)
</Paragraph>

</Division>
<Division number="887" book="vbh" e="ch" v="30" p="370">

<Paragraph number="2674" book="vbh">
တတ္ထ ကတမော အမရဝိတက္ကော? ဒုက္ကရကာရိကာပဋိသံယုတ္တော ဝါ ဒိဋ္ဌိဂတပဋိသံယုတ္တော ဝါ ဂေဟသိတော တက္ကော ဝိတက္ကော မိစ္ဆာသင်္ကပ္ပေါ—  အယံ ဝုစ္စတိ “အမရဝိတက္ကော”. (70)
</Paragraph>

</Division>
<Division number="888" book="vbh" e="ch" v="30" p="371">

<Paragraph number="2675" book="vbh">
တတ္ထ ကတမော ပရာနုဒ္ဒယတာပဋိသံယုတ္တော ဝိတက္ကော? ဣဓေကစ္စော ဂိဟီဟိ သံသဋ္ဌော ဝိဟရတိ သဟနန္ဒီ သဟသောကီ, သုခိတေသု သုခိတော, ဒုက္ခိတေသု ဒုက္ခိတော, ဥပ္ပန္နေသု ကိစ္စကရဏီယေသု အတ္တနာ ဝါ ယောဂံ အာပဇ္ဇတိ. ယော တတ္ထ ဂေဟသိတော တက္ကော ဝိတက္ကော မိစ္ဆာသင်္ကပ္ပေါ—  အယံ ဝုစ္စတိ “ပရာနုဒ္ဒယတာပဋိသံယုတ္တော ဝိတက္ကော”. (71)
</Paragraph>

</Division>
<Division number="889" book="vbh" e="ch" v="30" p="371">

<Paragraph number="2676" book="vbh">
တတ္ထ ကတမော လာဘသက္ကာရသိလောကပဋိသံယုတ္တော ဝိတက္ကော? လာဘသက္ကာရသိလောကံ အာရဗ္ဘ ဂေဟသိတော တက္ကော ဝိတက္ကော မိစ္ဆာသင်္ကပ္ပေါ—  အယံ ဝုစ္စတိ “လာဘသက္ကာရသိလောကပဋိသံယုတ္တော ဝိတက္ကော”. (72)
</Paragraph>

</Division>
<Division number="890" book="vbh" e="ch" v="30" p="371">

<Paragraph number="2677" book="vbh">
တတ္ထ ကတမော အနဝညတ္တိပဋိသံယုတ္တော ဝိတက္ကော? ဣဓေကစ္စော ဇာတိယာ ဝါ ဂေါတ္တေန ဝါ ကောလပုတ္တိယေန ဝါ ဝဏ္ဏပေါက္ခရတာယ ဝါ ဓနေန ဝါ အဇ္ဈေနေန ဝါ ကမ္မာယတနေန ဝါ သိပ္ပါယတနေန ဝါ ဝိဇ္ဇာဋ္ဌာနေန ဝါ သုတေန ဝါ ပဋိဘာနေန ဝါ အညတရညတရေန ဝတ္ထုနာ မာ မံ ပရေ အဝဇာနိံသူတိ. ယော တတ္ထ ဂေဟသိတော တက္ကော ဝိတက္ကော မိစ္ဆာသင်္ကပ္ပေါ—  အယံ ဝုစ္စတိ “အနဝညတ္တိပဋိသံယုတ္တော ဝိတက္ကော”. (73)

</Paragraph>
</Division>

<Paragraph number="2678" type="center" book="vbh">
ဧကကံ.
</Paragraph>