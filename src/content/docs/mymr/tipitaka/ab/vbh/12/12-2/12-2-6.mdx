---
title: 12.2.6 လောကုတ္တရဝိပါက
tableOfContents: false
sidebar:
  order: 6
type: tipitaka
basket: ab
book: vbh
review:
  current: review
  updated: '2025-10-27T21:48:02.817481'
  updated_by: ''
  notes: ''
  history:
  - state: review
    date: '2025-10-27T21:48:02.817481'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="633" book="vbh" e="ch" v="30" p="279">

<Paragraph number="1897" book="vbh">
စတ္တာရိ ဈာနာနိ—  ပဌမံ ဈာနံ, ဒုတိယံ ဈာနံ, တတိယံ ဈာနံ, စတုတ္ထံ ဈာနံ.
</Paragraph>

</Division>
<Division number="634" book="vbh" e="ch" v="30" p="279">

<Paragraph number="1898" book="vbh">
တတ္ထ ကတမံ ပဌမံ ဈာနံ? ဣဓ ဘိက္ခု ယသ္မိံ သမယေ လောကုတ္တရံ ဈာနံ ဘာဝေတိ နိယျာနိကံ အပစယဂါမိံ ဒိဋ္ဌိဂတာနံ ပဟာနာယ ပဌမာယ ဘူမိယာ ပတ္တိယာ ဝိဝိစ္စေဝ ကာမေဟိ …ပေ…  ပဌမံ ဈာနံ ဥပသမ္ပဇ္ဇ ဝိဟရတိ ဒုက္ခပဋိပဒံ ဒန္ဓာဘိညံ, တသ္မိံ သမယေ ဖဿော ဟောတိ …ပေ…  အဝိက္ခေပေါ ဟောတိ. ဣမေ ဓမ္မာ ကုသလာ. တဿေဝ လောကုတ္တရဿ ကုသလဿ ဈာနဿ ကတတ္တာ ဘာဝိတတ္တာ ဝိပါကံ ဝိဝိစ္စေဝ ကာမေဟိ …ပေ…  ပဌမံ ဈာနံ ဥပသမ္ပဇ္ဇ ဝိဟရတိ ဒုက္ခပဋိပဒံ ဒန္ဓာဘိညံ သုညတံ, တသ္မိံ သမယေ ပဉ္စင်္ဂိကံ ဈာနံ ဟောတိ—  ဝိတက္ကော, ဝိစာရော, ပီတိ, သုခံ, စိတ္တဿေကဂ္ဂတာ. ဣဒံ ဝုစ္စတိ “ပဌမံ ဈာနံ”. အဝသေသာ ဓမ္မာ ဈာနသမ္ပယုတ္တာ.
</Paragraph>

<Paragraph number="1899" book="vbh">
တတ္ထ ကတမံ ဒုတိယံ ဈာနံ? ဣဓ ဘိက္ခု ယသ္မိံ သမယေ လောကုတ္တရံ ဈာနံ ဘာဝေတိ နိယျာနိကံ အပစယဂါမိံ ဒိဋ္ဌိဂတာနံ ပဟာနာယ ပဌမာယ ဘူမိယာ ပတ္တိယာ ဝိတက္ကဝိစာရာနံ ဝူပသမာ …ပေ…  ဒုတိယံ ဈာနံ ဥပသမ္ပဇ္ဇ ဝိဟရတိ ဒုက္ခပဋိပဒံ ဒန္ဓာဘိညံ, တသ္မိံ သမယေ ဖဿော ဟောတိ …ပေ…  အဝိက္ခေပေါ ဟောတိ. ဣမေ ဓမ္မာ ကုသလာ. တဿေဝ လောကုတ္တရဿ ကုသလဿ ဈာနဿ ကတတ္တာ ဘာဝိတတ္တာ ဝိပါကံ ဝိတက္ကဝိစာရာနံ ဝူပသမာ …ပေ…  ဒုတိယံ ဈာနံ …ပေ…  တတိယံ ဈာနံ …ပေ…  စတုတ္ထံ ဈာနံ …ပေ…  ပဌမံ ဈာနံ …ပေ…  ပဉ္စမံ ဈာနံ ဥပသမ္ပဇ္ဇ ဝိဟရတိ ဒုက္ခပဋိပဒံ ဒန္ဓာဘိညံ သုညတံ, တသ္မိံ သမယေ ဒုဝင်္ဂိကံ ဈာနံ ဟောတိ—  ဥပေက္ခာ, စိတ္တဿေကဂ္ဂတာ. ဣဒံ ဝုစ္စတိ “ပဉ္စမံ ဈာနံ”. အဝသေသာ ဓမ္မာ ဈာနသမ္ပယုတ္တာ.
</Paragraph>
</Division>