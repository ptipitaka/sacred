---
title: "2.4.3 အနုလောမပုဂ္ဂလောကာသ"
tableOfContents: false
sidebar:
  order: 3
type: "tipitaka"
basket: "ab"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="220">

<Paragraph number="1489">
»  ယော ယတော ကာမရာဂါနုသယံ ပရိဇာနာတိ သော တတော ပဋိဃာနုသယံ ပရိဇာနာတီတိ? နော.
</Paragraph>

<Paragraph number="1490">
«  ယော ဝါ ပန ယတော ပဋိဃာနုသယံ ပရိဇာနာတိ သော တတော ကာမရာဂါနုသယံ ပရိဇာနာတီတိ? နော.
</Paragraph>

<Paragraph number="1491">
»  ယော ယတော ကာမရာဂါနုသယံ ပရိဇာနာတိ သော တတော မာနာနုသယံ ပရိဇာနာတီတိ?
</Paragraph>

<Paragraph number="1492">
တဒေကဋ္ဌံ ပရိဇာနာတိ.
</Paragraph>

<Paragraph number="1493">
«  ယော ဝါ ပန ယတော မာနာနုသယံ ပရိဇာနာတိ သော တတော ကာမရာဂါနုသယံ ပရိဇာနာတီတိ? နော.
</Paragraph>

<Paragraph number="1494">
»  ယော ယတော ကာမရာဂါနုသယံ ပရိဇာနာတိ သော တတော ဒိဋ္ဌာနုသယံ …ပေ…  ဝိစိကိစ္ဆာနုသယံ ပရိဇာနာတီတိ? နော.
</Paragraph>

<Paragraph number="1495">
«  ယော ဝါ ပန ယတော ဝိစိကိစ္ဆာနုသယံ ပရိဇာနာတိ သော တတော ကာမရာဂါနုသယံ ပရိဇာနာတီတိ?
</Paragraph>

<Paragraph number="1496">
အဋ္ဌမကော ဒုက္ခာယ ဝေဒနာယ ရူပဓာတုယာ အရူပဓာတုယာ သော တတော ဝိစိကိစ္ဆာနုသယံ ပရိဇာနာတိ, နော စ သော တတော ကာမရာဂါနုသယံ ပရိဇာနာတိ. သွေဝ ပုဂ္ဂလော ကာမဓာတုယာ ဒွီသု ဝေဒနာသု သော တတော ဝိစိကိစ္ဆာနုသယံ ပရိဇာနာတိ, ကာမရာဂါနုသယံ တဒေကဋ္ဌံ ပရိဇာနာတိ.
</Paragraph>

<Paragraph number="1497">
»  ယော ယတော ကာမရာဂါနုသယံ ပရိဇာနာတိ သော တတော ဘဝရာဂါနုသယံ ပရိဇာနာတီတိ? နော.
</Paragraph>

<Paragraph number="1498">
«  ယော ဝါ ပန ယတော ဘဝရာဂါနုသယံ ပရိဇာနာတိ သော တတော ကာမရာဂါနုသယံ ပရိဇာနာတီတိ? နော.
</Paragraph>

<Paragraph number="1499">
»  ယော ယတော ကာမရာဂါနုသယံ ပရိဇာနာတိ သော တတော အဝိဇ္ဇာနုသယံ ပရိဇာနာတီတိ?
</Paragraph>

<Paragraph number="1500">
တဒေကဋ္ဌံ ပရိဇာနာတိ.
</Paragraph>

<Paragraph number="1501">
«  ယော ဝါ ပန ယတော အဝိဇ္ဇာနုသယံ ပရိဇာနာတိ သော တတော ကာမရာဂါနုသယံ ပရိဇာနာတီတိ? နော.
</Paragraph>

</Division>
<Division number="221">

<Paragraph number="1502">
»  ယော ယတော ပဋိဃာနုသယံ ပရိဇာနာတိ သော တတော မာနာနုသယံ ပရိဇာနာတီတိ? နော.
</Paragraph>

<Paragraph number="1503">
«  ယော ဝါ ပန ယတော မာနာနုသယံ ပရိဇာနာတိ သော တတော ပဋိဃာနုသယံ ပရိဇာနာတီတိ? နော.
</Paragraph>

<Paragraph number="1504">
»  ယော ယတော ပဋိဃာနုသယံ ပရိဇာနာတိ သော တတော ဒိဋ္ဌာနုသယံ …ပေ…  ဝိစိကိစ္ဆာနုသယံ ပရိဇာနာတီတိ? နော.
</Paragraph>

<Paragraph number="1505">
«  ယော ဝါ ပန ယတော ဝိစိကိစ္ဆာနုသယံ ပရိဇာနာတိ သော တတော ပဋိဃာနုသယံ ပရိဇာနာတီတိ?
</Paragraph>

<Paragraph number="1506">
အဋ္ဌမကော ကာမဓာတုယာ ဒွီသု ဝေဒနာသု ရူပဓာတုယာ အရူပဓာတုယာ သော တတော ဝိစိကိစ္ဆာနုသယံ ပရိဇာနာတိ, နော စ သော တတော ပဋိဃာနုသယံ ပရိဇာနာတိ. သွေဝ ပုဂ္ဂလော ဒုက္ခာယ ဝေဒနာယ သော တတော ဝိစိကိစ္ဆာနုသယံ ပရိဇာနာတိ, ပဋိဃာနုသယံ တဒေကဋ္ဌံ ပရိဇာနာတိ.
</Paragraph>

<Paragraph number="1507">
»  ယော ယတော ပဋိဃာနုသယံ ပရိဇာနာတိ သော တတော ဘဝရာဂါနုသယံ ပရိဇာနာတီတိ? နော.
</Paragraph>

<Paragraph number="1508">
«  ယော ဝါ ပန ယတော ဘဝရာဂါနုသယံ ပရိဇာနာတိ သော တတော ပဋိဃာနုသယံ ပရိဇာနာတီတိ? နော.
</Paragraph>

<Paragraph number="1509">
»  ယော ယတော ပဋိဃာနုသယံ ပရိဇာနာတိ သော တတော အဝိဇ္ဇာနုသယံ ပရိဇာနာတီတိ?
</Paragraph>

<Paragraph number="1510">
တဒေကဋ္ဌံ ပရိဇာနာတိ.
</Paragraph>

<Paragraph number="1511">
«  ယော ဝါ ပန ယတော အဝိဇ္ဇာနုသယံ ပရိဇာနာတိ သော တတော ပဋိဃာနုသယံ ပရိဇာနာတီတိ? နော.
</Paragraph>

</Division>
<Division number="222">

<Paragraph number="1512">
»  ယော ယတော မာနာနုသယံ ပရိဇာနာတိ သော တတော ဒိဋ္ဌာနုသယံ …ပေ…  ဝိစိကိစ္ဆာနုသယံ ပရိဇာနာတီတိ? နော.
</Paragraph>

<Paragraph number="1513">
«  ယော ဝါ ပန ယတော ဝိစိကိစ္ဆာနုသယံ ပရိဇာနာတိ သော တတော မာနာနုသယံ ပရိဇာနာတီတိ?
</Paragraph>

<Paragraph number="1514">
အဋ္ဌမကော ဒုက္ခာယ ဝေဒနာယ သော တတော ဝိစိကိစ္ဆာနုသယံ ပရိဇာနာတိ, နော စ သော တတော မာနာနုသယံ ပရိဇာနာတိ. သွေဝ ပုဂ္ဂလော ကာမဓာတုယာ ဒွီသု ဝေဒနာသု ရူပဓာတုယာ အရူပဓာတုယာ သော တတော ဝိစိကိစ္ဆာနုသယံ ပရိဇာနာတိ, မာနာနုသယံ တဒေကဋ္ဌံ ပရိဇာနာတိ.
</Paragraph>

<Paragraph number="1515">
»  ယော ယတော မာနာနုသယံ ပရိဇာနာတိ သော တတော ဘဝရာဂါနုသယံ ပရိဇာနာတီတိ?
</Paragraph>

<Paragraph number="1516">
အဂ္ဂမဂ္ဂသမင်္ဂီ ကာမဓာတုယာ ဒွီသု ဝေဒနာသု သော တတော မာနာနုသယံ ပရိဇာနာတိ, နော စ သော တတော ဘဝရာဂါနုသယံ ပရိဇာနာတိ. သွေဝ ပုဂ္ဂလော ရူပဓာတုယာ အရူပဓာတုယာ သော တတော မာနာနုသယဉ္စ ပရိဇာနာတိ ဘဝရာဂါနုသယဉ္စ ပရိဇာနာတိ.
</Paragraph>

<Paragraph number="1517">
«  ယော ဝါ ပန ယတော ဘဝရာဂါနုသယံ ပရိဇာနာတိ သော တတော မာနာနုသယံ ပရိဇာနာတီတိ? အာမန္တာ.
</Paragraph>

<Paragraph number="1518">
»  ယော ယတော မာနာနုသယံ ပရိဇာနာတိ သော တတော အဝိဇ္ဇာနုသယံ ပရိဇာနာတီတိ? အာမန္တာ.
</Paragraph>

<Paragraph number="1519">
«  ယော ဝါ ပန ယတော အဝိဇ္ဇာနုသယံ ပရိဇာနာတိ သော တတော မာနာနုသယံ ပရိဇာနာတီတိ?
</Paragraph>

<Paragraph number="1520">
အဂ္ဂမဂ္ဂသမင်္ဂီ ဒုက္ခာယ ဝေဒနာယ သော တတော အဝိဇ္ဇာနုသယံ ပရိဇာနာတိ, နော စ သော တတော မာနာနုသယံ ပရိဇာနာတိ. သွေဝ ပုဂ္ဂလော ကာမဓာတုယာ ဒွီသု ဝေဒနာသု ရူပဓာတုယာ အရူပဓာတုယာ သော တတော အဝိဇ္ဇာနုသယဉ္စ ပရိဇာနာတိ မာနာနုသယဉ္စ ပရိဇာနာတိ.
</Paragraph>

</Division>
<Division number="223">

<Paragraph number="1521">
»  ယော ယတော ဒိဋ္ဌာနုသယံ ပရိဇာနာတိ သော တတော ဝိစိကိစ္ဆာနုသယံ ပရိဇာနာတီတိ? အာမန္တာ.
</Paragraph>

<Paragraph number="1522">
«  ယော ဝါ ပန ယတော ဝိစိကိစ္ဆာနုသယံ ပရိဇာနာတိ သော တတော ဒိဋ္ဌာနုသယံ ပရိဇာနာတီတိ? အာမန္တာ …ပေ… .
</Paragraph>

</Division>
<Division number="224">

<Paragraph number="1523">
»  ယော ယတော ဝိစိကိစ္ဆာနုသယံ ပရိဇာနာတိ သော တတော ဘဝရာဂါနုသယံ ပရိဇာနာတီတိ?
</Paragraph>

<Paragraph number="1524">
အဋ္ဌမကော ကာမဓာတုယာ တီသု ဝေဒနာသု သော တတော ဝိစိကိစ္ဆာနုသယံ ပရိဇာနာတိ, နော စ သော တတော ဘဝရာဂါနုသယံ ပရိဇာနာတိ. သွေဝ ပုဂ္ဂလော ရူပဓာတုယာ အရူပဓာတုယာ သော တတော ဝိစိကိစ္ဆာနုသယံ ပရိဇာနာတိ, ဘဝရာဂါနုသယံ တဒေကဋ္ဌံ ပရိဇာနာတိ.
</Paragraph>

<Paragraph number="1525">
«  ယော ဝါ ပန ယတော ဘဝရာဂါနုသယံ ပရိဇာနာတိ သော တတော ဝိစိကိစ္ဆာနုသယံ ပရိဇာနာတီတိ? နော.
</Paragraph>

<Paragraph number="1526">
»  ယော ယတော ဝိစိကိစ္ဆာနုသယံ ပရိဇာနာတိ သော တတော အဝိဇ္ဇာနုသယံ ပရိဇာနာတီတိ?
</Paragraph>

<Paragraph number="1527">
တဒေကဋ္ဌံ ပရိဇာနာတိ.
</Paragraph>

<Paragraph number="1528">
«  ယော ဝါ ပန ယတော အဝိဇ္ဇာနုသယံ ပရိဇာနာတိ သော တတော ဝိစိကိစ္ဆာနုသယံ ပရိဇာနာတီတိ? နော.
</Paragraph>

</Division>
<Division number="225">

<Paragraph number="1529">
»  ယော ယတော ဘဝရာဂါနုသယံ ပရိဇာနာတိ သော တတော အဝိဇ္ဇာနုသယံ ပရိဇာနာတီတိ? အာမန္တာ.
</Paragraph>

<Paragraph number="1530">
«  ယော ဝါ ပန ယတော အဝိဇ္ဇာနုသယံ ပရိဇာနာတိ သော တတော ဘဝရာဂါနုသယံ ပရိဇာနာတီတိ?
</Paragraph>

<Paragraph number="1531">
အဂ္ဂမဂ္ဂသမင်္ဂီ ကာမဓာတုယာ တီသု ဝေဒနာသု သော တတော အဝိဇ္ဇာနုသယံ ပရိဇာနာတိ, နော စ သော တတော ဘဝရာဂါနုသယံ ပရိဇာနာတိ. သွေဝ ပုဂ္ဂလော ရူပဓာတုယာ အရူပဓာတုယာ သော တတော အဝိဇ္ဇာနုသယဉ္စ ပရိဇာနာတိ ဘဝရာဂါနုသယဉ္စ ပရိဇာနာတိ. (ဧကမူလကံ.)
</Paragraph>

</Division>
<Division number="226">

<Paragraph number="1532">
»  ယော ယတော ကာမရာဂါနုသယဉ္စ ပဋိဃာနုသယဉ္စ ပရိဇာနာတိ သော တတော မာနာနုသယံ ပရိဇာနာတီတိ? နတ္ထိ.
</Paragraph>

<Paragraph number="1533">
«  ယော ဝါ ပန ယတော မာနာနုသယံ ပရိဇာနာတိ သော တတော ကာမရာဂါနုသယဉ္စ ပဋိဃာနုသယဉ္စ ပရိဇာနာတီတိ? နော.
</Paragraph>

<Paragraph number="1534">
»  ယော ယတော ကာမရာဂါနုသယဉ္စ ပဋိဃာနုသယဉ္စ ပရိဇာနာတိ သော တတော ဒိဋ္ဌာနုသယံ …ပေ…  ဝိစိကိစ္ဆာနုသယံ ပရိဇာနာတီတိ? နတ္ထိ.
</Paragraph>

<Paragraph number="1535">
«  ယော ဝါ ပန ယတော ဝိစိကိစ္ဆာနုသယံ ပရိဇာနာတိ သော တတော ကာမရာဂါနုသယဉ္စ ပဋိဃာနုသယဉ္စ ပရိဇာနာတီတိ?
</Paragraph>

<Paragraph number="1536">
အဋ္ဌမကော ရူပဓာတုယာ အရူပဓာတုယာ သော တတော ဝိစိကိစ္ဆာနုသယံ ပရိဇာနာတိ, နော စ သော တတော ကာမရာဂါနုသယဉ္စ ပဋိဃာနုသယဉ္စ ပရိဇာနာတိ. သွေဝ ပုဂ္ဂလော ကာမဓာတုယာ ဒွီသု ဝေဒနာသု သော တတော ဝိစိကိစ္ဆာနုသယဉ္စ ပရိဇာနာတိ ကာမရာဂါနုသယဉ္စ တဒေကဋ္ဌံ ပရိဇာနာတိ, နော စ သော တတော ပဋိဃာနုသယံ ပရိဇာနာတိ. သွေဝ ပုဂ္ဂလော ဒုက္ခာယ ဝေဒနာယ သော တတော ဝိစိကိစ္ဆာနုသယဉ္စ ပရိဇာနာတိ ပဋိဃာနုသယဉ္စ တဒေကဋ္ဌံ ပရိဇာနာတိ, နော စ သော တတော ကာမရာဂါနုသယံ ပရိဇာနာတိ.
</Paragraph>

<Paragraph number="1537">
»  ယော ယတော ကာမရာဂါနုသယဉ္စ ပဋိဃာနုသယဉ္စ ပရိဇာနာတိ သော တတော ဘဝရာဂါနုသယံ ပရိဇာနာတီတိ? နတ္ထိ.
</Paragraph>

<Paragraph number="1538">
«  ယော ဝါ ပန ယတော ဘဝရာဂါနုသယံ ပရိဇာနာတိ သော တတော ကာမရာဂါနုသယဉ္စ ပဋိဃာနုသယဉ္စ ပရိဇာနာတီတိ? နော.
</Paragraph>

<Paragraph number="1539">
»  ယော ယတော ကာမရာဂါနုသယဉ္စ ပဋိဃာနုသယဉ္စ ပရိဇာနာတိ သော တတော အဝိဇ္ဇာနုသယံ ပရိဇာနာတီတိ? နတ္ထိ.
</Paragraph>

<Paragraph number="1540">
«  ယော ဝါ ပန ယတော အဝိဇ္ဇာနုသယံ ပရိဇာနာတိ သော တတော ကာမရာဂါနုသယဉ္စ ပဋိဃာနုသယဉ္စ ပရိဇာနာတီတိ? နော. (ဒုကမူလကံ.)
</Paragraph>

</Division>
<Division number="227">

<Paragraph number="1541">
»  ယော ယတော ကာမရာဂါနုသယဉ္စ ပဋိဃာနုသယဉ္စ မာနာနုသယဉ္စ ပရိဇာနာတိ သော တတော ဒိဋ္ဌာနုသယံ …ပေ…  ဝိစိကိစ္ဆာနုသယံ ပရိဇာနာတီတိ? နတ္ထိ.
</Paragraph>

<Paragraph number="1542">
«  ယော ဝါ ပန ယတော ဝိစိကိစ္ဆာနုသယံ ပရိဇာနာတိ သော တတော ကာမရာဂါနုသယဉ္စ ပဋိဃာနုသယဉ္စ မာနာနုသယဉ္စ ပရိဇာနာတီတိ?
</Paragraph>

<Paragraph number="1543">
အဋ္ဌမကော ရူပဓာတုယာ အရူပဓာတုယာ သော တတော ဝိစိကိစ္ဆာနုသယဉ္စ ပရိဇာနာတိ မာနာနုသယဉ္စ တဒေကဋ္ဌံ ပရိဇာနာတိ, နော စ သော တတော ကာမရာဂါနုသယဉ္စ ပဋိဃာနုသယဉ္စ ပရိဇာနာတိ. သွေဝ ပုဂ္ဂလော ကာမဓာတုယာ ဒွီသု ဝေဒနာသု သော တတော ဝိစိကိစ္ဆာနုသယဉ္စ ပရိဇာနာတိ ကာမရာဂါနုသယဉ္စ မာနာနုသယဉ္စ တဒေကဋ္ဌံ ပရိဇာနာတိ, နော စ သော တတော ပဋိဃာနုသယံ ပရိဇာနာတိ. သွေဝ ပုဂ္ဂလော ဒုက္ခာယ ဝေဒနာယ သော တတော ဝိစိကိစ္ဆာနုသယဉ္စ ပရိဇာနာတိ ပဋိဃာနုသယဉ္စ တဒေကဋ္ဌံ ပရိဇာနာတိ, နော စ သော တတော ကာမရာဂါနုသယဉ္စ မာနာနုသယဉ္စ ပရိဇာနာတိ.
</Paragraph>

<Paragraph number="1544">
»  ယော ယတော ကာမရာဂါနုသယဉ္စ ပဋိဃာနုသယဉ္စ မာနာနုသယဉ္စ ပရိဇာနာတိ သော တတော ဘဝရာဂါနုသယံ ပရိဇာနာတီတိ? နတ္ထိ.
</Paragraph>

<Paragraph number="1545">
«  ယော ဝါ ပန ယတော ဘဝရာဂါနုသယံ ပရိဇာနာတိ သော တတော ကာမရာဂါနုသယဉ္စ ပဋိဃာနုသယဉ္စ မာနာနုသယဉ္စ ပရိဇာနာတီတိ?
</Paragraph>

<Paragraph number="1546">
မာနာနုသယံ ပရိဇာနာတိ.
</Paragraph>

<Paragraph number="1547">
»  ယော ယတော ကာမရာဂါနုသယဉ္စ ပဋိဃာနုသယဉ္စ မာနာနုသယဉ္စ ပရိဇာနာတိ သော တတော အဝိဇ္ဇာနုသယံ ပရိဇာနာတီတိ? နတ္ထိ.
</Paragraph>

<Paragraph number="1548">
«  ယော ဝါ ပန ယတော အဝိဇ္ဇာနုသယံ ပရိဇာနာတိ သော တတော ကာမရာဂါနုသယဉ္စ ပဋိဃာနုသယဉ္စ မာနာနုသယဉ္စ ပရိဇာနာတီတိ?
</Paragraph>

<Paragraph number="1549">
အဂ္ဂမဂ္ဂသမင်္ဂီ ဒုက္ခာယ ဝေဒနာယ သော တတော အဝိဇ္ဇာနုသယံ ပရိဇာနာတိ, နော စ သော တတော ကာမရာဂါနုသယဉ္စ ပဋိဃာနုသယဉ္စ မာနာနုသယဉ္စ ပရိဇာနာတိ. သွေဝ ပုဂ္ဂလော ကာမဓာတုယာ ဒွီသု ဝေဒနာသု ရူပဓာတုယာ အရူပဓာတုယာ သော တတော အဝိဇ္ဇာနုသယဉ္စ မာနာနုသယဉ္စ ပရိဇာနာတိ, နော စ သော တတော ကာမရာဂါနုသယဉ္စ ပဋိဃာနုသယဉ္စ ပရိဇာနာတိ. (တိကမူလကံ.)
</Paragraph>

</Division>
<Division number="228">

<Paragraph number="1550">
»  ယော ယတော ကာမရာဂါနုသယဉ္စ ပဋိဃာနုသယဉ္စ မာနာနုသယဉ္စ ဒိဋ္ဌာနုသယဉ္စ ပရိဇာနာတိ သော တတော ဝိစိကိစ္ဆာနုသယံ ပရိဇာနာတီတိ? နတ္ထိ.
</Paragraph>

<Paragraph number="1551">
«  ယော ဝါ ပန ယတော ဝိစိကိစ္ဆာနုသယံ ပရိဇာနာတိ သော တတော ကာမရာဂါနုသယဉ္စ ပဋိဃာနုသယဉ္စ မာနာနုသယဉ္စ ဒိဋ္ဌာနုသယဉ္စ ပရိဇာနာတီတိ?
</Paragraph>

<Paragraph number="1552">
အဋ္ဌမကော ရူပဓာတုယာ အရူပဓာတုယာ သော တတော ဝိစိကိစ္ဆာနုသယဉ္စ ဒိဋ္ဌာနုသယဉ္စ ပရိဇာနာတိ မာနာနုသယဉ္စ တဒေကဋ္ဌံ ပရိဇာနာတိ, နော စ သော တတော ကာမရာဂါနုသယဉ္စ ပဋိဃာနုသယဉ္စ ပရိဇာနာတိ. သွေဝ ပုဂ္ဂလော ကာမဓာတုယာ ဒွီသု ဝေဒနာသု သော တတော ဝိစိကိစ္ဆာနုသယဉ္စ ဒိဋ္ဌာနုသယဉ္စ ပရိဇာနာတိ ကာမရာဂါနုသယဉ္စ မာနာနုသယဉ္စ တဒေကဋ္ဌံ ပရိဇာနာတိ, နော စ သော တတော ပဋိဃာနုသယံ ပရိဇာနာတိ. သွေဝ ပုဂ္ဂလော ဒုက္ခာယ ဝေဒနာယ သော တတော ဝိစိကိစ္ဆာနုသယဉ္စ ဒိဋ္ဌာနုသယဉ္စ ပရိဇာနာတိ ပဋိဃာနုသယဉ္စ တဒေကဋ္ဌံ ပရိဇာနာတိ, နော စ သော တတော ကာမရာဂါနုသယဉ္စ မာနာနုသယဉ္စ ပရိဇာနာတိ …ပေ… . (စတုက္ကမူလကံ.)
</Paragraph>

</Division>
<Division number="229">

<Paragraph number="1553">
»  ယော ယတော ကာမရာဂါနုသယဉ္စ ပဋိဃာနုသယဉ္စ မာနာနုသယဉ္စ ဒိဋ္ဌာနုသယဉ္စ ဝိစိကိစ္ဆာနုသယဉ္စ ပရိဇာနာတိ သော တတော ဘဝရာဂါနုသယံ ပရိဇာနာတီတိ? နတ္ထိ.
</Paragraph>

<Paragraph number="1554">
«  ယော ဝါ ပန ယတော ဘဝရာဂါနုသယံ ပရိဇာနာတိ သော တတော ကာမရာဂါနုသယဉ္စ ပဋိဃာနုသယဉ္စ မာနာနုသယဉ္စ ဒိဋ္ဌာနုသယဉ္စ ဝိစိကိစ္ဆာနုသယဉ္စ ပရိဇာနာတီတိ? မာနာနုသယံ ပရိဇာနာတိ.
</Paragraph>

<Paragraph number="1555">
»  ယော ယတော ကာမရာဂါနုသယဉ္စ ပဋိဃာနုသယဉ္စ မာနာနုသယဉ္စ ဒိဋ္ဌာနုသယဉ္စ ဝိစိကိစ္ဆာနုသယဉ္စ ပရိဇာနာတိ သော တတော အဝိဇ္ဇာနုသယံ ပရိဇာနာတီတိ? နတ္ထိ.
</Paragraph>

<Paragraph number="1556">
«  ယော ဝါ ပန ယတော အဝိဇ္ဇာနုသယံ ပရိဇာနာတိ သော တတော ကာမရာဂါနုသယဉ္စ ပဋိဃာနုသယဉ္စ မာနာနုသယဉ္စ ဒိဋ္ဌာနုသယဉ္စ ဝိစိကိစ္ဆာနုသယဉ္စ ပရိဇာနာတီတိ?
</Paragraph>

<Paragraph number="1557">
အဂ္ဂမဂ္ဂသမင်္ဂီ ဒုက္ခာယ ဝေဒနာယ သော တတော အဝိဇ္ဇာနုသယံ ပရိဇာနာတိ, နော စ သော တတော ကာမရာဂါနုသယဉ္စ ပဋိဃာနုသယဉ္စ မာနာနုသယဉ္စ ဒိဋ္ဌာနုသယဉ္စ ဝိစိကိစ္ဆာနုသယဉ္စ ပရိဇာနာတိ. သွေဝ ပုဂ္ဂလော ကာမဓာတုယာ ဒွီသု ဝေဒနာသု ရူပဓာတုယာ အရူပဓာတုယာ သော တတော အဝိဇ္ဇာနုသယဉ္စ မာနာနုသယဉ္စ ပရိဇာနာတိ, နော စ သော တတော ကာမရာဂါနုသယဉ္စ ပဋိဃာနုသယဉ္စ ဒိဋ္ဌာနုသယဉ္စ ဝိစိကိစ္ဆာနုသယဉ္စ ပရိဇာနာတိ. (ပဉ္စကမူလကံ.)
</Paragraph>

</Division>
<Division number="230">

<Paragraph number="1558">
»  ယော ယတော ကာမရာဂါနုသယဉ္စ ပဋိဃာနုသယဉ္စ မာနာနုသယဉ္စ ဒိဋ္ဌာနုသယဉ္စ ဝိစိကိစ္ဆာနုသယဉ္စ ဘဝရာဂါနုသယဉ္စ ပရိဇာနာတိ သော တတော အဝိဇ္ဇာနုသယံ ပရိဇာနာတီတိ? နတ္ထိ.
</Paragraph>

<Paragraph number="1559">
«  ယော ဝါ ပန ယတော အဝိဇ္ဇာနုသယံ ပရိဇာနာတိ သော တတော ကာမရာဂါနုသယဉ္စ ပဋိဃာနုသယဉ္စ မာနာနုသယဉ္စ ဒိဋ္ဌာနုသယဉ္စ ဝိစိကိစ္ဆာနုသယဉ္စ ဘဝရာဂါနုသယဉ္စ ပရိဇာနာတီတိ?
</Paragraph>

<Paragraph number="1560">
အဂ္ဂမဂ္ဂသမင်္ဂီ ဒုက္ခာယ ဝေဒနာယ သော တတော အဝိဇ္ဇာနုသယံ ပရိဇာနာတိ, နော စ သော တတော ကာမရာဂါနုသယဉ္စ ပဋိဃာနုသယဉ္စ မာနာနုသယဉ္စ ဒိဋ္ဌာနုသယဉ္စ ဝိစိကိစ္ဆာနုသယဉ္စ ဘဝရာဂါနုသယဉ္စ ပရိဇာနာတိ. သွေဝ ပုဂ္ဂလော ကာမဓာတုယာ ဒွီသု ဝေဒနာသု သော တတော အဝိဇ္ဇာနုသယဉ္စ မာနာနုသယဉ္စ ပရိဇာနာတိ, နော စ သော တတော ကာမရာဂါနုသယဉ္စ ပဋိဃာနုသယဉ္စ ဒိဋ္ဌာနုသယဉ္စ ဝိစိကိစ္ဆာနုသယဉ္စ ဘဝရာဂါနုသယဉ္စ ပရိဇာနာတိ. သွေဝ ပုဂ္ဂလော ရူပဓာတုယာ အရူပဓာတုယာ သော တတော အဝိဇ္ဇာနုသယဉ္စ မာနာနုသယဉ္စ ဘဝရာဂါနုသယဉ္စ ပရိဇာနာတိ, နော စ သော တတော ကာမရာဂါနုသယဉ္စ ပဋိဃာနုသယဉ္စ ဒိဋ္ဌာနုသယဉ္စ ဝိစိကိစ္ဆာနုသယဉ္စ ပရိဇာနာတိ. (ဆက္ကမူလကံ.)

</Paragraph>
</Division>

<Paragraph number="1561" type="center">
ပရိညာဝါရေ အနုလောမံ.
</Paragraph>