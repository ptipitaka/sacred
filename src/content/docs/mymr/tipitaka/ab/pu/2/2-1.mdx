---
title: "2.1 ဧကကပုဂ္ဂလပညတ္တိ"
tableOfContents: false
sidebar:
  order: 1
type: "tipitaka"
basket: "ab"
book: "pu"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="1" book="pu">

<Paragraph number="176" book="pu">
ကတမော စ ပုဂ္ဂလော သမယဝိမုတ္တော? ဣဓေကစ္စော ပုဂ္ဂလော ကာလေန ကာလံ သမယေန သမယံ အဋ္ဌ ဝိမောက္ခေ ကာယေန ဖုသိတွာ ဝိဟရတိ, ပညာယ စဿ ဒိသွာ ဧကစ္စေ အာသဝါ ပရိက္ခီဏာ ဟောန္တိ—  အယံ ဝုစ္စတိ ပုဂ္ဂလော “သမယဝိမုတ္တော”.
</Paragraph>

</Division>
<Division number="2" book="pu">

<Paragraph number="177" book="pu">
ကတမော စ ပုဂ္ဂလော အသမယဝိမုတ္တော? ဣဓေကစ္စော ပုဂ္ဂလော န ဟေဝ ခေါ ကာလေန ကာလံ သမယေန သမယံ အဋ္ဌ ဝိမောက္ခေ ကာယေန ဖုသိတွာ ဝိဟရတိ, ပညာယ စဿ ဒိသွာ အာသဝါ ပရိက္ခီဏာ ဟောန္တိ—  အယံ ဝုစ္စတိ ပုဂ္ဂလော “အသမယဝိမုတ္တော”. သဗ္ဗေပိ အရိယပုဂ္ဂလာ အရိယေ ဝိမောက္ခေ အသမယဝိမုတ္တာ.
</Paragraph>

</Division>
<Division number="3" book="pu">

<Paragraph number="178" book="pu">
ကတမော စ ပုဂ္ဂလော ကုပ္ပဓမ္မော? ဣဓေကစ္စော ပုဂ္ဂလော လာဘီ ဟောတိ ရူပသဟဂတာနံ ဝါ အရူပသဟဂတာနံ ဝါ သမာပတ္တီနံ. သော စ ခေါ န နိကာမလာဘီ ဟောတိ န အကိစ္ဆလာဘီ န အကသိရလာဘီ; န ယတ္ထိစ္ဆကံ ယဒိစ္ဆကံ ယာဝတိစ္ဆကံ သမာပဇ္ဇတိပိ ဝုဋ္ဌာတိပိ. ဌာနံ ခေါ ပနေတံ ဝိဇ္ဇတိ, ယံ တဿ ပုဂ္ဂလဿ ပမာဒမာဂမ္မ တာ သမာပတ္တိယော ကုပ္ပေယျုံ—  အယံ ဝုစ္စတိ ပုဂ္ဂလော “ကုပ္ပဓမ္မော”.
</Paragraph>

</Division>
<Division number="4" book="pu">

<Paragraph number="179" book="pu">
ကတမော စ ပုဂ္ဂလော အကုပ္ပဓမ္မော? ဣဓေကစ္စော ပုဂ္ဂလော လာဘီ ဟောတိ ရူပသဟဂတာနံ ဝါ အရူပသဟဂတာနံ ဝါ သမာပတ္တီနံ. သော စ ခေါ နိကာမလာဘီ ဟောတိ အကိစ္ဆလာဘီ အကသိရလာဘီ; ယတ္ထိစ္ဆကံ ယဒိစ္ဆကံ ယာဝတိစ္ဆကံ သမာပဇ္ဇတိပိ ဝုဋ္ဌာတိပိ. အဋ္ဌာနမေတံ အနဝကာသော ယံ တဿ ပုဂ္ဂလဿ ပမာဒမာဂမ္မ တာ သမာပတ္တိယော ကုပ္ပေယျုံ—  အယံ ဝုစ္စတိ ပုဂ္ဂလော “အကုပ္ပဓမ္မော”. သဗ္ဗေပိ အရိယပုဂ္ဂလာ အရိယေ ဝိမောက္ခေ အကုပ္ပဓမ္မာ.
</Paragraph>

</Division>
<Division number="5" book="pu">

<Paragraph number="180" book="pu">
ကတမော စ ပုဂ္ဂလော ပရိဟာနဓမ္မော? ဣဓေကစ္စော ပုဂ္ဂလော လာဘီ ဟောတိ ရူပသဟဂတာနံ ဝါ အရူပသဟဂတာနံ ဝါ သမာပတ္တီနံ. သော စ ခေါ န နိကာမလာဘီ ဟောတိ န အကိစ္ဆလာဘီ န အကသိရလာဘီ; န ယတ္ထိစ္ဆကံ ယဒိစ္ဆကံ ယာဝတိစ္ဆကံ သမာပဇ္ဇတိပိ ဝုဋ္ဌာတိပိ. ဌာနံ ခေါ ပနေတံ ဝိဇ္ဇတိ, ယံ သော ပုဂ္ဂလော ပမာဒမာဂမ္မ တာဟိ သမာပတ္တီဟိ ပရိဟာယေယျ—  အယံ ဝုစ္စတိ ပုဂ္ဂလော “ပရိဟာနဓမ္မော”.
</Paragraph>

</Division>
<Division number="6" book="pu">

<Paragraph number="181" book="pu">
ကတမော စ ပုဂ္ဂလော အပရိဟာနဓမ္မော? ဣဓေကစ္စော ပုဂ္ဂလော လာဘီ ဟောတိ ရူပသဟဂတာနံ ဝါ အရူပသဟဂတာနံ ဝါ သမာပတ္တီနံ. သော စ ခေါ နိကာမလာဘီ ဟောတိ အကိစ္ဆလာဘီ အကသိရလာဘီ; ယတ္ထိစ္ဆကံ ယဒိစ္ဆကံ ယာဝတိစ္ဆကံ သမာပဇ္ဇတိပိ ဝုဋ္ဌာတိပိ. အဋ္ဌာနမေတံ အနဝကာသော ယံ သော ပုဂ္ဂလော ပမာဒမာဂမ္မ တာဟိ သမာပတ္တီဟိ ပရိဟာယေယျ—  အယံ ဝုစ္စတိ ပုဂ္ဂလော “အပရိဟာနဓမ္မော”. သဗ္ဗေပိ အရိယပုဂ္ဂလာ အရိယေ ဝိမောက္ခေ အပရိဟာနဓမ္မာ.
</Paragraph>

</Division>
<Division number="7" book="pu">

<Paragraph number="182" book="pu">
ကတမော စ ပုဂ္ဂလော စေတနာဘဗ္ဗော? ဣဓေကစ္စော ပုဂ္ဂလော လာဘီ ဟောတိ ရူပသဟဂတာနံ ဝါ အရူပသဟဂတာနံ ဝါ သမာပတ္တီနံ. သော စ ခေါ န နိကာမလာဘီ ဟောတိ န အကိစ္ဆလာဘီ န အကသိရလာဘီ; န ယတ္ထိစ္ဆကံ ယဒိစ္ဆကံ ယာဝတိစ္ဆကံ သမာပဇ္ဇတိပိ ဝုဋ္ဌာတိပိ. သစေ အနုသဉ္စေတေတိ, န ပရိဟာယတိ တာဟိ သမာပတ္တီဟိ. သစေ န အနုသဉ္စေတေတိ, ပရိဟာယတိ တာဟိ သမာပတ္တီဟိ—  အယံ ဝုစ္စတိ ပုဂ္ဂလော “စေတနာဘဗ္ဗော”.
</Paragraph>

</Division>
<Division number="8" book="pu">

<Paragraph number="183" book="pu">
ကတမော စ ပုဂ္ဂလော အနုရက္ခဏာဘဗ္ဗော? ဣဓေကစ္စော ပုဂ္ဂလော လာဘီ ဟောတိ ရူပသဟဂတာနံ ဝါ အရူပသဟဂတာနံ ဝါ သမာပတ္တီနံ. သော စ ခေါ န နိကာမလာဘီ ဟောတိ န အကိစ္ဆလာဘီ န အကသိရလာဘီ; န ယတ္ထိစ္ဆကံ ယဒိစ္ဆကံ ယာဝတိစ္ဆကံ သမာပဇ္ဇတိပိ ဝုဋ္ဌာတိပိ. သစေ အနုရက္ခတိ, န ပရိဟာယတိ တာဟိ သမာပတ္တီဟိ. သစေ န အနုရက္ခတိ, ပရိဟာယတိ တာဟိ သမာပတ္တီဟိ—  အယံ ဝုစ္စတိ ပုဂ္ဂလော “အနုရက္ခဏာဘဗ္ဗော”.
</Paragraph>

</Division>
<Division number="9" book="pu">

<Paragraph number="184" book="pu">
ကတမော စ ပုဂ္ဂလော ပုထုဇ္ဇနော? ယဿ ပုဂ္ဂလဿ တီဏိ သံယောဇနာနိ အပ္ပဟီနာနိ; န စ တေသံ ဓမ္မာနံ ပဟာနာယ ပဋိပန္နော—  အယံ ဝုစ္စတိ ပုဂ္ဂလော “ပုထုဇ္ဇနော”.
</Paragraph>

</Division>
<Division number="10" book="pu">

<Paragraph number="185" book="pu">
ကတမော စ ပုဂ္ဂလော ဂေါတြဘူ? ယေသံ ဓမ္မာနံ သမနန္တရာ အရိယဓမ္မဿ အဝက္ကန္တိ ဟောတိ တေဟိ ဓမ္မေဟိ သမန္နာဂတော—  အယံ ဝုစ္စတိ ပုဂ္ဂလော “ဂေါတြဘူ”.
</Paragraph>

</Division>
<Division number="11" book="pu">

<Paragraph number="186" book="pu">
ကတမော စ ပုဂ္ဂလော ဘယူပရတော? သတ္တ သေက္ခာ ဘယူပရတာ, ယေ စ ပုထုဇ္ဇနာ သီလဝန္တော. အရဟာ အဘယူပရတော.
</Paragraph>

</Division>
<Division number="12" book="pu">

<Paragraph number="187" book="pu">
ကတမော စ ပုဂ္ဂလော အဘဗ္ဗာဂမနော? ယေ တေ ပုဂ္ဂလာ ကမ္မာဝရဏေန သမန္နာဂတာ, ကိလေသာဝရဏေန သမန္နာဂတာ, ဝိပါကာဝရဏေန သမန္နာဂတာ, အဿဒ္ဓါ အစ္ဆန္ဒိကာ ဒုပ္ပညာ ဧဠာ, အဘဗ္ဗာ နိယာမံ ဩက္ကမိတုံ ကုသလေသု ဓမ္မေသု သမ္မတ္တံ—  ဣမေ ဝုစ္စန္တိ ပုဂ္ဂလာ “အဘဗ္ဗာဂမနာ”.
</Paragraph>

</Division>
<Division number="13" book="pu">

<Paragraph number="188" book="pu">
ကတမော စ ပုဂ္ဂလော ဘဗ္ဗာဂမနော? ယေ တေ ပုဂ္ဂလာ န ကမ္မာဝရဏေန သမန္နာဂတာ, န ကိလေသာဝရဏေန သမန္နာဂတာ, န ဝိပါကာဝရဏေန သမန္နာဂတာ, သဒ္ဓါ ဆန္ဒိကာ ပညဝန္တော အနေဠာ, ဘဗ္ဗာ နိယာမံ ဩက္ကမိတုံ ကုသလေသု ဓမ္မေသု သမ္မတ္တံ—  ဣမေ ဝုစ္စန္တိ ပုဂ္ဂလာ “ဘဗ္ဗာဂမနာ”.
</Paragraph>

</Division>
<Division number="14" book="pu">

<Paragraph number="189" book="pu">
ကတမော စ ပုဂ္ဂလော နိယတော? ပဉ္စ ပုဂ္ဂလာ အာနန္တရိကာ, ယေ စ မိစ္ဆာဒိဋ္ဌိကာ နိယတာ, အဋ္ဌ စ အရိယပုဂ္ဂလာ နိယတာ. အဝသေသာ ပုဂ္ဂလာ အနိယတာ.
</Paragraph>

</Division>
<Division number="15" book="pu">

<Paragraph number="190" book="pu">
ကတမော စ ပုဂ္ဂလော ပဋိပန္နကော? စတ္တာရော မဂ္ဂသမင်္ဂိနော ပုဂ္ဂလာ ပဋိပန္နကာ, စတ္တာရော ဖလသမင်္ဂိနော ပုဂ္ဂလာ ဖလေ ဌိတာ.
</Paragraph>

</Division>
<Division number="16" book="pu">

<Paragraph number="191" book="pu">
ကတမော စ ပုဂ္ဂလော သမသီသီ? ယဿ ပုဂ္ဂလဿ အပုဗ္ဗံ အစရိမံ အာသဝပရိယာဒါနဉ္စ ဟောတိ ဇီဝိတပရိယာဒါနဉ္စ—  အယံ ဝုစ္စတိ ပုဂ္ဂလော “သမသီသီ”.
</Paragraph>

</Division>
<Division number="17" book="pu">

<Paragraph number="192" book="pu">
ကတမော စ ပုဂ္ဂလော ဌိတကပ္ပီ? အယဉ္စ ပုဂ္ဂလော သောတာပတ္တိဖလသစ္ဆိကိရိယာယ ပဋိပန္နော အဿ, ကပ္ပဿ စ ဥဍ္ဍယှနဝေလာ အဿ, နေဝ တာဝ ကပ္ပေါ ဥဍ္ဍယှေယျ ယာဝါယံ ပုဂ္ဂလော န သောတာပတ္တိဖလံ သစ္ဆိကရောတိ. အယံ ဝုစ္စတိ ပုဂ္ဂလော “ဌိတကပ္ပီ”. သဗ္ဗေပိ မဂ္ဂသမင်္ဂိနော ပုဂ္ဂလာ ဌိတကပ္ပိနော.
</Paragraph>

</Division>
<Division number="18" book="pu">

<Paragraph number="193" book="pu">
ကတမော စ ပုဂ္ဂလော အရိယော? အဋ္ဌ အရိယပုဂ္ဂလာ အရိယာ. အဝသေသာ ပုဂ္ဂလာ အနရိယာ.
</Paragraph>

</Division>
<Division number="19" book="pu">

<Paragraph number="194" book="pu">
ကတမော စ ပုဂ္ဂလော သေက္ခော? စတ္တာရော မဂ္ဂသမင်္ဂိနော တယော ဖလသမင်္ဂိနော ပုဂ္ဂလာ “သေက္ခာ”. အရဟာ အသေက္ခော. အဝသေသာ ပုဂ္ဂလာ နေဝသေက္ခနာသေက္ခာ.
</Paragraph>

</Division>
<Division number="20" book="pu">

<Paragraph number="195" book="pu">
ကတမော စ ပုဂ္ဂလော တေဝိဇ္ဇော? တီဟိ ဝိဇ္ဇာဟိ သမန္နာဂတော ပုဂ္ဂလော “တေဝိဇ္ဇော”.
</Paragraph>

</Division>
<Division number="21" book="pu">

<Paragraph number="196" book="pu">
ကတမော စ ပုဂ္ဂလော ဆဠဘိညော? ဆဟိ အဘိညာဟိ သမန္နာဂတော ပုဂ္ဂလော “ဆဠဘိညော”.
</Paragraph>

</Division>
<Division number="22" book="pu">

<Paragraph number="197" book="pu">
ကတမော စ ပုဂ္ဂလော သမ္မာသမ္ဗုဒ္ဓေါ? ဣဓေကစ္စော ပုဂ္ဂလော ပုဗ္ဗေ အနနုဿုတေသု ဓမ္မေသု သာမံ သစ္စာနိ အဘိသမ္ဗုဇ္ဈတိ; တတ္ထ စ သဗ္ဗညုတံ ပါပုဏာတိ, ဗလေသု စ ဝသီဘာဝံ—  အယံ ဝုစ္စတိ ပုဂ္ဂလော “သမ္မာသမ္ဗုဒ္ဓေါ”.
</Paragraph>

</Division>
<Division number="23" book="pu">

<Paragraph number="198" book="pu">
ကတမော စ ပုဂ္ဂလော ပစ္စေကသမ္ဗုဒ္ဓေါ? ဣဓေကစ္စော ပုဂ္ဂလော ပုဗ္ဗေ အနနုဿုတေသု ဓမ္မေသု သာမံ သစ္စာနိ အဘိသမ္ဗုဇ္ဈတိ; န စ တတ္ထ သဗ္ဗညုတံ ပါပုဏာတိ, န စ ဗလေသု ဝသီဘာဝံ—  အယံ ဝုစ္စတိ ပုဂ္ဂလော “ပစ္စေကသမ္ဗုဒ္ဓေါ”.
</Paragraph>

</Division>
<Division number="24" book="pu">

<Paragraph number="199" book="pu">
ကတမော စ ပုဂ္ဂလော ဥဘတောဘာဂဝိမုတ္တော? ဣဓေကစ္စော ပုဂ္ဂလော အဋ္ဌ ဝိမောက္ခေ ကာယေန ဖုသိတွာ ဝိဟရတိ; ပညာယ စဿ ဒိသွာ အာသဝါ ပရိက္ခီဏာ ဟောန္တိ—  အယံ ဝုစ္စတိ ပုဂ္ဂလော “ဥဘတောဘာဂဝိမုတ္တော”.
</Paragraph>

</Division>
<Division number="25" book="pu">

<Paragraph number="200" book="pu">
ကတမော စ ပုဂ္ဂလော ပညာဝိမုတ္တော? ဣဓေကစ္စော ပုဂ္ဂလော န ဟေဝ ခေါ အဋ္ဌ ဝိမောက္ခေ ကာယေန ဖုသိတွာ ဝိဟရတိ; ပညာယ စဿ ဒိသွာ အာသဝါ ပရိက္ခီဏာ ဟောန္တိ. အယံ ဝုစ္စတိ ပုဂ္ဂလော “ပညာဝိမုတ္တော”.
</Paragraph>

</Division>
<Division number="26" book="pu">

<Paragraph number="201" book="pu">
ကတမော စ ပုဂ္ဂလော ကာယသက္ခီ? ဣဓေကစ္စော ပုဂ္ဂလော အဋ္ဌ ဝိမောက္ခေ ကာယေန ဖုသိတွာ ဝိဟရတိ; ပညာယ စဿ ဒိသွာ ဧကစ္စေ အာသဝါ ပရိက္ခီဏာ ဟောန္တိ. အယံ ဝုစ္စတိ ပုဂ္ဂလော “ကာယသက္ခီ”.
</Paragraph>

</Division>
<Division number="27" book="pu">

<Paragraph number="202" book="pu">
ကတမော စ ပုဂ္ဂလော ဒိဋ္ဌိပ္ပတ္တော? ဣဓေကစ္စော ပုဂ္ဂလော “ဣဒံ ဒုက္ခန်”တိ ယထာဘူတံ ပဇာနာတိ, “အယံ ဒုက္ခသမုဒယော”တိ ယထာဘူတံ ပဇာနာတိ, “အယံ ဒုက္ခနိရောဓော”တိ ယထာဘူတံ ပဇာနာတိ, “အယံ ဒုက္ခနိရောဓဂါမိနီ ပဋိပဒါ”တိ ယထာဘူတံ ပဇာနာတိ. တထာဂတပ္ပဝေဒိတာ စဿ ဓမ္မာ ပညာယ ဝေါဒိဋ္ဌာ ဟောန္တိ ဝေါစရိတာ. ပညာယ စဿ ဒိသွာ ဧကစ္စေ အာသဝါ ပရိက္ခီဏာ ဟောန္တိ—  အယံ ဝုစ္စတိ ပုဂ္ဂလော “ဒိဋ္ဌိပ္ပတ္တော”.
</Paragraph>

</Division>
<Division number="28" book="pu">

<Paragraph number="203" book="pu">
ကတမော စ ပုဂ္ဂလော သဒ္ဓါဝိမုတ္တော? ဣဓေကစ္စော ပုဂ္ဂလော “ဣဒံ ဒုက္ခန်”တိ ယထာဘူတံ ပဇာနာတိ, “အယံ ဒုက္ခသမုဒယော”တိ ယထာဘူတံ ပဇာနာတိ, “အယံ ဒုက္ခနိရောဓော”တိ ယထာဘူတံ ပဇာနာတိ, “အယံ ဒုက္ခနိရောဓဂါမိနီ ပဋိပဒါ”တိ ယထာဘူတံ ပဇာနာတိ. တထာဂတပ္ပဝေဒိတာ စဿ ဓမ္မာ ပညာယ ဝေါဒိဋ္ဌာ ဟောန္တိ ဝေါစရိတာ. ပညာယ စဿ ဒိသွာ ဧကစ္စေ အာသဝါ ပရိက္ခီဏာ ဟောန္တိ, နော စ ခေါ ယထာ ဒိဋ္ဌိပ္ပတ္တဿ—  အယံ ဝုစ္စတိ ပုဂ္ဂလော “သဒ္ဓါဝိမုတ္တော”.
</Paragraph>

</Division>
<Division number="29" book="pu">

<Paragraph number="204" book="pu">
ကတမော စ ပုဂ္ဂလော ဓမ္မာနုသာရီ? ယဿ ပုဂ္ဂလဿ သောတာပတ္တိဖလသစ္ဆိကိရိယာယ ပဋိပန္နဿ ပညိန္ဒြိယံ အဓိမတ္တံ ဟောတိ, ပညာဝါဟိံ ပညာပုဗ္ဗင်္ဂမံ အရိယမဂ္ဂံ ဘာဝေတိ—  အယံ ဝုစ္စတိ ပုဂ္ဂလော “ဓမ္မာနုသာရီ”. သောတာပတ္တိဖလသစ္ဆိကိရိယာယ ပဋိပန္နော ပုဂ္ဂလော ဓမ္မာနုသာရီ ဖလေ ဌိတော ဒိဋ္ဌိပ္ပတ္တော.
</Paragraph>

</Division>
<Division number="30" book="pu">

<Paragraph number="205" book="pu">
ကတမော စ ပုဂ္ဂလော သဒ္ဓါနုသာရီ? ယဿ ပုဂ္ဂလဿ သောတာပတ္တိဖလသစ္ဆိကိရိယာယ ပဋိပန္နဿ သဒ္ဓိန္ဒြိယံ အဓိမတ္တံ ဟောတိ, သဒ္ဓါဝါဟိံ သဒ္ဓါပုဗ္ဗင်္ဂမံ အရိယမဂ္ဂံ ဘာဝေတိ—  အယံ ဝုစ္စတိ ပုဂ္ဂလော “သဒ္ဓါနုသာရီ”. သောတာပတ္တိဖလသစ္ဆိကိရိယာယ ပဋိပန္နော ပုဂ္ဂလော သဒ္ဓါနုသာရီ ဖလေ ဌိတော သဒ္ဓါဝိမုတ္တော.
</Paragraph>

</Division>
<Division number="31" book="pu">

<Paragraph number="206" book="pu">
ကတမော စ ပုဂ္ဂလော သတ္တက္ခတ္တုပရမော? ဣဓေကစ္စော ပုဂ္ဂလော တိဏ္ဏံ သံယောဇနာနံ ပရိက္ခယာ သောတာပန္နော ဟောတိ အဝိနိပါတဓမ္မော နိယတော သမ္ဗောဓိပရာယနော. သော သတ္တက္ခတ္တုံ ဒေဝေ စ မာနုသေ စ သန္ဓာဝိတွာ သံသရိတွာ ဒုက္ခဿန္တံ ကရောတိ—  အယံ ဝုစ္စတိ ပုဂ္ဂလော “သတ္တက္ခတ္တုပရမော”.
</Paragraph>

</Division>
<Division number="32" book="pu">

<Paragraph number="207" book="pu">
ကတမော စ ပုဂ္ဂလော ကောလံကောလော? ဣဓေကစ္စော ပုဂ္ဂလော တိဏ္ဏံ သံယောဇနာနံ ပရိက္ခယာ သောတာပန္နော ဟောတိ အဝိနိပါတဓမ္မော နိယတော သမ္ဗောဓိပရာယနော. သော ဒွေ ဝါ တီဏိ ဝါ ကုလာနိ သန္ဓာဝိတွာ သံသရိတွာ ဒုက္ခဿန္တံ ကရောတိ—  အယံ ဝုစ္စတိ ပုဂ္ဂလော “ကောလံကောလော”.
</Paragraph>

</Division>
<Division number="33" book="pu">

<Paragraph number="208" book="pu">
ကတမော စ ပုဂ္ဂလော ဧကဗီဇီ? ဣဓေကစ္စော ပုဂ္ဂလော တိဏ္ဏံ သံယောဇနာနံ ပရိက္ခယာ သောတာပန္နော ဟောတိ အဝိနိပါတဓမ္မော နိယတော သမ္ဗောဓိပရာယနော. သော ဧကံယေဝ မာနုသကံ ဘဝံ နိဗ္ဗတ္တေတွာ ဒုက္ခဿန္တံ ကရောတိ—  အယံ ဝုစ္စတိ ပုဂ္ဂလော “ဧကဗီဇီ”.
</Paragraph>

</Division>
<Division number="34" book="pu">

<Paragraph number="209" book="pu">
ကတမော စ ပုဂ္ဂလော သကဒါဂါမီ? ဣဓေကစ္စော ပုဂ္ဂလော တိဏ္ဏံ သံယောဇနာနံ ပရိက္ခယာ ရာဂဒေါသမောဟာနံ တနုတ္တာ သကဒါဂါမီ ဟောတိ, သကိဒေဝ ဣမံ လောကံ အာဂန္တွာ ဒုက္ခဿန္တံ ကရောတိ—  အယံ ဝုစ္စတိ ပုဂ္ဂလော “သကဒါဂါမီ”.
</Paragraph>

</Division>
<Division number="35" book="pu">

<Paragraph number="210" book="pu">
ကတမော စ ပုဂ္ဂလော အနာဂါမီ? ဣဓေကစ္စော ပုဂ္ဂလော ပဉ္စန္နံ ဩရမ္ဘာဂိယာနံ သံယောဇနာနံ ပရိက္ခယာ ဩပပါတိကော ဟောတိ, တတ္ထ ပရိနိဗ္ဗာယီ အနာဝတ္တိဓမ္မော တသ္မာ လောကာ—  အယံ ဝုစ္စတိ ပုဂ္ဂလော “အနာဂါမီ”.
</Paragraph>

</Division>
<Division number="36" book="pu">

<Paragraph number="211" book="pu">
ကတမော စ ပုဂ္ဂလော အန္တရာပရိနိဗ္ဗာယီ? ဣဓေကစ္စော ပုဂ္ဂလော ပဉ္စန္နံ ဩရမ္ဘာဂိယာနံ သံယောဇနာနံ ပရိက္ခယာ ဩပပါတိကော ဟောတိ, တတ္ထ ပရိနိဗ္ဗာယီ အနာဝတ္တိဓမ္မော တသ္မာ လောကာ. သော ဥပပန္နံ ဝါ သမနန္တရာ အပ္ပတ္တံ ဝါ ဝေမဇ္ဈံ အာယုပ္ပမာဏံ အရိယမဂ္ဂံ သဉ္ဇနေတိ ဥပရိဋ္ဌိမာနံ သံယောဇနာနံ ပဟာနာယ—  အယံ ဝုစ္စတိ ပုဂ္ဂလော “အန္တရာပရိနိဗ္ဗာယီ”.
</Paragraph>

</Division>
<Division number="37" book="pu">

<Paragraph number="212" book="pu">
ကတမော စ ပုဂ္ဂလော ဥပဟစ္စပရိနိဗ္ဗာယီ? ဣဓေကစ္စော ပုဂ္ဂလော ပဉ္စန္နံ ဩရမ္ဘာဂိယာနံ သံယောဇနာနံ ပရိက္ခယာ ဩပပါတိကော ဟောတိ, တတ္ထ ပရိနိဗ္ဗာယီ အနာဝတ္တိဓမ္မော တသ္မာ လောကာ. သော အတိက္ကမိတွာ ဝေမဇ္ဈံ အာယုပ္ပမာဏံ ဥပဟစ္စ ဝါ ကာလကိရိယံ အရိယမဂ္ဂံ သဉ္ဇနေတိ ဥပရိဋ္ဌိမာနံ သံယောဇနာနံ ပဟာနာယ—  အယံ ဝုစ္စတိ ပုဂ္ဂလော “ဥပဟစ္စပရိနိဗ္ဗာယီ”.
</Paragraph>

</Division>
<Division number="38" book="pu">

<Paragraph number="213" book="pu">
ကတမော စ ပုဂ္ဂလော အသင်္ခါရပရိနိဗ္ဗာယီ? ဣဓေကစ္စော ပုဂ္ဂလော ပဉ္စန္နံ ဩရမ္ဘာဂိယာနံ သံယောဇနာနံ ပရိက္ခယာ ဩပပါတိကော ဟောတိ, တတ္ထ ပရိနိဗ္ဗာယီ အနာဝတ္တိဓမ္မော တသ္မာ လောကာ. သော အသင်္ခါရေန အရိယမဂ္ဂံ သဉ္ဇနေတိ ဥပရိဋ္ဌိမာနံ သံယောဇနာနံ ပဟာနာယ—  အယံ ဝုစ္စတိ ပုဂ္ဂလော “အသင်္ခါရပရိနိဗ္ဗာယီ”.
</Paragraph>

</Division>
<Division number="39" book="pu">

<Paragraph number="214" book="pu">
ကတမော စ ပုဂ္ဂလော သသင်္ခါရပရိနိဗ္ဗာယီ? ဣဓေကစ္စော ပုဂ္ဂလော ပဉ္စန္နံ ဩရမ္ဘာဂိယာနံ သံယောဇနာနံ ပရိက္ခယာ ဩပပါတိကော ဟောတိ, တတ္ထ ပရိနိဗ္ဗာယီ အနာဝတ္တိဓမ္မော တသ္မာ လောကာ. သော သသင်္ခါရေန အရိယမဂ္ဂံ သဉ္ဇနေတိ ဥပရိဋ္ဌိမာနံ သံယောဇနာနံ ပဟာနာယ—  အယံ ဝုစ္စတိ ပုဂ္ဂလော “သသင်္ခါရပရိနိဗ္ဗာယီ”.
</Paragraph>

</Division>
<Division number="40" book="pu">

<Paragraph number="215" book="pu">
ကတမော စ ပုဂ္ဂလော ဥဒ္ဓံသောတော အကနိဋ္ဌဂါမီ? ဣဓေကစ္စော ပုဂ္ဂလော ပဉ္စန္နံ ဩရမ္ဘာဂိယာနံ သံယောဇနာနံ ပရိက္ခယာ ဩပပါတိကော ဟောတိ, တတ္ထ ပရိနိဗ္ဗာယီ အနာဝတ္တိဓမ္မော တသ္မာ လောကာ. သော အဝိဟာ စုတော အတပ္ပံ ဂစ္ဆတိ, အတပ္ပါ စုတော သုဒဿံ ဂစ္ဆတိ, သုဒဿာ စုတော သုဒဿိံ ဂစ္ဆတိ, သုဒဿိယာ စုတော အကနိဋ္ဌံ ဂစ္ဆတိ; အကနိဋ္ဌေ အရိယမဂ္ဂံ သဉ္ဇနေတိ ဥပရိဋ္ဌိမာနံ သံယောဇနာနံ ပဟာနာယ—  အယံ ဝုစ္စတိ ပုဂ္ဂလော “ဥဒ္ဓံသောတော အကနိဋ္ဌဂါမီ”.
</Paragraph>

</Division>
<Division number="41" book="pu">

<Paragraph number="216" book="pu">
ကတမော စ ပုဂ္ဂလော သောတာပန္နော သောတာပတ္တိဖလသစ္ဆိကိရိယာယ ပဋိပန္နော? တိဏ္ဏံ သံယောဇနာနံ ပဟာနာယ ပဋိပန္နော ပုဂ္ဂလော သောတာပတ္တိဖလသစ္ဆိကိရိယာယ ပဋိပန္နော. ယဿ ပုဂ္ဂလဿ တီဏိ သံယောဇနာနိ ပဟီနာနိ—  အယံ ဝုစ္စတိ ပုဂ္ဂလော “သောတာပန္နော”.
</Paragraph>

</Division>
<Division number="42" book="pu">

<Paragraph number="217" book="pu">
ကာမရာဂဗျာပါဒါနံ တနုဘာဝါယ ပဋိပန္နော ပုဂ္ဂလော သကဒါဂါမိဖလသစ္ဆိကိရိယာယ ပဋိပန္နော. ယဿ ပုဂ္ဂလဿ ကာမရာဂဗျာပါဒါ တနုဘူတာ—  အယံ ဝုစ္စတိ ပုဂ္ဂလော “သကဒါဂါမီ”.
</Paragraph>

</Division>
<Division number="43" book="pu">

<Paragraph number="218" book="pu">
ကာမရာဂဗျာပါဒါနံ အနဝသေသပ္ပဟာနာယ ပဋိပန္နော ပုဂ္ဂလော အနာဂါမိဖလသစ္ဆိကိရိယာယ ပဋိပန္နော. ယဿ ပုဂ္ဂလဿ ကာမရာဂဗျာပါဒါ အနဝသေသာ ပဟီနာ—  အယံ ဝုစ္စတိ ပုဂ္ဂလော “အနာဂါမီ”.
</Paragraph>

</Division>
<Division number="44" book="pu">

<Paragraph number="219" book="pu">
ရူပရာဂအရူပရာဂမာနော်ဒ္ဓစ္စအဝိဇ္ဇာယ အနဝသေသပ္ပဟာနာယ ပဋိပန္နော ပုဂ္ဂလော အရဟတ္တဖလသစ္ဆိကိရိယာယ ပဋိပန္နော. ယဿ ပုဂ္ဂလဿ ရူပရာဂေါ အရူပရာဂေါ မာနော ဥဒ္ဓစ္စံ အဝိဇ္ဇာ အနဝသေသာ ပဟီနာ—  အယံ ဝုစ္စတိ ပုဂ္ဂလော “အရဟာ”.

</Paragraph>
</Division>

<Paragraph number="220" type="center" book="pu">
ဧကကနိဒ္ဒေသော.
</Paragraph>