---
title: "2.1.7.2 ကုသလဝိပါကမနောဓာတု"
tableOfContents: false
sidebar:
  order: 2
type: "tipitaka"
basket: "ab"
book: "dhs"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="455" book="dhs" e="ch" v="29" p="108">

<Paragraph number="932" book="dhs">
ကတမေ ဓမ္မာ အဗျာကတာ? ယသ္မိံ သမယေ ကာမာဝစရဿ ကုသလဿ ကမ္မဿ ကတတ္တာ ဥပစိတတ္တာ ဝိပါကာ မနောဓာတု ဥပ္ပန္နာ ဟောတိ ဥပေက္ခာသဟဂတာ ရူပါရမ္မဏာ ဝါ …ပေ…  ဖောဋ္ဌဗ္ဗာရမ္မဏာ ဝါ ယံ ယံ ဝါ ပနာရဗ္ဘ, တသ္မိံ သမယေ ဖဿော ဟောတိ, ဝေဒနာ ဟောတိ, သညာ ဟောတိ, စေတနာ ဟောတိ, စိတ္တံ ဟောတိ, ဝိတက္ကော ဟောတိ, ဝိစာရော ဟောတိ, ဥပေက္ခာ ဟောတိ, စိတ္တဿေကဂ္ဂတာ ဟောတိ, မနိန္ဒြိယံ ဟောတိ, ဥပေက္ခိန္ဒြိယံ ဟောတိ, ဇီဝိတိန္ဒြိယံ ဟောတိ; ယေ ဝါ ပန တသ္မိံ သမယေ အညေပိ အတ္ထိ ပဋိစ္စသမုပ္ပန္နာ အရူပိနော ဓမ္မာ—  ဣမေ ဓမ္မာ အဗျာကတာ.
</Paragraph>

</Division>
<Division number="456" book="dhs" e="ch" v="29" p="109">

<Paragraph number="933" book="dhs">
ကတမော တသ္မိံ သမယေ ဖဿော ဟောတိ? ယော တသ္မိံ သမယေ ဖဿော ဖုသနာ သမ္ဖုသနာ သမ္ဖုသိတတ္တံ—  အယံ တသ္မိံ သမယေ ဖဿော ဟောတိ.
</Paragraph>

</Division>
<Division number="457" book="dhs" e="ch" v="29" p="109">

<Paragraph number="934" book="dhs">
ကတမာ တသ္မိံ သမယေ ဝေဒနာ ဟောတိ? ယံ တသ္မိံ သမယေ တဇ္ဇာမနောဓာတုသမ္ဖဿဇံ စေတသိကံ နေဝ သာတံ နာသာတံ စေတောသမ္ဖဿဇံ အဒုက္ခမသုခံ ဝေဒယိတံ စေတောသမ္ဖဿဇာ အဒုက္ခမသုခါ ဝေဒနာ—  အယံ တသ္မိံ သမယေ ဝေဒနာ ဟောတိ.
</Paragraph>

</Division>
<Division number="458" book="dhs" e="ch" v="29" p="109">

<Paragraph number="935" book="dhs">
ကတမာ တသ္မိံ သမယေ သညာ ဟောတိ? ယာ တသ္မိံ သမယေ တဇ္ဇာမနောဓာတုသမ္ဖဿဇာ သညာ သဉ္ဇာနနာ သဉ္ဇာနိတတ္တံ—  အယံ တသ္မိံ သမယေ သညာ ဟောတိ.
</Paragraph>

</Division>
<Division number="459" book="dhs" e="ch" v="29" p="109">

<Paragraph number="936" book="dhs">
ကတမာ တသ္မိံ သမယေ စေတနာ ဟောတိ? ယာ တသ္မိံ သမယေ တဇ္ဇာမနောဓာတုသမ္ဖဿဇာ စေတနာ သဉ္စေတနာ စေတယိတတ္တံ—  အယံ တသ္မိံ သမယေ စေတနာ ဟောတိ.
</Paragraph>

</Division>
<Division number="460" book="dhs" e="ch" v="29" p="109">

<Paragraph number="937" book="dhs">
ကတမံ တသ္မိံ သမယေ စိတ္တံ ဟောတိ? ယံ တသ္မိံ သမယေ စိတ္တံ မနော မာနသံ ဟဒယံ ပဏ္ဍရံ မနော မနာယတနံ မနိန္ဒြိယံ ဝိညာဏံ ဝိညာဏက္ခန္ဓော တဇ္ဇာမနောဓာတု—  ဣဒံ တသ္မိံ သမယေ စိတ္တံ ဟောတိ.
</Paragraph>

</Division>
<Division number="461" book="dhs" e="ch" v="29" p="109">

<Paragraph number="938" book="dhs">
ကတမော တသ္မိံ သမယေ ဝိတက္ကော ဟောတိ? ယော တသ္မိံ သမယေ တက္ကော ဝိတက္ကော သင်္ကပ္ပေါ အပ္ပနာ ဗျပ္ပနာ စေတသော အဘိနိရောပနာ—  အယံ တသ္မိံ သမယေ ဝိတက္ကော ဟောတိ.
</Paragraph>

</Division>
<Division number="462" book="dhs" e="ch" v="29" p="109">

<Paragraph number="939" book="dhs">
ကတမော တသ္မိံ သမယေ ဝိစာရော ဟောတိ? ယော တသ္မိံ သမယေ စာရော ဝိစာရော အနုဝိစာရော ဥပဝိစာရော စိတ္တဿ အနုသန္ဓာနတာ အနုပေက္ခနတာ—  အယံ တသ္မိံ သမယေ ဝိစာရော ဟောတိ.
</Paragraph>

</Division>
<Division number="463" book="dhs" e="ch" v="29" p="110">

<Paragraph number="940" book="dhs">
ကတမာ တသ္မိံ သမယေ ဥပေက္ခာ ဟောတိ? ယံ တသ္မိံ သမယေ စေတသိကံ နေဝ သာတံ နာသာတံ စေတောသမ္ဖဿဇံ အဒုက္ခမသုခံ ဝေဒယိတံ စေတောသမ္ဖဿဇာ အဒုက္ခမသုခါ ဝေဒနာ—  အယံ တသ္မိံ သမယေ ဥပေက္ခာ ဟောတိ.
</Paragraph>

</Division>
<Division number="464" book="dhs" e="ch" v="29" p="110">

<Paragraph number="941" book="dhs">
ကတမာ တသ္မိံ သမယေ စိတ္တဿေကဂ္ဂတာ ဟောတိ? ယာ တသ္မိံ သမယေ စိတ္တဿ ဌိတိ—  အယံ တသ္မိံ သမယေ စိတ္တဿေကဂ္ဂတာ ဟောတိ.
</Paragraph>

</Division>
<Division number="465" book="dhs" e="ch" v="29" p="110">

<Paragraph number="942" book="dhs">
ကတမံ တသ္မိံ သမယေ မနိန္ဒြိယံ ဟောတိ? ယံ တသ္မိံ သမယေ စိတ္တံ မနော မာနသံ ဟဒယံ ပဏ္ဍရံ မနော မနာယတနံ မနိန္ဒြိယံ ဝိညာဏံ ဝိညာဏက္ခန္ဓော တဇ္ဇာမနောဓာတု—  ဣဒံ တသ္မိံ သမယေ မနိန္ဒြိယံ ဟောတိ.
</Paragraph>

</Division>
<Division number="466" book="dhs" e="ch" v="29" p="110">

<Paragraph number="943" book="dhs">
ကတမံ တသ္မိံ သမယေ ဥပေက္ခိန္ဒြိယံ ဟောတိ? ယံ တသ္မိံ သမယေ စေတသိကံ နေဝ သာတံ နာသာတံ စေတောသမ္ဖဿဇံ အဒုက္ခမသုခံ ဝေဒယိတံ စေတောသမ္ဖဿဇာ အဒုက္ခမသုခါ ဝေဒနာ—  ဣဒံ တသ္မိံ သမယေ ဥပေက္ခိန္ဒြိယံ ဟောတိ.
</Paragraph>

</Division>
<Division number="467" book="dhs" e="ch" v="29" p="110">

<Paragraph number="944" book="dhs">
ကတမံ တသ္မိံ သမယေ ဇီဝိတိန္ဒြိယံ ဟောတိ? ယော တေသံ အရူပီနံ ဓမ္မာနံ အာယု ဌိတိ ယပနာ ယာပနာ ဣရိယနာ ဝတ္တနာ ပါလနာ ဇီဝိတံ ဇီဝိတိန္ဒြိယံ—  ဣဒံ တသ္မိံ သမယေ ဇီဝိတိန္ဒြိယံ ဟောတိ; ယေ ဝါ ပန တသ္မိံ သမယေ အညေပိ အတ္ထိ ပဋိစ္စသမုပ္ပန္နာ အရူပိနော ဓမ္မာ—  ဣမေ ဓမ္မာ အဗျာကတာ.
</Paragraph>

<Paragraph number="945" book="dhs">
တသ္မိံ ခေါ ပန သမယေ စတ္တာရော ခန္ဓာ ဟောန္တိ, ဒွါယတနာနိ ဟောန္တိ, ဒွေ ဓာတုယော ဟောန္တိ, တယော အာဟာရာ ဟောန္တိ, တီဏိန္ဒြိယာနိ ဟောန္တိ, ဧကော ဖဿော ဟောတိ …ပေ…  ဧကာ မနောဓာတု ဟောတိ, ဧကံ ဓမ္မာယတနံ ဟောတိ, ဧကာ ဓမ္မဓာတု ဟောတိ; ယေ ဝါ ပန တသ္မိံ သမယေ အညေပိ အတ္ထိ ပဋိစ္စသမုပ္ပန္နာ အရူပိနော ဓမ္မာ—  ဣမေ ဓမ္မာ အဗျာကတာ …ပေ… .
</Paragraph>

</Division>
<Division number="468" book="dhs" e="ch" v="29" p="110">

<Paragraph number="946" book="dhs">
ကတမော တသ္မိံ သမယေ သင်္ခါရက္ခန္ဓော ဟောတိ? ဖဿော စေတနာ ဝိတက္ကော ဝိစာရော စိတ္တဿေကဂ္ဂတာ ဇီဝိတိန္ဒြိယံ; ယေ ဝါ ပန တသ္မိံ သမယေ အညေပိ အတ္ထိ ပဋိစ္စသမုပ္ပန္နာ အရူပိနော ဓမ္မာ ဌပေတွာ ဝေဒနာက္ခန္ဓံ ဌပေတွာ သညာက္ခန္ဓံ ဌပေတွာ ဝိညာဏက္ခန္ဓံ—  အယံ တသ္မိံ သမယေ သင်္ခါရက္ခန္ဓော ဟောတိ …ပေ…  ဣမေ ဓမ္မာ အဗျာကတာ.

</Paragraph>
</Division>

<Paragraph number="947" type="center" book="dhs">
ကုသလဝိပါကာ မနောဓာတု.
</Paragraph>