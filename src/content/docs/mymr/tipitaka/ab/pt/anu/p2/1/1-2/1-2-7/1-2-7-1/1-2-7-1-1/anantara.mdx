---
title: "အနန္တရ"
tableOfContents: false
sidebar:
  order: 3
type: "tipitaka"
basket: "ab"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="102">

<Paragraph number="276">
သဟေတုကော ဓမ္မော သဟေတုကဿ ဓမ္မဿ အနန္တရပစ္စယေန ပစ္စယော—  ပုရိမာ ပုရိမာ သဟေတုကာ ခန္ဓာ ပစ္ဆိမာနံ ပစ္ဆိမာနံ သဟေတုကာနံ ခန္ဓာနံ အနန္တရပစ္စယေန ပစ္စယော; အနုလောမံ ဂေါတြဘုဿ…  အနုလောမံ ဝေါဒါနဿ…  ဂေါတြဘု မဂ္ဂဿ…  ဝေါဒါနံ မဂ္ဂဿ…  မဂ္ဂေါ ဖလဿ…  ဖလံ ဖလဿ…  အနုလောမံ ဖလသမာပတ္တိယာ…  နိရောဓာ ဝုဋ္ဌဟန္တဿ နေဝသညာနာသညာယတနံ ဖလသမာပတ္တိယာ အနန္တရပစ္စယေန ပစ္စယော. (1)
</Paragraph>

<Paragraph number="277">
သဟေတုကော ဓမ္မော အဟေတုကဿ ဓမ္မဿ အနန္တရပစ္စယေန ပစ္စယော—  ပုရိမာ ပုရိမာ ဝိစိကိစ္ဆာသဟဂတာ ဥဒ္ဓစ္စသဟဂတာ ခန္ဓာ ပစ္ဆိမဿ ပစ္ဆိမဿ ဝိစိကိစ္ဆာသဟဂတဿ ဥဒ္ဓစ္စသဟဂတဿ မောဟဿ အနန္တရပစ္စယေန ပစ္စယော; သဟေတုကံ စုတိစိတ္တံ အဟေတုကဿ ဥပပတ္တိစိတ္တဿ အနန္တရပစ္စယေန ပစ္စယော; သဟေတုကံ ဘဝင်္ဂံ အာဝဇ္ဇနာယ အနန္တရပစ္စယေန ပစ္စယော; သဟေတုကံ ဘဝင်္ဂံ အဟေတုကဿ ဘဝင်္ဂဿ အနန္တရပစ္စယေန ပစ္စယော; သဟေတုကာ ခန္ဓာ အဟေတုကဿ ဝုဋ္ဌာနဿ အနန္တရပစ္စယေန ပစ္စယော. (2)
</Paragraph>

<Paragraph number="278">
သဟေတုကော ဓမ္မော သဟေတုကဿ စ အဟေတုကဿ စ ဓမ္မဿ အနန္တရပစ္စယေန ပစ္စယော—  ပုရိမာ ပုရိမာ ဝိစိကိစ္ဆာသဟဂတာ ဥဒ္ဓစ္စသဟဂတာ ခန္ဓာ ပစ္ဆိမာနံ ပစ္ဆိမာနံ ဝိစိကိစ္ဆာသဟဂတာနံ ဥဒ္ဓစ္စသဟဂတာနံ ခန္ဓာနံ မောဟဿ စ အနန္တရပစ္စယေန ပစ္စယော. (3)
</Paragraph>

</Division>
<Division number="103">

<Paragraph number="279">
အဟေတုကော ဓမ္မော အဟေတုကဿ ဓမ္မဿ အနန္တရပစ္စယေန ပစ္စယော—  ပုရိမော ပုရိမော ဝိစိကိစ္ဆာသဟဂတော ဥဒ္ဓစ္စသဟဂတော မောဟော ပစ္ဆိမဿ ပစ္ဆိမဿ ဝိစိကိစ္ဆာသဟဂတဿ ဥဒ္ဓစ္စသဟဂတဿ မောဟဿ အနန္တရပစ္စယေန ပစ္စယော; ပုရိမာ ပုရိမာ အဟေတုကာ ခန္ဓာ ပစ္ဆိမာနံ ပစ္ဆိမာနံ အဟေတုကာနံ ခန္ဓာနံ အနန္တရပစ္စယေန ပစ္စယော; အာဝဇ္ဇနာ ပဉ္စန္နံ ဝိညာဏာနံ အနန္တရပစ္စယေန ပစ္စယော. (1)
</Paragraph>

<Paragraph number="280">
အဟေတုကော ဓမ္မော သဟေတုကဿ ဓမ္မဿ အနန္တရပစ္စယေန ပစ္စယော—  ပုရိမော ပုရိမော ဝိစိကိစ္ဆာသဟဂတော ဥဒ္ဓစ္စသဟဂတော မောဟော ပစ္ဆိမာနံ ပစ္ဆိမာနံ ဝိစိကိစ္ဆာသဟဂတာနံ ဥဒ္ဓစ္စသဟဂတာနံ ခန္ဓာနံ အနန္တရပစ္စယေန ပစ္စယော; အဟေတုကံ စုတိစိတ္တံ သဟေတုကဿ ဥပပတ္တိစိတ္တဿ အနန္တရပစ္စယေန ပစ္စယော; အဟေတုကံ ဘဝင်္ဂံ သဟေတုကဿ ဘဝင်္ဂဿ အနန္တရပစ္စယေန ပစ္စယော; အာဝဇ္ဇနာ သဟေတုကာနံ ခန္ဓာနံ အနန္တရပစ္စယေန ပစ္စယော; အဟေတုကာ ခန္ဓာ သဟေတုကဿ ဝုဋ္ဌာနဿ အနန္တရပစ္စယေန ပစ္စယော. (2)
</Paragraph>

<Paragraph number="281">
အဟေတုကော ဓမ္မော သဟေတုကဿ စ အဟေတုကဿ စ ဓမ္မဿ အနန္တရပစ္စယေန ပစ္စယော—  ပုရိမော ပုရိမော ဝိစိကိစ္ဆာသဟဂတော ဥဒ္ဓစ္စသဟဂတော မောဟော ပစ္ဆိမာနံ ပစ္ဆိမာနံ ဝိစိကိစ္ဆာသဟဂတာနံ ဥဒ္ဓစ္စသဟဂတာနံ ခန္ဓာနံ မောဟဿ စ အနန္တရပစ္စယေန ပစ္စယော; အာဝဇ္ဇနာ ဝိစိကိစ္ဆာသဟဂတာနံ ဥဒ္ဓစ္စသဟဂတာနံ ခန္ဓာနံ မောဟဿ စ အနန္တရပစ္စယေန ပစ္စယော. (3)
</Paragraph>

</Division>
<Division number="104">

<Paragraph number="282">
သဟေတုကော စ အဟေတုကော စ ဓမ္မာ သဟေတုကဿ ဓမ္မဿ အနန္တရပစ္စယေန ပစ္စယော—  ပုရိမာ ပုရိမာ ဝိစိကိစ္ဆာသဟဂတာ ဥဒ္ဓစ္စသဟဂတာ ခန္ဓာ စ မောဟော စ ပစ္ဆိမာနံ ပစ္ဆိမာနံ ဝိစိကိစ္ဆာသဟဂတာနံ ဥဒ္ဓစ္စသဟဂတာနံ ခန္ဓာနံ အနန္တရပစ္စယေန ပစ္စယော. (1)
</Paragraph>

<Paragraph number="283">
သဟေတုကော စ အဟေတုကော စ ဓမ္မာ အဟေတုကဿ ဓမ္မဿ အနန္တရပစ္စယေန ပစ္စယော—  ပုရိမာ ပုရိမာ ဝိစိကိစ္ဆာသဟဂတာ ဥဒ္ဓစ္စသဟဂတာ ခန္ဓာ စ မောဟော စ ပစ္ဆိမဿ ပစ္ဆိမဿ ဝိစိကိစ္ဆာသဟဂတဿ ဥဒ္ဓစ္စသဟဂတဿ မောဟဿ အနန္တရပစ္စယေန ပစ္စယော; ဝိစိကိစ္ဆာသဟဂတာ ဥဒ္ဓစ္စသဟဂတာ ခန္ဓာ စ မောဟော စ အဟေတုကဿ ဝုဋ္ဌာနဿ အနန္တရပစ္စယေန ပစ္စယော. (2)
</Paragraph>

<Paragraph number="284">
သဟေတုကော စ အဟေတုကော စ ဓမ္မာ သဟေတုကဿ စ အဟေတုကဿ စ ဓမ္မဿ အနန္တရပစ္စယေန ပစ္စယော—  ပုရိမာ ပုရိမာ ဝိစိကိစ္ဆာသဟဂတာ ဥဒ္ဓစ္စသဟဂတာ ခန္ဓာ စ မောဟော စ ပစ္ဆိမာနံ ပစ္ဆိမာနံ ဝိစိကိစ္ဆာသဟဂတာနံ ဥဒ္ဓစ္စသဟဂတာနံ ခန္ဓာနံ မောဟဿ စ အနန္တရပစ္စယေန ပစ္စယော. (3)
</Paragraph>
</Division>