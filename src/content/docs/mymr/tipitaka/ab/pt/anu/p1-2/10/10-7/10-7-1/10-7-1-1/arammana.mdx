---
title: "အာရမ္မဏ"
tableOfContents: false
sidebar:
  order: 4
type: "tipitaka"
basket: "ab"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="77">

<Paragraph number="1277">
ဒဿနေန ပဟာတဗ္ဗဟေတုကော ဓမ္မော ဒဿနေန ပဟာတဗ္ဗဟေတုကဿ ဓမ္မဿ အာရမ္မဏပစ္စယေန ပစ္စယော—  ဒဿနေန ပဟာတဗ္ဗဟေတုကံ ရာဂံ အဿာဒေတိ အဘိနန္ဒတိ; တံ အာရဗ္ဘ ဒဿနေန ပဟာတဗ္ဗဟေတုကော ရာဂေါ ဥပ္ပဇ္ဇတိ, ဒိဋ္ဌိ ဥပ္ပဇ္ဇတိ, ဝိစိကိစ္ဆာ ဥပ္ပဇ္ဇတိ, ဒဿနေန ပဟာတဗ္ဗဟေတုကံ ဒေါမနဿံ ဥပ္ပဇ္ဇတိ. ဒိဋ္ဌိံ အဿာဒေတိ အဘိနန္ဒတိ; တံ အာရဗ္ဘ ဒဿနေန ပဟာတဗ္ဗဟေတုကော ရာဂေါ ဥပ္ပဇ္ဇတိ, ဒိဋ္ဌိ ဥပ္ပဇ္ဇတိ, ဝိစိကိစ္ဆာ ဥပ္ပဇ္ဇတိ, ဒဿနေန ပဟာတဗ္ဗဟေတုကံ ဒေါမနဿံ ဥပ္ပဇ္ဇတိ. ဝိစိကိစ္ဆံ အာရဗ္ဘ ဝိစိကိစ္ဆာ ဥပ္ပဇ္ဇတိ, ဒိဋ္ဌိ ဥပ္ပဇ္ဇတိ, ဒဿနေန ပဟာတဗ္ဗဟေတုကံ ဒေါမနဿံ ဥပ္ပဇ္ဇတိ. ဒဿနေန ပဟာတဗ္ဗဟေတုကံ ဒေါမနဿံ အာရဗ္ဘ ဒဿနေန ပဟာတဗ္ဗဟေတုကံ ဒေါမနဿံ ဥပ္ပဇ္ဇတိ, ဒိဋ္ဌိ ဥပ္ပဇ္ဇတိ, ဝိစိကိစ္ဆာ ဥပ္ပဇ္ဇတိ. (1)
</Paragraph>

<Paragraph number="1278">
ဒဿနေန ပဟာတဗ္ဗဟေတုကော ဓမ္မော နေဝဒဿနေန နဘာဝနာယ ပဟာတဗ္ဗဟေတုကဿ ဓမ္မဿ အာရမ္မဏပစ္စယေန ပစ္စယော—  အရိယာ ဒဿနေန ပဟာတဗ္ဗဟေတုကေ ပဟီနေ ကိလေသေ ပစ္စဝေက္ခန္တိ, ပုဗ္ဗေ သမုဒါစိဏ္ဏေ ကိလေသေ ဇာနန္တိ, ဒဿနေန ပဟာတဗ္ဗဟေတုကေ ခန္ဓေ အနိစ္စတော …ပေ…  စေတောပရိယဉာဏေန …ပေ…  ဒဿနေန ပဟာတဗ္ဗဟေတုကာ ခန္ဓာ စေတောပရိယဉာဏဿ, ပုဗ္ဗေနိဝါသာနုဿတိဉာဏဿ, ယထာကမ္မူပဂဉာဏဿ အနာဂတံသဉာဏဿ, အာဝဇ္ဇနာယ မောဟဿ စ အာရမ္မဏပစ္စယေန ပစ္စယော. (2)
</Paragraph>

<Paragraph number="1279">
ဒဿနေန ပဟာတဗ္ဗဟေတုကော ဓမ္မော ဒဿနေန ပဟာတဗ္ဗဟေတုကဿ စ နေဝဒဿနေန နဘာဝနာယ ပဟာတဗ္ဗဟေတုကဿ စ ဓမ္မဿ အာရမ္မဏပစ္စယေန ပစ္စယော—  ဒဿနေန ပဟာတဗ္ဗဟေတုကေ ခန္ဓေ အာရဗ္ဘ ဝိစိကိစ္ဆာသဟဂတာ ခန္ဓာ စ မောဟော စ ဥပ္ပဇ္ဇန္တိ. (3)
</Paragraph>

</Division>
<Division number="78">

<Paragraph number="1280">
ဘာဝနာယ ပဟာတဗ္ဗဟေတုကော ဓမ္မော ဘာဝနာယ ပဟာတဗ္ဗဟေတုကဿ ဓမ္မဿ အာရမ္မဏပစ္စယေန ပစ္စယော—  ဘာဝနာယ ပဟာတဗ္ဗဟေတုကံ ရာဂံ အဿာဒေတိ အဘိနန္ဒတိ; တံ အာရဗ္ဘ ဘာဝနာယ ပဟာတဗ္ဗဟေတုကော ရာဂေါ ဥပ္ပဇ္ဇတိ, ဥဒ္ဓစ္စံ ဥပ္ပဇ္ဇတိ, ဘာဝနာယ ပဟာတဗ္ဗဟေတုကံ ဒေါမနဿံ ဥပ္ပဇ္ဇတိ. ဥဒ္ဓစ္စံ အာရဗ္ဘ ဥဒ္ဓစ္စံ ဥပ္ပဇ္ဇတိ, ဘာဝနာယ ပဟာတဗ္ဗဟေတုကံ ဒေါမနဿံ ဥပ္ပဇ္ဇတိ. ဘာဝနာယ ပဟာတဗ္ဗဟေတုကံ ဒေါမနဿံ အာရဗ္ဘ ဘာဝနာယ ပဟာတဗ္ဗဟေတုကံ ဒေါမနဿံ ဥပ္ပဇ္ဇတိ, ဥဒ္ဓစ္စံ ဥပ္ပဇ္ဇတိ. (1)
</Paragraph>

<Paragraph number="1281">
ဘာဝနာယ ပဟာတဗ္ဗဟေတုကော ဓမ္မော ဒဿနေန ပဟာတဗ္ဗဟေတုကဿ ဓမ္မဿ အာရမ္မဏပစ္စယေန ပစ္စယော—  ဘာဝနာယ ပဟာတဗ္ဗဟေတုကံ ရာဂံ အဿာဒေတိ အဘိနန္ဒတိ; တံ အာရဗ္ဘ ဒဿနေန ပဟာတဗ္ဗဟေတုကော ရာဂေါ ဥပ္ပဇ္ဇတိ, ဒိဋ္ဌိ ဥပ္ပဇ္ဇတိ, ဝိစိကိစ္ဆာ ဥပ္ပဇ္ဇတိ, ဒဿနေန ပဟာတဗ္ဗဟေတုကံ ဒေါမနဿံ ဥပ္ပဇ္ဇတိ. ဥဒ္ဓစ္စံ အာရဗ္ဘ ဒိဋ္ဌိ ဥပ္ပဇ္ဇတိ, ဝိစိကိစ္ဆာ ဥပ္ပဇ္ဇတိ, ဒဿနေန ပဟာတဗ္ဗဟေတုကံ ဒေါမနဿံ ဥပ္ပဇ္ဇတိ. ဘာဝနာယ ပဟာတဗ္ဗဟေတုကံ ဒေါမနဿံ အာရဗ္ဘ ဒဿနေန ပဟာတဗ္ဗဟေတုကံ ဒေါမနဿံ ဥပ္ပဇ္ဇတိ, ဒိဋ္ဌိ ဥပ္ပဇ္ဇတိ, ဝိစိကိစ္ဆာ ဥပ္ပဇ္ဇတိ. (2)
</Paragraph>

<Paragraph number="1282">
ဘာဝနာယ ပဟာတဗ္ဗဟေတုကော ဓမ္မော နေဝဒဿနေန နဘာဝနာယ ပဟာတဗ္ဗဟေတုကဿ ဓမ္မဿ အာရမ္မဏပစ္စယေန ပစ္စယော—  အရိယာ ဘာဝနာယ ပဟာတဗ္ဗဟေတုကေ ပဟီနေ ကိလေသေ ပစ္စဝေက္ခန္တိ, ဝိက္ခမ္ဘိတေ ကိလေသေ ပစ္စဝေက္ခန္တိ, ပုဗ္ဗေ သမုဒါစိဏ္ဏေ ကိလေသေ ဇာနန္တိ, ဘာဝနာယ ပဟာတဗ္ဗဟေတုကေ ခန္ဓေ အနိစ္စတော …ပေ…  စေတောပရိယဉာဏေန …ပေ…  ဘာဝနာယ ပဟာတဗ္ဗဟေတုကာ ခန္ဓာ စေတောပရိယဉာဏဿ, ပုဗ္ဗေနိဝါသာနုဿတိဉာဏဿ, ယထာကမ္မူပဂဉာဏဿ, အနာဂတံသဉာဏဿ, အာဝဇ္ဇနာယ မောဟဿ စ အာရမ္မဏပစ္စယေန ပစ္စယော. (3)
</Paragraph>

<Paragraph number="1283">
ဘာဝနာယ ပဟာတဗ္ဗဟေတုကော ဓမ္မော ဒဿနေန ပဟာတဗ္ဗဟေတုကဿ စ နေဝဒဿနေန နဘာဝနာယ ပဟာတဗ္ဗဟေတုကဿ စ ဓမ္မဿ အာရမ္မဏပစ္စယေန ပစ္စယော—  ဘာဝနာယ ပဟာတဗ္ဗဟေတုကေ ခန္ဓေ အာရဗ္ဘ ဝိစိကိစ္ဆာသဟဂတာ ခန္ဓာ စ မောဟော စ ဥပ္ပဇ္ဇန္တိ. (4)
</Paragraph>

<Paragraph number="1284">
ဘာဝနာယ ပဟာတဗ္ဗဟေတုကော ဓမ္မော ဘာဝနာယ ပဟာတဗ္ဗဟေတုကဿ စ နေဝဒဿနေန နဘာဝနာယ ပဟာတဗ္ဗဟေတုကဿ စ ဓမ္မဿ အာရမ္မဏပစ္စယေန ပစ္စယော—  ဘာဝနာယ ပဟာတဗ္ဗဟေတုကေ ခန္ဓေ အာရဗ္ဘ ဥဒ္ဓစ္စသဟဂတာ ခန္ဓာ စ မောဟော စ ဥပ္ပဇ္ဇန္တိ. (5)
</Paragraph>

</Division>
<Division number="79">

<Paragraph number="1285">
နေဝဒဿနေန နဘာဝနာယ ပဟာတဗ္ဗဟေတုကော ဓမ္မော နေဝဒဿနေန နဘာဝနာယ ပဟာတဗ္ဗဟေတုကဿ ဓမ္မဿ အာရမ္မဏပစ္စယေန ပစ္စယော—  ဒါနံ ဒတွာ…  (ဝိတ္ထာရေတဗ္ဗံ ဒဿနတ္တိကသဒိသံ) အာဝဇ္ဇနာယ မောဟဿ စ အာရမ္မဏပစ္စယေန ပစ္စယော. (1)
</Paragraph>

<Paragraph number="1286">
နေဝဒဿနေန နဘာဝနာယ ပဟာတဗ္ဗဟေတုကော ဓမ္မော ဒဿနေန ပဟာတဗ္ဗဟေတုကဿ ဓမ္မဿ အာရမ္မဏပစ္စယေန ပစ္စယော—  ဒါနံ ဒတွာ… . (ယထာ ဒဿနတ္တိကံ.) (2)
</Paragraph>

<Paragraph number="1287">
နေဝဒဿနေန နဘာဝနာယ ပဟာတဗ္ဗဟေတုကော ဓမ္မော ဘာဝနာယ ပဟာတဗ္ဗဟေတုကဿ ဓမ္မဿ အာရမ္မဏပစ္စယေန ပစ္စယော—  ဒါနံ ဒတွာ… . (ယထာ ဒဿနတ္တိကံ.) (3)
</Paragraph>

<Paragraph number="1288">
နေဝဒဿနေန နဘာဝနာယ ပဟာတဗ္ဗဟေတုကော ဓမ္မော ဒဿနေန ပဟာတဗ္ဗဟေတုကဿ စ နေဝဒဿနေန နဘာဝနာယ ပဟာတဗ္ဗဟေတုကဿ စ ဓမ္မဿ အာရမ္မဏပစ္စယေန ပစ္စယော—  စက္ခုံ အာရဗ္ဘ ဝိစိကိစ္ဆာသဟဂတာ ခန္ဓာ စ မောဟော စ ဥပ္ပဇ္ဇန္တိ. သောတံ …ပေ…  ဝတ္ထုံ…  နေဝဒဿနေန နဘာဝနာယ ပဟာတဗ္ဗဟေတုကေ ခန္ဓေ အာရဗ္ဘ ဝိစိကိစ္ဆာသဟဂတာ ခန္ဓာ စ မောဟော စ ဥပ္ပဇ္ဇန္တိ. (4)
</Paragraph>

<Paragraph number="1289">
နေဝဒဿနေန နဘာဝနာယ ပဟာတဗ္ဗဟေတုကော ဓမ္မော ဘာဝနာယ ပဟာတဗ္ဗဟေတုကဿ စ နေဝဒဿနေန နဘာဝနာယ ပဟာတဗ္ဗဟေတုကဿ စ ဓမ္မဿ အာရမ္မဏပစ္စယေန ပစ္စယော—  စက္ခုံ …ပေ…  ဝတ္ထုံ…  နေဝဒဿနေန နဘာဝနာယ ပဟာတဗ္ဗဟေတုကေ ခန္ဓေ အာရဗ္ဘ ဥဒ္ဓစ္စသဟဂတာ ခန္ဓာ စ မောဟော စ ဥပ္ပဇ္ဇန္တိ. (5)
</Paragraph>

</Division>
<Division number="80">

<Paragraph number="1290">
ဒဿနေန ပဟာတဗ္ဗဟေတုကော စ နေဝဒဿနေန နဘာဝနာယ ပဟာတဗ္ဗဟေတုကော စ ဓမ္မာ ဒဿနေန ပဟာတဗ္ဗဟေတုကဿ ဓမ္မဿ အာရမ္မဏပစ္စယေန ပစ္စယော—  ဝိစိကိစ္ဆာသဟဂတေ ခန္ဓေ စ မောဟဉ္စ အာရဗ္ဘ ဒဿနေန ပဟာတဗ္ဗဟေတုကာ ခန္ဓာ ဥပ္ပဇ္ဇန္တိ. (1)
</Paragraph>

<Paragraph number="1291">
ဒဿနေန ပဟာတဗ္ဗဟေတုကော စ နေဝဒဿနေန နဘာဝနာယ ပဟာတဗ္ဗဟေတုကော စ ဓမ္မာ နေဝဒဿနေန နဘာဝနာယ ပဟာတဗ္ဗဟေတုကဿ ဓမ္မဿ အာရမ္မဏပစ္စယေန ပစ္စယော—  ဝိစိကိစ္ဆာသဟဂတေ ခန္ဓေ စ မောဟဉ္စ အာရဗ္ဘ နေဝဒဿနေန နဘာဝနာယ ပဟာတဗ္ဗဟေတုကာ ခန္ဓာ စ မောဟော စ ဥပ္ပဇ္ဇန္တိ. (2)
</Paragraph>

<Paragraph number="1292">
ဒဿနေန ပဟာတဗ္ဗဟေတုကော စ နေဝဒဿနေန နဘာဝနာယ ပဟာတဗ္ဗဟေတုကော စ ဓမ္မာ ဒဿနေန ပဟာတဗ္ဗဟေတုကဿ စ နေဝဒဿနေန နဘာဝနာယ ပဟာတဗ္ဗဟေတုကဿ စ ဓမ္မဿ အာရမ္မဏပစ္စယေန ပစ္စယော—  ဝိစိကိစ္ဆာသဟဂတေ ခန္ဓေ စ မောဟဉ္စ အာရဗ္ဘ ဝိစိကိစ္ဆာသဟဂတာ ခန္ဓာ စ မောဟော စ ဥပ္ပဇ္ဇန္တိ. (3)
</Paragraph>

</Division>
<Division number="81">

<Paragraph number="1293">
ဘာဝနာယ ပဟာတဗ္ဗဟေတုကော စ နေဝဒဿနေန နဘာဝနာယ ပဟာတဗ္ဗဟေတုကော စ ဓမ္မာ ဒဿနေန ပဟာတဗ္ဗဟေတုကဿ ဓမ္မဿ အာရမ္မဏပစ္စယေန ပစ္စယော—  ဥဒ္ဓစ္စသဟဂတေ ခန္ဓေ စ မောဟဉ္စ အာရဗ္ဘ ဒဿနေန ပဟာတဗ္ဗဟေတုကာ ခန္ဓာ ဥပ္ပဇ္ဇန္တိ. (1)
</Paragraph>

<Paragraph number="1294">
ဘာဝနာယ ပဟာတဗ္ဗဟေတုကော စ နေဝဒဿနေန နဘာဝနာယ ပဟာတဗ္ဗဟေတုကော စ ဓမ္မာ ဘာဝနာယ ပဟာတဗ္ဗဟေတုကဿ ဓမ္မဿ အာရမ္မဏပစ္စယေန ပစ္စယော—  ဥဒ္ဓစ္စသဟဂတေ ခန္ဓေ စ မောဟဉ္စ အာရဗ္ဘ ဘာဝနာယ ပဟာတဗ္ဗဟေတုကာ ခန္ဓာ ဥပ္ပဇ္ဇန္တိ. (2)
</Paragraph>

<Paragraph number="1295">
ဘာဝနာယ ပဟာတဗ္ဗဟေတုကော စ နေဝဒဿနေန နဘာဝနာယ ပဟာတဗ္ဗဟေတုကော စ ဓမ္မာ နေဝဒဿနေန နဘာဝနာယ ပဟာတဗ္ဗဟေတုကဿ ဓမ္မဿ အာရမ္မဏပစ္စယေန ပစ္စယော—  ဥဒ္ဓစ္စသဟဂတေ ခန္ဓေ စ မောဟဉ္စ အာရဗ္ဘ နေဝဒဿနေန နဘာဝနာယ ပဟာတဗ္ဗဟေတုကာ ခန္ဓာ စ မောဟော စ ဥပ္ပဇ္ဇန္တိ. (3)
</Paragraph>

<Paragraph number="1296">
ဘာဝနာယ ပဟာတဗ္ဗဟေတုကော စ နေဝဒဿနေန နဘာဝနာယ ပဟာတဗ္ဗဟေတုကော စ ဓမ္မာ ဒဿနေန ပဟာတဗ္ဗဟေတုကဿ စ နေဝဒဿနေန နဘာဝနာယ ပဟာတဗ္ဗဟေတုကဿ စ ဓမ္မဿ အာရမ္မဏပစ္စယေန ပစ္စယော—  ဥဒ္ဓစ္စသဟဂတေ ခန္ဓေ စ မောဟဉ္စ အာရဗ္ဘ ဝိစိကိစ္ဆာသဟဂတာ ခန္ဓာ စ မောဟော စ ဥပ္ပဇ္ဇန္တိ. (4)
</Paragraph>

<Paragraph number="1297">
ဘာဝနာယ ပဟာတဗ္ဗဟေတုကော စ နေဝဒဿနေန နဘာဝနာယ ပဟာတဗ္ဗဟေတုကော စ ဓမ္မာ ဘာဝနာယ ပဟာတဗ္ဗဟေတုကဿ စ နေဝဒဿနေန နဘာဝနာယ ပဟာတဗ္ဗဟေတုကဿ စ ဓမ္မဿ အာရမ္မဏပစ္စယေန ပစ္စယော—  ဥဒ္ဓစ္စသဟဂတေ ခန္ဓေ စ မောဟဉ္စ အာရဗ္ဘ ဥဒ္ဓစ္စသဟဂတာ ခန္ဓာ စ မောဟော စ ဥပ္ပဇ္ဇန္တိ. (5)
</Paragraph>
</Division>