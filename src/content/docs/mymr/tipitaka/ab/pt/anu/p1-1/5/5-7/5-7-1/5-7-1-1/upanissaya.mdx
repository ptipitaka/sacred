---
title: "ဥပနိဿယ"
tableOfContents: false
sidebar:
  order: 20
type: "tipitaka"
basket: "ab"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="61">

<Paragraph number="2653">
ဥပါဒိန္နုပါဒါနိယော ဓမ္မော ဥပါဒိန္နုပါဒါနိယဿ ဓမ္မဿ ဥပနိဿယပစ္စယေန ပစ္စယော—  အနန္တရူပနိဿယော, ပကတူပနိဿယော …ပေ… . <Emphasis>ပကတူပနိဿယော</Emphasis>—  ကာယိကံ သုခံ ကာယိကဿ သုခဿ, ကာယိကဿ ဒုက္ခဿ ဥပနိဿယပစ္စယေန ပစ္စယော. ကာယိကံ ဒုက္ခံ ကာယိကဿ သုခဿ, ကာယိကဿ ဒုက္ခဿ …ပေ…  ဥတု ကာယိကဿ သုခဿ, ကာယိကဿ ဒုက္ခဿ …ပေ…  ဘောဇနံ ကာယိကဿ သုခဿ, ကာယိကဿ ဒုက္ခဿ …ပေ…  ကာယိကံ သုခံ…  ကာယိကံ ဒုက္ခံ…  ဥတု…  ဘောဇနံ ကာယိကဿ သုခဿ, ကာယိကဿ ဒုက္ခဿ ဥပနိဿယပစ္စယေန ပစ္စယော. (1)
</Paragraph>

<Paragraph number="2654">
ဥပါဒိန္နုပါဒါနိယော ဓမ္မော အနုပါဒိန္နုပါဒါနိယဿ ဓမ္မဿ ဥပနိဿယပစ္စယေန ပစ္စယော—  အာရမ္မဏူပနိဿယော, အနန္တရူပနိဿယော, ပကတူပနိဿယော …ပေ… . <Emphasis>ပကတူပနိဿယော</Emphasis>—  ကာယိကံ သုခံ ဥပနိဿာယ ဒါနံ ဒေတိ, သီလံ သမာဒိယတိ, ဥပေါသထကမ္မံ ကရောတိ, ဈာနံ ဥပ္ပါဒေတိ, ဝိပဿနံ ဥပ္ပါဒေတိ, အဘိညံ ဥပ္ပါဒေတိ, သမာပတ္တိံ ဥပ္ပါဒေတိ, ပါဏံ ဟနတိ …ပေ…  သံဃံ ဘိန္ဒတိ. ကာယိကံ ဒုက္ခံ…  ဥတုံ…  ဘောဇနံ ဥပနိဿာယ ဒါနံ ဒေတိ …ပေ…  သံဃံ ဘိန္ဒတိ. ကာယိကံ သုခံ…  ကာယိကံ ဒုက္ခံ…  ဥတု…  ဘောဇနံ အနုပါဒိန္နုပါဒါနိယာယ သဒ္ဓါယ…  သီလဿ…  သုတဿ…  စာဂဿ…  ပညာယ…  ရာဂဿ…  ဒေါသဿ…  မောဟဿ…  မာနဿ…  ဒိဋ္ဌိယာ…  ပတ္ထနာယ ဥပနိဿယပစ္စယေန ပစ္စယော. (2)
</Paragraph>

<Paragraph number="2655">
ဥပါဒိန္နုပါဒါနိယော ဓမ္မော အနုပါဒိန္နအနုပါဒါနိယဿ ဓမ္မဿ ဥပနိဿယပစ္စယေန ပစ္စယော. <Emphasis>ပကတူပနိဿယော</Emphasis>—  ကာယိကံ သုခံ ဥပနိဿာယ မဂ္ဂံ ဥပ္ပါဒေတိ, ဖလသမာပတ္တိံ သမာပဇ္ဇတိ. ကာယိကံ ဒုက္ခံ…  ဥတုံ…  ဘောဇနံ ဥပနိဿာယ မဂ္ဂံ ဥပ္ပါဒေတိ, ဖလသမာပတ္တိံ သမာပဇ္ဇတိ. ကာယိကံ သုခံ…  ကာယိကံ ဒုက္ခံ…  ဥတု…  ဘောဇနံ မဂ္ဂဿ…  ဖလသမာပတ္တိယာ ဥပနိဿယပစ္စယေန ပစ္စယော. (3)
</Paragraph>

</Division>
<Division number="62">

<Paragraph number="2656">
အနုပါဒိန္နုပါဒါနိယော ဓမ္မော အနုပါဒိန္နုပါဒါနိယဿ ဓမ္မဿ ဥပနိဿယပစ္စယေန ပစ္စယော—  အာရမ္မဏူပနိဿယော, အနန္တရူပနိဿယော, ပကတူပနိဿယော …ပေ… . <Emphasis>ပကတူပနိဿယော</Emphasis>—  အနုပါဒိန္နုပါဒါနိယံ သဒ္ဓံ ဥပနိဿာယ ဒါနံ ဒေတိ, သီလံ သမာဒိယတိ, ဥပေါသထကမ္မံ ကရောတိ, ဈာနံ ဥပ္ပါဒေတိ, ဝိပဿနံ ဥပ္ပါဒေတိ, အဘိညံ ဥပ္ပါဒေတိ, သမာပတ္တိံ ဥပ္ပါဒေတိ, မာနံ ဇပ္ပေတိ, ဒိဋ္ဌိံ ဂဏှာတိ. အနုပါဒိန္နုပါဒါနိယံ သီလံ…  သုတံ…  စာဂံ…  ပညံ…  ရာဂံ…  ဒေါသံ…  မောဟံ…  မာနံ…  ဒိဋ္ဌိံ…  ပတ္ထနံ…  ဥတုံ…  ဘောဇနံ…  သေနာသနံ ဥပနိဿာယ ဒါနံ ဒေတိ …ပေ…  သမာပတ္တိံ ဥပ္ပါဒေတိ, မာနံ ဇပ္ပေတိ, ဒိဋ္ဌိံ ဂဏှာတိ, ပါဏံ ဟနတိ …ပေ…  သံဃံ ဘိန္ဒတိ. အနုပါဒိန္နုပါဒါနိယာ သဒ္ဓါ…  သီလံ…  သုတံ…  စာဂေါ…  ပညာ…  ရာဂေါ…  ဒေါသော…  မောဟော…  မာနော…  ဒိဋ္ဌိ…  ပတ္ထနာ…  ဥတု…  ဘောဇနံ…  သေနာသနံ…  အနုပါဒိန္နုပါဒါနိယာယ သဒ္ဓါယ…  သီလဿ…  သုတဿ…  စာဂဿ…  ပညာယ…  ရာဂဿ…  ဒေါသဿ…  မောဟဿ…  မာနဿ…  ဒိဋ္ဌိယာ…  ပတ္ထနာယ ဥပနိဿယပစ္စယေန ပစ္စယော. ပဌမဿ ဈာနဿ ပရိကမ္မံ ပဌမဿ ဈာနဿ …ပေ…  နေဝသညာနာသညာယတနဿ ပရိကမ္မံ နေဝသညာနာသညာယတနဿ …ပေ…  ပဌမံ ဈာနံ ဒုတိယဿ …ပေ…  အာကိဉ္စညာယတနံ နေဝသညာနာသညာယတနဿ …ပေ…  ပါဏာတိပါတော ပါဏာတိပါတဿ …ပေ…  နိယတမိစ္ဆာဒိဋ္ဌိ နိယတမိစ္ဆာဒိဋ္ဌိယာ …ပေ… . (1)
</Paragraph>

<Paragraph number="2657">
အနုပါဒိန္နုပါဒါနိယော ဓမ္မော ဥပါဒိန္နုပါဒါနိယဿ ဓမ္မဿ ဥပနိဿယပစ္စယေန ပစ္စယော—  အနန္တရူပနိဿယော, ပကတူပနိဿယော …ပေ… . <Emphasis>ပကတူပနိဿယော</Emphasis>—  အနုပါဒိန္နုပါဒါနိယံ သဒ္ဓံ ဥပနိဿာယ အတ္တာနံ အာတာပေတိ ပရိတာပေတိ, ပရိယိဋ္ဌိမူလကံ ဒုက္ခံ ပစ္စနုဘောတိ. အနုပါဒိန္နုပါဒါနိယံ သီလံ …ပေ…  သေနာသနံ ဥပနိဿာယ အတ္တာနံ အာတာပေတိ ပရိတာပေတိ, ပရိယိဋ္ဌိမူလကံ ဒုက္ခံ ပစ္စနုဘောတိ. အနုပါဒိန္နုပါဒါနိယာ သဒ္ဓါ …ပေ…  သေနာသနံ ကာယိကဿ သုခဿ, ကာယိကဿ ဒုက္ခဿ ဥပနိဿယပစ္စယေန ပစ္စယော. ကုသလာကုသလံ ကမ္မံ ဝိပါကဿ ဥပနိဿယပစ္စယေန ပစ္စယော. (2)
</Paragraph>

<Paragraph number="2658">
အနုပါဒိန္နုပါဒါနိယော ဓမ္မော အနုပါဒိန္နအနုပါဒါနိယဿ ဓမ္မဿ ဥပနိဿယပစ္စယေန ပစ္စယော—  အနန္တရူပနိဿယော, ပကတူပနိဿယော …ပေ… . <Emphasis>ပကတူပနိဿယော</Emphasis>—  ပဌမဿ မဂ္ဂဿ ပရိကမ္မံ ပဌမဿ မဂ္ဂဿ ဥပနိဿယပစ္စယေန ပစ္စယော. ဒုတိယဿ မဂ္ဂဿ …ပေ…  တတိယဿ မဂ္ဂဿ …ပေ…  စတုတ္ထဿ မဂ္ဂဿ ပရိကမ္မံ စတုတ္ထဿ မဂ္ဂဿ ဥပနိဿယပစ္စယေန ပစ္စယော. (3)
</Paragraph>

</Division>
<Division number="63">

<Paragraph number="2659">
အနုပါဒိန္နအနုပါဒါနိယော ဓမ္မော အနုပါဒိန္နအနုပါဒါနိယဿ ဓမ္မဿ ဥပနိဿယပစ္စယေန ပစ္စယော—  အာရမ္မဏူပနိဿယော, အနန္တရူပနိဿယော, ပကတူပနိဿယော …ပေ… . <Emphasis>ပကတူပနိဿယော</Emphasis>—  ပဌမော မဂ္ဂေါ ဒုတိယဿ မဂ္ဂဿ ဥပနိဿယပစ္စယေန ပစ္စယော. ဒုတိယော မဂ္ဂေါ တတိယဿ မဂ္ဂဿ …ပေ…  တတိယော မဂ္ဂေါ စတုတ္ထဿ မဂ္ဂဿ …ပေ…  မဂ္ဂေါ ဖလသမာပတ္တိယာ ဥပနိဿယပစ္စယေန ပစ္စယော. (1)
</Paragraph>

<Paragraph number="2660">
အနုပါဒိန္နအနုပါဒါနိယော ဓမ္မော ဥပါဒိန္နုပါဒါနိယဿ ဓမ္မဿ ဥပနိဿယပစ္စယေန ပစ္စယော—  အနန္တရူပနိဿယော, ပကတူပနိဿယော …ပေ… . <Emphasis>ပကတူပနိဿယော</Emphasis>—  ဖလသမာပတ္တိ ကာယိကဿ သုခဿ ဥပနိဿယပစ္စယေန ပစ္စယော. (2)
</Paragraph>

<Paragraph number="2661">
အနုပါဒိန္နအနုပါဒါနိယော ဓမ္မော အနုပါဒိန္နုပါဒါနိယဿ ဓမ္မဿ ဥပနိဿယပစ္စယေန ပစ္စယော—  အာရမ္မဏူပနိဿယော, ပကတူပနိဿယော …ပေ… . <Emphasis>ပကတူပနိဿယော</Emphasis>—  အရိယာ မဂ္ဂံ ဥပနိဿာယ အနုပ္ပန္နံ သမာပတ္တိံ ဥပ္ပါဒေန္တိ, ဥပ္ပန္နံ သမာပတ္တိံ သမာပဇ္ဇန္တိ, သင်္ခါရေ အနိစ္စတော ဒုက္ခတော အနတ္တတော ဝိပဿန္တိ. မဂ္ဂေါ အရိယာနံ အတ္ထပ္ပဋိသမ္ဘိဒါယ ဓမ္မပ္ပဋိသမ္ဘိဒါယ နိရုတ္တိပ္ပဋိသမ္ဘိဒါယ ပဋိဘာနပ္ပဋိသမ္ဘိဒါယ ဌာနာဋ္ဌာနကောသလ္လဿ ဥပနိဿယပစ္စယေန ပစ္စယော. (3)
</Paragraph>
</Division>