---
title: "1.5.1.6 ဒုတိယသဟသေယျသိက္ခာပဒ"
tableOfContents: false
sidebar:
  order: 7
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="55" book="paci">

<Paragraph number="182" book="paci">
တေန သမယေန ဗုဒ္ဓေါ ဘဂဝါ သာဝတ္ထိယံ ဝိဟရတိ ဇေတဝနေ အနာထပိဏ္ဍိကဿ အာရာမေ. တေန ခေါ ပန သမယေန အာယသ္မာ အနုရုဒ္ဓေါ ကောသလေသု ဇနပဒေ သာဝတ္ထိံ ဂစ္ဆန္တော သာယံ အညတရံ ဂါမံ ဥပဂစ္ဆိ. တေန ခေါ ပန သမယေန တသ္မိံ ဂါမေ အညတရိဿာ ဣတ္ထိယာ အာဝသထာဂါရံ ပညတ္တံ ဟောတိ. အထ ခေါ အာယသ္မာ အနုရုဒ္ဓေါ ယေန သာ ဣတ္ထီ တေနုပသင်္ကမိ; ဥပသင်္ကမိတွာ တံ ဣတ္ထိံ ဧတဒဝေါစ—  “သစေ တေ, ဘဂိနိ, အဂရု, ဝသေယျာမ ဧကရတ္တံ အာဝသထာဂါရေ”တိ. “ဝသေယျာထ, ဘန္တေ”တိ. အညေပိ အဒ္ဓိကာ ယေန သာ ဣတ္ထီ တေနုပသင်္ကမိံသု; ဥပသင်္ကမိတွာ တံ ဣတ္ထိံ ဧတဒဝေါစုံ—  “သစေ တေ, အယျေ, အဂရု ဝသေယျာမ ဧကရတ္တံ အာဝသထာဂါရေ”တိ. “ဧသော ခေါ အယျော သမဏော ပဌမံ ဥပဂတော; သစေ သော အနုဇာနာတိ, ဝသေယျာထာ”တိ. အထ ခေါ တေ အဒ္ဓိကာ ယေနာယသ္မာ အနုရုဒ္ဓေါ တေနုပသင်္ကမိံသု; ဥပသင်္ကမိတွာ အာယသ္မန္တံ အနုရုဒ္ဓံ ဧတဒဝေါစုံ—  “သစေ တေ, ဘန္တေ, အဂရု, ဝသေယျာမ ဧကရတ္တံ အာဝသထာဂါရေ”တိ. “ဝသေယျာထ, အာဝုသော”တိ.
</Paragraph>

<Paragraph number="183" book="paci">
အထ ခေါ သာ ဣတ္ထီ အာယသ္မန္တေ အနုရုဒ္ဓေ သဟ ဒဿနေန ပဋိဗဒ္ဓစိတ္တာ အဟောသိ. အထ ခေါ သာ ဣတ္ထီ ယေနာယသ္မာ အနုရုဒ္ဓေါ တေနုပသင်္ကမိ; ဥပသင်္ကမိတွာ အာယသ္မန္တံ အနုရုဒ္ဓံ ဧတဒဝေါစ—  “အယျော, ဘန္တေ, ဣမေဟိ မနုဿေဟိ အာကိဏ္ဏော န ဖာသု ဝိဟရိဿတိ. သာဓာဟံ, ဘန္တေ, အယျဿ မဉ္စကံ အဗ္ဘန္တရံ ပညပေယျန်”တိ. အဓိဝါသေသိ ခေါ အာယသ္မာ အနုရုဒ္ဓေါ တုဏှီဘာဝေန. အထ ခေါ သာ ဣတ္ထီ အာယသ္မတော အနုရုဒ္ဓဿ မဉ္စကံ အဗ္ဘန္တရံ ပညပေတွာ အလင်္ကတပ္ပဋိယတ္တာ ဂန္ဓဂန္ဓိနီ ယေနာယသ္မာ အနုရုဒ္ဓေါ တေနုပသင်္ကမိ; ဥပသင်္ကမိတွာ အာယသ္မန္တံ အနုရုဒ္ဓံ ဧတဒဝေါစ—  “အယျော, ဘန္တေ, အဘိရူပေါ ဒဿနီယော ပါသာဒိကော, အဟဉ္စမှိ အဘိရူပါ ဒဿနီယာ ပါသာဒိကာ. သာဓာဟံ, ဘန္တေ, အယျဿ ပဇာပတိ ဘဝေယျန်”တိ. ဧဝံ ဝုတ္တေ, အာယသ္မာ အနုရုဒ္ဓေါ တုဏှီ အဟောသိ. ဒုတိယမ္ပိ ခေါ …ပေ…  တတိယမ္ပိ ခေါ သာ ဣတ္ထီ အာယသ္မန္တံ အနုရုဒ္ဓံ ဧတဒဝေါစ—  “အယျော, ဘန္တေ, အဘိရူပေါ ဒဿနီယော ပါသာဒိကော, အဟဉ္စမှိ အဘိရူပါ ဒဿနီယာ ပါသာဒိကာ. သာဓု, ဘန္တေ, အယျော မဉ္စေဝ ပဋိစ္ဆတု သဗ္ဗဉ္စ သာပတေယျန်”တိ. တတိယမ္ပိ ခေါ အာယသ္မာ အနုရုဒ္ဓေါ တုဏှီ အဟောသိ. အထ ခေါ သာ ဣတ္ထီ သာဋကံ နိက္ခိပိတွာ အာယသ္မတော အနုရုဒ္ဓဿ ပုရတော စင်္ကမတိပိ တိဋ္ဌတိပိ နိသီဒတိပိ သေယျမ္ပိ ကပ္ပေတိ. အထ ခေါ အာယသ္မာ အနုရုဒ္ဓေါ ဣန္ဒြိယာနိ ဩက္ခိပိတွာ တံ ဣတ္ထိံ နေဝ ဩလောကေသိ နပိ အာလပိ. အထ ခေါ သာ ဣတ္ထီ—  “အစ္ဆရိယံ ဝတ ဘော, အဗ္ဘုတံ ဝတ ဘော. ဗဟူ မေ မနုဿာ သတေနပိ သဟဿေနပိ ပဟိဏန္တိ. အယံ ပန သမဏော—  မယာ သာမံ ယာစိယမာနော—  န ဣစ္ဆတိ မဉ္စေဝ ပဋိစ္ဆိတုံ သဗ္ဗဉ္စ သာပတေယျန်”တိ သာဋကံ နိဝါသေတွာ အာယသ္မတော အနုရုဒ္ဓဿ ပါဒေသု သိရသာ နိပတိတွာ အာယသ္မန္တံ အနုရုဒ္ဓံ ဧတဒဝေါစ—  “အစ္စယော မံ, ဘန္တေ, အစ္စဂမာ ယထာဗာလံ ယထာမူဠှံ ယထာအကုသလံ ယာဟံ ဧဝမကာသိံ. တဿာ မေ, ဘန္တေ, အယျော အစ္စယံ အစ္စယတော ပဋိဂ္ဂဏှာတု အာယတိံ သံဝရာယာ”တိ. “တဂ္ဃ တွံ, ဘဂိနိ, အစ္စယော အစ္စဂမာ ယထာဗာလံ ယထာမူဠှံ ယထာအကုသလံ ယာ တွံ ဧဝမကာသိ. ယတော စ ခေါ တွံ, ဘဂိနိ, အစ္စယံ အစ္စယတော ဒိသွာ ယထာဓမ္မံ ပဋိကရောသိ, တံ တေ မယံ ပဋိဂ္ဂဏှာမ. ဝုဒ္ဓိ ဟေသာ, ဘဂိနိ, အရိယဿ ဝိနယေ ယော အစ္စယံ အစ္စယတော ဒိသွာ ယထာဓမ္မံ ပဋိကရောတိ အာယတိဉ္စ သံဝရံ အာပဇ္ဇတီ”တိ.
</Paragraph>

<Paragraph number="184" book="paci">
အထ ခေါ သာ ဣတ္ထီ တဿာ ရတ္တိယာ အစ္စယေန အာယသ္မန္တံ အနုရုဒ္ဓံ ပဏီတေန ခါဒနီယေန ဘောဇနီယေန သဟတ္ထာ သန္တပ္ပေတွာ သမ္ပဝါရေတွာ, အာယသ္မန္တံ အနုရုဒ္ဓံ ဘုတ္တာဝိံ ဩနီတပတ္တပါဏိံ အဘိဝါဒေတွာ ဧကမန္တံ နိသီဒိ. ဧကမန္တံ နိသိန္နံ ခေါ တံ ဣတ္ထိံ အာယသ္မာ အနုရုဒ္ဓေါ ဓမ္မိယာ ကထာယ သန္ဒဿေသိ သမာဒပေသိ သမုတ္တေဇေသိ သမ္ပဟံသေသိ. အထ ခေါ သာ ဣတ္ထီ—  အာယသ္မတာ အနုရုဒ္ဓေန ဓမ္မိယာ ကထာယ သန္ဒဿိတာ သမာဒပိတာ သမုတ္တေဇိတာ သမ္ပဟံသိတာ—  အာယသ္မန္တံ အနုရုဒ္ဓံ ဧတဒဝေါစ—  “အဘိက္ကန္တံ, ဘန္တေ, အဘိက္ကန္တံ, ဘန္တေ. သေယျထာပိ, ဘန္တေ, နိက္ကုဇ္ဇိတံ ဝါ ဥက္ကုဇ္ဇေယျ, ပဋိစ္ဆန္နံ ဝါ ဝိဝရေယျ, မူဠှဿ ဝါ မဂ္ဂံ အာစိက္ခေယျ, အန္ဓကာရေ ဝါ တေလပဇ္ဇောတံ ဓာရေယျ—  ‘စက္ခုမန္တော ရူပါနိ ဒက္ခန္တီ’တိ; ဧဝမေဝံ အယျေန အနုရုဒ္ဓေန အနေကပရိယာယေန ဓမ္မော ပကာသိတော. ဧသာဟံ, ဘန္တေ, တံ ဘဂဝန္တံ သရဏံ ဂစ္ဆာမိ ဓမ္မဉ္စ ဘိက္ခုသံဃဉ္စ. ဥပါသိကံ မံ အယျော ဓာရေတု အဇ္ဇတဂ္ဂေ ပါဏုပေတံ သရဏံ ဂတန်”တိ.
</Paragraph>

<Paragraph number="185" book="paci">
အထ ခေါ အာယသ္မာ အနုရုဒ္ဓေါ သာဝတ္ထိံ ဂန္တွာ ဘိက္ခူနံ ဧတမတ္ထံ အာရောစေသိ. ယေ တေ ဘိက္ခူ အပ္ပိစ္ဆာ …ပေ…  တေ ဥဇ္ဈာယန္တိ ခိယျန္တိ ဝိပါစေန္တိ—  “ကထဉှိ နာမ အာယသ္မာ အနုရုဒ္ဓေါ မာတုဂါမေန သဟသေယျံ ကပ္ပေဿတီ”တိ.
</Paragraph>

<Paragraph number="186" book="paci">
အထ ခေါ တေ ဘိက္ခူ အာယသ္မန္တံ အနုရုဒ္ဓံ အနေကပရိယာယေန ဝိဂရဟိတွာ ဘဂဝတော ဧတမတ္ထံ အာရောစေသုံ …ပေ…  “သစ္စံ ကိရ တွံ, အနုရုဒ္ဓ, မာတုဂါမေန သဟသေယျံ ကပ္ပေသီ”တိ? “သစ္စံ, ဘဂဝါ”တိ. ဝိဂရဟိ ဗုဒ္ဓေါ ဘဂဝါ …ပေ…  ကထဉှိ နာမ တွံ, အနုရုဒ္ဓ, မာတုဂါမေန သဟသေယျံ ကပ္ပေဿသိ. နေတံ, အနုရုဒ္ဓ, အပ္ပသန္နာနံ ဝါ ပသာဒါယ …ပေ…  ဧဝဉ္စ ပန, ဘိက္ခဝေ, ဣမံ သိက္ခာပဒံ ဥဒ္ဒိသေယျာထ—
</Paragraph>

</Division>
<Division number="56" book="paci">

<Paragraph number="187" book="paci">
<Emphasis>“ယော ပန ဘိက္ခု မာတုဂါမေန သဟသေယျံ ကပ္ပေယျ ပါစိတ္တိယန်”</Emphasis>တိ. (*6*:<Emphasis>55</Emphasis>)
</Paragraph>

</Division>
<Division number="57" book="paci">

<Paragraph number="188" book="paci">
<Emphasis>ယော ပနာ</Emphasis>တိ ယော ယာဒိသော …ပေ…  <Emphasis>ဘိက္ခူ</Emphasis>တိ …ပေ…  အယံ ဣမသ္မိံ အတ္ထေ အဓိပ္ပေတော ဘိက္ခူတိ.
</Paragraph>

<Paragraph number="189" book="paci">
<Emphasis>မာတုဂါမော</Emphasis> နာမ မနုဿိတ္ထီ, န ယက္ခီ, န ပေတီ, န တိရစ္ဆာနဂတာ; အန္တမသော တဒဟုဇာတာပိ ဒါရိကာ, ပဂေဝ မဟတ္တရီ.
</Paragraph>

<Paragraph number="190" book="paci">
<Emphasis>သဟာ</Emphasis>တိ ဧကတော.
</Paragraph>

<Paragraph number="191" book="paci">
<Emphasis>သေယျာ</Emphasis> နာမ သဗ္ဗစ္ဆန္နာ, သဗ္ဗပရိစ္ဆန္နာ, ယေဘုယျေနစ္ဆန္နာ, ယေဘုယျေန ပရိစ္ဆန္နာ.
</Paragraph>

<Paragraph number="192" book="paci">
<Emphasis>သေယျံ ကပ္ပေယျာ</Emphasis>တိ အတ္ထင်္ဂတေ သူရိယေ, မာတုဂါမေ နိပန္နေ ဘိက္ခု နိပဇ္ဇတိ, အာပတ္တိ ပါစိတ္တိယဿ. ဘိက္ခု နိပန္နေ မာတုဂါမော နိပဇ္ဇတိ, အာပတ္တိ ပါစိတ္တိယဿ. ဥဘော ဝါ နိပဇ္ဇန္တိ, အာပတ္တိ ပါစိတ္တိယဿ. ဥဋ္ဌဟိတွာ ပုနပ္ပုနံ နိပဇ္ဇန္တိ, အာပတ္တိ ပါစိတ္တိယဿ.
</Paragraph>

</Division>
<Division number="58" book="paci">

<Paragraph number="193" book="paci">
မာတုဂါမေ မာတုဂါမသညီ သဟသေယျံ ကပ္ပေတိ, အာပတ္တိ ပါစိတ္တိယဿ. မာတုဂါမေ ဝေမတိကော သဟသေယျံ ကပ္ပေတိ, အာပတ္တိ ပါစိတ္တိယဿ. မာတုဂါမေ အမာတုဂါမသညီ သဟသေယျံ ကပ္ပေတိ, အာပတ္တိ ပါစိတ္တိယဿ.
</Paragraph>

<Paragraph number="194" book="paci">
ဥပဍ္ဎစ္ဆန္နေ ဥပဍ္ဎပရိစ္ဆန္နေ, အာပတ္တိ ဒုက္ကဋဿ. ယက္ခိယာ ဝါ ပေတိယာ ဝါ ပဏ္ဍကေန ဝါ တိရစ္ဆာနဂတိတ္ထိယာ ဝါ သဟသေယျံ ကပ္ပေတိ, အာပတ္တိ ဒုက္ကဋဿ. အမာတုဂါမေ မာတုဂါမသညီ, အာပတ္တိ ဒုက္ကဋဿ. အမာတုဂါမေ ဝေမတိကော, အာပတ္တိ ဒုက္ကဋဿ. အမာတုဂါမေ အမာတုဂါမသညီ, အနာပတ္တိ.
</Paragraph>

</Division>
<Division number="59" book="paci">

<Paragraph number="195" book="paci">
အနာပတ္တိ—  သဗ္ဗစ္ဆန္နေ သဗ္ဗအပရိစ္ဆန္နေ, သဗ္ဗပရိစ္ဆန္နေ သဗ္ဗအစ္ဆန္နေ, ယေဘုယျေန အစ္ဆန္နေ, ယေဘုယျေန အပရိစ္ဆန္နေ, မာတုဂါမေ နိပန္နေ ဘိက္ခု နိသီဒတိ, ဘိက္ခု နိပန္နေ မာတုဂါမော နိသီဒတိ, ဥဘော ဝါ နိသီဒန္တိ, ဥမ္မတ္တကဿ, အာဒိကမ္မိကဿာတိ.

</Paragraph>
</Division>

<Paragraph number="196" type="center" book="paci">
ဒုတိယသဟသေယျသိက္ခာပဒံ နိဋ္ဌိတံ ဆဋ္ဌံ.
</Paragraph>