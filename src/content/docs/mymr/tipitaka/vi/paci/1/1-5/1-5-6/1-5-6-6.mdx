---
title: 1.5.6.6 ဇောတိကသိက္ခာပဒ
tableOfContents: false
sidebar:
  order: 6
type: tipitaka
basket: vi
book: paci
review:
  current: review
  updated: '2025-10-20T13:11:03.794157'
  updated_by: ''
  notes: ''
  history:
  - state: review
    date: '2025-10-20T13:11:03.794157'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<DynamicBreadcrumb />


<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<Division number="350" book="paci" e="ch" v="2" p="152">

<Paragraph number="1067" book="paci">
တေန သမယေန ဗုဒ္ဓေါ ဘဂဝါ ဘဂ္ဂေသု ဝိဟရတိ သုသုမာရဂိရေ ဘေသကဠာဝနေ မိဂဒါယေ. တေန ခေါ ပန သမယေန ဘိက္ခူ ဟေမန္တိကေ ကာလေ အညတရံ မဟန္တံ သုသိရကဋ္ဌံ ဇောတိံ သမာဒဟိတွာ ဝိသိဗ္ဗေသုံ. တသ္မိဉ္စ သုသိရေ ကဏှသပ္ပေါ အဂ္ဂိနာ သန္တတ္တော နိက္ခမိတွာ ဘိက္ခူ ပရိပါတေသိ. ဘိက္ခူ တဟံ တဟံ ဥပဓာဝိံသု.
</Paragraph>

<Paragraph number="1068" book="paci">
ယေ တေ ဘိက္ခူ အပ္ပိစ္ဆာ …ပေ…  တေ ဥဇ္ဈာယန္တိ ခိယျန္တိ ဝိပါစေန္တိ—  “ကထဉှိ နာမ ဘိက္ခူ ဇောတိံ သမာဒဟိတွာ ဝိသိဗ္ဗေဿန္တီ”တိ …ပေ…  “သစ္စံ ကိရ, ဘိက္ခဝေ, ဘိက္ခူ ဇောတိံ သမာဒဟိတွာ ဝိသိဗ္ဗေန္တီ”တိ? “သစ္စံ, ဘဂဝါ”တိ. ဝိဂရဟိ ဗုဒ္ဓေါ ဘဂဝါ …ပေ…  ကထဉှိ နာမ တေ, ဘိက္ခဝေ, မောဃပုရိသာ ဇောတိံ သမာဒဟိတွာ ဝိသိဗ္ဗေဿန္တိ. နေတံ, ဘိက္ခဝေ, အပ္ပသန္နာနံ ဝါ ပသာဒါယ …ပေ…  ဧဝဉ္စ ပန, ဘိက္ခဝေ, ဣမံ သိက္ခာပဒံ ဥဒ္ဒိသေယျာထ—
</Paragraph>

<Paragraph number="1069" book="paci">
<Emphasis>“ယော ပန ဘိက္ခု ဝိသိဗ္ဗနာပေက္ခော ဇောတိံ သမာဒဟေယျ ဝါ သမာဒဟာပေယျ ဝါ, ပါစိတ္တိယန်”</Emphasis>တိ.
</Paragraph>

<Paragraph number="1070" book="paci">
ဧဝဉ္စိဒံ ဘဂဝတာ ဘိက္ခူနံ သိက္ခာပဒံ ပညတ္တံ ဟောတိ.
</Paragraph>

</Division>
<Division number="351" book="paci" e="ch" v="2" p="152">

<Paragraph number="1071" book="paci">
တေန ခေါ ပန သမယေန ဘိက္ခူ ဂိလာနာ ဟောန္တိ. ဂိလာနပုစ္ဆကာ ဘိက္ခူ ဂိလာနေ ဘိက္ခူ ဧတဒဝေါစုံ—  “ကစ္စာဝုသော, ခမနီယံ, ကစ္စိ ယာပနီယန်”တိ? “ပုဗ္ဗေ မယံ, အာဝုသော, ဇောတိံ သမာဒဟိတွာ ဝိသိဗ္ဗေမ; တေန နော ဖာသု ဟောတိ. ဣဒါနိ ပန ‘ဘဂဝတာ ပဋိက္ခိတ္တန်’တိ ကုက္ကုစ္စာယန္တာ န ဝိသိဗ္ဗေမ, တေန နော န ဖာသု ဟောတီ”တိ. ဘဂဝတော ဧတမတ္ထံ အာရောစေသုံ …ပေ…  အနုဇာနာမိ, ဘိက္ခဝေ, ဂိလာနေန ဘိက္ခုနာ ဇောတိံ သမာဒဟိတွာ ဝါ သမာဒဟာပေတွာ ဝါ ဝိသိဗ္ဗေတုံ. ဧဝဉ္စ ပန, ဘိက္ခဝေ, ဣမံ သိက္ခာပဒံ ဥဒ္ဒိသေယျာထ—
</Paragraph>

<Paragraph number="1072" book="paci">
<Emphasis>“ယော ပန ဘိက္ခု အဂိလာနော ဝိသိဗ္ဗနာပေက္ခော ဇောတိံ သမာဒဟေယျ</Emphasis> <Emphasis>ဝါ သမာဒဟာပေယျ ဝါ, ပါစိတ္တိယန်”</Emphasis>တိ.
</Paragraph>

<Paragraph number="1073" book="paci">
ဧဝဉ္စိဒံ ဘဂဝတာ ဘိက္ခူနံ သိက္ခာပဒံ ပညတ္တံ ဟောတိ.
</Paragraph>

</Division>
<Division number="352" book="paci" e="ch" v="2" p="153">

<Paragraph number="1074" book="paci">
တေန ခေါ ပန သမယေန ဘိက္ခူ ပဒီပေပိ ဇောတိကေပိ ဇန္တာဃရေပိ ကုက္ကုစ္စာယန္တိ. ဘဂဝတော ဧတမတ္ထံ အာရောစေသုံ …ပေ…  အနုဇာနာမိ, ဘိက္ခဝေ, တထာရူပပ္ပစ္စယာ ဇောတိံ သမာဒဟိတုံ သမာဒဟာပေတုံ. ဧဝဉ္စ ပန, ဘိက္ခဝေ, ဣမံ သိက္ခာပဒံ ဥဒ္ဒိသေယျာထ—
</Paragraph>

</Division>
<Division number="353" book="paci" e="ch" v="2" p="153">

<Paragraph number="1075" book="paci">
<Emphasis>“ယော ပန ဘိက္ခု အဂိလာနော ဝိသိဗ္ဗနာပေက္ခော ဇောတိံ သမာဒဟေယျ ဝါ သမာဒဟာပေယျ ဝါ, အညတြ တထာရူပပ္ပစ္စယာ, ပါစိတ္တိယန်”</Emphasis>တိ. (*56*:<Emphasis>105</Emphasis>)
</Paragraph>

</Division>
<Division number="354" book="paci" e="ch" v="2" p="153">

<Paragraph number="1076" book="paci">
<Emphasis>ယော ပနာ</Emphasis>တိ ယော ယာဒိသော …ပေ…  <Emphasis>ဘိက္ခူ</Emphasis>တိ …ပေ…  အယံ ဣမသ္မိံ အတ္ထေ အဓိပ္ပေတော ဘိက္ခူတိ.
</Paragraph>

<Paragraph number="1077" book="paci">
<Emphasis>အဂိလာနော</Emphasis> နာမ ယဿ ဝိနာ အဂ္ဂိနာ ဖာသု ဟောတိ.
</Paragraph>

<Paragraph number="1078" book="paci">
<Emphasis>ဂိလာနော</Emphasis> နာမ ယဿ ဝိနာ အဂ္ဂိနာ န ဖာသု ဟောတိ.
</Paragraph>

<Paragraph number="1079" book="paci">
<Emphasis>ဝိသိဗ္ဗနာပေက္ခော</Emphasis>တိ တပ္ပိတုကာမော.
</Paragraph>

<Paragraph number="1080" book="paci">
<Emphasis>ဇောတိ</Emphasis> နာမ အဂ္ဂိ ဝုစ္စတိ.
</Paragraph>

<Paragraph number="1081" book="paci">
<Emphasis>သမာဒဟေယျာ</Emphasis>တိ သယံ သမာဒဟတိ, အာပတ္တိ ပါစိတ္တိယဿ.
</Paragraph>

<Paragraph number="1082" book="paci">
<Emphasis>သမာဒဟာပေယျာ</Emphasis>တိ အညံ အာဏာပေတိ, အာပတ္တိ ပါစိတ္တိယဿ. သကိံ အာဏတ္တော ဗဟုကမ္ပိ သမာဒဟတိ, အာပတ္တိ ပါစိတ္တိယဿ.
</Paragraph>

<Paragraph number="1083" book="paci">
<Emphasis>အညတြ တထာ ရူပပ္ပစ္စယာ</Emphasis>တိ ဌပေတွာ တထာရူပပ္ပစ္စယံ.
</Paragraph>

</Division>
<Division number="355" book="paci" e="ch" v="2" p="153">

<Paragraph number="1084" book="paci">
အဂိလာနော အဂိလာနသညီ ဝိသိဗ္ဗနာပေက္ခော ဇောတိံ သမာဒဟတိ ဝါ သမာဒဟာပေတိ ဝါ, အညတြ တထာရူပပ္ပစ္စယာ, အာပတ္တိ ပါစိတ္တိယဿ. အဂိလာနော ဝေမတိကော ဝိသိဗ္ဗနာပေက္ခော ဇောတိံ သမာဒဟတိ ဝါ သမာဒဟာပေတိ ဝါ, အညတြ တထာရူပပ္ပစ္စယာ, အာပတ္တိ ပါစိတ္တိယဿ. အဂိလာနော ဂိလာနသညီ ဝိသိဗ္ဗနာပေက္ခော ဇောတိံ သမာဒဟတိ ဝါ သမာဒဟာပေတိ ဝါ, အညတြ တထာရူပပ္ပစ္စယာ, အာပတ္တိ ပါစိတ္တိယဿ.
</Paragraph>

<Paragraph number="1085" book="paci">
ပဋိလာတံ ဥက္ခိပတိ, အာပတ္တိ ဒုက္ကဋဿ. ဂိလာနော အဂိလာနသညီ, အာပတ္တိ ဒုက္ကဋဿ. ဂိလာနော ဝေမတိကော, အာပတ္တိ ဒုက္ကဋဿ. ဂိလာနော ဂိလာနသညီ, အနာပတ္တိ.
</Paragraph>

</Division>
<Division number="356" book="paci" e="ch" v="2" p="154">

<Paragraph number="1086" book="paci">
အနာပတ္တိ—  ဂိလာနဿ, အညေန ကတံ ဝိသိဗ္ဗေတိ, ဝီတစ္စိတင်္ဂါရံ ဝိသိဗ္ဗေတိ, ပဒီပေ ဇောတိကေ ဇန္တာဃရေ တထာရူပပ္ပစ္စယာ, အာပဒါသု, ဥမ္မတ္တကဿ, အာဒိကမ္မိကဿာတိ.

</Paragraph>
</Division>

<Paragraph number="1087" type="center" book="paci">
ဇောတိကသိက္ခာပဒံ နိဋ္ဌိတံ ဆဋ္ဌံ.
</Paragraph>