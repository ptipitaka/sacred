---
title: "1.5.1.2 ဩမသဝါဒသိက္ခာပဒ"
tableOfContents: false
sidebar:
  order: 2
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="12" book="paci" e="ch" v="2" p="6">

<Paragraph number="29" book="paci">
တေန သမယေန ဗုဒ္ဓေါ ဘဂဝါ သာဝတ္ထိယံ ဝိဟရတိ ဇေတဝနေ အနာထပိဏ္ဍိကဿ အာရာမေ. တေန ခေါ ပန သမယေန ဆဗ္ဗဂ္ဂိယာ ဘိက္ခူ ပေသလေဟိ ဘိက္ခူဟိ သဒ္ဓိံ ဘဏ္ဍန္တာ ပေသလေ ဘိက္ခူ ဩမသန္တိ—  ဇာတိယာပိ, နာမေနပိ, ဂေါတ္တေနပိ, ကမ္မေနပိ, သိပ္ပေနပိ, အာဗာဓေနပိ, လိင်္ဂေနပိ, ကိလေသေနပိ, အာပတ္တိယာပိ; ဟီနေနပိ အက္ကောသေန ခုံသေန္တိ ဝမ္ဘေန္တိ. ယေ တေ ဘိက္ခူ အပ္ပိစ္ဆာ …ပေ…  တေ ဥဇ္ဈာယန္တိ ခိယျန္တိ ဝိပါစေန္တိ—  “ကထဉှိ နာမ ဆဗ္ဗဂ္ဂိယာ ဘိက္ခူ ပေသလေဟိ ဘိက္ခူဟိ သဒ္ဓိံ ဘဏ္ဍန္တာ ပေသလေ ဘိက္ခူ ဩမသိဿန္တိ—  ဇာတိယာပိ, နာမေနပိ, ဂေါတ္တေနပိ, ကမ္မေနပိ, သိပ္ပေနပိ, အာဗာဓေနပိ, လိင်္ဂေနပိ, ကိလေသေနပိ, အာပတ္တိယာပိ; ဟီနေနပိ အက္ကောသေန ခုံသေဿန္တိ ဝမ္ဘေဿန္တီ”တိ.
</Paragraph>

<Paragraph number="30" book="paci">
အထ ခေါ တေ ဘိက္ခူ ဆဗ္ဗဂ္ဂိယေ ဘိက္ခူ အနေကပရိယာယေန ဝိဂရဟိတွာ ဘဂဝတော ဧတမတ္ထံ အာရောစေသုံ …ပေ…  “သစ္စံ ကိရ တုမှေ, ဘိက္ခဝေ, ပေသလေဟိ ဘိက္ခူဟိ သဒ္ဓိံ ဘဏ္ဍန္တာ ပေသလေ ဘိက္ခူ ဩမသထ—  ဇာတိယာပိ …ပေ…  ဟီနေနပိ အက္ကောသေန ခုံသေထ ဝမ္ဘေထာ”တိ? “သစ္စံ, ဘဂဝါ”တိ. ဝိဂရဟိ ဗုဒ္ဓေါ ဘဂဝါ …ပေ…  ကထဉှိ နာမ တုမှေ, မောဃပုရိသာ, ပေသလေဟိ ဘိက္ခူဟိ သဒ္ဓိံ ဘဏ္ဍန္တာ ပေသလေ ဘိက္ခူ ဩမသိဿထ—  ဇာတိယာပိ …ပေ…  ဟီနေနပိ အက္ကောသေန ခုံသေဿထ ဝမ္ဘေဿထ. နေတံ, မောဃပုရိသာ, အပ္ပသန္နာနံ ဝါ ပသာဒါယ …ပေ…  ဝိဂရဟိတွာ …ပေ…  ဓမ္မိံ ကထံ ကတွာ ဘိက္ခူ အာမန္တေသိ—
</Paragraph>

</Division>
<Division number="13" book="paci" e="ch" v="2" p="7">

<Paragraph number="31" book="paci">
“ဘူတပုဗ္ဗံ, ဘိက္ခဝေ, တက္ကသိလာယံ အညတရဿ ဗြာဟ္မဏဿ နန္ဒိဝိသာလော နာမ ဗလီဗဒ္ဒေါ အဟောသိ. အထ ခေါ, ဘိက္ခဝေ, နန္ဒိဝိသာလော ဗလီဗဒ္ဒေါ တံ ဗြာဟ္မဏံ ဧတဒဝေါစ—  ‘ဂစ္ဆ တွံ, ဗြာဟ္မဏ, သေဋ္ဌိနာ သဒ္ဓိံ သဟဿေန အဗ္ဘုတံ ကရောဟိ—  မယှံ ဗလီဗဒ္ဒေါ သကဋသတံ အတိဗဒ္ဓံ ပဝဋ္ဋေဿတီ’တိ. အထ ခေါ, ဘိက္ခဝေ, သော ဗြာဟ္မဏော သေဋ္ဌိနာ သဒ္ဓိံ သဟဿေန အဗ္ဘုတံ အကာသိ—  မယှံ ဗလီဗဒ္ဒေါ သကဋသတံ အတိဗဒ္ဓံ ပဝဋ္ဋေဿတီတိ. အထ ခေါ, ဘိက္ခဝေ, သော ဗြာဟ္မဏော သကဋသတံ အတိဗန္ဓိတွာ နန္ဒိဝိသာလံ ဗလီဗဒ္ဒံ ယုဉ္ဇိတွာ ဧတဒဝေါစ—  ‘ဂစ္ဆ, ကူဋ, ဝဟဿု, ကူဋာ’တိ. အထ ခေါ, ဘိက္ခဝေ, နန္ဒိဝိသာလော ဗလီဗဒ္ဒေါ တတ္ထေဝ အဋ္ဌာသိ. အထ ခေါ, ဘိက္ခဝေ, သော ဗြာဟ္မဏော သဟဿေန ပရာဇိတော ပဇ္ဈာယိ. အထ ခေါ, ဘိက္ခဝေ, နန္ဒိဝိသာလော ဗလီဗဒ္ဒေါ တံ ဗြာဟ္မဏံ ဧတဒဝေါစ—  ‘ကိဿ တွံ, ဗြာဟ္မဏ, ပဇ္ဈာယသီ’တိ? ‘တထာ ဟိ ပနာဟံ, ဘော, တယာ သဟဿေန ပရာဇိတော’တိ. ‘ကိဿ ပန မံ တွံ, ဗြာဟ္မဏ, အကူဋံ ကူဋဝါဒေန ပါပေသိ? ဂစ္ဆ တွံ, ဗြာဟ္မဏ, သေဋ္ဌိနာ သဒ္ဓိံ ဒွီဟိ သဟဿေဟိ အဗ္ဘုတံ ကရောဟိ—  “မယှံ ဗလီဗဒ္ဒေါ သကဋသတံ အတိဗဒ္ဓံ ပဝဋ္ဋေဿတီ”’တိ. ‘မာ စ မံ အကူဋံ ကူဋဝါဒေန ပါပေသီ’တိ. အထ ခေါ, ဘိက္ခဝေ, သော ဗြာဟ္မဏော သေဋ္ဌိနာ သဒ္ဓိံ ဒွီဟိ သဟဿေဟိ အဗ္ဘုတံ အကာသိ—  ‘မယှံ ဗလီဗဒ္ဒေါ သကဋသတံ အတိဗဒ္ဓံ ပဝဋ္ဋေဿတီ’တိ. အထ ခေါ, ဘိက္ခဝေ, သော ဗြာဟ္မဏော သကဋသတံ အတိဗန္ဓိတွာ နန္ဒိဝိသာလံ ဗလီဗဒ္ဒံ ယုဉ္ဇိတွာ ဧတဒဝေါစ—  ‘ဂစ္ဆ, ဘဒြ, ဝဟဿု, ဘဒြာ’တိ. အထ ခေါ, ဘိက္ခဝေ, နန္ဒိဝိသာလော ဗလီဗဒ္ဒေါ သကဋသတံ အတိဗဒ္ဓံ ပဝဋ္ဋေသိ.
</Paragraph>

<Paragraph number="32" type="verses" book="paci">
_မနာပမေဝ ဘာသေယျ,_  
_နာမနာပံ ကုဒါစနံ;_  
_မနာပံ ဘာသမာနဿ,_  
_ဂရုံ ဘာရံ ဥဒဗ္ဗဟိ;_  
_ဓနဉ္စ နံ အလာဘေသိ,_  
_တေန စတ္တမနော အဟူတိ._  

</Paragraph>

<Paragraph number="33" book="paci">
တဒါပိ မေ, ဘိက္ခဝေ, အမနာပါ ခုံသနာ ဝမ္ဘနာ. ကိမင်္ဂံ ပန ဧတရဟိ မနာပါ ဘဝိဿတိ ခုံသနာ ဝမ္ဘနာ? နေတံ, ဘိက္ခဝေ, အပ္ပသန္နာနံ ဝါ ပသာဒါယ …ပေ…  ဧဝဉ္စ ပန, ဘိက္ခဝေ, ဣမံ သိက္ခာပဒံ ဥဒ္ဒိသေယျာထ—
</Paragraph>

</Division>
<Division number="14" book="paci" e="ch" v="2" p="8">

<Paragraph number="34" book="paci">
<Emphasis>“ဩမသဝါဒေ ပါစိတ္တိယန်”</Emphasis>တိ. (*2*:<Emphasis>51</Emphasis>)
</Paragraph>

</Division>
<Division number="15" book="paci" e="ch" v="2" p="8">

<Paragraph number="35" book="paci">
<Emphasis>ဩမသဝါဒေါ</Emphasis> နာမ ဒသဟိ အာကာရေဟိ ဩမသတိ—  ဇာတိယာပိ, နာမေနပိ, ဂေါတ္တေနပိ, ကမ္မေနပိ, သိပ္ပေနပိ, အာဗာဓေနပိ, လိင်္ဂေနပိ, ကိလေသေနပိ, အာပတ္တိယာပိ, အက္ကောသေနပိ.
</Paragraph>

<Paragraph number="36" book="paci">
<Emphasis>ဇာတိ</Emphasis> နာမ ဒွေ ဇာတိယော—  ဟီနာ စ ဇာတိ ဥက္ကဋ္ဌာ စ ဇာတိ. <Emphasis>ဟီနာ</Emphasis> နာမ ဇာတိ—  စဏ္ဍာလဇာတိ, ဝေနဇာတိ, နေသာဒဇာတိ, ရထကာရဇာတိ, ပုက္ကုသဇာတိ. ဧသာ ဟီနာ နာမ ဇာတိ. <Emphasis>ဥက္ကဋ္ဌာ</Emphasis> နာမ ဇာတိ—  ခတ္တိယဇာတိ, ဗြာဟ္မဏဇာတိ. ဧသာ ဥက္ကဋ္ဌာ နာမ ဇာတိ.
</Paragraph>

<Paragraph number="37" book="paci">
<Emphasis>နာမံ</Emphasis> နာမ ဒွေ နာမာနိ—  ဟီနဉ္စ နာမံ ဥက္ကဋ္ဌဉ္စ နာမံ. <Emphasis>ဟီနံ</Emphasis> နာမ နာမံ—  အဝကဏ္ဏကံ, ဇဝကဏ္ဏကံ, ဓနိဋ္ဌကံ, သဝိဋ္ဌကံ, ကုလဝဍ္ဎကံ, တေသု တေသု ဝါ ပန ဇနပဒေသု ဩညာတံ အဝညာတံ ဟီဠိတံ ပရိဘူတံ အစိတ္တီကတံ, ဧတံ ဟီနံ နာမ နာမံ. <Emphasis>ဥက္ကဋ္ဌံ</Emphasis> နာမ နာမံ—  ဗုဒ္ဓပ္ပဋိသံယုတ္တံ, ဓမ္မပ္ပဋိသံယုတ္တံ, သံဃပ္ပဋိသံယုတ္တံ, တေသု တေသု ဝါ ပန ဇနပဒေသု အနောညာတံ အနဝညာတံ အဟီဠိတံ အပရိဘူတံ စိတ္တီကတံ, ဧတံ ဥက္ကဋ္ဌံ နာမ နာမံ.
</Paragraph>

<Paragraph number="38" book="paci">
<Emphasis>ဂေါတ္တံ</Emphasis> နာမ ဒွေ ဂေါတ္တာနိ—  ဟီနဉ္စ ဂေါတ္တံ ဥက္ကဋ္ဌဉ္စ ဂေါတ္တံ. <Emphasis>ဟီနံ</Emphasis> နာမ ဂေါတ္တံ—  ကောသိယဂေါတ္တံ, ဘာရဒွါဇဂေါတ္တံ, တေသု တေသု ဝါ ပန ဇနပဒေသု ဩညာတံ အဝညာတံ ဟီဠိတံ ပရိဘူတံ အစိတ္တီကတံ, ဧတံ ဟီနံ နာမ ဂေါတ္တံ. <Emphasis>ဥက္ကဋ္ဌံ</Emphasis> နာမ ဂေါတ္တံ—  ဂေါတမဂေါတ္တံ, မောဂ္ဂလ္လာနဂေါတ္တံ, ကစ္စာနဂေါတ္တံ, ဝါသိဋ္ဌဂေါတ္တံ, တေသု တေသု ဝါ ပန ဇနပဒေသု အနောညာတံ အနဝညာတံ အဟီဠိတံ အပရိဘူတံ စိတ္တီကတံ, ဧတံ ဥက္ကဋ္ဌံ နာမ ဂေါတ္တံ.
</Paragraph>

<Paragraph number="39" book="paci">
<Emphasis>ကမ္မံ</Emphasis> နာမ ဒွေ ကမ္မာနိ—  ဟီနဉ္စ ကမ္မံ ဥက္ကဋ္ဌဉ္စ ကမ္မံ. <Emphasis>ဟီနံ</Emphasis> နာမ ကမ္မံ—  ကောဋ္ဌကကမ္မံ, ပုပ္ဖဆဍ္ဍကကမ္မံ, တေသု တေသု ဝါ ပန ဇနပဒေသု ဩညာတံ အဝညာတံ ဟီဠိတံ ပရိဘူတံ အစိတ္တီကတံ, ဧတံ ဟီနံ နာမ ကမ္မံ. <Emphasis>ဥက္ကဋ္ဌံ</Emphasis> နာမ ကမ္မံ—  ကသိ, ဝဏိဇ္ဇာ, ဂေါရက္ခာ, တေသု တေသု ဝါ ပန ဇနပဒေသု အနောညာတံ အနဝညာတံ အဟီဠိတံ အပရိဘူတံ စိတ္တီကတံ. ဧတံ ဥက္ကဋ္ဌံ နာမ ကမ္မံ.
</Paragraph>

<Paragraph number="40" book="paci">
<Emphasis>သိပ္ပံ</Emphasis> နာမ ဒွေ သိပ္ပါနိ—  ဟီနဉ္စ သိပ္ပံ ဥက္ကဋ္ဌဉ္စ သိပ္ပံ. <Emphasis>ဟီနံ</Emphasis> နာမ သိပ္ပံ—  နဠကာရသိပ္ပံ, ကုမ္ဘကာရသိပ္ပံ, ပေသကာရသိပ္ပံ, စမ္မကာရသိပ္ပံ, နဟာပိတသိပ္ပံ, တေသု တေသု ဝါ ပန ဇနပဒေသု ဩညာတံ အဝညာတံ ဟီဠိတံ ပရိဘူတံ အစိတ္တီကတံ. ဧတံ ဟီနံ နာမ သိပ္ပံ. <Emphasis>ဥက္ကဋ္ဌံ</Emphasis> နာမ သိပ္ပံ—  မုဒ္ဒါ, ဂဏနာ, လေခါ, တေသု တေသု ဝါ ပန ဇနပဒေသု အနောညာတံ အနဝညာတံ အဟီဠိတံ အပရိဘူတံ စိတ္တီကတံ, ဧတံ ဥက္ကဋ္ဌံ နာမ သိပ္ပံ.
</Paragraph>

<Paragraph number="41" book="paci">
သဗ္ဗေပိ <Emphasis>အာဗာဓာ</Emphasis> ဟီနာ, အပိ စ မဓုမေဟော အာဗာဓော ဥက္ကဋ္ဌော.
</Paragraph>

<Paragraph number="42" book="paci">
<Emphasis>လိင်္ဂံ</Emphasis> နာမ ဒွေ လိင်္ဂါနိ—  ဟီနဉ္စ လိင်္ဂံ ဥက္ကဋ္ဌဉ္စ လိင်္ဂံ. <Emphasis>ဟီနံ</Emphasis> နာမ လိင်္ဂံ—  အတိဒီဃံ, အတိရဿံ, အတိကဏှံ, အစ္စောဒါတံ, ဧတံ ဟီနံ နာမ လိင်္ဂံ. <Emphasis>ဥက္ကဋ္ဌံ</Emphasis> နာမ လိင်္ဂံ—  နာတိဒီဃံ, နာတိရဿံ, နာတိကဏှံ, နာစ္စောဒါတံ. ဧတံ ဥက္ကဋ္ဌံ နာမ လိင်္ဂံ.
</Paragraph>

<Paragraph number="43" book="paci">
သဗ္ဗေပိ <Emphasis>ကိလေသာ</Emphasis> ဟီနာ.
</Paragraph>

<Paragraph number="44" book="paci">
သဗ္ဗာပိ <Emphasis>အာပတ္တိယော</Emphasis> ဟီနာ. အပိ စ သောတာပတ္တိသမာပတ္တိ ဥက္ကဋ္ဌာ.
</Paragraph>

<Paragraph number="45" book="paci">
<Emphasis>အက္ကောသော</Emphasis> နာမ ဒွေ အက္ကောသာ—  ဟီနော စ အက္ကောသော ဥက္ကဋ္ဌော စ အက္ကောသော. <Emphasis>ဟီနော</Emphasis> နာမ အက္ကောသော—  ဩဋ္ဌောသိ, မေဏ္ဍောသိ, ဂေါဏောသိ, ဂဒြဘောသိ, တိရစ္ဆာနဂတောသိ, နေရယိကောသိ; နတ္ထိ တုယှံ သုဂတိ, ဒုဂ္ဂတိယေဝ တုယှံ ပါဋိကင်္ခါတိ, ယကာရေန ဝါ ဘကာရေန ဝါ, ကာဋကောဋစိကာယ ဝါ, ဧသော ဟီနော နာမ အက္ကောသော. <Emphasis>ဥက္ကဋ္ဌော</Emphasis> နာမ အက္ကောသော—  ပဏ္ဍိတောသိ, ဗျတ္တောသိ, မေဓာဝီသိ, ဗဟုဿုတောသိ, ဓမ္မကထိကောသိ, နတ္ထိ တုယှံ ဒုဂ္ဂတိ, သုဂတိယေဝ တုယှံ ပါဋိကင်္ခါတိ, ဧသော ဥက္ကဋ္ဌော နာမ အက္ကောသော.
</Paragraph>

</Division>
<Division number="16" book="paci" e="ch" v="2" p="9">

<Paragraph number="46" book="paci">
ဥပသမ္ပန္နော ဥပသမ္ပန္နံ ခုံသေတုကာမော ဝမ္ဘေတုကာမော မင်္ကုကတ္တုကာမော ဟီနေန ဟီနံ ဝဒေတိ, စဏ္ဍာလံ ဝေနံ နေသာဒံ ရထကာရံ ပုက္ကုသံ—  “စဏ္ဍာလောသိ, ဝေနောသိ, နေသာဒေါသိ, ရထကာရောသိ, ပုက္ကုသောသီ”တိ ဘဏတိ, အာပတ္တိ ဝါစာယ, ဝါစာယ ပါစိတ္တိယဿ.
</Paragraph>

<Paragraph number="47" book="paci">
ဥပသမ္ပန္နော ဥပသမ္ပန္နံ ခုံသေတုကာမော ဝမ္ဘေတုကာမော မင်္ကုကတ္တုကာမော ဟီနေန ဥက္ကဋ္ဌံ ဝဒေတိ, ခတ္တိယံ ဗြာဟ္မဏံ—  “စဏ္ဍာလောသိ, ဝေနောသိ, နေသာဒေါသိ, ရထကာရောသိ, ပုက္ကုသောသီ”တိ ဘဏတိ, အာပတ္တိ ဝါစာယ, ဝါစာယ ပါစိတ္တိယဿ.
</Paragraph>

<Paragraph number="48" book="paci">
ဥပသမ္ပန္နော ဥပသမ္ပန္နံ ခုံသေတုကာမော ဝမ္ဘေတုကာမော မင်္ကုကတ္တုကာမော ဥက္ကဋ္ဌေန ဟီနံ ဝဒေတိ, စဏ္ဍာလံ ဝေနံ နေသာဒံ ရထကာရံ ပုက္ကုသံ—  “ခတ္တိယောသိ, ဗြာဟ္မဏောသီ”တိ ဘဏတိ, အာပတ္တိ ဝါစာယ, ဝါစာယ ပါစိတ္တိယဿ.
</Paragraph>

<Paragraph number="49" book="paci">
ဥပသမ္ပန္နော ဥပသမ္ပန္နံ ခုံသေတုကာမော ဝမ္ဘေတုကာမော မင်္ကုကတ္တုကာမော ဥက္ကဋ္ဌေန ဥက္ကဋ္ဌံ ဝဒေတိ, ခတ္တိယံ ဗြာဟ္မဏံ—  “ခတ္တိယောသိ, ဗြာဟ္မဏောသီ”တိ ဘဏတိ, အာပတ္တိ ဝါစာယ, ဝါစာယ ပါစိတ္တိယဿ.
</Paragraph>

</Division>
<Division number="17" book="paci" e="ch" v="2" p="10">

<Paragraph number="50" book="paci">
ဥပသမ္ပန္နော ဥပသမ္ပန္နံ ခုံသေတုကာမော ဝမ္ဘေတုကာမော မင်္ကုကတ္တုကာမော ဟီနေန ဟီနံ ဝဒေတိ, အဝကဏ္ဏကံ ဇဝကဏ္ဏကံ ဓနိဋ္ဌကံ သဝိဋ္ဌကံ ကုလဝဍ္ဎကံ—  “အဝကဏ္ဏကောသိ, ဇဝကဏ္ဏကောသိ, ဓနိဋ္ဌကောသိ, သဝိဋ္ဌကောသိ, ကုလဝဍ္ဎကောသီ”တိ ဘဏတိ, အာပတ္တိ ဝါစာယ, ဝါစာယ ပါစိတ္တိယဿ.
</Paragraph>

<Paragraph number="51" book="paci">
ဥပသမ္ပန္နော ဥပသမ္ပန္နံ ခုံသေတုကာမော ဝမ္ဘေတုကာမော မင်္ကုကတ္တုကာမော ဟီနေန ဥက္ကဋ္ဌံ ဝဒေတိ, ဗုဒ္ဓရက္ခိတံ ဓမ္မရက္ခိတံ သံဃရက္ခိတံ—  “အဝကဏ္ဏကောသိ, ဇဝကဏ္ဏကောသိ, ဓနိဋ္ဌကောသိ, သဝိဋ္ဌကောသိ, ကုလဝဍ္ဎကောသီ”တိ ဘဏတိ, အာပတ္တိ ဝါစာယ, ဝါစာယ ပါစိတ္တိယဿ.
</Paragraph>

<Paragraph number="52" book="paci">
ဥပသမ္ပန္နော ဥပသမ္ပန္နံ ခုံသေတုကာမော ဝမ္ဘေတုကာမော မင်္ကုကတ္တုကာမော ဥက္ကဋ္ဌေန ဟီနံ ဝဒေတိ, အဝကဏ္ဏကံ ဇဝကဏ္ဏကံ ဓနိဋ္ဌကံ သဝိဋ္ဌကံ ကုလဝဍ္ဎကံ—  “ဗုဒ္ဓရက္ခိတောသိ, ဓမ္မရက္ခိတောသိ, သံဃရက္ခိတောသီ”တိ ဘဏတိ, အာပတ္တိ ဝါစာယ, ဝါစာယ ပါစိတ္တိယဿ.
</Paragraph>

<Paragraph number="53" book="paci">
ဥပသမ္ပန္နော ဥပသမ္ပန္နံ ခုံသေတုကာမော ဝမ္ဘေတုကာမော မင်္ကုကတ္တုကာမော ဥက္ကဋ္ဌေန ဥက္ကဋ္ဌံ ဝဒေတိ, ဗုဒ္ဓရက္ခိတံ ဓမ္မရက္ခိတံ သံဃရက္ခိတံ—  “ဗုဒ္ဓရက္ခိတောသိ, ဓမ္မရက္ခိတောသိ, သံဃရက္ခိတောသီ”တိ ဘဏတိ, အာပတ္တိ ဝါစာယ, ဝါစာယ ပါစိတ္တိယဿ.
</Paragraph>

</Division>
<Division number="18" book="paci" e="ch" v="2" p="11">

<Paragraph number="54" book="paci">
ဥပသမ္ပန္နော ဥပသမ္ပန္နံ ခုံသေတုကာမော ဝမ္ဘေတုကာမော မင်္ကုကတ္တုကာမော ဟီနေန ဟီနံ ဝဒေတိ, ကောသိယံ ဘာရဒွါဇံ—  “ကောသိယောသိ, ဘာရဒွါဇောသီ”တိ ဘဏတိ, အာပတ္တိ ဝါစာယ, ဝါစာယ ပါစိတ္တိယဿ.
</Paragraph>

<Paragraph number="55" book="paci">
ဥပသမ္ပန္နော ဥပသမ္ပန္နံ ခုံသေတုကာမော ဝမ္ဘေတုကာမော မင်္ကုကတ္တုကာမော ဟီနေန ဥက္ကဋ္ဌံ ဝဒေတိ, ဂေါတမံ မောဂ္ဂလ္လာနံ ကစ္စာနံ ဝါသိဋ္ဌံ—  “ကောသိယောသိ, ဘာရဒွါဇောသီ”တိ ဘဏတိ, အာပတ္တိ ဝါစာယ, ဝါစာယ ပါစိတ္တိယဿ.
</Paragraph>

<Paragraph number="56" book="paci">
ဥပသမ္ပန္နော ဥပသမ္ပန္နံ ခုံသေတုကာမော ဝမ္ဘေတုကာမော မင်္ကုကတ္တုကာမော ဥက္ကဋ္ဌေန ဟီနံ ဝဒေတိ, ကောသိယံ ဘာရဒွါဇံ—  “ဂေါတမောသိ, မောဂ္ဂလ္လာနောသိ, ကစ္စာနောသိ, ဝါသိဋ္ဌောသီ”တိ ဘဏတိ, အာပတ္တိ ဝါစာယ, ဝါစာယ ပါစိတ္တိယဿ.
</Paragraph>

<Paragraph number="57" book="paci">
ဥပသမ္ပန္နော ဥပသမ္ပန္နံ ခုံသေတုကာမော ဝမ္ဘေတုကာမော မင်္ကုကတ္တုကာမော ဥက္ကဋ္ဌေန ဥက္ကဋ္ဌံ ဝဒေတိ, ဂေါတမံ မောဂ္ဂလ္လာနံ ကစ္စာနံ ဝါသိဋ္ဌံ—  “ဂေါတမောသိ, မောဂ္ဂလ္လာနောသိ, ကစ္စာနောသိ, ဝါသိဋ္ဌောသီ”တိ ဘဏတိ, အာပတ္တိ ဝါစာယ, ဝါစာယ ပါစိတ္တိယဿ.
</Paragraph>

</Division>
<Division number="19" book="paci" e="ch" v="2" p="11">

<Paragraph number="58" book="paci">
ဥပသမ္ပန္နော ဥပသမ္ပန္နံ ခုံသေတုကာမော ဝမ္ဘေတုကာမော မင်္ကုကတ္တုကာမော ဟီနေန ဟီနံ ဝဒေတိ, ကောဋ္ဌကံ ပုပ္ဖဆဍ္ဍကံ—  “ကောဋ္ဌကောသိ, ပုပ္ဖဆဍ္ဍကောသီ”တိ ဘဏတိ, အာပတ္တိ ဝါစာယ, ဝါစာယ ပါစိတ္တိယဿ.
</Paragraph>

<Paragraph number="59" book="paci">
ဥပသမ္ပန္နော ဥပသမ္ပန္နံ ခုံသေတုကာမော ဝမ္ဘေတုကာမော မင်္ကုကတ္တုကာမော ဟီနေန ဥက္ကဋ္ဌံ ဝဒေတိ, ကဿကံ ဝါဏိဇံ ဂေါရက္ခံ—  “ကောဋ္ဌကောသိ, ပုပ္ဖဆဍ္ဍကောသီ”တိ ဘဏတိ, အာပတ္တိ ဝါစာယ, ဝါစာယ ပါစိတ္တိယဿ.
</Paragraph>

<Paragraph number="60" book="paci">
ဥပသမ္ပန္နော ဥပသမ္ပန္နံ ခုံသေတုကာမော ဝမ္ဘေတုကာမော မင်္ကုကတ္တုကာမော ဥက္ကဋ္ဌေန ဟီနံ ဝဒေတိ, ကောဋ္ဌကံ ပုပ္ဖဆဍ္ဍကံ—  “ကဿကောသိ, ဝါဏိဇောသိ, ဂေါရက္ခောသီ”တိ ဘဏတိ, အာပတ္တိ ဝါစာယ, ဝါစာယ ပါစိတ္တိယဿ.
</Paragraph>

<Paragraph number="61" book="paci">
ဥပသမ္ပန္နော ဥပသမ္ပန္နံ ခုံသေတုကာမော ဝမ္ဘေတုကာမော မင်္ကုကတ္တုကာမော ဥက္ကဋ္ဌေန ဥက္ကဋ္ဌံ ဝဒေတိ, ကဿကံ ဝါဏိဇံ ဂေါရက္ခံ—  “ကဿကောသိ, ဝါဏိဇောသိ, ဂေါရက္ခောသီ”တိ ဘဏတိ, အာပတ္တိ ဝါစာယ, ဝါစာယ ပါစိတ္တိယဿ.
</Paragraph>

</Division>
<Division number="20" book="paci" e="ch" v="2" p="12">

<Paragraph number="62" book="paci">
ဥပသမ္ပန္နော ဥပသမ္ပန္နံ ခုံသေတုကာမော ဝမ္ဘေတုကာမော မင်္ကုကတ္တုကာမော ဟီနေန ဟီနံ ဝဒေတိ, နဠကာရံ ကုမ္ဘကာရံ ပေသကာရံ စမ္မကာရံ နဟာပိတံ—  “နဠကာရောသိ, ကုမ္ဘကာရောသိ, ပေသကာရောသိ, စမ္မကာရောသိ, နဟာပိတောသီ”တိ ဘဏတိ, အာပတ္တိ ဝါစာယ, ဝါစာယ ပါစိတ္တိယဿ.
</Paragraph>

<Paragraph number="63" book="paci">
ဥပသမ္ပန္နော ဥပသမ္ပန္နံ ခုံသေတုကာမော ဝမ္ဘေတုကာမော မင်္ကုကတ္တုကာမော ဟီနေန ဥက္ကဋ္ဌံ ဝဒေတိ, မုဒ္ဒိကံ ဂဏကံ လေခကံ—  “နဠကာရောသိ, ကုမ္ဘကာရောသိ, ပေသကာရောသိ, စမ္မကာရောသိ, နဟာပိတောသီ”တိ ဘဏတိ, အာပတ္တိ ဝါစာယ, ဝါစာယ ပါစိတ္တိယဿ.
</Paragraph>

<Paragraph number="64" book="paci">
ဥပသမ္ပန္နော ဥပသမ္ပန္နံ ခုံသေတုကာမော ဝမ္ဘေတုကာမော မင်္ကုကတ္တုကာမော ဥက္ကဋ္ဌေန ဟီနံ ဝဒေတိ, နဠကာရံ ကုမ္ဘကာရံ ပေသကာရံ စမ္မကာရံ နဟာပိတံ—  “မုဒ္ဒိကောသိ, ဂဏကောသိ, လေခကောသီ”တိ ဘဏတိ, အာပတ္တိ ဝါစာယ, ဝါစာယ ပါစိတ္တိယဿ.
</Paragraph>

<Paragraph number="65" book="paci">
ဥပသမ္ပန္နော ဥပသမ္ပန္နံ ခုံသေတုကာမော ဝမ္ဘေတုကာမော မင်္ကုကတ္တုကာမော ဥက္ကဋ္ဌေန ဥက္ကဋ္ဌံ ဝဒေတိ, မုဒ္ဒိကံ ဂဏကံ လေခကံ—  “မုဒ္ဒိကောသိ, ဂဏကောသိ, လေခကောသီ”တိ ဘဏတိ, အာပတ္တိ ဝါစာယ, ဝါစာယ ပါစိတ္တိယဿ.
</Paragraph>

</Division>
<Division number="21" book="paci" e="ch" v="2" p="12">

<Paragraph number="66" book="paci">
ဥပသမ္ပန္နော ဥပသမ္ပန္နံ ခုံသေတုကာမော ဝမ္ဘေတုကာမော မင်္ကုကတ္တုကာမော ဟီနေန ဟီနံ ဝဒေတိ, ကုဋ္ဌိကံ ဂဏ္ဍိကံ ကိလာသိကံ သောသိကံ အပမာရိကံ—  “ကုဋ္ဌိကောသိ, ဂဏ္ဍိကောသိ, ကိလာသိကောသိ, သောသိကောသိ, အပမာရိကောသီ”တိ ဘဏတိ, အာပတ္တိ ဝါစာယ, ဝါစာယ ပါစိတ္တိယဿ.
</Paragraph>

<Paragraph number="67" book="paci">
ဥပသမ္ပန္နော ဥပသမ္ပန္နံ ခုံသေတုကာမော ဝမ္ဘေတုကာမော မင်္ကုကတ္တုကာမော ဟီနေန ဥက္ကဋ္ဌံ ဝဒေတိ, မဓုမေဟိကံ—  “ကုဋ္ဌိကောသိ, ဂဏ္ဍိကောသိ, ကိလာသိကောသိ, သောသိကောသိ, အပမာရိကောသီ”တိ ဘဏတိ, အာပတ္တိ ဝါစာယ, ဝါစာယ ပါစိတ္တိယဿ.
</Paragraph>

<Paragraph number="68" book="paci">
ဥပသမ္ပန္နော ဥပသမ္ပန္နံ ခုံသေတုကာမော ဝမ္ဘေတုကာမော မင်္ကုကတ္တုကာမော ဥက္ကဋ္ဌေန ဟီနံ ဝဒေတိ, ကုဋ္ဌိကံ ဂဏ္ဍိကံ ကိလာသိကံ သောသိကံ အပမာရိကံ—  “မဓုမေဟိကောသီ”တိ ဘဏတိ, အာပတ္တိ ဝါစာယ, ဝါစာယ ပါစိတ္တိယဿ.
</Paragraph>

<Paragraph number="69" book="paci">
ဥပသမ္ပန္နော ဥပသမ္ပန္နံ ခုံသေတုကာမော ဝမ္ဘေတုကာမော မင်္ကုကတ္တုကာမော ဥက္ကဋ္ဌေန ဥက္ကဋ္ဌံ ဝဒေတိ, မဓုမေဟိကံ—  “မဓုမေဟိကောသီ”တိ ဘဏတိ, အာပတ္တိ ဝါစာယ, ဝါစာယ ပါစိတ္တိယဿ.
</Paragraph>

</Division>
<Division number="22" book="paci" e="ch" v="2" p="13">

<Paragraph number="70" book="paci">
ဥပသမ္ပန္နော ဥပသမ္ပန္နံ ခုံသေတုကာမော ဝမ္ဘေတုကာမော မင်္ကုကတ္တုကာမော ဟီနေန ဟီနံ ဝဒေတိ, အတိဒီဃံ အတိရဿံ အတိကဏှံ အစ္စောဒါတံ—  “အတိဒီဃောသိ, အတိရဿောသိ, အတိကဏှောသိ, အစ္စောဒါတောသီ”တိ ဘဏတိ, အာပတ္တိ ဝါစာယ, ဝါစာယ ပါစိတ္တိယဿ.
</Paragraph>

<Paragraph number="71" book="paci">
ဥပသမ္ပန္နော ဥပသမ္ပန္နံ ခုံသေတုကာမော ဝမ္ဘေတုကာမော မင်္ကုကတ္တုကာမော ဟီနေန ဥက္ကဋ္ဌံ ဝဒေတိ, နာတိဒီဃံ နာတိရဿံ နာတိကဏှံ နာစ္စောဒါတံ—  “အတိဒီဃောသိ, အတိရဿောသိ, အတိကဏှောသိ, အစ္စောဒါတောသီ”တိ ဘဏတိ, အာပတ္တိ ဝါစာယ, ဝါစာယ ပါစိတ္တိယဿ.
</Paragraph>

<Paragraph number="72" book="paci">
ဥပသမ္ပန္နော ဥပသမ္ပန္နံ ခုံသေတုကာမော ဝမ္ဘေတုကာမော မင်္ကုကတ္တုကာမော ဥက္ကဋ္ဌေန ဟီနံ ဝဒေတိ, အတိဒီဃံ အတိရဿံ အတိကဏှံ အစ္စောဒါတံ—  “နာတိဒီဃောသိ, နာတိရဿောသိ, နာတိကဏှောသိ, နာစ္စောဒါတောသီ”တိ ဘဏတိ, အာပတ္တိ ဝါစာယ, ဝါစာယ ပါစိတ္တိယဿ.
</Paragraph>

<Paragraph number="73" book="paci">
ဥပသမ္ပန္နော ဥပသမ္ပန္နံ ခုံသေတုကာမော ဝမ္ဘေတုကာမော မင်္ကုကတ္တုကာမော ဥက္ကဋ္ဌေန ဥက္ကဋ္ဌံ ဝဒေတိ, နာတိဒီဃံ နာတိရဿံ နာတိကဏှံ နာစ္စောဒါတံ—  “နာတိဒီဃောသိ, နာတိရဿောသိ, နာတိကဏှောသိ, နာစ္စောဒါတောသီ”တိ ဘဏတိ, အာပတ္တိ ဝါစာယ, ဝါစာယ ပါစိတ္တိယဿ.
</Paragraph>

</Division>
<Division number="23" book="paci" e="ch" v="2" p="13">

<Paragraph number="74" book="paci">
ဥပသမ္ပန္နော ဥပသမ္ပန္နံ ခုံသေတုကာမော ဝမ္ဘေတုကာမော မင်္ကုကတ္တုကာမော ဟီနေန ဟီနံ ဝဒေတိ, ရာဂပရိယုဋ္ဌိတံ ဒေါသပရိယုဋ္ဌိတံ မောဟပရိယုဋ္ဌိတံ—  “ရာဂပရိယုဋ္ဌိတောသိ, ဒေါသပရိယုဋ္ဌိတောသိ, မောဟပရိယုဋ္ဌိတောသီ”တိ ဘဏတိ, အာပတ္တိ ဝါစာယ, ဝါစာယ ပါစိတ္တိယဿ.
</Paragraph>

<Paragraph number="75" book="paci">
ဥပသမ္ပန္နော ဥပသမ္ပန္နံ ခုံသေတုကာမော ဝမ္ဘေတုကာမော မင်္ကုကတ္တုကာမော ဟီနေန ဥက္ကဋ္ဌံ ဝဒေတိ, ဝီတရာဂံ ဝီတဒေါသံ ဝီတမောဟံ—  “ရာဂပရိယုဋ္ဌိတောသိ, ဒေါသပရိယုဋ္ဌိတောသိ, မောဟပရိယုဋ္ဌိတောသီ”တိ ဘဏတိ, အာပတ္တိ ဝါစာယ, ဝါစာယ ပါစိတ္တိယဿ.
</Paragraph>

<Paragraph number="76" book="paci">
ဥပသမ္ပန္နော ဥပသမ္ပန္နံ ခုံသေတုကာမော ဝမ္ဘေတုကာမော မင်္ကုကတ္တုကာမော ဥက္ကဋ္ဌေန ဟီနံ ဝဒေတိ, ရာဂပရိယုဋ္ဌိတံ ဒေါသပရိယုဋ္ဌိတံ မောဟပရိယုဋ္ဌိတံ—  “ဝီတရာဂေါသိ, ဝီတဒေါသောသိ, ဝီတမောဟောသီ”တိ ဘဏတိ, အာပတ္တိ ဝါစာယ, ဝါစာယ ပါစိတ္တိယဿ.
</Paragraph>

<Paragraph number="77" book="paci">
ဥပသမ္ပန္နော ဥပသမ္ပန္နံ ခုံသေတုကာမော ဝမ္ဘေတုကာမော မင်္ကုကတ္တုကာမော ဥက္ကဋ္ဌေန ဥက္ကဋ္ဌံ ဝဒေတိ, ဝီတရာဂံ ဝီတဒေါသံ ဝီတမောဟံ—  “ဝီတရာဂေါသိ, ဝီတဒေါသောသိ, ဝီတမောဟောသီ”တိ ဘဏတိ, အာပတ္တိ ဝါစာယ, ဝါစာယ ပါစိတ္တိယဿ.
</Paragraph>

</Division>
<Division number="24" book="paci" e="ch" v="2" p="14">

<Paragraph number="78" book="paci">
ဥပသမ္ပန္နော ဥပသမ္ပန္နံ ခုံသေတုကာမော ဝမ္ဘေတုကာမော မင်္ကုကတ္တုကာမော ဟီနေန ဟီနံ ဝဒေတိ, ပါရာဇိကံ အဇ္ဈာပန္နံ သံဃာဒိသေသံ အဇ္ဈာပန္နံ ထုလ္လစ္စယံ အဇ္ဈာပန္နံ ပါစိတ္တိယံ အဇ္ဈာပန္နံ ပါဋိဒေသနီယံ အဇ္ဈာပန္နံ ဒုက္ကဋံ အဇ္ဈာပန္နံ ဒုဗ္ဘာသိတံ အဇ္ဈာပန္နံ—  “ပါရာဇိကံ အဇ္ဈာပန္နောသိ, သံဃာဒိသေသံ အဇ္ဈာပန္နောသိ, ထုလ္လစ္စယံ အဇ္ဈာပန္နောသိ, ပါစိတ္တိယံ အဇ္ဈာပန္နောသိ, ပါဋိဒေသနီယံ အဇ္ဈာပန္နောသိ, ဒုက္ကဋံ အဇ္ဈာပန္နောသိ, ဒုဗ္ဘာသိတံ အဇ္ဈာပန္နောသီ”တိ ဘဏတိ, အာပတ္တိ ဝါစာယ, ဝါစာယ ပါစိတ္တိယဿ.
</Paragraph>

<Paragraph number="79" book="paci">
ဥပသမ္ပန္နော ဥပသမ္ပန္နံ ခုံသေတုကာမော ဝမ္ဘေတုကာမော မင်္ကုကတ္တုကာမော ဟီနေန ဥက္ကဋ္ဌံ ဝဒေတိ, သောတာပန္နံ—  “ပါရာဇိကံ အဇ္ဈာပန္နောသိ …ပေ…  ဒုဗ္ဘာသိတံ အဇ္ဈာပန္နောသီ”တိ ဘဏတိ, အာပတ္တိ ဝါစာယ, ဝါစာယ ပါစိတ္တိယဿ.
</Paragraph>

<Paragraph number="80" book="paci">
ဥပသမ္ပန္နော ဥပသမ္ပန္နံ ခုံသေတုကာမော ဝမ္ဘေတုကာမော မင်္ကုကတ္တုကာမော ဥက္ကဋ္ဌေန ဟီနံ ဝဒေတိ, ပါရာဇိကံ အဇ္ဈာပန္နံ …ပေ…  ဒုဗ္ဘာသိတံ အဇ္ဈာပန္နံ—  “သောတာပန္နောသီ”တိ ဘဏတိ, အာပတ္တိ ဝါစာယ, ဝါစာယ ပါစိတ္တိယဿ.
</Paragraph>

<Paragraph number="81" book="paci">
ဥပသမ္ပန္နော ဥပသမ္ပန္နံ ခုံသေတုကာမော ဝမ္ဘေတုကာမော မင်္ကုကတ္တုကာမော ဥက္ကဋ္ဌေန ဥက္ကဋ္ဌံ ဝဒေတိ, သောတာပန္နံ—  “သောတာပန္နောသီ”တိ ဘဏတိ, အာပတ္တိ ဝါစာယ, ဝါစာယ ပါစိတ္တိယဿ.
</Paragraph>

</Division>
<Division number="25" book="paci" e="ch" v="2" p="14">

<Paragraph number="82" book="paci">
ဥပသမ္ပန္နော ဥပသမ္ပန္နံ ခုံသေတုကာမော ဝမ္ဘေတုကာမော မင်္ကုကတ္တုကာမော ဟီနေန ဟီနံ ဝဒေတိ, ဩဋ္ဌံ မေဏ္ဍံ ဂေါဏံ ဂဒြဘံ တိရစ္ဆာနဂတံ နေရယိကံ—  “ဩဋ္ဌောသိ, မေဏ္ဍောသိ, ဂေါဏောသိ, ဂဒြဘောသိ, တိရစ္ဆာနဂတောသိ, နေရယိကောသိ, နတ္ထိ တုယှံ သုဂတိ, ဒုဂ္ဂတိ ယေဝ တုယှံ ပါဋိကင်္ခါ”တိ ဘဏတိ, အာပတ္တိ ဝါစာယ, ဝါစာယ ပါစိတ္တိယဿ.
</Paragraph>

<Paragraph number="83" book="paci">
ဥပသမ္ပန္နော ဥပသမ္ပန္နံ ခုံသေတုကာမော ဝမ္ဘေတုကာမော မင်္ကုကတ္တုကာမော ဟီနေန ဥက္ကဋ္ဌံ ဝဒေတိ, ပဏ္ဍိတံ ဗျတ္တံ မေဓာဝိံ ဗဟုဿုတံ ဓမ္မကထိကံ—  “ဩဋ္ဌောသိ, မေဏ္ဍောသိ, ဂေါဏောသိ, ဂဒြဘောသိ, တိရစ္ဆာနဂတောသိ, နေရယိကောသိ, နတ္ထိ တုယှံ သုဂတိ, ဒုဂ္ဂတိယေဝ တုယှံ ပါဋိကင်္ခါ”တိ ဘဏတိ, အာပတ္တိ ဝါစာယ, ဝါစာယ ပါစိတ္တိယဿ.
</Paragraph>

<Paragraph number="84" book="paci">
ဥပသမ္ပန္နော ဥပသမ္ပန္နံ ခုံသေတုကာမော ဝမ္ဘေတုကာမော မင်္ကုကတ္တုကာမော ဥက္ကဋ္ဌေန ဟီနံ ဝဒေတိ, ဩဋ္ဌံ မေဏ္ဍံ ဂေါဏံ ဂဒြဘံ တိရစ္ဆာနဂတံ နေရယိကံ—  “ပဏ္ဍိတောသိ, ဗျတ္တောသိ, မေဓာဝီသိ, ဗဟုဿုတောသိ, ဓမ္မကထိကောသိ, နတ္ထိ တုယှံ ဒုဂ္ဂတိ, သုဂတိယေဝ တုယှံ ပါဋိကင်္ခါ”တိ ဘဏတိ, အာပတ္တိ ဝါစာယ, ဝါစာယ ပါစိတ္တိယဿ.
</Paragraph>

<Paragraph number="85" book="paci">
ဥပသမ္ပန္နော ဥပသမ္ပန္နံ ခုံသေတုကာမော ဝမ္ဘေတုကာမော မင်္ကုကတ္တုကာမော ဥက္ကဋ္ဌေန ဥက္ကဋ္ဌံ ဝဒေတိ, ပဏ္ဍိတံ ဗျတ္တံ မေဓာဝိံ ဗဟုဿုတံ ဓမ္မကထိကံ—  “ပဏ္ဍိတောသိ, ဗျတ္တောသိ, မေဓာဝီသိ, ဗဟုဿုတောသိ, ဓမ္မကထိကောသိ, နတ္ထိ တုယှံ ဒုဂ္ဂတိ, သုဂတိ ယေဝ တုယှံ ပါဋိကင်္ခါ”တိ ဘဏတိ, အာပတ္တိ ဝါစာယ, ဝါစာယ ပါစိတ္တိယဿ.
</Paragraph>

</Division>
<Division number="26" book="paci" e="ch" v="2" p="15">

<Paragraph number="86" book="paci">
ဥပသမ္ပန္နော ဥပသမ္ပန္နံ ခုံသေတုကာမော ဝမ္ဘေတုကာမော မင်္ကုကတ္တုကာမော ဧဝံ ဝဒေတိ, “သန္တိ ဣဓေကစ္စေ စဏ္ဍာလာ ဝေနာ နေသာဒါ ရထကာရာ ပုက္ကုသာ”တိ ဘဏတိ, အာပတ္တိ ဝါစာယ, ဝါစာယ ဒုက္ကဋဿ.
</Paragraph>

<Paragraph number="87" book="paci">
ဥပသမ္ပန္နော ဥပသမ္ပန္နံ ခုံသေတုကာမော ဝမ္ဘေတုကာမော မင်္ကုကတ္တုကာမော ဧဝံ ဝဒေတိ, “သန္တိ ဣဓေကစ္စေ ခတ္တိယာ, ဗြာဟ္မဏာ”တိ ဘဏတိ, အာပတ္တိ ဝါစာယ, ဝါစာယ ဒုက္ကဋဿ.
</Paragraph>

</Division>
<Division number="27" book="paci" e="ch" v="2" p="15">

<Paragraph number="88" book="paci">
ဥပသမ္ပန္နော ဥပသမ္ပန္နံ ခုံသေတုကာမော ဝမ္ဘေတုကာမော မင်္ကုကတ္တုကာမော ဧဝံ ဝဒေတိ, “သန္တိ ဣဓေကစ္စေ အဝကဏ္ဏကာ ဇဝကဏ္ဏကာ ဓနိဋ္ဌကာ သဝိဋ္ဌကာ ကုလဝဍ္ဎကာ”တိ ဘဏတိ …ပေ… . “သန္တိ ဣဓေကစ္စေ ဗုဒ္ဓရက္ခိတာ ဓမ္မရက္ခိတာ သံဃရက္ခိတာ”တိ ဘဏတိ …ပေ… . “သန္တိ ဣဓေကစ္စေ ကောသိယာ ဘာရဒွါဇာ”တိ ဘဏတိ …ပေ… . “သန္တိ ဣဓေကစ္စေ ဂေါတမာ မောဂ္ဂလ္လာနာ ကစ္စာနာ ဝါသိဋ္ဌာ”တိ ဘဏတိ …ပေ… . “သန္တိ ဣဓေကစ္စေ ကောဋ္ဌကာ ပုပ္ဖဆဍ္ဍကာ”တိ ဘဏတိ …ပေ… . “သန္တိ ဣဓေကစ္စေ ကဿကာ ဝါဏိဇာ ဂေါရက္ခာ”တိ ဘဏတိ …ပေ… . “သန္တိ ဣဓေကစ္စေ နဠကာရာ ကုမ္ဘကာရာ ပေသကာရာ စမ္မကာရာ နဟာပိတာ”တိ ဘဏတိ …ပေ… . “သန္တိ ဣဓေကစ္စေ မုဒ္ဒိကာ ဂဏကာ လေခကာ”တိ ဘဏတိ …ပေ… . “သန္တိ ဣဓေကစ္စေ ကုဋ္ဌိကာ ဂဏ္ဍိကာ ကိလာသိကာ သောသိကာ အပမာရိကာ”တိ ဘဏတိ …ပေ… . “သန္တိ ဣဓေကစ္စေ မဓုမေဟိကာ”တိ ဘဏတိ …ပေ… . “သန္တိ ဣဓေကစ္စေ အတိဒီဃာ အတိရဿာ အတိကဏှာ အစ္စောဒါတာ”တိ ဘဏတိ …ပေ… . “သန္တိ ဣဓေကစ္စေ နာတိဒီဃာ နာတိရဿာ နာတိကဏှာ နာစ္စောဒါတာ”တိ ဘဏတိ …ပေ… . “သန္တိ ဣဓေကစ္စေ ရာဂပရိယုဋ္ဌိတာ ဒေါသပရိယုဋ္ဌိတာ မောဟပရိယုဋ္ဌိတာ”တိ ဘဏတိ …ပေ… . “သန္တိ ဣဓေကစ္စေ ဝီတရာဂါ ဝီတဒေါသာ ဝီတမောဟာ”တိ ဘဏတိ …ပေ… . “သန္တိ ဣဓေကစ္စေ ပါရာဇိကံ အဇ္ဈာပန္နာ …ပေ…  ဒုဗ္ဘာသိတံ အဇ္ဈာပန္နာ”တိ ဘဏတိ …ပေ… . “သန္တိ ဣဓေကစ္စေ သောတာပန္နာ”တိ ဘဏတိ …ပေ… . “သန္တိ ဣဓေကစ္စေ ဩဋ္ဌာ မေဏ္ဍာ ဂေါဏာ ဂဒြဘာ တိရစ္ဆာနဂတာ နေရယိကာ, နတ္ထိ တေသံ သုဂတိ, ဒုဂ္ဂတိယေဝ တေသံ ပါဋိကင်္ခါ”တိ ဘဏတိ, အာပတ္တိ ဝါစာယ, ဝါစာယ ဒုက္ကဋဿ.
</Paragraph>

</Division>
<Division number="28" book="paci" e="ch" v="2" p="16">

<Paragraph number="89" book="paci">
ဥပသမ္ပန္နော ဥပသမ္ပန္နံ ခုံသေတုကာမော ဝမ္ဘေတုကာမော မင်္ကုကတ္တုကာမော ဧဝံ ဝဒေတိ, “သန္တိ ဣဓေကစ္စေ ပဏ္ဍိတာ ဗျတ္တာ, မေဓာဝီ ဗဟုဿုတာ ဓမ္မကထိကာ, နတ္ထိ တေသံ ဒုဂ္ဂတိ, သုဂတိယေဝ တေသံ ပါဋိကင်္ခါ”တိ ဘဏတိ, အာပတ္တိ ဝါစာယ, ဝါစာယ ဒုက္ကဋဿ.
</Paragraph>

</Division>
<Division number="29" book="paci" e="ch" v="2" p="16">

<Paragraph number="90" book="paci">
ဥပသမ္ပန္နော ဥပသမ္ပန္နံ ခုံသေတုကာမော ဝမ္ဘေတုကာမော မင်္ကုကတ္တုကာမော ဧဝံ ဝဒေတိ, “ယေ နူန စဏ္ဍာလာ ဝေနာ နေသာဒါ ရထကာရာ ပုက္ကုသာ”တိ ဘဏတိ, အာပတ္တိ ဝါစာယ, ဝါစာယ ဒုက္ကဋဿ …ပေ… .
</Paragraph>

<Paragraph number="91" book="paci">
ဥပသမ္ပန္နော ဥပသမ္ပန္နံ ခုံသေတုကာမော ဝမ္ဘေတုကာမော မင်္ကုကတ္တုကာမော ဧဝံ ဝဒေတိ, “ယေ နူန ပဏ္ဍိတာ ဗျတ္တာ မေဓာဝီ ဗဟုဿုတာ ဓမ္မကထိကာ”တိ ဘဏတိ, အာပတ္တိ ဝါစာယ, ဝါစာယ ဒုက္ကဋဿ.
</Paragraph>

</Division>
<Division number="30" book="paci" e="ch" v="2" p="16">

<Paragraph number="92" book="paci">
ဥပသမ္ပန္နော ဥပသမ္ပန္နံ ခုံသေတုကာမော ဝမ္ဘေတုကာမော မင်္ကုကတ္တုကာမော ဧဝံ ဝဒေတိ, “န မယံ စဏ္ဍာလာ ဝေနာ နေသာဒါ ရထကာရာ ပုက္ကုသာ”တိ ဘဏတိ …ပေ… . “န မယံ ပဏ္ဍိတာ ဗျတ္တာ မေဓာဝီ ဗဟုဿုတာ ဓမ္မကထိကာ, နတ္ထမှာကံ ဒုဂ္ဂတိ, သုဂတိယေဝ အမှာကံ ပါဋိကင်္ခါ”တိ ဘဏတိ. အာပတ္တိ ဝါစာယ, ဝါစာယ ဒုက္ကဋဿ.
</Paragraph>

</Division>
<Division number="31" book="paci" e="ch" v="2" p="17">

<Paragraph number="93" book="paci">
ဥပသမ္ပန္နော အနုပသမ္ပန္နံ ခုံသေတုကာမော ဝမ္ဘေတုကာမော မင်္ကုကတ္တုကာမော ဟီနေန ဟီနံ ဝဒေတိ …ပေ…  ဟီနေန ဥက္ကဋ္ဌံ ဝဒေတိ …ပေ…  ဥက္ကဋ္ဌေန ဟီနံ ဝဒေတိ …ပေ…  ဥက္ကဋ္ဌေန ဥက္ကဋ္ဌံ ဝဒေတိ, ပဏ္ဍိတံ ဗျတ္တံ မေဓာဝိံ ဗဟုဿုတံ ဓမ္မကထိကံ—  “ပဏ္ဍိတောသိ, ဗျတ္တောသိ, မေဓာဝီသိ, ဗဟုဿုတောသိ, ဓမ္မကထိကောသိ, နတ္ထိ တုယှံ ဒုဂ္ဂတိ, သုဂတိယေဝ တုယှံ ပါဋိကင်္ခါ”တိ ဘဏတိ, အာပတ္တိ ဝါစာယ, ဝါစာယ ဒုက္ကဋဿ.
</Paragraph>

<Paragraph number="94" book="paci">
ဥပသမ္ပန္နော အနုပသမ္ပန္နံ ခုံသေတုကာမော ဝမ္ဘေတုကာမော မင်္ကုကတ္တုကာမော ဧဝံ ဝဒေတိ, “သန္တိ ဣဓေကစ္စေ စဏ္ဍာလာ ဝေနာ နေသာဒါ ရထကာရာ ပုက္ကုသာ”တိ ဘဏတိ …ပေ… . “သန္တိ ဣဓေကစ္စေ ပဏ္ဍိတာ ဗျတ္တာ မေဓာဝီ ဗဟုဿုတာ ဓမ္မကထိကာ, နတ္ထိ တေသံ ဒုဂ္ဂတိ, သုဂတိယေဝ တေသံ ပါဋိကင်္ခါ”တိ ဘဏတိ, အာပတ္တိ ဝါစာယ, ဝါစာယ ဒုက္ကဋဿ.
</Paragraph>

<Paragraph number="95" book="paci">
ဥပသမ္ပန္နော အနုပသမ္ပန္နံ ခုံသေတုကာမော ဝမ္ဘေတုကာမော မင်္ကုကတ္တုကာမော ဧဝံ ဝဒေတိ, “ယေ နူန စဏ္ဍာလာ ဝေနာ နေသာဒါ ရထကာရာ ပုက္ကုသာ”တိ ဘဏတိ …ပေ… . “ယေ နူန ပဏ္ဍိတာ ဗျတ္တာ မေဓာဝီ ဗဟုဿုတာ ဓမ္မကထိကာ”တိ ဘဏတိ, အာပတ္တိ ဝါစာယ, ဝါစာယ ဒုက္ကဋဿ.
</Paragraph>

<Paragraph number="96" book="paci">
ဥပသမ္ပန္နော အနုပသမ္ပန္နံ ခုံသေတုကာမော ဝမ္ဘေတုကာမော မင်္ကုကတ္တုကာမော ဧဝံ ဝဒေတိ, “န မယံ စဏ္ဍာလာ ဝေနာ နေသာဒါ ရထကာရာ ပုက္ကုသာ”တိ ဘဏတိ …ပေ… . “န မယံ ပဏ္ဍိတာ ဗျတ္တာ မေဓာဝီ ဗဟုဿုတာ ဓမ္မကထိကာ, နတ္ထမှာကံ ဒုဂ္ဂတိ, သုဂတိယေဝ အမှာကံ ပါဋိကင်္ခါ”တိ ဘဏတိ. အာပတ္တိ ဝါစာယ, ဝါစာယ ဒုက္ကဋဿ.
</Paragraph>

</Division>
<Division number="32" book="paci" e="ch" v="2" p="17">

<Paragraph number="97" book="paci">
ဥပသမ္ပန္နော ဥပသမ္ပန္နံ န ခုံသေတုကာမော န ဝမ္ဘေတုကာမော န မင်္ကုကတ္တုကာမော, ဒဝကမျတာ ဟီနေန ဟီနံ ဝဒေတိ, စဏ္ဍာလံ ဝေနံ နေသာဒံ ရထကာရံ ပုက္ကုသံ—  “စဏ္ဍာလောသိ, ဝေနောသိ, နေသာဒေါသိ, ရထကာရောသိ, ပုက္ကုသောသီ”တိ ဘဏတိ, အာပတ္တိ ဝါစာယ, ဝါစာယ ဒုဗ္ဘာသိတဿ.
</Paragraph>

<Paragraph number="98" book="paci">
ဥပသမ္ပန္နော ဥပသမ္ပန္နံ န ခုံသေတုကာမော န ဝမ္ဘေတုကာမော န မင်္ကုကတ္တုကာမော, ဒဝကမျတာ ဟီနေန ဥက္ကဋ္ဌံ ဝဒေတိ, ခတ္တိယံ ဗြာဟ္မဏံ—  “စဏ္ဍာလောသိ, ဝေနောသိ, နေသာဒေါသိ, ရထကာရောသိ, ပုက္ကုသောသီ”တိ ဘဏတိ, အာပတ္တိ ဝါစာယ, ဝါစာယ ဒုဗ္ဘာသိတဿ.
</Paragraph>

<Paragraph number="99" book="paci">
ဥပသမ္ပန္နော ဥပသမ္ပန္နံ န ခုံသေတုကာမော န ဝမ္ဘေတုကာမော န မင်္ကုကတ္တုကာမော, ဒဝကမျတာ ဥက္ကဋ္ဌေန ဟီနံ ဝဒေတိ, စဏ္ဍာလံ ဝေနံ နေသာဒံ ရထကာရံ ပုက္ကုသံ—  “ခတ္တိယောသိ, ဗြာဟ္မဏောသီ”တိ ဘဏတိ, အာပတ္တိ ဝါစာယ, ဝါစာယ ဒုဗ္ဘာသိတဿ.
</Paragraph>

<Paragraph number="100" book="paci">
ဥပသမ္ပန္နော ဥပသမ္ပန္နံ န ခုံသေတုကာမော န ဝမ္ဘေတုကာမော န မင်္ကုကတ္တုကာမော, ဒဝကမျတာ ဥက္ကဋ္ဌေန ဥက္ကဋ္ဌံ ဝဒေတိ, ခတ္တိယံ ဗြာဟ္မဏံ—  “ခတ္တိယောသိ, ဗြာဟ္မဏောသီ”တိ ဘဏတိ, အာပတ္တိ ဝါစာယ, ဝါစာယ ဒုဗ္ဘာသိတဿ.
</Paragraph>

<Paragraph number="101" book="paci">
ဥပသမ္ပန္နော ဥပသမ္ပန္နံ န ခုံသေတုကာမော န ဝမ္ဘေတုကာမော န မင်္ကုကတ္တုကာမော, ဒဝကမျတာ ဟီနေန ဟီနံ ဝဒေတိ …ပေ…  ဟီနေန ဥက္ကဋ္ဌံ ဝဒေတိ …ပေ…  ဥက္ကဋ္ဌေန ဟီနံ ဝဒေတိ …ပေ…  ဥက္ကဋ္ဌေန ဥက္ကဋ္ဌံ ဝဒေတိ, ပဏ္ဍိတံ ဗျတ္တံ မေဓာဝိံ ဗဟုဿုတံ ဓမ္မကထိကံ—  “ပဏ္ဍိတောသိ, ဗျတ္တောသိ, မေဓာဝီသိ, ဗဟုဿုတောသိ, ဓမ္မကထိကောသိ, နတ္ထိ တုယှံ ဒုဂ္ဂတိ, သုဂတိယေဝ တုယှံ ပါဋိကင်္ခါ”တိ ဘဏတိ, အာပတ္တိ ဝါစာယ, ဝါစာယ ဒုဗ္ဘာသိတဿ.
</Paragraph>

</Division>
<Division number="33" book="paci" e="ch" v="2" p="18">

<Paragraph number="102" book="paci">
ဥပသမ္ပန္နော ဥပသမ္ပန္နံ န ခုံသေတုကာမော န ဝမ္ဘေတုကာမော န မင်္ကုကတ္တုကာမော, ဒဝကမျတာ ဧဝံ ဝဒေတိ, “သန္တိ ဣဓေကစ္စေ စဏ္ဍာလာ ဝေနာ နေသာဒါ ရထကာရာ ပုက္ကုသာ”တိ ဘဏတိ …ပေ… . “သန္တိ ဣဓေကစ္စေ ပဏ္ဍိတာ ဗျတ္တာ မေဓာဝီ ဗဟုဿုတာ ဓမ္မကထိကာ, နတ္ထိ တေသံ ဒုဂ္ဂတိ, သုဂတိယေဝ တေသံ ပါဋိကင်္ခါ”တိ ဘဏတိ, အာပတ္တိ ဝါစာယ, ဝါစာယ ဒုဗ္ဘာသိတဿ.
</Paragraph>

<Paragraph number="103" book="paci">
ဥပသမ္ပန္နော ဥပသမ္ပန္နံ န ခုံသေတုကာမော န ဝမ္ဘေတုကာမော န မင်္ကုကတ္တုကာမော, ဒဝကမျတာ ဧဝံ ဝဒေတိ, “ယေ နူန စဏ္ဍာလာ ဝေနာ နေသာဒါ ရထကာရာ ပုက္ကုသာ”တိ ဘဏတိ …ပေ… . “ယေ နူန ပဏ္ဍိတာ ဗျတ္တာ မေဓာဝီ ဗဟုဿုတာ ဓမ္မကထိကာ”တိ ဘဏတိ, အာပတ္တိ ဝါစာယ, ဝါစာယ ဒုဗ္ဘာသိတဿ.
</Paragraph>

<Paragraph number="104" book="paci">
ဥပသမ္ပန္နော ဥပသမ္ပန္နံ န ခုံသေတုကာမော န ဝမ္ဘေတုကာမော န မင်္ကုကတ္တုကာမော, ဒဝကမျတာ ဧဝံ ဝဒေတိ, “န မယံ စဏ္ဍာလာ ဝေနာ နေသာဒါ ရထကာရာ ပုက္ကုသာ”တိ ဘဏတိ …ပေ… . “န မယံ ပဏ္ဍိတာ ဗျတ္တာ မေဓာဝီ ဗဟုဿုတာ ဓမ္မကထိကာ, နတ္ထမှာကံ ဒုဂ္ဂတိ, သုဂတိယေဝ အမှာကံ ပါဋိကင်္ခါ”တိ ဘဏတိ. အာပတ္တိ ဝါစာယ, ဝါစာယ ဒုဗ္ဘာသိတဿ.
</Paragraph>

</Division>
<Division number="34" book="paci" e="ch" v="2" p="19">

<Paragraph number="105" book="paci">
ဥပသမ္ပန္နော အနုပသမ္ပန္နံ န ခုံသေတုကာမော န ဝမ္ဘေတုကာမော န မင်္ကုကတ္တုကာမော, ဒဝကမျတာ ဟီနေန ဟီနံ ဝဒေတိ …ပေ…  ဟီနေန ဥက္ကဋ္ဌံ ဝဒေတိ …ပေ…  ဥက္ကဋ္ဌေန ဟီနံ ဝဒေတိ …ပေ…  ဥက္ကဋ္ဌေန ဥက္ကဋ္ဌံ ဝဒေတိ, ပဏ္ဍိတံ ဗျတ္တံ မေဓာဝိံ ဗဟုဿုတံ ဓမ္မကထိကံ—  “ပဏ္ဍိတောသိ, ဗျတ္တောသိ, မေဓာဝီသိ, ဗဟုဿုတောသိ ဓမ္မကထိကောသိ, နတ္ထိ တုယှံ ဒုဂ္ဂတိ, သုဂတိယေဝ တုယှံ ပါဋိကင်္ခါ”တိ ဘဏတိ, အာပတ္တိ ဝါစာယ, ဝါစာယ ဒုဗ္ဘာသိတဿ.
</Paragraph>

<Paragraph number="106" book="paci">
ဥပသမ္ပန္နော အနုပသမ္ပန္နံ န ခုံသေတုကာမော န ဝမ္ဘေတုကာမော န မင်္ကုကတ္တုကာမော, ဒဝကမျတာ ဧဝံ ဝဒေတိ, “သန္တိ ဣဓေကစ္စေ စဏ္ဍာလာ ဝေနာ နေသာဒါ ရထကာရာ ပုက္ကုသာ”တိ ဘဏတိ …ပေ… . “သန္တိ ဣဓေကစ္စေ ပဏ္ဍိတာ ဗျတ္တာ မေဓာဝီ ဗဟုဿုတာ ဓမ္မကထိကာ, နတ္ထိ တေသံ ဒုဂ္ဂတိ, သုဂတိယေဝ တေသံ ပါဋိကင်္ခါ”တိ ဘဏတိ, အာပတ္တိ ဝါစာယ, ဝါစာယ ဒုဗ္ဘာသိတဿ.
</Paragraph>

<Paragraph number="107" book="paci">
ဥပသမ္ပန္နော အနုပသမ္ပန္နံ န ခုံသေတုကာမော န ဝမ္ဘေတုကာမော န မင်္ကုကတ္တုကာမော, ဒဝကမျတာ ဧဝံ ဝဒေတိ, “ယေ နူန စဏ္ဍာလာ ဝေနာ နေသာဒါ ရထကာရာ ပုက္ကုသာ”တိ ဘဏတိ …ပေ… . “ယေ နူန ပဏ္ဍိတာ ဗျတ္တာ မေဓာဝီ ဗဟုဿုတာ ဓမ္မကထိကာ”တိ ဘဏတိ, အာပတ္တိ ဝါစာယ, ဝါစာယ ဒုဗ္ဘာသိတဿ.
</Paragraph>

<Paragraph number="108" book="paci">
ဥပသမ္ပန္နော အနုပသမ္ပန္နံ န ခုံသေတုကာမော န ဝမ္ဘေတုကာမော န မင်္ကုကတ္တုကာမော, ဒဝကမျတာ ဧဝံ ဝဒေတိ, “န မယံ စဏ္ဍာလာ ဝေနာ နေသာဒါ ရထကာရာ ပုက္ကုသာ”တိ ဘဏတိ …ပေ… . “န မယံ ပဏ္ဍိတာ ဗျတ္တာ မေဓာဝီ ဗဟုဿုတာ ဓမ္မကထိကာ, နတ္ထမှာကံ ဒုဂ္ဂတိ, သုဂတိယေဝ အမှာကံ ပါဋိကင်္ခါ”တိ ဘဏတိ, အာပတ္တိ ဝါစာယ, ဝါစာယ ဒုဗ္ဘာသိတဿ.
</Paragraph>

</Division>
<Division number="35" book="paci" e="ch" v="2" p="19">

<Paragraph number="109" book="paci">
အနာပတ္တိ—  အတ္ထပုရေက္ခာရဿ, ဓမ္မပုရေက္ခာရဿ, အနုသာသနိပုရေက္ခာရဿ, ဥမ္မတ္တကဿ, ခိတ္တစိတ္တဿ, ဝေဒနာဋ္ဋဿ, အာဒိကမ္မိကဿာတိ.

</Paragraph>
</Division>

<Paragraph number="110" type="center" book="paci">
ဩမသဝါဒသိက္ခာပဒံ နိဋ္ဌိတံ ဒုတိယံ.
</Paragraph>