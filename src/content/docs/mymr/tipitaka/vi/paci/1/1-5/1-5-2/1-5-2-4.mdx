---
title: 1.5.2.4 သေနာသနသိက္ခာပဒ
tableOfContents: false
sidebar:
  order: 4
type: tipitaka
basket: vi
book: paci
review:
  current: review
  updated: '2025-10-27T21:49:35.363328'
  updated_by: ''
  notes: ''
  history:
  - state: review
    date: '2025-10-27T21:49:35.363328'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="108" book="paci" e="ch" v="2" p="58">

<Paragraph number="380" book="paci">
တေန သမယေန ဗုဒ္ဓေါ ဘဂဝါ သာဝတ္ထိယံ ဝိဟရတိ ဇေတဝနေ အနာထပိဏ္ဍိကဿ အာရာမေ. တေန ခေါ ပန သမယေန ဘိက္ခူ ဟေမန္တိကေ ကာလေ အဇ္ဈောကာသေ သေနာသနံ ပညပေတွာ ကာယံ ဩတာပေန္တာ ကာလေ အာရောစိတေ တံ ပက္ကမန္တာ နေဝ ဥဒ္ဓရိံသု န ဥဒ္ဓရာပေသုံ, အနာပုစ္ဆာ ပက္ကမိံသု. သေနာသနံ ဩဝဋ္ဌံ ဟောတိ. ယေ တေ ဘိက္ခူ အပ္ပိစ္ဆာ …ပေ…  တေ ဥဇ္ဈာယန္တိ ခိယျန္တိ ဝိပါစေန္တိ—  “ကထံ ဟိ နာမ ဘိက္ခူ အဇ္ဈောကာသေ သေနာသနံ ပညပေတွာ တံ ပက္ကမန္တာ နေဝ ဥဒ္ဓရိဿန္တိ န ဥဒ္ဓရာပေဿန္တိ, အနာပုစ္ဆာ ပက္ကမိဿန္တိ, သေနာသနံ ဩဝဋ္ဌန်”တိ.
</Paragraph>

<Paragraph number="381" book="paci">
အထ ခေါ တေ ဘိက္ခူ တေ အနေကပရိယာယေန ဝိဂရဟိတွာ ဘဂဝတော ဧတမတ္ထံ အာရောစေသုံ …ပေ…  “သစ္စံ ကိရ, ဘိက္ခဝေ, ဘိက္ခူ အဇ္ဈောကာသေ …ပေ…  ဧဝဉ္စ ပန, ဘိက္ခဝေ, ဣမံ သိက္ခာပဒံ ဥဒ္ဒိသေယျာထ—
</Paragraph>

</Division>
<Division number="109" book="paci" e="ch" v="2" p="58">

<Paragraph number="382" book="paci">
<Emphasis>“ယော ပန ဘိက္ခု သံဃိကံ မဉ္စံ ဝါ ပီဌံ ဝါ ဘိသိံ ဝါ ကောစ္ဆံ ဝါ အဇ္ဈောကာသေ သန္ထရိတွာ ဝါ သန္ထရာပေတွာ ဝါ တံ ပက္ကမန္တော နေဝ ဥဒ္ဓရေယျ န ဥဒ္ဓရာပေယျ, အနာပုစ္ဆံ ဝါ ဂစ္ဆေယျ, ပါစိတ္တိယန်”</Emphasis>တိ. (*14*:<Emphasis>63</Emphasis>)
</Paragraph>

<Paragraph number="383" book="paci">
ဧဝဉ္စိဒံ ဘဂဝတာ ဘိက္ခူနံ သိက္ခာပဒံ ပညတ္တံ ဟောတိ.
</Paragraph>

</Division>
<Division number="110" book="paci" e="ch" v="2" p="58">

<Paragraph number="384" book="paci">
တေန ခေါ ပန သမယေန ဘိက္ခူ အဇ္ဈောကာသေ ဝသိတွာ ကာလဿေဝ သေနာသနံ အဘိဟရန္တိ. အဒ္ဒသာ ခေါ ဘဂဝါ တေ ဘိက္ခူ ကာလဿေဝ သေနာသနံ အဘိဟရန္တေ. ဒိသွာန ဧတသ္မိံ နိဒါနေ ဧတသ္မိံ ပကရဏေ ဓမ္မိံ ကထံ ကတွာ ဘိက္ခူ အာမန္တေသိ—  “အနုဇာနာမိ, ဘိက္ခဝေ, အဋ္ဌ မာသေ အဝဿိကသင်္ကေတေ မဏ္ဍပေ ဝါ ရုက္ခမူလေ ဝါ ယတ္ထ ကာကာ ဝါ ကုလလာ ဝါ န ဦဟဒန္တိ တတ္ထ သေနာသနံ နိက္ခိပိတုန်”တိ.
</Paragraph>

</Division>
<Division number="111" book="paci" e="ch" v="2" p="58">

<Paragraph number="385" book="paci">
<Emphasis>ယော ပနာ</Emphasis>တိ ယော ယာဒိသော …ပေ…  <Emphasis>ဘိက္ခူ</Emphasis>တိ …ပေ…  အယံ ဣမသ္မိံ အတ္ထေ အဓိပ္ပေတော ဘိက္ခူတိ.
</Paragraph>

<Paragraph number="386" book="paci">
<Emphasis>သံဃိကံ</Emphasis> နာမ သံဃဿ ဒိန္နံ ဟောတိ ပရိစ္စတ္တံ.
</Paragraph>

<Paragraph number="387" book="paci">
<Emphasis>မဉ္စော</Emphasis> နာမ စတ္တာရော မဉ္စာ—  မသာရကော, ဗုန္ဒိကာဗဒ္ဓေါ, ကုဠီရပါဒကော, အာဟစ္စပါဒကော.
</Paragraph>

<Paragraph number="388" book="paci">
<Emphasis>ပီဌံ</Emphasis> နာမ စတ္တာရိ ပီဌာနိ—  မသာရကံ, ဗုန္ဒိကာဗဒ္ဓံ, ကုဠီရပါဒကံ, အာဟစ္စပါဒကံ.
</Paragraph>

<Paragraph number="389" book="paci">
<Emphasis>ဘိသိ</Emphasis> နာမ ပဉ္စ ဘိသိယော—  ဥဏ္ဏဘိသိ, စောဠဘိသိ, ဝါကဘိသိ, တိဏဘိသိ, ပဏ္ဏဘိသိ.
</Paragraph>

<Paragraph number="390" book="paci">
<Emphasis>ကောစ္ဆံ</Emphasis> နာမ—  ဝါကမယံ ဝါ ဥသီရမယံ ဝါ မုဉ္ဇမယံ ဝါ ပဗ္ဗဇမယံ ဝါ အန္တော သံဝေဌေတွာ ဗဒ္ဓံ ဟောတိ.
</Paragraph>

<Paragraph number="391" book="paci">
<Emphasis>သန္ထရိတွာ</Emphasis>တိ သယံ သန္ထရိတွာ.
</Paragraph>

<Paragraph number="392" book="paci">
<Emphasis>သန္ထရာပေတွာ</Emphasis>တိ အညံ သန္ထရာပေတွာ. အနုပသမ္ပန္နံ သန္ထရာပေတိ, တဿ ပလိဗောဓော. ဥပသမ္ပန္နံ သန္ထရာပေတိ, သန္ထာရကဿ ပလိဗောဓော.
</Paragraph>

<Paragraph number="393" book="paci">
<Emphasis>တံ ပက္ကမန္တော နေဝ ဥဒ္ဓရေယျာ</Emphasis>တိ န သယံ ဥဒ္ဓရေယျ.
</Paragraph>

<Paragraph number="394" book="paci">
<Emphasis>န ဥဒ္ဓရာပေယျာ</Emphasis>တိ န အညံ ဥဒ္ဓရာပေယျ.
</Paragraph>

<Paragraph number="395" book="paci">
<Emphasis>အနာပုစ္ဆံ ဝါ ဂစ္ဆေယျာ</Emphasis>တိ ဘိက္ခုံ ဝါ သာမဏေရံ ဝါ အာရာမိကံ ဝါ အနာပုစ္ဆာ မဇ္ဈိမဿ ပုရိသဿ လေဍ္ဍုပါတံ အတိက္ကမန္တဿ အာပတ္တိ ပါစိတ္တိယဿ.
</Paragraph>

</Division>
<Division number="112" book="paci" e="ch" v="2" p="59">

<Paragraph number="396" book="paci">
သံဃိကေ သံဃိကသညီ အဇ္ဈောကာသေ သန္ထရိတွာ ဝါ သန္ထရာပေတွာ ဝါ တံ ပက္ကမန္တော နေဝ ဥဒ္ဓရေယျ န ဥဒ္ဓရာပေယျ အနာပုစ္ဆံ ဝါ ဂစ္ဆေယျ, အာပတ္တိ ပါစိတ္တိယဿ. သံဃိကေ ဝေမတိကော …ပေ…  သံဃိကေ ပုဂ္ဂလိကသညီ အဇ္ဈောကာသေ သန္ထရိတွာ ဝါ သန္ထရာပေတွာ ဝါ တံ ပက္ကမန္တော နေဝ ဥဒ္ဓရေယျ န ဥဒ္ဓရာပေယျ, အနာပုစ္ဆံ ဝါ ဂစ္ဆေယျ, အာပတ္တိ ပါစိတ္တိယဿ.
</Paragraph>

<Paragraph number="397" book="paci">
စိမိလိကံ ဝါ ဥတ္တရတ္ထရဏံ ဝါ ဘူမတ္ထရဏံ ဝါ တဋ္ဋိကံ ဝါ စမ္မခဏ္ဍံ ဝါ ပါဒပုဉ္ဆနိံ ဝါ ဖလကပီဌံ ဝါ အဇ္ဈောကာသေ သန္ထရိတွာ ဝါ သန္ထရာပေတွာ ဝါ တံ ပက္ကမန္တော နေဝ ဥဒ္ဓရေယျ န ဥဒ္ဓရာပေယျ, အနာပုစ္ဆံ ဝါ ဂစ္ဆေယျ, အာပတ္တိ ဒုက္ကဋဿ. ပုဂ္ဂလိကေ သံဃိကသညီ, အာပတ္တိ ဒုက္ကဋဿ. ပုဂ္ဂလိကေ ဝေမတိကော, အာပတ္တိ ဒုက္ကဋဿ. ပုဂ္ဂလိကေ ပုဂ္ဂလိကသညီ အညဿ ပုဂ္ဂလိကေ, အာပတ္တိ ဒုက္ကဋဿ. အတ္တနော ပုဂ္ဂလိကေ အနာပတ္တိ.
</Paragraph>

</Division>
<Division number="113" book="paci" e="ch" v="2" p="60">

<Paragraph number="398" book="paci">
အနာပတ္တိ—  ဥဒ္ဓရိတွာ ဂစ္ဆတိ, ဥဒ္ဓရာပေတွာ ဂစ္ဆတိ, အာပုစ္ဆံ ဂစ္ဆတိ, ဩတာပေန္တော ဂစ္ဆတိ, ကေနစိ ပလိဗုဒ္ဓံ ဟောတိ, အာပဒါသု, ဥမ္မတ္တကဿ, အာဒိကမ္မိကဿာတိ.

</Paragraph>
</Division>

<Paragraph number="399" type="center" book="paci">
သေနာသနသိက္ခာပဒံ နိဋ္ဌိတံ စတုတ္ထံ.
</Paragraph>