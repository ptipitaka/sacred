---
title: 1.5.2.9 မဟလ္လကဝိဟာရသိက္ခာပဒ
tableOfContents: false
sidebar:
  order: 9
type: tipitaka
basket: vi
book: paci
review:
  current: review
  updated: '2025-10-22T11:23:20.346858'
  updated_by: ''
  notes: ''
  history:
  - state: review
    date: '2025-10-22T11:23:20.346858'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="134" book="paci" e="ch" v="2" p="67">

<Paragraph number="457" book="paci">
တေန သမယေန ဗုဒ္ဓေါ ဘဂဝါ ကောသမ္ဗိယံ ဝိဟရတိ ဃောသိတာရာမေ. တေန ခေါ ပန သမယေန အာယသ္မတော ဆန္နဿ ဥပဋ္ဌာကော မဟာမတ္တော အာယသ္မတော ဆန္နဿ ဝိဟာရံ ကာရာပေတိ. အထ ခေါ အာယသ္မာ ဆန္နော ကတပရိယောသိတံ ဝိဟာရံ ပုနပ္ပုနံ ဆာဒါပေတိ, ပုနပ္ပုနံ လေပါပေတိ. အတိဘာရိတော ဝိဟာရော ပရိပတိ. အထ ခေါ အာယသ္မာ ဆန္နော တိဏဉ္စ ကဋ္ဌဉ္စ သင်္ကဍ္ဎန္တော အညတရဿ ဗြာဟ္မဏဿ ယဝခေတ္တံ ဒူသေသိ. အထ ခေါ သော ဗြာဟ္မဏော ဥဇ္ဈာယတိ ခိယျတိ ဝိပါစေတိ—  “ကထဉှိ နာမ ဘဒန္တာ အမှာကံ ယဝခေတ္တံ ဒူသေဿန္တီ”တိ.
</Paragraph>

<Paragraph number="458" book="paci">
အဿောသုံ ခေါ ဘိက္ခူ တဿ ဗြာဟ္မဏဿ ဥဇ္ဈာယန္တဿ ခိယျန္တဿ ဝိပါစေန္တဿ. ယေ တေ ဘိက္ခူ အပ္ပိစ္ဆာ …ပေ…  တေ ဥဇ္ဈာယန္တိ ခိယျန္တိ ဝိပါစေန္တိ—  “ကထဉှိ နာမ အာယသ္မာ ဆန္နော ကတပရိယောသိတံ ဝိဟာရံ ပုနပ္ပုနံ ဆာဒါပေဿတိ, ပုနပ္ပုနံ လေပါပေဿတိ, အတိဘာရိတော ဝိဟာရော ပရိပတီ”တိ.
</Paragraph>

<Paragraph number="459" book="paci">
အထ ခေါ တေ ဘိက္ခူ အာယသ္မန္တံ ဆန္နံ အနေကပရိယာယေန ဝိဂရဟိတွာ ဘဂဝတော ဧတမတ္ထံ အာရောစေသုံ …ပေ…  “သစ္စံ ကိရ တွံ, ဆန္န, ကတပရိယောသိတံ ဝိဟာရံ ပုနပ္ပုနံ ဆာဒါပေသိ, ပုနပ္ပုနံ လေပါပေသိ, အတိဘာရိတော ဝိဟာရော ပရိပတီ”တိ? “သစ္စံ, ဘဂဝါ”တိ. ဝိဂရဟိ ဗုဒ္ဓေါ ဘဂဝါ …ပေ…  ကထဉှိ နာမ တွံ, မောဃပုရိသ, ကတပရိယောသိတံ ဝိဟာရံ ပုနပ္ပုနံ ဆာဒါပေဿသိ, ပုနပ္ပုနံ လေပါပေဿသိ, အတိဘာရိတော ဝိဟာရော ပရိပတိ. နေတံ, မောဃပုရိသ, အပ္ပသန္နာနံ ဝါ ပသာဒါယ …ပေ…  ဧဝဉ္စ ပန, ဘိက္ခဝေ, ဣမံ သိက္ခာပဒံ ဥဒ္ဒိသေယျာထ—
</Paragraph>

</Division>
<Division number="135" book="paci" e="ch" v="2" p="68">

<Paragraph number="460" book="paci">
<Emphasis>“မဟလ္လကံ ပန ဘိက္ခုနာ ဝိဟာရံ ကာရယမာနေန ယာဝ ဒွါရကောသာ အဂ္ဂဠဋ္ဌပနာယ အာလောကသန္ဓိပရိကမ္မာယ ဒွတ္တိစ္ဆဒနဿ ပရိယာယံ အပ္ပဟရိတေ ဌိတေန အဓိဋ္ဌာတဗ္ဗံ. တတော စေ ဥတ္တရိ အပ္ပဟရိတေပိ ဌိတော အဓိဋ္ဌဟေယျ ပါစိတ္တိယန်”</Emphasis>တိ. (*19*:<Emphasis>68</Emphasis>)
</Paragraph>

</Division>
<Division number="136" book="paci" e="ch" v="2" p="68">

<Paragraph number="461" book="paci">
<Emphasis>မဟလ္လကော</Emphasis> နာမ ဝိဟာရော သဿာမိကော ဝုစ္စတိ.
</Paragraph>

<Paragraph number="462" book="paci">
<Emphasis>ဝိဟာရော</Emphasis> နာမ ဥလ္လိတ္တော ဝါ ဟောတိ အဝလိတ္တော ဝါ ဥလ္လိတ္တာဝလိတ္တော ဝါ.
</Paragraph>

<Paragraph number="463" book="paci">
<Emphasis>ကာရယမာနေနာ</Emphasis>တိ ကရောန္တော ဝါ ကာရာပေန္တော ဝါ.
</Paragraph>

<Paragraph number="464" book="paci">
<Emphasis>ယာဝ ဒွါရကောသာ</Emphasis>တိ ပိဋ္ဌသင်္ဃာဋဿ သမန္တာ ဟတ္ထပါသာ.
</Paragraph>

<Paragraph number="465" book="paci">
<Emphasis>အဂ္ဂဠဋ္ဌပနာယာ</Emphasis>တိ ဒွါရဋ္ဌပနာယ.
</Paragraph>

<Paragraph number="466" book="paci">
<Emphasis>အာလောကသန္ဓိပရိကမ္မာယာ</Emphasis>တိ ဝါတပါနပရိကမ္မာယ သေတဝဏ္ဏံ ကာဠဝဏ္ဏံ ဂေရုကပရိကမ္မံ မာလာကမ္မံ လတာကမ္မံ မကရဒန္တကံ ပဉ္စပဋိကံ.
</Paragraph>

<Paragraph number="467" book="paci">
<Emphasis>ဒွတ္တိစ္ဆဒနဿ ပရိယာယံ အပ္ပဟရိတေ ဌိတေန အဓိဋ္ဌာတဗ္ဗန်</Emphasis>တိ—  ဟရိတံ နာမ ပုဗ္ဗဏ္ဏံ အပရဏ္ဏံ. သစေ ဟရိတေ ဌိတော အဓိဋ္ဌာတိ, အာပတ္တိ ဒုက္ကဋဿ. မဂ္ဂေန ဆာဒေန္တဿ ဒွေ မဂ္ဂေ အဓိဋ္ဌဟိတွာ တတိယံ မဂ္ဂံ အာဏာပေတွာ ပက္ကမိတဗ္ဗံ. ပရိယာယေန ဆာဒေန္တဿ ဒွေ ပရိယာယေ အဓိဋ္ဌဟိတွာ တတိယံ ပရိယာယံ အာဏာပေတွာ ပက္ကမိတဗ္ဗံ.
</Paragraph>

</Division>
<Division number="137" book="paci" e="ch" v="2" p="69">

<Paragraph number="468" book="paci">
<Emphasis>တတော စေ ဥတ္တရိ အပ္ပဟရိတေပိ ဌိတော အဓိဋ္ဌဟေယျာ</Emphasis>တိ ဣဋ္ဌကာယ ဆာဒေန္တဿ ဣဋ္ဌကိဋ္ဌကာယ အာပတ္တိ ပါစိတ္တိယဿ. သိလာယ ဆာဒေန္တဿ သိလာယ သိလာယ အာပတ္တိ ပါစိတ္တိယဿ. သုဓာယ ဆာဒေန္တဿ ပိဏ္ဍေ ပိဏ္ဍေ အာပတ္တိ ပါစိတ္တိယဿ. တိဏေန ဆာဒေန္တဿ ကရဠေ ကရဠေ အာပတ္တိ ပါစိတ္တိယဿ. ပဏ္ဏေန ဆာဒေန္တဿ ပဏ္ဏေ ပဏ္ဏေ အာပတ္တိ ပါစိတ္တိယဿ.
</Paragraph>

<Paragraph number="469" book="paci">
အတိရေကဒွတ္တိပရိယာယေ အတိရေကသညီ အဓိဋ္ဌာတိ, အာပတ္တိ ပါစိတ္တိယဿ. အတိရေကဒွတ္တိပရိယာယေ ဝေမတိကော အဓိဋ္ဌာတိ, အာပတ္တိ ပါစိတ္တိယဿ. အတိရေကဒွတ္တိပရိယာယေ ဦနကသညီ အဓိဋ္ဌာတိ, အာပတ္တိ ပါစိတ္တိယဿ.
</Paragraph>

<Paragraph number="470" book="paci">
ဦနကဒွတ္တိပရိယာယေ အတိရေကသညီ, အာပတ္တိ ဒုက္ကဋဿ. ဦနကဒွတ္တိပရိယာယေ ဝေမတိကော, အာပတ္တိ ဒုက္ကဋဿ. ဦနကဒွတ္တိပရိယာယေ ဦနကသညီ, အနာပတ္တိ.
</Paragraph>

</Division>
<Division number="138" book="paci" e="ch" v="2" p="69">

<Paragraph number="471" book="paci">
အနာပတ္တိ—  ဒွတ္တိပရိယာယေ, ဦနကဒွတ္တိပရိယာယေ, လေဏေ, ဂုဟာယ, တိဏကုဋိကာယ, အညဿတ္ထာယ, အတ္တနော ဓနေန, ဝါသာဂါရံ ဌပေတွာ သဗ္ဗတ္ထ အနာပတ္တိ, ဥမ္မတ္တကဿ, အာဒိကမ္မိကဿာတိ.

</Paragraph>
</Division>

<Paragraph number="472" type="center" book="paci">
မဟလ္လကဝိဟာရသိက္ခာပဒံ နိဋ္ဌိတံ နဝမံ.
</Paragraph>