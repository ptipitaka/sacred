---
title: 1.7.7.9 နီစာသနသိက္ခာပဒ
tableOfContents: false
sidebar:
  order: 9
type: tipitaka
basket: vi
book: paci
review:
  current: review
  updated: '2025-10-27T21:49:38.062627'
  updated_by: ''
  notes: ''
  history:
  - state: review
    date: '2025-10-27T21:49:38.062627'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="646" book="paci" e="ch" v="2" p="267">

<Paragraph number="2045" book="paci">
တေန သမယေန ဗုဒ္ဓေါ ဘဂဝါ သာဝတ္ထိယံ ဝိဟရတိ ဇေတဝနေ အနာထပိဏ္ဍိကဿ အာရာမေ. တေန ခေါ ပန သမယေန ဆဗ္ဗဂ္ဂိယာ ဘိက္ခူ နီစေ အာသနေ နိသီဒိတွာ ဥစ္စေ အာသနေ နိသိန္နဿ ဓမ္မံ ဒေသေန္တိ.
</Paragraph>

<Paragraph number="2046" book="paci">
ယေ တေ ဘိက္ခူ အပ္ပိစ္ဆာ …ပေ…  တေ ဥဇ္ဈာယန္တိ ခိယျန္တိ ဝိပါစေန္တိ—  “ကထဉှိ နာမ ဆဗ္ဗဂ္ဂိယာ ဘိက္ခူ နီစေ အာသနေ နိသီဒိတွာ ဥစ္စေ အာသနေ နိသိန္နဿ ဓမ္မံ ဒေသေဿန္တီ”တိ …ပေ…  “သစ္စံ ကိရ တုမှေ, ဘိက္ခဝေ, နီစေ အာသနေ နိသီဒိတွာ ဥစ္စေ အာသနေ နိသိန္နဿ ဓမ္မံ ဒေသေထာ”တိ? “သစ္စံ, ဘဂဝါ”တိ. ဝိဂရဟိ ဗုဒ္ဓေါ ဘဂဝါ …ပေ…  ကထဉှိ နာမ တုမှေ, မောဃပုရိသာ, နီစေ အာသနေ နိသီဒိတွာ ဥစ္စေ အာသနေ နိသိန္နဿ ဓမ္မံ ဒေသေဿထ. နေတံ, မောဃပုရိသာ, အပ္ပသန္နာနံ ဝါ ပသာဒါယ …ပေ…  ဝိဂရဟိတွာ …ပေ…  ဓမ္မိံ ကထံ ကတွာ ဘိက္ခူ အာမန္တေသိ—
</Paragraph>

</Division>
<Division number="647" book="paci" e="ch" v="2" p="267">

<Paragraph number="2047" book="paci">
“ဘူတပုဗ္ဗံ, ဘိက္ခဝေ, ဗာရာဏသိယံ အညတရဿ ဆပကဿ ပဇာပတိ ဂဗ္ဘိနီ အဟောသိ. အထ ခေါ, ဘိက္ခဝေ, သာ ဆပကီ တံ ဆပကံ ဧတဒဝေါစ—  ‘ဂဗ္ဘိနီမှိ, အယျပုတ္တ. ဣစ္ဆာမိ အမ္ဗံ ခါဒိတုန်’တိ. ‘နတ္ထိ အမ္ဗံ, အကာလော အမ္ဗဿာ’တိ. ‘သစေ န လဘိဿာမိ မရိဿာမီ’တိ. တေန ခေါ ပန သမယေန ရညော အမ္ဗော ဓုဝဖလော ဟောတိ. အထ ခေါ, ဘိက္ခဝေ, သော ဆပကော ယေန သော အမ္ဗော တေနုပသင်္ကမိ; ဥပသင်္ကမိတွာ တံ အမ္ဗံ အဘိရုဟိတွာ နိလီနော အစ္ဆိ. အထ ခေါ, ဘိက္ခဝေ, ရာဇာ ပုရောဟိတေန ဗြာဟ္မဏေန သဒ္ဓိံ ယေန သော အမ္ဗော တေနုပသင်္ကမိ; ဥပသင်္ကမိတွာ ဥစ္စေ အာသနေ နိသီဒိတွာ မန္တံ ပရိယာပုဏာတိ. အထ ခေါ, ဘိက္ခဝေ, တဿ ဆပကဿ ဧတဒဟောသိ—  ‘ယာဝ အဓမ္မိကော အယံ ရာဇာ, ယတြ ဟိ နာမ ဥစ္စေ အာသနေ နိသီဒိတွာ မန္တံ ပရိယာပုဏိဿတိ. အယဉ္စ ဗြာဟ္မဏော အဓမ္မိကော, ယတြ ဟိ နာမ နီစေ အာသနေ နိသီဒိတွာ ဥစ္စေ အာသနေ နိသိန္နဿ မန္တံ ဝါစေဿတိ. အဟဉ္စမှိ အဓမ္မိကော, ယောဟံ ဣတ္ထိယာ ကာရဏာ ရညော အမ္ဗံ အဝဟရာမိ. သဗ္ဗမိဒံ စရိမံ ကတန်’တိ တတ္ထေဝ ပရိပတိ.
</Paragraph>

<Paragraph number="2048" type="verses" book="paci">
_‘ဥဘော အတ္ထံ န ဇာနန္တိ,_  
ဥဘော ဓမ္မံ န ပဿရေ;_  
_ယော စာယံ မန္တံ ဝါစေတိ,_  
_ယော စာဓမ္မေနဓီယတိ’._  

</Paragraph>

<Paragraph number="2049" type="verses" book="paci">
_‘သာလီနံ ဩဒနော ဘုတ္တော,_  
_သုစိမံသူပသေစနော;_  
_တသ္မာ ဓမ္မေ န ဝတ္တာမိ,_  
_ဓမ္မော အရိယေဘိ ဝဏ္ဏိတော’._  

</Paragraph>

<Paragraph number="2050" type="verses" book="paci">
_‘ဓိရတ္ထု တံ ဓနလာဘံ,_  
_ယသလာဘဉ္စ ဗြာဟ္မဏ;_  
_ယာ ဝုတ္တိ ဝိနိပါတေန,_  
_အဓမ္မစရဏေန ဝါ._  

</Paragraph>

<Paragraph number="2051" type="verses" book="paci">
_ပရိဗ္ဗဇ မဟာဗြဟ္မေ,_  
_ပစန္တညေပိ ပါဏိနော;_  
_မာ တွံ အဓမ္မော အာစရိတော,_  
_အသ္မာ ကုမ္ဘမိဝါဘိဒါ’တိ._  

</Paragraph>

<Paragraph number="2052" book="paci">
တဒါပိ မေ, ဘိက္ခဝေ, အမနာပါ နီစေ အာသနေ နိသီဒိတွာ ဥစ္စေ အာသနေ နိသိန္နဿ မန္တံ ဝါစေတုံ, ကိမင်္ဂံ ပန ဧတရဟိ န အမနာပါ ဘဝိဿတိ နီစေ အာသနေ နိသီဒိတွာ ဥစ္စေ အာသနေ နိသိန္နဿ ဓမ္မံ ဒေသေတုံ. နေတံ, ဘိက္ခဝေ, အပ္ပသန္နာနံ ဝါ ပသာဒါယ …ပေ…  ဧဝဉ္စ ပန, ဘိက္ခဝေ, ဣမံ သိက္ခာပဒံ ဥဒ္ဒိသေယျာထ—
</Paragraph>

<Paragraph number="2053" book="paci">
<Emphasis>“န နီစေ အာသနေ နိသီဒိတွာ ဥစ္စေ အာသနေ နိသိန္နဿ အဂိလာနဿ ဓမ္မံ ဒေသေဿာမီတိ သိက္ခာ ကရဏီယာ”</Emphasis>တိ. (*69*:<Emphasis>214</Emphasis>)
</Paragraph>

<Paragraph number="2054" book="paci">
န နီစေ အာသနေ နိသီဒိတွာ ဥစ္စေ အာသနေ နိသိန္နဿ အဂိလာနဿ ဓမ္မော ဒေသေတဗ္ဗော. ယော အနာဒရိယံ ပဋိစ္စ နီစေ အာသနေ နိသီဒိတွာ ဥစ္စေ အာသနေ နိသိန္နဿ အဂိလာနဿ ဓမ္မံ ဒေသေတိ, အာပတ္တိ ဒုက္ကဋဿ.
</Paragraph>

<Paragraph number="2055" book="paci">
အနာပတ္တိ—  အသဉ္စိစ္စ …ပေ…  အာဒိကမ္မိကဿာတိ.

</Paragraph>
</Division>

<Paragraph number="2056" type="center" book="paci">
နဝမသိက္ခာပဒံ နိဋ္ဌိတံ.
</Paragraph>