---
title: 1.5.5.1 အစေလကသိက္ခာပဒ
tableOfContents: false
sidebar:
  order: 1
type: tipitaka
basket: vi
book: paci
review:
  current: review
  updated: '2025-10-22T11:23:20.683365'
  updated_by: ''
  notes: ''
  history:
  - state: review
    date: '2025-10-22T11:23:20.683365'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="269" book="paci" e="ch" v="2" p="122">

<Paragraph number="866" book="paci">
တေန သမယေန ဗုဒ္ဓေါ ဘဂဝါ ဝေသာလိယံ ဝိဟရတိ မဟာဝနေ ကူဋာဂါရသာလာယံ. တေန ခေါ ပန သမယေန သံဃဿ ခါဒနီယံ ဥဿန္နံ ဟောတိ. အထ ခေါ အာယသ္မာ အာနန္ဒော ဘဂဝတော ဧတမတ္ထံ အာရောစေသိ. “တေနဟာနန္ဒ, ဝိဃာသာဒါနံ ပူဝံ ဒေဟီ”တိ. “ဧဝံ, ဘန္တေ”တိ ခေါ အာယသ္မာ အာနန္ဒော ဘဂဝတော ပဋိဿုဏိတွာ ဝိဃာသာဒေ ပဋိပါဋိယာ နိသီဒါပေတွာ ဧကေကံ ပူဝံ ဒေန္တော အညတရိဿာ ပရိဗ္ဗာဇိကာယ ဧကံ မညမာနော ဒွေ ပူဝေ အဒါသိ. သာမန္တာ ပရိဗ္ဗာဇိကာယော တံ ပရိဗ္ဗာဇိကံ ဧတဒဝေါစုံ—  “ဇာရော တေ ဧသော သမဏော”တိ. “န မေ သော သမဏော ဇာရော, ဧကံ မညမာနော ဒွေ ပူဝေ အဒါသီ”တိ. ဒုတိယမ္ပိ ခေါ …ပေ…  တတိယမ္ပိ ခေါ အာယသ္မာ အာနန္ဒော ဧကေကံ ပူဝံ ဒေန္တော တဿာယေဝ ပရိဗ္ဗာဇိကာယ ဧကံ မညမာနော ဒွေ ပူဝေ အဒါသိ. သာမန္တာ ပရိဗ္ဗာဇိကာယော တံ ပရိဗ္ဗာဇိကံ ဧတဒဝေါစုံ—  “ဇာရော တေ ဧသော သမဏော”တိ. “န မေ သော သမဏော ဇာရော, ဧကံ မညမာနော ဒွေ ပူဝေ အဒါသီ”တိ. “ဇာရော န ဇာရော”တိ ဘဏ္ဍိံသု. အညတရောပိ အာဇီဝကော ပရိဝေသနံ အဂမာသိ. အညတရော ဘိက္ခု ပဟူတေန သပ္ပိနာ ဩဒနံ မဒ္ဒိတွာ တဿ အာဇီဝကဿ မဟန္တံ ပိဏ္ဍံ အဒါသိ. အထ ခေါ သော အာဇီဝကော တံ ပိဏ္ဍံ အာဒါယ အဂမာသိ. အညတရော အာဇီဝကော တံ အာဇီဝကံ ဧတဒဝေါစ—  “ကုတော တယာ, အာဝုသော, ပိဏ္ဍော လဒ္ဓေါ”တိ? “တဿာဝုသော, သမဏဿ ဂေါတမဿ မုဏ္ဍဂဟပတိကဿ ပရိဝေသနာယ လဒ္ဓေါ”တိ.
</Paragraph>

<Paragraph number="867" book="paci">
အဿောသုံ ခေါ ဥပါသကာ တေသံ အာဇီဝကာနံ ဣမံ ကထာသလ္လာပံ. အထ ခေါ တေ ဥပါသကာ ယေန ဘဂဝါ တေနုပသင်္ကမိံသု; ဥပသင်္ကမိတွာ ဘဂဝန္တံ အဘိဝါဒေတွာ ဧကမန္တံ နိသီဒိံသု. ဧကမန္တံ နိသိန္နာ ခေါ တေ ဥပါသကာ ဘဂဝန္တံ ဧတဒဝေါစုံ—  “ဣမေ, ဘန္တေ, တိတ္ထိယာ အဝဏ္ဏကာမာ ဗုဒ္ဓဿ အဝဏ္ဏကာမာ ဓမ္မဿ အဝဏ္ဏကာမာ သံဃဿ. သာဓု, ဘန္တေ, အယျာ တိတ္ထိယာနံ သဟတ္ထာ န ဒဒေယျုန်”တိ. အထ ခေါ ဘဂဝါ တေ ဥပါသကေ ဓမ္မိယာ ကထာယ သန္ဒဿေသိ သမာဒပေသိ သမုတ္တေဇေသိ သမ္ပဟံသေသိ. အထ ခေါ တေ ဥပါသကာ ဘဂဝတာ ဓမ္မိယာ ကထာယ သန္ဒဿိတာ သမာဒပိတာ သမုတ္တေဇိတာ သမ္ပဟံသိတာ ဥဋ္ဌာယာသနာ ဘဂဝန္တံ အဘိဝါဒေတွာ ပဒက္ခိဏံ ကတွာ ပက္ကမိံသု. အထ ခေါ ဘဂဝါ ဧတသ္မိံ နိဒါနေ ဧတသ္မိံ ပကရဏေ ဓမ္မိံ ကထံ ကတွာ ဘိက္ခူ အာမန္တေသိ—  “တေန ဟိ, ဘိက္ခဝေ, ဘိက္ခူနံ သိက္ခာပဒံ ပညပေဿာမိ ဒသ အတ္ထဝသေ ပဋိစ္စ—  သံဃသုဋ္ဌုတာယ, သံဃဖာသုတာယ …ပေ…  သဒ္ဓမ္မဋ္ဌိတိယာ, ဝိနယာနုဂ္ဂဟာယ. ဧဝဉ္စ ပန, ဘိက္ခဝေ, ဣမံ သိက္ခာပဒံ ဥဒ္ဒိသေယျာထ—
</Paragraph>

</Division>
<Division number="270" book="paci" e="ch" v="2" p="123">

<Paragraph number="868" book="paci">
<Emphasis>“ယော ပန ဘိက္ခု အစေလကဿ ဝါ ပရိဗ္ဗာဇကဿ ဝါ ပရိဗ္ဗာဇိကာယ ဝါ သဟတ္ထာ ခါဒနီယံ ဝါ ဘောဇနီယံ ဝါ ဒဒေယျ, ပါစိတ္တိယန်”</Emphasis>တိ. (*41*:<Emphasis>90</Emphasis>)
</Paragraph>

</Division>
<Division number="271" book="paci" e="ch" v="2" p="123">

<Paragraph number="869" book="paci">
<Emphasis>ယော ပနာ</Emphasis>တိ ယော ယာဒိသော …ပေ…  <Emphasis>ဘိက္ခူ</Emphasis>တိ …ပေ…  အယံ ဣမသ္မိံ အတ္ထေ အဓိပ္ပေတော ဘိက္ခူတိ.
</Paragraph>

<Paragraph number="870" book="paci">
<Emphasis>အစေလကော</Emphasis> နာမ ယော ကောစိ ပရိဗ္ဗာဇကသမာပန္နော နဂ္ဂေါ.
</Paragraph>

<Paragraph number="871" book="paci">
<Emphasis>ပရိဗ္ဗာဇကော</Emphasis> နာမ ဘိက္ခုဉ္စ သာမဏေရဉ္စ ဌပေတွာ ယော ကောစိ ပရိဗ္ဗာဇကသမာပန္နော.
</Paragraph>

<Paragraph number="872" book="paci">
<Emphasis>ပရိဗ္ဗာဇိကာ</Emphasis> နာမ ဘိက္ခုနိဉ္စ သိက္ခမာနဉ္စ သာမဏေရိဉ္စ ဌပေတွာ ယာ ကာစိ ပရိဗ္ဗာဇိကသမာပန္နာ.
</Paragraph>

<Paragraph number="873" book="paci">
<Emphasis>ခါဒနီယံ</Emphasis> နာမ ပဉ္စ ဘောဇနာနိ—  ဥဒကဒန္တပေါနံ ဌပေတွာ အဝသေသံ ခါဒနီယံ နာမ.
</Paragraph>

<Paragraph number="874" book="paci">
<Emphasis>ဘောဇနီယံ</Emphasis> နာမ ပဉ္စ ဘောဇနာနိ—  ဩဒနော, ကုမ္မာသော, သတ္တု, မစ္ဆော, မံသံ.
</Paragraph>

<Paragraph number="875" book="paci">
<Emphasis>ဒဒေယျာ</Emphasis>တိ ကာယေန ဝါ ကာယပဋိဗဒ္ဓေန ဝါ နိဿဂ္ဂိယေန ဝါ ဒေတိ, အာပတ္တိ ပါစိတ္တိယဿ.
</Paragraph>

</Division>
<Division number="272" book="paci" e="ch" v="2" p="124">

<Paragraph number="876" book="paci">
တိတ္ထိယေ တိတ္ထိယသညီ သဟတ္ထာ ခါဒနီယံ ဝါ ဘောဇနီယံ ဝါ ဒေတိ, အာပတ္တိ ပါစိတ္တိယဿ. တိတ္ထိယေ ဝေမတိကော သဟတ္ထာ ခါဒနီယံ ဝါ ဘောဇနီယံ ဝါ ဒေတိ, အာပတ္တိ ပါစိတ္တိယဿ. တိတ္ထိယေ အတိတ္ထိယသညီ သဟတ္ထာ ခါဒနီယံ ဝါ ဘောဇနီယံ ဝါ ဒေတိ, အာပတ္တိ ပါစိတ္တိယဿ.
</Paragraph>

<Paragraph number="877" book="paci">
ဥဒကဒန္တပေါနံ ဒေတိ, အာပတ္တိ ဒုက္ကဋဿ. အတိတ္ထိယေ တိတ္ထိယသညီ, အာပတ္တိ ဒုက္ကဋဿ. အတိတ္ထိယေ ဝေမတိကော, အာပတ္တိ ဒုက္ကဋဿ. အတိတ္ထိယေ အတိတ္ထိယသညီ, အနာပတ္တိ.
</Paragraph>

</Division>
<Division number="273" book="paci" e="ch" v="2" p="124">

<Paragraph number="878" book="paci">
အနာပတ္တိ—  ဒါပေတိ န ဒေတိ, ဥပနိက္ခိပိတွာ ဒေတိ, ဗာဟိရာလေပံ ဒေတိ, ဥမ္မတ္တကဿ, အာဒိကမ္မိကဿာတိ.

</Paragraph>
</Division>

<Paragraph number="879" type="center" book="paci">
အစေလကသိက္ခာပဒံ နိဋ္ဌိတံ ပဌမံ.
</Paragraph>