---
title: "1.5.4.6 ဒုတိယပဝါရဏာသိက္ခာပဒ"
tableOfContents: false
sidebar:
  order: 7
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="242" book="paci">

<Paragraph number="784" book="paci">
တေန သမယေန ဗုဒ္ဓေါ ဘဂဝါ သာဝတ္ထိယံ ဝိဟရတိ ဇေတဝနေ အနာထပိဏ္ဍိကဿ အာရာမေ. တေန ခေါ ပန သမယေန ဒွေ ဘိက္ခူ ကောသလေသု ဇနပဒေ သာဝတ္ထိံ အဒ္ဓါနမဂ္ဂပ္ပဋိပန္နာ ဟောန္တိ. ဧကော ဘိက္ခု အနာစာရံ အာစရတိ. ဒုတိယော ဘိက္ခု တံ ဘိက္ခုံ ဧတဒဝေါစ—  “မာဝုသော, ဧဝရူပမကာသိ, နေတံ ကပ္ပတီ”တိ. သော တသ္မိံ ဥပနန္ဓိ. အထ ခေါ တေ ဘိက္ခူ သာဝတ္ထိံ အဂမံသု. တေန ခေါ ပန သမယေန သာဝတ္ထိယံ အညတရဿ ပူဂဿ သံဃဘတ္တံ ဟောတိ. ဒုတိယော ဘိက္ခု ဘုတ္တာဝီ ပဝါရိတော ဟောတိ. ဥပနဒ္ဓေါ ဘိက္ခု ဉာတိကုလံ ဂန္တွာ ပိဏ္ဍပါတံ အာဒါယ ယေန သော ဘိက္ခု တေနုပသင်္ကမိ; ဥပသင်္ကမိတွာ တံ ဘိက္ခုံ ဧတဒဝေါစ—  “ဘုဉ္ဇာဟိ, အာဝုသော”တိ. “အလံ, အာဝုသော, ပရိပုဏ္ဏောမှီ”တိ. “သုန္ဒရော, အာဝုသော, ပိဏ္ဍပါတော, ဘုဉ္ဇာဟီ”တိ. အထ ခေါ သော ဘိက္ခု တေန ဘိက္ခုနာ နိပ္ပီဠိယမာနော တံ ပိဏ္ဍပါတံ ဘုဉ္ဇိ. ဥပနဒ္ဓေါ ဘိက္ခု တံ ဘိက္ခုံ ဧတဒဝေါစ—  “တွမ္ပိ နာမ, အာဝုသော, မံ ဝတ္တဗ္ဗံ မညသိ ယံ တွံ ဘုတ္တာဝီ ပဝါရိတော အနတိရိတ္တံ ဘောဇနံ ဘုဉ္ဇသီ”တိ. “နနု, အာဝုသော, အာစိက္ခိတဗ္ဗန်”တိ. “နနု, အာဝုသော, ပုစ္ဆိတဗ္ဗန်”တိ.
</Paragraph>

<Paragraph number="785" book="paci">
အထ ခေါ သော ဘိက္ခု ဘိက္ခူနံ ဧတမတ္ထံ အာရောစေသိ. ယေ တေ ဘိက္ခူ အပ္ပိစ္ဆာ …ပေ…  တေ ဥဇ္ဈာယန္တိ ခိယျန္တိ ဝိပါစေန္တိ—  “ကထဉှိ နာမ ဘိက္ခု ဘိက္ခုံ ဘုတ္တာဝိံ ပဝါရိတံ အနတိရိတ္တေန ဘောဇနေန အဘိဟဋ္ဌုံ ပဝါရေဿတီ”တိ …ပေ…  “သစ္စံ ကိရ တွံ, ဘိက္ခု, ဘိက္ခုံ ဘုတ္တာဝိံ ပဝါရိတံ အနတိရိတ္တေန ဘောဇနေန အဘိဟဋ္ဌုံ ပဝါရေသီ”တိ? “သစ္စံ, ဘဂဝါ”တိ. ဝိဂရဟိ ဗုဒ္ဓေါ ဘဂဝါ …ပေ…  ကထဉှိ နာမ တွံ, မောဃပုရိသ, ဘိက္ခုံ ဘုတ္တာဝိံ ပဝါရိတံ အနတိရိတ္တေန ဘောဇနေန အဘိဟဋ္ဌုံ ပဝါရေဿသိ. နေတံ, မောဃပုရိသ, အပ္ပသန္နာနံ ဝါ ပသာဒါယ …ပေ…  ဧဝဉ္စ ပန ဘိက္ခဝေ ဣမံ သိက္ခာပဒံ ဥဒ္ဒိသေယျာထ—
</Paragraph>

</Division>
<Division number="243" book="paci">

<Paragraph number="786" book="paci">
<Emphasis>“ယော ပန ဘိက္ခု ဘိက္ခုံ ဘုတ္တာဝိံ ပဝါရိတံ အနတိရိတ္တေန ခါဒနီယေန ဝါ ဘောဇနီယေန ဝါ အဘိဟဋ္ဌုံ ပဝါရေယျ—  ‘ဟန္ဒ, ဘိက္ခု, ခါဒ ဝါ ဘုဉ္ဇ ဝါ’တိ, ဇာနံ အာသာဒနာပေက္ခော, ဘုတ္တသ္မိံ, ပါစိတ္တိယန်”</Emphasis>တိ. (*36*:<Emphasis>85</Emphasis>)
</Paragraph>

</Division>
<Division number="244" book="paci">

<Paragraph number="787" book="paci">
<Emphasis>ယော ပနာ</Emphasis>တိ ယော ယာဒိသော …ပေ…  <Emphasis>ဘိက္ခူ</Emphasis>တိ …ပေ…  အယံ ဣမသ္မိံ အတ္ထေ အဓိပ္ပေတော ဘိက္ခူတိ.
</Paragraph>

<Paragraph number="788" book="paci">
<Emphasis>ဘိက္ခုန်</Emphasis>တိ အညံ ဘိက္ခုံ.
</Paragraph>

<Paragraph number="789" book="paci">
<Emphasis>ဘုတ္တာဝီ</Emphasis> နာမ ပဉ္စန္နံ ဘောဇနာနံ အညတရံ ဘောဇနံ, အန္တမသော ကုသဂ္ဂေနပိ ဘုတ္တံ ဟောတိ.
</Paragraph>

<Paragraph number="790" book="paci">
<Emphasis>ပဝါရိတော</Emphasis> နာမ အသနံ ပညာယတိ, ဘောဇနံ ပညာယတိ, ဟတ္ထပါသေ ဌိတော အဘိဟရတိ, ပဋိက္ခေပေါ ပညာယတိ.
</Paragraph>

<Paragraph number="791" book="paci">
<Emphasis>အနတိရိတ္တံ</Emphasis> နာမ အကပ္ပိယကတံ ဟောတိ, အပ္ပဋိဂ္ဂဟိတကတံ ဟောတိ, အနုစ္စာရိတကတံ ဟောတိ, အဟတ္ထပါသေ ကတံ ဟောတိ, အဘုတ္တာဝိနာ ကတံ ဟောတိ, ဘုတ္တာဝိနာ ပဝါရိတေန အာသနာ ဝုဋ္ဌိတေန ကတံ ဟောတိ, “အလမေတံ သဗ္ဗန်”တိ အဝုတ္တံ ဟောတိ, န ဂိလာနာတိရိတ္တံ ဟောတိ—  ဧတံ အနတိရိတ္တံ နာမ.
</Paragraph>

<Paragraph number="792" book="paci">
<Emphasis>ခါဒနီယံ</Emphasis> နာမ ပဉ္စ ဘောဇနာနိ—  ယာမကာလိကံ သတ္တာဟကာလိကံ ယာဝဇီဝိကံ ဌပေတွာ အဝသေသံ ခါဒနီယံ နာမ.
</Paragraph>

<Paragraph number="793" book="paci">
<Emphasis>ဘောဇနီယံ</Emphasis> နာမ ပဉ္စ ဘောဇနာနိ—  ဩဒနော, ကုမ္မာသော, သတ္တု, မစ္ဆော, မံသံ.
</Paragraph>

<Paragraph number="794" book="paci">
<Emphasis>အဘိဟဋ္ဌုံ ပဝါရေယျာ</Emphasis>တိ ယာဝတကံ ဣစ္ဆသိ တာဝတကံ ဂဏှာဟီတိ.
</Paragraph>

<Paragraph number="795" book="paci">
<Emphasis>ဇာနာတိ</Emphasis> နာမ သာမံ ဝါ ဇာနာတိ, အညေ ဝါ တဿ အာရောစေန္တိ, သော ဝါ အာရောစေတိ.
</Paragraph>

<Paragraph number="796" book="paci">
<Emphasis>အာသာဒနာပေက္ခော</Emphasis>တိ “ဣမိနာ ဣမံ စောဒေဿာမိ သာရေဿာမိ ပဋိစောဒေဿာမိ ပဋိသာရေဿာမိ မင်္ကုံ ကရိဿာမီ”တိ အဘိဟရတိ, အာပတ္တိ ဒုက္ကဋဿ. တဿ ဝစနေန “ခါဒိဿာမိ ဘုဉ္ဇိဿာမီ”တိ ပဋိဂ္ဂဏှာတိ, အာပတ္တိ ဒုက္ကဋဿ. အဇ္ဈောဟာရေ အဇ္ဈောဟာရေ အာပတ္တိ ဒုက္ကဋဿ. ဘောဇနပရိယောသာနေ အာပတ္တိ ပါစိတ္တိယဿ.
</Paragraph>

</Division>
<Division number="245" book="paci">

<Paragraph number="797" book="paci">
ပဝါရိတေ ပဝါရိတသညီ အနတိရိတ္တေန ခါဒနီယေန ဝါ ဘောဇနီယေန ဝါ အဘိဟဋ္ဌုံ ပဝါရေတိ, အာပတ္တိ ပါစိတ္တိယဿ. ပဝါရိတေ ဝေမတိကော အနတိရိတ္တေန ခါဒနီယေန ဝါ ဘောဇနီယေန ဝါ အဘိဟဋ္ဌုံ ပဝါရေတိ, အာပတ္တိ ဒုက္ကဋဿ. ပဝါရိတေ အပ္ပဝါရိတသညီ အနတိရိတ္တေန ခါဒနီယေန ဝါ ဘောဇနီယေန ဝါ အဘိဟဋ္ဌုံ ပဝါရေတိ, အနာပတ္တိ. ယာမကာလိကံ သတ္တာဟကာလိကံ ယာဝဇီဝိကံ အာဟာရတ္ထာယ အဘိဟရတိ, အာပတ္တိ ဒုက္ကဋဿ. တဿ ဝစနေန “ခါဒိဿာမိ ဘုဉ္ဇိဿာမီ”တိ ပဋိဂ္ဂဏှာတိ, အာပတ္တိ ဒုက္ကဋဿ. အဇ္ဈောဟာရေ အဇ္ဈောဟာရေ အာပတ္တိ ဒုက္ကဋဿ. အပ္ပဝါရိတေ ပဝါရိတသညီ, အာပတ္တိ ဒုက္ကဋဿ. အပ္ပဝါရိတေ ဝေမတိကော, အာပတ္တိ ဒုက္ကဋဿ. အပ္ပဝါရိတေ အပ္ပဝါရိတသညီ, အနာပတ္တိ.
</Paragraph>

</Division>
<Division number="246" book="paci">

<Paragraph number="798" book="paci">
အနာပတ္တိ—  အတိရိတ္တံ ကာရာပေတွာ ဒေတိ, “အတိရိတ္တံ ကာရာပေတွာ ဘုဉ္ဇာဟီ”တိ ဒေတိ, အညဿတ္ထာယ ဟရန္တော ဂစ္ဆာဟီတိ ဒေတိ, ဂိလာနဿ သေသကံ ဒေတိ, “ယာမကာလိကံ သတ္တာဟကာလိကံ ယာဝဇီဝိကံ သတိ ပစ္စယေ ပရိဘုဉ္ဇာ”တိ ဒေတိ, ဥမ္မတ္တကဿ, အာဒိကမ္မိကဿာတိ.

</Paragraph>
</Division>

<Paragraph number="799" type="center" book="paci">
ဒုတိယပဝါရဏာသိက္ခာပဒံ နိဋ္ဌိတံ ဆဋ္ဌံ.
</Paragraph>