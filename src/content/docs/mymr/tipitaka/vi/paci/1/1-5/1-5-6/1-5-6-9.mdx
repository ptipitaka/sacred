---
title: 1.5.6.9 ဝိကပ္ပနသိက္ခာပဒ
tableOfContents: false
sidebar:
  order: 9
type: tipitaka
basket: vi
book: paci
review:
  current: review
  updated: '2025-10-22T11:23:21.044745'
  updated_by: ''
  notes: ''
  history:
  - state: review
    date: '2025-10-22T11:23:21.044745'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="372" book="paci" e="ch" v="2" p="159">

<Paragraph number="1133" book="paci">
တေန သမယေန ဗုဒ္ဓေါ ဘဂဝါ သာဝတ္ထိယံ ဝိဟရတိ ဇေတဝနေ အနာထပိဏ္ဍိကဿ အာရာမေ. တေန ခေါ ပန သမယေန အာယသ္မာ ဥပနန္ဒော သကျပုတ္တော ဘာတုနော သဒ္ဓိဝိဟာရိကဿ ဘိက္ခုနော သာမံ စီဝရံ ဝိကပ္ပေတွာ အပ္ပစ္စုဒ္ဓါရဏံ ပရိဘုဉ္ဇတိ. အထ ခေါ သော ဘိက္ခု ဘိက္ခူနံ ဧတမတ္ထံ အာရောစေသိ—  “အယံ, အာဝုသော, အာယသ္မာ ဥပနန္ဒော သကျပုတ္တော မယှံ စီဝရံ သာမံ ဝိကပ္ပေတွာ အပ္ပစ္စုဒ္ဓါရဏံ ပရိဘုဉ္ဇတီ”တိ.
</Paragraph>

<Paragraph number="1134" book="paci">
ယေ တေ ဘိက္ခူ အပ္ပိစ္ဆာ …ပေ…  တေ ဥဇ္ဈာယန္တိ ခိယျန္တိ ဝိပါစေန္တိ—  “ကထဉှိ နာမ အာယသ္မာ ဥပနန္ဒော သကျပုတ္တော ဘိက္ခုဿ သာမံ စီဝရံ ဝိကပ္ပေတွာ အပ္ပစ္စုဒ္ဓါရဏံ ပရိဘုဉ္ဇိဿတီ”တိ …ပေ…  “သစ္စံ ကိရ တွံ, ဥပနန္ဒ, ဘိက္ခုဿ သာမံ စီဝရံ ဝိကပ္ပေတွာ အပ္ပစ္စုဒ္ဓါရဏံ ပရိဘုဉ္ဇသီ”တိ? “သစ္စံ, ဘဂဝါ”တိ. ဝိဂရဟိ ဗုဒ္ဓေါ ဘဂဝါ …ပေ…  ကထဉှိ နာမ တွံ, မောဃပုရိသ, ဘိက္ခုဿ သာမံ စီဝရံ ဝိကပ္ပေတွာ အပ္ပစ္စုဒ္ဓါရဏံ ပရိဘုဉ္ဇိဿသိ. နေတံ, မောဃပုရိသ, အပ္ပသန္နာနံ ဝါ ပသာဒါယ …ပေ…  ဧဝဉ္စ ပန, ဘိက္ခဝေ, ဣမံ သိက္ခာပဒံ ဥဒ္ဒိသေယျာထ—
</Paragraph>

</Division>
<Division number="373" book="paci" e="ch" v="2" p="160">

<Paragraph number="1135" book="paci">
<Emphasis>“ယော ပန ဘိက္ခု ဘိက္ခုဿ ဝါ ဘိက္ခုနိယာ ဝါ သိက္ခမာနာယ ဝါ သာမဏေရဿ ဝါ သာမဏေရိယာ ဝါ သာမံ စီဝရံ ဝိကပ္ပေတွာ အပ္ပစ္စုဒ္ဓါရဏံ ပရိဘုဉ္ဇေယျ, ပါစိတ္တိယန်”</Emphasis>တိ. (*59*:<Emphasis>108</Emphasis>)
</Paragraph>

</Division>
<Division number="374" book="paci" e="ch" v="2" p="160">

<Paragraph number="1136" book="paci">
<Emphasis>ယော ပနာ</Emphasis>တိ ယော ယာဒိသော …ပေ…  <Emphasis>ဘိက္ခူ</Emphasis>တိ …ပေ…  အယံ ဣမသ္မိံ အတ္ထေ အဓိပ္ပေတော ဘိက္ခူတိ.
</Paragraph>

<Paragraph number="1137" book="paci">
<Emphasis>ဘိက္ခုဿာ</Emphasis>တိ အညဿ ဘိက္ခုဿ.
</Paragraph>

<Paragraph number="1138" book="paci">
<Emphasis>ဘိက္ခုနီ</Emphasis> နာမ ဥဘတောသံဃေ ဥပသမ္ပန္နာ.
</Paragraph>

<Paragraph number="1139" book="paci">
<Emphasis>သိက္ခမာနာ</Emphasis> နာမ ဒွေ ဝဿာနိ ဆသု ဓမ္မေသု သိက္ခိတသိက္ခာ.
</Paragraph>

<Paragraph number="1140" book="paci">
<Emphasis>သာမဏေရော</Emphasis> နာမ ဒသသိက္ခာပဒိကော.
</Paragraph>

<Paragraph number="1141" book="paci">
<Emphasis>သာမဏေရီ</Emphasis> နာမ ဒသသိက္ခာပဒိကာ.
</Paragraph>

<Paragraph number="1142" book="paci">
<Emphasis>သာမန်</Emphasis>တိ သယံ ဝိကပ္ပေတွာ.
</Paragraph>

<Paragraph number="1143" book="paci">
<Emphasis>စီဝရံ</Emphasis> နာမ ဆန္နံ စီဝရာနံ အညတရံ စီဝရံ ဝိကပ္ပနုပဂံ ပစ္ဆိမံ.
</Paragraph>

<Paragraph number="1144" book="paci">
<Emphasis>ဝိကပ္ပနာ</Emphasis> နာမ ဒွေ ဝိကပ္ပနာ—  သမ္မုခါဝိကပ္ပနာ စ ပရမ္မုခါဝိကပ္ပနာ စ.
</Paragraph>

<Paragraph number="1145" book="paci">
<Emphasis>သမ္မုခါဝိကပ္ပနာ</Emphasis> နာမ “ဣမံ စီဝရံ တုယှံ ဝိကပ္ပေမိ ဣတ္ထန္နာမဿ ဝါ”တိ.
</Paragraph>

<Paragraph number="1146" book="paci">
<Emphasis>ပရမ္မုခါဝိကပ္ပနာ</Emphasis> နာမ “ဣမံ စီဝရံ ဝိကပ္ပနတ္ထာယ တုယှံ ဒမ္မီ”တိ. တေန ဝတ္တဗ္ဗော—  “ကော တေ မိတ္တော ဝါ သန္ဒိဋ္ဌော ဝါ”တိ? “ဣတ္ထန္နာမော စ ဣတ္ထန္နာမော စာ”တိ. တေန ဝတ္တဗ္ဗော—  “အဟံ တေသံ ဒမ္မိ, တေသံ သန္တကံ ပရိဘုဉ္ဇ ဝါ ဝိဿဇ္ဇေဟိ ဝါ ယထာပစ္စယံ ဝါ ကရောဟီ”တိ.
</Paragraph>

<Paragraph number="1147" book="paci">
<Emphasis>အပ္ပစ္စုဒ္ဓါရဏံ</Emphasis> နာမ တဿ ဝါ အဒိန္နံ, တဿ ဝါ အဝိဿသန္တော ပရိဘုဉ္ဇတိ, အာပတ္တိ ပါစိတ္တိယဿ.
</Paragraph>

</Division>
<Division number="375" book="paci" e="ch" v="2" p="161">

<Paragraph number="1148" book="paci">
အပ္ပစ္စုဒ္ဓါရဏေ အပ္ပစ္စုဒ္ဓါရဏသညီ ပရိဘုဉ္ဇတိ, အာပတ္တိ ပါစိတ္တိယဿ. အပ္ပစ္စုဒ္ဓါရဏေ ဝေမတိကော ပရိဘုဉ္ဇတိ, အာပတ္တိ ပါစိတ္တိယဿ. အပ္ပစ္စုဒ္ဓါရဏေ အပ္ပစ္စုဒ္ဓါရဏသညီ ပရိဘုဉ္ဇတိ, အာပတ္တိ ပါစိတ္တိယဿ.
</Paragraph>

<Paragraph number="1149" book="paci">
အဓိဋ္ဌေတိ ဝါ ဝိဿဇ္ဇေတိ ဝါ, အာပတ္တိ ဒုက္ကဋဿ. ပစ္စုဒ္ဓါရဏေ အပ္ပစ္စုဒ္ဓါရဏသညီ, အာပတ္တိ ဒုက္ကဋဿ. ပစ္စုဒ္ဓါရဏေ ဝေမတိကော, အာပတ္တိ ဒုက္ကဋဿ. ပစ္စုဒ္ဓါရဏေ ပစ္စုဒ္ဓါရဏသညီ, အနာပတ္တိ.
</Paragraph>

</Division>
<Division number="376" book="paci" e="ch" v="2" p="161">

<Paragraph number="1150" book="paci">
အနာပတ္တိ—  သော ဝါ ဒေတိ, တဿ ဝါ ဝိဿသန္တော ပရိဘုဉ္ဇတိ, ဥမ္မတ္တကဿ, အာဒိကမ္မိကဿာတိ.

</Paragraph>
</Division>

<Paragraph number="1151" type="center" book="paci">
ဝိကပ္ပနသိက္ခာပဒံ နိဋ္ဌိတံ နဝမံ.
</Paragraph>