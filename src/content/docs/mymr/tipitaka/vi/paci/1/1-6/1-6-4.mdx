---
title: 1.6.4 စတုတ္ထပါဋိဒေသနီယသိက္ခာပဒ
tableOfContents: false
sidebar:
  order: 4
type: tipitaka
basket: vi
book: paci
review:
  current: review
  updated: '2025-10-22T11:23:21.698450'
  updated_by: ''
  notes: ''
  history:
  - state: review
    date: '2025-10-22T11:23:21.698450'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="570" book="paci" e="ch" v="2" p="235">

<Paragraph number="1656" book="paci">
တေန သမယေန ဗုဒ္ဓေါ ဘဂဝါ သက္ကေသု ဝိဟရတိ ကပိလဝတ္ထုသ္မိံ နိဂြေါဓာရာမေ. တေန ခေါ ပန သမယေန သာကိယဒါသကာ အဝရုဒ္ဓါ ဟောန္တိ. သာကိယာနိယော ဣစ္ဆန္တိ အာရညကေသု သေနာသနေသု ဘတ္တံ ကာတုံ. အဿောသုံ ခေါ သာကိယဒါသကာ—  “သာကိယာနိယော ကိရ အာရညကေသု သေနာသနေသု ဘတ္တံ ကတ္တုကာမာ”တိ. တေ မဂ္ဂေ ပရိယုဋ္ဌိံသု. သာကိယာနိယော ပဏီတံ ခါဒနီယံ ဘောဇနီယံ အာဒါယ အာရညကံ သေနာသနံ အဂမံသု. သာကိယဒါသကာ နိက္ခမိတွာ သာကိယာနိယော အစ္ဆိန္ဒိံသု စ ဒူသေသုဉ္စ. သာကိယာ နိက္ခမိတွာ တေ စောရေ သဘဏ္ဍေ ဂဟေတွာ ဥဇ္ဈာယန္တိ ခိယျန္တိ ဝိပါစေန္တိ—  “ကထဉှိ နာမ ဘဒန္တာ အာရာမေ စောရေ ပဋိဝသန္တေ နာရောစေဿန္တီ”တိ.
</Paragraph>

<Paragraph number="1657" book="paci">
အဿောသုံ ခေါ ဘိက္ခူ သာကိယာနံ ဥဇ္ဈာယန္တာနံ ခိယျန္တာနံ ဝိပါစေန္တာနံ. အထ ခေါ တေ ဘိက္ခူ ဘဂဝတော ဧတမတ္ထံ အာရောစေသုံ. အထ ခေါ ဘဂဝါ ဧတသ္မိံ နိဒါနေ ဧတသ္မိံ ပကရဏေ ဓမ္မိံ ကထံ ကတွာ ဘိက္ခူ အာမန္တေသိ—  “တေန ဟိ, ဘိက္ခဝေ, ဘိက္ခူနံ သိက္ခာပဒံ ပညပေဿာမိ ဒသ အတ္ထဝသေ ပဋိစ္စ သံဃသုဋ္ဌုတာယ …ပေ…  ဧဝဉ္စ ပန, ဘိက္ခဝေ, ဣမံ သိက္ခာပဒံ ဥဒ္ဒိသေယျာထ—
</Paragraph>

<Paragraph number="1658" book="paci">
<Emphasis>“ယာနိ ခေါ ပန တာနိ အာရညကာနိ သေနာသနာနိ သာသင်္ကသမ္မတာနိ သပ္ပဋိဘယာနိ, ယော ပန ဘိက္ခု တထာရူပေသု သေနာသနေသု ပုဗ္ဗေ အပ္ပဋိသံဝိဒိတံ ခါဒနီယံ</Emphasis> <Emphasis>ဝါ ဘောဇနီယံ ဝါ အဇ္ဈာရာမေ သဟတ္ထာ ပဋိဂ္ဂဟေတွာ ခါဒေယျ ဝါ ဘုဉ္ဇေယျ ဝါ, ပဋိဒေသေတဗ္ဗံ တေန ဘိက္ခုနာ—  ‘ဂါရယှံ, အာဝုသော, ဓမ္မံ အာပဇ္ဇိံ အသပ္ပါယံ ပါဋိဒေသနီယံ တံ ပဋိဒေသေမီ’”</Emphasis>တိ.
</Paragraph>

<Paragraph number="1659" book="paci">
ဧဝဉ္စိဒံ ဘဂဝတာ ဘိက္ခူနံ သိက္ခာပဒံ ပညတ္တံ ဟောတိ.
</Paragraph>

</Division>
<Division number="571" book="paci" e="ch" v="2" p="235">

<Paragraph number="1660" book="paci">
တေန ခေါ ပန သမယေန အညတရော ဘိက္ခု အာရညကေသု သေနာသနေသု ဂိလာနော ဟောတိ. မနုဿာ ခါဒနီယံ ဝါ ဘောဇနီယံ ဝါ အာဒါယ အာရညကံ သေနာသနံ အဂမံသု. အထ ခေါ တေ မနုဿာ တံ ဘိက္ခုံ ဧတဒဝေါစုံ—  “ဘုဉ္ဇထ, ဘန္တေ”တိ. အထ ခေါ သော ဘိက္ခု—  “ဘဂဝတာ ပဋိက္ခိတ္တံ အာရညကေသု သေနာသနေသု ခါဒနီယံ ဝါ ဘောဇနီယံ ဝါ သဟတ္ထာ ပဋိဂ္ဂဟေတွာ ခါဒိတုံ ဘုဉ္ဇိတုန်”တိ ကုက္ကုစ္စာယန္တော န ပဋိဂ္ဂဟေသိ, နာသက္ခိ ပိဏ္ဍာယ စရိတုံ, ဆိန္နဘတ္တော အဟောသိ.
</Paragraph>

<Paragraph number="1661" book="paci">
အထ ခေါ သော ဘိက္ခု ဘိက္ခူနံ ဧတမတ္ထံ အာရောစေသိ. ဘိက္ခူ ဘဂဝတော ဧတမတ္ထံ အာရောစေသုံ. အထ ခေါ ဘဂဝါ ဧတသ္မိံ နိဒါနေ ဧတသ္မိံ ပကရဏေ ဓမ္မိံ ကထံ ကတွာ ဘိက္ခူ အာမန္တေသိ—  “အနုဇာနာမိ, ဘိက္ခဝေ, ဂိလာနေန ဘိက္ခုနာ အာရညကေသု သေနာသနေသု ပုဗ္ဗေ အပ္ပဋိသံဝိဒိတံ ခါဒနီယံ ဝါ ဘောဇနီယံ ဝါ သဟတ္ထာ ပဋိဂ္ဂဟေတွာ ခါဒိတုံ ဘုဉ္ဇိတုံ. ဧဝဉ္စ ပန, ဘိက္ခဝေ, ဣမံ သိက္ခာပဒံ ဥဒ္ဒိသေယျာထ—
</Paragraph>

</Division>
<Division number="572" book="paci" e="ch" v="2" p="236">

<Paragraph number="1662" book="paci">
<Emphasis>“ယာနိ ခေါ ပန တာနိ အာရညကာနိ သေနာသနာနိ သာသင်္ကသမ္မတာနိ သပ္ပဋိဘယာနိ, ယော ပန ဘိက္ခု တထာရူပေသု သေနာသနေသု ပုဗ္ဗေ အပ္ပဋိသံဝိဒိတံ ခါဒနီယံ ဝါ ဘောဇနီယံ ဝါ အဇ္ဈာရာမေ သဟတ္ထာ ပဋိဂ္ဂဟေတွာ အဂိလာနော ခါဒေယျ ဝါ ဘုဉ္ဇေယျ ဝါ, ပဋိဒေသေတဗ္ဗံ တေန ဘိက္ခုနာ—  ‘ဂါရယှံ, အာဝုသော, ဓမ္မံ အာပဇ္ဇိံ အသပ္ပါယံ ပါဋိဒေသနီယံ, တံ ပဋိဒေသေမီ’”</Emphasis>တိ. (*4*:<Emphasis>145</Emphasis>)
</Paragraph>

</Division>
<Division number="573" book="paci" e="ch" v="2" p="236">

<Paragraph number="1663" book="paci">
<Emphasis>ယာနိ ခေါ ပန တာနိ အာရညကာနိ သေနာသနာနီ</Emphasis>တိ <Emphasis>အာရညကံ</Emphasis> နာမ <Emphasis>သေနာသနံ</Emphasis> ပဉ္စဓနုသတိကံ ပစ္ဆိမံ.
</Paragraph>

<Paragraph number="1664" book="paci">
<Emphasis>သာသင်္ကံ</Emphasis> နာမ အာရာမေ အာရာမူပစာရေ စောရာနံ နိဝိဋ္ဌောကာသော ဒိဿတိ, ဘုတ္တောကာသော ဒိဿတိ, ဌိတောကာသော ဒိဿတိ, နိသိန္နောကာသော ဒိဿတိ, နိပန္နောကာသော ဒိဿတိ.
</Paragraph>

<Paragraph number="1665" book="paci">
<Emphasis>သပ္ပဋိဘယံ</Emphasis> နာမ အာရာမေ အာရာမူပစာရေ စောရေဟိ မနုဿာ ဟတာ ဒိဿန္တိ, ဝိလုတ္တာ ဒိဿန္တိ, အာကောဋိတာ ဒိဿန္တိ.
</Paragraph>

<Paragraph number="1666" book="paci">
<Emphasis>ယော ပနာ</Emphasis>တိ ယော ယာဒိသော …ပေ…  <Emphasis>ဘိက္ခူ</Emphasis>တိ …ပေ…  အယံ ဣမသ္မိံ အတ္ထေ အဓိပ္ပေတော ဘိက္ခူတိ.
</Paragraph>

<Paragraph number="1667" book="paci">
<Emphasis>တထာရူပေသု သေနာသနေသူ</Emphasis>တိ ဧဝရူပေသု သေနာသနေသု.
</Paragraph>

<Paragraph number="1668" book="paci">
<Emphasis>အပ္ပဋိသံဝိဒိတံ</Emphasis> နာမ ပဉ္စန္နံ ပဋိသံဝိဒိတံ, ဧတံ အပ္ပဋိသံဝိဒိတံ နာမ. အာရာမံ အာရာမူပစာရံ ဌပေတွာ ပဋိသံဝိဒိတံ, ဧတံ အပ္ပဋိသံဝိဒိတံ နာမ.
</Paragraph>

<Paragraph number="1669" book="paci">
ပဋိသံဝိဒိတံ နာမ ယော ကောစိ ဣတ္ထီ ဝါ ပုရိသော ဝါ အာရာမံ အာရာမူပစာရံ အာဂန္တွာ အာရောစေတိ—  “ဣတ္ထန္နာမဿ, ဘန္တေ, ခါဒနီယံ ဝါ ဘောဇနီယံ ဝါ အာဟရိဿန္တီ”တိ. သစေ သာသင်္ကံ ဟောတိ, သာသင်္ကန္တိ အာစိက္ခိတဗ္ဗံ; သစေ သပ္ပဋိဘယံ ဟောတိ, သပ္ပဋိဘယန္တိ အာစိက္ခိတဗ္ဗံ; သစေ—  “ဟောတု, ဘန္တေ, အာဟရိယိဿတီ”တိ ဘဏတိ, စောရာ ဝတ္တဗ္ဗာ—  “မနုဿာ ဣဓူပစရန္တိ အပသက္ကထာ”တိ. ယာဂုယာ ပဋိသံဝိဒိတေ တဿာ ပရိဝါရော အာဟရိယျတိ, ဧတံ ပဋိသံဝိဒိတံ နာမ. ဘတ္တေန ပဋိသံဝိဒိတေ တဿ ပရိဝါရော အာဟရိယျတိ, ဧတံ ပဋိသံဝိဒိတံ နာမ. ခါဒနီယေန ပဋိသံဝိဒိတေ တဿ ပရိဝါရော အာဟရိယျတိ, ဧတံ ပဋိသံဝိဒိတံ နာမ. ကုလေန ပဋိသံဝိဒိတေ ယော တသ္မိံ ကုလေ မနုဿော ခါဒနီယံ ဝါ ဘောဇနီယံ ဝါ အာဟရတိ, ဧတံ ပဋိသံဝိဒိတံ နာမ. ဂါမေန ပဋိသံဝိဒိတေ ယော တသ္မိံ ဂါမေ မနုဿော ခါဒနီယံ ဝါ ဘောဇနီယံ ဝါ အာဟရတိ, ဧတံ ပဋိသံဝိဒိတံ နာမ. ပူဂေန ပဋိသံဝိဒိတေ ယော တသ္မိံ ပူဂေ မနုဿော ခါဒနီယံ ဝါ ဘောဇနီယံ ဝါ အာဟရတိ, ဧတံ ပဋိသံဝိဒိတံ နာမ.
</Paragraph>

<Paragraph number="1670" book="paci">
<Emphasis>ခါဒနီယံ</Emphasis> နာမ ပဉ္စ ဘောဇနာနိ—  ယာမကာလိကံ သတ္တာဟကာလိကံ ယာဝဇီဝိကံ ဌပေတွာ အဝသေသံ ခါဒနီယံ နာမ.
</Paragraph>

<Paragraph number="1671" book="paci">
<Emphasis>ဘောဇနီယံ</Emphasis> နာမ ပဉ္စ ဘောဇနာနိ—  ဩဒနော, ကုမ္မာသော, သတ္တု, မစ္ဆော, မံသံ.
</Paragraph>

<Paragraph number="1672" book="paci">
<Emphasis>အဇ္ဈာရာမော</Emphasis> နာမ ပရိက္ခိတ္တဿ အာရာမဿ အန္တောအာရာမော. အပရိက္ခိတ္တဿ ဥပစာရော.
</Paragraph>

<Paragraph number="1673" book="paci">
<Emphasis>အဂိလာနော</Emphasis> နာမ သက္ကောတိ ပိဏ္ဍာယ စရိတုံ.
</Paragraph>

<Paragraph number="1674" book="paci">
<Emphasis>ဂိလာနော</Emphasis> နာမ န သက္ကောတိ ပိဏ္ဍာယ စရိတုံ.
</Paragraph>

<Paragraph number="1675" book="paci">
အပ္ပဋိသံဝိဒိတံ အဂိလာနော “ခါဒိဿာမိ ဘုဉ္ဇိဿာမီ”တိ ပဋိဂ္ဂဏှာတိ, အာပတ္တိ ဒုက္ကဋဿ. အဇ္ဈောဟာရေ အဇ္ဈောဟာရေ အာပတ္တိ ပါဋိဒေသနီယဿ.
</Paragraph>

</Division>
<Division number="574" book="paci" e="ch" v="2" p="237">

<Paragraph number="1676" book="paci">
အပ္ပဋိသံဝိဒိတေ အပ္ပဋိသံဝိဒိတသညီ ခါဒနီယံ ဝါ ဘောဇနီယံ ဝါ အဇ္ဈာရာမေ သဟတ္ထာ ပဋိဂ္ဂဟေတွာ အဂိလာနော ခါဒတိ ဝါ ဘုဉ္ဇတိ ဝါ, အာပတ္တိ ပါဋိဒေသနီယဿ. အပ္ပဋိသံဝိဒိတေ ဝေမတိကော ခါဒနီယံ ဝါ ဘောဇနီယံ ဝါ အဇ္ဈာရာမေ သဟတ္ထာ ပဋိဂ္ဂဟေတွာ အဂိလာနော ခါဒတိ ဝါ ဘုဉ္ဇတိ ဝါ, အာပတ္တိ ပါဋိဒေသနီယဿ. အပ္ပဋိသံဝိဒိတေ ပဋိသံဝိဒိတသညီ ခါဒနီယံ ဝါ ဘောဇနီယံ ဝါ အဇ္ဈာရာမေ သဟတ္ထာ ပဋိဂ္ဂဟေတွာ အဂိလာနော ခါဒတိ ဝါ ဘုဉ္ဇတိ ဝါ, အာပတ္တိ ပါဋိဒေသနီယဿ.
</Paragraph>

<Paragraph number="1677" book="paci">
ယာမကာလိကံ သတ္တာဟကာလိကံ ယာဝဇီဝိကံ အာဟာရတ္ထာယ ပဋိဂ္ဂဏှာတိ, အာပတ္တိ ဒုက္ကဋဿ. အဇ္ဈောဟာရေ အဇ္ဈောဟာရေ အာပတ္တိ ဒုက္ကဋဿ. ပဋိသံဝိဒိတေ အပ္ပဋိသံဝိဒိတသညီ, အာပတ္တိ ဒုက္ကဋဿ. ပဋိသံဝိဒိတေ ဝေမတိကော, အာပတ္တိ ဒုက္ကဋဿ. ပဋိသံဝိဒိတေ ပဋိသံဝိဒိတသညီ, အနာပတ္တိ.
</Paragraph>

</Division>
<Division number="575" book="paci" e="ch" v="2" p="238">

<Paragraph number="1678" book="paci">
အနာပတ္တိ—  ပဋိသံဝိဒိတေ, ဂိလာနဿ, ပဋိသံဝိဒိတေ ဝါ ဂိလာနဿ ဝါ သေသကံ ဘုဉ္ဇတိ, ဗဟာရာမေ ပဋိဂ္ဂဟေတွာ အန္တောအာရာမေ ဘုဉ္ဇတိ, တတ္ထ ဇာတကံ မူလံ ဝါ တစံ ဝါ ပတ္တံ ဝါ ပုပ္ဖံ ဝါ ဖလံ ဝါ ဘုဉ္ဇတိ, ယာမကာလိကံ သတ္တာဟကာလိကံ ယာဝဇီဝိကံ သတိ ပစ္စယေ ပရိဘုဉ္ဇတိ, ဥမ္မတ္တကဿ, အာဒိကမ္မိကဿာတိ.

</Paragraph>
</Division>

<Paragraph number="1679" type="center" book="paci">
စတုတ္ထပါဋိဒေသနီယသိက္ခာပဒံ နိဋ္ဌိတံ.


</Paragraph>

<Paragraph number="1680" book="paci">
ဥဒ္ဒိဋ္ဌာ ခေါ, အာယသ္မန္တော, စတ္တာရော ပါဋိဒေသနီယာ ဓမ္မာ. တတ္ထာယသ္မန္တေ ပုစ္ဆာမိ—  “ကစ္စိတ္ထ ပရိသုဒ္ဓါ”? ဒုတိယမ္ပိ ပုစ္ဆာမိ—  “ကစ္စိတ္ထ ပရိသုဒ္ဓါ”? တတိယမ္ပိ ပုစ္ဆာမိ—  “ကစ္စိတ္ထ ပရိသုဒ္ဓါ”? ပရိသုဒ္ဓေတ္ထာယသ္မန္တော, တသ္မာ တုဏှီ, ဧဝမေတံ ဓာရယာမီတိ.

</Paragraph>

<Paragraph number="1681" type="center" book="paci">
ပါဋိဒေသနီယကဏ္ဍံ နိဋ္ဌိတံ.
</Paragraph>