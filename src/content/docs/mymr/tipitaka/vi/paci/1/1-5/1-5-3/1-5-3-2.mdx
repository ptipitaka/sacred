---
title: 1.5.3.2 အတ္ထင်္ဂတသိက္ခာပဒ
tableOfContents: false
sidebar:
  order: 2
type: tipitaka
basket: vi
book: paci
review:
  current: review
  updated: '2025-10-20T13:11:03.701146'
  updated_by: ''
  notes: ''
  history:
  - state: review
    date: '2025-10-20T13:11:03.701146'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<DynamicBreadcrumb />


<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<Division number="153" book="paci" e="ch" v="2" p="77">

<Paragraph number="517" book="paci">
တေန သမယေန ဗုဒ္ဓေါ ဘဂဝါ သာဝတ္ထိယံ ဝိဟရတိ ဇေတဝနေ အနာထပိဏ္ဍိကဿ အာရာမေ. တေန ခေါ ပန သမယေန ထေရာ ဘိက္ခူ ဘိက္ခုနိယော ဩဝဒန္တိ ပရိယာယေန. တေန ခေါ ပန သမယေန အာယသ္မတော စူဠပန္ထကဿ ပရိယာယော ဟောတိ ဘိက္ခုနိယော ဩဝဒိတုံ. ဘိက္ခုနိယော ဧဝမာဟံသု—  “န ဒါနိ အဇ္ဇ ဩဝါဒေါ ဣဒ္ဓေါ ဘဝိဿတိ, တညေဝ ဒါနိ ဥဒါနံ အယျော စူဠပန္ထကော ပုနပ္ပုနံ ဘဏိဿတီ”တိ. အထ ခေါ တာ ဘိက္ခုနိယော ယေနာယသ္မာ စူဠပန္ထကော တေနုပသင်္ကမိံသု; ဥပသင်္ကမိတွာ အာယသ္မန္တံ စူဠပန္ထကံ အဘိဝါဒေတွာ ဧကမန္တံ နိသီဒိံသု. ဧကမန္တံ နိသိန္နာ ခေါ တာ ဘိက္ခုနိယော အာယသ္မာ စူဠပန္ထကော ဧတဒဝေါစ—  “သမဂ္ဂါတ္ထ, ဘဂိနိယော”တိ? “သမဂ္ဂါမှာယျာ”တိ. “ဝတ္တန္တိ, ဘဂိနိယော, အဋ္ဌ ဂရုဓမ္မာ”တိ? “ဝတ္တန္တာယျာ”တိ. “ဧသော, ဘဂိနိယော, ဩဝါဒေါ”တိ နိယျာဒေတွာ ဣမံ ဥဒါနံ ပုနပ္ပုနံ အဘာသိ—
</Paragraph>

<Paragraph number="518" type="verses" book="paci">
_“အဓိစေတသော အပ္ပမဇ္ဇတော,_  
_မုနိနော မောနပထေသု သိက္ခတော;_  
_သောကာ န ဘဝန္တိ တာဒိနော,_  
ဥပသန္တဿ သဒါ သတီမတော”တိ._  

</Paragraph>

<Paragraph number="519" book="paci">
ဘိက္ခုနိယော ဧဝမာဟံသု—  “နနု အဝေါစုမှာ—  န ဒါနိ အဇ္ဇ ဩဝါဒေါ ဣဒ္ဓေါ ဘဝိဿတိ, တညေဝ ဒါနိ ဥဒါနံ အယျော စူဠပန္ထကော ပုနပ္ပုနံ ဘဏိဿတီ”တိ. အဿောသိ ခေါ အာယသ္မာ စူဠပန္ထကော တာသံ ဘိက္ခုနီနံ ဣမံ ကထာသလ္လာပံ. အထ ခေါ အာယသ္မာ စူဠပန္ထကော ဝေဟာသံ အဗ္ဘုဂ္ဂန္တွာ အာကာသေ အန္တလိက္ခေ စင်္ကမတိပိ တိဋ္ဌတိပိ နိသီဒတိပိ သေယျမ္ပိ ကပ္ပေတိ ဓူမာယတိပိ ပဇ္ဇလတိပိ အန္တရဓာယတိပိ, တဉ္စေဝ ဥဒါနံ ဘဏတိ အညဉ္စ ဗဟုံ ဗုဒ္ဓဝစနံ. ဘိက္ခုနိယော ဧဝမာဟံသု—  “အစ္ဆရိယံ ဝတ ဘော, အဗ္ဘုတံ ဝတ ဘော. န ဝတ နော ဣတော ပုဗ္ဗေ ဩဝါဒေါ ဧဝံ ဣဒ္ဓေါ ဘူတပုဗ္ဗော ယထာ အယျဿ စူဠပန္ထကဿာ”တိ. အထ ခေါ အာယသ္မာ စူဠပန္ထကော တာ ဘိက္ခုနိယော ယာဝ သမန္ဓကာရာ ဩဝဒိတွာ ဥယျောဇေသိ—  “ဂစ္ဆထ, ဘဂိနိယော”တိ.
</Paragraph>

<Paragraph number="520" book="paci">
အထ ခေါ တာ ဘိက္ခုနိယော နဂရဒွါရေ ထကိတေ ဗဟိနဂရေ ဝသိတွာ ကာလဿေဝ နဂရံ ပဝိသန္တိ. မနုဿာ ဥဇ္ဈာယန္တိ ခိယျန္တိ ဝိပါစေန္တိ—  “အဗြဟ္မစာရိနိယော ဣမာ ဘိက္ခုနိယော; အာရာမေ ဘိက္ခူဟိ သဒ္ဓိံ ဝသိတွာ ဣဒါနိ နဂရံ ပဝိသန္တီ”တိ.
</Paragraph>

<Paragraph number="521" book="paci">
အဿောသုံ ခေါ ဘိက္ခူ တေသံ မနုဿာနံ ဥဇ္ဈာယန္တာနံ ခိယျန္တာနံ ဝိပါစေန္တာနံ. ယေ တေ ဘိက္ခူ အပ္ပိစ္ဆာ …ပေ…  တေ ဥဇ္ဈာယန္တိ ခိယျန္တိ ဝိပါစေန္တိ—  “ကထဉှိ နာမ အာယသ္မာ စူဠပန္ထကော အတ္ထင်္ဂတေ သူရိယေ ဘိက္ခုနိယော ဩဝဒိဿတီ”တိ …ပေ…  “သစ္စံ ကိရ တွံ, စူဠပန္ထက, အတ္ထင်္ဂတေ သူရိယေ ဘိက္ခုနိယော ဩဝဒသီ”တိ? “သစ္စံ, ဘဂဝါ”တိ. ဝိဂရဟိ ဗုဒ္ဓေါ ဘဂဝါ …ပေ…  ကထဉှိ နာမ တွံ, စူဠပန္ထက, အတ္ထင်္ဂတေ သူရိယေ ဘိက္ခုနိယော ဩဝဒိဿသိ. နေတံ, စူဠပန္ထက, အပ္ပသန္နာနံ ဝါ ပသာဒါယ …ပေ…  ဧဝဉ္စ ပန, ဘိက္ခဝေ, ဣမံ သိက္ခာပဒံ ဥဒ္ဒိသေယျာထ—
</Paragraph>

</Division>
<Division number="154" book="paci" e="ch" v="2" p="78">

<Paragraph number="522" book="paci">
<Emphasis>“သမ္မတောပိ စေ ဘိက္ခု အတ္ထင်္ဂတေ သူရိယေ ဘိက္ခုနိယော ဩဝဒေယျ, ပါစိတ္တိယန်”</Emphasis>တိ. (*22*:<Emphasis>71</Emphasis>)
</Paragraph>

</Division>
<Division number="155" book="paci" e="ch" v="2" p="78">

<Paragraph number="523" book="paci">
<Emphasis>သမ္မတော</Emphasis> နာမ ဉတ္တိစတုတ္ထေန ကမ္မေန သမ္မတော.
</Paragraph>

<Paragraph number="524" book="paci">
<Emphasis>အတ္ထင်္ဂတေ သူရိယေ</Emphasis>တိ ဩဂ္ဂတေ သူရိယေ.
</Paragraph>

<Paragraph number="525" book="paci">
<Emphasis>ဘိက္ခုနီ</Emphasis> နာမ ဥဘတောသံဃေ ဥပသမ္ပန္နာ.
</Paragraph>

<Paragraph number="526" book="paci">
<Emphasis>ဩဝဒေယျာ</Emphasis>တိ အဋ္ဌဟိ ဝါ ဂရုဓမ္မေဟိ အညေန ဝါ ဓမ္မေန ဩဝဒတိ, အာပတ္တိ ပါစိတ္တိယဿ.
</Paragraph>

</Division>
<Division number="156" book="paci" e="ch" v="2" p="78">

<Paragraph number="527" book="paci">
အတ္ထင်္ဂတေ အတ္ထင်္ဂတသညီ ဩဝဒတိ, အာပတ္တိ ပါစိတ္တိယဿ. အတ္ထင်္ဂတေ ဝေမတိကော ဩဝဒတိ, အာပတ္တိ ပါစိတ္တိယဿ. အတ္ထင်္ဂတေ အနတ္ထင်္ဂတသညီ ဩဝဒတိ, အာပတ္တိ ပါစိတ္တိယဿ.
</Paragraph>

<Paragraph number="528" book="paci">
ဧကတောဥပသမ္ပန္နာယ ဩဝဒတိ, အာပတ္တိ ဒုက္ကဋဿ. အနတ္ထင်္ဂတေ အတ္ထင်္ဂတသညီ, အာပတ္တိ ဒုက္ကဋဿ. အနတ္ထင်္ဂတေ ဝေမတိကော, အာပတ္တိ ဒုက္ကဋဿ. အနတ္ထင်္ဂတေ အနတ္ထင်္ဂတသညီ, အနာပတ္တိ.
</Paragraph>

</Division>
<Division number="157" book="paci" e="ch" v="2" p="78">

<Paragraph number="529" book="paci">
အနာပတ္တိ—  ဥဒ္ဒေသံ ဒေန္တော, ပရိပုစ္ဆံ ဒေန္တော, “ဩသာရေဟိ အယျာ”တိ ဝုစ္စမာနော, ဩသာရေတိ, ပဉှံ ပုစ္ဆတိ, ပဉှံ ပုဋ္ဌော ကထေတိ, အညဿတ္ထာယ ဘဏန္တံ ဘိက္ခုနိယော သုဏန္တိ, သိက္ခမာနာယ သာမဏေရိယာ, ဥမ္မတ္တကဿ, အာဒိကမ္မိကဿာတိ.

</Paragraph>
</Division>

<Paragraph number="530" type="center" book="paci">
အတ္ထင်္ဂတသိက္ခာပဒံ နိဋ္ဌိတံ ဒုတိယံ.
</Paragraph>