---
title: "1.5.3.6 စီဝရသိဗ္ဗနသိက္ခာပဒ"
tableOfContents: false
sidebar:
  order: 7
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="175" book="paci">

<Paragraph number="575" book="paci">
တေန သမယေန ဗုဒ္ဓေါ ဘဂဝါ သာဝတ္ထိယံ ဝိဟရတိ ဇေတဝနေ အနာထပိဏ္ဍိကဿ အာရာမေ. တေန ခေါ ပန သမယေန အာယသ္မာ ဥဒါယီ ပဋ္ဋော ဟောတိ စီဝရကမ္မံ ကာတုံ. အညတရာ ဘိက္ခုနီ ယေနာယသ္မာ ဥဒါယီ တေနုပသင်္ကမိ; ဥပသင်္ကမိတွာ အာယသ္မန္တံ ဥဒါယိံ ဧတဒဝေါစ—  “သာဓု မေ, ဘန္တေ, အယျော စီဝရံ သိဗ္ဗတူ”တိ. အထ ခေါ အာယသ္မာ ဥဒါယီ တဿာ ဘိက္ခုနိယာ စီဝရံ သိဗ္ဗိတွာ သုရတ္တံ သုပရိကမ္မကတံ ကတွာ မဇ္ဈေ ပဋိဘာနစိတ္တံ ဝုဋ္ဌာပေတွာ သံဟရိတွာ နိက္ခိပိ. အထ ခေါ သာ ဘိက္ခုနီ ယေနာယသ္မာ ဥဒါယီ တေနုပသင်္ကမိ; ဥပသင်္ကမိတွာ အာယသ္မန္တံ ဥဒါယိံ ဧတဒဝေါစ—  “ကဟံ တံ, ဘန္တေ, စီဝရန်”တိ? “ဟန္ဒ, ဘဂိနိ, ဣမံ စီဝရံ ယထာသံဟဋံ ဟရိတွာ နိက္ခိပိတွာ ယဒါ ဘိက္ခုနိသံဃော ဩဝါဒံ အာဂစ္ဆတိ တဒါ ဣမံ စီဝရံ ပါရုပိတွာ ဘိက္ခုနိသံဃဿ ပိဋ္ဌိတော ပိဋ္ဌိတော အာဂစ္ဆာ”တိ. အထ ခေါ သာ ဘိက္ခုနီ တံ စီဝရံ ယထာသံဟဋံ ဟရိတွာ နိက္ခိပိတွာ ယဒါ ဘိက္ခုနိသံဃော ဩဝါဒံ အာဂစ္ဆတိ တဒါ တံ စီဝရံ ပါရုပိတွာ ဘိက္ခုနိသံဃဿ ပိဋ္ဌိတော ပိဋ္ဌိတော အာဂစ္ဆတိ. မနုဿာ ဥဇ္ဈာယန္တိ ခိယျန္တိ ဝိပါစေန္တိ—  “ယာဝ ဆိန္နိကာ ဣမာ ဘိက္ခုနိယော ဓုတ္တိကာ အဟိရိကာယော, ယတြ ဟိ နာမ စီဝရေ ပဋိဘာနစိတ္တံ ဝုဋ္ဌာပေဿန္တီ”တိ.
</Paragraph>

<Paragraph number="576" book="paci">
ဘိက္ခုနိယော ဧဝမာဟံသု—  “ကဿိဒံ ကမ္မန်”တိ? “အယျဿ ဥဒါယိဿာ”တိ. “ယေပိ တေ ဆိန္နကာ ဓုတ္တကာ အဟိရိကာ တေသမ္ပိ ဧဝရူပံ န သောဘေယျ, ကိံ ပန အယျဿ ဥဒါယိဿာ”တိ. အထ ခေါ တာ ဘိက္ခုနိယော ဘိက္ခူနံ ဧတမတ္ထံ အာရောစေသုံ.
</Paragraph>

<Paragraph number="577" book="paci">
ယေ တေ ဘိက္ခူ အပ္ပိစ္ဆာ …ပေ…  တေ ဥဇ္ဈာယန္တိ ခိယျန္တိ ဝိပါစေန္တိ—  “ကထဉှိ နာမ အာယသ္မာ ဥဒါယီ ဘိက္ခုနိယာ စီဝရံ သိဗ္ဗိဿတီ”တိ …ပေ…  “သစ္စံ ကိရ တွံ, ဥဒါယိ, ဘိက္ခုနိယာ စီဝရံ သိဗ္ဗသီ”တိ? “သစ္စံ, ဘဂဝါ”တိ. “ဉာတိကာ တေ, ဥဒါယိ, အညာတိကာ”တိ? “အညာတိကာ, ဘဂဝါ”တိ. “အညာတကော, မောဃပုရိသ, အညာတိကာယ န ဇာနာတိ ပတိရူပံ ဝါ အပ္ပတိရူပံ ဝါ ပါသာဒိကံ ဝါ အပါသာဒိကံ ဝါ. ကထဉှိ နာမ တွံ, မောဃပုရိသ, အညာတိကာယ ဘိက္ခုနိယာ စီဝရံ သိဗ္ဗိဿသိ. နေတံ, မောဃပုရိသ, အပ္ပသန္နာနံ ဝါ ပသာဒါယ …ပေ…  ဧဝဉ္စ ပန, ဘိက္ခဝေ, ဣမံ သိက္ခာပဒံ ဥဒ္ဒိသေယျာထ—
</Paragraph>

</Division>
<Division number="176" book="paci">

<Paragraph number="578" book="paci">
<Emphasis>“ယော ပန ဘိက္ခု အညာတိကာယ ဘိက္ခုနိယာ စီဝရံ သိဗ္ဗေယျ ဝါ သိဗ္ဗာပေယျ ဝါ, ပါစိတ္တိယန်”</Emphasis>တိ. (*26*:<Emphasis>75</Emphasis>)
</Paragraph>

</Division>
<Division number="177" book="paci">

<Paragraph number="579" book="paci">
<Emphasis>ယော ပနာ</Emphasis>တိ ယော ယာဒိသော …ပေ…  <Emphasis>ဘိက္ခူ</Emphasis>တိ …ပေ…  အယံ ဣမသ္မိံ အတ္ထေ အဓိပ္ပေတော ဘိက္ခူတိ.
</Paragraph>

<Paragraph number="580" book="paci">
<Emphasis>အညာတိကာ</Emphasis> နာမ မာတိတော ဝါ ပိတိတော ဝါ ယာဝ သတ္တမာ ပိတာမဟယုဂါ အသမ္ဗဒ္ဓါ.
</Paragraph>

<Paragraph number="581" book="paci">
<Emphasis>ဘိက္ခုနီ</Emphasis> နာမ ဥဘတောသံဃေ ဥပသမ္ပန္နာ.
</Paragraph>

<Paragraph number="582" book="paci">
<Emphasis>စီဝရံ</Emphasis> နာမ ဆန္နံ စီဝရာနံ အညတရံ စီဝရံ.
</Paragraph>

<Paragraph number="583" book="paci">
<Emphasis>သိဗ္ဗေယျာ</Emphasis>တိ သယံ သိဗ္ဗတိ အာရာပထေ အာရာပထေ အာပတ္တိ ပါစိတ္တိယဿ.
</Paragraph>

<Paragraph number="584" book="paci">
<Emphasis>သိဗ္ဗာပေယျာ</Emphasis>တိ အညံ အာဏာပေတိ, အာပတ္တိ ပါစိတ္တိယဿ. သကိံ အာဏတ္တော ဗဟုကမ္ပိ သိဗ္ဗတိ, အာပတ္တိ ပါစိတ္တိယဿ.
</Paragraph>

</Division>
<Division number="178" book="paci">

<Paragraph number="585" book="paci">
အညာတိကာယ အညာတိကသညီ စီဝရံ သိဗ္ဗတိ ဝါ သိဗ္ဗာပေတိ ဝါ, အာပတ္တိ ပါစိတ္တိယဿ. အညာတိကာယ ဝေမတိကော စီဝရံ သိဗ္ဗတိ ဝါ သိဗ္ဗာပေတိ ဝါ, အာပတ္တိ ပါစိတ္တိယဿ. အညာတိကာယ ဉာတိကသညီ စီဝရံ သိဗ္ဗတိ ဝါ သိဗ္ဗာပေတိ ဝါ, အာပတ္တိ ပါစိတ္တိယဿ.
</Paragraph>

<Paragraph number="586" book="paci">
ဧကတောဥပသမ္ပန္နာယ စီဝရံ သိဗ္ဗတိ ဝါ သိဗ္ဗာပေတိ ဝါ, အာပတ္တိ ဒုက္ကဋဿ. ဉာတိကာယ အညာတိကသညီ, အာပတ္တိ ဒုက္ကဋဿ. ဉာတိကာယ ဝေမတိကော, အာပတ္တိ ဒုက္ကဋဿ. ဉာတိကာယ ဉာတိကသညီ, အနာပတ္တိ.
</Paragraph>

</Division>
<Division number="179" book="paci">

<Paragraph number="587" book="paci">
အနာပတ္တိ—  ဉာတိကာယ, စီဝရံ ဌပေတွာ အညံ ပရိက္ခာရံ သိဗ္ဗတိ ဝါ သိဗ္ဗာပေတိ ဝါ, သိက္ခမာနာယ, သာမဏေရိယာ, ဥမ္မတ္တကဿ, အာဒိကမ္မိကဿာတိ.

</Paragraph>
</Division>

<Paragraph number="588" type="center" book="paci">
စီဝရသိဗ္ဗနသိက္ခာပဒံ နိဋ္ဌိတံ ဆဋ္ဌံ.
</Paragraph>