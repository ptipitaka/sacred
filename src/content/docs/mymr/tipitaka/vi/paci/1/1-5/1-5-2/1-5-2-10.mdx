---
title: 1.5.2.10 သပ္ပါဏကသိက္ခာပဒ
tableOfContents: false
sidebar:
  order: 10
type: tipitaka
basket: vi
book: paci
review:
  current: review
  updated: '2025-10-27T21:49:35.305811'
  updated_by: ''
  notes: ''
  history:
  - state: review
    date: '2025-10-27T21:49:35.305811'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="139" book="paci" e="ch" v="2" p="69">

<Paragraph number="473" book="paci">
တေန သမယေန ဗုဒ္ဓေါ ဘဂဝါ အာဠဝိယံ ဝိဟရတိ အဂ္ဂါဠဝေ စေတိယေ. တေန ခေါ ပန သမယေန အာဠဝကာ ဘိက္ခူ နဝကမ္မံ ကရောန္တာ ဇာနံ သပ္ပါဏကံ ဥဒကံ တိဏမ္ပိ မတ္တိကမ္ပိ သိဉ္စန္တိပိ သိဉ္စာပေန္တိပိ. ယေ တေ ဘိက္ခူ အပ္ပိစ္ဆာ …ပေ…  တေ ဥဇ္ဈာယန္တိ ခိယျန္တိ ဝိပါစေန္တိ—  “ကထဉှိ နာမ အာဠဝကာ ဘိက္ခူ ဇာနံ သပ္ပါဏကံ ဥဒကံ တိဏမ္ပိ မတ္တိကမ္ပိ သိဉ္စိဿန္တိပိ သိဉ္စာပေဿန္တိပီ”တိ. အထ ခေါ တေ ဘိက္ခူ အာဠဝကေ ဘိက္ခူ အနေကပရိယာယေန ဝိဂရဟိတွာ ဘဂဝတော ဧတမတ္ထံ အာရောစေသုံ …ပေ…  “သစ္စံ ကိရ တုမှေ, ဘိက္ခဝေ, ဇာနံ သပ္ပါဏကံ ဥဒကံ တိဏမ္ပိ မတ္တိကမ္ပိ သိဉ္စထပိ သိဉ္စာပေထပီ”တိ? “သစ္စံ, ဘဂဝါ”တိ. ဝိဂရဟိ ဗုဒ္ဓေါ ဘဂဝါ …ပေ…  ကထဉှိ နာမ တုမှေ, မောဃပုရိသာ, ဇာနံ သပ္ပါဏကံ ဥဒကံ တိဏမ္ပိ မတ္တိကမ္ပိ သိဉ္စိဿထပိ သိဉ္စာပေဿထပိ. နေတံ, မောဃပုရိသာ, အပ္ပသန္နာနံ ဝါ ပသာဒါယ …ပေ…  ဧဝဉ္စ ပန, ဘိက္ခဝေ, ဣမံ သိက္ခာပဒံ ဥဒ္ဒိသေယျာထ—
</Paragraph>

</Division>
<Division number="140" book="paci" e="ch" v="2" p="70">

<Paragraph number="474" book="paci">
<Emphasis>“ယော ပန ဘိက္ခု ဇာနံ သပ္ပါဏကံ ဥဒကံ တိဏံ ဝါ မတ္တိကံ ဝါ သိဉ္စေယျ ဝါ သိဉ္စာပေယျ ဝါ, ပါစိတ္တိယန်”</Emphasis>တိ. (*20*:<Emphasis>69</Emphasis>)
</Paragraph>

</Division>
<Division number="141" book="paci" e="ch" v="2" p="70">

<Paragraph number="475" book="paci">
<Emphasis>ယော ပနာ</Emphasis>တိ ယော ယာဒိသော …ပေ…  <Emphasis>ဘိက္ခူ</Emphasis>တိ …ပေ…  အယံ ဣမသ္မိံ အတ္ထေ အဓိပ္ပေတော ဘိက္ခူတိ.
</Paragraph>

<Paragraph number="476" book="paci">
<Emphasis>ဇာနာတိ</Emphasis> နာမ သာမံ ဝါ ဇာနာတိ. အညေ ဝါ တဿ အာရောစေန္တိ.
</Paragraph>

<Paragraph number="477" book="paci">
<Emphasis>သိဉ္စေယျာ</Emphasis>တိ သယံ သိဉ္စတိ, အာပတ္တိ ပါစိတ္တိယဿ.
</Paragraph>

<Paragraph number="478" book="paci">
<Emphasis>သိဉ္စာပေယျာ</Emphasis>တိ အညံ အာဏာပေတိ, အာပတ္တိ ပါစိတ္တိယဿ. သကိံ အာဏတ္တော ဗဟုကမ္ပိ သိဉ္စတိ, အာပတ္တိ ပါစိတ္တိယဿ.
</Paragraph>

</Division>
<Division number="142" book="paci" e="ch" v="2" p="70">

<Paragraph number="479" book="paci">
သပ္ပါဏကေ သပ္ပါဏကသညီ တိဏံ ဝါ မတ္တိကံ ဝါ သိဉ္စတိ ဝါ သိဉ္စာပေတိ ဝါ, အာပတ္တိ ပါစိတ္တိယဿ. သပ္ပါဏကေ ဝေမတိကော တိဏံ ဝါ မတ္တိကံ ဝါ သိဉ္စတိ ဝါ သိဉ္စာပေတိ ဝါ, အာပတ္တိ ဒုက္ကဋဿ. သပ္ပါဏကေ အပ္ပါဏကသညီ တိဏံ ဝါ မတ္တိကံ ဝါ သိဉ္စတိ ဝါ သိဉ္စာပေတိ ဝါ, အနာပတ္တိ. အပ္ပါဏကေ သပ္ပါဏကသညီ, အာပတ္တိ ဒုက္ကဋဿ. အပ္ပါဏကေ ဝေမတိကော, အာပတ္တိ ဒုက္ကဋဿ. အပ္ပါဏကေ အပ္ပါဏကသညီ, အနာပတ္တိ.
</Paragraph>

</Division>
<Division number="143" book="paci" e="ch" v="2" p="70">

<Paragraph number="480" book="paci">
အနာပတ္တိ—  အသဉ္စိစ္စ, အဿတိယာ, အဇာနန္တဿ, ဥမ္မတ္တကဿ, အာဒိကမ္မိကဿာတိ.

</Paragraph>
</Division>

<Paragraph number="481" type="center" book="paci">
သပ္ပါဏကသိက္ခာပဒံ နိဋ္ဌိတံ ဒသမံ.

  
ဘူတဂါမဝဂ္ဂေါ ဒုတိယော.



</Paragraph>

<Paragraph number="482" type="center" book="paci">
တဿုဒ္ဒါနံ


</Paragraph>

<Paragraph number="483" type="verses" book="paci">
_ဘူတံ အညာယ ဥဇ္ဈာယံ,_  
_ပက္ကမန္တေန တေ ဒုဝေ;_  
_ပုဗ္ဗေ နိက္ကဍ္ဎနာဟစ္စ,_  
_ဒွါရံ သပ္ပါဏကေန စာတိ._
</Paragraph>