---
title: 1.5.5.3 သဘောဇနသိက္ခာပဒ
tableOfContents: false
sidebar:
  order: 3
type: tipitaka
basket: vi
book: paci
review:
  current: review
  updated: '2025-10-20T13:11:03.758178'
  updated_by: ''
  notes: ''
  history:
  - state: review
    date: '2025-10-20T13:11:03.758178'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<DynamicBreadcrumb />


<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<Division number="279" book="paci" e="ch" v="2" p="126">

<Paragraph number="894" book="paci">
တေန သမယေန ဗုဒ္ဓေါ ဘဂဝါ သာဝတ္ထိယံ ဝိဟရတိ ဇေတဝနေ အနာထပိဏ္ဍိကဿ အာရာမေ. တေန ခေါ ပန သမယေန အာယသ္မာ ဥပနန္ဒော သကျပုတ္တော သဟာယကဿ ဃရံ ဂန္တွာ တဿ ပဇာပတိယာ သဒ္ဓိံ သယနိဃရေ နိသဇ္ဇံ ကပ္ပေသိ. အထ ခေါ သော ပုရိသော ယေနာယသ္မာ ဥပနန္ဒော သကျပုတ္တော တေနုပသင်္ကမိ; ဥပသင်္ကမိတွာ အာယသ္မန္တံ ဥပနန္ဒံ သကျပုတ္တံ အဘိဝါဒေတွာ ဧကမန္တံ နိသီဒိ. ဧကမန္တံ နိသိန္နော ခေါ သော ပုရိသော ပဇာပတိံ ဧတဒဝေါစ—  “ဒဒေဟာယျဿ ဘိက္ခန်”တိ. အထ ခေါ သာ ဣတ္ထီ အာယသ္မတော ဥပနန္ဒဿ သကျပုတ္တဿ ဘိက္ခံ အဒါသိ. အထ ခေါ သော ပုရိသော အာယသ္မန္တံ ဥပနန္ဒံ သကျပုတ္တံ ဧတဒဝေါစ—  “ဂစ္ဆထ, ဘန္တေ, ယတော အယျဿ ဘိက္ခာ ဒိန္နာ”တိ. အထ ခေါ သာ ဣတ္ထီ သလ္လက္ခေတွာ—  “ပရိယုဋ္ဌိတော အယံ ပုရိသော”တိ, အာယသ္မန္တံ ဥပနန္ဒံ သကျပုတ္တံ ဧတဒဝေါစ—  “နိသီဒထ, ဘန္တေ, မာ အဂမိတ္ထာ”တိ. ဒုတိယမ္ပိ ခေါ သော ပုရိသော …ပေ…  တတိယမ္ပိ ခေါ သော ပုရိသော အာယသ္မန္တံ ဥပနန္ဒံ သကျပုတ္တံ ဧတဒဝေါစ—  “ဂစ္ဆထ, ဘန္တေ, ယတော အယျဿ ဘိက္ခာ ဒိန္နာ”တိ. တတိယမ္ပိ ခေါ သာ ဣတ္ထီ အာယသ္မန္တံ ဥပနန္ဒံ သကျပုတ္တံ ဧတဒဝေါစ—  “နိသီဒထ, ဘန္တေ, မာ အဂမိတ္ထာ”တိ.
</Paragraph>

<Paragraph number="895" book="paci">
အထ ခေါ သော ပုရိသော နိက္ခမိတွာ ဘိက္ခူ ဥဇ္ဈာပေသိ—  “အယံ, ဘန္တေ, အယျော ဥပနန္ဒော မယှံ ပဇာပတိယာ သဒ္ဓိံ သယနိဃရေ နိသိန္နော. သော မယာ ဥယျောဇီယမာနော န ဣစ္ဆတိ ဂန္တုံ. ဗဟုကိစ္စာ မယံ ဗဟုကရဏီယာ”တိ.
</Paragraph>

<Paragraph number="896" book="paci">
ယေ တေ ဘိက္ခူ အပ္ပိစ္ဆာ …ပေ…  တေ ဥဇ္ဈာယန္တိ ခိယျန္တိ ဝိပါစေန္တိ—  “ကထဉှိ နာမ အာယသ္မာ ဥပနန္ဒော သကျပုတ္တော သဘောဇနေ ကုလေ အနုပခဇ္ဇ နိသဇ္ဇံ ကပ္ပေဿတီ”တိ …ပေ…  “သစ္စံ ကိရ တွံ, ဥပနန္ဒ, သဘောဇနေ ကုလေ အနုပခဇ္ဇ နိသဇ္ဇံ ကပ္ပေသီ”တိ? “သစ္စံ, ဘဂဝါ”တိ. ဝိဂရဟိ ဗုဒ္ဓေါ ဘဂဝါ …ပေ…  ကထဉှိ နာမ တွံ, မောဃပုရိသ, သဘောဇနေ ကုလေ အနုပခဇ္ဇ နိသဇ္ဇံ ကပ္ပေဿသိ. နေတံ, မောဃပုရိသ, အပ္ပသန္နာနံ ဝါ ပသာဒါယ …ပေ…  ဧဝဉ္စ ပန, ဘိက္ခဝေ, ဣမံ သိက္ခာပဒံ ဥဒ္ဒိသေယျာထ—
</Paragraph>

</Division>
<Division number="280" book="paci" e="ch" v="2" p="127">

<Paragraph number="897" book="paci">
<Emphasis>“ယော ပန ဘိက္ခု သဘောဇနေ ကုလေ အနုပခဇ္ဇ နိသဇ္ဇံ ကပ္ပေယျ, ပါစိတ္တိယန်”</Emphasis>တိ. (*43*:<Emphasis>92</Emphasis>)
</Paragraph>

</Division>
<Division number="281" book="paci" e="ch" v="2" p="127">

<Paragraph number="898" book="paci">
<Emphasis>ယော ပနာ</Emphasis>တိ ယော ယာဒိသော …ပေ…  <Emphasis>ဘိက္ခူ</Emphasis>တိ …ပေ…  အယံ ဣမသ္မိံ အတ္ထေ အဓိပ္ပေတော ဘိက္ခူတိ.
</Paragraph>

<Paragraph number="899" book="paci">
<Emphasis>သဘောဇနံ</Emphasis> နာမ ကုလံ ဣတ္ထီ စေဝ ဟောတိ ပုရိသော စ, ဣတ္ထီ စ ပုရိသော စ ဥဘော အနိက္ခန္တာ ဟောန္တိ, ဥဘော အဝီတရာဂါ.
</Paragraph>

<Paragraph number="900" book="paci">
<Emphasis>အနုပခဇ္ဇာ</Emphasis>တိ အနုပဝိသိတွာ.
</Paragraph>

<Paragraph number="901" book="paci">
<Emphasis>နိသဇ္ဇံ ကပ္ပေယျာ</Emphasis>တိ မဟလ္လကေ ဃရေ ပိဋ္ဌသင်္ဃာဋဿ ဟတ္ထပါသံ ဝိဇဟိတွာ နိသီဒတိ, အာပတ္တိ ပါစိတ္တိယဿ. ခုဒ္ဒကေ ဃရေ ပိဋ္ဌိဝံသံ အတိက္ကမိတွာ နိသီဒတိ, အာပတ္တိ ပါစိတ္တိယဿ.
</Paragraph>

</Division>
<Division number="282" book="paci" e="ch" v="2" p="127">

<Paragraph number="902" book="paci">
သယနိဃရေ သယနိဃရသညီ သဘောဇနေ ကုလေ အနုပခဇ္ဇ နိသဇ္ဇံ ကပ္ပေတိ, အာပတ္တိ ပါစိတ္တိယဿ. သယနိဃရေ ဝေမတိကော သဘောဇနေ ကုလေ အနုပခဇ္ဇ နိသဇ္ဇံ ကပ္ပေတိ, အာပတ္တိ ပါစိတ္တိယဿ. သယနိဃရေ နသယနိဃရသညီ သဘောဇနေ ကုလေ အနုပခဇ္ဇ နိသဇ္ဇံ ကပ္ပေတိ, အာပတ္တိ ပါစိတ္တိယဿ.
</Paragraph>

<Paragraph number="903" book="paci">
နသယနိဃရေ သယနိဃရသညီ, အာပတ္တိ ဒုက္ကဋဿ. နသယနိဃရေ ဝေမတိကော, အာပတ္တိ ဒုက္ကဋဿ. နသယနိဃရေ နသယနိဃရသညီ, အနာပတ္တိ.
</Paragraph>

</Division>
<Division number="283" book="paci" e="ch" v="2" p="128">

<Paragraph number="904" book="paci">
အနာပတ္တိ—  မဟလ္လကေ ဃရေ ပိဋ္ဌသင်္ဃာဋဿ ဟတ္ထပါသံ အဝိဇဟိတွာ နိသီဒတိ, ခုဒ္ဒကေ ဃရေ ပိဋ္ဌိဝံသံ အနတိက္ကမိတွာ နိသီဒတိ, ဘိက္ခု ဒုတိယော ဟောတိ, ဥဘော နိက္ခန္တာ ဟောန္တိ, ဥဘော ဝီတရာဂါ, နသယနိဃရေ, ဥမ္မတ္တကဿ, အာဒိကမ္မိကဿာတိ.

</Paragraph>
</Division>

<Paragraph number="905" type="center" book="paci">
သဘောဇနသိက္ခာပဒံ နိဋ္ဌိတံ တတိယံ.
</Paragraph>