---
title: 1.5.4.9 ပဏီတဘောဇနသိက္ခာပဒ
tableOfContents: false
sidebar:
  order: 9
type: tipitaka
basket: vi
book: paci
review:
  current: review
  updated: '2025-10-27T21:49:35.741911'
  updated_by: ''
  notes: ''
  history:
  - state: review
    date: '2025-10-27T21:49:35.741911'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="257" book="paci" e="ch" v="2" p="118">

<Paragraph number="824" book="paci">
တေန သမယေန ဗုဒ္ဓေါ ဘဂဝါ သာဝတ္ထိယံ ဝိဟရတိ ဇေတဝနေ အနာထပိဏ္ဍိကဿ အာရာမေ. တေန ခေါ ပန သမယေန ဆဗ္ဗဂ္ဂိယာ ဘိက္ခူ ပဏီတဘောဇနာနိ အတ္တနော အတ္ထာယ ဝိညာပေတွာ ဘုဉ္ဇန္တိ. မနုဿာ ဥဇ္ဈာယန္တိ ခိယျန္တိ ဝိပါစေန္တိ—  “ကထဉှိ နာမ သမဏာ သကျပုတ္တိယာ ပဏီတဘောဇနာနိ အတ္တနော အတ္ထာယ ဝိညာပေတွာ ဘုဉ္ဇိဿန္တိ. ကဿ သမ္ပန္နံ န မနာပံ, ကဿ သာဒုံ န ရုစ္စတီ”တိ.
</Paragraph>

<Paragraph number="825" book="paci">
အဿောသုံ ခေါ ဘိက္ခူ တေသံ မနုဿာနံ ဥဇ္ဈာယန္တာနံ ခိယျန္တာနံ ဝိပါစေန္တာနံ. ယေ တေ ဘိက္ခူ အပ္ပိစ္ဆာ …ပေ…  တေ ဥဇ္ဈာယန္တိ ခိယျန္တိ ဝိပါစေန္တိ—  “ကထဉှိ နာမ ဆဗ္ဗဂ္ဂိယာ ဘိက္ခူ ပဏီတဘောဇနာနိ အတ္တနော အတ္ထာယ ဝိညာပေတွာ ဘုဉ္ဇိဿန္တီ”တိ …ပေ…  “သစ္စံ ကိရ တုမှေ, ဘိက္ခဝေ, ပဏီတဘောဇနာနိ အတ္တနော အတ္ထာယ ဝိညာပေတွာ ဘုဉ္ဇထာ”တိ? “သစ္စံ, ဘဂဝါ”တိ. ဝိဂရဟိ ဗုဒ္ဓေါ ဘဂဝါ …ပေ…  ကထဉှိ နာမ တုမှေ, မောဃပုရိသာ, ပဏီတဘောဇနာနိ အတ္တနော အတ္ထာယ ဝိညာပေတွာ ဘုဉ္ဇိဿထ. နေတံ, မောဃပုရိသာ, အပ္ပသန္နာနံ ဝါ ပသာဒါယ …ပေ…  ဧဝဉ္စ ပန, ဘိက္ခဝေ, ဣမံ သိက္ခာပဒံ ဥဒ္ဒိသေယျာထ—
</Paragraph>

<Paragraph number="826" book="paci">
<Emphasis>“ယာနိ ခေါ ပန တာနိ ပဏီတဘောဇနာနိ, သေယျထိဒံ—  သပ္ပိ နဝနီတံ တေလံ မဓု ဖာဏိတံ မစ္ဆော မံသံ ခီရံ ဒဓိ. ယော ပန ဘိက္ခု ဧဝရူပါနိ ပဏီတဘောဇနာနိ အတ္တနော အတ္ထာယ ဝိညာပေတွာ ဘုဉ္ဇေယျ, ပါစိတ္တိယန်”</Emphasis>တိ.
</Paragraph>

<Paragraph number="827" book="paci">
ဧဝဉ္စိဒံ ဘဂဝတာ ဘိက္ခူနံ သိက္ခာပဒံ ပညတ္တံ ဟောတိ.
</Paragraph>

</Division>
<Division number="258" book="paci" e="ch" v="2" p="118">

<Paragraph number="828" book="paci">
တေန ခေါ ပန သမယေန ဘိက္ခူ ဂိလာနာ ဟောန္တိ. ဂိလာနပုစ္ဆကာ ဘိက္ခူ ဂိလာနေ ဘိက္ခူ ဧတဒဝေါစုံ—  “ကစ္စာဝုသော, ခမနီယံ, ကစ္စိ ယာပနီယန်”တိ? “ပုဗ္ဗေ မယံ, အာဝုသော, ပဏီတဘောဇနာနိ အတ္တနော အတ္ထာယ ဝိညာပေတွာ ဘုဉ္ဇာမ, တေန နော ဖာသု ဟောတိ; ဣဒါနိ ပန ‘ဘဂဝတာ ပဋိက္ခိတ္တန်’တိ ကုက္ကုစ္စာယန္တာ န ဝိညာပေမ, တေန နော န ဖာသု ဟောတီ”တိ. ဘဂဝတော ဧတမတ္ထံ အာရောစေသုံ. အထ ခေါ ဘဂဝါ ဧတသ္မိံ နိဒါနေ ဧတသ္မိံ ပကရဏေ ဓမ္မိံ ကထံ ကတွာ ဘိက္ခူ အာမန္တေသိ—  “အနုဇာနာမိ, ဘိက္ခဝေ, ဂိလာနေန ဘိက္ခုနာ ပဏီတဘောဇနာနိ အတ္တနော အတ္ထာယ ဝိညာပေတွာ ဘုဉ္ဇိတုံ. ဧဝဉ္စ ပန, ဘိက္ခဝေ, ဣမံ သိက္ခာပဒံ ဥဒ္ဒိသေယျာထ—
</Paragraph>

</Division>
<Division number="259" book="paci" e="ch" v="2" p="119">

<Paragraph number="829" book="paci">
<Emphasis>“ယာနိ ခေါ ပန တာနိ ပဏီတဘောဇနာနိ, သေယျထိဒံ—  သပ္ပိ နဝနီတံ တေလံ မဓု ဖာဏိတံ မစ္ဆော မံသံ ခီရံ ဒဓိ. ယော ပန ဘိက္ခု ဧဝရူပါနိ ပဏီတဘောဇနာနိ အဂိလာနော အတ္တနော အတ္ထာယ ဝိညာပေတွာ ဘုဉ္ဇေယျ, ပါစိတ္တိယန်”</Emphasis>တိ. (*39*:<Emphasis>88</Emphasis>)
</Paragraph>

</Division>
<Division number="260" book="paci" e="ch" v="2" p="119">

<Paragraph number="830" book="paci">
<Emphasis>ယာနိ ခေါ ပန တာနိ ပဏီတဘောဇနာနီ</Emphasis>တိ <Emphasis>သပ္ပိ</Emphasis> နာမ ဂေါသပ္ပိ ဝါ အဇိကာသပ္ပိ ဝါ မဟိံသသပ္ပိ ဝါ, ယေသံ မံသံ ကပ္ပတိ တေသံ သပ္ပိ.
</Paragraph>

<Paragraph number="831" book="paci">
<Emphasis>နဝနီတံ</Emphasis> နာမ တေသညေဝ နဝနီတံ.
</Paragraph>

<Paragraph number="832" book="paci">
<Emphasis>တေလံ</Emphasis> နာမ တိလတေလံ သာသပတေလံ မဓုကတေလံ ဧရဏ္ဍတေလံ ဝသာတေလံ.
</Paragraph>

<Paragraph number="833" book="paci">
<Emphasis>မဓု</Emphasis> နာမ မက္ခိကာမဓု.
</Paragraph>

<Paragraph number="834" book="paci">
<Emphasis>ဖာဏိတံ</Emphasis> နာမ ဥစ္ဆုမှာ နိဗ္ဗတ္တံ.
</Paragraph>

<Paragraph number="835" book="paci">
<Emphasis>မစ္ဆော</Emphasis> နာမ ဥဒကော ဝုစ္စတိ.
</Paragraph>

<Paragraph number="836" book="paci">
<Emphasis>မံသံ</Emphasis> နာမ ယေသံ မံသံ ကပ္ပတိ, တေသံ မံသံ.
</Paragraph>

<Paragraph number="837" book="paci">
<Emphasis>ခီရံ</Emphasis> နာမ ဂေါခီရံ ဝါ အဇိကာခီရံ ဝါ မဟိံသခီရံ ဝါ, ယေသံ မံသံ ကပ္ပတိ, တေသံ ခီရံ.
</Paragraph>

<Paragraph number="838" book="paci">
<Emphasis>ဒဓိ</Emphasis> နာမ တေသညေဝ ဒဓိ.
</Paragraph>

<Paragraph number="839" book="paci">
<Emphasis>ယော ပနာ</Emphasis>တိ ယော ယာဒိသော …ပေ…  <Emphasis>ဘိက္ခူ</Emphasis>တိ …ပေ…  အယံ ဣမသ္မိံ အတ္ထေ အဓိပ္ပေတော ဘိက္ခူတိ.
</Paragraph>

<Paragraph number="840" book="paci">
<Emphasis>ဧဝရူပါနိ ပဏီတဘောဇနာနီ</Emphasis>တိ တထာရူပါနိ ပဏီတဘောဇနာနိ.
</Paragraph>

<Paragraph number="841" book="paci">
<Emphasis>အဂိလာနော</Emphasis> နာမ ယဿ ဝိနာ ပဏီတဘောဇနာနိ ဖာသု ဟောတိ.
</Paragraph>

<Paragraph number="842" book="paci">
<Emphasis>ဂိလာနော</Emphasis> နာမ ယဿ ဝိနာ ပဏီတဘောဇနာနိ န ဖာသု ဟောတိ.
</Paragraph>

<Paragraph number="843" book="paci">
အဂိလာနော အတ္တနော အတ္ထာယ ဝိညာပေတိ, ပယောဂေ ဒုက္ကဋံ. ပဋိလာဘေန “ဘုဉ္ဇိဿာမီ”တိ ပဋိဂ္ဂဏှာတိ, အာပတ္တိ ဒုက္ကဋဿ. အဇ္ဈောဟာရေ အဇ္ဈောဟာရေ အာပတ္တိ ပါစိတ္တိယဿ.
</Paragraph>

</Division>
<Division number="261" book="paci" e="ch" v="2" p="119">

<Paragraph number="844" book="paci">
အဂိလာနော အဂိလာနသညီ ပဏီတဘောဇနာနိ အတ္တနော အတ္ထာယ ဝိညာပေတွာ ဘုဉ္ဇတိ, အာပတ္တိ ပါစိတ္တိယဿ. အဂိလာနော ဝေမတိကော ပဏီတဘောဇနာနိ အတ္တနော အတ္ထာယ ဝိညာပေတွာ ဘုဉ္ဇတိ, အာပတ္တိ ပါစိတ္တိယဿ. အဂိလာနော ဂိလာနသညီ ပဏီတဘောဇနာနိ အတ္တနော အတ္ထာယ ဝိညာပေတွာ ဘုဉ္ဇတိ, အာပတ္တိ ပါစိတ္တိယဿ.
</Paragraph>

<Paragraph number="845" book="paci">
ဂိလာနော အဂိလာနသညီ, အာပတ္တိ ဒုက္ကဋဿ. ဂိလာနော ဝေမတိကော, အာပတ္တိ ဒုက္ကဋဿ. ဂိလာနော ဂိလာနသညီ အနာပတ္တိ.
</Paragraph>

</Division>
<Division number="262" book="paci" e="ch" v="2" p="120">

<Paragraph number="846" book="paci">
အနာပတ္တိ—  ဂိလာနဿ, ဂိလာနော ဟုတွာ ဝိညာပေတွာ အဂိလာနော ဘုဉ္ဇတိ, ဂိလာနဿ သေသကံ ဘုဉ္ဇတိ, ဉာတကာနံ ပဝါရိတာနံ အညဿတ္ထာယ အတ္တနော ဓနေန, ဥမ္မတ္တကဿ, အာဒိကမ္မိကဿာတိ.

</Paragraph>
</Division>

<Paragraph number="847" type="center" book="paci">
ပဏီတဘောဇနသိက္ခာပဒံ နိဋ္ဌိတံ နဝမံ.
</Paragraph>