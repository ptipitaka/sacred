---
title: "1.5.1.3 ပေသုညသိက္ခာပဒ"
tableOfContents: false
sidebar:
  order: 4
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="36" book="paci">

<Paragraph number="111" book="paci">
တေန သမယေန ဗုဒ္ဓေါ ဘဂဝါ သာဝတ္ထိယံ ဝိဟရတိ ဇေတဝနေ အနာထပိဏ္ဍိကဿ အာရာမေ. တေန ခေါ ပန သမယေန ဆဗ္ဗဂ္ဂိယာ ဘိက္ခူ ဘိက္ခူနံ ဘဏ္ဍနဇာတာနံ ကလဟဇာတာနံ ဝိဝါဒါပန္နာနံ ပေသုညံ ဥပသံဟရန္တိ; ဣမဿ သုတွာ အမုဿ အက္ခာယန္တိ, ဣမဿ ဘေဒါယ; အမုဿ သုတွာ ဣမဿ အက္ခာယန္တိ, အမုဿ ဘေဒါယ. တေန အနုပ္ပန္နာနိ စေဝ ဘဏ္ဍနာနိ ဥပ္ပဇ္ဇန္တိ, ဥပ္ပန္နာနိ စ ဘဏ္ဍနာနိ ဘိယျောဘာဝါယ ဝေပုလ္လာယ သံဝတ္တန္တိ. ယေ တေ ဘိက္ခူ အပ္ပိစ္ဆာ …ပေ…  တေ ဥဇ္ဈာယန္တိ ခိယျန္တိ ဝိပါစေန္တိ—  “ကထဉှိ နာမ ဆဗ္ဗဂ္ဂိယာ ဘိက္ခူ ဘိက္ခူနံ ဘဏ္ဍနဇာတာနံ ကလဟဇာတာနံ ဝိဝါဒါပန္နာနံ ပေသုညံ ဥပသံဟရိဿန္တိ, ဣမဿ သုတွာ အမုဿ အက္ခာယိဿန္တိ, ဣမဿ ဘေဒါယ; အမုဿ သုတွာ ဣမဿ အက္ခာယိဿန္တိ, အမုဿ ဘေဒါယ. တေန အနုပ္ပန္နာနိ စေဝ ဘဏ္ဍနာနိ ဥပ္ပဇ္ဇန္တိ, ဥပ္ပန္နာနိ စ ဘဏ္ဍနာနိ ဘိယျောဘာဝါယ ဝေပုလ္လာယ သံဝတ္တန္တီ”တိ.
</Paragraph>

<Paragraph number="112" book="paci">
အထ ခေါ တေ ဘိက္ခူ ဆဗ္ဗဂ္ဂိယေ ဘိက္ခူ အနေကပရိယာယေန ဝိဂရဟိတွာ ဘဂဝတော ဧတမတ္ထံ အာရောစေသုံ …ပေ…  “သစ္စံ ကိရ တုမှေ, ဘိက္ခဝေ, ဘိက္ခူနံ ဘဏ္ဍနဇာတာနံ ကလဟဇာတာနံ ဝိဝါဒါပန္နာနံ ပေသုညံ ဥပသံဟရထ, ဣမဿ သုတွာ အမုဿ အက္ခာယထ, ဣမဿ ဘေဒါယ, အမုဿ သုတွာ ဣမဿ အက္ခာယထ, အမုဿ ဘေဒါယ? တေန အနုပ္ပန္နာနိ စေဝ ဘဏ္ဍနာနိ ဥပ္ပဇ္ဇန္တိ, ဥပ္ပန္နာနိ စ ဘဏ္ဍနာနိ ဘိယျောဘာဝါယ ဝေပုလ္လာယ သံဝတ္တန္တီ”တိ? “သစ္စံ, ဘဂဝါ”တိ. ဝိဂရဟိ ဗုဒ္ဓေါ ဘဂဝါ …ပေ…  ကထဉှိ နာမ တုမှေ, မောဃပုရိသာ, ဘိက္ခူနံ ဘဏ္ဍနဇာတာနံ ကလဟဇာတာနံ ဝိဝါဒါပန္နာနံ ပေသုညံ ဥပသံဟရိဿထ. ဣမဿ သုတွာ အမုဿ အက္ခာယိဿထ, ဣမဿ ဘေဒါယ. အမုဿ သုတွာ ဣမဿ အက္ခာယိဿထ, အမုဿ ဘေဒါယ. တေန အနုပ္ပန္နာနိ စေဝ ဘဏ္ဍနာနိ ဥပ္ပဇ္ဇန္တိ, ဥပ္ပန္နာနိ စ ဘဏ္ဍနာနိ ဘိယျောဘာဝါယ ဝေပုလ္လာယ သံဝတ္တန္တိ. နေတံ, မောဃပုရိသာ, အပ္ပသန္နာနံ ဝါ ပသာဒါယ. ပသန္နာနံ ဝါ ဘိယျောဘာဝါယ …ပေ…  ဧဝဉ္စ ပန, ဘိက္ခဝေ, ဣမံ သိက္ခာပဒံ ဥဒ္ဒိသေယျာထ—
</Paragraph>

</Division>
<Division number="37" book="paci">

<Paragraph number="113" book="paci">
<Emphasis>“ဘိက္ခုပေသုညေ ပါစိတ္တိယန်”</Emphasis>တိ. (*3*:<Emphasis>52</Emphasis>)
</Paragraph>

</Division>
<Division number="38" book="paci">

<Paragraph number="114" book="paci">
<Emphasis>ပေသုညံ</Emphasis> နာမ ဒွီဟာကာရေဟိ ပေသုညံ ဟောတိ—  ပိယကမျဿ ဝါ ဘေဒါဓိပ္ပါယဿ ဝါ. ဒသဟာကာရေဟိ ပေသုညံ ဥပသံဟရတိ—  ဇာတိတောပိ, နာမတောပိ, ဂေါတ္တတောပိ, ကမ္မတောပိ, သိပ္ပတောပိ, အာဗာဓတောပိ, လိင်္ဂတောပိ, ကိလေသတောပိ, အာပတ္တိတောပိ, အက္ကောသတောပိ.
</Paragraph>

<Paragraph number="115" book="paci">
<Emphasis>ဇာတိ</Emphasis> နာမ ဒွေ ဇာတိယော—  ဟီနာ စ ဇာတိ ဥက္ကဋ္ဌာ စ ဇာတိ. <Emphasis>ဟီနာ</Emphasis> နာမ ဇာတိ—  စဏ္ဍာလဇာတိ ဝေနဇာတိ နေသာဒဇာတိ ရထကာရဇာတိ ပုက္ကုသဇာတိ. ဧသာ ဟီနာ နာမ ဇာတိ. <Emphasis>ဥက္ကဋ္ဌာ</Emphasis> နာမ ဇာတိ—  ခတ္တိယဇာတိ ဗြာဟ္မဏဇာတိ. ဧသာ ဥက္ကဋ္ဌာ နာမ ဇာတိ …ပေ… .
</Paragraph>

<Paragraph number="116" book="paci">
<Emphasis>အက္ကောသော</Emphasis> နာမ ဒွေ အက္ကောသာ—  ဟီနော စ အက္ကောသော ဥက္ကဋ္ဌော စ အက္ကောသော. <Emphasis>ဟီနော</Emphasis> နာမ အက္ကောသော—  “ဩဋ္ဌောသိ, မေဏ္ဍောသိ, ဂေါဏောသိ, ဂဒြဘောသိ, တိရစ္ဆာနဂတောသိ, နေရယိကောသိ; နတ္ထိ တုယှံ သုဂတိ; ဒုဂ္ဂတိယေဝ တုယှံ ပါဋိကင်္ခါ”တိ, ယကာရေန ဝါ ဘကာရေန ဝါ ကာဋကောဋစိကာယ ဝါ. ဧသော ဟီနော နာမ အက္ကောသော. <Emphasis>ဥက္ကဋ္ဌော</Emphasis> နာမ အက္ကောသော—  “ပဏ္ဍိတောသိ, ဗျတ္တောသိ, မေဓာဝီသိ, ဗဟုဿုတောသိ, ဓမ္မကထိကောသိ; နတ္ထိ တုယှံ ဒုဂ္ဂတိ; သုဂတိယေဝ တုယှံ ပါဋိကင်္ခါ”တိ. ဧသော ဥက္ကဋ္ဌော နာမ အက္ကောသော.
</Paragraph>

</Division>
<Division number="39" book="paci">

<Paragraph number="117" book="paci">
ဥပသမ္ပန္နော ဥပသမ္ပန္နဿ သုတွာ ဥပသမ္ပန္နဿ ပေသုညံ ဥပသံဟရတိ—  “ဣတ္ထန္နာမော တံ ‘စဏ္ဍာလော ဝေနော နေသာဒေါ ရထကာရော ပုက္ကုသော’တိ ဘဏတီ”တိ. အာပတ္တိ ဝါစာယ, ဝါစာယ ပါစိတ္တိယဿ.
</Paragraph>

<Paragraph number="118" book="paci">
ဥပသမ္ပန္နော ဥပသမ္ပန္နဿ သုတွာ ဥပသမ္ပန္နဿ ပေသုညံ ဥပသံဟရတိ—  “ဣတ္ထန္နာမော တံ ‘ခတ္တိယော ဗြာဟ္မဏော’တိ ဘဏတီ”တိ. အာပတ္တိ ဝါစာယ, ဝါစာယ ပါစိတ္တိယဿ.
</Paragraph>

<Paragraph number="119" book="paci">
ဥပသမ္ပန္နော ဥပသမ္ပန္နဿ သုတွာ ဥပသမ္ပန္နဿ ပေသုညံ ဥပသံဟရတိ—  “ဣတ္ထန္နာမော တံ ‘အဝကဏ္ဏကော ဇဝကဏ္ဏကော ဓနိဋ္ဌကော သဝိဋ္ဌကော ကုလဝဍ္ဎကော’တိ ဘဏတီ”တိ. အာပတ္တိ ဝါစာယ, ဝါစာယ ပါစိတ္တိယဿ.
</Paragraph>

<Paragraph number="120" book="paci">
ဥပသမ္ပန္နော ဥပသမ္ပန္နဿ သုတွာ ဥပသမ္ပန္နဿ ပေသုညံ ဥပသံဟရတိ—  “ဣတ္ထန္နာမော တံ ‘ဗုဒ္ဓရက္ခိတော ဓမ္မရက္ခိတော သံဃရက္ခိတော’တိ ဘဏတီ”တိ. အာပတ္တိ ဝါစာယ, ဝါစာယ ပါစိတ္တိယဿ.
</Paragraph>

<Paragraph number="121" book="paci">
ဥပသမ္ပန္နော ဥပသမ္ပန္နဿ သုတွာ ဥပသမ္ပန္နဿ ပေသုညံ ဥပသံဟရတိ—  “ဣတ္ထန္နာမော တံ ‘ကောသိယော ဘာရဒွါဇော’တိ ဘဏတီ”တိ. အာပတ္တိ ဝါစာယ, ဝါစာယ ပါစိတ္တိယဿ.
</Paragraph>

<Paragraph number="122" book="paci">
ဥပသမ္ပန္နော ဥပသမ္ပန္နဿ သုတွာ ဥပသမ္ပန္နဿ ပေသုညံ ဥပသံဟရတိ—  “ဣတ္ထန္နာမော တံ ‘ဂေါတမော မောဂ္ဂလ္လာနော ကစ္စာနော ဝါသိဋ္ဌော’တိ ဘဏတီ”တိ. အာပတ္တိ ဝါစာယ, ဝါစာယ ပါစိတ္တိယဿ.
</Paragraph>

<Paragraph number="123" book="paci">
ဥပသမ္ပန္နော ဥပသမ္ပန္နဿ သုတွာ ဥပသမ္ပန္နဿ ပေသုညံ ဥပသံဟရတိ—  “ဣတ္ထန္နာမော တံ ‘ကောဋ္ဌကော ပုပ္ဖဆဍ္ဍကော’တိ ဘဏတီ”တိ. အာပတ္တိ ဝါစာယ, ဝါစာယ ပါစိတ္တိယဿ.
</Paragraph>

<Paragraph number="124" book="paci">
ဥပသမ္ပန္နော ဥပသမ္ပန္နဿ သုတွာ ဥပသမ္ပန္နဿ ပေသုညံ ဥပသံဟရတိ—  “ဣတ္ထန္နာမော တံ ‘ကဿကော ဝါဏိဇော ဂေါရက္ခော’တိ ဘဏတီ”တိ. အာပတ္တိ ဝါစာယ, ဝါစာယ ပါစိတ္တိယဿ.
</Paragraph>

<Paragraph number="125" book="paci">
ဥပသမ္ပန္နော ဥပသမ္ပန္နဿ သုတွာ ဥပသမ္ပန္နဿ ပေသုညံ ဥပသံဟရတိ—  “ဣတ္ထန္နာမော တံ ‘နဠကာရော ကုမ္ဘကာရော ပေသကာရော စမ္မကာရော နဟာပိတော’တိ ဘဏတီ”တိ. အာပတ္တိ ဝါစာယ, ဝါစာယ ပါစိတ္တိယဿ.
</Paragraph>

<Paragraph number="126" book="paci">
ဥပသမ္ပန္နော ဥပသမ္ပန္နဿ သုတွာ ဥပသမ္ပန္နဿ ပေသုညံ ဥပသံဟရတိ—  “ဣတ္ထန္နာမော တံ ‘မုဒ္ဒိကော ဂဏကော လေခကော’တိ ဘဏတီ”တိ. အာပတ္တိ ဝါစာယ, ဝါစာယ ပါစိတ္တိယဿ.
</Paragraph>

</Division>
<Division number="40" book="paci">

<Paragraph number="127" book="paci">
ဥပသမ္ပန္နော ဥပသမ္ပန္နဿ သုတွာ ဥပသမ္ပန္နဿ ပေသုညံ ဥပသံဟရတိ—  “ဣတ္ထန္နာမော တံ ‘ကုဋ္ဌိကော ဂဏ္ဍိကော ကိလာသိကော သောသိကော အပမာရိကော’တိ ဘဏတီ”တိ. အာပတ္တိ ဝါစာယ, ဝါစာယ ပါစိတ္တိယဿ.
</Paragraph>

<Paragraph number="128" book="paci">
ဥပသမ္ပန္နော ဥပသမ္ပန္နဿ သုတွာ ဥပသမ္ပန္နဿ ပေသုညံ ဥပသံဟရတိ—  “ဣတ္ထန္နာမော တံ ‘မဓုမေဟိကော’တိ ဘဏတီ”တိ. အာပတ္တိ ဝါစာယ, ဝါစာယ ပါစိတ္တိယဿ.
</Paragraph>

<Paragraph number="129" book="paci">
ဥပသမ္ပန္နော ဥပသမ္ပန္နဿ သုတွာ ဥပသမ္ပန္နဿ ပေသုညံ ဥပသံဟရတိ—  “ဣတ္ထန္နာမော တံ ‘အတိဒီဃော အတိရဿော အတိကဏှော အစ္စောဒါတော’တိ ဘဏတီ”တိ. အာပတ္တိ ဝါစာယ, ဝါစာယ ပါစိတ္တိယဿ.
</Paragraph>

<Paragraph number="130" book="paci">
ဥပသမ္ပန္နော ဥပသမ္ပန္နဿ သုတွာ ဥပသမ္ပန္နဿ ပေသုညံ ဥပသံဟရတိ—  “ဣတ္ထန္နာမော တံ ‘နာတိဒီဃော နာတိရဿော နာတိကဏှော နာစ္စောဒါတော’တိ ဘဏတီ”တိ. အာပတ္တိ ဝါစာယ, ဝါစာယ ပါစိတ္တိယဿ.
</Paragraph>

<Paragraph number="131" book="paci">
ဥပသမ္ပန္နော ဥပသမ္ပန္နဿ သုတွာ ဥပသမ္ပန္နဿ ပေသုညံ ဥပသံဟရတိ—  “ဣတ္ထန္နာမော တံ ‘ရာဂပရိယုဋ္ဌိတော ဒေါသပရိယုဋ္ဌိတော မောဟပရိယုဋ္ဌိတော’တိ ဘဏတီ”တိ. အာပတ္တိ ဝါစာယ, ဝါစာယ ပါစိတ္တိယဿ.
</Paragraph>

<Paragraph number="132" book="paci">
ဥပသမ္ပန္နော ဥပသမ္ပန္နဿ သုတွာ ဥပသမ္ပန္နဿ ပေသုညံ ဥပသံဟရတိ—  “ဣတ္ထန္နာမော တံ ‘ဝီတရာဂေါ ဝီတဒေါသော ဝီတမောဟော’တိ ဘဏတီ”တိ. အာပတ္တိ ဝါစာယ, ဝါစာယ ပါစိတ္တိယဿ.
</Paragraph>

<Paragraph number="133" book="paci">
ဥပသမ္ပန္နော ဥပသမ္ပန္နဿ သုတွာ ဥပသမ္ပန္နဿ ပေသုညံ ဥပသံဟရတိ—  “ဣတ္ထန္နာမော တံ ‘ပါရာဇိကံ အဇ္ဈာပန္နော, သံဃာဒိသေသံ အဇ္ဈာပန္နော, ထုလ္လစ္စယံ အဇ္ဈာပန္နော, ပါစိတ္တိယံ အဇ္ဈာပန္နော, ပါဋိဒေသနီယံ အဇ္ဈာပန္နော, ဒုက္ကဋံ အဇ္ဈာပန္နော, ဒုဗ္ဘာသိတံ အဇ္ဈာပန္နော’တိ ဘဏတီ”တိ. အာပတ္တိ ဝါစာယ, ဝါစာယ ပါစိတ္တိယဿ.
</Paragraph>

<Paragraph number="134" book="paci">
ဥပသမ္ပန္နော ဥပသမ္ပန္နဿ သုတွာ ဥပသမ္ပန္နဿ ပေသုညံ ဥပသံဟရတိ—  “ဣတ္ထန္နာမော တံ ‘သောတာပန္နော’တိ ဘဏတီ”တိ. အာပတ္တိ ဝါစာယ, ဝါစာယ ပါစိတ္တိယဿ.
</Paragraph>

<Paragraph number="135" book="paci">
ဥပသမ္ပန္နော ဥပသမ္ပန္နဿ သုတွာ ဥပသမ္ပန္နဿ ပေသုညံ ဥပသံဟရတိ—  “ဣတ္ထန္နာမော တံ ‘ဩဋ္ဌော မေဏ္ဍော ဂေါဏော ဂဒြဘော တိရစ္ဆာနဂတော နေရယိကော, နတ္ထိ တဿ သုဂတိ, ဒုဂ္ဂတိယေဝ တဿ ပါဋိကင်္ခါ’တိ ဘဏတီ”တိ. အာပတ္တိ ဝါစာယ, ဝါစာယ ပါစိတ္တိယဿ.
</Paragraph>

<Paragraph number="136" book="paci">
ဥပသမ္ပန္နော ဥပသမ္ပန္နဿ သုတွာ ဥပသမ္ပန္နဿ ပေသုညံ ဥပသံဟရတိ—  “ဣတ္ထန္နာမော တံ ‘ပဏ္ဍိတော ဗျတ္တော မေဓာဝီ ဗဟုဿုတော ဓမ္မကထိကော, နတ္ထိ တဿ ဒုဂ္ဂတိ, သုဂတိယေဝ တဿ ပါဋိကင်္ခါ’တိ ဘဏတီ”တိ. အာပတ္တိ ဝါစာယ, ဝါစာယ ပါစိတ္တိယဿ.
</Paragraph>

</Division>
<Division number="41" book="paci">

<Paragraph number="137" book="paci">
ဥပသမ္ပန္နော ဥပသမ္ပန္နဿ သုတွာ ဥပသမ္ပန္နဿ ပေသုညံ ဥပသံဟရတိ—  “ဣတ္ထန္နာမော ‘သန္တိ ဣဓေကစ္စေ စဏ္ဍာလာ ဝေနာ နေသာဒါ ရထကာရာ, ပုက္ကုသာ’တိ ဘဏတိ, န သော အညံ ဘဏတိ, တညေဝ ဘဏတီ”တိ. အာပတ္တိ ဝါစာယ, ဝါစာယ ဒုက္ကဋဿ.
</Paragraph>

<Paragraph number="138" book="paci">
ဥပသမ္ပန္နော ဥပသမ္ပန္နဿ သုတွာ ဥပသမ္ပန္နဿ ပေသုညံ ဥပသံဟရတိ—  “ဣတ္ထန္နာမော ‘သန္တိ ဣဓေကစ္စေ ခတ္တိယာ ဗြာဟ္မဏာ’တိ ဘဏတိ, န သော အညံ ဘဏတိ, တညေဝ ဘဏတီ”တိ. အာပတ္တိ ဝါစာယ, ဝါစာယ ဒုက္ကဋဿ …ပေ… .
</Paragraph>

<Paragraph number="139" book="paci">
ဥပသမ္ပန္နော ဥပသမ္ပန္နဿ သုတွာ ဥပသမ္ပန္နဿ ပေသုညံ ဥပသံဟရတိ—  “ဣတ္ထန္နာမော ‘သန္တိ ဣဓေကစ္စေ ပဏ္ဍိတာ ဗျတ္တာ မေဓာဝီ ဗဟုဿုတာ ဓမ္မကထိကာ, နတ္ထိ တေသံ ဒုဂ္ဂတိ, သုဂတိယေဝ တေသံ ပါဋိကင်္ခါ’တိ ဘဏတိ, န သော အညံ ဘဏတိ, တညေဝ ဘဏတီ”တိ. အာပတ္တိ ဝါစာယ, ဝါစာယ ဒုက္ကဋဿ.
</Paragraph>

<Paragraph number="140" book="paci">
ဥပသမ္ပန္နော ဥပသမ္ပန္နဿ သုတွာ ဥပသမ္ပန္နဿ ပေသုညံ ဥပသံဟရတိ—  “ဣတ္ထန္နာမော ‘ယေ နူန စဏ္ဍာလာ ဝေနာ နေသာဒါ ရထကာရာ ပုက္ကုသာ’တိ ဘဏတိ, န သော အညံ ဘဏတိ, တညေဝ ဘဏတီ”တိ. အာပတ္တိ ဝါစာယ, ဝါစာယ ဒုက္ကဋဿ.
</Paragraph>

<Paragraph number="141" book="paci">
ဥပသမ္ပန္နော ဥပသမ္ပန္နဿ သုတွာ ဥပသမ္ပန္နဿ ပေသုညံ ဥပသံဟရတိ—  “ဣတ္ထန္နာမော ‘ယေ နူန ပဏ္ဍိတာ ဗျတ္တာ မေဓာဝီ ဗဟုဿုတာ ဓမ္မကထိကာ’တိ ဘဏတိ, န သော အညံ ဘဏတိ, တညေဝ ဘဏတီ”တိ. အာပတ္တိ ဝါစာယ, ဝါစာယ ဒုက္ကဋဿ.
</Paragraph>

<Paragraph number="142" book="paci">
ဥပသမ္ပန္နော ဥပသမ္ပန္နဿ သုတွာ ဥပသမ္ပန္နဿ ပေသုညံ ဥပသံဟရတိ—  “ဣတ္ထန္နာမော ‘န မယံ စဏ္ဍာလာ ဝေနာ နေသာဒါ ရထကာရာ ပုက္ကုသာ’တိ ဘဏတိ, န သော အညံ ဘဏတိ, တညေဝ ဘဏတီ”တိ. အာပတ္တိ ဝါစာယ, ဝါစာယ ဒုက္ကဋဿ.
</Paragraph>

<Paragraph number="143" book="paci">
ဥပသမ္ပန္နော ဥပသမ္ပန္နဿ သုတွာ ဥပသမ္ပန္နဿ ပေသုညံ ဥပသံဟရတိ—  “ဣတ္ထန္နာမော ‘န မယံ ပဏ္ဍိတာ ဗျတ္တာ မေဓာဝီ ဗဟုဿုတာ ဓမ္မကထိကာ, နတ္ထမှာကံ ဒုဂ္ဂတိ, သုဂတိယေဝ အမှာကံ ပါဋိကင်္ခါ’တိ ဘဏတိ, န သော အညံ ဘဏတိ, တညေဝ ဘဏတီ”တိ. အာပတ္တိ ဝါစာယ, ဝါစာယ ဒုက္ကဋဿ.
</Paragraph>

</Division>
<Division number="42" book="paci">

<Paragraph number="144" book="paci">
ဥပသမ္ပန္နော ဥပသမ္ပန္နဿ သုတွာ ဥပသမ္ပန္နဿ ပေသုညံ ဥပသံဟရတိ; အာပတ္တိ ဝါစာယ, ဝါစာယ ပါစိတ္တိယဿ.
</Paragraph>

<Paragraph number="145" book="paci">
ဥပသမ္ပန္နော ဥပသမ္ပန္နဿ သုတွာ အနုပသမ္ပန္နဿ ပေသုညံ ဥပသံဟရတိ, အာပတ္တိ ဒုက္ကဋဿ.
</Paragraph>

<Paragraph number="146" book="paci">
ဥပသမ္ပန္နော အနုပသမ္ပန္နဿ သုတွာ ဥပသမ္ပန္နဿ ပေသုညံ ဥပသံဟရတိ, အာပတ္တိ ဒုက္ကဋဿ.
</Paragraph>

<Paragraph number="147" book="paci">
ဥပသမ္ပန္နော အနုပသမ္ပန္နဿ သုတွာ အနုပသမ္ပန္နဿ ပေသုညံ ဥပသံဟရတိ, အာပတ္တိ ဒုက္ကဋဿ.
</Paragraph>

</Division>
<Division number="43" book="paci">

<Paragraph number="148" book="paci">
အနာပတ္တိ—  နပိယကမျဿ, နဘေဒါဓိပ္ပါယဿ, ဥမ္မတ္တကဿ, အာဒိကမ္မိကဿာတိ.

</Paragraph>
</Division>

<Paragraph number="149" type="center" book="paci">
ပေသုညသိက္ခာပဒံ နိဋ္ဌိတံ တတိယံ.
</Paragraph>