---
title: "1.5.1.4 ပဒသောဓမ္မသိက္ခာပဒ"
tableOfContents: false
sidebar:
  order: 5
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="44" book="paci">

<Paragraph number="150" book="paci">
တေန သမယေန ဗုဒ္ဓေါ ဘဂဝါ သာဝတ္ထိယံ ဝိဟရတိ ဇေတဝနေ အနာထပိဏ္ဍိကဿ အာရာမေ. တေန ခေါ ပန သမယေန ဆဗ္ဗဂ္ဂိယာ ဘိက္ခူ ဥပါသကေ ပဒသော ဓမ္မံ ဝါစေန္တိ. ဥပါသကာ ဘိက္ခူသု အဂါရဝါ အပ္ပတိဿာ အသဘာဂဝုတ္တိကာ ဝိဟရန္တိ. ယေ တေ ဘိက္ခူ အပ္ပိစ္ဆာ …ပေ…  တေ ဥဇ္ဈာယန္တိ ခိယျန္တိ ဝိပါစေန္တိ—  “ကထဉှိ နာမ ဆဗ္ဗဂ္ဂိယာ ဘိက္ခူ ဥပါသကေ ပဒသော ဓမ္မံ ဝါစေဿန္တိ. ဥပါသကာ ဘိက္ခူသု အဂါရဝါ အပ္ပတိဿာ အသဘာဂဝုတ္တိကာ ဝိဟရန္တီ”တိ.
</Paragraph>

<Paragraph number="151" book="paci">
အထ ခေါ တေ ဘိက္ခူ ဆဗ္ဗဂ္ဂိယေ ဘိက္ခူ အနေကပရိယာယေန ဝိဂရဟိတွာ ဘဂဝတော ဧတမတ္ထံ အာရောစေသုံ …ပေ…  “သစ္စံ ကိရ တုမှေ, ဘိက္ခဝေ, ဥပါသကေ ပဒသော ဓမ္မံ ဝါစေထ; ဥပါသကာ ဘိက္ခူသု အဂါရဝါ အပ္ပတိဿာ အသဘာဂဝုတ္တိကာ ဝိဟရန္တီ”တိ? “သစ္စံ, ဘဂဝါ”တိ. ဝိဂရဟိ ဗုဒ္ဓေါ ဘဂဝါ …ပေ…  ကထဉှိ နာမ တုမှေ, မောဃပုရိသာ, ဥပါသကေ ပဒသော ဓမ္မံ ဝါစေဿထ. ဥပါသကာ ဘိက္ခူသု အဂါရဝါ အပ္ပတိဿာ အသဘာဂဝုတ္တိကာ ဝိဟရန္တိ. နေတံ, မောဃပုရိသာ, အပ္ပသန္နာနံ ဝါ ပသာဒါယ ပသန္နာနံ ဝါ ဘိယျောဘာဝါယ …ပေ…  ဧဝဉ္စ ပန, ဘိက္ခဝေ, ဣမံ သိက္ခာပဒံ ဥဒ္ဒိသေယျာထ—
</Paragraph>

</Division>
<Division number="45" book="paci">

<Paragraph number="152" book="paci">
<Emphasis>“ယော ပန ဘိက္ခု အနုပသမ္ပန္နံ ပဒသော ဓမ္မံ ဝါစေယျ ပါစိတ္တိယန်”</Emphasis>တိ. (*4*:<Emphasis>53</Emphasis>)
</Paragraph>

</Division>
<Division number="46" book="paci">

<Paragraph number="153" book="paci">
<Emphasis>ယော ပနာ</Emphasis>တိ ယော ယာဒိသော …ပေ…  <Emphasis>ဘိက္ခူ</Emphasis>တိ …ပေ…  အယံ ဣမသ္မိံ အတ္ထေ အဓိပ္ပေတော ဘိက္ခူတိ.
</Paragraph>

<Paragraph number="154" book="paci">
<Emphasis>အနုပသမ္ပန္နော</Emphasis> နာမ ဘိက္ခုဉ္စ ဘိက္ခုနိဉ္စ ဌပေတွာ အဝသေသော အနုပသမ္ပန္နော နာမ.
</Paragraph>

<Paragraph number="155" book="paci">
<Emphasis>ပဒသော</Emphasis> နာမ ပဒံ, အနုပဒံ, အနွက္ခရံ, အနုဗျဉ္ဇနံ.
</Paragraph>

<Paragraph number="156" book="paci">
<Emphasis>ပဒံ</Emphasis> နာမ ဧကတော ပဋ္ဌပေတွာ ဧကတော ဩသာပေန္တိ. <Emphasis>အနုပဒံ</Emphasis> နာမ ပါဋေက္ကံ ပဋ္ဌပေတွာ ဧကတော ဩသာပေန္တိ. <Emphasis>အနွက္ခရံ</Emphasis> နာမ “ရူပံ အနိစ္စန်”တိ ဝုစ္စမာနော, “ရုန်”တိ ဩပါတေတိ. <Emphasis>အနုဗျဉ္ဇနံ</Emphasis> နာမ “ရူပံ အနိစ္စန်”တိ ဝုစ္စမာနော, “ဝေဒနာ အနိစ္စာ”တိ သဒ္ဒံ နိစ္ဆာရေတိ.
</Paragraph>

<Paragraph number="157" book="paci">
ယဉ္စ ပဒံ, ယဉ္စ အနုပဒံ, ယဉ္စ အနွက္ခရံ, ယဉ္စ အနုဗျဉ္ဇနံ—  သဗ္ဗမေတံ ပဒသော နာမ.
</Paragraph>

<Paragraph number="158" book="paci">
<Emphasis>ဓမ္မော</Emphasis> နာမ ဗုဒ္ဓဘာသိတော, သာဝကဘာသိတော, ဣသိဘာသိတော, ဒေဝတာဘာသိတော, အတ္ထူပသဉှိတော, ဓမ္မူပသဉှိတော.
</Paragraph>

<Paragraph number="159" book="paci">
<Emphasis>ဝါစေယျာ</Emphasis>တိ ပဒေန ဝါစေတိ, ပဒေ ပဒေ အာပတ္တိ ပါစိတ္တိယဿ. အက္ခရာယ ဝါစေတိ, အက္ခရက္ခရာယ အာပတ္တိ ပါစိတ္တိယဿ.
</Paragraph>

</Division>
<Division number="47" book="paci">

<Paragraph number="160" book="paci">
အနုပသမ္ပန္နေ အနုပသမ္ပန္နသညီ ပဒသော ဓမ္မံ ဝါစေတိ, အာပတ္တိ ပါစိတ္တိယဿ. အနုပသမ္ပန္နေ ဝေမတိကော ပဒသော ဓမ္မံ ဝါစေတိ, အာပတ္တိ ပါစိတ္တိယဿ. အနုပသမ္ပန္နေ ဥပသမ္ပန္နသညီ ပဒသော ဓမ္မံ ဝါစေတိ, အာပတ္တိ ပါစိတ္တိယဿ.
</Paragraph>

<Paragraph number="161" book="paci">
ဥပသမ္ပန္နေ အနုပသမ္ပန္နသညီ, အာပတ္တိ ဒုက္ကဋဿ. ဥပသမ္ပန္နေ ဝေမတိကော, အာပတ္တိ ဒုက္ကဋဿ. ဥပသမ္ပန္နေ ဥပသမ္ပန္နသညီ, အနာပတ္တိ.
</Paragraph>

</Division>
<Division number="48" book="paci">

<Paragraph number="162" book="paci">
အနာပတ္တိ—  ဧကတော ဥဒ္ဒိသာပေန္တော, ဧကတော သဇ္ဈာယံ ကရောန္တော, ယေဘုယျေန ပဂုဏံ ဂန္ထံ ဘဏန္တံ ဩပါတေတိ, ဩသာရေန္တံ ဩပါတေတိ, ဥမ္မတ္တကဿ, အာဒိကမ္မိကဿာတိ.

</Paragraph>
</Division>

<Paragraph number="163" type="center" book="paci">
ပဒသောဓမ္မသိက္ခာပဒံ နိဋ္ဌိတံ စတုတ္ထံ.
</Paragraph>