---
title: "1.6.1 ပဌမပါဋိဒေသနီယသိက္ခာပဒ"
tableOfContents: false
sidebar:
  order: 1
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />


<Paragraph number="1599" type="center" book="paci">
ဣမေ ခေါ ပနာယသ္မန္တော စတ္တာရော ပါဋိဒေသနီယာ

  
ဓမ္မာ ဥဒ္ဒေသံ အာဂစ္ဆန္တိ.


</Paragraph>

<Division number="552" book="paci" e="ch" v="2" p="227">

<Paragraph number="1600" book="paci">
တေန သမယေန ဗုဒ္ဓေါ ဘဂဝါ သာဝတ္ထိယံ ဝိဟရတိ ဇေတဝနေ အနာထပိဏ္ဍိကဿ အာရာမေ. တေန ခေါ ပန သမယေန အညတရာ ဘိက္ခုနီ သာဝတ္ထိယံ ပိဏ္ဍာယ စရိတွာ ပဋိက္ကမနကာလေ အညတရံ ဘိက္ခုံ ပဿိတွာ ဧတဒဝေါစ—  “ဟန္ဒာယျ, ဘိက္ခံ ပဋိဂ္ဂဏှာ”တိ. “သုဋ္ဌု, ဘဂိနီ”တိ သဗ္ဗေဝ အဂ္ဂဟေသိ. သာ ဥပကဋ္ဌေ ကာလေ နာသက္ခိ ပိဏ္ဍာယ စရိတုံ, ဆိန္နဘတ္တာ အဟောသိ. အထ ခေါ သာ ဘိက္ခုနီ ဒုတိယမ္ပိ ဒိဝသံ …ပေ…  တတိယမ္ပိ ဒိဝသံ သာဝတ္ထိယံ ပိဏ္ဍာယ စရိတွာ ပဋိက္ကမနကာလေ တံ ဘိက္ခုံ ပဿိတွာ ဧတဒဝေါစ—  “ဟန္ဒာယျ, ဘိက္ခံ ပဋိဂ္ဂဏှာ”တိ. “သုဋ္ဌု, ဘဂိနီ”တိ သဗ္ဗေဝ အဂ္ဂဟေသိ. သာ ဥပကဋ္ဌေ ကာလေ နာသက္ခိ ပိဏ္ဍာယ စရိတုံ, ဆိန္နဘတ္တာ အဟောသိ. အထ ခေါ သာ ဘိက္ခုနီ စတုတ္ထေ ဒိဝသေ ရထိကာယ ပဝေဓေန္တီ ဂစ္ဆတိ. သေဋ္ဌိ ဂဟပတိ ရထေန ပဋိပထံ အာဂစ္ဆန္တော တံ ဘိက္ခုနိံ ဧတဒဝေါစ—  “အပေဟာယျေ”တိ. သာ ဝေါက္ကမန္တီ တတ္ထေဝ ပရိပတိ. သေဋ္ဌိ ဂဟပတိ တံ ဘိက္ခုနိံ ခမာပေသိ—  “ခမာဟာယျေ, မယာသိ ပါတိတာ”တိ. “နာဟံ, ဂဟပတိ, တယာ ပါတိတာ. အပိ စ အဟမေဝ ဒုဗ္ဗလာ”တိ. “ကိဿ ပန တွံ, အယျေ, ဒုဗ္ဗလာ”တိ? အထ ခေါ သာ ဘိက္ခုနီ သေဋ္ဌိဿ ဂဟပတိဿ ဧတမတ္ထံ အာရောစေသိ. သေဋ္ဌိ ဂဟပတိ တံ ဘိက္ခုနိံ ဃရံ နေတွာ ဘောဇေတွာ ဥဇ္ဈာယတိ ခိယျတိ ဝိပါစေတိ—  “ကထဉှိ နာမ ဘဒန္တာ ဘိက္ခုနိယာ ဟတ္ထတော အာမိသံ ပဋိဂ္ဂဟေဿန္တိ. ကိစ္ဆလာဘော မာတုဂါမော”တိ.
</Paragraph>

<Paragraph number="1601" book="paci">
အဿောသုံ ခေါ ဘိက္ခူ တဿ သေဋ္ဌိဿ ဂဟပတိဿ ဥဇ္ဈာယန္တဿ ခိယျန္တဿ ဝိပါစေန္တဿ. ယေ တေ ဘိက္ခူ အပ္ပိစ္ဆာ …ပေ…  တေ ဥဇ္ဈာယန္တိ ခိယျန္တိ ဝိပါစေန္တိ—  “ကထဉှိ နာမ ဘိက္ခု ဘိက္ခုနိယာ ဟတ္ထတော အာမိသံ ပဋိဂ္ဂဟေဿတီ”တိ …ပေ…  “သစ္စံ ကိရ တွံ, ဘိက္ခု, ဘိက္ခုနိယာ ဟတ္ထတော အာမိသံ ပဋိဂ္ဂဟေသီ”တိ? “သစ္စံ, ဘဂဝါ”တိ. “ဉာတိကာ တေ, ဘိက္ခု, အညာတိကာ”တိ? “အညာတိကာ, ဘဂဝါ”တိ. “အညာတကော, မောဃပုရိသ, အညာတိကာယ န ဇာနာတိ ပတိရူပံ ဝါ အပ္ပတိရူပံ ဝါ သန္တံ ဝါ အသန္တံ ဝါ. ကထဉှိ နာမ တွံ, မောဃပုရိသ, အညာတိကာယ ဘိက္ခုနိယာ ဟတ္ထတော အာမိသံ ပဋိဂ္ဂဟေဿသိ. နေတံ, မောဃပုရိသ, အပ္ပသန္နာနံ ဝါ ပသာဒါယ …ပေ…  ဧဝဉ္စ ပန, ဘိက္ခဝေ, ဣမံ သိက္ခာပဒံ ဥဒ္ဒိသေယျာထ—
</Paragraph>

</Division>
<Division number="553" book="paci" e="ch" v="2" p="228">

<Paragraph number="1602" book="paci">
<Emphasis>“ယော ပန ဘိက္ခု အညာတိကာယ ဘိက္ခုနိယာ အန္တရဃရံ ပဝိဋ္ဌာယ ဟတ္ထတော ခါဒနီယံ ဝါ ဘောဇနီယံ ဝါ သဟတ္ထာ ပဋိဂ္ဂဟေတွာ ခါဒေယျ ဝါ ဘုဉ္ဇေယျ ဝါ, ပဋိဒေသေတဗ္ဗံ တေန ဘိက္ခုနာ—  ‘ဂါရယှံ, အာဝုသော, ဓမ္မံ အာပဇ္ဇိံ အသပ္ပါယံ ပါဋိဒေသနီယံ, တံ ပဋိဒေသေမီ’”</Emphasis>တိ. (*1*:<Emphasis>142</Emphasis>)
</Paragraph>

</Division>
<Division number="554" book="paci" e="ch" v="2" p="228">

<Paragraph number="1603" book="paci">
<Emphasis>ယော ပနာ</Emphasis>တိ ယော ယာဒိသော …ပေ…  <Emphasis>ဘိက္ခူ</Emphasis>တိ …ပေ…  အယံ ဣမသ္မိံ အတ္ထေ အဓိပ္ပေတော ဘိက္ခူတိ.
</Paragraph>

<Paragraph number="1604" book="paci">
<Emphasis>အညာတိကာ</Emphasis> နာမ မာတိတော ဝါ. ပိတိတော ဝါ ယာဝ သတ္တမာ ပိတာမဟယုဂါ အသမ္ဗဒ္ဓါ.
</Paragraph>

<Paragraph number="1605" book="paci">
<Emphasis>ဘိက္ခုနီ</Emphasis> နာမ ဥဘတောသံဃေ ဥပသမ္ပန္နာ.
</Paragraph>

<Paragraph number="1606" book="paci">
<Emphasis>အန္တရဃရံ</Emphasis> နာမ ရထိကာ ဗျူဟံ သိင်္ဃာဋကံ ဃရံ.
</Paragraph>

<Paragraph number="1607" book="paci">
<Emphasis>ခါဒနီယံ</Emphasis> နာမ ပဉ္စ ဘောဇနာနိ—  ယာမကာလိကံ သတ္တာဟကာလိကံ ယာဝဇီဝိကံ ဌပေတွာ အဝသေသံ ခါဒနီယံ နာမ.
</Paragraph>

<Paragraph number="1608" book="paci">
<Emphasis>ဘောဇနီယံ</Emphasis> နာမ ပဉ္စ ဘောဇနာနိ—  ဩဒနော, ကုမ္မာသော, သတ္တု, မစ္ဆော, မံသံ. “ခါဒိဿာမိ ဘုဉ္ဇိဿာမီ”တိ ပဋိဂ္ဂဏှာတိ, အာပတ္တိ ဒုက္ကဋဿ. အဇ္ဈောဟာရေ အဇ္ဈောဟာရေ အာပတ္တိ ပါဋိဒေသနီယဿ.
</Paragraph>

</Division>
<Division number="555" book="paci" e="ch" v="2" p="228">

<Paragraph number="1609" book="paci">
အညာတိကာယ အညာတိကသညီ အန္တရဃရံ ပဝိဋ္ဌာယ ဟတ္ထတော ခါဒနီယံ ဝါ ဘောဇနီယံ ဝါ သဟတ္ထာ ပဋိဂ္ဂဟေတွာ ခါဒတိ ဝါ ဘုဉ္ဇတိ ဝါ, အာပတ္တိ ပါဋိဒေသနီယဿ. အညာတိကာယ ဝေမတိကော အန္တရဃရံ ပဝိဋ္ဌာယ ဟတ္ထတော ခါဒနီယံ ဝါ ဘောဇနီယံ ဝါ သဟတ္ထာ ပဋိဂ္ဂဟေတွာ ခါဒတိ ဝါ ဘုဉ္ဇတိ ဝါ, အာပတ္တိ ပါဋိဒေသနီယဿ. အညာတိကာယ ဉာတိကသညီ အန္တရဃရံ ပဝိဋ္ဌာယ ဟတ္ထတော ခါဒနီယံ ဝါ ဘောဇနီယံ ဝါ သဟတ္ထာ ပဋိဂ္ဂဟေတွာ ခါဒတိ ဝါ ဘုဉ္ဇတိ ဝါ, အာပတ္တိ ပါဋိဒေသနီယဿ.
</Paragraph>

<Paragraph number="1610" book="paci">
ယာမကာလိကံ သတ္တာဟကာလိကံ ယာဝဇီဝိကံ အာဟာရတ္ထာယ ပဋိဂ္ဂဏှာတိ, အာပတ္တိ ဒုက္ကဋဿ. အဇ္ဈောဟာရေ အဇ္ဈောဟာရေ အာပတ္တိ ဒုက္ကဋဿ. ဧကတောဥပသမ္ပန္နာယ ဟတ္ထတော ခါဒနီယံ ဝါ ဘောဇနီယံ ဝါ—  “ခါဒိဿာမိ ဘုဉ္ဇိဿာမီ”တိ ပဋိဂ္ဂဏှာတိ, အာပတ္တိ ဒုက္ကဋဿ. အဇ္ဈောဟာရေ အဇ္ဈောဟာရေ အာပတ္တိ ဒုက္ကဋဿ. ဉာတိကာယ အညာတိကသညီ, အာပတ္တိ ဒုက္ကဋဿ. ဉာတိကာယ ဝေမတိကော, အာပတ္တိ ဒုက္ကဋဿ. ဉာတိကာယ ဉာတိကသညီ, အနာပတ္တိ.
</Paragraph>

</Division>
<Division number="556" book="paci" e="ch" v="2" p="229">

<Paragraph number="1611" book="paci">
အနာပတ္တိ—  ဉာတိကာယ, ဒါပေတိ န ဒေတိ, ဥပနိက္ခိပိတွာ ဒေတိ အန္တရာရာမေ, ဘိက္ခုနုပဿယေ, တိတ္ထိယသေယျာယ, ပဋိက္ကမနေ, ဂါမတော နီဟရိတွာ ဒေတိ, ယာမကာလိကံ သတ္တာဟကာလိကံ ယာဝဇီဝိကံ “သတိ ပစ္စယေ ပရိဘုဉ္ဇာ”တိ ဒေတိ, သိက္ခမာနာယ, သာမဏေရိယာ, ဥမ္မတ္တကဿ, အာဒိကမ္မိကဿာတိ.

</Paragraph>
</Division>

<Paragraph number="1612" type="center" book="paci">
ပဌမပါဋိဒေသနီယသိက္ခာပဒံ နိဋ္ဌိတံ.
</Paragraph>