---
title: 1.5.4.10 ဒန္တပေါနသိက္ခာပဒ
tableOfContents: false
sidebar:
  order: 10
type: tipitaka
basket: vi
book: paci
review:
  current: review
  updated: '2025-10-20T13:11:03.724157'
  updated_by: ''
  notes: ''
  history:
  - state: review
    date: '2025-10-20T13:11:03.724157'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<DynamicBreadcrumb />


<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<Division number="263" book="paci" e="ch" v="2" p="120">

<Paragraph number="848" book="paci">
တေန သမယေန ဗုဒ္ဓေါ ဘဂဝါ ဝေသာလိယံ ဝိဟရတိ မဟာဝနေ ကူဋာဂါရသာလာယံ. တေန ခေါ ပန သမယေန အညတရော ဘိက္ခု သဗ္ဗပံသုကူလိကော သုသာနေ ဝိဟရတိ. သော မနုဿေဟိ ဒိယျမာနံ န ဣစ္ဆတိ ပဋိဂ္ဂဟေတုံ, သုသာနေပိ ရုက္ခမူလေပိ ဥမ္မာရေပိ အယျဝေါသာဋိတကာနိ သာမံ ဂဟေတွာ ပရိဘုဉ္ဇတိ. မနုဿာ ဥဇ္ဈာယန္တိ ခိယျန္တိ ဝိပါစေန္တိ—  “ကထဉှိ နာမ အယံ ဘိက္ခု အမှာကံ အယျဝေါသာဋိတကာနိ သာမံ ဂဟေတွာ ပရိဘုဉ္ဇိဿတိ. ထေရောယံ ဘိက္ခု ဝဌရော မနုဿမံသံ မညေ ခါဒတီ”တိ.
</Paragraph>

<Paragraph number="849" book="paci">
အဿောသုံ ခေါ ဘိက္ခူ တေသံ မနုဿာနံ ဥဇ္ဈာယန္တာနံ ခိယျန္တာနံ ဝိပါစေန္တာနံ. ယေ တေ ဘိက္ခူ အပ္ပိစ္ဆာ …ပေ…  တေ ဥဇ္ဈာယန္တိ ခိယျန္တိ ဝိပါစေန္တိ—  “ကထဉှိ နာမ ဘိက္ခု အဒိန္နံ မုခဒွါရံ အာဟာရံ အာဟရိဿတီ”တိ …ပေ…  “သစ္စံ ကိရ တွံ, ဘိက္ခု, အဒိန္နံ မုခဒွါရံ အာဟာရံ အာဟရသီ”တိ? “သစ္စံ, ဘဂဝါ”တိ. ဝိဂရဟိ ဗုဒ္ဓေါ ဘဂဝါ …ပေ…  ကထဉှိ နာမ တွံ, မောဃပုရိသ, အဒိန္နံ မုခဒွါရံ အာဟာရံ အာဟရိဿသိ. နေတံ, မောဃပုရိသ, အပ္ပသန္နာနံ ဝါ ပသာဒါယ …ပေ…  ဧဝဉ္စ ပန, ဘိက္ခဝေ, ဣမံ သိက္ခာပဒံ ဥဒ္ဒိသေယျာထ—
</Paragraph>

<Paragraph number="850" book="paci">
<Emphasis>“ယော ပန ဘိက္ခု အဒိန္နံ မုခဒွါရံ အာဟာရံ အာဟရေယျ, ပါစိတ္တိယန်”</Emphasis>တိ.
</Paragraph>

<Paragraph number="851" book="paci">
ဧဝဉ္စိဒံ ဘဂဝတာ ဘိက္ခူနံ သိက္ခာပဒံ ပညတ္တံ ဟောတိ.
</Paragraph>

</Division>
<Division number="264" book="paci" e="ch" v="2" p="121">

<Paragraph number="852" book="paci">
တေန ခေါ ပန သမယေန ဘိက္ခူ ဥဒကဒန္တပေါနေ ကုက္ကုစ္စာယန္တိ. ဘဂဝတော ဧတမတ္ထံ အာရောစေသုံ …ပေ…  “အနုဇာနာမိ, ဘိက္ခဝေ, ဥဒကဒန္တပေါနံ သာမံ ဂဟေတွာ ပရိဘုဉ္ဇိတုံ. ဧဝဉ္စ ပန, ဘိက္ခဝေ, ဣမံ သိက္ခာပဒံ ဥဒ္ဒိသေယျာထ—
</Paragraph>

</Division>
<Division number="265" book="paci" e="ch" v="2" p="121">

<Paragraph number="853" book="paci">
<Emphasis>“ယော ပန ဘိက္ခု အဒိန္နံ မုခဒွါရံ အာဟာရံ အာဟရေယျ, အညတြ ဥဒကဒန္တပေါနာ, ပါစိတ္တိယန်”</Emphasis>တိ. (*40*:<Emphasis>89</Emphasis>)
</Paragraph>

</Division>
<Division number="266" book="paci" e="ch" v="2" p="121">

<Paragraph number="854" book="paci">
<Emphasis>ယော ပနာ</Emphasis>တိ ယော ယာဒိသော …ပေ…  <Emphasis>ဘိက္ခူ</Emphasis>တိ …ပေ…  အယံ ဣမသ္မိံ အတ္ထေ အဓိပ္ပေတော ဘိက္ခူတိ.
</Paragraph>

<Paragraph number="855" book="paci">
<Emphasis>အဒိန္နံ</Emphasis> နာမ အပ္ပဋိဂ္ဂဟိတကံ ဝုစ္စတိ.
</Paragraph>

<Paragraph number="856" book="paci">
<Emphasis>ဒိန္နံ</Emphasis> နာမ ကာယေန ဝါ ကာယပဋိဗဒ္ဓေန ဝါ နိဿဂ္ဂိယေန ဝါ ဒေန္တေ ဟတ္ထပါသေ ဌိတော ကာယေန ဝါ ကာယပဋိဗဒ္ဓေန ဝါ ပဋိဂ္ဂဏှာတိ, ဧတံ ဒိန္နံ နာမ.
</Paragraph>

<Paragraph number="857" book="paci">
<Emphasis>အာဟာရော</Emphasis> နာမ ဥဒကဒန္တပေါနံ ဌပေတွာ ယံ ကိဉ္စိ အဇ္ဈောဟရဏီယံ, ဧသော အာဟာရော နာမ.
</Paragraph>

<Paragraph number="858" book="paci">
<Emphasis>အညတြ ဥဒကဒန္တပေါနာ</Emphasis>တိ ဌပေတွာ ဥဒကဒန္တပေါနံ.
</Paragraph>

<Paragraph number="859" book="paci">
“ခါဒိဿာမိ ဘုဉ္ဇိဿာမီ”တိ ဂဏှာတိ, အာပတ္တိ ဒုက္ကဋဿ. အဇ္ဈောဟာရေ အဇ္ဈောဟာရေ အာပတ္တိ ပါစိတ္တိယဿ.
</Paragraph>

</Division>
<Division number="267" book="paci" e="ch" v="2" p="121">

<Paragraph number="860" book="paci">
အပ္ပဋိဂ္ဂဟိတကေ အပ္ပဋိဂ္ဂဟိတကသညီ အဒိန္နံ မုခဒွါရံ အာဟာရံ အာဟာရေတိ, အညတြ ဥဒကဒန္တပေါနာ, အာပတ္တိ ပါစိတ္တိယဿ. အပ္ပဋိဂ္ဂဟိတကေ ဝေမတိကော အဒိန္နံ မုခဒွါရံ အာဟာရံ အာဟာရေတိ, အညတြ ဥဒကဒန္တပေါနာ, အာပတ္တိ ပါစိတ္တိယဿ. အပ္ပဋိဂ္ဂဟိတကေ ပဋိဂ္ဂဟိတကသညီ အဒိန္နံ မုခဒွါရံ အာဟာရံ အာဟာရေတိ, အညတြ ဥဒကဒန္တပေါနာ, အာပတ္တိ ပါစိတ္တိယဿ.
</Paragraph>

<Paragraph number="861" book="paci">
ပဋိဂ္ဂဟိတကေ အပ္ပဋိဂ္ဂဟိတကသညီ, အာပတ္တိ ဒုက္ကဋဿ. ပဋိဂ္ဂဟိတကေ ဝေမတိကော, အာပတ္တိ ဒုက္ကဋဿ. ပဋိဂ္ဂဟိတကေ ပဋိဂ္ဂဟိတကသညီ, အနာပတ္တိ.
</Paragraph>

</Division>
<Division number="268" book="paci" e="ch" v="2" p="122">

<Paragraph number="862" book="paci">
အနာပတ္တိ—  ဥဒကဒန္တပေါနေ, စတ္တာရိ မဟာဝိကဋာနိ သတိ ပစ္စယေ အသတိ ကပ္ပိယကာရကေ သာမံ ဂဟေတွာ ပရိဘုဉ္ဇတိ, ဥမ္မတ္တကဿ, အာဒိကမ္မိကဿာတိ.

</Paragraph>
</Division>

<Paragraph number="863" type="center" book="paci">
ဒန္တပေါနသိက္ခာပဒံ နိဋ္ဌိတံ ဒသမံ.

  
ဘောဇနဝဂ္ဂေါ စတုတ္ထော.



</Paragraph>

<Paragraph number="864" type="center" book="paci">
တဿုဒ္ဒါနံ


</Paragraph>

<Paragraph number="865" type="verses" book="paci">
_ပိဏ္ဍော ဂဏံ ပရံ ပူဝံ,_  
_ဒွေ စ ဝုတ္တာ ပဝါရဏာ;_  
_ဝိကာလေ သန္နိဓီ ခီရံ,_  
_ဒန္တပေါနေန တေ ဒသာတိ._
</Paragraph>