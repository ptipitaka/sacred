---
title: "1.5.1.1 မုသာဝါဒသိက္ခာပဒ"
tableOfContents: false
sidebar:
  order: 1
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />


<Paragraph number="2" type="center" book="paci">
ဣမေ ခေါ ပနာယသ္မန္တော ဒွေနဝုတိ ပါစိတ္တိယာ

  
ဓမ္မာ ဥဒ္ဒေသံ အာဂစ္ဆန္တိ.


</Paragraph>

<Division number="1" book="paci">

<Paragraph number="3" book="paci">
တေန သမယေန ဗုဒ္ဓေါ ဘဂဝါ သာဝတ္ထိယံ ဝိဟရတိ ဇေတဝနေ အနာထပိဏ္ဍိကဿ အာရာမေ. တေန ခေါ ပန သမယေန ဟတ္ထကော သကျပုတ္တော ဝါဒက္ခိတ္တော ဟောတိ. သော တိတ္ထိယေဟိ သဒ္ဓိံ သလ္လပန္တော အဝဇာနိတွာ ပဋိဇာနာတိ, ပဋိဇာနိတွာ အဝဇာနာတိ, အညေနညံ ပဋိစရတိ, သမ္ပဇာနမုသာ ဘာသတိ, သင်္ကေတံ ကတွာ ဝိသံဝါဒေတိ. တိတ္ထိယာ ဥဇ္ဈာယန္တိ ခိယျန္တိ ဝိပါစေန္တိ—  “ကထဉှိ နာမ ဟတ္ထကော သကျပုတ္တော အမှေဟိ သဒ္ဓိံ သလ္လပန္တော အဝဇာနိတွာ ပဋိဇာနိဿတိ, ပဋိဇာနိတွာ အဝဇာနိဿတိ, အညေနညံ ပဋိစရိဿတိ, သမ္ပဇာနမုသာ ဘာသိဿတိ, သင်္ကေတံ ကတွာ ဝိသံဝါဒေဿတီ”တိ.
</Paragraph>

<Paragraph number="4" book="paci">
အဿောသုံ ခေါ ဘိက္ခူ တေသံ တိတ္ထိယာနံ ဥဇ္ဈာယန္တာနံ ခိယျန္တာနံ ဝိပါစေန္တာနံ. အထ ခေါ တေ ဘိက္ခူ ယေန ဟတ္ထကော သကျပုတ္တော တေနုပသင်္ကမိံသု; ဥပသင်္ကမိတွာ ဟတ္ထကံ သကျပုတ္တံ ဧတဒဝေါစုံ—  “သစ္စံ ကိရ တွံ, အာဝုသော ဟတ္ထက, တိတ္ထိယေဟိ သဒ္ဓိံ သလ္လပန္တော အဝဇာနိတွာ ပဋိဇာနာသိ, ပဋိဇာနိတွာ အဝဇာနာသိ, အညေနညံ ပဋိစရသိ, သမ္ပဇာနမုသာ ဘာသသိ, သင်္ကေတံ ကတွာ ဝိသံဝါဒေသီ”တိ? “ဧတေ ခေါ, အာဝုသော, တိတ္ထိယာ နာမ ယေန ကေနစိ ဇေတဗ္ဗာ; နေဝ တေသံ ဇယော ဒါတဗ္ဗော”တိ. ယေ တေ ဘိက္ခူ အပ္ပိစ္ဆာ …ပေ…  တေ ဥဇ္ဈာယန္တိ ခိယျန္တိ ဝိပါစေန္တိ—  “ကထဉှိ နာမ ဟတ္ထကော သကျပုတ္တော တိတ္ထိယေဟိ သဒ္ဓိံ သလ္လပန္တော အဝဇာနိတွာ ပဋိဇာနိဿတိ, ပဋိဇာနိတွာ အဝဇာနိဿတိ, အညေနညံ ပဋိစရိဿတိ, သမ္ပဇာနမုသာ ဘာသိဿတိ, သင်္ကေတံ ကတွာ ဝိသံဝါဒေဿတီ”တိ.
</Paragraph>

<Paragraph number="5" book="paci">
အထ ခေါ တေ ဘိက္ခူ ဟတ္ထကံ သကျပုတ္တံ အနေကပရိယာယေန ဝိဂရဟိတွာ ဘဂဝတော ဧတမတ္ထံ အာရောစေသုံ. အထ ခေါ ဘဂဝါ ဧတသ္မိံ နိဒါနေ ဧတသ္မိံ ပကရဏေ ဘိက္ခုသံဃံ သန္နိပါတာပေတွာ ဟတ္ထကံ သကျပုတ္တံ ပဋိပုစ္ဆိ—  “သစ္စံ ကိရ တွံ, ဟတ္ထက, တိတ္ထိယေဟိ သဒ္ဓိံ သလ္လပန္တော အဝဇာနိတွာ ပဋိဇာနာသိ, ပဋိဇာနိတွာ အဝဇာနာသိ, အညေနညံ ပဋိစရသိ, သမ္ပဇာနမုသာ ဘာသသိ, သင်္ကေတံ ကတွာ ဝိသံဝါဒေသီ”တိ? “သစ္စံ, ဘဂဝါ”တိ. ဝိဂရဟိ ဗုဒ္ဓေါ ဘဂဝါ …ပေ…  ကထဉှိ နာမ တွံ, မောဃပုရိသ, တိတ္ထိယေဟိ သဒ္ဓိံ သလ္လပန္တော အဝဇာနိတွာ ပဋိဇာနိဿသိ, ပဋိဇာနိတွာ အဝဇာနိဿသိ, အညေနညံ ပဋိစရိဿသိ, သမ္ပဇာနမုသာ ဘာသိဿသိ, သင်္ကေတံ ကတွာ ဝိသံဝါဒေဿသိ. နေတံ, မောဃပုရိသ, အပ္ပသန္နာနံ ဝါ ပသာဒါယ …ပေ…  ဧဝဉ္စ ပန, ဘိက္ခဝေ, ဣမံ သိက္ခာပဒံ ဥဒ္ဒိသေယျာထ—
</Paragraph>

</Division>
<Division number="2" book="paci">

<Paragraph number="6" book="paci">
<Emphasis>“သမ္ပဇာနမုသာဝါဒေ ပါစိတ္တိယန်”</Emphasis>တိ. (*1*:<Emphasis>50</Emphasis>)
</Paragraph>

</Division>
<Division number="3" book="paci">

<Paragraph number="7" book="paci">
<Emphasis>သမ္ပဇာနမုသာဝါဒေါ</Emphasis> နာမ ဝိသံဝါဒနပုရေက္ခာရဿ ဝါစာ, ဂိရာ, ဗျပ္ပထော, ဝစီဘေဒေါ, ဝါစသိကာ ဝိညတ္တိ, အဋ္ဌ အနရိယဝေါဟာရာ—  အဒိဋ္ဌံ ဒိဋ္ဌံ မေတိ, အဿုတံ သုတံ မေတိ, အမုတံ မုတံ မေတိ, အဝိညာတံ ဝိညာတံ မေတိ, ဒိဋ္ဌံ အဒိဋ္ဌံ မေတိ, သုတံ အဿုတံ မေတိ, မုတံ အမုတံ မေတိ, ဝိညာတံ အဝိညာတံ မေတိ.
</Paragraph>

<Paragraph number="8" book="paci">
<Emphasis>အဒိဋ္ဌံ</Emphasis> နာမ န စက္ခုနာ ဒိဋ္ဌံ. <Emphasis>အဿုတံ</Emphasis> နာမ န သောတေန သုတံ. <Emphasis>အမုတံ</Emphasis> နာမ န ဃာနေန ဃာယိတံ, န ဇိဝှါယ သာယိတံ, န ကာယေန ဖုဋ္ဌံ. <Emphasis>အဝိညာတံ</Emphasis> နာမ န မနသာ ဝိညာတံ. <Emphasis>ဒိဋ္ဌံ</Emphasis> နာမ စက္ခုနာ ဒိဋ္ဌံ. <Emphasis>သုတံ</Emphasis> နာမ သောတေန သုတံ. <Emphasis>မုတံ</Emphasis> နာမ ဃာနေန ဃာယိတံ, ဇိဝှါယ သာယိတံ, ကာယေန ဖုဋ္ဌံ. <Emphasis>ဝိညာတံ</Emphasis> နာမ မနသာ ဝိညာတံ.
</Paragraph>

</Division>
<Division number="4" book="paci">

<Paragraph number="9" book="paci">
တီဟာကာရေဟိ “အဒိဋ္ဌံ ဒိဋ္ဌံ မေ”တိ သမ္ပဇာနမုသာ ဘဏန္တဿ အာပတ္တိ ပါစိတ္တိယဿ—  ပုဗ္ဗေဝဿ ဟောတိ “မုသာ ဘဏိဿန်”တိ, ဘဏန္တဿ ဟောတိ “မုသာ ဘဏာမီ”တိ, ဘဏိတဿ ဟောတိ “မုသာ မယာ ဘဏိတန်”တိ.
</Paragraph>

<Paragraph number="10" book="paci">
စတူဟာကာရေဟိ “အဒိဋ္ဌံ ဒိဋ္ဌံ မေ”တိ သမ္ပဇာနမုသာ ဘဏန္တဿ အာပတ္တိ ပါစိတ္တိယဿ—  ပုဗ္ဗေဝဿ ဟောတိ “မုသာ ဘဏိဿန်”တိ, ဘဏန္တဿ ဟောတိ “မုသာ ဘဏာမီ”တိ, ဘဏိတဿ ဟောတိ “မုသာ မယာ ဘဏိတန်”တိ, ဝိနိဓာယ ဒိဋ္ဌိံ.
</Paragraph>

<Paragraph number="11" book="paci">
ပဉ္စဟာကာရေဟိ “အဒိဋ္ဌံ ဒိဋ္ဌံ မေ”တိ သမ္ပဇာနမုသာ ဘဏန္တဿ အာပတ္တိ ပါစိတ္တိယဿ—  ပုဗ္ဗေဝဿ ဟောတိ “မုသာ ဘဏိဿန်”တိ, ဘဏန္တဿ ဟောတိ “မုသာ ဘဏာမီ”တိ, ဘဏိတဿ ဟောတိ “မုသာ မယာ ဘဏိတန်”တိ, ဝိနိဓာယ ဒိဋ္ဌိံ, ဝိနိဓာယ ခန္တိံ.
</Paragraph>

<Paragraph number="12" book="paci">
ဆဟာကာရေဟိ “အဒိဋ္ဌံ ဒိဋ္ဌံ မေ”တိ သမ္ပဇာနမုသာ ဘဏန္တဿ အာပတ္တိ ပါစိတ္တိယဿ—  ပုဗ္ဗေဝဿ ဟောတိ “မုသာ ဘဏိဿန်”တိ, ဘဏန္တဿ ဟောတိ “မုသာ ဘဏာမီ”တိ, ဘဏိတဿ ဟောတိ “မုသာ မယာ ဘဏိတန်”တိ, ဝိနိဓာယ ဒိဋ္ဌိံ, ဝိနိဓာယ ခန္တိံ, ဝိနိဓာယ ရုစိံ.
</Paragraph>

<Paragraph number="13" book="paci">
သတ္တဟာကာရေဟိ “အဒိဋ္ဌံ ဒိဋ္ဌံ မေ”တိ သမ္ပဇာနမုသာ ဘဏန္တဿ အာပတ္တိ ပါစိတ္တိယဿ—  ပုဗ္ဗေဝဿ ဟောတိ “မုသာ ဘဏိဿန်”တိ, ဘဏန္တဿ ဟောတိ “မုသာ ဘဏာမီ”တိ, ဘဏိတဿ ဟောတိ “မုသာ မယာ ဘဏိတန်”တိ, ဝိနိဓာယ ဒိဋ္ဌိံ, ဝိနိဓာယ ခန္တိံ, ဝိနိဓာယ ရုစိံ, ဝိနိဓာယ ဘာဝံ.
</Paragraph>

</Division>
<Division number="5" book="paci">

<Paragraph number="14" book="paci">
တီဟာကာရေဟိ “အဿုတံ သုတံ မေ”တိ …ပေ…  အမုတံ မုတံ မေတိ …ပေ…  အဝိညာတံ ဝိညာတံ မေတိ သမ္ပဇာနမုသာ ဘဏန္တဿ အာပတ္တိ ပါစိတ္တိယဿ—  ပုဗ္ဗေဝဿ ဟောတိ “မုသာ ဘဏိဿန်”တိ, ဘဏန္တဿ ဟောတိ “မုသာ ဘဏာမီ”တိ, ဘဏိတဿ ဟောတိ “မုသာ မယာ ဘဏိတန်”တိ.
</Paragraph>

<Paragraph number="15" book="paci">
စတူဟာကာရေဟိ …ပေ…  ပဉ္စဟာကာရေဟိ …ပေ…  ဆဟာကာရေဟိ …ပေ…  သတ္တဟာကာရေဟိ “အဝိညာတံ ဝိညာတံ မေ”တိ သမ္ပဇာနမုသာ ဘဏန္တဿ အာပတ္တိ ပါစိတ္တိယဿ—  ပုဗ္ဗေဝဿ ဟောတိ “မုသာ ဘဏိဿန်”တိ, ဘဏန္တဿ ဟောတိ “မုသာ ဘဏာမီ”တိ, ဘဏိတဿ ဟောတိ “မုသာ မယာ ဘဏိတန်”တိ, ဝိနိဓာယ ဒိဋ္ဌိံ, ဝိနိဓာယ ခန္တိံ, ဝိနိဓာယ ရုစိံ, ဝိနိဓာယ ဘာဝံ.
</Paragraph>

</Division>
<Division number="6" book="paci">

<Paragraph number="16" book="paci">
တီဟာကာရေဟိ “အဒိဋ္ဌံ ဒိဋ္ဌဉ္စ မေ သုတဉ္စာ”တိ သမ္ပဇာနမုသာ ဘဏန္တဿ အာပတ္တိ ပါစိတ္တိယဿ …ပေ…  တီဟာကာရေဟိ “အဒိဋ္ဌံ ဒိဋ္ဌဉ္စ မေ မုတဉ္စာ”တိ သမ္ပဇာနမုသာ ဘဏန္တဿ အာပတ္တိ ပါစိတ္တိယဿ …ပေ…  တီဟာကာရေဟိ “အဒိဋ္ဌံ ဒိဋ္ဌဉ္စ မေ ဝိညာတဉ္စာ”တိ သမ္ပဇာနမုသာ ဘဏန္တဿ အာပတ္တိ ပါစိတ္တိယဿ …ပေ…  တီဟာကာရေဟိ အဒိဋ္ဌံ “ဒိဋ္ဌဉ္စ မေ သုတဉ္စ မုတဉ္စာ”တိ …ပေ…  တီဟာကာရေဟိ အဒိဋ္ဌံ “ဒိဋ္ဌဉ္စ မေ သုတဉ္စ ဝိညာတဉ္စာ”တိ …ပေ…  တီဟာကာရေဟိ အဒိဋ္ဌံ “ဒိဋ္ဌဉ္စ မေ သုတဉ္စ မုတဉ္စ ဝိညာတဉ္စာ”တိ သမ္ပဇာနမုသာ ဘဏန္တဿ အာပတ္တိ ပါစိတ္တိယဿ …ပေ… .
</Paragraph>

<Paragraph number="17" book="paci">
တီဟာကာရေဟိ အဿုတံ “သုတဉ္စ မေ မုတဉ္စာ”တိ …ပေ…  တီဟာကာရေဟိ အဿုတံ “သုတဉ္စ မေ ဝိညာတဉ္စာ”တိ …ပေ…  တီဟာကာရေဟိ အဿုတံ “သုတဉ္စ မေ ဒိဋ္ဌဉ္စာ”တိ သမ္ပဇာနမုသာ ဘဏန္တဿ အာပတ္တိ ပါစိတ္တိယဿ …ပေ…  တီဟာကာရေဟိ အဿုတံ “သုတဉ္စ မေ မုတဉ္စ ဝိညာတဉ္စာ”တိ …ပေ…  တီဟာကာရေဟိ အဿုတံ “သုတဉ္စ မေ မုတဉ္စ ဒိဋ္ဌဉ္စာ”တိ …ပေ…  တီဟာကာရေဟိ အဿုတံ “သုတဉ္စ မေ မုတဉ္စ ဝိညာတဉ္စ ဒိဋ္ဌဉ္စာ”တိ သမ္ပဇာနမုသာ ဘဏန္တဿ အာပတ္တိ ပါစိတ္တိယဿ …ပေ… .
</Paragraph>

<Paragraph number="18" book="paci">
တီဟာကာရေဟိ အမုတံ “မုတဉ္စ မေ ဝိညာတဉ္စာ”တိ …ပေ…  တီဟာကာရေဟိ အမုတံ “မုတဉ္စ မေ ဒိဋ္ဌဉ္စာ”တိ …ပေ…  တီဟာကာရေဟိ အမုတံ “မုတဉ္စ မေ သုတဉ္စာ”တိ သမ္ပဇာနမုသာ ဘဏန္တဿ အာပတ္တိ ပါစိတ္တိယဿ …ပေ…  တီဟာကာရေဟိ အမုတံ “မုတဉ္စ မေ ဝိညာတဉ္စ ဒိဋ္ဌဉ္စာ”တိ …ပေ…  တီဟာကာရေဟိ အမုတံ “မုတဉ္စ မေ ဝိညာတဉ္စ သုတဉ္စာ”တိ …ပေ…  တီဟာကာရေဟိ အမုတံ “မုတဉ္စ မေ ဝိညာတဉ္စ ဒိဋ္ဌဉ္စ သုတဉ္စာ”တိ သမ္ပဇာနမုသာ ဘဏန္တဿ အာပတ္တိ ပါစိတ္တိယဿ …ပေ… .
</Paragraph>

<Paragraph number="19" book="paci">
တီဟာကာရေဟိ အဝိညာတံ “ဝိညာတဉ္စ မေ ဒိဋ္ဌဉ္စာ”တိ …ပေ…  တီဟာကာရေဟိ အဝိညာတံ “ဝိညာတဉ္စ မေ သုတဉ္စာ”တိ …ပေ…  တီဟာကာရေဟိ အဝိညာတံ “ဝိညာတဉ္စ မေ မုတဉ္စာ”တိ သမ္ပဇာနမုသာ ဘဏန္တဿ အာပတ္တိ ပါစိတ္တိယဿ …ပေ…  တီဟာကာရေဟိ အဝိညာတံ “ဝိညာတဉ္စ မေ ဒိဋ္ဌဉ္စ သုတဉ္စာ”တိ …ပေ…  တီဟာကာရေဟိ အဝိညာတံ “ဝိညာတဉ္စ မေ ဒိဋ္ဌဉ္စ မုတဉ္စာ”တိ …ပေ…  တီဟာကာရေဟိ အဝိညာတံ “ဝိညာတဉ္စ မေ ဒိဋ္ဌဉ္စ သုတဉ္စ မုတဉ္စာ”တိ သမ္ပဇာနမုသာ ဘဏန္တဿ အာပတ္တိ ပါစိတ္တိယဿ …ပေ… .
</Paragraph>

</Division>
<Division number="7" book="paci">

<Paragraph number="20" book="paci">
တီဟာကာရေဟိ ဒိဋ္ဌံ “အဒိဋ္ဌံ မေ”တိ …ပေ…  သုတံ “အဿုတံ မေ”တိ …ပေ…  မုတံ “အမုတံ မေ”တိ …ပေ…  ဝိညာတံ “အဝိညာတံ မေ”တိ သမ္ပဇာနမုသာ ဘဏန္တဿ အာပတ္တိ ပါစိတ္တိယဿ …ပေ… .
</Paragraph>

</Division>
<Division number="8" book="paci">

<Paragraph number="21" book="paci">
တီဟာကာရေဟိ ဒိဋ္ဌံ “သုတံ မေ”တိ …ပေ…  တီဟာကာရေဟိ ဒိဋ္ဌံ “မုတံ မေ”တိ …ပေ…  တီဟာကာရေဟိ ဒိဋ္ဌံ “ဝိညာတံ မေ”တိ သမ္ပဇာနမုသာ ဘဏန္တဿ အာပတ္တိ ပါစိတ္တိယဿ …ပေ…  တီဟာကာရေဟိ ဒိဋ္ဌံ “သုတဉ္စ မေ မုတဉ္စာ”တိ …ပေ…  တီဟာကာရေဟိ ဒိဋ္ဌံ “သုတဉ္စ မေ ဝိညာတဉ္စာ”တိ …ပေ…  တီဟာကာရေဟိ ဒိဋ္ဌံ “သုတဉ္စ မေ မုတဉ္စ ဝိညာတဉ္စာ”တိ သမ္ပဇာနမုသာ ဘဏန္တဿ အာပတ္တိ ပါစိတ္တိယဿ …ပေ… .
</Paragraph>

<Paragraph number="22" book="paci">
တီဟာကာရေဟိ သုတံ “မုတံ မေ”တိ …ပေ…  တီဟာကာရေဟိ သုတံ “ဝိညာတံ မေ”တိ …ပေ…  တီဟာကာရေဟိ သုတံ “ဒိဋ္ဌံ မေ”တိ သမ္ပဇာနမုသာ ဘဏန္တဿ အာပတ္တိ ပါစိတ္တိယဿ …ပေ…  တီဟာကာရေဟိ သုတံ “မုတဉ္စ မေ ဝိညာတဉ္စာ”တိ …ပေ…  တီဟာကာရေဟိ သုတံ “မုတဉ္စ မေ ဒိဋ္ဌဉ္စာ”တိ …ပေ…  တီဟာကာရေဟိ သုတံ “မုတဉ္စ မေ ဝိညာတဉ္စ ဒိဋ္ဌဉ္စာ”တိ သမ္ပဇာနမုသာ ဘဏန္တဿ အာပတ္တိ ပါစိတ္တိယဿ …ပေ… .
</Paragraph>

<Paragraph number="23" book="paci">
တီဟာကာရေဟိ မုတံ “ဝိညာတံ မေ”တိ …ပေ…  တီဟာကာရေဟိ မုတံ “ဒိဋ္ဌံ မေ”တိ …ပေ…  တီဟာကာရေဟိ မုတံ “သုတံ မေ”တိ သမ္ပဇာနမုသာ ဘဏန္တဿ အာပတ္တိ ပါစိတ္တိယဿ …ပေ…  တီဟာကာရေဟိ မုတံ “ဝိညာတဉ္စ မေ ဒိဋ္ဌဉ္စာ”တိ …ပေ…  တီဟာကာရေဟိ မုတံ “ဝိညာတဉ္စ မေ သုတဉ္စာ”တိ …ပေ…  တီဟာကာရေဟိ မုတံ “ဝိညာတဉ္စ မေ ဒိဋ္ဌဉ္စ သုတဉ္စာ”တိ သမ္ပဇာနမုသာ ဘဏန္တဿ အာပတ္တိ ပါစိတ္တိယဿ …ပေ… .
</Paragraph>

<Paragraph number="24" book="paci">
တီဟာကာရေဟိ ဝိညာတံ “ဒိဋ္ဌံ မေ”တိ …ပေ…  တီဟာကာရေဟိ ဝိညာတံ “သုတံ မေ”တိ …ပေ…  တီဟာကာရေဟိ ဝိညာတံ “မုတံ မေ”တိ သမ္ပဇာနမုသာ ဘဏန္တဿ အာပတ္တိ ပါစိတ္တိယဿ …ပေ…  တီဟာကာရေဟိ ဝိညာတံ “ဒိဋ္ဌဉ္စ မေ သုတဉ္စာ”တိ …ပေ…  တီဟာကာရေဟိ ဝိညာတံ “ဒိဋ္ဌဉ္စ မေ မုတဉ္စာ”တိ …ပေ…  တီဟာကာရေဟိ ဝိညာတံ “ဒိဋ္ဌဉ္စ မေ သုတဉ္စ မုတဉ္စာ”တိ သမ္ပဇာနမုသာ ဘဏန္တဿ အာပတ္တိ ပါစိတ္တိယဿ …ပေ… .
</Paragraph>

</Division>
<Division number="9" book="paci">

<Paragraph number="25" book="paci">
တီဟာကာရေဟိ ဒိဋ္ဌေ ဝေမတိကော ဒိဋ္ဌံ နောကပ္ပေတိ, ဒိဋ္ဌံ နဿရတိ, ဒိဋ္ဌံ ပမုဋ္ဌော ဟောတိ …ပေ…  သုတေ ဝေမတိကော သုတံ နောကပ္ပေတိ, သုတံ နဿရတိ, သုတံ ပမုဋ္ဌော ဟောတိ …ပေ…  မုတေ ဝေမတိကော မုတံ နောကပ္ပေတိ, မုတံ နဿရတိ, မုတံ ပမုဋ္ဌော ဟောတိ …ပေ…  ဝိညာတေ ဝေမတိကော ဝိညာတံ နောကပ္ပေတိ, ဝိညာတံ နဿရတိ, ဝိညာတံ ပမုဋ္ဌော ဟောတိ…  ဝိညာတဉ္စ မေ ဒိဋ္ဌဉ္စာတိ …ပေ…  ဝိညာတံ ပမုဋ္ဌော ဟောတိ…  ဝိညာတဉ္စ မေ သုတဉ္စာတိ …ပေ…  ဝိညာတံ ပမုဋ္ဌော ဟောတိ; ဝိညာတဉ္စ မေ မုတဉ္စာတိ …ပေ…  ဝိညာတံ ပမုဋ္ဌော ဟောတိ; ဝိညာတဉ္စ မေ ဒိဋ္ဌဉ္စ သုတဉ္စာတိ …ပေ…  ဝိညာတံ ပမုဋ္ဌော ဟောတိ; ဝိညာတဉ္စ မေ ဒိဋ္ဌဉ္စ မုတဉ္စာတိ …ပေ…  ဝိညာတံ ပမုဋ္ဌော ဟောတိ; ဝိညာတဉ္စ မေ ဒိဋ္ဌဉ္စ သုတဉ္စ မုတဉ္စာတိ သမ္ပဇာနမုသာ ဘဏန္တဿ အာပတ္တိ ပါစိတ္တိယဿ.
</Paragraph>

</Division>
<Division number="10" book="paci">

<Paragraph number="26" book="paci">
စတူဟာကာရေဟိ …ပေ…  ပဉ္စဟာကာရေဟိ …ပေ…  ဆဟာကာရေဟိ …ပေ…  သတ္တဟာကာရေဟိ …ပေ…  ဝိညာတံ ပမုဋ္ဌော ဟောတိ, ဝိညာတဉ္စ မေ ဒိဋ္ဌဉ္စ သုတဉ္စ မုတဉ္စာတိ သမ္ပဇာနမုသာ ဘဏန္တဿ အာပတ္တိ ပါစိတ္တိယဿ—  ပုဗ္ဗေဝဿ ဟောတိ “မုသာ ဘဏိဿန်”တိ, ဘဏန္တဿ ဟောတိ “မုသာ ဘဏာမီ”တိ, ဘဏိတဿ ဟောတိ “မုသာ မယာ ဘဏိတန်”တိ, ဝိနိဓာယ ဒိဋ္ဌိံ, ဝိနိဓာယ ခန္တိံ, ဝိနိဓာယ ရုစိံ, ဝိနိဓာယ ဘာဝံ.
</Paragraph>

</Division>
<Division number="11" book="paci">

<Paragraph number="27" book="paci">
အနာပတ္တိ—  ဒဝါ ဘဏတိ, ရဝါ ဘဏတိ. “<Emphasis>ဒဝါ ဘဏတိ</Emphasis> နာမ သဟသာ ဘဏတိ. <Emphasis>ရဝါ ဘဏတိ</Emphasis> နာမ ‘အညံ ဘဏိဿာမီ’တိ အညံ ဘဏတိ”. ဥမ္မတ္တကဿ, အာဒိကမ္မိကဿာတိ.

</Paragraph>
</Division>

<Paragraph number="28" type="center" book="paci">
မုသာဝါဒသိက္ခာပဒံ နိဋ္ဌိတံ ပဌမံ.
</Paragraph>