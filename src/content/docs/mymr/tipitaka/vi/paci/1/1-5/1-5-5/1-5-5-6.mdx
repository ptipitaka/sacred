---
title: "1.5.5.6 စာရိတ္တသိက္ခာပဒ"
tableOfContents: false
sidebar:
  order: 6
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="294" book="paci" e="ch" v="2" p="131">

<Paragraph number="932" book="paci">
တေန သမယေန ဗုဒ္ဓေါ ဘဂဝါ ရာဇဂဟေ ဝိဟရတိ ဝေဠုဝနေ ကလန္ဒကနိဝါပေ. တေန ခေါ ပန သမယေန အာယသ္မတော ဥပနန္ဒဿ သကျပုတ္တဿ ဥပဋ္ဌာကကုလံ အာယသ္မန္တံ ဥပနန္ဒံ သကျပုတ္တံ ဘတ္တေန နိမန္တေသိ. အညေပိ ဘိက္ခူ ဘတ္တေန နိမန္တေသိ. တေန ခေါ ပန သမယေန အာယသ္မာ ဥပနန္ဒော သကျပုတ္တော ပုရေဘတ္တံ, ကုလာနိ ပယိရုပါသတိ. အထ ခေါ တေ ဘိက္ခူ တေ မနုဿေ ဧတဒဝေါစုံ—  “ဒေထာဝုသော, ဘတ္တန်”တိ. “အာဂမေထ, ဘန္တေ, ယာဝါယျော ဥပနန္ဒော အာဂစ္ဆတီ”တိ. ဒုတိယမ္ပိ ခေါ တေ ဘိက္ခူ …ပေ…  တတိယမ္ပိ ခေါ တေ ဘိက္ခူ တေ မနုဿေ ဧတဒဝေါစုံ—  “ဒေထာဝုသော, ဘတ္တံ; ပုရေ ကာလော အတိက္ကမတီ”တိ. “ယမ္ပိ မယံ, ဘန္တေ, ဘတ္တံ ကရိမှာ အယျဿ ဥပနန္ဒဿ ကာရဏာ. အာဂမေထ, ဘန္တေ, ယာဝါယျော ဥပနန္ဒော အာဂစ္ဆတီ”တိ.
</Paragraph>

<Paragraph number="933" book="paci">
အထ ခေါ အာယသ္မာ ဥပနန္ဒော သကျပုတ္တော ပုရေဘတ္တံ ကုလာနိ ပယိရုပါသိတွာ ဒိဝါ အာဂစ္ဆတိ. ဘိက္ခူ န စိတ္တရူပံ ဘုဉ္ဇိံသု. ယေ တေ ဘိက္ခူ အပ္ပိစ္ဆာ …ပေ…  တေ ဥဇ္ဈာယန္တိ ခိယျန္တိ ဝိပါစေန္တိ—  “ကထဉှိ နာမ အာယသ္မာ ဥပနန္ဒော သကျပုတ္တော နိမန္တိတော သဘတ္တော သမာနော ပုရေဘတ္တံ ကုလေသု စာရိတ္တံ အာပဇ္ဇိဿတီ”တိ …ပေ…  “သစ္စံ ကိရ တွံ, ဥပနန္ဒ, နိမန္တိတော သဘတ္တော သမာနော ပုရေဘတ္တံ ကုလေသု စာရိတ္တံ အာပဇ္ဇသီ”တိ? “သစ္စံ, ဘဂဝါ”တိ. ဝိဂရဟိ ဗုဒ္ဓေါ ဘဂဝါ …ပေ…  ကထဉှိ နာမ တွံ, မောဃပုရိသ, နိမန္တိတော သဘတ္တော သမာနော ပုရေဘတ္တံ ကုလေသု စာရိတ္တံ အာပဇ္ဇိဿသိ. နေတံ, မောဃပုရိသ, အပ္ပသန္နာနံ ဝါ ပသာဒါယ …ပေ…  ဧဝဉ္စ ပန, ဘိက္ခဝေ, ဣမံ သိက္ခာပဒံ ဥဒ္ဒိသေယျာထ—
</Paragraph>

<Paragraph number="934" book="paci">
<Emphasis>“ယော ပန ဘိက္ခု နိမန္တိတော သဘတ္တော သမာနော ပုရေဘတ္တံ ကုလေသု စာရိတ္တံ အာပဇ္ဇေယျ, ပါစိတ္တိယန်”</Emphasis>တိ.
</Paragraph>

<Paragraph number="935" book="paci">
ဧဝဉ္စိဒံ ဘဂဝတာ ဘိက္ခူနံ သိက္ခာပဒံ ပညတ္တံ ဟောတိ.
</Paragraph>

</Division>
<Division number="295" book="paci" e="ch" v="2" p="132">

<Paragraph number="936" book="paci">
တေန ခေါ ပန သမယေန အာယသ္မတော ဥပနန္ဒဿ သကျပုတ္တဿ ဥပဋ္ဌာကကုလံ သံဃဿတ္ထာယ ခါဒနီယံ ပါဟေသိ—  “အယျဿ ဥပနန္ဒဿ ဒဿေတွာ သံဃဿ ဒါတဗ္ဗန်”တိ. တေန ခေါ ပန သမယေန အာယသ္မာ ဥပနန္ဒော သကျပုတ္တော ဂါမံ ပိဏ္ဍာယ ပဝိဋ္ဌော ဟောတိ. အထ ခေါ တေ မနုဿာ အာရာမံ ဂန္တွာ ဘိက္ခူ ပုစ္ဆိံသု—  “ကဟံ, ဘန္တေ, အယျော ဥပနန္ဒော”တိ? “ဧသာဝုသော, အာယသ္မာ ဥပနန္ဒော သကျပုတ္တော ဂါမံ ပိဏ္ဍာယ ပဝိဋ္ဌော”တိ. “ဣဒံ, ဘန္တေ, ခါဒနီယံ အယျဿ ဥပနန္ဒဿ ဒဿေတွာ သံဃဿ ဒါတဗ္ဗန်”တိ. ဘဂဝတော ဧတမတ္ထံ အာရောစေသုံ. အထ ခေါ ဘဂဝါ ဧတသ္မိံ နိဒါနေ ဧတသ္မိံ ပကရဏေ ဓမ္မိံ ကထံ ကတွာ ဘိက္ခူ အာမန္တေသိ—  “တေန ဟိ, ဘိက္ခဝေ, ပဋိဂ္ဂဟေတွာ နိက္ခိပထ ယာဝ ဥပနန္ဒော အာဂစ္ဆတီ”တိ.
</Paragraph>

<Paragraph number="937" book="paci">
အထ ခေါ အာယသ္မာ ဥပနန္ဒော သကျပုတ္တော—  “ဘဂဝတာ ပဋိက္ခိတ္တံ ပုရေဘတ္တံ ကုလေသု စာရိတ္တံ အာပဇ္ဇိတုန်”တိ ပစ္ဆာဘတ္တံ ကုလာနိ ပယိရုပါသိတွာ ဒိဝါ ပဋိက္ကမိ, ခါဒနီယံ ဥဿာရိယိတ္ထ. ယေ တေ ဘိက္ခူ အပ္ပိစ္ဆာ …ပေ…  တေ ဥဇ္ဈာယန္တိ ခိယျန္တိ ဝိပါစေန္တိ—  “ကထဉှိ နာမ အာယသ္မာ ဥပနန္ဒော သကျပုတ္တော ပစ္ဆာဘတ္တံ ကုလေသု စာရိတ္တံ အာပဇ္ဇိဿတီ”တိ …ပေ…  “သစ္စံ ကိရ တွံ, ဥပနန္ဒ, ပစ္ဆာဘတ္တံ ကုလေသု စာရိတ္တံ အာပဇ္ဇသီ”တိ? “သစ္စံ, ဘဂဝါ”တိ. ဝိဂရဟိ ဗုဒ္ဓေါ ဘဂဝါ …ပေ…  ကထဉှိ နာမ တွံ, မောဃပုရိသ, ပစ္ဆာဘတ္တံ ကုလေသု စာရိတ္တံ အာပဇ္ဇိဿသိ. နေတံ, မောဃပုရိသ, အပ္ပသန္နာနံ ဝါ ပသာဒါယ …ပေ…  ဧဝဉ္စ ပန, ဘိက္ခဝေ, ဣမံ သိက္ခာပဒံ ဥဒ္ဒိသေယျာထ—
</Paragraph>

<Paragraph number="938" book="paci">
<Emphasis>“ယော ပန ဘိက္ခု နိမန္တိတော သဘတ္တော သမာနော ပုရေဘတ္တံ ဝါ ပစ္ဆာဘတ္တံ ဝါ ကုလေသု စာရိတ္တံ အာပဇ္ဇေယျ, ပါစိတ္တိယန်”</Emphasis>တိ.
</Paragraph>

<Paragraph number="939" book="paci">
ဧဝဉ္စိဒံ ဘဂဝတာ ဘိက္ခူနံ သိက္ခာပဒံ ပညတ္တံ ဟောတိ.
</Paragraph>

</Division>
<Division number="296" book="paci" e="ch" v="2" p="133">

<Paragraph number="940" book="paci">
တေန ခေါ ပန သမယေန ဘိက္ခူ စီဝရဒါနသမယေ ကုက္ကုစ္စာယန္တာ ကုလာနိ န ပယိရုပါသန္တိ. စီဝရံ ပရိတ္တံ ဥပ္ပဇ္ဇတိ. ဘဂဝတော ဧတမတ္ထံ အာရောစေသုံ …ပေ…  အနုဇာနာမိ, ဘိက္ခဝေ, စီဝရဒါနသမယေ ကုလာနိ ပယိရုပါသိတုံ. ဧဝဉ္စ ပန, ဘိက္ခဝေ, ဣမံ သိက္ခာပဒံ ဥဒ္ဒိသေယျာထ—
</Paragraph>

<Paragraph number="941" book="paci">
<Emphasis>“ယော ပန ဘိက္ခု နိမန္တိတော သဘတ္တော သမာနော ပုရေဘတ္တံ ဝါ ပစ္ဆာဘတ္တံ ဝါ ကုလေသု စာရိတ္တံ အာပဇ္ဇေယျ, အညတြ သမယာ, ပါစိတ္တိယံ. တတ္ထာယံ သမယော. စီဝရဒါနသမယော—  အယံ တတ္ထ သမယော”</Emphasis>တိ.
</Paragraph>

<Paragraph number="942" book="paci">
ဧဝဉ္စိဒံ ဘဂဝတာ ဘိက္ခူနံ သိက္ခာပဒံ ပညတ္တံ ဟောတိ.
</Paragraph>

</Division>
<Division number="297" book="paci" e="ch" v="2" p="133">

<Paragraph number="943" book="paci">
တေန ခေါ ပန သမယေန ဘိက္ခူ စီဝရကမ္မံ ကရောန္တိ, အတ္ထော စ ဟောတိ သူစိယာပိ သုတ္တေနပိ သတ္ထကေနပိ. ဘိက္ခူ ကုက္ကုစ္စာယန္တာ ကုလာနိ န ပယိရုပါသန္တိ. ဘဂဝတော ဧတမတ္ထံ အာရောစေသုံ …ပေ…  အနုဇာနာမိ, ဘိက္ခဝေ, စီဝရကာရသမယေ ကုလာနိ ပယိရုပါသိတုံ. ဧဝဉ္စ ပန, ဘိက္ခဝေ, ဣမံ သိက္ခာပဒံ ဥဒ္ဒိသေယျာထ—
</Paragraph>

<Paragraph number="944" book="paci">
<Emphasis>“ယော ပန ဘိက္ခု နိမန္တိတော သဘတ္တော သမာနော ပုရေဘတ္တံ ဝါ ပစ္ဆာဘတ္တံ ဝါ ကုလေသု စာရိတ္တံ အာပဇ္ဇေယျ, အညတြ သမယာ, ပါစိတ္တိယံ</Emphasis>. <Emphasis>တတ္ထာယံ သမယော. စီဝရဒါနသမယော, စီဝရကာရသမယော—  အယံ တတ္ထ သမယော”</Emphasis>တိ.
</Paragraph>

<Paragraph number="945" book="paci">
ဧဝဉ္စိဒံ ဘဂဝတာ ဘိက္ခူနံ သိက္ခာပဒံ ပညတ္တံ ဟောတိ.
</Paragraph>

</Division>
<Division number="298" book="paci" e="ch" v="2" p="134">

<Paragraph number="946" book="paci">
တေန ခေါ ပန သမယေန ဘိက္ခူ ဂိလာနာ ဟောန္တိ, အတ္ထော စ ဟောတိ ဘေသဇ္ဇေဟိ. ဘိက္ခူ ကုက္ကုစ္စာယန္တာ ကုလာနိ န ပယိရုပါသန္တိ. ဘဂဝတော ဧတမတ္ထံ အာရောစေသုံ …ပေ…  အနုဇာနာမိ, ဘိက္ခဝေ, သန္တံ ဘိက္ခုံ အာပုစ္ဆာ ကုလာနိ ပယိရုပါသိတုံ. ဧဝဉ္စ ပန, ဘိက္ခဝေ, ဣမံ သိက္ခာပဒံ ဥဒ္ဒိသေယျာထ—
</Paragraph>

</Division>
<Division number="299" book="paci" e="ch" v="2" p="134">

<Paragraph number="947" book="paci">
<Emphasis>“ယော ပန ဘိက္ခု နိမန္တိတော သဘတ္တော သမာနော သန္တံ ဘိက္ခုံ အနာပုစ္ဆာ ပုရေဘတ္တံ ဝါ ပစ္ဆာဘတ္တံ ဝါ ကုလေသု စာရိတ္တံ အာပဇ္ဇေယျ, အညတြ သမယာ, ပါစိတ္တိယံ. တတ္ထာယံ သမယော. စီဝရဒါနသမယော, စီဝရကာရသမယော—  အယံ တတ္ထ သမယော”</Emphasis>တိ. (*46*:<Emphasis>95</Emphasis>)
</Paragraph>

</Division>
<Division number="300" book="paci" e="ch" v="2" p="134">

<Paragraph number="948" book="paci">
<Emphasis>ယော ပနာ</Emphasis>တိ ယော ယာဒိသော …ပေ…  <Emphasis>ဘိက္ခူ</Emphasis>တိ …ပေ…  အယံ ဣမသ္မိံ အတ္ထေ အဓိပ္ပေတော ဘိက္ခူတိ.
</Paragraph>

<Paragraph number="949" book="paci">
<Emphasis>နိမန္တိတော</Emphasis> နာမ ပဉ္စန္နံ ဘောဇနာနံ အညတရေန ဘောဇနေန နိမန္တိတော.
</Paragraph>

<Paragraph number="950" book="paci">
<Emphasis>သဘတ္တော</Emphasis> နာမ ယေန နိမန္တိတော တေန သဘတ္တော.
</Paragraph>

<Paragraph number="951" book="paci">
<Emphasis>သန္တံ</Emphasis> နာမ ဘိက္ခုံ သက္ကာ ဟောတိ အာပုစ္ဆာ ပဝိသိတုံ.
</Paragraph>

<Paragraph number="952" book="paci">
<Emphasis>အသန္တံ</Emphasis> နာမ ဘိက္ခုံ န သက္ကာ ဟောတိ အာပုစ္ဆာ ပဝိသိတုံ.
</Paragraph>

<Paragraph number="953" book="paci">
<Emphasis>ပုရေဘတ္တံ</Emphasis> နာမ ယေန နိမန္တိတော တံ အဘုတ္တာဝီ.
</Paragraph>

<Paragraph number="954" book="paci">
<Emphasis>ပစ္ဆာဘတ္တံ</Emphasis> နာမ ယေန နိမန္တိတော တံ အန္တမသော ကုသဂ္ဂေနပိ ဘုတ္တံ ဟောတိ.
</Paragraph>

<Paragraph number="955" book="paci">
<Emphasis>ကုလံ</Emphasis> နာမ စတ္တာရိ ကုလာနိ—  ခတ္တိယကုလံ, ဗြာဟ္မဏကုလံ, ဝေဿကုလံ, သုဒ္ဒကုလံ.
</Paragraph>

<Paragraph number="956" book="paci">
<Emphasis>ကုလေသု စာရိတ္တံ အာပဇ္ဇေယျာ</Emphasis>တိ အညဿ ဃရူပစာရံ ဩက္ကမန္တဿ အာပတ္တိ ဒုက္ကဋဿ. ပဌမံ ပါဒံ ဥမ္မာရံ အတိက္ကာမေတိ, အာပတ္တိ ဒုက္ကဋဿ. ဒုတိယံ ပါဒံ အတိက္ကာမေတိ, အာပတ္တိ ပါစိတ္တိယဿ.
</Paragraph>

<Paragraph number="957" book="paci">
<Emphasis>အညတြ သမယာ</Emphasis>တိ ဌပေတွာ သမယံ.
</Paragraph>

<Paragraph number="958" book="paci">
<Emphasis>စီဝရဒါနသမယော</Emphasis> နာမ အနတ္ထတေ ကထိနေ ဝဿာနဿ ပစ္ဆိမော မာသော, အတ္ထတေ ကထိနေ ပဉ္စ မာသာ.
</Paragraph>

<Paragraph number="959" book="paci">
<Emphasis>စီဝရကာရသမယော</Emphasis> နာမ စီဝရေ ကယိရမာနေ.
</Paragraph>

</Division>
<Division number="301" book="paci" e="ch" v="2" p="135">

<Paragraph number="960" book="paci">
နိမန္တိတေ နိမန္တိတသညီ သန္တံ ဘိက္ခုံ အနာပုစ္ဆာ ပုရေဘတ္တံ ဝါ ပစ္ဆာဘတ္တံ ဝါ ကုလေသု စာရိတ္တံ အာပဇ္ဇတိ, အညတြ သမယာ, အာပတ္တိ ပါစိတ္တိယဿ. နိမန္တိတေ ဝေမတိကော သန္တံ ဘိက္ခုံ အနာပုစ္ဆာ ပုရေဘတ္တံ ဝါ ပစ္ဆာဘတ္တံ ဝါ ကုလေသု စာရိတ္တံ အာပဇ္ဇတိ, အညတြ သမယာ, အာပတ္တိ ပါစိတ္တိယဿ. နိမန္တိတေ အနိမန္တိတသညီ သန္တံ ဘိက္ခုံ အနာပုစ္ဆာ ပုရေဘတ္တံ ဝါ ပစ္ဆာဘတ္တံ ဝါ ကုလေသု စာရိတ္တံ အာပဇ္ဇတိ, အညတြ သမယာ, အာပတ္တိ ပါစိတ္တိယဿ.
</Paragraph>

<Paragraph number="961" book="paci">
အနိမန္တိတေ နိမန္တိတသညီ, အာပတ္တိ ဒုက္ကဋဿ. အနိမန္တိတေ ဝေမတိကော, အာပတ္တိ ဒုက္ကဋဿ. အနိမန္တိတေ အနိမန္တိတသညီ, အနာပတ္တိ.
</Paragraph>

</Division>
<Division number="302" book="paci" e="ch" v="2" p="135">

<Paragraph number="962" book="paci">
အနာပတ္တိ—  သမယေ, သန္တံ ဘိက္ခုံ အာပုစ္ဆာ ပဝိသတိ, အသန္တံ ဘိက္ခုံ အနာပုစ္ဆာ ပဝိသတိ, အညဿ ဃရေန မဂ္ဂေါ ဟောတိ, ဃရူပစာရေန မဂ္ဂေါ ဟောတိ, အန္တရာရာမံ ဂစ္ဆတိ, ဘိက္ခုနုပဿယံ ဂစ္ဆတိ, တိတ္ထိယသေယျံ ဂစ္ဆတိ, ပဋိက္ကမနံ ဂစ္ဆတိ, ဘတ္တိယဃရံ ဂစ္ဆတိ, အာပဒါသု, ဥမ္မတ္တကဿ, အာဒိကမ္မိကဿာတိ.

</Paragraph>
</Division>

<Paragraph number="963" type="center" book="paci">
စာရိတ္တသိက္ခာပဒံ နိဋ္ဌိတံ ဆဋ္ဌံ.
</Paragraph>