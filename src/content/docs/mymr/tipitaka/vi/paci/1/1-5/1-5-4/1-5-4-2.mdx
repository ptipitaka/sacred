---
title: 1.5.4.2 ဂဏဘောဇနသိက္ခာပဒ
tableOfContents: false
sidebar:
  order: 2
type: tipitaka
basket: vi
book: paci
review:
  current: review
  updated: '2025-10-22T11:23:20.552854'
  updated_by: ''
  notes: ''
  history:
  - state: review
    date: '2025-10-22T11:23:20.552854'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="209" book="paci" e="ch" v="2" p="97">

<Paragraph number="678" book="paci">
တေန သမယေန ဗုဒ္ဓေါ ဘဂဝါ ရာဇဂဟေ ဝိဟရတိ ဝေဠုဝနေ ကလန္ဒကနိဝါပေ. တေန ခေါ ပန သမယေန ဒေဝဒတ္တော ပရိဟီနလာဘသက္ကာရော သပရိသော ကုလေသု ဝိညာပေတွာ ဝိညာပေတွာ ဘုဉ္ဇတိ. မနုဿာ ဥဇ္ဈာယန္တိ ခိယျန္တိ ဝိပါစေန္တိ—  “ကထဉှိ နာမ သမဏာ သကျပုတ္တိယာ ကုလေသု ဝိညာပေတွာ ဝိညာပေတွာ ဘုဉ္ဇိဿန္တိ. ကဿ သမ္ပန္နံ န မနာပံ, ကဿ သာဒုံ န ရုစ္စတီ”တိ.
</Paragraph>

<Paragraph number="679" book="paci">
အဿောသုံ ခေါ ဘိက္ခူ တေသံ မနုဿာနံ ဥဇ္ဈာယန္တာနံ ခိယျန္တာနံ ဝိပါစေန္တာနံ. ယေ တေ ဘိက္ခူ အပ္ပိစ္ဆာ …ပေ…  တေ ဥဇ္ဈာယန္တိ ခိယျန္တိ ဝိပါစေန္တိ—  “ကထဉှိ နာမ ဒေဝဒတ္တော သပရိသော ကုလေသု ဝိညာပေတွာ ဝိညာပေတွာ ဘုဉ္ဇိဿတီ”တိ …ပေ…  “သစ္စံ ကိရ တွံ, ဒေဝဒတ္တ, သပရိသော ကုလေသု ဝိညာပေတွာ ဝိညာပေတွာ ဘုဉ္ဇသီ”တိ? “သစ္စံ, ဘဂဝါ”တိ. ဝိဂရဟိ ဗုဒ္ဓေါ ဘဂဝါ …ပေ…  ကထဉှိ နာမ တွံ, မောဃပုရိသ, သပရိသော ကုလေသု ဝိညာပေတွာ ဝိညာပေတွာ ဘုဉ္ဇိဿသိ. နေတံ, မောဃပုရိသ, အပ္ပသန္နာနံ ဝါ ပသာဒါယ …ပေ…  ဧဝဉ္စ ပန, ဘိက္ခဝေ, ဣမံ သိက္ခာပဒံ ဥဒ္ဒိသေယျာထ—
</Paragraph>

<Paragraph number="680" book="paci">
<Emphasis>“ဂဏဘောဇနေ ပါစိတ္တိယန်”</Emphasis>တိ.
</Paragraph>

<Paragraph number="681" book="paci">
ဧဝဉ္စိဒံ ဘဂဝတာ ဘိက္ခူနံ သိက္ခာပဒံ ပညတ္တံ ဟောတိ.
</Paragraph>

</Division>
<Division number="210" book="paci" e="ch" v="2" p="98">

<Paragraph number="682" book="paci">
တေန ခေါ ပန သမယေန မနုဿာ ဂိလာနေ ဘိက္ခူ ဘတ္တေန နိမန္တေန္တိ. ဘိက္ခူ ကုက္ကုစ္စာယန္တာ နာဓိဝါသေန္တိ—  “ပဋိက္ခိတ္တံ ဘဂဝတာ ဂဏဘောဇနန်”တိ. ဘဂဝတော ဧတမတ္ထံ အာရောစေသုံ. အထ ခေါ ဘဂဝါ ဧတသ္မိံ နိဒါနေ ဧတသ္မိံ ပကရဏေ ဓမ္မိံ ကထံ ကတွာ ဘိက္ခူ အာမန္တေသိ—  “အနုဇာနာမိ, ဘိက္ခဝေ, ဂိလာနေန ဘိက္ခုနာ ဂဏဘောဇနံ ဘုဉ္ဇိတုံ. ဧဝဉ္စ ပန, ဘိက္ခဝေ, ဣမံ သိက္ခာပဒံ ဥဒ္ဒိသေယျာထ—
</Paragraph>

<Paragraph number="683" book="paci">
<Emphasis>“ဂဏဘောဇနေ, အညတြ သမယာ, ပါစိတ္တိယံ. တတ္ထာယံ သမယော. ဂိလာနသမယော—  အယံ တတ္ထ သမယော”</Emphasis>တိ.
</Paragraph>

<Paragraph number="684" book="paci">
ဧဝဉ္စိဒံ ဘဂဝတာ ဘိက္ခူနံ သိက္ခာပဒံ ပညတ္တံ ဟောတိ.
</Paragraph>

</Division>
<Division number="211" book="paci" e="ch" v="2" p="98">

<Paragraph number="685" book="paci">
တေန ခေါ ပန သမယေန မနုဿာ စီဝရဒါနသမယေ သစီဝရဘတ္တံ ပဋိယာဒေတွာ ဘိက္ခူ နိမန္တေန္တိ—  “ဘောဇေတွာ စီဝရေန အစ္ဆာဒေဿာမာ”တိ. ဘိက္ခူ ကုက္ကုစ္စာယန္တာ နာဓိဝါသေန္တိ—  “ပဋိက္ခိတ္တံ ဘဂဝတာ ဂဏဘောဇနန်”တိ. စီဝရံ ပရိတ္တံ ဥပ္ပဇ္ဇတိ. ဘဂဝတော ဧတမတ္ထံ အာရောစေသုံ …ပေ…  အနုဇာနာမိ, ဘိက္ခဝေ, စီဝရဒါနသမယေ ဂဏဘောဇနံ ဘုဉ္ဇိတုံ. ဧဝဉ္စ ပန, ဘိက္ခဝေ, ဣမံ သိက္ခာပဒံ ဥဒ္ဒိသေယျာထ—
</Paragraph>

<Paragraph number="686" book="paci">
<Emphasis>“ဂဏဘောဇနေ, အညတြ သမယာ, ပါစိတ္တိယံ. တတ္ထာယံ သမယော. ဂိလာနသမယော, စီဝရဒါနသမယော—  အယံ တတ္ထ သမယော”</Emphasis>တိ.
</Paragraph>

<Paragraph number="687" book="paci">
ဧဝဉ္စိဒံ ဘဂဝတာ ဘိက္ခူနံ သိက္ခာပဒံ ပညတ္တံ ဟောတိ.
</Paragraph>

</Division>
<Division number="212" book="paci" e="ch" v="2" p="98">

<Paragraph number="688" book="paci">
တေန ခေါ ပန သမယေန မနုဿာ စီဝရကာရကေ ဘိက္ခူ ဘတ္တေန နိမန္တေန္တိ. ဘိက္ခူ ကုက္ကုစ္စာယန္တာ နာဓိဝါသေန္တိ—  “ပဋိက္ခိတ္တံ ဘဂဝတာ ဂဏဘောဇနန်”တိ. ဘဂဝတော ဧတမတ္ထံ အာရောစေသုံ …ပေ…  အနုဇာနာမိ, ဘိက္ခဝေ, စီဝရကာရသမယေ ဂဏဘောဇနံ ဘုဉ္ဇိတုံ. ဧဝဉ္စ ပန, ဘိက္ခဝေ, ဣမံ သိက္ခာပဒံ ဥဒ္ဒိသေယျာထ—
</Paragraph>

<Paragraph number="689" book="paci">
<Emphasis>“ဂဏဘောဇနေ, အညတြ သမယာ, ပါစိတ္တိယံ. တတ္ထာယံ သမယော. ဂိလာနသမယော, စီဝရဒါနသမယော, စီဝရကာရသမယော—  အယံ တတ္ထ သမယော”</Emphasis>တိ.
</Paragraph>

<Paragraph number="690" book="paci">
ဧဝဉ္စိဒံ ဘဂဝတာ ဘိက္ခူနံ သိက္ခာပဒံ ပညတ္တံ ဟောတိ.
</Paragraph>

</Division>
<Division number="213" book="paci" e="ch" v="2" p="99">

<Paragraph number="691" book="paci">
တေန ခေါ ပန သမယေန ဘိက္ခူ မနုဿေဟိ သဒ္ဓိံ အဒ္ဓါနံ ဂစ္ဆန္တိ. အထ ခေါ တေ ဘိက္ခူ တေ မနုဿေ ဧတဒဝေါစုံ—  “မုဟုတ္တံ, အာဝုသော, အာဂမေထ; ပိဏ္ဍာယ စရိဿာမာ”တိ. တေ ဧဝမာဟံသု—  “ဣဓေဝ, ဘန္တေ, ဘုဉ္ဇထာ”တိ. ဘိက္ခူ ကုက္ကုစ္စာယန္တာ န ပဋိဂ္ဂဏှန္တိ—  “ပဋိက္ခိတ္တံ ဘဂဝတာ ဂဏဘောဇနန်”တိ. ဘဂဝတော ဧတမတ္ထံ အာရောစေသုံ …ပေ…  အနုဇာနာမိ, ဘိက္ခဝေ, အဒ္ဓါနဂမနသမယေ ဂဏဘောဇနံ ဘုဉ္ဇိတုံ. ဧဝဉ္စ ပန, ဘိက္ခဝေ, ဣမံ သိက္ခာပဒံ ဥဒ္ဒိသေယျာထ—
</Paragraph>

<Paragraph number="692" book="paci">
<Emphasis>“ဂဏဘောဇနေ, အညတြ သမယာ, ပါစိတ္တိယံ. တတ္ထာယံ သမယော. ဂိလာနသမယော, စီဝရဒါနသမယော, စီဝရကာရသမယော, အဒ္ဓါနဂမနသမယော—  အယံ တတ္ထ သမယော”</Emphasis>တိ.
</Paragraph>

<Paragraph number="693" book="paci">
ဧဝဉ္စိဒံ ဘဂဝတာ ဘိက္ခူနံ သိက္ခာပဒံ ပညတ္တံ ဟောတိ.
</Paragraph>

</Division>
<Division number="214" book="paci" e="ch" v="2" p="99">

<Paragraph number="694" book="paci">
တေန ခေါ ပန သမယေန ဘိက္ခူ မနုဿေဟိ သဒ္ဓိံ နာဝါယ ဂစ္ဆန္တိ. အထ ခေါ တေ ဘိက္ခူ တေ မနုဿေ ဧတဒဝေါစုံ—  “မုဟုတ္တံ, အာဝုသော, တီရံ ဥပနေထ; ပိဏ္ဍာယ စရိဿာမာ”တိ. တေ ဧဝမာဟံသု—  “ဣဓေဝ, ဘန္တေ, ဘုဉ္ဇထာ”တိ. ဘိက္ခူ ကုက္ကုစ္စာယန္တာ န ပဋိဂ္ဂဏှန္တိ—  “ပဋိက္ခိတ္တံ ဘဂဝတာ ဂဏဘောဇနန်”တိ. ဘဂဝတော ဧတမတ္ထံ အာရောစေသုံ …ပေ…  အနုဇာနာမိ, ဘိက္ခဝေ, နာဝါဘိရုဟနသမယေ ဂဏဘောဇနံ ဘုဉ္ဇိတုံ. ဧဝဉ္စ ပန, ဘိက္ခဝေ, ဣမံ သိက္ခာပဒံ ဥဒ္ဒိသေယျာထ—
</Paragraph>

<Paragraph number="695" book="paci">
<Emphasis>“ဂဏဘောဇနေ, အညတြ သမယာ, ပါစိတ္တိယံ. တတ္ထာယံ သမယော. ဂိလာနသမယော, စီဝရဒါနသမယော, စီဝရကာရသမယော, အဒ္ဓါနဂမနသမယော, နာဝါဘိရုဟနသမယော—  အယံ တတ္ထ သမယော”</Emphasis>တိ.
</Paragraph>

<Paragraph number="696" book="paci">
ဧဝဉ္စိဒံ ဘဂဝတာ ဘိက္ခူနံ သိက္ခာပဒံ ပညတ္တံ ဟောတိ.
</Paragraph>

</Division>
<Division number="215" book="paci" e="ch" v="2" p="100">

<Paragraph number="697" book="paci">
တေန ခေါ ပန သမယေန ဒိသာသု ဝဿံဝုဋ္ဌာ ဘိက္ခူ ရာဇဂဟံ အာဂစ္ဆန္တိ ဘဂဝန္တံ ဒဿနာယ. မနုဿာ နာနာဝေရဇ္ဇကေ ဘိက္ခူ ပဿိတွာ ဘတ္တေန နိမန္တေန္တိ. ဘိက္ခူ ကုက္ကုစ္စာယန္တာ နာဓိဝါသေန္တိ—  “ပဋိက္ခိတ္တံ ဘဂဝတာ ဂဏဘောဇနန်”တိ. ဘဂဝတော ဧတမတ္ထံ အာရောစေသုံ …ပေ…  အနုဇာနာမိ, ဘိက္ခဝေ, မဟာသမယေ ဂဏဘောဇနံ ဘုဉ္ဇိတုံ. ဧဝဉ္စ ပန, ဘိက္ခဝေ, ဣမံ သိက္ခာပဒံ ဥဒ္ဒိသေယျာထ—
</Paragraph>

<Paragraph number="698" book="paci">
<Emphasis>“ဂဏဘောဇနေ, အညတြ သမယာ, ပါစိတ္တိယံ. တတ္ထာယံ သမယော. ဂိလာနသမယော, စီဝရဒါနသမယော, စီဝရကာရသမယော, အဒ္ဓါနဂမနသမယော, နာဝါဘိရုဟနသမယော, မဟာသမယော—  အယံ တတ္ထ သမယော”</Emphasis>တိ.
</Paragraph>

<Paragraph number="699" book="paci">
ဧဝဉ္စိဒံ ဘဂဝတာ ဘိက္ခူနံ သိက္ခာပဒံ ပညတ္တံ ဟောတိ.
</Paragraph>

</Division>
<Division number="216" book="paci" e="ch" v="2" p="100">

<Paragraph number="700" book="paci">
တေန ခေါ ပန သမယေန ရညော မာဂဓဿ သေနိယဿ ဗိမ္ဗိသာရဿ ဉာတိသာလောဟိတော အာဇီဝကေသု ပဗ္ဗဇိတော ဟောတိ. အထ ခေါ သော အာဇီဝကော ယေန ရာဇာ မာဂဓော သေနိယော ဗိမ္ဗိသာရော တေနုပသင်္ကမိ; ဥပသင်္ကမိတွာ ရာဇာနံ မာဂဓံ သေနိယံ ဗိမ္ဗိသာရံ ဧတဒဝေါစ—  “ဣစ္ဆာမဟံ, မဟာရာဇ, သဗ္ဗပါသဏ္ဍိကဘတ္တံ ကာတုန်”တိ. “သစေ တွံ, ဘန္တေ, ဗုဒ္ဓပ္ပမုခံ ဘိက္ခုသံဃံ ပဌမံ ဘောဇေယျာသိ”. “ဧဝံ ကရေယျာမီ”တိ. အထ ခေါ သော အာဇီဝကော ဘိက္ခူနံ သန္တိကေ ဒူတံ ပါဟေသိ—  “အဓိဝါသေန္တု မေ ဘိက္ခူ သွာတနာယ ဘတ္တန်”တိ. ဘိက္ခူ ကုက္ကုစ္စာယန္တာ နာဓိဝါသေန္တိ—  “ပဋိက္ခိတ္တံ ဘဂဝတာ ဂဏဘောဇနန်”တိ. အထ ခေါ သော အာဇီဝကော ယေန ဘဂဝါ တေနုပသင်္ကမိ; ဥပသင်္ကမိတွာ ဘဂဝတာ သဒ္ဓိံ သမ္မောဒိ, သမ္မောဒနီယံ ကထံ သာရဏီယံ ဝီတိသာရေတွာ ဧကမန္တံ အဋ္ဌာသိ. ဧကမန္တံ ဌိတော ခေါ သော အာဇီဝကော ဘဂဝန္တံ ဧတဒဝေါစ—  “ဘဝမ္ပိ ဂေါတမော ပဗ္ဗဇိတော, အဟမ္ပိ ပဗ္ဗဇိတော; အရဟတိ ပဗ္ဗဇိတော ပဗ္ဗဇိတဿ ပိဏ္ဍံ ပဋိဂ္ဂဟေတုံ. အဓိဝါသေတု မေ ဘဝံ ဂေါတမော သွာတနာယ ဘတ္တံ သဒ္ဓိံ ဘိက္ခုသံဃေနာ”တိ. အဓိဝါသေသိ ဘဂဝါ တုဏှီဘာဝေန. အထ ခေါ သော အာဇီဝကော ဘဂဝတော အဓိဝါသနံ ဝိဒိတွာ ပက္ကာမိ. အထ ခေါ ဘဂဝါ ဧတသ္မိံ နိဒါနေ ဧတသ္မိံ ပကရဏေ ဓမ္မိံ ကထံ ကတွာ ဘိက္ခူ အာမန္တေသိ—  “အနုဇာနာမိ, ဘိက္ခဝေ, သမဏဘတ္တသမယေ ဂဏဘောဇနံ ဘုဉ္ဇိတုံ. ဧဝဉ္စ ပန, ဘိက္ခဝေ, ဣမံ သိက္ခာပဒံ ဥဒ္ဒိသေယျာထ—
</Paragraph>

</Division>
<Division number="217" book="paci" e="ch" v="2" p="101">

<Paragraph number="701" book="paci">
<Emphasis>ဂဏဘောဇနေ, အညတြ သမယာ, ပါစိတ္တိယံ. တတ္ထာယံ သမယော. ဂိလာနသမယော, စီဝရဒါနသမယော, စီဝရကာရသမယော, အဒ္ဓါနဂမနသမယော, နာဝါဘိရုဟနသမယော, မဟာသမယော, သမဏဘတ္တသမယော—  အယံ တတ္ထ သမယော”</Emphasis>တိ. (*32*:<Emphasis>81</Emphasis>)
</Paragraph>

</Division>
<Division number="218" book="paci" e="ch" v="2" p="101">

<Paragraph number="702" book="paci">
<Emphasis>ဂဏဘောဇနံ</Emphasis> နာမ ယတ္ထ စတ္တာရော ဘိက္ခူ ပဉ္စန္နံ ဘောဇနာနံ အညတရေန ဘောဇနေန နိမန္တိတာ ဘုဉ္ဇန္တိ. ဧတံ ဂဏဘောဇနံ နာမ.
</Paragraph>

<Paragraph number="703" book="paci">
<Emphasis>အညတြ သမယာ</Emphasis>တိ ဌပေတွာ သမယံ.
</Paragraph>

<Paragraph number="704" book="paci">
<Emphasis>ဂိလာနသမယော</Emphasis> နာမ အန္တမသော ပါဒါပိ ဖလိတာ ဟောန္တိ. “ဂိလာနသမယော”တိ ဘုဉ္ဇိတဗ္ဗံ.
</Paragraph>

<Paragraph number="705" book="paci">
<Emphasis>စီဝရဒါနသမယော</Emphasis> နာမ အနတ္ထတေ ကထိနေ ဝဿာနဿ ပစ္ဆိမော မာသော, အတ္ထတေ ကထိနေ ပဉ္စမာသာ. “စီဝရဒါနသမယော”တိ ဘုဉ္ဇိတဗ္ဗံ.
</Paragraph>

<Paragraph number="706" book="paci">
<Emphasis>စီဝရကာရသမယော</Emphasis> နာမ စီဝရေ ကယိရမာနေ. “စီဝရကာရသမယော”တိ ဘုဉ္ဇိတဗ္ဗံ.
</Paragraph>

<Paragraph number="707" book="paci">
<Emphasis>အဒ္ဓါနဂမနသမယော</Emphasis> နာမ “အဒ္ဓယောဇနံ ဂစ္ဆိဿာမီ”တိ ဘုဉ္ဇိတဗ္ဗံ, ဂစ္ဆန္တေန ဘုဉ္ဇိတဗ္ဗံ, ဂတေန ဘုဉ္ဇိတဗ္ဗံ.
</Paragraph>

<Paragraph number="708" book="paci">
<Emphasis>နာဝါဘိရုဟနသမယော</Emphasis> နာမ “နာဝံ အဘိရုဟိဿာမီ”တိ ဘုဉ္ဇိတဗ္ဗံ, အာရုဠှေန ဘုဉ္ဇိတဗ္ဗံ, ဩရုဠှေန ဘုဉ္ဇိတဗ္ဗံ.
</Paragraph>

<Paragraph number="709" book="paci">
<Emphasis>မဟာသမယော</Emphasis> နာမ ယတ္ထ ဒွေ တယော ဘိက္ခူ ပိဏ္ဍာယ စရိတွာ ယာပေန္တိ, စတုတ္ထေ အာဂတေ န ယာပေန္တိ. “မဟာသမယော”တိ ဘုဉ္ဇိတဗ္ဗံ.
</Paragraph>

<Paragraph number="710" book="paci">
<Emphasis>သမဏဘတ္တသမယော</Emphasis> နာမ ယော ကောစိ ပရိဗ္ဗာဇကသမာပန္နော ဘတ္တံ ကရောတိ. “သမဏဘတ္တသမယော”တိ ဘုဉ္ဇိတဗ္ဗံ.
</Paragraph>

<Paragraph number="711" book="paci">
“အညတြ သမယာ ဘုဉ္ဇိဿာမီ”တိ ပဋိဂ္ဂဏှာတိ, အာပတ္တိ ဒုက္ကဋဿ. အဇ္ဈောဟာရေ အဇ္ဈောဟာရေ အာပတ္တိ ပါစိတ္တိယဿ.
</Paragraph>

</Division>
<Division number="219" book="paci" e="ch" v="2" p="101">

<Paragraph number="712" book="paci">
ဂဏဘောဇနေ ဂဏဘောဇနသညီ, အညတြ သမယာ, ဘုဉ္ဇတိ, အာပတ္တိ ပါစိတ္တိယဿ. ဂဏဘောဇနေ ဝေမတိကော, အညတြ သမယာ, ဘုဉ္ဇတိ, အာပတ္တိ ပါစိတ္တိယဿ. ဂဏဘောဇနေ နဂဏဘောဇနသညီ, အညတြ သမယာ, ဘုဉ္ဇတိ, အာပတ္တိ ပါစိတ္တိယဿ.
</Paragraph>

<Paragraph number="713" book="paci">
နဂဏဘောဇနေ ဂဏဘောဇနသညီ, အာပတ္တိ ဒုက္ကဋဿ. နဂဏဘောဇနေ ဝေမတိကော, အာပတ္တိ ဒုက္ကဋဿ. နဂဏဘောဇနေ နဂဏဘောဇနသညီ, အနာပတ္တိ.
</Paragraph>

</Division>
<Division number="220" book="paci" e="ch" v="2" p="102">

<Paragraph number="714" book="paci">
အနာပတ္တိ—  သမယေ, ဒွေ တယော ဧကတော ဘုဉ္ဇန္တိ, ပိဏ္ဍာယ စရိတွာ ဧကတော သန္နိပတိတွာ ဘုဉ္ဇန္တိ, နိစ္စဘတ္တံ, သလာကဘတ္တံ, ပက္ခိကံ, ဥပေါသထိကံ, ပါဋိပဒိကံ, ပဉ္စ ဘောဇနာနိ ဌပေတွာ သဗ္ဗတ္ထ အနာပတ္တိ, ဥမ္မတ္တကဿ, အာဒိကမ္မိကဿာတိ.

</Paragraph>
</Division>

<Paragraph number="715" type="center" book="paci">
ဂဏဘောဇနသိက္ခာပဒံ နိဋ္ဌိတံ ဒုတိယံ.
</Paragraph>