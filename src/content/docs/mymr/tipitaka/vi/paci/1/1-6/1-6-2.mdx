---
title: "1.6.2 ဒုတိယပါဋိဒေသနီယသိက္ခာပဒ"
tableOfContents: false
sidebar:
  order: 2
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="557" book="paci" e="ch" v="2" p="229">

<Paragraph number="1613" book="paci">
တေန သမယေန ဗုဒ္ဓေါ ဘဂဝါ ရာဇဂဟေ ဝိဟရတိ ဝေဠုဝနေ ကလန္ဒကနိဝါပေ. တေန ခေါ ပန သမယေန ဘိက္ခူ ကုလေသု နိမန္တိတာ ဘုဉ္ဇန္တိ. ဆဗ္ဗဂ္ဂိယာ ဘိက္ခုနိယော ဆဗ္ဗဂ္ဂိယာနံ ဘိက္ခူနံ ဝေါသာသန္တိယော ဌိတာ ဟောန္တိ—  “ဣဓ သူပံ ဒေထ, ဣဓ ဩဒနံ ဒေထာ”တိ. ဆဗ္ဗဂ္ဂိယာ ဘိက္ခူ ယာဝဒတ္ထံ ဘုဉ္ဇန္တိ. အညေ ဘိက္ခူ န စိတ္တရူပံ ဘုဉ္ဇန္တိ.
</Paragraph>

<Paragraph number="1614" book="paci">
ယေ တေ ဘိက္ခူ အပ္ပိစ္ဆာ …ပေ…  တေ ဥဇ္ဈာယန္တိ ခိယျန္တိ ဝိပါစေန္တိ—  “ကထဉှိ နာမ ဆဗ္ဗဂ္ဂိယာ ဘိက္ခူ ဘိက္ခုနိယော ဝေါသာသန္တိယော န နိဝါရေဿန္တီ”တိ …ပေ…  “သစ္စံ ကိရ တုမှေ, ဘိက္ခဝေ, ဘိက္ခုနိယော ဝေါသာသန္တိယော န နိဝါရေထာ”တိ? “သစ္စံ, ဘဂဝါ”တိ. ဝိဂရဟိ ဗုဒ္ဓေါ ဘဂဝါ …ပေ…  ကထဉှိ နာမ တုမှေ, မောဃပုရိသာ, ဘိက္ခုနိယော ဝေါသာသန္တိယော န နိဝါရေဿထ. နေတံ, မောဃပုရိသာ, အပ္ပသန္နာနံ ဝါ ပသာဒါယ …ပေ…  ဧဝဉ္စ ပန, ဘိက္ခဝေ, ဣမံ သိက္ခာပဒံ ဥဒ္ဒိသေယျာထ—
</Paragraph>

</Division>
<Division number="558" book="paci" e="ch" v="2" p="230">

<Paragraph number="1615" book="paci">
<Emphasis>“ဘိက္ခူ ပနေဝ ကုလေသု နိမန္တိတာ ဘုဉ္ဇန္တိ, တတြ စေ သာ ဘိက္ခုနီ ဝေါသာသမာနရူပါ ဌိတာ ဟောတိ—  ‘ဣဓ သူပံ ဒေထ, ဣဓ ဩဒနံ ဒေထာ’တိ, တေဟိ ဘိက္ခူဟိ သာ ဘိက္ခုနီ အပသာဒေတဗ္ဗာ—  ‘အပသက္က တာဝ, ဘဂိနိ, ယာဝ ဘိက္ခူ ဘုဉ္ဇန္တီ’တိ. ဧကဿ စေပိ ဘိက္ခုနော န ပဋိဘာသေယျ တံ ဘိက္ခုနိံ အပသာဒေတုံ—  ‘အပသက္က တာဝ, ဘဂိနိ, ယာဝ ဘိက္ခူ ဘုဉ္ဇန္တီ’တိ ပဋိဒေသေတဗ္ဗံ တေဟိ ဘိက္ခူဟိ—  ‘ဂါရယှံ, အာဝုသော, ဓမ္မံ အာပဇ္ဇိမှာ အသပ္ပါယံ ပါဋိဒေသနီယံ, တံ ပဋိဒေသေမာ’”</Emphasis>တိ. (*2*:<Emphasis>143</Emphasis>)
</Paragraph>

</Division>
<Division number="559" book="paci" e="ch" v="2" p="230">

<Paragraph number="1616" book="paci">
<Emphasis>ဘိက္ခူ ပနေဝ ကုလေသု နိမန္တိတာ ဘုဉ္ဇန္တီ</Emphasis>တိ ကုလံ နာမ စတ္တာရိ ကုလာနိ—  ခတ္တိယကုလံ, ဗြာဟ္မဏကုလံ, ဝေဿကုလံ, သုဒ္ဒကုလံ.
</Paragraph>

<Paragraph number="1617" book="paci">
<Emphasis>နိမန္တိတာ ဘုဉ္ဇန္တီ</Emphasis>တိ ပဉ္စန္နံ ဘောဇနာနံ အညတရေန ဘောဇနေန နိမန္တိတာ ဘုဉ္ဇန္တိ.
</Paragraph>

<Paragraph number="1618" book="paci">
<Emphasis>ဘိက္ခုနီ</Emphasis> နာမ ဥဘတောသံဃေ ဥပသမ္ပန္နာ.
</Paragraph>

<Paragraph number="1619" book="paci">
<Emphasis>ဝေါသာသန္တီ</Emphasis> နာမ ယထာမိတ္တတာ ယထာသန္ဒိဋ္ဌတာ ယထာသမ္ဘတ္တတာ ယထာသမာနုပဇ္ဈာယကတာ ယထာသမာနာစရိယကတာ—  “ဣဓ သူပံ ဒေထ, ဣဓ ဩဒနံ ဒေထာ”တိ. ဧသာ ဝေါသာသန္တီ နာမ.
</Paragraph>

<Paragraph number="1620" book="paci">
<Emphasis>တေဟိ ဘိက္ခူဟီ</Emphasis>တိ ဘုဉ္ဇမာနေဟိ ဘိက္ခူဟိ.
</Paragraph>

<Paragraph number="1621" book="paci">
<Emphasis>သာ ဘိက္ခုနီ</Emphasis>တိ ယာ သာ ဝေါသာသန္တီ ဘိက္ခုနီ.
</Paragraph>

<Paragraph number="1622" book="paci">
တေဟိ ဘိက္ခူဟိ သာ ဘိက္ခုနီ အပသာဒေတဗ္ဗာ—  “အပသက္က တာဝ, ဘဂိနိ, ယာဝ ဘိက္ခူ ဘုဉ္ဇန္တီ”တိ. ဧကဿ စေပိ ဘိက္ခုနော အနပသာဒိတော—  “ခါဒိဿာမိ ဘုဉ္ဇိဿာမီ”တိ ပဋိဂ္ဂဏှာတိ, အာပတ္တိ ဒုက္ကဋဿ. အဇ္ဈောဟာရေ အဇ္ဈောဟာရေ အာပတ္တိ ပါဋိဒေသနီယဿ.
</Paragraph>

</Division>
<Division number="560" book="paci" e="ch" v="2" p="230">

<Paragraph number="1623" book="paci">
ဥပသမ္ပန္နာယ ဥပသမ္ပန္နသညီ ဝေါသာသန္တိယာ န နိဝါရေတိ, အာပတ္တိ ပါဋိဒေသနီယဿ. ဥပသမ္ပန္နာယ ဝေမတိကော ဝေါသာသန္တိယာ န နိဝါရေတိ, အာပတ္တိ ပါဋိဒေသနီယဿ. ဥပသမ္ပန္နာယ အနုပသမ္ပန္နသညီ ဝေါသာသန္တိယာ န နိဝါရေတိ, အာပတ္တိ ပါဋိဒေသနီယဿ.
</Paragraph>

<Paragraph number="1624" book="paci">
ဧကတောဥပသမ္ပန္နာယ ဝေါသာသန္တိယာ န နိဝါရေတိ, အာပတ္တိ ဒုက္ကဋဿ. အနုပသမ္ပန္နာယ ဥပသမ္ပန္နသညီ, အာပတ္တိ ဒုက္ကဋဿ. အနုပသမ္ပန္နာယ ဝေမတိကော, အာပတ္တိ ဒုက္ကဋဿ. အနုပသမ္ပန္နာယ အနုပသမ္ပန္နသညီ, အနာပတ္တိ.
</Paragraph>

</Division>
<Division number="561" book="paci" e="ch" v="2" p="231">

<Paragraph number="1625" book="paci">
အနာပတ္တိ—  အတ္တနော ဘတ္တံ ဒါပေတိ န ဒေတိ, အညေသံ ဘတ္တံ ဒေတိ န ဒါပေတိ, ယံ န ဒိန္နံ တံ ဒါပေတိ, ယတ္ထ န ဒိန္နံ တတ္ထ ဒါပေတိ, သဗ္ဗေသံ သမကံ ဒါပေတိ, သိက္ခမာနာ ဝေါသာသတိ, သာမဏေရီ ဝေါသာသတိ, ပဉ္စ ဘောဇနာနိ ဌပေတွာ သဗ္ဗတ္ထ, အနာပတ္တိ, ဥမ္မတ္တကဿ, အာဒိကမ္မိကဿာတိ.

</Paragraph>
</Division>

<Paragraph number="1626" type="center" book="paci">
ဒုတိယပါဋိဒေသနီယသိက္ခာပဒံ နိဋ္ဌိတံ.
</Paragraph>