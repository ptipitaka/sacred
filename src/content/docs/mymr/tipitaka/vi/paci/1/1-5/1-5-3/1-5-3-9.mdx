---
title: 1.5.3.9 ပရိပါစိတသိက္ခာပဒ
tableOfContents: false
sidebar:
  order: 9
type: tipitaka
basket: vi
book: paci
review:
  current: review
  updated: '2025-10-27T21:49:35.578771'
  updated_by: ''
  notes: ''
  history:
  - state: review
    date: '2025-10-27T21:49:35.578771'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="192" book="paci" e="ch" v="2" p="91">

<Paragraph number="629" book="paci">
တေန သမယေန ဗုဒ္ဓေါ ဘဂဝါ ရာဇဂဟေ ဝိဟရတိ ဝေဠုဝနေ ကလန္ဒကနိဝါပေ. တေန ခေါ ပန သမယေန ထုလ္လနန္ဒာ ဘိက္ခုနီ အညတရဿ ကုလဿ ကုလူပိကာ ဟောတိ နိစ္စဘတ္တိကာ. တေန စ ဂဟပတိနာ ထေရာ ဘိက္ခူ နိမန္တိတာ ဟောန္တိ. အထ ခေါ ထုလ္လနန္ဒာ ဘိက္ခုနီ ပုဗ္ဗဏှသမယံ နိဝါသေတွာ ပတ္တစီဝရမာဒါယ ယေန တံ ကုလံ တေနုပသင်္ကမိ; ဥပသင်္ကမိတွာ တံ ဂဟပတိံ ဧတဒဝေါစ—  “ကိမိဒံ, ဂဟပတိ, ပဟူတံ ခါဒနီယံ ဘောဇနီယံ ပဋိယတ္တန်”တိ? “ထေရာ မယာ, အယျေ, နိမန္တိတာ”တိ. “ကေ ပန တေ, ဂဟပတိ, ထေရာ”တိ? “အယျော သာရိပုတ္တော အယျော မဟာမောဂ္ဂလ္လာနော အယျော မဟာကစ္စာနော အယျော မဟာကောဋ္ဌိကော အယျော မဟာကပ္ပိနော အယျော မဟာစုန္ဒော အယျော အနုရုဒ္ဓေါ အယျော ရေဝတော အယျော ဥပါလိ အယျော အာနန္ဒော အယျော ရာဟုလော”တိ. “ကိံ ပန တွံ, ဂဟပတိ, မဟာနာဂေ တိဋ္ဌမာနေ စေဋကေ နိမန္တေသီ”တိ?
</Paragraph>

<Paragraph number="630" book="paci">
“ကေ ပန တေ, အယျေ, မဟာနာဂါ”တိ? “အယျော ဒေဝဒတ္တော အယျော ကောကာလိကော အယျော ကဋမောဒကတိဿကော အယျော ခဏ္ဍဒေဝိယာ ပုတ္တော အယျော သမုဒ္ဒဒတ္တော”တိ. အယံ စရဟိ ထုလ္လနန္ဒာယ ဘိက္ခုနိယာ အန္တရာ ကထာ ဝိပ္ပကတာ, အထ တေ ထေရာ ဘိက္ခူ ပဝိသိံသု. “သစ္စံ မဟာနာဂါ ခေါ တယာ, ဂဟပတိ, နိမန္တိတာ”တိ. “ဣဒါနေဝ ခေါ တွံ, အယျေ, စေဋကေ အကာသိ; ဣဒါနိ မဟာနာဂေ”တိ. ဃရတော စ နိက္ကဍ္ဎိ, နိစ္စဘတ္တဉ္စ ပစ္ဆိန္ဒိ.
</Paragraph>

<Paragraph number="631" book="paci">
ယေ တေ ဘိက္ခူ အပ္ပိစ္ဆာ …ပေ…  တေ ဥဇ္ဈာယန္တိ ခိယျန္တိ ဝိပါစေန္တိ—  “ကထဉှိ နာမ ဒေဝဒတ္တော ဇာနံ ဘိက္ခုနိပရိပါစိတံ ပိဏ္ဍပါတံ ဘုဉ္ဇိဿတီ”တိ …ပေ…  “သစ္စံ ကိရ တွံ, ဒေဝဒတ္တ, ဇာနံ ဘိက္ခုနိပရိပါစိတံ ပိဏ္ဍပါတံ ဘုဉ္ဇသီ”တိ? “သစ္စံ, ဘဂဝါ”တိ. ဝိဂရဟိ ဗုဒ္ဓေါ ဘဂဝါ …ပေ…  ကထဉှိ နာမ တွံ, မောဃပုရိသ, ဇာနံ ဘိက္ခုနိပရိပါစိတံ ပိဏ္ဍပါတံ ဘုဉ္ဇိဿသိ. နေတံ, မောဃပုရိသ, အပ္ပသန္နာနံ ဝါ ပသာဒါယ …ပေ…  ဧဝဉ္စ ပန, ဘိက္ခဝေ, ဣမံ သိက္ခာပဒံ ဥဒ္ဒိသေယျာထ—
</Paragraph>

<Paragraph number="632" book="paci">
<Emphasis>“ယော ပန ဘိက္ခု ဇာနံ ဘိက္ခုနိပရိပါစိတံ ပိဏ္ဍပါတံ ဘုဉ္ဇေယျ, ပါစိတ္တိယန်”</Emphasis>တိ.
</Paragraph>

<Paragraph number="633" book="paci">
ဧဝဉ္စိဒံ ဘဂဝတာ ဘိက္ခူနံ သိက္ခာပဒံ ပညတ္တံ ဟောတိ.
</Paragraph>

</Division>
<Division number="193" book="paci" e="ch" v="2" p="92">

<Paragraph number="634" book="paci">
တေန ခေါ ပန သမယေန အညတရော ဘိက္ခု ရာဇဂဟာ ပဗ္ဗဇိတော ဉာတိကုလံ အဂမာသိ. မနုဿာ—  “စိရဿမ္ပိ ဘဒန္တော အာဂတော”တိ သက္ကစ္စံ ဘတ္တံ အကံသု. တဿ ကုလဿ ကုလူပိကာ ဘိက္ခုနီ တေ မနုဿေ ဧတဒဝေါစ—  “ဒေထယျဿ, အာဝုသော, ဘတ္တန်”တိ. အထ ခေါ သော ဘိက္ခု—  “ဘဂဝတာ ပဋိက္ခိတ္တံ ဇာနံ ဘိက္ခုနိပရိပါစိတံ ပိဏ္ဍပါတံ ဘုဉ္ဇိတုန်”တိ ကုက္ကုစ္စာယန္တော န ပဋိဂ္ဂဟေသိ. နာသက္ခိ ပိဏ္ဍာယ စရိတုံ, ဆိန္နဘတ္တော အဟောသိ. အထ ခေါ သော ဘိက္ခု အာရာမံ ဂန္တွာ ဘိက္ခူနံ ဧတမတ္ထံ အာရောစေသိ. ဘိက္ခူ ဘဂဝတော ဧတမတ္ထံ အာရောစေသုံ.
</Paragraph>

<Paragraph number="635" book="paci">
အထ ခေါ ဘဂဝါ ဧတသ္မိံ နိဒါနေ ဧတသ္မိံ ပကရဏေ ဓမ္မိံ ကထံ ကတွာ ဘိက္ခူ အာမန္တေသိ—  “အနုဇာနာမိ, ဘိက္ခဝေ, ပုဗ္ဗေ ဂိဟိသမာရမ္ဘေ ဇာနံ ဘိက္ခုနိပရိပါစိတံ ပိဏ္ဍပါတံ ဘုဉ္ဇိတုံ. ဧဝဉ္စ ပန, ဘိက္ခဝေ, ဣမံ သိက္ခာပဒံ ဥဒ္ဒိသေယျာထ—
</Paragraph>

</Division>
<Division number="194" book="paci" e="ch" v="2" p="92">

<Paragraph number="636" book="paci">
<Emphasis>“ယော ပန ဘိက္ခု ဇာနံ ဘိက္ခုနိပရိပါစိတံ ပိဏ္ဍပါတံ ဘုဉ္ဇေယျ, အညတြ ပုဗ္ဗေ ဂိဟိသမာရမ္ဘာ, ပါစိတ္တိယန်”</Emphasis>တိ. (*29*:<Emphasis>78</Emphasis>)
</Paragraph>

</Division>
<Division number="195" book="paci" e="ch" v="2" p="92">

<Paragraph number="637" book="paci">
<Emphasis>ယော ပနာ</Emphasis>တိ ယော ယာဒိသော …ပေ…  <Emphasis>ဘိက္ခူ</Emphasis>တိ …ပေ…  အယံ ဣမသ္မိံ အတ္ထေ အဓိပ္ပေတော ဘိက္ခူတိ.
</Paragraph>

<Paragraph number="638" book="paci">
<Emphasis>ဇာနာတိ</Emphasis> နာမ သာမံ ဝါ ဇာနာတိ အညေ ဝါ တဿ အာရောစေန္တိ သာ ဝါ အာရောစေတိ.
</Paragraph>

<Paragraph number="639" book="paci">
<Emphasis>ဘိက္ခုနီ</Emphasis> နာမ ဥဘတောသံဃေ ဥပသမ္ပန္နာ.
</Paragraph>

<Paragraph number="640" book="paci">
<Emphasis>ပရိပါစေတိ</Emphasis> နာမ ပုဗ္ဗေ အဒါတုကာမာနံ အကတ္တုကာမာနံ—  “အယျော ဘာဏကော, အယျော ဗဟုဿုတော, အယျော သုတ္တန္တိကော, အယျော ဝိနယဓရော, အယျော ဓမ္မကထိကော, ဒေထ အယျဿ, ကရောထ အယျဿာ”တိ ဧသာ ပရိပါစေတိ နာမ.
</Paragraph>

<Paragraph number="641" book="paci">
<Emphasis>ပိဏ္ဍပါတော</Emphasis> နာမ ပဉ္စန္နံ ဘောဇနာနံ အညတရံ ဘောဇနံ.
</Paragraph>

<Paragraph number="642" book="paci">
<Emphasis>အညတြ ပုဗ္ဗေ ဂိဟိသမာရမ္ဘာ</Emphasis>တိ ဌပေတွာ ဂိဟိသမာရမ္ဘံ.
</Paragraph>

<Paragraph number="643" book="paci">
<Emphasis>ဂိဟိသမာရမ္ဘော</Emphasis> နာမ ဉာတကာ ဝါ ဟောန္တိ ပဝါရိတာ ဝါ ပကတိပဋိယတ္တံ ဝါ.
</Paragraph>

<Paragraph number="644" book="paci">
အညတြ ပုဗ္ဗေ ဂိဟိသမာရမ္ဘာ ဘုဉ္ဇိဿာမီတိ ပဋိဂ္ဂဏှာတိ, အာပတ္တိ ဒုက္ကဋဿ. အဇ္ဈောဟာရေ အဇ္ဈောဟာရေ, အာပတ္တိ ပါစိတ္တိယဿ.
</Paragraph>

</Division>
<Division number="196" book="paci" e="ch" v="2" p="93">

<Paragraph number="645" book="paci">
ပရိပါစိတေ ပရိပါစိတသညီ ဘုဉ္ဇတိ, အညတြ ပုဗ္ဗေ ဂိဟိသမာရမ္ဘာ, အာပတ္တိ ပါစိတ္တိယဿ. ပရိပါစိတေ ဝေမတိကော ဘုဉ္ဇတိ, အညတြ ပုဗ္ဗေ ဂိဟိသမာရမ္ဘာ, အာပတ္တိ ဒုက္ကဋဿ. ပရိပါစိတေ အပရိပါစိတသညီ ဘုဉ္ဇတိ, အညတြ ပုဗ္ဗေ ဂိဟိသမာရမ္ဘာ, အနာပတ္တိ. ဧကတောဥပသမ္ပန္နာယ ပရိပါစိတံ ဘုဉ္ဇတိ, အညတြ ပုဗ္ဗေ ဂိဟိသမာရမ္ဘာ, အာပတ္တိ ဒုက္ကဋဿ. အပရိပါစိတေ ပရိပါစိတသညီ, အာပတ္တိ ဒုက္ကဋဿ. အပရိပါစိတေ ဝေမတိကော, အာပတ္တိ ဒုက္ကဋဿ. အပရိပါစိတေ အပရိပါစိတသညီ, အနာပတ္တိ.
</Paragraph>

</Division>
<Division number="197" book="paci" e="ch" v="2" p="93">

<Paragraph number="646" book="paci">
အနာပတ္တိ—  ပုဗ္ဗေ ဂိဟိသမာရမ္ဘေ, သိက္ခမာနာ ပရိပါစေတိ, သာမဏေရီ ပရိပါစေတိ, ပဉ္စ ဘောဇနာနိ ဌပေတွာ သဗ္ဗတ္ထ အနာပတ္တိ, ဥမ္မတ္တကဿ, အာဒိကမ္မိကဿာတိ.

</Paragraph>
</Division>

<Paragraph number="647" type="center" book="paci">
ပရိပါစိတသိက္ခာပဒံ နိဋ္ဌိတံ နဝမံ.
</Paragraph>