---
title: 1.5.5.2 ဥယျောဇနသိက္ခာပဒ
tableOfContents: false
sidebar:
  order: 2
type: tipitaka
basket: vi
book: paci
review:
  current: review
  updated: '2025-10-27T21:49:35.793554'
  updated_by: ''
  notes: ''
  history:
  - state: review
    date: '2025-10-27T21:49:35.793554'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="274" book="paci" e="ch" v="2" p="124">

<Paragraph number="880" book="paci">
တေန သမယေန ဗုဒ္ဓေါ ဘဂဝါ သာဝတ္ထိယံ ဝိဟရတိ ဇေတဝနေ အနာထပိဏ္ဍိကဿ အာရာမေ. တေန ခေါ ပန သမယေန အာယသ္မာ ဥပနန္ဒော သကျပုတ္တော ဘာတုနော သဒ္ဓိဝိဟာရိကံ ဘိက္ခုံ ဧတဒဝေါစ—  “ဧဟာဝုသော, ဂါမံ ပိဏ္ဍာယ ပဝိသိဿာမာ”တိ. တဿ အဒါပေတွာ ဥယျောဇေသိ—  “ဂစ္ဆာဝုသော, န မေ တယာ သဒ္ဓိံ ကထာ ဝါ နိသဇ္ဇာ ဝါ ဖာသု ဟောတိ, ဧကကဿ မေ ကထာ ဝါ နိသဇ္ဇာ ဝါ ဖာသု ဟောတီ”တိ. အထ ခေါ သော ဘိက္ခု ဥပကဋ္ဌေ ကာလေ နာသက္ခိ ပိဏ္ဍာယ စရိတုံ, ပဋိက္ကမနေပိ ဘတ္တဝိဿဂ္ဂံ န သမ္ဘာဝေသိ, ဆိန္နဘတ္တော အဟောသိ.
</Paragraph>

<Paragraph number="881" book="paci">
အထ ခေါ သော ဘိက္ခု အာရာမံ ဂန္တွာ ဘိက္ခူနံ ဧတမတ္ထံ အာရောစေသိ. ယေ တေ ဘိက္ခူ အပ္ပိစ္ဆာ …ပေ…  တေ ဥဇ္ဈာယန္တိ ခိယျန္တိ ဝိပါစေန္တိ—  “ကထဉှိ နာမ အာယသ္မာ ဥပနန္ဒော သကျပုတ္တော ဘိက္ခုံ—  ‘ဧဟာဝုသော, ဂါမံ ပိဏ္ဍာယ ပဝိသိဿာမာ’တိ တဿ အဒါပေတွာ ဥယျောဇေဿတီ”တိ …ပေ…  “သစ္စံ ကိရ တွံ, ဥပနန္ဒ, ဘိက္ခုံ—  ‘ဧဟာဝုသော, ဂါမံ ပိဏ္ဍာယ ပဝိသိဿာမာ’တိ တဿ အဒါပေတွာ ဥယျောဇေသီ”တိ? “သစ္စံ, ဘဂဝါ”တိ. ဝိဂရဟိ ဗုဒ္ဓေါ ဘဂဝါ …ပေ…  ကထဉှိ နာမ တွံ, မောဃပုရိသ, ဘိက္ခုံ—  “ဧဟာဝုသော, ဂါမံ ပိဏ္ဍာယ ပဝိသိဿာမာ”တိ တဿ အဒါပေတွာ ဥယျောဇေဿသိ. နေတံ, မောဃပုရိသ, အပ္ပသန္နာနံ ဝါ ပသာဒါယ …ပေ…  ဧဝဉ္စ ပန, ဘိက္ခဝေ, ဣမံ သိက္ခာပဒံ ဥဒ္ဒိသေယျာထ—
</Paragraph>

</Division>
<Division number="275" book="paci" e="ch" v="2" p="125">

<Paragraph number="882" book="paci">
<Emphasis>“ယော ပန ဘိက္ခု ဘိက္ခုံ—  ‘ဧဟာဝုသော, ဂါမံ ဝါ နိဂမံ ဝါ ပိဏ္ဍာယ ပဝိသိဿာမာ’တိ တဿ ဒါပေတွာ ဝါ အဒါပေတွာ ဝါ ဥယျောဇေယျ—  ‘ဂစ္ဆာဝုသော, န မေ တယာ သဒ္ဓိံ ကထာ ဝါ နိသဇ္ဇာ ဝါ ဖာသု ဟောတိ, ဧကကဿ မေ ကထာ ဝါ နိသဇ္ဇာ ဝါ ဖာသု ဟောတီ’တိ, ဧတဒေဝ ပစ္စယံ ကရိတွာ အနညံ, ပါစိတ္တိယန်”</Emphasis>တိ. (*42*:<Emphasis>91</Emphasis>)
</Paragraph>

</Division>
<Division number="276" book="paci" e="ch" v="2" p="125">

<Paragraph number="883" book="paci">
<Emphasis>ယော ပနာ</Emphasis>တိ ယော, ယာဒိသော …ပေ…  <Emphasis>ဘိက္ခူ</Emphasis>တိ …ပေ…  အယံ ဣမသ္မိံ အတ္ထေ အဓိပ္ပေတော ဘိက္ခူတိ.
</Paragraph>

<Paragraph number="884" book="paci">
<Emphasis>ဘိက္ခုန်</Emphasis>တိ အညံ ဘိက္ခုံ.
</Paragraph>

<Paragraph number="885" book="paci">
<Emphasis>ဧဟာဝုသော, ဂါမံ ဝါ နိဂမံ ဝါ</Emphasis>တိ ဂါမောပိ နိဂမောပိ နဂရမ္ပိ, ဂါမော စေဝ နိဂမော စ.
</Paragraph>

<Paragraph number="886" book="paci">
<Emphasis>တဿ ဒါပေတွာ</Emphasis>တိ ယာဂုံ ဝါ ဘတ္တံ ဝါ ခါဒနီယံ ဝါ ဘောဇနီယံ ဝါ ဒါပေတွာ.
</Paragraph>

<Paragraph number="887" book="paci">
<Emphasis>အဒါပေတွာ</Emphasis>တိ န ကိဉ္စိ ဒါပေတွာ.
</Paragraph>

<Paragraph number="888" book="paci">
<Emphasis>ဥယျောဇေယျာ</Emphasis>တိ မာတုဂါမေန သဒ္ဓိံ ဟသိတုကာမော ကီဠိတုကာမော ရဟော နိသီဒိတုကာမော အနာစာရံ အာစရိတုကာမော ဧဝံ ဝဒေတိ—  “ဂစ္ဆာဝုသော, န မေ တယာ သဒ္ဓိံ ကထာ ဝါ နိသဇ္ဇာ ဝါ ဖာသု ဟောတိ, ဧကကဿ မေ ကထာ ဝါ နိသဇ္ဇာ ဝါ ဖာသု ဟောတီ”တိ ဥယျောဇေတိ, အာပတ္တိ ဒုက္ကဋဿ. ဒဿနူပစာရံ ဝါ သဝနူပစာရံ ဝါ ဝိဇဟန္တဿ အာပတ္တိ ဒုက္ကဋဿ. ဝိဇဟိတေ, အာပတ္တိ ပါစိတ္တိယဿ.
</Paragraph>

<Paragraph number="889" book="paci">
<Emphasis>ဧတဒေဝ ပစ္စယံ ကရိတွာ အနညန်</Emphasis>တိ န အညော ကောစိ ပစ္စယော ဟောတိ ဥယျောဇေတုံ.
</Paragraph>

</Division>
<Division number="277" book="paci" e="ch" v="2" p="126">

<Paragraph number="890" book="paci">
ဥပသမ္ပန္နေ ဥပသမ္ပန္နသညီ ဥယျောဇေတိ, အာပတ္တိ ပါစိတ္တိယဿ. ဥပသမ္ပန္နေ ဝေမတိကော ဥယျောဇေတိ, အာပတ္တိ ပါစိတ္တိယဿ. ဥပသမ္ပန္နေ အနုပသမ္ပန္နသညီ ဥယျောဇေတိ, အာပတ္တိ ပါစိတ္တိယဿ.
</Paragraph>

<Paragraph number="891" book="paci">
ကလိသာသနံ အာရောပေတိ, အာပတ္တိ ဒုက္ကဋဿ. အနုပသမ္ပန္နံ ဥယျောဇေတိ, အာပတ္တိ ဒုက္ကဋဿ. ကလိသာသနံ အာရောပေတိ, အာပတ္တိ ဒုက္ကဋဿ. အနုပသမ္ပန္နေ ဥပသမ္ပန္နသညီ, အာပတ္တိ ဒုက္ကဋဿ. အနုပသမ္ပန္နေ ဝေမတိကော, အာပတ္တိ ဒုက္ကဋဿ. အနုပသမ္ပန္နေ အနုပသမ္ပန္နသညီ, အာပတ္တိ ဒုက္ကဋဿ.
</Paragraph>

</Division>
<Division number="278" book="paci" e="ch" v="2" p="126">

<Paragraph number="892" book="paci">
အနာပတ္တိ—  “ဥဘော ဧကတော န ယာပေဿာမာ”တိ ဥယျောဇေတိ, “မဟဂ္ဃံ ဘဏ္ဍံ ပဿိတွာ လောဘဓမ္မံ ဥပ္ပါဒေဿတီ”တိ ဥယျောဇေတိ, “မာတုဂါမံ ပဿိတွာ အနဘိရတိံ ဥပ္ပါဒေဿတီ”တိ ဥယျောဇေတိ, “ဂိလာနဿ ဝါ ဩဟိယျကဿ ဝါ ဝိဟာရပါလဿ ဝါ ယာဂုံ ဝါ ဘတ္တံ ဝါ ခါဒနီယံ ဝါ ဘောဇနီယံ ဝါ နီဟရာ”တိ ဥယျောဇေတိ, န အနာစာရံ အာစရိတုကာမော, သတိ ကရဏီယေ ဥယျောဇေတိ, ဥမ္မတ္တကဿ, အာဒိကမ္မိကဿာတိ.

</Paragraph>
</Division>

<Paragraph number="893" type="center" book="paci">
ဥယျောဇနသိက္ခာပဒံ နိဋ္ဌိတံ ဒုတိယံ.
</Paragraph>