---
title: "2.2.13 ဒုတိယပါပသမာစာရသိက္ခာပဒ"
tableOfContents: false
sidebar:
  order: 13
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="727" book="paci" e="ch" v="2" p="313">

<Paragraph number="2394" book="paci">
တေန သမယေန ဗုဒ္ဓေါ ဘဂဝါ သာဝတ္ထိယံ ဝိဟရတိ ဇေတဝနေ အနာထပိဏ္ဍိကဿ အာရာမေ. တေန ခေါ ပန သမယေန ထုလ္လနန္ဒာ ဘိက္ခုနီ သံဃေန သမနုဘဋ္ဌာ ဘိက္ခုနိယော ဧဝံ ဝဒေတိ—  “သံသဋ္ဌာဝ, အယျေ, တုမှေ ဝိဟရထ. မာ တုမှေ နာနာ ဝိဟရိတ္ထ. သန္တိ သံဃေ အညာပိ ဘိက္ခုနိယော ဧဝါစာရာ ဧဝံသဒ္ဒါ ဧဝံသိလောကာ, ဘိက္ခုနိသံဃဿ ဝိဟေသိကာ, အညမညိဿာ ဝဇ္ဇပ္ပဋိစ္ဆာဒိကာ. တာ သံဃော န ကိဉ္စိ အာဟ. တုမှညေဝ သံဃော ဥညာယ ပရိဘဝေန အက္ခန္တိယာ ဝေဘဿိယာ ဒုဗ္ဗလျာ ဧဝမာဟ—  ‘ဘဂိနိယော ခေါ သံသဋ္ဌာ ဝိဟရန္တိ ပါပါစာရာ ပါပသဒ္ဒါ ပါပသိလောကာ, ဘိက္ခုနိသံဃဿ ဝိဟေသိကာ, အညမညိဿာ ဝဇ္ဇပ္ပဋိစ္ဆာဒိကာ. ဝိဝိစ္စထာယျေ. ဝိဝေကညေဝ ဘဂိနီနံ သံဃော ဝဏ္ဏေတီ’”တိ.
</Paragraph>

<Paragraph number="2395" book="paci">
ယာ တာ ဘိက္ခုနိယော အပ္ပိစ္ဆာ …ပေ…  တာ ဥဇ္ဈာယန္တိ ခိယျန္တိ ဝိပါစေန္တိ—  “ကထဉှိ နာမ အယျာ ထုလ္လနန္ဒာ သံဃေန သမနုဘဋ္ဌာ ဘိက္ခုနိယော ဧဝံ ဝက္ခတိ—  သံသဋ္ဌာဝ, အယျေ, တုမှေ ဝိဟရထ. မာ တုမှေ နာနာ ဝိဟရိတ္ထ. သန္တိ သံဃေ အညာပိ ဘိက္ခုနိယော …ပေ…  ဝိဝိစ္စထာယျေ. ဝိဝေကညေဝ ဘဂိနီနံ သံဃော ဝဏ္ဏေတီတိ” …ပေ…  “သစ္စံ ကိရ, ဘိက္ခဝေ, ထုလ္လနန္ဒာ ဘိက္ခုနီ သံဃေန သမနုဘဋ္ဌာ ဘိက္ခုနိယော ဧဝံ ဝဒေတိ—  သံသဋ္ဌာဝ, အယျေ, တုမှေ ဝိဟရထ. မာ တုမှေ နာနာ ဝိဟရိတ္ထ. သန္တိ သံဃေ အညာပိ ဘိက္ခုနိယော ဧဝါစာရာ ဧဝံသဒ္ဒါ ဧဝံသိလောကာ, ဘိက္ခုနိသံဃဿ ဝိဟေသိကာ, အညမညိဿာ ဝဇ္ဇပ္ပဋိစ္ဆာဒိကာ. တာ သံဃော န ကိဉ္စိ အာဟ. တုမှညေဝ သံဃော ဥညာယ ပရိဘဝေန အက္ခန္တိယာ ဝေဘဿိယာ ဒုဗ္ဗလျာ ဧဝမာဟ—  ဘဂိနိယော ခေါ သံသဋ္ဌာ ဝိဟရန္တိ ပါပါစာရာ ပါပသဒ္ဒါ ပါပသိလောကာ, ဘိက္ခုနိသံဃဿ ဝိဟေသိကာ, အညမညိဿာ ဝဇ္ဇပ္ပဋိစ္ဆာဒိကာ. ဝိဝိစ္စထာယျေ. ဝိဝေကညေဝ ဘဂိနီနံ သံဃော ဝဏ္ဏေတီ”တိ? “သစ္စံ, ဘဂဝါ”တိ. ဝိဂရဟိ ဗုဒ္ဓေါ ဘဂဝါ …ပေ…  ကထဉှိ နာမ, ဘိက္ခဝေ, ထုလ္လနန္ဒာ ဘိက္ခုနီ သံဃေန သမနုဘဋ္ဌာ ဘိက္ခုနိယော ဧဝံ ဝက္ခတိ—  သံသဋ္ဌာဝ, အယျေ, တုမှေ ဝိဟရထ. မာ တုမှေ နာနာ ဝိဟရိတ္ထ. သန္တိ သံဃေ အညာပိ ဘိက္ခုနိယော …ပေ…  ဝိဝိစ္စထာယျေ. ဝိဝေကညေဝ ဘဂိနီနံ သံဃော ဝဏ္ဏေတီတိ. နေတံ, ဘိက္ခဝေ, အပ္ပသန္နာနံ ဝါ ပသာဒါယ …ပေ…  ဧဝဉ္စ ပန, ဘိက္ခဝေ, ဘိက္ခုနိယော ဣမံ သိက္ခာပဒံ ဥဒ္ဒိသန္တု—
</Paragraph>

</Division>
<Division number="728" book="paci" e="ch" v="2" p="314">

<Paragraph number="2396" book="paci">
<Emphasis>“ယာ ပန ဘိက္ခုနီ ဧဝံ ဝဒေယျ—  ‘သံသဋ္ဌာဝ, အယျေ, တုမှေ ဝိဟရထ. မာ တုမှေ နာနာ ဝိဟရိတ္ထ. သန္တိ သံဃေ အညာပိ ဘိက္ခုနိယော ဧဝါစာရာ ဧဝံသဒ္ဒါ ဧဝံသိလောကာ, ဘိက္ခုနိသံဃဿ ဝိဟေသိကာ, အညမညိဿာ ဝဇ္ဇပ္ပဋိစ္ဆာဒိကာ. တာ သံဃော န ကိဉ္စိ အာဟ. တုမှညေဝ သံဃော ဥညာယ ပရိဘဝေန အက္ခန္တိယာ ဝေဘဿိယာ ဒုဗ္ဗလျာ ဧဝမာဟ—  ဘဂိနိယော ခေါ သံသဋ္ဌာ ဝိဟရန္တိ ပါပါစာရာ ပါပသဒ္ဒါ ပါပသိလောကာ, ဘိက္ခုနိသံဃဿ ဝိဟေသိကာ, အညမညိဿာ ဝဇ္ဇပ္ပဋိစ္ဆာဒိကာ. ဝိဝိစ္စထာယျေ. ဝိဝေကညေဝ ဘဂိနီနံ သံဃော ဝဏ္ဏေတီ’တိ. သာ ဘိက္ခုနီ ဘိက္ခုနီဟိ ဧဝမဿ ဝစနီယာ—  ‘မာ, အယျေ, ဧဝံ အဝစ—  သံသဋ္ဌာဝ, အယျေ, တုမှေ ဝိဟရထ. မာ တုမှေ နာနာ ဝိဟရိတ္ထ. သန္တိ သံဃေ အညာပိ ဘိက္ခုနိယော ဧဝါစာရာ ဧဝံသဒ္ဒါ ဧဝံသိလောကာ, ဘိက္ခုနိသံဃဿ ဝိဟေသိကာ, အညမညိဿာ ဝဇ္ဇပ္ပဋိစ္ဆာဒိကာ. တာ သံဃော န ကိဉ္စိ အာဟ. တုမှညေဝ သံဃော ဥညာယ ပရိဘဝေန အက္ခန္တိယာ ဝေဘဿိယာ ဒုဗ္ဗလျာ ဧဝမာဟ—  ဘဂိနိယော ခေါ သံသဋ္ဌာ ဝိဟရန္တိ ပါပါစာရာ ပါပသဒ္ဒါ ပါပသိလောကာ, ဘိက္ခုနိသံဃဿ ဝိဟေသိကာ, အညမညိဿာ ဝဇ္ဇပ္ပဋိစ္ဆာဒိကာ. ဝိဝိစ္စထာယျေ. ဝိဝေကညေဝ ဘဂိနီနံ သံဃော ဝဏ္ဏေတီ’တိ. ဧဝဉ္စ သာ ဘိက္ခုနီ ဘိက္ခုနီဟိ ဝုစ္စမာနာ တထေဝ ပဂ္ဂဏှေယျ, သာ ဘိက္ခုနီ ဘိက္ခုနီဟိ ယာဝတတိယံ သမနုဘာသိတဗ္ဗာ တဿ ပဋိနိဿဂ္ဂါယ. ယာဝတတိယဉ္စေ သမနုဘာသီယမာနာ တံ ပဋိနိဿဇ္ဇေယျ, ဣစ္စေတံ ကုသလံ; နော စေ ပဋိနိဿဇ္ဇေယျ, အယမ္ပိ ဘိက္ခုနီ ယာဝတတိယကံ ဓမ္မံ အာပန္နာ နိဿာရဏီယံ သံဃာဒိသေသန်”</Emphasis>တိ. (*13*:<Emphasis>21</Emphasis>)
</Paragraph>

</Division>
<Division number="729" book="paci" e="ch" v="2" p="314">

<Paragraph number="2397" book="paci">
<Emphasis>ယာ ပနာ</Emphasis>တိ ယာ ယာဒိသာ …ပေ…  <Emphasis>ဘိက္ခုနီ</Emphasis>တိ …ပေ…  အယံ ဣမသ္မိံ အတ္ထေ အဓိပ္ပေတာ ဘိက္ခုနီတိ.
</Paragraph>

<Paragraph number="2398" book="paci">
<Emphasis>ဧဝံ ဝဒေယျာ</Emphasis>တိ—  “သံသဋ္ဌာဝ, အယျေ, တုမှေ ဝိဟရထ. မာ တုမှေ နာနာ ဝိဟရိတ္ထ. သန္တိ သံဃေ အညာပိ ဘိက္ခုနိယော ဧဝါစာရာ ဧဝံသဒ္ဒါ ဧဝံသိလောကာ, ဘိက္ခုနိသံဃဿ ဝိဟေသိကာ, အညမညိဿာ ဝဇ္ဇပ္ပဋိစ္ဆာဒိကာ. တာ သံဃော န ကိဉ္စိ အာဟ”.
</Paragraph>

<Paragraph number="2399" book="paci">
<Emphasis>တုမှညေဝ သံဃော ဥညာယာ</Emphasis>တိ အဝညာယ.
</Paragraph>

<Paragraph number="2400" book="paci">
<Emphasis>ပရိဘဝေနာ</Emphasis>တိ ပါရိဘဗျတာ.
</Paragraph>

<Paragraph number="2401" book="paci">
<Emphasis>အက္ခန္တိယာ</Emphasis>တိ ကောပေန.
</Paragraph>

<Paragraph number="2402" book="paci">
<Emphasis>ဝေဘဿိယာ</Emphasis>တိ ဝိဘဿီကတာ.
</Paragraph>

<Paragraph number="2403" book="paci">
<Emphasis>ဒုဗ္ဗလျာ</Emphasis>တိ အပက္ခတာ.
</Paragraph>

<Paragraph number="2404" book="paci">
ဧဝမာဟ—  “ဘဂိနိယော ခေါ သံသဋ္ဌာ ဝိဟရန္တိ ပါပါစာရာ ပါပသဒ္ဒါ ပါပသိလောကာ, ဘိက္ခုနိသံဃဿ ဝိဟေသိကာ, အညမညိဿာ ဝဇ္ဇပ္ပဋိစ္ဆာဒိကာ. ဝိစိစ္စထာယျေ. ဝိဝေကညေဝ ဘဂိနီနံ သံဃော ဝဏ္ဏေတီ”တိ.
</Paragraph>

<Paragraph number="2405" book="paci">
<Emphasis>သာ ဘိက္ခုနီ</Emphasis>တိ ယာ သာ ဧဝံဝါဒိနီ ဘိက္ခုနီ.
</Paragraph>

<Paragraph number="2406" book="paci">
<Emphasis>ဘိက္ခုနီဟီ</Emphasis>တိ အညာဟိ ဘိက္ခုနီဟိ.
</Paragraph>

<Paragraph number="2407" book="paci">
ယာ ပဿန္တိ ယာ သုဏန္တိ တာဟိ ဝတ္တဗ္ဗာ—  “မာယျေ, ဧဝံ အဝစ—  ‘သံသဋ္ဌာဝ, အယျေ, တုမှေ ဝိဟရထ. မာ တုမှေ နာနာ ဝိဟရိတ္ထ. သန္တိ သံဃေ အညာပိ ဘိက္ခုနိယော …ပေ…  ဝိဝိစ္စထာယျေ. ဝိဝေကညေဝ ဘဂိနီနံ သံဃော ဝဏ္ဏေတီ’”တိ. ဒုတိယမ္ပိ ဝတ္တဗ္ဗာ. တတိယမ္ပိ ဝတ္တဗ္ဗာ. သစေ ပဋိနိဿဇ္ဇတိ, ဣစ္စေတံ ကုသလံ; နော စေ ပဋိနိဿဇ္ဇတိ, အာပတ္တိ ဒုက္ကဋဿ. သုတွာ န ဝဒန္တိ, အာပတ္တိ ဒုက္ကဋဿ. သာ ဘိက္ခုနီ သံဃမဇ္ဈမ္ပိ အာကဍ္ဎိတွာ ဝတ္တဗ္ဗာ—  “မာယျေ, ဧဝံ အဝစ—  ‘သံသဋ္ဌာဝ, အယျေ, တုမှေ ဝိဟရထ. မာ တုမှေ နာနာ ဝိဟရိတ္ထ. သန္တိ သံဃေ အညာပိ ဘိက္ခုနိယော …ပေ…  ဝိဝိစ္စထာယျေ. ဝိဝေကညေဝ ဘဂိနီနံ သံဃော ဝဏ္ဏေတီ’”တိ. ဒုတိယမ္ပိ ဝတ္တဗ္ဗာ. တတိယမ္ပိ ဝတ္တဗ္ဗာ. သစေ ပဋိနိဿဇ္ဇတိ, ဣစ္စေတံ ကုသလံ; နော စေ ပဋိနိဿဇ္ဇတိ, အာပတ္တိ ဒုက္ကဋဿ. သာ ဘိက္ခုနီ သမနုဘာသိတဗ္ဗာ. “ဧဝဉ္စ ပန, ဘိက္ခဝေ, သမနုဘာသိတဗ္ဗာ. ဗျတ္တာယ ဘိက္ခုနိယာ ပဋိဗလာယ သံဃော ဉာပေတဗ္ဗော—
</Paragraph>

</Division>
<Division number="730" book="paci" e="ch" v="2" p="315">

<Paragraph number="2408" book="paci">
‘သုဏာတု မေ, အယျေ, သံဃော. အယံ ဣတ္ထန္နာမာ ဘိက္ခုနီ သံဃေန သမနုဘဋ္ဌာ ဘိက္ခုနိယော ဧဝံ ဝဒေတိ—  “သံသဋ္ဌာဝ, အယျေ, တုမှေ ဝိဟရထ. မာ တုမှေ နာနာ ဝိဟရိတ္ထ. သန္တိ သံဃေ အညာပိ ဘိက္ခုနိယော ဧဝါစာရာ ဧဝံသဒ္ဒါ ဧဝံသိလောကာ, ဘိက္ခုနိသံဃဿ ဝိဟေသိကာ, အညမညိဿာ ဝဇ္ဇပ္ပဋိစ္ဆာဒိကာ. တာ သံဃော န ကိဉ္စိ အာဟ. တုမှညေဝ သံဃော ဥညာယ ပရိဘဝေန အက္ခန္တိယာ ဝေဘဿိယာ ဒုဗ္ဗလျာ ဧဝမာဟ—  ဘဂိနိယော ခေါ သံသဋ္ဌာ ဝိဟရန္တိ ပါပါစာရာ ပါပသဒ္ဒါ ပါပသိလောကာ, ဘိက္ခုနိသံဃဿ ဝိဟေသိကာ အညမညိဿာ ဝဇ္ဇပ္ပဋိစ္ဆာဒိကာ. ဝိဝိစ္စထာယျေ. ဝိဝေကညေဝ ဘဂိနီနံ သံဃော ဝဏ္ဏေတီ”တိ. သာ တံ ဝတ္ထုံ န ပဋိနိဿဇ္ဇတိ. ယဒိ သံဃဿ ပတ္တကလ္လံ, သံဃော ဣတ္ထန္နာမံ ဘိက္ခုနိံ သမနုဘာသေယျ တဿ ဝတ္ထုဿ ပဋိနိဿဂ္ဂါယ. ဧသာ ဉတ္တိ.
</Paragraph>

<Paragraph number="2409" book="paci">
သုဏာတု မေ, အယျေ, သံဃော. အယံ ဣတ္ထန္နာမာ ဘိက္ခုနီ သံဃေန သမနုဘဋ္ဌာ ဘိက္ခုနိယော ဧဝံ ဝဒေတိ—  “သံသဋ္ဌာဝ, အယျေ, တုမှေ ဝိဟရထ. မာ တုမှေ နာနာ ဝိဟရိတ္ထ. သန္တိ သံဃေ အညာပိ ဘိက္ခုနိယော ဧဝါစာရာ ဧဝံသဒ္ဒါ ဧဝံသိလောကာ, ဘိက္ခုနိသံဃဿ ဝိဟေသိကာ, အညမညိဿာ ဝဇ္ဇပ္ပဋိစ္ဆာဒိကာ. တာ သံဃော န ကိဉ္စိ အာဟ. တုမှညေဝ သံဃော ဥညာယ ပရိဘဝေန အက္ခန္တိယာ ဝေဘဿိယာ ဒုဗ္ဗလျာ ဧဝမာဟ—  ဘဂိနိယော ခေါ သံသဋ္ဌာ ဝိဟရန္တိ ပါပါစာရာ ပါပသဒ္ဒါ ပါပသိလောကာ, ဘိက္ခုနိသံဃဿ ဝိဟေသိကာ, အညမညိဿာ ဝဇ္ဇပ္ပဋိစ္ဆာဒိကာ. ဝိဝိစ္စထာယျေ. ဝိဝေကညေဝ ဘဂိနီနံ သံဃော ဝဏ္ဏေတီ”တိ. သာ တံ ဝတ္ထုံ န ပဋိနိဿဇ္ဇတိ. သံဃော ဣတ္ထန္နာမံ ဘိက္ခုနိံ သမနုဘာသတိ တဿ ဝတ္ထုဿ ပဋိနိဿဂ္ဂါယ. ယဿာ အယျာယ ခမတိ ဣတ္ထန္နာမာယ ဘိက္ခုနိယာ သမနုဘာသနာ တဿ ဝတ္ထုဿ ပဋိနိဿဂ္ဂါယ, သာ တုဏှဿ; ယဿာ နက္ခမတိ, သာ ဘာသေယျ.
</Paragraph>

<Paragraph number="2410" book="paci">
ဒုတိယမ္ပိ ဧတမတ္ထံ ဝဒါမိ …ပေ…  တတိယမ္ပိ ဧတမတ္ထံ ဝဒါမိ …ပေ… .
</Paragraph>

<Paragraph number="2411" book="paci">
သမနုဘဋ္ဌာ သံဃေန ဣတ္ထန္နာမာ ဘိက္ခုနီ တဿ ဝတ္ထုဿ ပဋိနိဿဂ္ဂါယ. ခမတိ သံဃဿ, တသ္မာ တုဏှီ, ဧဝမေတံ ဓာရယာမီ’”တိ.
</Paragraph>

<Paragraph number="2412" book="paci">
ဉတ္တိယာ ဒုက္ကဋံ, ဒွီဟိ ကမ္မဝါစာဟိ ထုလ္လစ္စယာ, ကမ္မဝါစာပရိယောသာနေ အာပတ္တိ သံဃာဒိသေသဿ. သံဃာဒိသေသံ အဇ္ဈာပဇ္ဇန္တိယာ ဉတ္တိယာ ဒုက္ကဋံ, ဒွီဟိ ကမ္မဝါစာဟိ ထုလ္လစ္စယာ ပဋိပ္ပဿမ္ဘန္တိ.
</Paragraph>

<Paragraph number="2413" book="paci">
<Emphasis>အယမ္ပီ</Emphasis>တိ ပုရိမာယော ဥပါဒါယ ဝုစ္စတိ.
</Paragraph>

<Paragraph number="2414" book="paci">
<Emphasis>ယာဝတတိယကန်</Emphasis>တိ ယာဝတတိယံ သမနုဘာသနာယ အာပဇ္ဇတိ, န သဟဝတ္ထုဇ္ဈာစာရာ.
</Paragraph>

<Paragraph number="2415" book="paci">
<Emphasis>နိဿာရဏီယန်</Emphasis>တိ သံဃမှာ နိဿာရီယတိ.
</Paragraph>

<Paragraph number="2416" book="paci">
<Emphasis>သံဃာဒိသေသော</Emphasis>တိ သံဃောဝ တဿာ အာပတ္တိယာ မာနတ္တံ ဒေတိ, မူလာယ ပဋိကဿတိ, အဗ္ဘေတိ, န သမ္ဗဟုလာ န ဧကာ ဘိက္ခုနီ. တေန ဝုစ္စတိ “သံဃာဒိသေသော”တိ. တဿေဝ အာပတ္တိနိကာယဿ နာမကမ္မံ အဓိဝစနံ, တေနပိ ဝုစ္စတိ “သံဃာဒိသေသော”တိ.
</Paragraph>

</Division>
<Division number="731" book="paci" e="ch" v="2" p="316">

<Paragraph number="2417" book="paci">
ဓမ္မကမ္မေ ဓမ္မကမ္မသညာ န ပဋိနိဿဇ္ဇတိ, အာပတ္တိ သံဃာဒိသေသဿ. ဓမ္မကမ္မေ ဝေမတိကာ န ပဋိနိဿဇ္ဇတိ, အာပတ္တိ သံဃာဒိသေသဿ. ဓမ္မကမ္မေ အဓမ္မကမ္မသညာ န ပဋိနိဿဇ္ဇတိ, အာပတ္တိ သံဃာဒိသေသဿ.
</Paragraph>

<Paragraph number="2418" book="paci">
အဓမ္မကမ္မေ ဓမ္မကမ္မသညာ, အာပတ္တိ ဒုက္ကဋဿ. အဓမ္မကမ္မေ ဝေမတိကာ, အာပတ္တိ ဒုက္ကဋဿ. အဓမ္မကမ္မေ အဓမ္မကမ္မသညာ, အာပတ္တိ ဒုက္ကဋဿ.
</Paragraph>

</Division>
<Division number="732" book="paci" e="ch" v="2" p="317">

<Paragraph number="2419" book="paci">
အနာပတ္တိ—  အသမနုဘာသန္တိယာ, ပဋိနိဿဇ္ဇန္တိယာ, ဥမ္မတ္တိကာယ, အာဒိကမ္မိကာယာတိ.

</Paragraph>
</Division>

<Paragraph number="2420" type="center" book="paci">
ဒသမသံဃာဒိသေသသိက္ခာပဒံ နိဋ္ဌိတံ.
</Paragraph>