---
title: "2.4.4.6 သံသဋ္ဌသိက္ခာပဒ"
tableOfContents: false
sidebar:
  order: 6
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="955" book="paci" e="ch" v="2" p="385">

<Paragraph number="2934" book="paci">
တေန သမယေန ဗုဒ္ဓေါ ဘဂဝါ သာဝတ္ထိယံ ဝိဟရတိ ဇေတဝနေ အနာထပိဏ္ဍိကဿ အာရာမေ. တေန ခေါ ပန သမယေန စဏ္ဍကာဠီ ဘိက္ခုနီ သံသဋ္ဌာ ဝိဟရတိ ဂဟပတိနာပိ ဂဟပတိပုတ္တေနပိ.
</Paragraph>

<Paragraph number="2935" book="paci">
ယာ တာ ဘိက္ခုနိယော အပ္ပိစ္ဆာ …ပေ…  တာ ဥဇ္ဈာယန္တိ ခိယျန္တိ ဝိပါစေန္တိ—  “ကထဉှိ နာမ အယျာ စဏ္ဍကာဠီ သံသဋ္ဌာ ဝိဟရိဿတိ ဂဟပတိနာပိ ဂဟပတိပုတ္တေနပီ”တိ …ပေ…  “သစ္စံ ကိရ, ဘိက္ခဝေ, စဏ္ဍကာဠီ ဘိက္ခုနီ သံသဋ္ဌာ ဝိဟရတိ ဂဟပတိနာပိ ဂဟပတိပုတ္တေနပီ”တိ? “သစ္စံ, ဘဂဝါ”တိ. ဝိဂရဟိ ဗုဒ္ဓေါ ဘဂဝါ …ပေ…  ကထဉှိ နာမ, ဘိက္ခဝေ, စဏ္ဍကာဠီ ဘိက္ခုနီ သံသဋ္ဌာ ဝိဟရိဿတိ ဂဟပတိနာပိ ဂဟပတိပုတ္တေနပိ. နေတံ, ဘိက္ခဝေ, အပ္ပသန္နာနံ ဝါ ပသာဒါယ …ပေ…  ဧဝဉ္စ ပန, ဘိက္ခဝေ, ဘိက္ခုနိယော ဣမံ သိက္ခာပဒံ ဥဒ္ဒိသန္တု—
</Paragraph>

</Division>
<Division number="956" book="paci" e="ch" v="2" p="386">

<Paragraph number="2936" book="paci">
<Emphasis>“ယာ ပန ဘိက္ခုနီ သံသဋ္ဌာ ဝိဟရေယျ ဂဟပတိနာ ဝါ ဂဟပတိပုတ္တေန ဝါ သာ ဘိက္ခုနီ ဘိက္ခုနီဟိ ဧဝမဿ ဝစနီယာ—  ‘မာယျေ, သံသဋ္ဌာ ဝိဟရိ ဂဟပတိနာပိ ဂဟပတိပုတ္တေနပိ. ဝိဝိစ္စာယျေ; ဝိဝေကညေဝ ဘဂိနိယာ သံဃော ဝဏ္ဏေတီ’တိ. ဧဝဉ္စ သာ ဘိက္ခုနီ ဘိက္ခုနီဟိ ဝုစ္စမာနာ တထေဝ ပဂ္ဂဏှေယျ, သာ ဘိက္ခုနီ ဘိက္ခုနီဟိ ယာဝတတိယံ သမနုဘာသိတဗ္ဗာ တဿ ပဋိနိဿဂ္ဂါယ. ယာဝတတိယဉ္စေ သမနုဘာသီယမာနာ တံ ပဋိနိဿဇ္ဇေယျ, ဣစ္စေတံ ကုသလံ; နော စေ ပဋိနိဿဇ္ဇေယျ, ပါစိတ္တိယန်”</Emphasis>တိ. (*36*:<Emphasis>91</Emphasis>)
</Paragraph>

</Division>
<Division number="957" book="paci" e="ch" v="2" p="386">

<Paragraph number="2937" book="paci">
<Emphasis>ယာ ပနာ</Emphasis>တိ ယာ ယာဒိသာ …ပေ…  <Emphasis>ဘိက္ခုနီ</Emphasis>တိ …ပေ…  အယံ ဣမသ္မိံ အတ္ထေ အဓိပ္ပေတာ ဘိက္ခုနီတိ.
</Paragraph>

<Paragraph number="2938" book="paci">
<Emphasis>သံသဋ္ဌာ</Emphasis> နာမ အနနုလောမိကေန ကာယိကဝါစသိကေန သံသဋ္ဌာ.
</Paragraph>

<Paragraph number="2939" book="paci">
<Emphasis>ဂဟပတိ</Emphasis> နာမ ယော ကောစိ အဂါရံ အဇ္ဈာဝသတိ.
</Paragraph>

<Paragraph number="2940" book="paci">
<Emphasis>ဂဟပတိပုတ္တော</Emphasis> နာမ ယေ ကေစိ ပုတ္တဘာတရော.
</Paragraph>

<Paragraph number="2941" book="paci">
<Emphasis>သာ ဘိက္ခုနီ</Emphasis>တိ ယာ သာ သံသဋ္ဌာ ဘိက္ခုနီ.
</Paragraph>

<Paragraph number="2942" book="paci">
<Emphasis>ဘိက္ခုနီဟီ</Emphasis>တိ အညာဟိ ဘိက္ခုနီဟိ. ယာ ပဿန္တိ ယာ သုဏန္တိ တာဟိ ဝတ္တဗ္ဗာ—  “မာယျေ, သံသဋ္ဌာ ဝိဟရိ ဂဟပတိနာပိ ဂဟပတိပုတ္တေနပိ. ဝိဝိစ္စာယျေ; ဝိဝေကညေဝ ဘဂိနိယာ သံဃော ဝဏ္ဏေတီ”တိ. ဒုတိယမ္ပိ ဝတ္တဗ္ဗာ. တတိယမ္ပိ ဝတ္တဗ္ဗာ. သစေ ပဋိနိဿဇ္ဇတိ, ဣစ္စေတံ ကုသလံ; နော စေ ပဋိနိဿဇ္ဇတိ, အာပတ္တိ ဒုက္ကဋဿ. သုတွာ န ဝဒန္တိ, အာပတ္တိ ဒုက္ကဋဿ. သာ ဘိက္ခုနီ သံဃမဇ္ဈမ္ပိ အာကဍ္ဎိတွာ ဝတ္တဗ္ဗာ—  “မာယျေ, သံသဋ္ဌာ ဝိဟရိ ဂဟပတိနာပိ ဂဟပတိပုတ္တေနပိ. ဝိဝိစ္စာယျေ; ဝိဝေကညေဝ ဘဂိနိယာ သံဃော ဝဏ္ဏေတီ”တိ. ဒုတိယမ္ပိ ဝတ္တဗ္ဗာ. တတိယမ္ပိ ဝတ္တဗ္ဗာ. သစေ ပဋိနိဿဇ္ဇတိ, ဣစ္စေတံ ကုသလံ; နော စေ ပဋိနိဿဇ္ဇတိ, အာပတ္တိ ဒုက္ကဋဿ. သာ ဘိက္ခုနီ သမနုဘာသိတဗ္ဗာ. “ဧဝဉ္စ ပန, ဘိက္ခဝေ, သမနုဘာသိတဗ္ဗာ. ဗျတ္တာယ ဘိက္ခုနိယာ ပဋိဗလာယ သံဃော ဉာပေတဗ္ဗော—
</Paragraph>

</Division>
<Division number="958" book="paci" e="ch" v="2" p="387">

<Paragraph number="2943" book="paci">
‘သုဏာတု မေ, အယျေ, သံဃော. အယံ ဣတ္ထန္နာမာ ဘိက္ခုနီ သံသဋ္ဌာ ဝိဟရတိ ဂဟပတိနာပိ ဂဟပတိပုတ္တေနပိ. သာ တံ ဝတ္ထုံ န ပဋိနိဿဇ္ဇတိ. ယဒိ သံဃဿ ပတ္တကလ္လံ, သံဃော ဣတ္ထန္နာမံ ဘိက္ခုနိံ သမနုဘာသေယျ တဿ ဝတ္ထုဿ ပဋိနိဿဂ္ဂါယ. ဧသာ ဉတ္တိ.
</Paragraph>

<Paragraph number="2944" book="paci">
သုဏာတု မေ, အယျေ, သံဃော. အယံ ဣတ္ထန္နာမာ ဘိက္ခုနီ သံသဋ္ဌာ ဝိဟရတိ ဂဟပတိနာပိ ဂဟပတိပုတ္တေနပိ. သာ တံ ဝတ္ထုံ န ပဋိနိဿဇ္ဇတိ. သံဃော ဣတ္ထန္နာမံ ဘိက္ခုနိံ သမနုဘာသတိ တဿ ဝတ္ထုဿ ပဋိနိဿဂ္ဂါယ. ယဿာ အယျာယ ခမတိ ဣတ္ထန္နာမာယ ဘိက္ခုနိယာ သမနုဘာသနာ တဿ ဝတ္ထုဿ ပဋိနိဿဂ္ဂါယ, သာ တုဏှဿ; ယဿာ နက္ခမတိ, သာ ဘာသေယျ.
</Paragraph>

<Paragraph number="2945" book="paci">
ဒုတိယမ္ပိ ဧတမတ္ထံ ဝဒါမိ …ပေ…  တတိယမ္ပိ ဧတမတ္ထံ ဝဒါမိ …ပေ… .
</Paragraph>

<Paragraph number="2946" book="paci">
သမနုဘဋ္ဌာ သံဃေန ဣတ္ထန္နာမာ ဘိက္ခုနီ တဿ ဝတ္ထုဿ ပဋိနိဿဂ္ဂါယ; ခမတိ သံဃဿ, တသ္မာ တုဏှီ, ဧဝမေတံ ဓာရယာမီ’”တိ.
</Paragraph>

<Paragraph number="2947" book="paci">
ဉတ္တိယာ ဒုက္ကဋံ. ဒွီဟိ ကမ္မဝါစာဟိ ဒုက္ကဋာ. ကမ္မဝါစာပရိယောသာနေ အာပတ္တိ ပါစိတ္တိယဿ.
</Paragraph>

</Division>
<Division number="959" book="paci" e="ch" v="2" p="387">

<Paragraph number="2948" book="paci">
ဓမ္မကမ္မေ ဓမ္မကမ္မသညာ န ပဋိနိဿဇ္ဇတိ, အာပတ္တိ ပါစိတ္တိယဿ. ဓမ္မကမ္မေ ဝေမတိကာ န ပဋိနိဿဇ္ဇတိ, အာပတ္တိ ပါစိတ္တိယဿ. ဓမ္မကမ္မေ အဓမ္မကမ္မသညာ န ပဋိနိဿဇ္ဇတိ, အာပတ္တိ ပါစိတ္တိယဿ.
</Paragraph>

<Paragraph number="2949" book="paci">
အဓမ္မကမ္မေ ဓမ္မကမ္မသညာ, အာပတ္တိ ဒုက္ကဋဿ. အဓမ္မကမ္မေ ဝေမတိကာ, အာပတ္တိ ဒုက္ကဋဿ. အဓမ္မကမ္မေ အဓမ္မကမ္မသညာ, အာပတ္တိ ဒုက္ကဋဿ.
</Paragraph>

</Division>
<Division number="960" book="paci" e="ch" v="2" p="387">

<Paragraph number="2950" book="paci">
အနာပတ္တိ—  အသမနုဘာသန္တိယာ, ပဋိနိဿဇ္ဇန္တိယာ, ဥမ္မတ္တိကာယ, အာဒိကမ္မိကာယာတိ.

</Paragraph>
</Division>

<Paragraph number="2951" type="center" book="paci">
ဆဋ္ဌသိက္ခာပဒံ နိဋ္ဌိတံ.
</Paragraph>