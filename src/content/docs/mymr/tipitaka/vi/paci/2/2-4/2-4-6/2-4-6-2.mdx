---
title: 2.4.6.2 ဘိက္ခုအက္ကောသနသိက္ခာပဒ
tableOfContents: false
sidebar:
  order: 2
type: tipitaka
basket: vi
book: paci
review:
  current: review
  updated: '2025-10-22T11:23:29.274102'
  updated_by: ''
  notes: ''
  history:
  - state: review
    date: '2025-10-22T11:23:29.274102'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="1028" book="paci" e="ch" v="2" p="405">

<Paragraph number="3103" book="paci">
တေန သမယေန ဗုဒ္ဓေါ ဘဂဝါ ဝေသာလိယံ ဝိဟရတိ မဟာဝနေ ကူဋာဂါရသာလာယံ. တေန ခေါ ပန သမယေန အာယသ္မတော ဥပါလိဿ ဥပဇ္ဈာယော အာယသ္မာ ကပ္ပိတကော သုသာနေ ဝိဟရတိ. တေန ခေါ ပန သမယေန ဆဗ္ဗဂ္ဂိယာနံ ဘိက္ခုနီနံ မဟတ္တရာ ဘိက္ခုနီ ကာလင်္ကတာ ဟောတိ. ဆဗ္ဗဂ္ဂိယာ ဘိက္ခုနိယော တံ ဘိက္ခုနိံ နီဟရိတွာ အာယသ္မတော ကပ္ပိတကဿ ဝိဟာရဿ အဝိဒူရေ ဈာပေတွာ ထူပံ ကတွာ ဂန္တွာ တသ္မိံ ထူပေ ရောဒန္တိ. အထ ခေါ အာယသ္မာ ကပ္ပိတကော တေန သဒ္ဒေန ဥဗ္ဗာဠှော တံ ထူပံ ဘိန္ဒိတွာ ပကိရေသိ. ဆဗ္ဗဂ္ဂိယာ ဘိက္ခုနိယော—  “ဣမိနာ ကပ္ပိတကေန အမှာကံ အယျာယ ထူပေါ ဘိန္နော, ဟန္ဒ နံ ဃာတေမာ”တိ မန္တေသုံ. အညတရာ ဘိက္ခုနီ အာယသ္မတော ဥပါလိဿ ဧတမတ္ထံ အာရောစေသိ. အာယသ္မာ ဥပါလိ အာယသ္မတော ကပ္ပိတကဿ ဧတမတ္ထံ အာရောစေသိ. အထ ခေါ အာယသ္မာ ကပ္ပိတကော ဝိဟာရာ နိက္ခမိတွာ နိလီနော အစ္ဆိ. အထ ခေါ ဆဗ္ဗဂ္ဂိယာ ဘိက္ခုနိယော ယေနာယသ္မတော ကပ္ပိတကဿ ဝိဟာရော တေနုပသင်္ကမိံသု; ဥပသင်္ကမိတွာ အာယသ္မတော ကပ္ပိတကဿ ဝိဟာရံ ပါသာဏေဟိ စ လေဍ္ဍူဟိ စ ဩတ္ထရာပေတွာ, “မတော ကပ္ပိတကော”တိ ပက္ကမိံသု.
</Paragraph>

<Paragraph number="3104" book="paci">
အထ ခေါ အာယသ္မာ ကပ္ပိတကော တဿာ ရတ္တိယာ အစ္စယေန ပုဗ္ဗဏှသမယံ နိဝါသေတွာ ပတ္တစီဝရမာဒါယ ဝေသာလိံ ပိဏ္ဍာယ ပါဝိသိ. အဒ္ဒသံသု ခေါ ဆဗ္ဗဂ္ဂိယာ ဘိက္ခုနိယော အာယသ္မန္တံ ကပ္ပိတကံ ပိဏ္ဍာယ စရန္တံ. ဒိသွာန ဧဝမာဟံသု—  “အယံ ကပ္ပိတကော ဇီဝတိ, ကော နု ခေါ အမှာကံ မန္တံ သံဟရီ”တိ?
</Paragraph>

<Paragraph number="3105" book="paci">
အဿောသုံ ခေါ ဆဗ္ဗဂ္ဂိယာ ဘိက္ခုနိယော—  “အယျေန ကိရ ဥပါလိနာ အမှာကံ မန္တော သံဟဋော”တိ. တာ အာယသ္မန္တံ ဥပါလိံ အက္ကောသိံသု—  “ကထဉှိ နာမ အယံ ကာသာဝဋော မလမဇ္ဇနော နိဟီနဇစ္စော အမှာကံ မန္တံ သံဟရိဿတီ”တိ.
</Paragraph>

<Paragraph number="3106" book="paci">
ယာ တာ ဘိက္ခုနိယော အပ္ပိစ္ဆာ …ပေ…  တာ ဥဇ္ဈာယန္တိ ခိယျန္တိ ဝိပါစေန္တိ—  “ကထဉှိ နာမ ဆဗ္ဗဂ္ဂိယာ ဘိက္ခုနိယော အယျံ ဥပါလိံ အက္ကောသိဿန္တီ”တိ …ပေ…  “သစ္စံ ကိရ, ဘိက္ခဝေ, ဆဗ္ဗဂ္ဂိယာ ဘိက္ခုနိယော ဥပါလိံ အက္ကောသန္တီ”တိ? “သစ္စံ, ဘဂဝါ”တိ. ဝိဂရဟိ ဗုဒ္ဓေါ ဘဂဝါ …ပေ…  ကထဉှိ နာမ, ဘိက္ခဝေ, ဆဗ္ဗဂ္ဂိယာ ဘိက္ခုနိယော ဥပါလိံ အက္ကောသိဿန္တိ. နေတံ, ဘိက္ခဝေ, အပ္ပသန္နာနံ ဝါ ပသာဒါယ …ပေ…  ဧဝဉ္စ ပန, ဘိက္ခဝေ, ဘိက္ခုနိယော ဣမံ သိက္ခာပဒံ ဥဒ္ဒိသန္တု—
</Paragraph>

</Division>
<Division number="1029" book="paci" e="ch" v="2" p="406">

<Paragraph number="3107" book="paci">
<Emphasis>“ယာ ပန ဘိက္ခုနီ ဘိက္ခုံ အက္ကောသေယျ ဝါ ပရိဘာသေယျ ဝါ, ပါစိတ္တိယန်”</Emphasis>တိ. (*52*:<Emphasis>107</Emphasis>)
</Paragraph>

</Division>
<Division number="1030" book="paci" e="ch" v="2" p="406">

<Paragraph number="3108" book="paci">
<Emphasis>ယာ ပနာ</Emphasis>တိ ယာ ယာဒိသာ …ပေ…  <Emphasis>ဘိက္ခုနီ</Emphasis>တိ …ပေ…  အယံ ဣမသ္မိံ အတ္ထေ အဓိပ္ပေတာ ဘိက္ခုနီတိ.
</Paragraph>

<Paragraph number="3109" book="paci">
<Emphasis>ဘိက္ခုန်</Emphasis>တိ ဥပသမ္ပန္နံ. <Emphasis>အက္ကောသေယျ ဝါ</Emphasis>တိ ဒသဟိ ဝါ အက္ကောသဝတ္ထူဟိ အက္ကောသတိ ဧတေသံ ဝါ အညတရေန, အာပတ္တိ ပါစိတ္တိယဿ.
</Paragraph>

<Paragraph number="3110" book="paci">
<Emphasis>ပရိဘာသေယျ ဝါ</Emphasis>တိ ဘယံ ဥပဒံသေတိ, အာပတ္တိ ပါစိတ္တိယဿ.
</Paragraph>

</Division>
<Division number="1031" book="paci" e="ch" v="2" p="406">

<Paragraph number="3111" book="paci">
ဥပသမ္ပန္နေ ဥပသမ္ပန္နသညာ အက္ကောသတိ ဝါ ပရိဘာသတိ ဝါ, အာပတ္တိ ပါစိတ္တိယဿ. ဥပသမ္ပန္နေ ဝေမတိကာ အက္ကောသတိ ဝါ ပရိဘာသတိ ဝါ, အာပတ္တိ ပါစိတ္တိယဿ. ဥပသမ္ပန္နေ အနုပသမ္ပန္နသညာ အက္ကောသတိ ဝါ ပရိဘာသတိ ဝါ, အာပတ္တိ ပါစိတ္တိယဿ.
</Paragraph>

<Paragraph number="3112" book="paci">
အနုပသမ္ပန္နံ အက္ကောသတိ ဝါ ပရိဘာသတိ ဝါ, အာပတ္တိ ဒုက္ကဋဿ. အနုပသမ္ပန္နေ ဥပသမ္ပန္နသညာ, အာပတ္တိ ဒုက္ကဋဿ. အနုပသမ္ပန္နေ ဝေမတိကာ, အာပတ္တိ ဒုက္ကဋဿ. အနုပသမ္ပန္နေ အနုပသမ္ပန္နသညာ, အာပတ္တိ ဒုက္ကဋဿ.
</Paragraph>

</Division>
<Division number="1032" book="paci" e="ch" v="2" p="407">

<Paragraph number="3113" book="paci">
အနာပတ္တိ—  အတ္ထပုရေက္ခာရာယ, ဓမ္မပုရေက္ခာရာယ, အနုသာသနိပုရေက္ခာရာယ, ဥမ္မတ္တိကာယ, အာဒိကမ္မိကာယာတိ.

</Paragraph>
</Division>

<Paragraph number="3114" type="center" book="paci">
ဒုတိယသိက္ခာပဒံ နိဋ္ဌိတံ.
</Paragraph>