---
title: "2.3.1.7 ဒုတိယသံဃိကစေတာပနသိက္ခာပဒ"
tableOfContents: false
sidebar:
  order: 7
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="763" book="paci" e="ch" v="2" p="329">

<Paragraph number="2494" book="paci">
တေန သမယေန ဗုဒ္ဓေါ ဘဂဝါ သာဝတ္ထိယံ ဝိဟရတိ ဇေတဝနေ အနာထပိဏ္ဍိကဿ အာရာမေ. တေန ခေါ ပန သမယေန ဥပါသကာ ဘိက္ခုနိသံဃဿ စီဝရတ္ထာယ ဆန္ဒကံ သင်္ဃရိတွာ အညတရဿ ပါဝါရိကဿ ဃရေ ပရိက္ခာရံ နိက္ခိပိတွာ ဘိက္ခုနိယော ဥပသင်္ကမိတွာ ဧတဒဝေါစုံ—  “အမုကဿ, အယျေ, ပါဝါရိကဿ ဃရေ စီဝရတ္ထာယ ပရိက္ခာရော နိက္ခိတ္တော, တတော စီဝရံ အာဟရာပေတွာ ဘာဇေထာ”တိ. ဘိက္ခုနိယော တေန စ ပရိက္ခာရေန သယမ္ပိ ယာစိတွာ ဘေသဇ္ဇံ စေတာပေတွာ ပရိဘုဉ္ဇိံသု.
</Paragraph>

<Paragraph number="2495" book="paci">
ဥပါသကာ ဇာနိတွာ ဥဇ္ဈာယန္တိ ခိယျန္တိ ဝိပါစေန္တိ—  “ကထဉှိ နာမ ဘိက္ခုနိယော အညဒတ္ထိကေန ပရိက္ခာရေန အညုဒ္ဒိသိကေန သံဃိကေန သညာစိကေန အညံ စေတာပေဿန္တီ”တိ …ပေ…  “သစ္စံ ကိရ, ဘိက္ခဝေ, ဘိက္ခုနိယော အညဒတ္ထိကေန ပရိက္ခာရေန အညုဒ္ဒိသိကေန သံဃိကေန သညာစိကေန အညံ စေတာပေန္တီ”တိ? “သစ္စံ, ဘဂဝါ”တိ. ဝိဂရဟိ ဗုဒ္ဓေါ ဘဂဝါ …ပေ…  ကထဉှိ နာမ, ဘိက္ခဝေ, ဘိက္ခုနိယော အညဒတ္ထိကေန ပရိက္ခာရေန အညုဒ္ဒိသိကေန သံဃိကေန သညာစိကေန အညံ စေတာပေဿန္တိ. နေတံ, ဘိက္ခဝေ, အပ္ပသန္နာနံ ဝါ ပသာဒါယ …ပေ…  ဧဝဉ္စ ပန, ဘိက္ခဝေ, ဘိက္ခုနိယော ဣမံ သိက္ခာပဒံ ဥဒ္ဒိသန္တု—
</Paragraph>

</Division>
<Division number="764" book="paci" e="ch" v="2" p="329">

<Paragraph number="2496" book="paci">
<Emphasis>“ယာ ပန ဘိက္ခုနီ အညဒတ္ထိကေန ပရိက္ခာရေန အညုဒ္ဒိသိကေန သံဃိကေန သညာစိကေန အညံ စေတာပေယျ, နိဿဂ္ဂိယံ ပါစိတ္တိယန်”</Emphasis>တိ. (*7*:<Emphasis>32</Emphasis>)
</Paragraph>

</Division>
<Division number="765" book="paci" e="ch" v="2" p="329">

<Paragraph number="2497" book="paci">
<Emphasis>ယာ ပနာ</Emphasis>တိ ယာ ယာဒိသာ …ပေ…  <Emphasis>ဘိက္ခုနီ</Emphasis>တိ …ပေ…  အယံ ဣမသ္မိံ အတ္ထေ အဓိပ္ပေတာ ဘိက္ခုနီတိ.
</Paragraph>

<Paragraph number="2498" book="paci">
<Emphasis>အညဒတ္ထိကေန ပရိက္ခာရေန အညုဒ္ဒိသိကေနာ</Emphasis>တိ အညဿတ္ထာယ ဒိန္နေန.
</Paragraph>

<Paragraph number="2499" book="paci">
<Emphasis>သံဃိကေနာ</Emphasis>တိ သံဃဿ, န ဂဏဿ, န ဧကဘိက္ခုနိယာ.
</Paragraph>

<Paragraph number="2500" book="paci">
<Emphasis>သညာစိကေနာ</Emphasis>တိ သယံ ယာစိတွာ.
</Paragraph>

<Paragraph number="2501" book="paci">
<Emphasis>အညံ စေတာပေယျာ</Emphasis>တိ ယံအတ္ထာယ ဒိန္နံ တံ ဌပေတွာ အညံ စေတာပေတိ, ပယောဂေ ဒုက္ကဋံ. ပဋိလာဘေန နိဿဂ္ဂိယံ ဟောတိ. နိဿဇ္ဇိတဗ္ဗံ သံဃဿ ဝါ ဂဏဿ ဝါ ဧကဘိက္ခုနိယာ ဝါ. ဧဝဉ္စ ပန, ဘိက္ခဝေ, နိဿဇ္ဇိတဗ္ဗံ …ပေ…  “ဣဒံ မေ, အယျေ, အညဒတ္ထိကေန ပရိက္ခာရေန အညုဒ္ဒိသိကေန သံဃိကေန သညာစိကေန အညံ စေတာပိတံ နိဿဂ္ဂိယံ, ဣမာဟံ သံဃဿ နိဿဇ္ဇာမီ”တိ …ပေ…  ဒဒေယျာ”တိ …ပေ…  ဒဒေယျုန်”တိ …ပေ…  အယျာယ ဒမ္မီ”တိ.
</Paragraph>

</Division>
<Division number="766" book="paci" e="ch" v="2" p="330">

<Paragraph number="2502" book="paci">
အညဒတ္ထိကေ အညဒတ္ထိကသညာ အညံ စေတာပေတိ, နိဿဂ္ဂိယံ ပါစိတ္တိယံ. အညဒတ္ထိကေ ဝေမတိကာ အညံ စေတာပေတိ, နိဿဂ္ဂိယံ ပါစိတ္တိယံ. အညဒတ္ထိကေ အနညဒတ္ထိကသညာ အညံ စေတာပေတိ, နိဿဂ္ဂိယံ ပါစိတ္တိယံ. နိဿဋ္ဌံ ပဋိလဘိတွာ ယထာဒါနေ ဥပနေတဗ္ဗံ.
</Paragraph>

<Paragraph number="2503" book="paci">
အနညဒတ္ထိကေ အညဒတ္ထိကသညာ, အာပတ္တိ ဒုက္ကဋဿ. အနညဒတ္ထိကေ ဝေမတိကာ, အာပတ္တိ ဒုက္ကဋဿ. အနညဒတ္ထိကေ အနညဒတ္ထိကသညာ, အနာပတ္တိ.
</Paragraph>

</Division>
<Division number="767" book="paci" e="ch" v="2" p="330">

<Paragraph number="2504" book="paci">
အနာပတ္တိ—  သေသကံ ဥပနေတိ, သာမိကေ အပလောကေတွာ ဥပနေတိ, အာပဒါသု, ဥမ္မတ္တိကာယ, အာဒိကမ္မိကာယာတိ.

</Paragraph>
</Division>

<Paragraph number="2505" type="center" book="paci">
သတ္တမသိက္ခာပဒံ နိဋ္ဌိတံ.
</Paragraph>