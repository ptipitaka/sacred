---
title: "2.4.1.9 ဒုတိယော်စ္စာရဆဍ္ဍနသိက္ခာပဒ"
tableOfContents: false
sidebar:
  order: 9
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="828" book="paci" e="ch" v="2" p="349">

<Paragraph number="2649" book="paci">
တေန သမယေန ဗုဒ္ဓေါ ဘဂဝါ သာဝတ္ထိယံ ဝိဟရတိ ဇေတဝနေ အနာထပိဏ္ဍိကဿ အာရာမေ. တေန ခေါ ပန သမယေန အညတရဿ ဗြာဟ္မဏဿ ဘိက္ခုနုပဿယံ နိဿာယ ယဝခေတ္တံ ဟောတိ. ဘိက္ခုနိယော ဥစ္စာရမ္ပိ ပဿာဝမ္ပိ သင်္ကာရမ္ပိ ဝိဃာသမ္ပိ ခေတ္တေ ဆဍ္ဍေန္တိ. အထ ခေါ သော ဗြာဟ္မဏော ဥဇ္ဈာယတိ ခိယျတိ ဝိပါစေတိ—  “ကထဉှိ နာမ ဘိက္ခုနိယော အမှာကံ ယဝခေတ္တံ ဒူသေဿန္တီ”တိ.
</Paragraph>

<Paragraph number="2650" book="paci">
အဿောသုံ ခေါ ဘိက္ခုနိယော တဿ ဗြာဟ္မဏဿ ဥဇ္ဈာယန္တဿ ခိယျန္တဿ ဝိပါစေန္တဿ. ယာ တာ ဘိက္ခုနိယော အပ္ပိစ္ဆာ …ပေ…  တာ ဥဇ္ဈာယန္တိ ခိယျန္တိ ဝိပါစေန္တိ—  “ကထဉှိ နာမ ဘိက္ခုနိယော ဥစ္စာရမ္ပိ ပဿာဝမ္ပိ သင်္ကာရမ္ပိ ဝိဃာသမ္ပိ ဟရိတေ ဆဍ္ဍေဿန္တီ”တိ …ပေ…  “သစ္စံ ကိရ, ဘိက္ခဝေ, ဘိက္ခုနိယော ဥစ္စာရမ္ပိ ပဿာဝမ္ပိ သင်္ကာရမ္ပိ ဝိဃာသမ္ပိ ဟရိတေ ဆဍ္ဍေန္တီ”တိ? “သစ္စံ, ဘဂဝါ”တိ. ဝိဂရဟိ ဗုဒ္ဓေါ ဘဂဝါ …ပေ…  ကထဉှိ နာမ, ဘိက္ခဝေ, ဘိက္ခုနိယော ဥစ္စာရမ္ပိ ပဿာဝမ္ပိ သင်္ကာရမ္ပိ ဝိဃာသမ္ပိ ဟရိတေ ဆဍ္ဍေဿန္တိ. နေတံ, ဘိက္ခဝေ, အပ္ပသန္နာနံ ဝါ ပသာဒါယ …ပေ…  ဧဝဉ္စ ပန, ဘိက္ခဝေ, ဘိက္ခုနိယော ဣမံ သိက္ခာပဒံ ဥဒ္ဒိသန္တု—
</Paragraph>

</Division>
<Division number="829" book="paci" e="ch" v="2" p="349">

<Paragraph number="2651" book="paci">
<Emphasis>“ယာ ပန ဘိက္ခုနီ ဥစ္စာရံ ဝါ ပဿာဝံ ဝါ သင်္ကာရံ ဝါ ဝိဃာသံ ဝါ ဟရိတေ ဆဍ္ဍေယျ ဝါ ဆဍ္ဍာပေယျ ဝါ, ပါစိတ္တိယန်”</Emphasis>တိ. (*9*:<Emphasis>64</Emphasis>)
</Paragraph>

</Division>
<Division number="830" book="paci" e="ch" v="2" p="349">

<Paragraph number="2652" book="paci">
<Emphasis>ယာ ပနာ</Emphasis>တိ ယာ ယာဒိသာ …ပေ…  <Emphasis>ဘိက္ခုနီ</Emphasis>တိ …ပေ…  အယံ ဣမသ္မိံ အတ္ထေ အဓိပ္ပေတာ ဘိက္ခုနီတိ.
</Paragraph>

<Paragraph number="2653" book="paci">
<Emphasis>ဥစ္စာရော</Emphasis> နာမ ဂူထော ဝုစ္စတိ. <Emphasis>ပဿာဝေါ</Emphasis> နာမ မုတ္တံ ဝုစ္စတိ.
</Paragraph>

<Paragraph number="2654" book="paci">
<Emphasis>သင်္ကာရံ</Emphasis> နာမ ကစဝရံ ဝုစ္စတိ.
</Paragraph>

<Paragraph number="2655" book="paci">
<Emphasis>ဝိဃာသံ</Emphasis> နာမ စလကာနိ ဝါ အဋ္ဌိကာနိ ဝါ ဥစ္ဆိဋ္ဌောဒကံ ဝါ.
</Paragraph>

<Paragraph number="2656" book="paci">
<Emphasis>ဟရိတံ</Emphasis> နာမ ပုဗ္ဗဏ္ဏံ အပရဏ္ဏံ ယံ မနုဿာနံ ဥပဘောဂပရိဘောဂံ ရောပိမံ.
</Paragraph>

<Paragraph number="2657" book="paci">
<Emphasis>ဆဍ္ဍေယျာ</Emphasis>တိ သယံ ဆဍ္ဍေတိ, အာပတ္တိ ပါစိတ္တိယဿ.
</Paragraph>

<Paragraph number="2658" book="paci">
<Emphasis>ဆဍ္ဍာပေယျာ</Emphasis>တိ အညံ အာဏာပေတိ, အာပတ္တိ ဒုက္ကဋဿ. သကိံ အာဏတ္တာ ဗဟုကမ္ပိ ဆဍ္ဍေတိ, အာပတ္တိ ပါစိတ္တိယဿ.
</Paragraph>

</Division>
<Division number="831" book="paci" e="ch" v="2" p="349">

<Paragraph number="2659" book="paci">
ဟရိတေ ဟရိတသညာ ဆဍ္ဍေတိ ဝါ ဆဍ္ဍာပေတိ ဝါ, အာပတ္တိ ပါစိတ္တိယဿ. ဟရိတေ ဝေမတိကာ ဆဍ္ဍေတိ ဝါ ဆဍ္ဍာပေတိ ဝါ, အာပတ္တိ ပါစိတ္တိယဿ. ဟရိတေ အဟရိတသညာ ဆဍ္ဍေတိ ဝါ ဆဍ္ဍာပေတိ ဝါ, အာပတ္တိ ပါစိတ္တိယဿ.
</Paragraph>

<Paragraph number="2660" book="paci">
အဟရိတေ ဟရိတသညာ, အာပတ္တိ ဒုက္ကဋဿ. အဟရိတေ ဝေမတိကာ, အာပတ္တိ ဒုက္ကဋဿ. အဟရိတေ အဟရိတသညာ, အနာပတ္တိ.
</Paragraph>

</Division>
<Division number="832" book="paci" e="ch" v="2" p="350">

<Paragraph number="2661" book="paci">
အနာပတ္တိ—  ဩလောကေတွာ ဆဍ္ဍေတိ, ခေတ္တမရိယာဒေ ဆဍ္ဍေတိ သာမိကေ အာပုစ္ဆိတွာ အပလောကေတွာ ဆဍ္ဍေတိ, ဥမ္မတ္တိကာယ, အာဒိကမ္မိကာယာတိ.

</Paragraph>
</Division>

<Paragraph number="2662" type="center" book="paci">
နဝမသိက္ခာပဒံ နိဋ္ဌိတံ.
</Paragraph>