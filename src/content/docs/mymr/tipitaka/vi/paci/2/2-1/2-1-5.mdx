---
title: 2.1.5 ဥဗ္ဘဇာဏုမဏ္ဍလိကာသိက္ခာပဒ
tableOfContents: false
sidebar:
  order: 5
type: tipitaka
basket: vi
book: paci
review:
  current: review
  updated: '2025-10-27T21:49:38.373212'
  updated_by: ''
  notes: ''
  history:
  - state: review
    date: '2025-10-27T21:49:38.373212'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="656" book="paci" e="ch" v="2" p="273">

<Paragraph number="2100" book="paci">
တေန သမယေန ဗုဒ္ဓေါ ဘဂဝါ သာဝတ္ထိယံ ဝိဟရတိ ဇေတဝနေ အနာထပိဏ္ဍိကဿ အာရာမေ. တေန ခေါ ပန သမယေန သာဠှော မိဂါရနတ္တာ ဘိက္ခုနိသံဃဿ ဝိဟာရံ ကတ္တုကာမော ဟောတိ. အထ ခေါ သာဠှော မိဂါရနတ္တာ ဘိက္ခုနိယော ဥပသင်္ကမိတွာ ဧတဒဝေါစ—  “ဣစ္ဆာမဟံ, အယျေ, ဘိက္ခုနိသံဃဿ ဝိဟာရံ ကာတုံ. ဒေထ မေ နဝကမ္မိကံ ဘိက္ခုနိန်”တိ. တေန ခေါ ပန သမယေန စတဿော ဘဂိနိယော ဘိက္ခုနီသု ပဗ္ဗဇိတာ ဟောန္တိ—  နန္ဒာ, နန္ဒဝတီ, သုန္ဒရီနန္ဒာ, ထုလ္လနန္ဒာတိ. တာသု သုန္ဒရီနန္ဒာ ဘိက္ခုနီ တရုဏပဗ္ဗဇိတာ အဘိရူပါ ဟောတိ ဒဿနီယာ ပါသာဒိကာ ပဏ္ဍိတာ ဗျတ္တာ မေဓာဝိနီ ဒက္ခာ အနလသာ, တတြုပါယာယ ဝီမံသာယ သမန္နာဂတာ, အလံ ကာတုံ အလံ သံဝိဓာတုံ. အထ ခေါ ဘိက္ခုနိသံဃော သုန္ဒရီနန္ဒံ ဘိက္ခုနိံ သမ္မန္နိတွာ သာဠှဿ မိဂါရနတ္တုနော နဝကမ္မိကံ အဒါသိ. တေန ခေါ ပန သမယေန သုန္ဒရီနန္ဒာ ဘိက္ခုနီ သာဠှဿ မိဂါရနတ္တုနော နိဝေသနံ အဘိက္ခဏံ ဂစ္ဆတိ—  “ဝါသိံ ဒေထ, ပရသုံ ဒေထ, ကုဌာရိံ ဒေထ, ကုဒါလံ ဒေထ, နိခါဒနံ ဒေထာ”တိ. သာဠှောပိ မိဂါရနတ္တာ ဘိက္ခုနုပဿယံ အဘိက္ခဏံ ဂစ္ဆတိ ကတာကတံ ဇာနိတုံ. တေ အဘိဏှဒဿနေန ပဋိဗဒ္ဓစိတ္တာ အဟေသုံ.
</Paragraph>

<Paragraph number="2101" book="paci">
အထ ခေါ သာဠှော မိဂါရနတ္တာ သုန္ဒရီနန္ဒံ ဘိက္ခုနိံ ဒူသေတုံ ဩကာသံ အလဘမာနော ဧတဒေဝအတ္ထာယ ဘိက္ခုနိသံဃဿ ဘတ္တံ အကာသိ. အထ ခေါ သာဠှော မိဂါရနတ္တာ ဘတ္တဂ္ဂေ အာသနံ ပညပေန္တော “ဧတ္တကာ ဘိက္ခုနိယော အယျာယ သုန္ဒရီနန္ဒာယ ဝုဍ္ဎတရာ”တိ—  ဧကမန္တံ အာသနံ ပညပေသိ “ဧတ္တကာ နဝကတရာ”တိ—  ဧကမန္တံ အာသနံ ပညပေသိ. ပဋိစ္ဆန္နေ ဩကာသေ နိကူဋေ သုန္ဒရီနန္ဒာယ ဘိက္ခုနိယာ အာသနံ ပညပေသိ, ယထာ ထေရာ ဘိက္ခုနိယော ဇာနေယျုံ—  “နဝကာနံ ဘိက္ခုနီနံ သန္တိကေ နိသိန္နာ”တိ; နဝကာပိ ဘိက္ခုနိယော ဇာနေယျုံ—  “ထေရာနံ ဘိက္ခုနီနံ သန္တိကေ နိသိန္နာ”တိ. အထ ခေါ သာဠှော မိဂါရနတ္တာ ဘိက္ခုနိသံဃဿ ကာလံ အာရောစာပေသိ—  “ကာလော, အယျေ, နိဋ္ဌိတံ ဘတ္တန်”တိ. သုန္ဒရီနန္ဒာ ဘိက္ခုနီ သလ္လက္ခေတွာ—  “န ဗဟုကတော သာဠှော မိဂါရနတ္တာ ဘိက္ခုနိသံဃဿ ဘတ္တံ အကာသိ; မံ သော ဒူသေတုကာမော. သစာဟံ ဂမိဿာမိ ဝိဿရော မေ ဘဝိဿတီ”တိ, အန္တေဝါသိနိံ ဘိက္ခုနိံ အာဏာပေသိ—  “ဂစ္ဆ မေ ပိဏ္ဍပါတံ နီဟရ. ယော စေ မံ ပုစ္ဆတိ, ‘ဂိလာနာ’တိ ပဋိဝေဒေဟီ”တိ. “ဧဝံ, အယျေ”တိ ခေါ သာ ဘိက္ခုနီ သုန္ဒရီနန္ဒာယ ဘိက္ခုနိယာ ပစ္စဿောသိ.
</Paragraph>

<Paragraph number="2102" book="paci">
တေန ခေါ ပန သမယေန သာဠှော မိဂါရနတ္တာ ဗဟိဒွါရကောဋ္ဌကေ ဌိတော ဟောတိ သုန္ဒရီနန္ဒံ ဘိက္ခုနိံ ပဋိပုစ္ဆန္တော—  “ကဟံ, အယျေ, အယျာ သုန္ဒရီနန္ဒာ? ကဟံ, အယျေ, အယျာ သုန္ဒရီနန္ဒာ”တိ? ဧဝံ ဝုတ္တေ, သုန္ဒရီနန္ဒာယ ဘိက္ခုနိယာ အန္တေဝါသိနီ ဘိက္ခုနီ သာဠှံ မိဂါရနတ္တာရံ ဧတဒဝေါစ—  “ဂိလာနာဝုသော; ပိဏ္ဍပါတံ နီဟရိဿာမီ”တိ. အထ ခေါ သာဠှော မိဂါရနတ္တာ—  “ယမ္ပာဟံ အတ္ထာယ ဘိက္ခုနိသံဃဿ ဘတ္တံ အကာသိံ အယျာယ သုန္ဒရီနန္ဒာယ ကာရဏာ”တိ မနုဿေ အာဏာပေတွာ—  “ဘိက္ခုနိသံဃံ ဘတ္တေန ပရိဝိသထာ”တိ ဝတွာ ယေန ဘိက္ခုနုပဿယော တေနုပသင်္ကမိ. တေန ခေါ ပန သမယေန သုန္ဒရီနန္ဒာ ဘိက္ခုနီ ဗဟာရာမကောဋ္ဌကေ ဌိတာ ဟောတိ သာဠှံ မိဂါရနတ္တာရံ ပတိမာနေန္တီ. အဒ္ဒသာ ခေါ သုန္ဒရီနန္ဒာ ဘိက္ခုနီ သာဠှံ မိဂါရနတ္တာရံ ဒူရတောဝ အာဂစ္ဆန္တံ. ဒိသွာန ဥပဿယံ ပဝိသိတွာ သသီသံ ပါရုပိတွာ မဉ္စကေ နိပဇ္ဇိ. အထ ခေါ သာဠှော မိဂါရနတ္တာ ယေန သုန္ဒရီနန္ဒာ ဘိက္ခုနီ တေနုပသင်္ကမိ; ဥပသင်္ကမိတွာ သုန္ဒရီနန္ဒံ ဘိက္ခုနိံ ဧတဒဝေါစ—  “ကိံ တေ, အယျေ, အဖာသု, ကိဿ နိပန္နာသီ”တိ? “ဧဝဉှေတံ, အာဝုသော, ဟောတိ ယာ အနိစ္ဆန္တံ ဣစ္ဆတီ”တိ. “ကျာဟံ တံ, အယျေ, န ဣစ္ဆိဿာမိ? အပိ စာဟံ ဩကာသံ န လဘာမိ တံ ဒူသေတုန်”တိ. အဝဿုတော အဝဿုတာယ သုန္ဒရီနန္ဒာယ ဘိက္ခုနိယာ ကာယသံသဂ္ဂံ သမာပဇ္ဇိ.
</Paragraph>

<Paragraph number="2103" book="paci">
တေန ခေါ ပန သမယေန အညတရာ ဘိက္ခုနီ ဇရာဒုဗ္ဗလာ စရဏဂိလာနာ သုန္ဒရီနန္ဒာယ ဘိက္ခုနိယာ အဝိဒူရေ နိပန္နာ ဟောတိ. အဒ္ဒသာ ခေါ သာ ဘိက္ခုနီ သာဠှံ မိဂါရနတ္တာရံ အဝဿုတံ အဝဿုတာယ သုန္ဒရီနန္ဒာယ ဘိက္ခုနိယာ ကာယသံသဂ္ဂံ သမာပဇ္ဇန္တံ. ဒိသွာန ဥဇ္ဈာယတိ ခိယျတိ ဝိပါစေတိ—  “ကထဉှိ နာမ အယျာ သုန္ဒရီနန္ဒာ အဝဿုတာ အဝဿုတဿ ပုရိသပုဂ္ဂလဿ ကာယသံသဂ္ဂံ သာဒိယိဿတီ”တိ. အထ ခေါ သာ ဘိက္ခုနီ ဘိက္ခုနီနံ ဧတမတ္ထံ အာရောစေသိ. ယာ တာ ဘိက္ခုနိယော အပ္ပိစ္ဆာ သန္တုဋ္ဌာ လဇ္ဇိနိယော ကုက္ကုစ္စိကာ သိက္ခာကာမာ တာ ဥဇ္ဈာယန္တိ ခိယျန္တိ ဝိပါစေန္တိ—  “ကထဉှိ နာမ အယျာ သုန္ဒရီနန္ဒာ အဝဿုတာ အဝဿုတဿ ပုရိသပုဂ္ဂလဿ ကာယသံသဂ္ဂံ သာဒိယိဿတီ”တိ. အထ ခေါ တာ ဘိက္ခုနိယော ဘိက္ခူနံ ဧတမတ္ထံ အာရောစေသုံ. ယေ တေ ဘိက္ခူ အပ္ပိစ္ဆာ သန္တုဋ္ဌာ လဇ္ဇိနော ကုက္ကုစ္စကာ သိက္ခာကာမာ တေ ဥဇ္ဈာယန္တိ ခိယျန္တိ ဝိပါစေန္တိ—  “ကထဉှိ နာမ သုန္ဒရီနန္ဒာ ဘိက္ခုနီ အဝဿုတာ အဝဿုတဿ ပုရိသပုဂ္ဂလဿ ကာယသံသဂ္ဂံ သာဒိယိဿတီ”တိ.
</Paragraph>

<Paragraph number="2104" book="paci">
အထ ခေါ တေ ဘိက္ခူ သုန္ဒရီနန္ဒံ ဘိက္ခုနိံ အနေကပရိယာယေန ဝိဂရဟိတွာ ဘဂဝတော ဧတမတ္ထံ အာရောစေသုံ. အထ ခေါ ဘဂဝါ ဧတသ္မိံ နိဒါနေ ဧတသ္မိံ ပကရဏေ ဘိက္ခုသံဃံ သန္နိပါတာပေတွာ ဘိက္ခူ ပဋိပုစ္ဆိ—  “သစ္စံ ကိရ, ဘိက္ခဝေ, သုန္ဒရီနန္ဒာ ဘိက္ခုနီ အဝဿုတာ အဝဿုတဿ ပုရိသပုဂ္ဂလဿ ကာယသံသဂ္ဂံ သာဒိယတီ”တိ? “သစ္စံ, ဘဂဝါ”တိ. ဝိဂရဟိ ဗုဒ္ဓေါ ဘဂဝါ—  “အနနုစ္ဆဝိကံ, ဘိက္ခဝေ, သုန္ဒရီနန္ဒာယ ဘိက္ခုနိယာ အနနုလောမိကံ အပ္ပတိရူပံ အဿာမဏကံ အကပ္ပိယံ အကရဏီယံ. ကထဉှိ နာမ, ဘိက္ခဝေ, သုန္ဒရီနန္ဒာ ဘိက္ခုနီ အဝဿုတာ အဝဿုတဿ ပုရိသပုဂ္ဂလဿ ကာယသံသဂ္ဂံ သာဒိယိဿတိ. နေတံ, ဘိက္ခဝေ, အပ္ပသန္နာနံ ဝါ ပသာဒါယ ပသန္နာနံ ဝါ ဘိယျောဘာဝါယ. အထ ခွေတံ, ဘိက္ခဝေ, အပ္ပသန္နာနဉ္စေဝ အပ္ပသာဒါယ ပသန္နာနဉ္စ ဧကစ္စာနံ အညထတ္တာယာ”တိ. အထ ခေါ ဘဂဝါ သုန္ဒရီနန္ဒံ ဘိက္ခုနိံ အနေကပရိယာယေန ဝိဂရဟိတွာ ဒုဗ္ဘရတာယ ဒုပ္ပေါသတာယ မဟိစ္ဆတာယ အသန္တုဋ္ဌိတာယ သင်္ဂဏိကာယ ကောသဇ္ဇဿ အဝဏ္ဏံ ဘာသိတွာ, အနေကပရိယာယေန သုဘရတာယ သုပေါသတာယ အပ္ပိစ္ဆဿ သန္တုဋ္ဌဿ သလ္လေခဿ ဓုတဿ ပါသာဒိကဿ အပစယဿ ဝီရိယာရမ္ဘဿ ဝဏ္ဏံ ဘာသိတွာ, ဘိက္ခူနံ တဒနုစ္ဆဝိကံ တဒနုလောမိကံ ဓမ္မိံ ကထံ ကတွာ ဘိက္ခူ အာမန္တေသိ—  “တေန ဟိ, ဘိက္ခဝေ, ဘိက္ခုနီနံ သိက္ခာပဒံ ပညပေဿာမိ ဒသ အတ္ထဝသေ ပဋိစ္စ—  သံဃသုဋ္ဌုတာယ, သံဃဖာသုတာယ, ဒုမ္မင်္ကူနံ ဘိက္ခုနီနံ နိဂ္ဂဟာယ, ပေသလာနံ ဘိက္ခုနီနံ ဖာသုဝိဟာရာယ, ဒိဋ္ဌဓမ္မိကာနံ အာသဝါနံ သံဝရာယ, သမ္ပရာယိကာနံ အာသဝါနံ ပဋိဃာတာယ, အပ္ပသန္နာနံ ပသာဒါယ, ပသန္နာနံ ဘိယျောဘာဝါယ, သဒ္ဓမ္မဋ္ဌိတိယာ ဝိနယာနုဂ္ဂဟာယ. ဧဝဉ္စ ပန, ဘိက္ခဝေ, ဘိက္ခုနိယော ဣမံ သိက္ခာပဒံ ဥဒ္ဒိသန္တု—
</Paragraph>

</Division>
<Division number="657" book="paci" e="ch" v="2" p="276">

<Paragraph number="2105" book="paci">
<Emphasis>“ယာ ပန ဘိက္ခုနီ အဝဿုတာ အဝဿုတဿ ပုရိသပုဂ္ဂလဿ အဓက္ခကံ ဥဗ္ဘဇာဏုမဏ္ဍလံ အာမသနံ ဝါ ပရာမသနံ ဝါ ဂဟဏံ ဝါ ဆုပနံ ဝါ ပဋိပီဠနံ ဝါ သာဒိယေယျ, အယမ္ပိ ပါရာဇိကာ ဟောတိ အသံဝါသာ ဥဗ္ဘဇာဏုမဏ္ဍလိကာ”</Emphasis>တိ. (*5*:<Emphasis>5</Emphasis>)
</Paragraph>

</Division>
<Division number="658" book="paci" e="ch" v="2" p="276">

<Paragraph number="2106" book="paci">
<Emphasis>ယာ ပနာ</Emphasis>တိ ယာ ယာဒိသာ ယထာယုတ္တာ ယထာဇစ္စာ ယထာနာမာ ယထာဂေါတ္တာ ယထာသီလာ ယထာဝိဟာရိနီ ယထာဂေါစရာ ထေရာ ဝါ နဝါ ဝါ မဇ္ဈိမာ ဝါ, ဧသာ ဝုစ္စတိ ယာ ပနာတိ.
</Paragraph>

<Paragraph number="2107" book="paci">
<Emphasis>ဘိက္ခုနီ</Emphasis>တိ ဘိက္ခိကာတိ ဘိက္ခုနီ; ဘိက္ခာစရိယံ အဇ္ဈုပဂတာတိ ဘိက္ခုနီ; ဘိန္နပဋဓရာတိ ဘိက္ခုနီ; သမညာယ ဘိက္ခုနီ; ပဋိညာယ ဘိက္ခုနီ; ဧဟိ ဘိက္ခုနီတိ ဘိက္ခုနီ; တီဟိ သရဏဂမနေဟိ ဥပသမ္ပန္နာတိ ဘိက္ခုနီ; ဘဒြာ ဘိက္ခုနီ; သာရာ ဘိက္ခုနီ; သေခါ ဘိက္ခုနီ; အသေခါ ဘိက္ခုနီ; သမဂ္ဂေန ဥဘတောသံဃေန ဉတ္တိစတုတ္ထေန ကမ္မေန အကုပ္ပေန ဌာနာရဟေန ဥပသမ္ပန္နာတိ ဘိက္ခုနီ. တတြ ယာယံ ဘိက္ခုနီ သမဂ္ဂေန ဥဘတောသံဃေန ဉတ္တိစတုတ္ထေန ကမ္မေန အကုပ္ပေန ဌာနာရဟေန ဥပသမ္ပန္နာ, အယံ ဣမသ္မိံ အတ္ထေ အဓိပ္ပေတာ ဘိက္ခုနီတိ.
</Paragraph>

<Paragraph number="2108" book="paci">
<Emphasis>အဝဿုတာ</Emphasis> နာမ သာရတ္တာ အပေက္ခဝတီ ပဋိဗဒ္ဓစိတ္တာ.
</Paragraph>

<Paragraph number="2109" book="paci">
<Emphasis>အဝဿုတော</Emphasis> နာမ သာရတ္တော အပေက္ခဝါ ပဋိဗဒ္ဓစိတ္တော.
</Paragraph>

<Paragraph number="2110" book="paci">
<Emphasis>ပုရိသပုဂ္ဂလော</Emphasis> နာမ မနုဿပုရိသော န ယက္ခော န ပေတော န တိရစ္ဆာနဂတော ဝိညူ ပဋိဗလော ကာယသံသဂ္ဂံ သမာပဇ္ဇိတုံ.
</Paragraph>

<Paragraph number="2111" book="paci">
<Emphasis>အဓက္ခကန်</Emphasis>တိ ဟေဋ္ဌက္ခကံ.
</Paragraph>

<Paragraph number="2112" book="paci">
<Emphasis>ဥဗ္ဘဇာဏုမဏ္ဍလန်</Emphasis>တိ ဥပရိဇာဏုမဏ္ဍလံ.
</Paragraph>

<Paragraph number="2113" book="paci">
<Emphasis>အာမသနံ</Emphasis> နာမ အာမဋ္ဌမတ္တံ.
</Paragraph>

<Paragraph number="2114" book="paci">
<Emphasis>ပရာမသနံ</Emphasis> နာမ ဣတောစိတော စ သဉ္စောပနံ.
</Paragraph>

<Paragraph number="2115" book="paci">
<Emphasis>ဂဟဏံ</Emphasis> နာမ ဂဟိတမတ္တံ.
</Paragraph>

<Paragraph number="2116" book="paci">
<Emphasis>ဆုပနံ</Emphasis> နာမ ဖုဋ္ဌမတ္တံ.
</Paragraph>

<Paragraph number="2117" book="paci">
<Emphasis>ပဋိပီဠနံ ဝါ သာဒိယေယျာ</Emphasis>တိ အင်္ဂံ ဂဟေတွာ နိပ္ပီဠနံ သာဒိယတိ.
</Paragraph>

<Paragraph number="2118" book="paci">
<Emphasis>အယမ္ပီ</Emphasis>တိ ပုရိမာယော ဥပါဒါယ ဝုစ္စတိ.
</Paragraph>

<Paragraph number="2119" book="paci">
<Emphasis>ပါရာဇိကာ ဟောတီ</Emphasis>တိ သေယျထာပိ နာမ ပုရိသော သီသစ္ဆိန္နော အဘဗ္ဗော တေန သရီရဗန္ဓနေန ဇီဝိတုံ; ဧဝမေဝ ဘိက္ခုနီ အဝဿုတာ အဝဿုတဿ ပုရိသပုဂ္ဂလဿ အဓက္ခကံ ဥဗ္ဘဇာဏုမဏ္ဍလံ အာမသနံ ဝါ ပရာမသနံ ဝါ ဂဟဏံ ဝါ ဆုပနံ ဝါ ပဋိပီဠနံ ဝါ သာဒိယန္တီ အဿမဏီ ဟောတိ အသကျဓီတာ. တေန ဝုစ္စတိ ပါရာဇိကာ ဟောတီတိ.
</Paragraph>

<Paragraph number="2120" book="paci">
<Emphasis>အသံဝါသာ</Emphasis>တိ <Emphasis>သံဝါသော</Emphasis> နာမ ဧကကမ္မံ ဧကုဒ္ဒေသော သမသိက္ခတာ, ဧသော သံဝါသော နာမ. သော တာယ သဒ္ဓိံ နတ္ထိ, တေန ဝုစ္စတိ အသံဝါသာတိ.
</Paragraph>

</Division>
<Division number="659" book="paci" e="ch" v="2" p="277">

<Paragraph number="2121" book="paci">
ဥဘတောအဝဿုတေ အဓက္ခကံ ဥဗ္ဘဇာဏုမဏ္ဍလံ ကာယေန ကာယံ အာမသတိ, အာပတ္တိ ပါရာဇိကဿ. ကာယေန ကာယပဋိဗဒ္ဓံ အာမသတိ, အာပတ္တိ ထုလ္လစ္စယဿ. ကာယပဋိဗဒ္ဓေန ကာယံ အာမသတိ, အာပတ္တိ ထုလ္လစ္စယဿ. ကာယပဋိဗဒ္ဓေန ကာယပဋိဗဒ္ဓံ အာမသတိ, အာပတ္တိ ဒုက္ကဋဿ.
</Paragraph>

<Paragraph number="2122" book="paci">
နိဿဂ္ဂိယေန ကာယံ အာမသတိ, အာပတ္တိ ဒုက္ကဋဿ. နိဿဂ္ဂိယေန ကာယပဋိဗဒ္ဓံ အာမသတိ, အာပတ္တိ ဒုက္ကဋဿ. နိဿဂ္ဂိယေန နိဿဂ္ဂိယံ အာမသတိ, အာပတ္တိ ဒုက္ကဋဿ.
</Paragraph>

<Paragraph number="2123" book="paci">
ဥဗ္ဘက္ခကံ အဓောဇာဏုမဏ္ဍလံ ကာယေန ကာယံ အာမသတိ, အာပတ္တိ ထုလ္လစ္စယဿ. ကာယေန ကာယပဋိဗဒ္ဓံ အာမသတိ, အာပတ္တိ ဒုက္ကဋဿ. ကာယပဋိဗဒ္ဓေန ကာယံ အာမသတိ, အာပတ္တိ ဒုက္ကဋဿ. ကာယပဋိဗဒ္ဓေန ကာယပဋိဗဒ္ဓံ အာမသတိ, အာပတ္တိ ဒုက္ကဋဿ.
</Paragraph>

<Paragraph number="2124" book="paci">
နိဿဂ္ဂိယေန ကာယံ အာမသတိ, အာပတ္တိ ဒုက္ကဋဿ. နိဿဂ္ဂိယေန ကာယပဋိဗဒ္ဓံ အာမသတိ, အာပတ္တိ ဒုက္ကဋဿ. နိဿဂ္ဂိယေန နိဿဂ္ဂိယံ အာမသတိ, အာပတ္တိ ဒုက္ကဋဿ.
</Paragraph>

</Division>
<Division number="660" book="paci" e="ch" v="2" p="277">

<Paragraph number="2125" book="paci">
ဧကတောအဝဿုတေ အဓက္ခကံ ဥဗ္ဘဇာဏုမဏ္ဍလံ ကာယေန ကာယံ အာမသတိ, အာပတ္တိ ထုလ္လစ္စယဿ. ကာယေန ကာယပဋိဗဒ္ဓံ အာမသတိ, အာပတ္တိ ဒုက္ကဋဿ. ကာယပဋိဗဒ္ဓေန ကာယံ အာမသတိ, အာပတ္တိ ဒုက္ကဋဿ. ကာယပဋိဗဒ္ဓေန ကာယပဋိဗဒ္ဓံ အာမသတိ, အာပတ္တိ ဒုက္ကဋဿ.
</Paragraph>

<Paragraph number="2126" book="paci">
နိဿဂ္ဂိယေန ကာယံ အာမသတိ, အာပတ္တိ ဒုက္ကဋဿ. နိဿဂ္ဂိယေန ကာယပဋိဗဒ္ဓံ အာမသတိ, အာပတ္တိ ဒုက္ကဋဿ. နိဿဂ္ဂိယေန နိဿဂ္ဂိယံ အာမသတိ, အာပတ္တိ ဒုက္ကဋဿ.
</Paragraph>

<Paragraph number="2127" book="paci">
ဥဗ္ဘက္ခကံ အဓောဇာဏုမဏ္ဍလံ ကာယေန ကာယံ အာမသတိ, အာပတ္တိ ဒုက္ကဋဿ. ကာယေန ကာယပဋိဗဒ္ဓံ အာမသတိ, အာပတ္တိ ဒုက္ကဋဿ. ကာယပဋိဗဒ္ဓေန ကာယံ အာမသတိ, အာပတ္တိ ဒုက္ကဋဿ. ကာယပဋိဗဒ္ဓေန ကာယပဋိဗဒ္ဓံ အာမသတိ, အာပတ္တိ ဒုက္ကဋဿ.
</Paragraph>

<Paragraph number="2128" book="paci">
နိဿဂ္ဂိယေန ကာယံ အာမသတိ, အာပတ္တိ ဒုက္ကဋဿ. နိဿဂ္ဂိယေန ကာယပဋိဗဒ္ဓံ အာမသတိ, အာပတ္တိ ဒုက္ကဋဿ. နိဿဂ္ဂိယေန နိဿဂ္ဂိယံ အာမသတိ, အာပတ္တိ ဒုက္ကဋဿ.
</Paragraph>

</Division>
<Division number="661" book="paci" e="ch" v="2" p="278">

<Paragraph number="2129" book="paci">
ဥဘတောအဝဿုတေ ယက္ခဿ ဝါ ပေတဿ ဝါ ပဏ္ဍကဿ ဝါ တိရစ္ဆာနဂတမနုဿဝိဂ္ဂဟဿ ဝါ အဓက္ခကံ ဥဗ္ဘဇာဏုမဏ္ဍလံ ကာယေန ကာယံ အာမသတိ, အာပတ္တိ ထုလ္လစ္စယဿ. ကာယေန ကာယပဋိဗဒ္ဓံ အာမသတိ, အာပတ္တိ ဒုက္ကဋဿ. ကာယပဋိဗဒ္ဓေန ကာယံ အာမသတိ, အာပတ္တိ ဒုက္ကဋဿ. ကာယပဋိဗဒ္ဓေန ကာယပဋိဗဒ္ဓံ အာမသတိ, အာပတ္တိ ဒုက္ကဋဿ.
</Paragraph>

<Paragraph number="2130" book="paci">
နိဿဂ္ဂိယေန ကာယံ အာမသတိ, အာပတ္တိ ဒုက္ကဋဿ. နိဿဂ္ဂိယေန ကာယပဋိဗဒ္ဓံ အာမသတိ, အာပတ္တိ ဒုက္ကဋဿ. နိဿဂ္ဂိယေန နိဿဂ္ဂိယံ အာမသတိ, အာပတ္တိ ဒုက္ကဋဿ.
</Paragraph>

<Paragraph number="2131" book="paci">
ဥဗ္ဘက္ခကံ အဓောဇာဏုမဏ္ဍလံ ကာယေန ကာယံ အာမသတိ, အာပတ္တိ ဒုက္ကဋဿ. ကာယေန ကာယပဋိဗဒ္ဓံ အာမသတိ, အာပတ္တိ ဒုက္ကဋဿ. ကာယပဋိဗဒ္ဓေန ကာယံ အာမသတိ, အာပတ္တိ ဒုက္ကဋဿ. ကာယပဋိဗဒ္ဓေန ကာယပဋိဗဒ္ဓံ အာမသတိ, အာပတ္တိ ဒုက္ကဋဿ.
</Paragraph>

<Paragraph number="2132" book="paci">
နိဿဂ္ဂိယေန ကာယံ အာမသတိ, အာပတ္တိ ဒုက္ကဋဿ. နိဿဂ္ဂိယေန ကာယပဋိဗဒ္ဓံ အာမသတိ, အာပတ္တိ ဒုက္ကဋဿ. နိဿဂ္ဂိယေန နိဿဂ္ဂိယံ အာမသတိ, အာပတ္တိ ဒုက္ကဋဿ.
</Paragraph>

</Division>
<Division number="662" book="paci" e="ch" v="2" p="279">

<Paragraph number="2133" book="paci">
ဧကတောအဝဿုတေ အဓက္ခကံ ဥဗ္ဘဇာဏုမဏ္ဍလံ ကာယေန ကာယံ အာမသတိ, အာပတ္တိ ဒုက္ကဋဿ. ကာယေန ကာယပဋိဗဒ္ဓံ အာမသတိ, အာပတ္တိ ဒုက္ကဋဿ. ကာယပဋိဗဒ္ဓေန ကာယံ အာမသတိ, အာပတ္တိ ဒုက္ကဋဿ. ကာယပဋိဗဒ္ဓေန ကာယပဋိဗဒ္ဓံ အာမသတိ, အာပတ္တိ ဒုက္ကဋဿ.
</Paragraph>

<Paragraph number="2134" book="paci">
နိဿဂ္ဂိယေန ကာယံ အာမသတိ, အာပတ္တိ ဒုက္ကဋဿ. နိဿဂ္ဂိယေန ကာယပဋိဗဒ္ဓံ အာမသတိ, အာပတ္တိ ဒုက္ကဋဿ. နိဿဂ္ဂိယေန နိဿဂ္ဂိယံ အာမသတိ, အာပတ္တိ ဒုက္ကဋဿ.
</Paragraph>

<Paragraph number="2135" book="paci">
ဥဗ္ဘက္ခကံ အဓောဇာဏုမဏ္ဍလံ ကာယေန ကာယံ အာမသတိ, အာပတ္တိ ဒုက္ကဋဿ. ကာယေန ကာယပဋိဗဒ္ဓံ အာမသတိ, အာပတ္တိ ဒုက္ကဋဿ. ကာယပဋိဗဒ္ဓေန ကာယံ အာမသတိ, အာပတ္တိ ဒုက္ကဋဿ. ကာယပဋိဗဒ္ဓေန ကာယပဋိဗဒ္ဓံ အာမသတိ, အာပတ္တိ ဒုက္ကဋဿ.
</Paragraph>

<Paragraph number="2136" book="paci">
နိဿဂ္ဂိယေန ကာယံ အာမသတိ, အာပတ္တိ ဒုက္ကဋဿ. နိဿဂ္ဂိယေန ကာယပဋိဗဒ္ဓံ အာမသတိ, အာပတ္တိ ဒုက္ကဋဿ. နိဿဂ္ဂိယေန နိဿဂ္ဂိယံ အာမသတိ, အာပတ္တိ ဒုက္ကဋဿ.
</Paragraph>

</Division>
<Division number="663" book="paci" e="ch" v="2" p="279">

<Paragraph number="2137" book="paci">
အနာပတ္တိ—  အသဉ္စိစ္စ, အဿတိယာ, အဇာနန္တိယာ, အသာဒိယန္တိယာ, ဥမ္မတ္တိကာယ, ခိတ္တစိတ္တာယ, ဝေဒနာဋ္ဋာယ, အာဒိကမ္မိကာယာတိ.

</Paragraph>
</Division>

<Paragraph number="2138" type="center" book="paci">
ပဌမပါရာဇိကံ သမတ္တံ.
</Paragraph>