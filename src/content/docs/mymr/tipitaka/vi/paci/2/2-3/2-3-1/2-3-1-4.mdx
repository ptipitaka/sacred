---
title: "2.3.1.4 အညဝိညာပနသိက္ခာပဒ"
tableOfContents: false
sidebar:
  order: 4
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="748" book="paci" e="ch" v="2" p="324">

<Paragraph number="2463" book="paci">
တေန သမယေန ဗုဒ္ဓေါ ဘဂဝါ သာဝတ္ထိယံ ဝိဟရတိ ဇေတဝနေ အနာထပိဏ္ဍိကဿ အာရာမေ. တေန ခေါ ပန သမယေန ထုလ္လနန္ဒာ ဘိက္ခုနီ ဂိလာနာ ဟောတိ. အထ ခေါ အညတရော ဥပါသကော ယေန ထုလ္လနန္ဒာ ဘိက္ခုနီ တေနုပသင်္ကမိ; ဥပသင်္ကမိတွာ ထုလ္လနန္ဒံ ဘိက္ခုနိံ ဧတဒဝေါစ—  “ကိံ တေ, အယျေ, အဖာသု, ကိံ အာဟရီယတူ”တိ? “သပ္ပိနာ မေ, အာဝုသော, အတ္ထော”တိ. အထ ခေါ သော ဥပါသကော အညတရဿ အာပဏိကဿ ဃရာ ကဟာပဏဿ သပ္ပိံ အာဟရိတွာ ထုလ္လနန္ဒာယ ဘိက္ခုနိယာ အဒါသိ. ထုလ္လနန္ဒာ ဘိက္ခုနီ ဧဝမာဟ—  “န မေ, အာဝုသော, သပ္ပိနာ အတ္ထော; တေလေန မေ အတ္ထော”တိ. အထ ခေါ သော ဥပါသကော ယေန သော အာပဏိကော တေနုပသင်္ကမိ; ဥပသင်္ကမိတွာ တံ အာပဏိကံ ဧတဒဝေါစ—  “န ကိရာယျော, အယျာယ သပ္ပိနာ အတ္ထော, တေလေန အတ္ထော. ဟန္ဒ တေ သပ္ပိံ, တေလံ မေ ဒေဟီ”တိ. “သစေ မယံ, အယျော, ဝိက္ကီတံ ဘဏ္ဍံ ပုန အာဒိယိဿာမ, ကဒါ အမှာကံ ဘဏ္ဍံ ဝိက္ကာယိဿတိ; သပ္ပိဿ ကယေန သပ္ပိ ဟဋံ, တေလဿ ကယံ အာဟရ, တေလံ ဟရိဿသီ”တိ. အထ ခေါ သော ဥပါသကော ဥဇ္ဈာယတိ ခိယျတိ ဝိပါစေတိ—  “ကထဉှိ နာမ အယျာ ထုလ္လနန္ဒာ အညံ ဝိညာပေတွာ အညံ ဝိညာပေဿတီ”တိ.
</Paragraph>

<Paragraph number="2464" book="paci">
အဿောသုံ ခေါ ဘိက္ခုနိယော တဿ ဥပါသကဿ ဥဇ္ဈာယန္တဿ ခိယျန္တဿ ဝိပါစေန္တဿ. ယာ တာ ဘိက္ခုနိယော အပ္ပိစ္ဆာ …ပေ…  တာ ဥဇ္ဈာယန္တိ ခိယျန္တိ ဝိပါစေန္တိ …ပေ…  အထ ခေါ တာ ဘိက္ခုနိယော ဘိက္ခူနံ ဧတမတ္ထံ အာရောစေသုံ. ဘိက္ခူ ဘဂဝတော ဧတမတ္ထံ အာရောစေသုံ …ပေ…  “သစ္စံ ကိရ, ဘိက္ခဝေ, ထုလ္လနန္ဒာ ဘိက္ခုနီ အညံ ဝိညာပေတွာ အညံ ဝိညာပေတီ”တိ? “သစ္စံ, ဘဂဝါ”တိ. ဝိဂရဟိ ဗုဒ္ဓေါ ဘဂဝါ …ပေ…  ကထဉှိ နာမ, ဘိက္ခဝေ, ထုလ္လနန္ဒာ ဘိက္ခုနီ အညံ ဝိညာပေတွာ အညံ ဝိညာပေဿတိ. နေတံ, ဘိက္ခဝေ, အပ္ပသန္နာနံ ဝါ ပသာဒါယ …ပေ…  ဧဝဉ္စ ပန, ဘိက္ခဝေ, ဘိက္ခုနိယော ဣမံ သိက္ခာပဒံ ဥဒ္ဒိသန္တု—
</Paragraph>

</Division>
<Division number="749" book="paci" e="ch" v="2" p="324">

<Paragraph number="2465" book="paci">
<Emphasis>“ယာ ပန ဘိက္ခုနီ အညံ ဝိညာပေတွာ အညံ ဝိညာပေယျ, နိဿဂ္ဂိယံ ပါစိတ္တိယန်”</Emphasis>တိ. (*4*:<Emphasis>29</Emphasis>)
</Paragraph>

</Division>
<Division number="750" book="paci" e="ch" v="2" p="324">

<Paragraph number="2466" book="paci">
<Emphasis>ယာ ပနာ</Emphasis>တိ ယာ ယာဒိသာ …ပေ…  <Emphasis>ဘိက္ခုနီ</Emphasis>တိ …ပေ…  အယံ ဣမသ္မိံ အတ္ထေ အဓိပ္ပေတာ ဘိက္ခုနီတိ.
</Paragraph>

<Paragraph number="2467" book="paci">
<Emphasis>အညံ ဝိညာပေတွာ</Emphasis>တိ ယံ ကိဉ္စိ ဝိညာပေတွာ.
</Paragraph>

<Paragraph number="2468" book="paci">
<Emphasis>အညံ ဝိညာပေယျာ</Emphasis>တိ တံ ဌပေတွာ အညံ ဝိညာပေတိ, ပယောဂေ ဒုက္ကဋံ. ပဋိလာဘေန နိဿဂ္ဂိယံ ဟောတိ. နိဿဇ္ဇိတဗ္ဗံ သံဃဿ ဝါ ဂဏဿ ဝါ ဧကဘိက္ခုနိယာ ဝါ. ဧဝဉ္စ ပန, ဘိက္ခဝေ, နိဿဇ္ဇိတဗ္ဗံ …ပေ…  “ဣဒံ မေ, အယျေ, အညံ ဝိညာပေတွာ အညံ ဝိညာပိတံ နိဿဂ္ဂိယံ, ဣမာဟံ သံဃဿ နိဿဇ္ဇာမီ”တိ …ပေ…  ဒဒေယျာ”တိ …ပေ…  ဒဒေယျုန်”တိ …ပေ…  အယျာယ ဒမ္မီ”တိ.
</Paragraph>

</Division>
<Division number="751" book="paci" e="ch" v="2" p="325">

<Paragraph number="2469" book="paci">
အညေ အညသညာ အညံ ဝိညာပေတိ, နိဿဂ္ဂိယံ ပါစိတ္တိယံ. အညေ ဝေမတိကာ အညံ ဝိညာပေတိ, နိဿဂ္ဂိယံ ပါစိတ္တိယံ. အညေ အနညသညာ အညံ ဝိညာပေတိ, နိဿဂ္ဂိယံ ပါစိတ္တိယံ.
</Paragraph>

<Paragraph number="2470" book="paci">
အနညေ အညသညာ အနညံ ဝိညာပေတိ, အာပတ္တိ ဒုက္ကဋဿ. အနညေ ဝေမတိကာ အနညံ ဝိညာပေတိ, အာပတ္တိ ဒုက္ကဋဿ. အနညေ အနညသညာ, အနာပတ္တိ.
</Paragraph>

</Division>
<Division number="752" book="paci" e="ch" v="2" p="325">

<Paragraph number="2471" book="paci">
အနာပတ္တိ—  တညေဝ ဝိညာပေတိ, အညဉ္စ ဝိညာပေတိ, အာနိသံသံ ဒဿေတွာ ဝိညာပေတိ, ဥမ္မတ္တိကာယ, အာဒိကမ္မိကာယာတိ.

</Paragraph>
</Division>

<Paragraph number="2472" type="center" book="paci">
စတုတ္ထသိက္ခာပဒံ နိဋ္ဌိတံ.
</Paragraph>