---
title: "2.2.2 စောရီဝုဋ္ဌာပိကာသိက္ခာပဒ"
tableOfContents: false
sidebar:
  order: 10
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="682" book="paci">

<Paragraph number="2222" book="paci">
တေန သမယေန ဗုဒ္ဓေါ ဘဂဝါ သာဝတ္ထိယံ ဝိဟရတိ ဇေတဝနေ အနာထပိဏ္ဍိကဿ အာရာမေ. တေန ခေါ ပန သမယေန ဝေသာလိယံ အညတရဿ လိစ္ဆဝိဿ ပဇာပတိ အတိစာရိနီ ဟောတိ. အထ ခေါ သော လိစ္ဆဝိ တံ ဣတ္ထိံ ဧတဒဝေါစ—  “သာဓု ဝိရမာဟိ, အနတ္ထံ ခေါ တေ ကရိဿာမီ”တိ. ဧဝမ္ပိ ဝုစ္စမာနာ နာဒိယိ. တေန ခေါ ပန သမယေန ဝေသာလိယံ လိစ္ဆဝိဂဏော သန္နိပတိတော ဟောတိ ကေနစိဒေဝ ကရဏီယေန. အထ ခေါ သော လိစ္ဆဝိ တေ လိစ္ဆဝယော ဧတဒဝေါစ—  “ဧကံ မေ, အယျော, ဣတ္ထိံ အနုဇာနာထာ”တိ. “ကာ နာမ သာ”တိ? “မယှံ ပဇာပတိ အတိစရတိ, တံ ဃာတေဿာမီ”တိ. “ဇာနာဟီ”တိ. အဿောသိ ခေါ သာ ဣတ္ထီ—  “သာမိကော ကိရ မံ ဃာတေတုကာမော”တိ. ဝရဘဏ္ဍံ အာဒါယ သာဝတ္ထိံ ဂန္တွာ တိတ္ထိယေ ဥပသင်္ကမိတွာ ပဗ္ဗဇ္ဇံ ယာစိ. တိတ္ထိယာ န ဣစ္ဆိံသု ပဗ္ဗာဇေတုံ. ဘိက္ခုနိယော ဥပသင်္ကမိတွာ ပဗ္ဗဇ္ဇံ ယာစိ. ဘိက္ခုနိယောပိ န ဣစ္ဆိံသု ပဗ္ဗာဇေတုံ. ထုလ္လနန္ဒံ ဘိက္ခုနိံ ဥပသင်္ကမိတွာ ဘဏ္ဍကံ ဒဿေတွာ ပဗ္ဗဇ္ဇံ ယာစိ. ထုလ္လနန္ဒာ ဘိက္ခုနီ ဘဏ္ဍကံ ဂဟေတွာ ပဗ္ဗာဇေသိ.
</Paragraph>

<Paragraph number="2223" book="paci">
အထ ခေါ သော လိစ္ဆဝိ တံ ဣတ္ထိံ ဂဝေသန္တော သာဝတ္ထိံ ဂန္တွာ ဘိက္ခုနီသု ပဗ္ဗဇိတံ ဒိသွာန ယေန ရာဇာ ပသေနဒိ ကောသလော တေနုပသင်္ကမိ; ဥပသင်္ကမိတွာ ရာဇာနံ ပသေနဒိံ ကောသလံ ဧတဒဝေါစ—  “ပဇာပတိ မေ, ဒေဝ, ဝရဘဏ္ဍံ အာဒါယ သာဝတ္ထိံ အနုပ္ပတ္တာ. တံ ဒေဝေါ အနုဇာနာတူ”တိ. “တေန ဟိ, ဘဏေ, ဝိစိနိတွာ အာစိက္ခာ”တိ. “ဒိဋ္ဌာ, ဒေဝ, ဘိက္ခုနီသု ပဗ္ဗဇိတာ”တိ. “သစေ, ဘဏေ, ဘိက္ခုနီသု ပဗ္ဗဇိတာ, န သာ လဗ္ဘာ ကိဉ္စိ ကာတုံ. သွာက္ခာတော ဘဂဝတာ ဓမ္မော, စရတု ဗြဟ္မစရိယံ သမ္မာ ဒုက္ခဿ အန္တကိရိယာယာ”တိ. အထ ခေါ သော လိစ္ဆဝိ ဥဇ္ဈာယတိ ခိယျတိ ဝိပါစေတိ—  “ကထဉှိ နာမ ဘိက္ခုနိယော စောရိံ ပဗ္ဗာဇေဿန္တီ”တိ.
</Paragraph>

<Paragraph number="2224" book="paci">
အဿောသုံ ခေါ ဘိက္ခုနိယော တဿ လိစ္ဆဝိဿ ဥဇ္ဈာယန္တဿ ခိယျန္တဿ ဝိပါစေန္တဿ. ယာ တာ ဘိက္ခုနိယော အပ္ပိစ္ဆာ …ပေ…  တာ ဥဇ္ဈာယန္တိ ခိယျန္တိ ဝိပါစေန္တိ—  “ကထဉှိ နာမ အယျာ ထုလ္လနန္ဒာ စောရိံ ပဗ္ဗာဇေဿတီ”တိ. အထ ခေါ တာ ဘိက္ခုနိယော ဘိက္ခူနံ ဧတမတ္ထံ အာရောစေသုံ …ပေ…  “သစ္စံ ကိရ, ဘိက္ခဝေ, ထုလ္လနန္ဒာ ဘိက္ခုနီ စောရိံ ပဗ္ဗာဇေတီ”တိ? “သစ္စံ, ဘဂဝါ”တိ. ဝိဂရဟိ ဗုဒ္ဓေါ ဘဂဝါ …ပေ…  ကထဉှိ နာမ, ဘိက္ခဝေ, ထုလ္လနန္ဒာ ဘိက္ခုနီ စောရိံ ပဗ္ဗာဇေဿတိ. နေတံ, ဘိက္ခဝေ, အပ္ပသန္နာနံ ဝါ ပသာဒါယ …ပေ…  ဧဝဉ္စ ပန, ဘိက္ခဝေ, ဘိက္ခုနိယော ဣမံ သိက္ခာပဒံ ဥဒ္ဒိသန္တု—
</Paragraph>

</Division>
<Division number="683" book="paci">

<Paragraph number="2225" book="paci">
<Emphasis>“ယာ ပန ဘိက္ခုနီ ဇာနံ စောရိံ ဝဇ္ဈံ ဝိဒိတံ အနပလောကေတွာ ရာဇာနံ ဝါ သံဃံ ဝါ ဂဏံ ဝါ ပူဂံ ဝါ သေဏိံ ဝါ အညတြ ကပ္ပါ ဝုဋ္ဌာပေယျ, အယမ္ပိ ဘိက္ခုနီ ပဌမာပတ္တိကံ ဓမ္မံ အာပန္နာ နိဿာရဏီယံ သံဃာဒိသေသန်”</Emphasis>တိ. (*2*:<Emphasis>10</Emphasis>)
</Paragraph>

</Division>
<Division number="684" book="paci">

<Paragraph number="2226" book="paci">
<Emphasis>ယာ ပနာ</Emphasis>တိ ယာ ယာဒိသာ …ပေ…  <Emphasis>ဘိက္ခုနီ</Emphasis>တိ …ပေ…  အယံ ဣမသ္မိံ အတ္ထေ အဓိပ္ပေတာ ဘိက္ခုနီတိ.
</Paragraph>

<Paragraph number="2227" book="paci">
<Emphasis>ဇာနာတိ</Emphasis> နာမ သာမံ ဝါ ဇာနာတိ အညေ ဝါ တဿာ အာရောစေန္တိ, သာ ဝါ အာရောစေတိ.
</Paragraph>

<Paragraph number="2228" book="paci">
<Emphasis>စောရီ</Emphasis> နာမ ယာ ပဉ္စမာသကံ ဝါ အတိရေကပဉ္စမာသကံ ဝါ အဂ္ဃနကံ အဒိန္နံ ထေယျသင်္ခါတံ အာဒိယတိ, ဧသာ စောရီ နာမ.
</Paragraph>

<Paragraph number="2229" book="paci">
<Emphasis>ဝဇ္ဈာ</Emphasis> နာမ ယံ ကတွာ ဝဇ္ဈပ္ပတ္တာ ဟောတိ.
</Paragraph>

<Paragraph number="2230" book="paci">
<Emphasis>ဝိဒိတာ</Emphasis> နာမ အညေဟိ မနုဿေဟိ ဉာတာ ဟောတိ “ဝဇ္ဈာ ဧသာ”တိ.
</Paragraph>

<Paragraph number="2231" book="paci">
<Emphasis>အနပလောကေတွာ</Emphasis>တိ အနာပုစ္ဆာ.
</Paragraph>

<Paragraph number="2232" book="paci">
<Emphasis>ရာဇာ</Emphasis> နာမ ယတ္ထ ရာဇာ အနုသာသတိ, ရာဇာ အပလောကေတဗ္ဗော.
</Paragraph>

<Paragraph number="2233" book="paci">
<Emphasis>သံဃော</Emphasis> နာမ ဘိက္ခုနိသံဃော ဝုစ္စတိ, ဘိက္ခုနိသံဃော အပလောကေတဗ္ဗော.
</Paragraph>

<Paragraph number="2234" book="paci">
<Emphasis>ဂဏော</Emphasis> နာမ ယတ္ထ ဂဏော အနုသာသတိ, ဂဏော အပလောကေတဗ္ဗော.
</Paragraph>

<Paragraph number="2235" book="paci">
<Emphasis>ပူဂေါ</Emphasis> နာမ ယတ္ထ ပူဂေါ အနုသာသတိ, ပူဂေါ အပလောကေတဗ္ဗော.
</Paragraph>

<Paragraph number="2236" book="paci">
<Emphasis>သေဏိ</Emphasis> နာမ ယတ္ထ သေဏိ အနုသာသတိ, သေဏိ အပလောကေတဗ္ဗော.
</Paragraph>

<Paragraph number="2237" book="paci">
<Emphasis>အညတြ ကပ္ပါ</Emphasis>တိ ဌပေတွာ ကပ္ပံ. <Emphasis>ကပ္ပံ</Emphasis> နာမ ဒွေ ကပ္ပါနိ—  တိတ္ထိယေသု ဝါ ပဗ္ဗဇိတာ ဟောတိ အညာသု ဝါ ဘိက္ခုနီသု ပဗ္ဗဇိတာ. အညတြ ကပ္ပါ “ဝုဋ္ဌာပေဿာမီ”တိ ဂဏံ ဝါ အာစရိနိံ ဝါ ပတ္တံ ဝါ စီဝရံ ဝါ ပရိယေသတိ, သီမံ ဝါ သမ္မန္နတိ, အာပတ္တိ ဒုက္ကဋဿ. ဉတ္တိယာ ဒုက္ကဋံ. ဒွီဟိ ကမ္မဝါစာဟိ ထုလ္လစ္စယာ. ကမ္မဝါစာပရိယောသာနေ ဥပဇ္ဈာယာယ အာပတ္တိ သံဃာဒိသေသဿ. ဂဏဿ စ အာစရိနိယာ စ အာပတ္တိ ဒုက္ကဋဿ.
</Paragraph>

<Paragraph number="2238" book="paci">
<Emphasis>အယမ္ပီ</Emphasis>တိ ပုရိမံ ဥပါဒါယ ဝုစ္စတိ.
</Paragraph>

<Paragraph number="2239" book="paci">
<Emphasis>ပဌမာပတ္တိကန်</Emphasis>တိ သဟ ဝတ္ထုဇ္ဈာစာရာ အာပဇ္ဇတိ အသမနုဘာသနာယ.
</Paragraph>

<Paragraph number="2240" book="paci">
<Emphasis>နိဿာရဏီယန်</Emphasis>တိ သံဃမှာ နိဿာရီယတိ.
</Paragraph>

<Paragraph number="2241" book="paci">
<Emphasis>သံဃာဒိသေသန်</Emphasis>တိ …ပေ…  တေနပိ ဝုစ္စတိ သံဃာဒိသေသောတိ.
</Paragraph>

</Division>
<Division number="685" book="paci">

<Paragraph number="2242" book="paci">
စောရိယာ စောရိသညာ အညတြ ကပ္ပါ ဝုဋ္ဌာပေတိ, အာပတ္တိ သံဃာဒိသေသဿ. စောရိယာ ဝေမတိကာ အညတြ ကပ္ပါ ဝုဋ္ဌာပေတိ, အာပတ္တိ ဒုက္ကဋဿ. စောရိယာ အစောရိသညာ အညတြ ကပ္ပါ ဝုဋ္ဌာပေတိ, အနာပတ္တိ. အစောရိယာ စောရိသညာ, အာပတ္တိ ဒုက္ကဋဿ. အစောရိယာ ဝေမတိကာ, အာပတ္တိ ဒုက္ကဋဿ. အစောရိယာ အစောရိသညာ, အနာပတ္တိ.
</Paragraph>

</Division>
<Division number="686" book="paci">

<Paragraph number="2243" book="paci">
အနာပတ္တိ—  အဇာနန္တီ ဝုဋ္ဌာပေတိ, အပလောကေတွာ ဝုဋ္ဌာပေတိ, ကပ္ပကတံ ဝုဋ္ဌာပေတိ, ဥမ္မတ္တိကာယ, အာဒိကမ္မိကာယာတိ.

</Paragraph>
</Division>

<Paragraph number="2244" type="center" book="paci">
ဒုတိယသံဃာဒိသေသသိက္ခာပဒံ နိဋ္ဌိတံ.
</Paragraph>