---
title: 2.4.2.6 အနာပုစ္ဆာအဘိနိသီဒနသိက္ခာပဒ
tableOfContents: false
sidebar:
  order: 6
type: tipitaka
basket: vi
book: paci
review:
  current: review
  updated: '2025-10-20T13:11:04.656766'
  updated_by: ''
  notes: ''
  history:
  - state: review
    date: '2025-10-20T13:11:04.656766'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<DynamicBreadcrumb />


<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<Division number="859" book="paci" e="ch" v="2" p="358">

<Paragraph number="2733" book="paci">
တေန သမယေန ဗုဒ္ဓေါ ဘဂဝါ သာဝတ္ထိယံ ဝိဟရတိ ဇေတဝနေ အနာထပိဏ္ဍိကဿ အာရာမေ. တေန ခေါ ပန သမယေန ထုလ္လနန္ဒာ ဘိက္ခုနီ ပစ္ဆာဘတ္တံ ကုလာနိ ဥပသင်္ကမိတွာ သာမိကေ အနာပုစ္ဆာ အာသနေ အဘိနိသီဒတိပိ အဘိနိပဇ္ဇတိပိ. မနုဿာ ထုလ္လနန္ဒံ ဘိက္ခုနိံ ဟိရီယမာနာ အာသနေ နေဝ အဘိနိသီဒန္တိ န အဘိနိပဇ္ဇန္တိ. မနုဿာ ဥဇ္ဈာယန္တိ ခိယျန္တိ ဝိပါစေန္တိ—  “ကထဉှိ နာမ အယျာ ထုလ္လနန္ဒာ ပစ္ဆာဘတ္တံ ကုလာနိ ဥပသင်္ကမိတွာ သာမိကေ အနာပုစ္ဆာ အာသနေ အဘိနိသီဒိဿတိပိ အဘိနိပဇ္ဇိဿတိပီ”တိ.
</Paragraph>

<Paragraph number="2734" book="paci">
အဿောသုံ ခေါ ဘိက္ခုနိယော တေသံ မနုဿာနံ ဥဇ္ဈာယန္တာနံ ခိယျန္တာနံ ဝိပါစေန္တာနံ. ယာ တာ ဘိက္ခုနိယော အပ္ပိစ္ဆာ …ပေ…  တာ ဥဇ္ဈာယန္တိ ခိယျန္တိ ဝိပါစေန္တိ—  “ကထဉှိ နာမ အယျာ ထုလ္လနန္ဒာ ပစ္ဆာဘတ္တံ ကုလာနိ ဥပသင်္ကမိတွာ သာမိကေ အနာပုစ္ဆာ အာသနေ အဘိနိသီဒိဿတိပိ အဘိနိပဇ္ဇိဿတိပီ”တိ …ပေ…  “သစ္စံ ကိရ, ဘိက္ခဝေ, ထုလ္လနန္ဒာ ဘိက္ခုနီ ပစ္ဆာဘတ္တံ ကုလာနိ ဥပသင်္ကမိတွာ သာမိကေ အနာပုစ္ဆာ အာသနေ အဘိနိသီဒတိပိ အဘိနိပဇ္ဇတိပီ”တိ? “သစ္စံ, ဘဂဝါ”တိ. ဝိဂရဟိ ဗုဒ္ဓေါ ဘဂဝါ …ပေ…  ကထဉှိ နာမ, ဘိက္ခဝေ, ထုလ္လနန္ဒာ ဘိက္ခုနီ ပစ္ဆာဘတ္တံ ကုလာနိ ဥပသင်္ကမိတွာ သာမိကေ အနာပုစ္ဆာ အာသနေ အဘိနိသီဒိဿတိပိ အဘိနိပဇ္ဇိဿတိပိ. နေတံ, ဘိက္ခဝေ, အပ္ပသန္နာနံ ဝါ ပသာဒါယ …ပေ…  ဧဝဉ္စ ပန, ဘိက္ခဝေ, ဘိက္ခုနိယော ဣမံ သိက္ခာပဒံ ဥဒ္ဒိသန္တု—
</Paragraph>

</Division>
<Division number="860" book="paci" e="ch" v="2" p="359">

<Paragraph number="2735" book="paci">
<Emphasis>“ယာ ပန ဘိက္ခုနီ ပစ္ဆာဘတ္တံ ကုလာနိ ဥပသင်္ကမိတွာ သာမိကေ အနာပုစ္ဆာ အာသနေ အဘိနိသီဒေယျ ဝါ အဘိနိပဇ္ဇေယျ ဝါ, ပါစိတ္တိယန်”</Emphasis>တိ. (*16*:<Emphasis>71</Emphasis>)
</Paragraph>

</Division>
<Division number="861" book="paci" e="ch" v="2" p="359">

<Paragraph number="2736" book="paci">
<Emphasis>ယာ ပနာ</Emphasis>တိ ယာ ယာဒိသာ …ပေ…  <Emphasis>ဘိက္ခုနီ</Emphasis>တိ …ပေ…  အယံ ဣမသ္မိံ အတ္ထေ အဓိပ္ပေတာ ဘိက္ခုနီတိ.
</Paragraph>

<Paragraph number="2737" book="paci">
<Emphasis>ပစ္ဆာဘတ္တံ</Emphasis> နာမ မဇ္ဈနှိကေ ဝီတိဝတ္တေ ယာဝ အတ္ထင်္ဂတေ သူရိယေ.
</Paragraph>

<Paragraph number="2738" book="paci">
<Emphasis>ကုလံ</Emphasis> နာမ စတ္တာရိ ကုလာနိ—  ခတ္တိယကုလံ, ဗြာဟ္မဏကုလံ, ဝေဿကုလံ, သုဒ္ဒကုလံ. <Emphasis>ဥပသင်္ကမိတွာ</Emphasis>တိ တတ္ထ ဂန္တွာ.
</Paragraph>

<Paragraph number="2739" book="paci">
<Emphasis>သာမိကေ အနာပုစ္ဆာ</Emphasis>တိ ယော တသ္မိံ ကုလေ မနုဿော သာမိကော ဒါတုံ, တံ အနာပုစ္ဆာ.
</Paragraph>

<Paragraph number="2740" book="paci">
<Emphasis>အာသနံ</Emphasis> နာမ ပလ္လင်္ကဿ ဩကာသော ဝုစ္စတိ.
</Paragraph>

<Paragraph number="2741" book="paci">
<Emphasis>အဘိနိသီဒေယျာ</Emphasis>တိ တသ္မိံ အဘိနိသီဒတိ, အာပတ္တိ ပါစိတ္တိယဿ.
</Paragraph>

<Paragraph number="2742" book="paci">
<Emphasis>အဘိနိပဇ္ဇေယျာ</Emphasis>တိ တသ္မိံ အဘိနိပဇ္ဇတိ, အာပတ္တိ ပါစိတ္တိယဿ.
</Paragraph>

</Division>
<Division number="862" book="paci" e="ch" v="2" p="359">

<Paragraph number="2743" book="paci">
အနာပုစ္ဆိတေ အနာပုစ္ဆိတသညာ အာသနေ အဘိနိသီဒတိ ဝါ အဘိနိပဇ္ဇတိ ဝါ, အာပတ္တိ ပါစိတ္တိယဿ. အနာပုစ္ဆိတေ ဝေမတိကာ အာသနေ အဘိနိသီဒတိ ဝါ အဘိနိပဇ္ဇတိ ဝါ, အာပတ္တိ ပါစိတ္တိယဿ. အနာပုစ္ဆိတေ အာပုစ္ဆိတသညာ အာသနေ အဘိနိသီဒတိ ဝါ အဘိနိပဇ္ဇတိ ဝါ, အာပတ္တိ ပါစိတ္တိယဿ.
</Paragraph>

<Paragraph number="2744" book="paci">
ပလ္လင်္ကဿ အနောကာသေ အာပတ္တိ ဒုက္ကဋဿ. အာပုစ္ဆိတေ အနာပုစ္ဆိတသညာ, အာပတ္တိ ဒုက္ကဋဿ. အာပုစ္ဆိတေ ဝေမတိကာ, အာပတ္တိ ဒုက္ကဋဿ. အာပုစ္ဆိတေ အာပုစ္ဆိတသညာ, အနာပတ္တိ.
</Paragraph>

</Division>
<Division number="863" book="paci" e="ch" v="2" p="360">

<Paragraph number="2745" book="paci">
အနာပတ္တိ—  အာပုစ္ဆာ အာသနေ အဘိနိသီဒတိ ဝါ အဘိနိပဇ္ဇတိ ဝါ, ဓုဝပညတ္တေ, ဂိလာနာယ, အာပဒါသု, ဥမ္မတ္တိကာယ, အာဒိကမ္မိကာယာတိ.

</Paragraph>
</Division>

<Paragraph number="2746" type="center" book="paci">
ဆဋ္ဌသိက္ခာပဒံ နိဋ္ဌိတံ.
</Paragraph>