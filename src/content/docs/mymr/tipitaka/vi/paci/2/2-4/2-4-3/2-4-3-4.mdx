---
title: "2.4.3.4 သင်္ဃာဋိစာရသိက္ခာပဒ"
tableOfContents: false
sidebar:
  order: 5
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="897" book="paci">

<Paragraph number="2815" book="paci">
တေန သမယေန ဗုဒ္ဓေါ ဘဂဝါ သာဝတ္ထိယံ ဝိဟရတိ ဇေတဝနေ အနာထပိဏ္ဍိကဿ အာရာမေ. တေန ခေါ ပန သမယေန ဘိက္ခုနိယော ဘိက္ခုနီနံ ဟတ္ထေ စီဝရံ နိက္ခိပိတွာ သန္တရုတ္တရေန ဇနပဒစာရိကံ ပက္ကမန္တိ. တာနိ စီဝရာနိ စိရံ နိက္ခိတ္တာနိ ကဏ္ဏကိတာနိ ဟောန္တိ. တာနိ ဘိက္ခုနိယော ဩတာပေန္တိ. ဘိက္ခုနိယော တာ ဘိက္ခုနိယော ဧတဒဝေါစုံ—  “ကဿိမာနိ, အယျေ, စီဝရာနိ ကဏ္ဏကိတာနီ”တိ?
</Paragraph>

<Paragraph number="2816" book="paci">
အထ ခေါ တာ ဘိက္ခုနိယော ဘိက္ခုနီနံ ဧတမတ္ထံ အာရောစေသုံ. ယာ တာ ဘိက္ခုနိယော အပ္ပိစ္ဆာ …ပေ…  တာ ဥဇ္ဈာယန္တိ ခိယျန္တိ ဝိပါစေန္တိ—  “ကထဉှိ နာမ ဘိက္ခုနိယော ဘိက္ခုနီနံ ဟတ္ထေ စီဝရံ နိက္ခိပိတွာ သန္တရုတ္တရေန ဇနပဒစာရိကံ ပက္ကမိဿန္တီ”တိ …ပေ…  “သစ္စံ ကိရ, ဘိက္ခဝေ, ဘိက္ခုနိယော ဘိက္ခုနီနံ ဟတ္ထေ စီဝရံ နိက္ခိပိတွာ သန္တရုတ္တရေန ဇနပဒစာရိကံ ပက္ကမန္တီ”တိ? “သစ္စံ, ဘဂဝါ”တိ. ဝိဂရဟိ ဗုဒ္ဓေါ ဘဂဝါ …ပေ…  ကထဉှိ နာမ, ဘိက္ခဝေ, ဘိက္ခုနိယော ဘိက္ခုနီနံ ဟတ္ထေ စီဝရံ နိက္ခိပိတွာ သန္တရုတ္တရေန ဇနပဒစာရိကံ ပက္ကမိဿန္တိ. နေတံ, ဘိက္ခဝေ, အပ္ပသန္နာနံ ဝါ ပသာဒါယ …ပေ…  ဧဝဉ္စ ပန, ဘိက္ခဝေ, ဘိက္ခုနိယော ဣမံ သိက္ခာပဒံ ဥဒ္ဒိသန္တု—
</Paragraph>

</Division>
<Division number="898" book="paci">

<Paragraph number="2817" book="paci">
<Emphasis>“ယာ ပန ဘိက္ခုနီ ပဉ္စာဟိကံ သင်္ဃာဋိစာရံ အတိက္ကာမေယျ, ပါစိတ္တိယန်”</Emphasis>တိ. (*24*:<Emphasis>79</Emphasis>)
</Paragraph>

</Division>
<Division number="899" book="paci">

<Paragraph number="2818" book="paci">
<Emphasis>ယာ ပနာ</Emphasis>တိ ယာ ယာဒိသာ …ပေ…  <Emphasis>ဘိက္ခုနီ</Emphasis>တိ …ပေ…  အယံ ဣမသ္မိံ အတ္ထေ အဓိပ္ပေတာ ဘိက္ခုနီတိ.
</Paragraph>

<Paragraph number="2819" book="paci">
<Emphasis>ပဉ္စာဟိကံ သင်္ဃာဋိစာရံ အတိက္ကာမေယျာ</Emphasis>တိ ပဉ္စမံ ဒိဝသံ ပဉ္စ စီဝရာနိ နေဝ နိဝါသေတိ န ပါရုပတိ န ဩတာပေတိ, ပဉ္စမံ ဒိဝသံ အတိက္ကာမေတိ, အာပတ္တိ ပါစိတ္တိယဿ.
</Paragraph>

</Division>
<Division number="900" book="paci">

<Paragraph number="2820" book="paci">
ပဉ္စာဟာတိက္ကန္တေ အတိက္ကန္တသညာ, အာပတ္တိ ပါစိတ္တိယဿ. ပဉ္စာဟာတိက္ကန္တေ ဝေမတိကာ, အာပတ္တိ ပါစိတ္တိယဿ. ပဉ္စာဟာတိက္ကန္တေ အနတိက္ကန္တသညာ, အာပတ္တိ ပါစိတ္တိယဿ.
</Paragraph>

<Paragraph number="2821" book="paci">
ပဉ္စာဟာနတိက္ကန္တေ အတိက္ကန္တသညာ, အာပတ္တိ ဒုက္ကဋဿ. ပဉ္စာဟာနတိက္ကန္တေ ဝေမတိကာ, အာပတ္တိ ဒုက္ကဋဿ. ပဉ္စာဟာနတိက္ကန္တေ အနတိက္ကန္တသညာ, အနာပတ္တိ.
</Paragraph>

</Division>
<Division number="901" book="paci">

<Paragraph number="2822" book="paci">
အနာပတ္တိ—  ပဉ္စမံ ဒိဝသံ ပဉ္စ စီဝရာနိ နိဝါသေတိ ဝါ ပါရုပတိ ဝါ ဩတာပေတိ ဝါ, ဂိလာနာယ, အာပဒါသု, ဥမ္မတ္တိကာယ, အာဒိကမ္မိကာယာတိ.

</Paragraph>
</Division>

<Paragraph number="2823" type="center" book="paci">
စတုတ္ထသိက္ခာပဒံ နိဋ္ဌိတံ.
</Paragraph>