---
title: 2.3.1.1 ပတ္တသန္နိစယသိက္ခာပဒ
tableOfContents: false
sidebar:
  order: 1
type: tipitaka
basket: vi
book: paci
review:
  current: review
  updated: '2025-10-20T13:11:04.287901'
  updated_by: ''
  notes: ''
  history:
  - state: review
    date: '2025-10-20T13:11:04.287901'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<DynamicBreadcrumb />


<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />


<Paragraph number="2424" type="center" book="paci">
ဣမေ ခေါ ပနာယျာယော တိံသ နိဿဂ္ဂိယာ ပါစိတ္တိယာ

  
ဓမ္မာ ဥဒ္ဒေသံ အာဂစ္ဆန္တိ.


</Paragraph>

<Division number="733" book="paci" e="ch" v="2" p="318">

<Paragraph number="2425" book="paci">
တေန သမယေန ဗုဒ္ဓေါ ဘဂဝါ သာဝတ္ထိယံ ဝိဟရတိ ဇေတဝနေ အနာထပိဏ္ဍိကဿ အာရာမေ. တေန ခေါ ပန သမယေန ဆဗ္ဗဂ္ဂိယာ ဘိက္ခုနိယော ဗဟူ ပတ္တေ သန္နိစယံ ကရောန္တိ. မနုဿာ ဝိဟာရစာရိကံ အာဟိဏ္ဍန္တာ ပဿိတွာ ဥဇ္ဈာယန္တိ ခိယျန္တိ ဝိပါစေန္တိ—  “ကထဉှိ နာမ ဘိက္ခုနိယော ဗဟူ ပတ္တေ သန္နိစယံ ကရိဿန္တိ, ပတ္တဝါဏိဇ္ဇံ ဝါ ဘိက္ခုနိယော ကရိဿန္တိ, အာမတ္တိကာပဏံ ဝါ ပသာရေဿန္တီ”တိ.
</Paragraph>

<Paragraph number="2426" book="paci">
အဿောသုံ ခေါ ဘိက္ခုနိယော တေသံ မနုဿာနံ ဥဇ္ဈာယန္တာနံ ခိယျန္တာနံ ဝိပါစေန္တာနံ. ယာ တာ ဘိက္ခုနိယော အပ္ပိစ္ဆာ …ပေ…  တာ ဥဇ္ဈာယန္တိ ခိယျန္တိ ဝိပါစေန္တိ—  “ကထဉှိ နာမ ဆဗ္ဗဂ္ဂိယာ ဘိက္ခုနိယော ပတ္တသန္နိစယံ ကရိဿန္တီ”တိ …ပေ…  “သစ္စံ ကိရ, ဘိက္ခဝေ, ဆဗ္ဗဂ္ဂိယာ ဘိက္ခုနိယော ပတ္တသန္နိစယံ ကရောန္တီ”တိ? “သစ္စံ, ဘဂဝါ”တိ. ဝိဂရဟိ ဗုဒ္ဓေါ ဘဂဝါ …ပေ…  ကထဉှိ နာမ, ဘိက္ခဝေ, ဆဗ္ဗဂ္ဂိယာ ဘိက္ခုနိယော ပတ္တသန္နိစယံ ကရိဿန္တိ. နေတံ, ဘိက္ခဝေ, အပ္ပသန္နာနံ ဝါ ပသာဒါယ …ပေ…  ဧဝဉ္စ ပန, ဘိက္ခဝေ, ဘိက္ခုနိယော ဣမံ သိက္ခာပဒံ ဥဒ္ဒိသန္တု—
</Paragraph>

</Division>
<Division number="734" book="paci" e="ch" v="2" p="318">

<Paragraph number="2427" book="paci">
<Emphasis>“ယာ ပန ဘိက္ခုနီ ပတ္တသန္နိစယံ ကရေယျ</Emphasis>, <Emphasis>နိဿဂ္ဂိယံ ပါစိတ္တိယန်”</Emphasis>တိ. (*1*:<Emphasis>26</Emphasis>)
</Paragraph>

</Division>
<Division number="735" book="paci" e="ch" v="2" p="318">

<Paragraph number="2428" book="paci">
<Emphasis>ယာ ပနာ</Emphasis>တိ ယာ ယာဒိသာ …ပေ…  <Emphasis>ဘိက္ခုနီ</Emphasis>တိ …ပေ…  အယံ ဣမသ္မိံ အတ္ထေ အဓိပ္ပေတာ ဘိက္ခုနီတိ.
</Paragraph>

<Paragraph number="2429" book="paci">
<Emphasis>ပတ္တော</Emphasis> နာမ ဒွေ ပတ္တာ—  အယောပတ္တော, မတ္တိကာပတ္တော. တယော ပတ္တဿ ဝဏ္ဏာ—  ဥက္ကဋ္ဌော ပတ္တော, မဇ္ဈိမော ပတ္တော, ဩမကော ပတ္တော. <Emphasis>ဥက္ကဋ္ဌော</Emphasis> <Emphasis>နာမ</Emphasis> <Emphasis>ပတ္တော</Emphasis> အဍ္ဎာဠှကောဒနံ ဂဏှာတိ စတုဘာဂံ ခါဒနံ တဒုပိယံ ဗျဉ္ဇနံ. <Emphasis>မဇ္ဈိမော နာမ</Emphasis> <Emphasis>ပတ္တော</Emphasis> နာဠိကောဒနံ ဂဏှာတိ စတုဘာဂံ ခါဒနံ တဒုပိယံ ဗျဉ္ဇနံ. <Emphasis>ဩမကော နာမ</Emphasis> <Emphasis>ပတ္တော</Emphasis> ပတ္ထောဒနံ ဂဏှာတိ စတုဘာဂံ ခါဒနံ တဒုပိယံ ဗျဉ္ဇနံ. တတော ဥက္ကဋ္ဌော အပတ္တော ဩမကော အပတ္တော.
</Paragraph>

<Paragraph number="2430" book="paci">
<Emphasis>သန္နိစယံ ကရေယျာ</Emphasis>တိ အနဓိဋ္ဌိတော အဝိကပ္ပိတော.
</Paragraph>

<Paragraph number="2431" book="paci">
<Emphasis>နိဿဂ္ဂိယော ဟောတီ</Emphasis>တိ သဟ အရုဏုဂ္ဂမနာ နိဿဂ္ဂိယော ဟောတိ. နိဿဇ္ဇိတဗ္ဗော သံဃဿ ဝါ ဂဏဿ ဝါ ဧကဘိက္ခုနိယာ ဝါ. ဧဝဉ္စ ပန, ဘိက္ခဝေ, နိဿဇ္ဇိတဗ္ဗော. တာယ ဘိက္ခုနိယာ သံဃံ ဥပသင်္ကမိတွာ ဧကံသံ ဥတ္တရာသင်္ဂံ ကရိတွာ ဝုဍ္ဎာနံ ဘိက္ခုနီနံ ပါဒေ ဝန္ဒိတွာ ဥက္ကုဋိကံ နိသီဒိတွာ အဉ္ဇလိံ ပဂ္ဂဟေတွာ ဧဝမဿ ဝစနီယော—  “အယံ မေ, အယျေ, ပတ္တော ရတ္တာတိက္ကန္တော နိဿဂ္ဂိယော, ဣမာဟံ သံဃဿ နိဿဇ္ဇာမီ”တိ. နိဿဇ္ဇိတွာ အာပတ္တိ ဒေသေတဗ္ဗာ. ဗျတ္တာယ ဘိက္ခုနိယာ ပဋိဗလာယ အာပတ္တိ ပဋိဂ္ဂဟေတဗ္ဗာ. နိဿဋ္ဌပတ္တော ဒါတဗ္ဗော—
</Paragraph>

<Paragraph number="2432" book="paci">
“သုဏာတု မေ, အယျေ, သံဃော. အယံ ပတ္တော ဣတ္ထန္နာမာယ ဘိက္ခုနိယာ နိဿဂ္ဂိယော သံဃဿ နိဿဋ္ဌော. ယဒိ သံဃဿ ပတ္တကလ္လံ, သံဃော ဣမံ ပတ္တံ ဣတ္ထန္နာမာယ ဘိက္ခုနိယာ ဒဒေယျာ”တိ.
</Paragraph>

<Paragraph number="2433" book="paci">
တာယ ဘိက္ခုနိယာ သမ္ဗဟုလာ ဘိက္ခုနိယော ဥပသင်္ကမိတွာ ဧကံသံ ဥတ္တရာသင်္ဂံ ကရိတွာ ဝုဍ္ဎာနံ ဘိက္ခုနီနံ ပါဒေ ဝန္ဒိတွာ ဥက္ကုဋိကံ နိသီဒိတွာ အဉ္ဇလိံ ပဂ္ဂဟေတွာ ဧဝမဿု ဝစနီယာ—  “အယံ မေ, အယျာယော, ပတ္တော ရတ္တာတိက္ကန္တော နိဿဂ္ဂိယော, ဣမာဟံ အယျာနံ နိဿဇ္ဇာမီ”တိ. နိဿဇ္ဇိတွာ အာပတ္တိ ဒေသေတဗ္ဗာ. ဗျတ္တာယ ဘိက္ခုနိယာ ပဋိဗလာယ အာပတ္တိ ပဋိဂ္ဂဟေတဗ္ဗာ. နိဿဋ္ဌပတ္တော ဒါတဗ္ဗော—
</Paragraph>

<Paragraph number="2434" book="paci">
“သုဏန္တု မေ, အယျာယော. အယံ ပတ္တော ဣတ္ထန္နာမာယ ဘိက္ခုနိယာ နိဿဂ္ဂိယော အယျာနံ နိဿဋ္ဌော. ယဒိ အယျာနံ ပတ္တကလ္လံ, အယျာယော, ဣမံ ပတ္တံ ဣတ္ထန္နာမာယ ဘိက္ခုနိယာ ဒဒေယျုန်”တိ.
</Paragraph>

<Paragraph number="2435" book="paci">
တာယ ဘိက္ခုနိယာ ဧကံ ဘိက္ခုနိံ ဥပသင်္ကမိတွာ ဧကံသံ ဥတ္တရာသင်္ဂံ ကရိတွာ ဥက္ကုဋိကံ နိသီဒိတွာ အဉ္ဇလိံ ပဂ္ဂဟေတွာ ဧဝမဿ ဝစနီယာ—  “အယံ မေ, အယျေ, ပတ္တော ရတ္တာတိက္ကန္တော နိဿဂ္ဂိယော. ဣမာဟံ အယျာယ နိဿဇ္ဇာမီ”တိ. နိဿဇ္ဇိတွာ အာပတ္တိ ဒေသေတဗ္ဗာ. တာယ ဘိက္ခုနိယာ အာပတ္တိ ပဋိဂ္ဂဟေတဗ္ဗာ. နိဿဋ္ဌပတ္တော ဒါတဗ္ဗော—  “ဣမံ ပတ္တံ အယျာယ ဒမ္မီ”တိ.
</Paragraph>

</Division>
<Division number="736" book="paci" e="ch" v="2" p="319">

<Paragraph number="2436" book="paci">
ရတ္တာတိက္ကန္တေ အတိက္ကန္တသညာ, နိဿဂ္ဂိယံ ပါစိတ္တိယံ. ရတ္တာတိက္ကန္တေ ဝေမတိကာ, နိဿဂ္ဂိယံ ပါစိတ္တိယံ. ရတ္တာတိက္ကန္တေ အနတိက္ကန္တသညာ, နိဿဂ္ဂိယံ ပါစိတ္တိယံ. အနဓိဋ္ဌိတေ အဓိဋ္ဌိတသညာ, နိဿဂ္ဂိယံ ပါစိတ္တိယံ. အဝိကပ္ပိတေ ဝိကပ္ပိတသညာ, နိဿဂ္ဂိယံ ပါစိတ္တိယံ. အဝိဿဇ္ဇိတေ ဝိဿဇ္ဇိတသညာ, နိဿဂ္ဂိယံ ပါစိတ္တိယံ. အနဋ္ဌေ နဋ္ဌသညာ…  အဝိနဋ္ဌေ ဝိနဋ္ဌသညာ…  အဘိန္နေ ဘိန္နသညာ…  အဝိလုတ္တေ ဝိလုတ္တသညာ, နိဿဂ္ဂိယံ ပါစိတ္တိယံ.
</Paragraph>

<Paragraph number="2437" book="paci">
နိဿဂ္ဂိယံ ပတ္တံ အနိဿဇ္ဇိတွာ ပရိဘုဉ္ဇတိ, အာပတ္တိ ဒုက္ကဋဿ. ရတ္တာနတိက္ကန္တေ အတိက္ကန္တသညာ, အာပတ္တိ ဒုက္ကဋဿ. ရတ္တာနတိက္ကန္တေ ဝေမတိကာ, အာပတ္တိ ဒုက္ကဋဿ. ရတ္တာနတိက္ကန္တေ အနတိက္ကန္တသညာ အနာပတ္တိ.
</Paragraph>

</Division>
<Division number="737" book="paci" e="ch" v="2" p="320">

<Paragraph number="2438" book="paci">
အနာပတ္တိ—  အန္တောအရုဏေ အဓိဋ္ဌေတိ, ဝိကပ္ပေတိ, ဝိဿဇ္ဇေတိ, နဿတိ, ဝိနဿတိ, ဘိဇ္ဇတိ, အစ္ဆိန္ဒိတွာ ဂဏှန္တိ, ဝိဿာသံ ဂဏှန္တိ, ဥမ္မတ္တိကာယ, အာဒိကမ္မိကာယာတိ.
</Paragraph>

<Paragraph number="2439" book="paci">
တေန ခေါ ပန သမယေန ဆဗ္ဗဂ္ဂိယာ ဘိက္ခုနိယော နိဿဋ္ဌပတ္တံ န ဒေန္တိ. ဘဂဝတော ဧတမတ္ထံ အာရောစေသုံ. “န, ဘိက္ခဝေ, နိဿဋ္ဌပတ္တော န ဒါတဗ္ဗော. ယာ န ဒဒေယျ, အာပတ္တိ ဒုက္ကဋဿာ”တိ.

</Paragraph>
</Division>

<Paragraph number="2440" type="center" book="paci">
ပဌမသိက္ခာပဒံ နိဋ္ဌိတံ.
</Paragraph>