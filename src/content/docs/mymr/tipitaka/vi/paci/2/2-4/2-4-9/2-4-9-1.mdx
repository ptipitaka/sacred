---
title: "2.4.9.1 ဆတ္တုပါဟနသိက္ခာပဒ"
tableOfContents: false
sidebar:
  order: 1
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="1178" book="paci">

<Paragraph number="3425" book="paci">
တေန သမယေန ဗုဒ္ဓေါ ဘဂဝါ သာဝတ္ထိယံ ဝိဟရတိ ဇေတဝနေ အနာထပိဏ္ဍိကဿ အာရာမေ. တေန ခေါ ပန သမယေန ဆဗ္ဗဂ္ဂိယာ ဘိက္ခုနိယော ဆတ္တုပါဟနံ ဓာရေန္တိ. မနုဿာ ဥဇ္ဈာယန္တိ ခိယျန္တိ ဝိပါစေန္တိ—  “ကထဉှိ နာမ ဘိက္ခုနိယော ဆတ္တုပါဟနံ ဓာရေဿန္တိ, သေယျထာပိ ဂိဟိနိယော ကာမဘောဂိနိယော”တိ.
</Paragraph>

<Paragraph number="3426" book="paci">
အဿောသုံ ခေါ ဘိက္ခုနိယော တေသံ မနုဿာနံ ဥဇ္ဈာယန္တာနံ ခိယျန္တာနံ ဝိပါစေန္တာနံ. ယာ တာ ဘိက္ခုနိယော အပ္ပိစ္ဆာ …ပေ…  တာ ဥဇ္ဈာယန္တိ ခိယျန္တိ ဝိပါစေန္တိ—  “ကထဉှိ နာမ ဆဗ္ဗဂ္ဂိယာ ဘိက္ခုနိယော ဆတ္တုပါဟနံ ဓာရေဿန္တီ”တိ …ပေ…  “သစ္စံ ကိရ, ဘိက္ခဝေ, ဆဗ္ဗဂ္ဂိယာ ဘိက္ခုနိယော ဆတ္တုပါဟနံ ဓာရေန္တီ”တိ? “သစ္စံ, ဘဂဝါ”တိ. ဝိဂရဟိ ဗုဒ္ဓေါ ဘဂဝါ …ပေ…  ကထဉှိ နာမ, ဘိက္ခဝေ, ဆဗ္ဗဂ္ဂိယာ ဘိက္ခုနိယော ဆတ္တုပါဟနံ ဓာရေဿန္တိ. နေတံ, ဘိက္ခဝေ, အပ္ပသန္နာနံ ဝါ ပသာဒါယ …ပေ…  ဧဝဉ္စ ပန, ဘိက္ခဝေ, ဘိက္ခုနိယော ဣမံ သိက္ခာပဒံ ဥဒ္ဒိသန္တု—
</Paragraph>

<Paragraph number="3427" book="paci">
<Emphasis>“ယာ ပန ဘိက္ခုနီ ဆတ္တုပါဟနံ ဓာရေယျ, ပါစိတ္တိယန်”</Emphasis>တိ.
</Paragraph>

<Paragraph number="3428" book="paci">
ဧဝဉ္စိဒံ ဘဂဝတာ ဘိက္ခုနီနံ သိက္ခာပဒံ ပညတ္တံ ဟောတိ.
</Paragraph>

</Division>
<Division number="1179" book="paci">

<Paragraph number="3429" book="paci">
တေန ခေါ ပန သမယေန အညတရာ ဘိက္ခုနီ ဂိလာနာ ဟောတိ. တဿာ ဝိနာ ဆတ္တုပါဟနံ န ဖာသု ဟောတိ …ပေ…  ဘဂဝတော ဧတမတ္ထံ အာရောစေသုံ …ပေ…  အနုဇာနာမိ, ဘိက္ခဝေ, ဂိလာနာယ ဘိက္ခုနိယာ ဆတ္တုပါဟနံ. ဧဝဉ္စ ပန, ဘိက္ခဝေ, ဘိက္ခုနိယော ဣမံ သိက္ခာပဒံ ဥဒ္ဒိသန္တု—
</Paragraph>

</Division>
<Division number="1180" book="paci">

<Paragraph number="3430" book="paci">
<Emphasis>“ယာ ပန ဘိက္ခုနီ အဂိလာနာ ဆတ္တုပါဟနံ ဓာရေယျ, ပါစိတ္တိယန်”</Emphasis>တိ. (*84*:<Emphasis>139</Emphasis>)
</Paragraph>

</Division>
<Division number="1181" book="paci">

<Paragraph number="3431" book="paci">
<Emphasis>ယာ ပနာ</Emphasis>တိ ယာ ယာဒိသာ …ပေ…  <Emphasis>ဘိက္ခုနီ</Emphasis>တိ …ပေ…  အယံ ဣမသ္မိံ အတ္ထေ အဓိပ္ပေတာ ဘိက္ခုနီတိ.
</Paragraph>

<Paragraph number="3432" book="paci">
<Emphasis>အဂိလာနာ</Emphasis> နာမ ယဿာ ဝိနာ ဆတ္တုပါဟနံ ဖာသု ဟောတိ.
</Paragraph>

<Paragraph number="3433" book="paci">
<Emphasis>ဂိလာနာ</Emphasis> နာမ ယဿာ ဝိနာ ဆတ္တုပါဟနံ န ဖာသု ဟောတိ.
</Paragraph>

<Paragraph number="3434" book="paci">
<Emphasis>ဆတ္တံ</Emphasis> နာမ တီဏိ ဆတ္တာနိ—  သေတစ္ဆတ္တံ, ကိလဉ္ဇစ္ဆတ္တံ, ပဏ္ဏစ္ဆတ္တံ မဏ္ဍလဗဒ္ဓံ သလာကဗဒ္ဓံ. <Emphasis>ဓာရေယျာ</Emphasis>တိ သကိမ္ပိ ဓာရေတိ, အာပတ္တိ ပါစိတ္တိယဿ.
</Paragraph>

</Division>
<Division number="1182" book="paci">

<Paragraph number="3435" book="paci">
အဂိလာနာ အဂိလာနသညာ ဆတ္တုပါဟနံ ဓာရေတိ, အာပတ္တိ ပါစိတ္တိယဿ. အဂိလာနာ ဝေမတိကာ ဆတ္တုပါဟနံ ဓာရေတိ, အာပတ္တိ ပါစိတ္တိယဿ. အဂိလာနာ ဂိလာနသညာ ဆတ္တုပါဟနံ ဓာရေတိ, အာပတ္တိ ပါစိတ္တိယဿ.
</Paragraph>

<Paragraph number="3436" book="paci">
ဆတ္တံ ဓာရေတိ န ဥပါဟနံ, အာပတ္တိ ဒုက္ကဋဿ. ဥပါဟနံ ဓာရေတိ န ဆတ္တံ, အာပတ္တိ ဒုက္ကဋဿ. ဂိလာနာ အဂိလာနသညာ, အာပတ္တိ ဒုက္ကဋဿ. ဂိလာနာ ဝေမတိကာ, အာပတ္တိ ဒုက္ကဋဿ. ဂိလာနာ ဂိလာနသညာ, အနာပတ္တိ.
</Paragraph>

</Division>
<Division number="1183" book="paci">

<Paragraph number="3437" book="paci">
အနာပတ္တိ—  ဂိလာနာယ, အာရာမေ အာရာမူပစာရေ ဓာရေတိ, အာပဒါသု, ဥမ္မတ္တိကာယ, အာဒိကမ္မိကာယာတိ.

</Paragraph>
</Division>

<Paragraph number="3438" type="center" book="paci">
ပဌမသိက္ခာပဒံ နိဋ္ဌိတံ.
</Paragraph>