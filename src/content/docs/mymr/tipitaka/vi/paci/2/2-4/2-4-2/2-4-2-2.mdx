---
title: 2.4.2.2 ပဋိစ္ဆန္နောကာသသိက္ခာပဒ
tableOfContents: false
sidebar:
  order: 2
type: tipitaka
basket: vi
book: paci
review:
  current: review
  updated: '2025-10-22T11:23:28.141588'
  updated_by: ''
  notes: ''
  history:
  - state: review
    date: '2025-10-22T11:23:28.141588'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="842" book="paci" e="ch" v="2" p="352">

<Paragraph number="2683" book="paci">
တေန သမယေန ဗုဒ္ဓေါ ဘဂဝါ သာဝတ္ထိယံ ဝိဟရတိ ဇေတဝနေ အနာထပိဏ္ဍိကဿ အာရာမေ. တေန ခေါ ပန သမယေန ဘဒ္ဒါယ ကာပိလာနိယာ အန္တေဝါသိနိယာ ဘိက္ခုနိယာ ဉာတကော ပုရိသော ဂါမကာ သာဝတ္ထိံ အဂမာသိ ကေနစိဒေဝ ကရဏီယေန. အထ ခေါ သာ ဘိက္ခုနီ—  “ဘဂဝတာ ပဋိက္ခိတ္တံ ရတ္တန္ဓကာရေ အပ္ပဒီပေ ပုရိသေန သဒ္ဓိံ ဧကေနေကာ သန္တိဋ္ဌိတုံ သလ္လပိတုန်”တိ တေနေဝ ပုရိသေန သဒ္ဓိံ ပဋိစ္ဆန္နေ ဩကာသေ <Emphasis>ဧကေနေကာ သန္တိဋ္ဌတိပိ သလ္လပတိပိ.</Emphasis>
</Paragraph>

<Paragraph number="2684" book="paci">
<Emphasis>ယာ တာ ဘိက္ခုနိယော အပ္ပိစ္ဆာ …ပေ…  တာ</Emphasis> ဥဇ္ဈာယန္တိ ခိယျန္တိ ဝိပါစေန္တိ—  “ကထဉှိ နာမ ဘိက္ခုနီ ပဋိစ္ဆန္နေ ဩကာသေ ပုရိသေန သဒ္ဓိံ ဧကေနေကာ သန္တိဋ္ဌိဿတိပိ သလ္လပိဿတိပီ”တိ …ပေ…  “သစ္စံ ကိရ, ဘိက္ခဝေ, ဘိက္ခုနီ ပဋိစ္ဆန္နေ ဩကာသေ ပုရိသေန သဒ္ဓိံ ဧကေနေကာ သန္တိဋ္ဌတိပိ သလ္လပတိပီ”တိ? “သစ္စံ, ဘဂဝါ”တိ. ဝိဂရဟိ ဗုဒ္ဓေါ ဘဂဝါ …ပေ…  ကထဉှိ နာမ, ဘိက္ခဝေ, ဘိက္ခုနီ ပဋိစ္ဆန္နေ ဩကာသေ ပုရိသေန သဒ္ဓိံ ဧကေနေကာ သန္တိဋ္ဌိဿတိပိ သလ္လပိဿတိပိ. နေတံ, ဘိက္ခဝေ, အပ္ပသန္နာနံ ဝါ ပသာဒါယ …ပေ…  ဧဝဉ္စ ပန, ဘိက္ခဝေ, ဘိက္ခုနိယော ဣမံ သိက္ခာပဒံ ဥဒ္ဒိသန္တု—
</Paragraph>

</Division>
<Division number="843" book="paci" e="ch" v="2" p="353">

<Paragraph number="2685" book="paci">
<Emphasis>“ယာ ပန ဘိက္ခုနီ ပဋိစ္ဆန္နေ ဩကာသေ ပုရိသေန သဒ္ဓိံ ဧကေနေကာ သန္တိဋ္ဌေယျ ဝါ သလ္လပေယျ ဝါ, ပါစိတ္တိယန်”</Emphasis>တိ. (*12*:<Emphasis>67</Emphasis>)
</Paragraph>

</Division>
<Division number="844" book="paci" e="ch" v="2" p="353">

<Paragraph number="2686" book="paci">
<Emphasis>ယာ ပနာ</Emphasis>တိ ယာ ယာဒိသာ …ပေ…  <Emphasis>ဘိက္ခုနီ</Emphasis>တိ …ပေ…  အယံ ဣမသ္မိံ အတ္ထေ အဓိပ္ပေတာ ဘိက္ခုနီတိ.
</Paragraph>

<Paragraph number="2687" book="paci">
<Emphasis>ပဋိစ္ဆန္နော</Emphasis> နာမ ဩကာသော ကုဋ္ဋေန ဝါ ကဝါဋေန ဝါ ကိလဉ္ဇေန ဝါ သာဏိပါကာရေန ဝါ ရုက္ခေန ဝါ <Emphasis>ထမ္ဘေန ဝါ ကောတ္ထဠိယာ</Emphasis> ဝါ ယေန ကေနစိ ပဋိစ္ဆန္နော ဟောတိ.
</Paragraph>

<Paragraph number="2688" book="paci">
<Emphasis>ပုရိသော</Emphasis> နာမ မနုဿပုရိသော န ယက္ခော န ပေတော န တိရစ္ဆာနဂတော ဝိညူ ပဋိဗလော သန္တိဋ္ဌိတုံ သလ္လပိတုံ.
</Paragraph>

<Paragraph number="2689" book="paci">
<Emphasis>သဒ္ဓိန်</Emphasis>တိ ဧကတော. <Emphasis>ဧကေနေကာ</Emphasis>တိ ပုရိသော စေဝ ဟောတိ ဘိက္ခုနီ စ.
</Paragraph>

<Paragraph number="2690" book="paci">
<Emphasis>သန္တိဋ္ဌေယျ ဝါ</Emphasis>တိ ပုရိသဿ ဟတ္ထပါသေ တိဋ္ဌတိ, အာပတ္တိ ပါစိတ္တိယဿ.
</Paragraph>

<Paragraph number="2691" book="paci">
<Emphasis>သလ္လပေယျ ဝါ</Emphasis>တိ ပုရိသဿ ဟတ္ထပါသေ ဌိတာ သလ္လပတိ, အာပတ္တိ ပါစိတ္တိယဿ.
</Paragraph>

<Paragraph number="2692" book="paci">
ဟတ္ထပါသံ ဝိဇဟိတွာ သန္တိဋ္ဌတိ ဝါ သလ္လပတိ ဝါ, အာပတ္တိ ဒုက္ကဋဿ. ယက္ခေန ဝါ ပေတေန ဝါ ပဏ္ဍကေန ဝါ တိရစ္ဆာနဂတမနုဿဝိဂ္ဂဟေန ဝါ သဒ္ဓိံ သန္တိဋ္ဌတိ ဝါ သလ္လပတိ ဝါ, အာပတ္တိ ဒုက္ကဋဿ.
</Paragraph>

</Division>
<Division number="845" book="paci" e="ch" v="2" p="354">

<Paragraph number="2693" book="paci">
အနာပတ္တိ—  ယော ကောစိ ဝိညူ ဒုတိယော ဟောတိ, အရဟောပေက္ခာ, အညဝိဟိတာ သန္တိဋ္ဌတိ ဝါ သလ္လပတိ ဝါ, ဥမ္မတ္တိကာယ, အာဒိကမ္မိကာယာတိ.

</Paragraph>
</Division>

<Paragraph number="2694" type="center" book="paci">
ဒုတိယသိက္ခာပဒံ နိဋ္ဌိတံ.
</Paragraph>