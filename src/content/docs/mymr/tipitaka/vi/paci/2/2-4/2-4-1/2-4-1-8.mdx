---
title: "2.4.1.8 ဥစ္စာရဆဍ္ဍနသိက္ခာပဒ"
tableOfContents: false
sidebar:
  order: 9
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="824" book="paci">

<Paragraph number="2635" book="paci">
တေန သမယေန ဗုဒ္ဓေါ ဘဂဝါ သာဝတ္ထိယံ ဝိဟရတိ ဇေတဝနေ အနာထပိဏ္ဍိကဿ အာရာမေ. တေန ခေါ ပန သမယေန အညတရော ဗြာဟ္မဏော နိဗ္ဗိဋ္ဌရာဇဘဋော “တညေဝ ဘဋပထံ ယာစိဿာမီ”တိ သီသံ နဟာယိတွာ ဘိက္ခုနုပဿယံ နိဿာယ ရာဇကုလံ ဂစ္ဆတိ. အညတရာ ဘိက္ခုနီ ကဋာဟေ ဝစ္စံ ကတွာ တိရောကုဋ္ဋေ ဆဍ္ဍေန္တီ တဿ ဗြာဟ္မဏဿ မတ္ထကေ အာသုမ္ဘိ. အထ ခေါ သော ဗြာဟ္မဏော ဥဇ္ဈာယတိ ခိယျတိ ဝိပါစေတိ—  “အဿမဏိယော ဣမာ မုဏ္ဍာ ဗန္ဓကိနိယော. ကထဉှိ နာမ ဂူထကဋာဟံ မတ္ထကေ အာသုမ္ဘိဿန္တိ. ဣမာသံ ဥပဿယံ ဈာပေဿာမီ”တိ. ဥမ္မုကံ ဂဟေတွာ ဥပဿယံ ပဝိသတိ. အညတရော ဥပါသကော ဥပဿယာ နိက္ခမန္တော အဒ္ဒသ တံ ဗြာဟ္မဏံ ဥမ္မုကံ ဂဟေတွာ ဥပဿယံ ပဝိသန္တံ. ဒိသွာန တံ ဗြာဟ္မဏံ ဧတဒဝေါစ—  “ကိဿ တွံ, ဘော, ဥမ္မုကံ ဂဟေတွာ ဥပဿယံ ပဝိသသီ”တိ? “ဣမာ မံ, ဘော, မုဏ္ဍာ ဗန္ဓကိနိယော ဂူထကဋာဟံ မတ္ထကေ အာသုမ္ဘိံသု. ဣမာသံ ဥပဿယံ ဈာပေဿာမီ”တိ. “ဂစ္ဆ, ဘော ဗြာဟ္မဏ, မင်္ဂလံ ဧတံ. သဟဿံ လစ္ဆသိ တဉ္စ ဘဋပထန်”တိ. အထ ခေါ သော ဗြာဟ္မဏော သီသံ နဟာယိတွာ ရာဇကုလံ ဂန္တွာ သဟဿံ အလတ္ထ တဉ္စ ဘဋပထံ.
</Paragraph>

<Paragraph number="2636" book="paci">
အထ ခေါ သော ဥပါသကော ဥပဿယံ ပဝိသိတွာ ဘိက္ခုနီနံ ဧတမတ္ထံ အာရောစေတွာ ပရိဘာသိ. ယာ တာ ဘိက္ခုနိယော အပ္ပိစ္ဆာ …ပေ…  တာ ဥဇ္ဈာယန္တိ ခိယျန္တိ ဝိပါစေန္တိ—  “ကထဉှိ နာမ ဘိက္ခုနိယော ဥစ္စာရံ တိရောကုဋ္ဋေ ဆဍ္ဍေဿန္တီ”တိ …ပေ…  “သစ္စံ ကိရ, ဘိက္ခဝေ, ဘိက္ခုနိယော ဥစ္စာရံ တိရောကုဋ္ဋေ ဆဍ္ဍေန္တီ”တိ? “သစ္စံ, ဘဂဝါ”တိ. ဝိဂရဟိ ဗုဒ္ဓေါ ဘဂဝါ …ပေ…  ကထဉှိ နာမ, ဘိက္ခဝေ, ဘိက္ခုနိယော ဥစ္စာရံ တိရောကုဋ္ဋေ ဆဍ္ဍေဿန္တိ. နေတံ, ဘိက္ခဝေ, အပ္ပသန္နာနံ ဝါ ပသာဒါယ …ပေ…  ဧဝဉ္စ ပန, ဘိက္ခဝေ, ဘိက္ခုနိယော ဣမံ သိက္ခာပဒံ ဥဒ္ဒိသန္တု—
</Paragraph>

</Division>
<Division number="825" book="paci">

<Paragraph number="2637" book="paci">
<Emphasis>“ယာ ပန ဘိက္ခုနီ ဥစ္စာရံ ဝါ ပဿာဝံ ဝါ သင်္ကာရံ ဝါ ဝိဃာသံ ဝါ တိရောကုဋ္ဋေ ဝါ တိရောပါကာရေ ဝါ ဆဍ္ဍေယျ ဝါ ဆဍ္ဍာပေယျ ဝါ, ပါစိတ္တိယန်”</Emphasis>တိ. (*8*:<Emphasis>63</Emphasis>)
</Paragraph>

</Division>
<Division number="826" book="paci">

<Paragraph number="2638" book="paci">
<Emphasis>ယာ ပနာ</Emphasis>တိ ယာ ယာဒိသာ …ပေ…  <Emphasis>ဘိက္ခုနီ</Emphasis>တိ …ပေ…  အယံ ဣမသ္မိံ အတ္ထေ အဓိပ္ပေတာ ဘိက္ခုနီတိ.
</Paragraph>

<Paragraph number="2639" book="paci">
<Emphasis>ဥစ္စာရော</Emphasis> နာမ ဂူထော ဝုစ္စတိ. <Emphasis>ပဿာဝေါ</Emphasis> နာမ မုတ္တံ ဝုစ္စတိ.
</Paragraph>

<Paragraph number="2640" book="paci">
<Emphasis>သင်္ကာရံ</Emphasis> နာမ ကစဝရံ ဝုစ္စတိ.
</Paragraph>

<Paragraph number="2641" book="paci">
<Emphasis>ဝိဃာသံ</Emphasis> နာမ စလကာနိ ဝါ အဋ္ဌိကာနိ ဝါ ဥစ္ဆိဋ္ဌောဒကံ ဝါ.
</Paragraph>

<Paragraph number="2642" book="paci">
<Emphasis>ကုဋ္ဋော</Emphasis> နာမ တယော ကုဋ္ဋာ—  ဣဋ္ဌကာကုဋ္ဋော, သိလာကုဋ္ဋော, ဒါရုကုဋ္ဋော.
</Paragraph>

<Paragraph number="2643" book="paci">
<Emphasis>ပါကာရော</Emphasis> နာမ တယော ပါကာရာ—  ဣဋ္ဌကာပါကာရော, သိလာပါကာရော, ဒါရုပါကာရော.
</Paragraph>

<Paragraph number="2644" book="paci">
<Emphasis>တိရောကုဋ္ဋေ</Emphasis>တိ ကုဋ္ဋဿ ပရတော. <Emphasis>တိရောပါကာရေ</Emphasis>တိ ပါကာရဿ ပရတော.
</Paragraph>

<Paragraph number="2645" book="paci">
<Emphasis>ဆဍ္ဍေယျာ</Emphasis>တိ သယံ ဆဍ္ဍေတိ, အာပတ္တိ ပါစိတ္တိယဿ.
</Paragraph>

<Paragraph number="2646" book="paci">
<Emphasis>ဆဍ္ဍာပေယျာ</Emphasis>တိ အညံ အာဏာပေတိ, အာပတ္တိ ဒုက္ကဋဿ. သကိံ အာဏတ္တာ ဗဟုကမ္ပိ ဆဍ္ဍေတိ, အာပတ္တိ ပါစိတ္တိယဿ.
</Paragraph>

</Division>
<Division number="827" book="paci">

<Paragraph number="2647" book="paci">
အနာပတ္တိ—  ဩလောကေတွာ ဆဍ္ဍေတိ, အဝဠဉ္ဇေ ဆဍ္ဍေတိ, ဥမ္မတ္တိကာယ, အာဒိကမ္မိကာယာတိ.

</Paragraph>
</Division>

<Paragraph number="2648" type="center" book="paci">
အဋ္ဌမသိက္ခာပဒံ နိဋ္ဌိတံ.
</Paragraph>