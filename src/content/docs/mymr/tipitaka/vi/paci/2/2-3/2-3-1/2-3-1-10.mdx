---
title: "2.3.1.10 ပုဂ္ဂလိကစေတာပနသိက္ခာပဒ"
tableOfContents: false
sidebar:
  order: 10
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="778" book="paci" e="ch" v="2" p="333">

<Paragraph number="2529" book="paci">
တေန သမယေန ဗုဒ္ဓေါ ဘဂဝါ သာဝတ္ထိယံ ဝိဟရတိ ဇေတဝနေ အနာထပိဏ္ဍိကဿ အာရာမေ. တေန ခေါ ပန သမယေန ထုလ္လနန္ဒာ ဘိက္ခုနီ ဗဟုဿုတာ ဟောတိ ဘာဏိကာ ဝိသာရဒါ ပဋ္ဋာ ဓမ္မိံ ကထံ ကာတုံ. ဗဟူ မနုဿာ ထုလ္လနန္ဒံ ဘိက္ခုနိံ ပယိရုပါသန္တိ. တေန ခေါ ပန သမယေန ထုလ္လနန္ဒာယ ဘိက္ခုနိယာ ပရိဝေဏံ ဥန္ဒြိယတိ. မနုဿာ ထုလ္လနန္ဒံ ဘိက္ခုနိံ ဧတဒဝေါစုံ—  “ကိဿိဒံ တေ, အယျေ, ပရိဝေဏံ ဥန္ဒြိယတီ”တိ? “နတ္ထာဝုသော, ဒါယကာ, နတ္ထိ ကာရကာ”တိ. အထ ခေါ တေ မနုဿာ ထုလ္လနန္ဒာယ ဘိက္ခုနိယာ ပရိဝေဏတ္ထာယ ဆန္ဒကံ သင်္ဃရိတွာ ထုလ္လနန္ဒာယ ဘိက္ခုနိယာ ပရိက္ခာရံ အဒံသု. ထုလ္လနန္ဒာ ဘိက္ခုနီ တေန စ ပရိက္ခာရေန သယမ္ပိ ယာစိတွာ ဘေသဇ္ဇံ စေတာပေတွာ ပရိဘုဉ္ဇိ.
</Paragraph>

<Paragraph number="2530" book="paci">
မနုဿာ ဇာနိတွာ ဥဇ္ဈာယန္တိ ခိယျန္တိ ဝိပါစေန္တိ—  “ကထဉှိ နာမ အယျာ ထုလ္လနန္ဒာ အညဒတ္ထိကေန ပရိက္ခာရေန အညုဒ္ဒိသိကေန ပုဂ္ဂလိကေန သညာစိကေန အညံ စေတာပေဿတီ”တိ …ပေ…  “သစ္စံ ကိရ, ဘိက္ခဝေ, ထုလ္လနန္ဒာ ဘိက္ခုနီ အညဒတ္ထိကေန ပရိက္ခာရေန အညုဒ္ဒိသိကေန ပုဂ္ဂလိကေန သညာစိကေန အညံ စေတာပေတီ”တိ? “သစ္စံ, ဘဂဝါ”တိ. ဝိဂရဟိ ဗုဒ္ဓေါ ဘဂဝါ …ပေ…  ကထဉှိ နာမ, ဘိက္ခဝေ, ထုလ္လနန္ဒာ ဘိက္ခုနီ အညဒတ္ထိကေန ပရိက္ခာရေန အညုဒ္ဒိသိကေန ပုဂ္ဂလိကေန သညာစိကေန အညံ စေတာပေဿတိ. နေတံ, ဘိက္ခဝေ, အပ္ပသန္နာနံ ဝါ ပသာဒါယ …ပေ…  ဧဝဉ္စ ပန, ဘိက္ခဝေ, ဘိက္ခုနိယော ဣမံ သိက္ခာပဒံ ဥဒ္ဒိသန္တု—
</Paragraph>

</Division>
<Division number="779" book="paci" e="ch" v="2" p="334">

<Paragraph number="2531" book="paci">
<Emphasis>“ယာ ပန ဘိက္ခုနီ အညဒတ္ထိကေန ပရိက္ခာရေန အညုဒ္ဒိသိကေန ပုဂ္ဂလိကေန သညာစိကေန အညံ စေတာပေယျ, နိဿဂ္ဂိယံ ပါစိတ္တိယန်”</Emphasis>တိ. (*10*:<Emphasis>35</Emphasis>)
</Paragraph>

</Division>
<Division number="780" book="paci" e="ch" v="2" p="334">

<Paragraph number="2532" book="paci">
<Emphasis>ယာ ပနာ</Emphasis>တိ ယာ ယာဒိသာ …ပေ…  ဘိက္ခုနီတိ …ပေ…  အယံ ဣမသ္မိံ အတ္ထေ အဓိပ္ပေတာ ဘိက္ခုနီတိ.
</Paragraph>

<Paragraph number="2533" book="paci">
<Emphasis>အညဒတ္ထိကေန ပရိက္ခာရေန အညုဒ္ဒိသိကေနာ</Emphasis>တိ အညဿတ္ထာယ ဒိန္နေန.
</Paragraph>

<Paragraph number="2534" book="paci">
<Emphasis>ပုဂ္ဂလိကေနာ</Emphasis>တိ ဧကာယ ဘိက္ခုနိယာ, န သံဃဿ, န ဂဏဿ.
</Paragraph>

<Paragraph number="2535" book="paci">
<Emphasis>သညာစိကေနာ</Emphasis>တိ သယံ ယာစိတွာ.
</Paragraph>

<Paragraph number="2536" book="paci">
<Emphasis>အညံ စေတာပေယျာ</Emphasis>တိ ယံအတ္ထာယ ဒိန္နံ တံ ဌပေတွာ အညံ စေတာပေတိ, ပယောဂေ ဒုက္ကဋံ. ပဋိလာဘေန နိဿဂ္ဂိယံ ဟောတိ. နိဿဇ္ဇိတဗ္ဗံ သံဃဿ ဝါ ဂဏဿ ဝါ ဧကဘိက္ခုနိယာ ဝါ. ဧဝဉ္စ ပန, ဘိက္ခဝေ, နိဿဇ္ဇိတဗ္ဗံ …ပေ…  “ဣဒံ မေ, အယျေ, အညဒတ္ထိကေန ပရိက္ခာရေန အညုဒ္ဒိသိကေန ပုဂ္ဂလိကေန သညာစိကေန အညံ စေတာပိတံ နိဿဂ္ဂိယံ, ဣမာဟံ သံဃဿ နိဿဇ္ဇာမီ”တိ …ပေ…  ဒဒေယျာ”တိ …ပေ…  ဒဒေယျုန်”တိ …ပေ…  အယျာယ ဒမ္မီ”တိ.
</Paragraph>

</Division>
<Division number="781" book="paci" e="ch" v="2" p="334">

<Paragraph number="2537" book="paci">
အညဒတ္ထိကေ အညဒတ္ထိကသညာ အညံ စေတာပေတိ, နိဿဂ္ဂိယံ ပါစိတ္တိယံ. အညဒတ္ထိကေ ဝေမတိကာ အညံ စေတာပေတိ, နိဿဂ္ဂိယံ ပါစိတ္တိယံ. အညဒတ္ထိကေ အနညဒတ္ထိကသညာ အညံ စေတာပေတိ, နိဿဂ္ဂိယံ ပါစိတ္တိယံ. နိဿဋ္ဌံ ပဋိလဘိတွာ ယထာဒါနေ ဥပနေတဗ္ဗံ.
</Paragraph>

<Paragraph number="2538" book="paci">
အနညဒတ္ထိကေ အညဒတ္ထိကသညာ, အာပတ္တိ ဒုက္ကဋဿ. အနညဒတ္ထိကေ ဝေမတိကာ, အာပတ္တိ ဒုက္ကဋဿ. အနညဒတ္ထိကေ အနညဒတ္ထိကသညာ, အနာပတ္တိ.
</Paragraph>

</Division>
<Division number="782" book="paci" e="ch" v="2" p="334">

<Paragraph number="2539" book="paci">
အနာပတ္တိ—  သေသကံ ဥပနေတိ, သာမိကေ အပလောကေတွာ ဥပနေတိ, အာပဒါသု, ဥမ္မတ္တိကာယ, အာဒိကမ္မိကာယာတိ.

</Paragraph>
</Division>

<Paragraph number="2540" type="center" book="paci">
ဒသမသိက္ခာပဒံ နိဋ္ဌိတံ.
</Paragraph>