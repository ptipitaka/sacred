---
title: "2.4.7.10 ဒုတိယသဟဇီဝိနီသိက္ခာပဒ"
tableOfContents: false
sidebar:
  order: 2
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="1115" book="paci">

<Paragraph number="3285" book="paci">
တေန သမယေန ဗုဒ္ဓေါ ဘဂဝါ သာဝတ္ထိယံ ဝိဟရတိ ဇေတဝနေ အနာထပိဏ္ဍိကဿ အာရာမေ. တေန ခေါ ပန သမယေန ထုလ္လနန္ဒာ ဘိက္ခုနီ သဟဇီဝိနိံ ဝုဋ္ဌာပေတွာ နေဝ ဝူပကာသေတိ န ဝူပကာသာပေတိ. သာမိကော အဂ္ဂဟေသိ.
</Paragraph>

<Paragraph number="3286" book="paci">
ယာ တာ ဘိက္ခုနိယော အပ္ပိစ္ဆာ …ပေ…  တာ ဥဇ္ဈာယန္တိ ခိယျန္တိ ဝိပါစေန္တိ—  “ကထဉှိ နာမ အယျာ ထုလ္လနန္ဒာ သဟဇီဝိနိံ ဝုဋ္ဌာပေတွာ နေဝ ဝူပကာသေဿတိ န ဝူပကာသာပေဿတိ, သာမိကော အဂ္ဂဟေသိ. သစာယံ ဘိက္ခုနီ ပက္ကန္တာ အဿ, န စ သာမိကော ဂဏှေယျာ”တိ …ပေ…  “သစ္စံ ကိရ, ဘိက္ခဝေ, ထုလ္လနန္ဒာ ဘိက္ခုနီ သဟဇီဝိနိံ ဝုဋ္ဌာပေတွာ နေဝ ဝူပကာသေတိ န ဝူပကာသာပေတိ, သာမိကော အဂ္ဂဟေသီ”တိ? “သစ္စံ, ဘဂဝါ”တိ. ဝိဂရဟိ ဗုဒ္ဓေါ ဘဂဝါ …ပေ…  ကထဉှိ နာမ, ဘိက္ခဝေ, ထုလ္လနန္ဒာ ဘိက္ခုနီ သဟဇီဝိနိံ ဝုဋ္ဌာပေတွာ နေဝ ဝူပကာသေဿတိ န ဝူပကာသာပေဿတိ, သာမိကော အဂ္ဂဟေသိ. နေတံ, ဘိက္ခဝေ, အပ္ပသန္နာနံ ဝါ ပသာဒါယ …ပေ…  ဧဝဉ္စ ပန, ဘိက္ခဝေ, ဘိက္ခုနိယော ဣမံ သိက္ခာပဒံ ဥဒ္ဒိသန္တု—
</Paragraph>

</Division>
<Division number="1116" book="paci">

<Paragraph number="3287" book="paci">
<Emphasis>“ယာ ပန ဘိက္ခုနီ သဟဇီဝိနိံ ဝုဋ္ဌာပေတွာ နေဝ ဝူပကာသေယျ န ဝူပကာသာပေယျ အန္တမသော ဆပ္ပဉ္စယောဇနာနိပိ, ပါစိတ္တိယန်”</Emphasis>တိ. (*70*:<Emphasis>125</Emphasis>)
</Paragraph>

</Division>
<Division number="1117" book="paci">

<Paragraph number="3288" book="paci">
<Emphasis>ယာ ပနာ</Emphasis>တိ ယာ ယာဒိသာ …ပေ…  <Emphasis>ဘိက္ခုနီ</Emphasis>တိ …ပေ…  အယံ ဣမသ္မိံ အတ္ထေ အဓိပ္ပေတာ ဘိက္ခုနီတိ.
</Paragraph>

<Paragraph number="3289" book="paci">
<Emphasis>သဟဇီဝိနီ</Emphasis> နာမ သဒ္ဓိဝိဟာရိနီ ဝုစ္စတိ. <Emphasis>ဝုဋ္ဌာပေတွာ</Emphasis>တိ ဥပသမ္ပာဒေတွာ. <Emphasis>နေဝ</Emphasis> <Emphasis>ဝူပကာသေယျာ</Emphasis>တိ န သယံ ဝူပကာသေယျ. <Emphasis>န ဝူပကာသာပေယျာ</Emphasis>တိ န အညံ အာဏာပေယျ. “နေဝ ဝူပကာသေဿာမိ န ဝူပကာသာပေဿာမိ အန္တမသော ဆပ္ပဉ္စယောဇနာနိပီ”တိ ဓုရံ နိက္ခိတ္တမတ္တေ အာပတ္တိ ပါစိတ္တိယဿ.
</Paragraph>

</Division>
<Division number="1118" book="paci">

<Paragraph number="3290" book="paci">
အနာပတ္တိ—  သတိ အန္တရာယေ, ပရိယေသိတွာ ဒုတိယိကံ ဘိက္ခုနိံ န လဘတိ, ဂိလာနာယ, အာပဒါသု, ဥမ္မတ္တိကာယ, အာဒိကမ္မိကာယာတိ.

</Paragraph>
</Division>

<Paragraph number="3291" type="center" book="paci">
ဒသမသိက္ခာပဒံ နိဋ္ဌိတံ.

  
ဂဗ္ဘိနိဝဂ္ဂေါ သတ္တမော.
</Paragraph>