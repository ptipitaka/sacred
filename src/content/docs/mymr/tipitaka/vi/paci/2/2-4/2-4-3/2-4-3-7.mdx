---
title: 2.4.3.7 ပဋိဗာဟနသိက္ခာပဒ
tableOfContents: false
sidebar:
  order: 7
type: tipitaka
basket: vi
book: paci
review:
  current: review
  updated: '2025-10-22T11:23:28.760920'
  updated_by: ''
  notes: ''
  history:
  - state: review
    date: '2025-10-22T11:23:28.760920'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="911" book="paci" e="ch" v="2" p="373">

<Paragraph number="2842" book="paci">
တေန သမယေန ဗုဒ္ဓေါ ဘဂဝါ သာဝတ္ထိယံ ဝိဟရတိ ဇေတဝနေ အနာထပိဏ္ဍိကဿ အာရာမေ. တေန ခေါ ပန သမယေန ဘိက္ခုနိသံဃဿ အကာလစီဝရံ ဥပ္ပန္နံ ဟောတိ. အထ ခေါ ဘိက္ခုနိသံဃော တံ စီဝရံ ဘာဇေတုကာမော သန္နိပတိ. တေန ခေါ ပန သမယေန ထုလ္လနန္ဒာယ ဘိက္ခုနိယာ အန္တေဝါသိနိယော ဘိက္ခုနိယော ပက္ကန္တာ ဟောန္တိ. ထုလ္လနန္ဒာ ဘိက္ခုနီ တာ ဘိက္ခုနိယော ဧတဒဝေါစ—  “အယျေ, ဘိက္ခုနိယော ပက္ကန္တာ, န တာဝ စီဝရံ ဘာဇီယိဿတီ”တိ. စီဝရဝိဘင်္ဂံ ပဋိဗာဟိ. ဘိက္ခုနိယော န တာဝ စီဝရံ ဘာဇီယိဿတီတိ ပက္ကမိံသု. ထုလ္လနန္ဒာ ဘိက္ခုနီ အန္တေဝါသိနီသု ဘိက္ခုနီသု အာဂတာသု တံ စီဝရံ ဘာဇာပေသိ.
</Paragraph>

<Paragraph number="2843" book="paci">
ယာ တာ ဘိက္ခုနိယော အပ္ပိစ္ဆာ …ပေ…  တာ ဥဇ္ဈာယန္တိ ခိယျန္တိ ဝိပါစေန္တိ—  “ကထဉှိ နာမ အယျာ ထုလ္လနန္ဒာ ဓမ္မိကံ စီဝရဝိဘင်္ဂံ ပဋိဗာဟိဿတီ”တိ …ပေ…  “သစ္စံ ကိရ, ဘိက္ခဝေ, ထုလ္လနန္ဒာ ဘိက္ခုနီ ဓမ္မိကံ စီဝရဝိဘင်္ဂံ ပဋိဗာဟတီ”တိ? “သစ္စံ, ဘဂဝါ”တိ. ဝိဂရဟိ ဗုဒ္ဓေါ ဘဂဝါ …ပေ…  ကထဉှိ နာမ, ဘိက္ခဝေ, ထုလ္လနန္ဒာ ဘိက္ခုနီ ဓမ္မိကံ စီဝရဝိဘင်္ဂံ ပဋိဗာဟိဿတိ. နေတံ, ဘိက္ခဝေ, အပ္ပသန္နာနံ ဝါ ပသာဒါယ …ပေ…  ဧဝဉ္စ ပန, ဘိက္ခဝေ, ဘိက္ခုနိယော ဣမံ သိက္ခာပဒံ ဥဒ္ဒိသန္တု—
</Paragraph>

</Division>
<Division number="912" book="paci" e="ch" v="2" p="373">

<Paragraph number="2844" book="paci">
<Emphasis>“ယာ ပန ဘိက္ခုနီ ဓမ္မိကံ စီဝရဝိဘင်္ဂံ</Emphasis> <Emphasis>ပဋိဗာဟေယျ, ပါစိတ္တိယန်”</Emphasis>တိ. (*27*:<Emphasis>82</Emphasis>)
</Paragraph>

</Division>
<Division number="913" book="paci" e="ch" v="2" p="373">

<Paragraph number="2845" book="paci">
<Emphasis>ယာ ပနာ</Emphasis>တိ ယာ ယာဒိသာ …ပေ…  <Emphasis>ဘိက္ခုနီ</Emphasis>တိ …ပေ…  အယံ ဣမသ္မိံ အတ္ထေ အဓိပ္ပေတာ ဘိက္ခုနီတိ.
</Paragraph>

<Paragraph number="2846" book="paci">
<Emphasis>ဓမ္မိကော</Emphasis> နာမ စီဝရဝိဘင်္ဂေါ သမဂ္ဂေါ ဘိက္ခုနိသံဃော သန္နိပတိတွာ ဘာဇေတိ.
</Paragraph>

<Paragraph number="2847" book="paci">
<Emphasis>ပဋိဗာဟေယျာ</Emphasis>တိ ကထံ ဣမံ စီဝရံ န ဘာဇေယျာတိ ပဋိဗာဟတိ, အာပတ္တိ ပါစိတ္တိယဿ.
</Paragraph>

</Division>
<Division number="914" book="paci" e="ch" v="2" p="374">

<Paragraph number="2848" book="paci">
ဓမ္မိကေ ဓမ္မိကသညာ ပဋိဗာဟတိ, အာပတ္တိ ပါစိတ္တိယဿ. ဓမ္မိကေ ဝေမတိကာ ပဋိဗာဟတိ, အာပတ္တိ ဒုက္ကဋဿ. ဓမ္မိကေ အဓမ္မိကသညာ ပဋိဗာဟတိ, အနာပတ္တိ. အဓမ္မိကေ ဓမ္မိကသညာ, အာပတ္တိ ဒုက္ကဋဿ. အဓမ္မိကေ ဝေမတိကာ, အာပတ္တိ ဒုက္ကဋဿ. အဓမ္မိကေ အဓမ္မိကသညာ, အနာပတ္တိ.
</Paragraph>

</Division>
<Division number="915" book="paci" e="ch" v="2" p="374">

<Paragraph number="2849" book="paci">
အနာပတ္တိ—  အာနိသံသံ ဒဿေတွာ ပဋိဗာဟတိ, ဥမ္မတ္တိကာယ, အာဒိကမ္မိကာယာတိ.

</Paragraph>
</Division>

<Paragraph number="2850" type="center" book="paci">
သတ္တမသိက္ခာပဒံ နိဋ္ဌိတံ.
</Paragraph>