---
title: 2.2.4 ဥက္ခိတ္တကဩသာရဏသိက္ခာပဒ
tableOfContents: false
sidebar:
  order: 4
type: tipitaka
basket: vi
book: paci
review:
  current: review
  updated: '2025-10-22T11:23:24.758259'
  updated_by: ''
  notes: ''
  history:
  - state: review
    date: '2025-10-22T11:23:24.758259'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="694" book="paci" e="ch" v="2" p="297">

<Paragraph number="2272" book="paci">
တေန သမယေန ဗုဒ္ဓေါ ဘဂဝါ သာဝတ္ထိယံ ဝိဟရတိ ဇေတဝနေ အနာထပိဏ္ဍိကဿ အာရာမေ. တေန ခေါ ပန သမယေန စဏ္ဍကာဠီ ဘိက္ခုနီ ဘဏ္ဍနကာရိကာ ဟောတိ ကလဟကာရိကာ ဝိဝါဒကာရိကာ ဘဿကာရိကာ သံဃေ အဓိကရဏကာရိကာ. ထုလ္လနန္ဒာ ဘိက္ခုနီ တဿာ ကမ္မေ ကရီယမာနေ ပဋိက္ကောသတိ. တေန ခေါ ပန သမယေန ထုလ္လနန္ဒာ ဘိက္ခုနီ ဂါမကံ အဂမာသိ ကေနစိဒေဝ ကရဏီယေန. အထ ခေါ ဘိက္ခုနိသံဃော—  “ထုလ္လနန္ဒာ ဘိက္ခုနီ ပက္ကန္တာ”တိ, စဏ္ဍကာဠိံ ဘိက္ခုနိံ အာပတ္တိယာ အဒဿနေ ဥက္ခိပိ. ထုလ္လနန္ဒာ ဘိက္ခုနီ ဂါမကေ တံ ကရဏီယံ တီရေတွာ ပုနဒေဝ သာဝတ္ထိံ ပစ္စာဂစ္ဆိ. စဏ္ဍကာဠီ ဘိက္ခုနီ ထုလ္လနန္ဒာယ ဘိက္ခုနိယာ အာဂစ္ဆန္တိယာ နေဝ အာသနံ ပညပေသိ န ပါဒေါဒကံ ပါဒပီဌံ ပါဒကဌလိကံ ဥပနိက္ခိပိ န ပစ္စုဂ္ဂန္တွာ ပတ္တစီဝရံ ပဋိဂ္ဂဟေသိ န ပါနီယေန အာပုစ္ဆိ. ထုလ္လနန္ဒာ ဘိက္ခုနီ စဏ္ဍကာဠိံ ဘိက္ခုနိံ ဧတဒဝေါစ—  “ကိဿ တွံ, အယျေ, မယိ အာဂစ္ဆန္တိယာ နေဝ အာသနံ ပညပေသိ န ပါဒေါဒကံ ပါဒပီဌံ ပါဒကဌလိကံ ဥပနိက္ခိပိ န ပစ္စုဂ္ဂန္တွာ ပတ္တစီဝရံ ပဋိဂ္ဂဟေသိ န ပါနီယေန အာပုစ္ဆီ”တိ? “ဧဝဉှေတံ, အယျေ, ဟောတိ ယထာ တံ အနာထာယာ”တိ. “ကိဿ ပန တွံ, အယျေ, အနာထာ”တိ? “ဣမာ မံ, အယျေ, ဘိက္ခုနိယော—  ‘အယံ အနာထာ အပ္ပညာတာ, နတ္ထိ ဣမိဿာ ကာစိ ပဋိဝတ္တာ’တိ, အာပတ္တိယာ အဒဿနေ ဥက္ခိပိံသူ”တိ.
</Paragraph>

<Paragraph number="2273" book="paci">
ထုလ္လနန္ဒာ ဘိက္ခုနီ—  “ဗာလာ ဧတာ အဗျတ္တာ ဧတာ, နေဝ ဇာနန္တိ ကမ္မံ ဝါ ကမ္မဒေါသံ ဝါ ကမ္မဝိပတ္တိံ ဝါ ကမ္မသမ္ပတ္တိံ ဝါ. မယံ ခေါ ဇာနာမ ကမ္မမ္ပိ ကမ္မဒေါသမ္ပိ ကမ္မဝိပတ္တိမ္ပိ ကမ္မသမ္ပတ္တိမ္ပိ. မယံ ခေါ အကတံ ဝါ ကမ္မံ ကာရေယျာမ ကတံ ဝါ ကမ္မံ ကောပေယျာမာ”တိ, လဟုံ လဟုံ ဘိက္ခုနိသံဃံ သန္နိပါတေတွာ စဏ္ဍကာဠိံ ဘိက္ခုနိံ ဩသာရေသိ.
</Paragraph>

<Paragraph number="2274" book="paci">
ယာ တာ ဘိက္ခုနိယော အပ္ပိစ္ဆာ …ပေ…  တာ ဥဇ္ဈာယန္တိ ခိယျန္တိ ဝိပါစေန္တိ—  “ကထဉှိ နာမ အယျာ ထုလ္လနန္ဒာ သမဂ္ဂေန သံဃေန ဥက္ခိတ္တံ ဘိက္ခုနိံ ဓမ္မေန ဝိနယေန သတ္ထုသာသနေန အနပလောကေတွာ ကာရကသံဃံ အနညာယ ဂဏဿ ဆန္ဒံ ဩသာရေဿတီ”တိ …ပေ…  “သစ္စံ ကိရ, ဘိက္ခဝေ, ထုလ္လနန္ဒာ ဘိက္ခုနီ သမဂ္ဂေန သံဃေန ဥက္ခိတ္တံ ဘိက္ခုနိံ ဓမ္မေန ဝိနယေန သတ္ထုသာသနေန အနပလောကေတွာ ကာရကသံဃံ အနညာယ ဂဏဿ ဆန္ဒံ ဩသာရေတီ”တိ? “သစ္စံ, ဘဂဝါ”တိ. ဝိဂရဟိ ဗုဒ္ဓေါ ဘဂဝါ …ပေ…  ကထဉှိ နာမ, ဘိက္ခဝေ, ထုလ္လနန္ဒာ ဘိက္ခုနီ သမဂ္ဂေန သံဃေန ဥက္ခိတ္တံ ဘိက္ခုနိံ ဓမ္မေန ဝိနယေန သတ္ထုသာသနေန အနပလောကေတွာ ကာရကသံဃံ အနညာယ ဂဏဿ ဆန္ဒံ ဩသာရေဿတိ. နေတံ, ဘိက္ခဝေ, အပ္ပသန္နာနံ ဝါ ပသာဒါယ …ပေ…  ဧဝဉ္စ ပန, ဘိက္ခဝေ, ဘိက္ခုနိယော ဣမံ သိက္ခာပဒံ ဥဒ္ဒိသန္တု—
</Paragraph>

</Division>
<Division number="695" book="paci" e="ch" v="2" p="298">

<Paragraph number="2275" book="paci">
<Emphasis>“ယာ ပန ဘိက္ခုနီ သမဂ္ဂေန သံဃေန ဥက္ခိတ္တံ ဘိက္ခုနိံ ဓမ္မေန ဝိနယေန သတ္ထုသာသနေန အနပလောကေတွာ ကာရကသံဃံ အနညာယ ဂဏဿ ဆန္ဒံ ဩသာရေယျ, အယမ္ပိ ဘိက္ခုနီ ပဌမာပတ္တိကံ ဓမ္မံ အာပန္နာ နိဿာရဏီယံ သံဃာဒိသေသန်”</Emphasis>တိ. (*4*:<Emphasis>12</Emphasis>)
</Paragraph>

</Division>
<Division number="696" book="paci" e="ch" v="2" p="298">

<Paragraph number="2276" book="paci">
<Emphasis>ယာ ပနာ</Emphasis>တိ ယာ ယာဒိသာ …ပေ…  <Emphasis>ဘိက္ခုနီ</Emphasis>တိ …ပေ…  အယံ ဣမသ္မိံ အတ္ထေ အဓိပ္ပေတာ ဘိက္ခုနီတိ.
</Paragraph>

<Paragraph number="2277" book="paci">
<Emphasis>သမဂ္ဂေါ</Emphasis> နာမ <Emphasis>သံဃော</Emphasis> သမာနသံဝါသကော သမာနသီမာယံ ဌိတော.
</Paragraph>

<Paragraph number="2278" book="paci">
<Emphasis>ဥက္ခိတ္တာ</Emphasis> နာမ အာပတ္တိယာ အဒဿနေ ဝါ အပ္ပဋိကမ္မေ ဝါ အပ္ပဋိနိဿဂ္ဂေ ဝါ ဥက္ခိတ္တာ.
</Paragraph>

<Paragraph number="2279" book="paci">
<Emphasis>ဓမ္မေန ဝိနယေနာ</Emphasis>တိ ယေန ဓမ္မေန ယေန ဝိနယေန.
</Paragraph>

<Paragraph number="2280" book="paci">
<Emphasis>သတ္ထုသာသနေနာ</Emphasis>တိ ဇိနသာသနေန ဗုဒ္ဓသာသနေန.
</Paragraph>

<Paragraph number="2281" book="paci">
<Emphasis>အနပလောကေတွာ ကာရကသံဃန်</Emphasis>တိ ကမ္မကာရကသံဃံ အနာပုစ္ဆာ.
</Paragraph>

<Paragraph number="2282" book="paci">
<Emphasis>အနညာယ ဂဏဿ ဆန္ဒန်</Emphasis>တိ ဂဏဿ ဆန္ဒံ အဇာနိတွာ.
</Paragraph>

<Paragraph number="2283" book="paci">
“ဩသာရေဿာမီ”တိ ဂဏံ ဝါ ပရိယေသတိ, သီမံ ဝါ သမ္မန္နတိ, အာပတ္တိ ဒုက္ကဋဿ. ဉတ္တိယာ ဒုက္ကဋံ, ဒွီဟိ ကမ္မဝါစာဟိ ထုလ္လစ္စယာ, ကမ္မဝါစာပရိယောသာနေ အာပတ္တိ သံဃာဒိသေသဿ.
</Paragraph>

<Paragraph number="2284" book="paci">
<Emphasis>အယမ္ပီ</Emphasis>တိ ပုရိမာယော ဥပါဒါယ ဝုစ္စတိ.
</Paragraph>

<Paragraph number="2285" book="paci">
<Emphasis>ပဌမာပတ္တိကန်</Emphasis>တိ သဟ ဝတ္ထုဇ္ဈာစာရာ အာပဇ္ဇတိ အသမနုဘာသနာယ.
</Paragraph>

<Paragraph number="2286" book="paci">
<Emphasis>နိဿာရဏီယန်</Emphasis>တိ သံဃမှာ နိဿာရီယတိ.
</Paragraph>

<Paragraph number="2287" book="paci">
<Emphasis>သံဃာဒိသေသော</Emphasis>တိ …ပေ…  တေနပိ ဝုစ္စတိ သံဃာဒိသေသောတိ.
</Paragraph>

</Division>
<Division number="697" book="paci" e="ch" v="2" p="299">

<Paragraph number="2288" book="paci">
ဓမ္မကမ္မေ ဓမ္မကမ္မသညာ ဩသာရေတိ, အာပတ္တိ သံဃာဒိသေသဿ. ဓမ္မကမ္မေ ဝေမတိကာ ဩသာရေတိ အာပတ္တိ သံဃာဒိသေသဿ. ဓမ္မကမ္မေ အဓမ္မကမ္မသညာ ဩသာရေတိ, အာပတ္တိ သံဃာဒိသေသဿ.
</Paragraph>

<Paragraph number="2289" book="paci">
အဓမ္မကမ္မေ ဓမ္မကမ္မသညာ, အာပတ္တိ ဒုက္ကဋဿ. အဓမ္မကမ္မေ ဝေမတိကာ, အာပတ္တိ ဒုက္ကဋဿ. အဓမ္မကမ္မေ အဓမ္မကမ္မသညာ, အာပတ္တိ ဒုက္ကဋဿ.
</Paragraph>

</Division>
<Division number="698" book="paci" e="ch" v="2" p="299">

<Paragraph number="2290" book="paci">
အနာပတ္တိ—  ကမ္မကာရကသံဃံ အပလောကေတွာ ဩသာရေတိ, ဂဏဿ ဆန္ဒံ ဇာနိတွာ ဩသာရေတိ, ဝတ္တေ ဝတ္တန္တိံ ဩသာရေတိ, အသန္တေ ကမ္မကာရကသံဃေ ဩသာရေတိ, ဥမ္မတ္တိကာယ, အာဒိကမ္မိကာယာတိ.

</Paragraph>
</Division>

<Paragraph number="2291" type="center" book="paci">
စတုတ္ထသံဃာဒိသေသသိက္ခာပဒံ နိဋ္ဌိတံ.
</Paragraph>