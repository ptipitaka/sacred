---
title: 4.1 အဖာသုကဝိဟာရ
tableOfContents: false
sidebar:
  order: 1
type: tipitaka
basket: vi
book: vi-maha
review:
  current: review
  updated: '2025-10-22T11:23:43.222181'
  updated_by: ''
  notes: ''
  history:
  - state: review
    date: '2025-10-22T11:23:43.222181'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="209" book="vi-maha" e="ch" v="3" p="220">

<Paragraph number="953" book="vi-maha">
တေန သမယေန ဗုဒ္ဓေါ ဘဂဝါ သာဝတ္ထိယံ ဝိဟရတိ ဇေတဝနေ အနာထပိဏ္ဍိကဿ အာရာမေ. တေန ခေါ ပန သမယေန သမ္ဗဟုလာ သန္ဒိဋ္ဌာ သမ္ဘတ္တာ ဘိက္ခူ ကောသလေသု ဇနပဒေ အညတရသ္မိံ အာဝါသေ ဝဿံ ဥပဂစ္ဆိံသု. အထ ခေါ တေသံ ဘိက္ခူနံ ဧတဒဟောသိ—  “ကေန နု ခေါ မယံ ဥပါယေန သမဂ္ဂါ သမ္မောဒမာနာ အဝိဝဒမာနာ ဖာသုကံ ဝဿံ ဝသေယျာမ, န စ ပိဏ္ဍကေန ကိလမေယျာမာ”တိ. အထ ခေါ တေသံ ဘိက္ခူနံ ဧတဒဟောသိ—  “သစေ ခေါ မယံ အညမညံ နေဝ အာလပေယျာမ န သလ္လပေယျာမ—  ယော ပဌမံ ဂါမတော ပိဏ္ဍာယ ပဋိက္ကမေယျ သော အာသနံ ပညပေယျ, ပါဒေါဒကံ ပါဒပီဌံ ပါဒကထလိကံ ဥပနိက္ခိပေယျ, အဝက္ကာရပါတိံ ဓောဝိတွာ ဥပဋ္ဌာပေယျ, ပါနီယံ ပရိဘောဇနီယံ ဥပဋ္ဌာပေယျ; ယော ပစ္ဆာ ဂါမတော ပိဏ္ဍာယ ပဋိက္ကမေယျ, သစဿ ဘုတ္တာဝသေသော, သစေ အာကင်္ခေယျ ဘုဉ္ဇေယျ, နော စေ အာကင်္ခေယျ အပ္ပဟရိတေ ဝါ ဆဍ္ဍေယျ, အပ္ပါဏကေ ဝါ ဥဒကေ ဩပိလာပေယျ; သော အာသနံ ဥဒ္ဓရေယျ, ပါဒေါဒကံ ပါဒပီဌံ ပါဒကထလိကံ ပဋိသာမေယျ, အဝက္ကာရပါတိံ ဓောဝိတွာ ပဋိသာမေယျ, ပါနီယံ ပရိဘောဇနီယံ ပဋိသာမေယျ, ဘတ္တဂ္ဂံ သမ္မဇ္ဇေယျ; ယော ပဿေယျ ပါနီယဃဋံ ဝါ ပရိဘောဇနီယဃဋံ ဝါ ဝစ္စဃဋံ ဝါ ရိတ္တံ တုစ္ဆံ သော ဥပဋ္ဌာပေယျ; သစဿ ဟောတိ အဝိသယှံ, ဟတ္ထဝိကာရေန ဒုတိယံ အာမန္တေတွာ ဟတ္ထဝိလင်္ဃကေန ဥပဋ္ဌာပေယျ; န တွေဝ တပ္ပစ္စယာ ဝါစံ ဘိန္ဒေယျ—  ဧဝံ ခေါ မယံ သမဂ္ဂါ သမ္မောဒမာနာ အဝိဝဒမာနာ ဖာသုကံ ဝဿံ ဝသေယျာမ, န စ ပိဏ္ဍကေန ကိလမေယျာမာ”တိ.
</Paragraph>

<Paragraph number="954" book="vi-maha">
အထ ခေါ တေ ဘိက္ခူ အညမညံ နေဝ အာလပိံသု, န သလ္လပိံသု. ယော ပဌမံ ဂါမတော ပိဏ္ဍာယ ပဋိက္ကမတိ, သော အာသနံ ပညပေတိ, ပါဒေါဒကံ ပါဒပီဌံ ပါဒကထလိကံ ဥပနိက္ခိပတိ, အဝက္ကာရပါတိံ ဓောဝိတွာ ဥပဋ္ဌာပေတိ, ပါနီယံ ပရိဘောဇနီယံ ဥပဋ္ဌာပေတိ. ယော ပစ္ဆာ ဂါမတော ပိဏ္ဍာယ ပဋိက္ကမတိ, သစေ ဟောတိ ဘုတ္တာဝသေသော, သစေ အာကင်္ခတိ ဘုဉ္ဇတိ, နော စေ အာကင်္ခတိ အပ္ပဟရိတေ ဝါ ဆဍ္ဍေတိ, အပ္ပါဏကေ ဝါ ဥဒကေ ဩပိလာပေတိ; သော အာသနံ ဥဒ္ဓရတိ, ပါဒေါဒကံ ပါဒပီဌံ ပါဒကထလိကံ ပဋိသာမေတိ, အဝက္ကာရပါတိံ ဓောဝိတွာ ပဋိသာမေတိ, ပါနီယံ ပရိဘောဇနီယံ ပဋိသာမေတိ, ဘတ္တဂ္ဂံ သမ္မဇ္ဇတိ. ယော ပဿတိ ပါနီယဃဋံ ဝါ ပရိဘောဇနီယဃဋံ ဝါ ဝစ္စဃဋံ ဝါ ရိတ္တံ တုစ္ဆံ သော ဥပဋ္ဌာပေတိ. သစဿ ဟောတိ အဝိသယှံ, ဟတ္ထဝိကာရေန ဒုတိယံ အာမန္တေတွာ ဟတ္ထဝိလင်္ဃကေန ဥပဋ္ဌာပေတိ, န တွေဝ တပ္ပစ္စယာ ဝါစံ ဘိန္ဒတိ.
</Paragraph>

<Paragraph number="955" book="vi-maha">
အာစိဏ္ဏံ ခေါ ပနေတံ ဝဿံဝုဋ္ဌာနံ ဘိက္ခူနံ ဘဂဝန္တံ ဒဿနာယ ဥပသင်္ကမိတုံ. အထ ခေါ တေ ဘိက္ခူ ဝဿံဝုဋ္ဌာ တေမာသစ္စယေန သေနာသနံ သံသာမေတွာ ပတ္တစီဝရမာဒါယ ယေန သာဝတ္ထိ တေန ပက္ကမိံသု. အနုပုဗ္ဗေန ယေန သာဝတ္ထိ ဇေတဝနံ အနာထပိဏ္ဍိကဿ အာရာမော ယေန ဘဂဝါ တေနုပသင်္ကမိံသု, ဥပသင်္ကမိတွာ ဘဂဝန္တံ အဘိဝါဒေတွာ ဧကမန္တံ နိသီဒိံသု. အာစိဏ္ဏံ ခေါ ပနေတံ ဗုဒ္ဓါနံ ဘဂဝန္တာနံ အာဂန္တုကေဟိ ဘိက္ခူဟိ သဒ္ဓိံ ပဋိသမ္မောဒိတုံ. အထ ခေါ ဘဂဝါ တေ ဘိက္ခူ ဧတဒဝေါစ—  “ကစ္စိ, ဘိက္ခဝေ, ခမနီယံ, ကစ္စိ ယာပနီယံ, ကစ္စိ သမဂ္ဂါ သမ္မောဒမာနာ အဝိဝဒမာနာ ဖာသုကံ ဝဿံ ဝသိတ္ထ, န စ ပိဏ္ဍကေန ကိလမိတ္ထာ”တိ? “ခမနီယံ, ဘဂဝါ, ယာပနီယံ, ဘဂဝါ. သမဂ္ဂါ စ မယံ, ဘန္တေ, သမ္မောဒမာနာ အဝိဝဒမာနာ ဖာသုကံ ဝဿံ ဝသိမှာ, န စ ပိဏ္ဍကေန ကိလမိမှာ”တိ. ဇာနန္တာပိ တထာဂတာ ပုစ္ဆန္တိ, ဇာနန္တာပိ န ပုစ္ဆန္တိ. ကာလံ ဝိဒိတွာ ပုစ္ဆန္တိ, ကာလံ ဝိဒိတွာ န ပုစ္ဆန္တိ. အတ္ထသံဟိတံ တထာဂတာ ပုစ္ဆန္တိ, နော အနတ္ထသံဟိတံ. အနတ္ထသံဟိတေ သေတုဃာတော တထာဂတာနံ. ဒွီဟာကာရေဟိ ဗုဒ္ဓါ ဘဂဝန္တော ဘိက္ခူ ပဋိပုစ္ဆန္တိ—  “ဓမ္မံ ဝါ ဒေသေဿာမ, သာဝကာနံ ဝါ သိက္ခာပဒံ ပညပေဿာမာ”တိ. အထ ခေါ ဘဂဝါ တေ ဘိက္ခူ ဧတဒဝေါစ—  “ယထာကထံ ပန တုမှေ, ဘိက္ခဝေ, သမဂ္ဂါ သမ္မောဒမာနာ အဝိဝဒမာနာ ဖာသုကံ ဝဿံ ဝသိတ္ထ, န စ ပိဏ္ဍကေန ကိလမိတ္ထာ”တိ.
</Paragraph>

<Paragraph number="956" book="vi-maha">
“ဣဓ မယံ, ဘန္တေ, သမ္ဗဟုလာ သန္ဒိဋ္ဌာ သမ္ဘတ္တာ ဘိက္ခူ ကောသလေသု ဇနပဒေ အညတရသ္မိံ အာဝါသေ ဝဿံ ဥပဂစ္ဆိမှာ. တေသံ နော, ဘန္တေ, အမှာကံ ဧတဒဟောသိ—  ‘ကေန နု ခေါ မယံ ဥပါယေန သမဂ္ဂါ သမ္မောဒမာနာ အဝိဝဒမာနာ ဖာသုကံ ဝဿံ ဝသေယျာမ, န စ ပိဏ္ဍကေန ကိလမေယျာမာ’တိ. တေသံ နော, ဘန္တေ, အမှာကံ ဧတဒဟောသိ—  ‘သစေ ခေါ မယံ အညမညံ နေဝ အာလပေယျာမ န သလ္လပေယျာမ—  ယော ပဌမံ ဂါမတော ပိဏ္ဍာယ ပဋိက္ကမေယျ သော အာသနံ ပညပေယျ, ပါဒေါဒကံ ပါဒပီဌံ ပါဒကထလိကံ ဥပနိက္ခိပေယျ, အဝက္ကာရပါတိံ ဓောဝိတွာ ဥပဋ္ဌာပေယျ, ပါနီယံ ပရိဘောဇနီယံ ဥပဋ္ဌာပေယျ; ယော ပစ္ဆာ ဂါမတော ပိဏ္ဍာယ ပဋိက္ကမေယျ, သစဿ ဘုတ္တာဝသေသော, သစေ အာကင်္ခေယျ ဘုဉ္ဇေယျ, နော စေ အာကင်္ခေယျ အပ္ပဟရိတေ ဝါ ဆဍ္ဍေယျ, အပ္ပါဏကေ ဝါ ဥဒကေ ဩပိလာပေယျ; သော အာသနံ ဥဒ္ဓရေယျ, ပါဒေါဒကံ ပါဒပီဌံ ပါဒကထလိကံ ပဋိသာမေယျ, အဝက္ကာရပါတိံ ဓောဝိတွာ ပဋိသာမေယျ, ပါနီယံ ပရိဘောဇနီယံ ပဋိသာမေယျ, ဘတ္တဂ္ဂံ သမ္မဇ္ဇေယျ; ယော ပဿေယျ ပါနီယဃဋံ ဝါ ပရိဘောဇနီယဃဋံ ဝါ ဝစ္စဃဋံ ဝါ ရိတ္တံ တုစ္ဆံ သော ဥပဋ္ဌာပေယျ; သစဿ ဟောတိ အဝိသယှံ, ဟတ္ထဝိကာရေန ဒုတိယံ အာမန္တေတွာ ဟတ္ထဝိလင်္ဃကေန ဥပဋ္ဌာပေယျ; န တွေဝ တပ္ပစ္စယာ ဝါစံ ဘိန္ဒေယျ—  ဧဝံ ခေါ မယံ သမဂ္ဂါ သမ္မောဒမာနာ အဝိဝဒမာနာ ဖာသုကံ ဝဿံ ဝသေယျာမ, န စ ပိဏ္ဍကေန ကိလမေယျာမာ’တိ. အထ ခေါ မယံ, ဘန္တေ, အညမညံ နေဝ အာလပိမှာ န သလ္လပိမှာ. ယော ပဌမံ ဂါမတော ပိဏ္ဍာယ ပဋိက္ကမတိ သော အာသနံ ပညပေတိ, ပါဒေါဒကံ ပါဒပီဌံ ပါဒကထလိကံ ဥပနိက္ခိပတိ, အဝက္ကာရပါတိံ ဓောဝိတွာ ဥပဋ္ဌာပေတိ, ပါနီယံ ပရိဘောဇနီယံ ဥပဋ္ဌာပေတိ. ယော ပစ္ဆာ ဂါမတော ပိဏ္ဍာယ ပဋိက္ကမတိ, သစေ ဟောတိ ဘုတ္တာဝသေသော, သစေ အာကင်္ခတိ ဘုဉ္ဇတိ, နော စေ အာကင်္ခတိ အပ္ပဟရိတေ ဝါ ဆဍ္ဍေတိ, အပ္ပါဏကေ ဝါ ဥဒကေ ဩပိလာပေတိ, သော အာသနံ ဥဒ္ဓရတိ, ပါဒေါဒကံ ပါဒပီဌံ ပါဒကထလိကံ ပဋိသာမေတိ, အဝက္ကာရပါတိံ ဓောဝိတွာ ပဋိသာမေတိ, ပါနီယံ ပရိဘောဇနီယံ ပဋိသာမေတိ, ဘတ္တဂ္ဂံ သမ္မဇ္ဇတိ. ယော ပဿတိ ပါနီယဃဋံ ဝါ ပရိဘောဇနီယဃဋံ ဝါ ဝစ္စဃဋံ ဝါ ရိတ္တံ တုစ္ဆံ သော ဥပဋ္ဌာပေတိ. သစဿ ဟောတိ အဝိသယှံ, ဟတ္ထဝိကာရေန ဒုတိယံ အာမန္တေတွာ ဟတ္ထဝိလင်္ဃကေန ဥပဋ္ဌာပေတိ, န တွေဝ တပ္ပစ္စယာ ဝါစံ ဘိန္ဒတိ. ဧဝံ ခေါ မယံ, ဘန္တေ, သမဂ္ဂါ သမ္မောဒမာနာ အဝိဝဒမာနာ ဖာသုကံ ဝဿံ ဝသိမှာ, န စ ပိဏ္ဍကေန ကိလမိမှာ”တိ.
</Paragraph>

<Paragraph number="957" book="vi-maha">
အထ ခေါ ဘဂဝါ ဘိက္ခူ အာမန္တေသိ—  “အဖာသုညေဝ ကိရမေ, ဘိက္ခဝေ, မောဃပုရိသာ ဝုဋ္ဌာ သမာနာ ဖာသုမှာ ဝုဋ္ဌာတိ ပဋိဇာနန္တိ. ပသုသံဝါသညေဝ ကိရမေ, ဘိက္ခဝေ, မောဃပုရိသာ ဝုဋ္ဌာ သမာနာ ဖာသုမှာ ဝုဋ္ဌာတိ ပဋိဇာနန္တိ. ဧဠကသံဝါသညေဝ ကိရမေ, ဘိက္ခဝေ, မောဃပုရိသာ ဝုဋ္ဌာ သမာနာ ဖာသုမှာ ဝုဋ္ဌာတိ ပဋိဇာနန္တိ. သပတ္တသံဝါသညေဝ ကိရမေ, ဘိက္ခဝေ, မောဃပုရိသာ ဝုဋ္ဌာ သမာနာ ဖာသုမှာ ဝုဋ္ဌာတိ ပဋိဇာနန္တိ. ကထဉှိ နာမိမေ, ဘိက္ခဝေ, မောဃပုရိသာ မူဂဗ္ဗတံ တိတ္ထိယသမာဒါနံ သမာဒိယိဿန္တိ. နေတံ, ဘိက္ခဝေ, အပ္ပသန္နာနံ ဝါ ပသာဒါယ …ပေ…  ဝိဂရဟိတွာ ဓမ္မိံ ကထံ ကတွာ ဘိက္ခူ အာမန္တေသိ—  န, ဘိက္ခဝေ, မူဂဗ္ဗတံ တိတ္ထိယသမာဒါနံ သမာဒိယိတဗ္ဗံ. ယော သမာဒိယေယျ, အာပတ္တိ ဒုက္ကဋဿ. အနုဇာနာမိ, ဘိက္ခဝေ, ဝဿံဝုဋ္ဌာနံ ဘိက္ခူနံ တီဟိ ဌာနေဟိ ပဝါရေတုံ—  ဒိဋ္ဌေန ဝါ သုတေန ဝါ ပရိသင်္ကာယ ဝါ. သာ ဝေါ ဘဝိဿတိ အညမညာနုလောမတာ အာပတ္တိဝုဋ္ဌာနတာ ဝိနယပုရေက္ခာရတာ. ဧဝဉ္စ ပန, ဘိက္ခဝေ, ပဝါရေတဗ္ဗံ. ဗျတ္တေန ဘိက္ခုနာ ပဋိဗလေန သံဃော ဉာပေတဗ္ဗော—
</Paragraph>

</Division>
<Division number="210" book="vi-maha" e="ch" v="3" p="223">

<Paragraph number="958" book="vi-maha">
‘သုဏာတု မေ, ဘန္တေ, သံဃော. အဇ္ဇ ပဝါရဏာ. ယဒိ သံဃဿ ပတ္တကလ္လံ, သံဃော ပဝါရေယျာ’တိ.
</Paragraph>

<Paragraph number="959" book="vi-maha">
ထေရေန ဘိက္ခုနာ ဧကံသံ ဥတ္တရာသင်္ဂံ ကရိတွာ ဥက္ကုဋိကံ နိသီဒိတွာ အဉ္ဇလိံ ပဂ္ဂဟေတွာ ဧဝမဿ ဝစနီယော—  ‘သံဃံ, အာဝုသော, ပဝါရေမိ ဒိဋ္ဌေန ဝါ သုတေန ဝါ ပရိသင်္ကာယ ဝါ. ဝဒန္တု မံ အာယသ္မန္တော အနုကမ္ပံ ဥပါဒါယ. ပဿန္တော ပဋိကရိဿာမိ. ဒုတိယမ္ပိ, အာဝုသော, သံဃံ ပဝါရေမိ ဒိဋ္ဌေန ဝါ သုတေန ဝါ ပရိသင်္ကာယ ဝါ. ဝဒန္တု မံ အာယသ္မန္တော အနုကမ္ပံ ဥပါဒါယ. ပဿန္တော ပဋိကရိဿာမိ. တတိယမ္ပိ, အာဝုသော, သံဃံ ပဝါရေမိ ဒိဋ္ဌေန ဝါ သုတေန ဝါ ပရိသင်္ကာယ ဝါ. ဝဒန္တု မံ အာယသ္မန္တော အနုကမ္ပံ ဥပါဒါယ. ပဿန္တော ပဋိကရိဿာမီ’တိ.
</Paragraph>

<Paragraph number="960" book="vi-maha">
နဝကေန ဘိက္ခုနာ ဧကံသံ ဥတ္တရာသင်္ဂံ ကရိတွာ ဥက္ကုဋိကံ နိသီဒိတွာ အဉ္ဇလိံ ပဂ္ဂဟေတွာ ဧဝမဿ ဝစနီယော—  ‘သံဃံ, ဘန္တေ, ပဝါရေမိ ဒိဋ္ဌေန ဝါ သုတေန ဝါ ပရိသင်္ကာယ ဝါ. ဝဒန္တု မံ အာယသ္မန္တော အနုကမ္ပံ ဥပါဒါယ. ပဿန္တော ပဋိကရိဿာမိ. ဒုတိယမ္ပိ, ဘန္တေ, သံဃံ …ပေ…  တတိယမ္ပိ, ဘန္တေ, သံဃံ ပဝါရေမိ ဒိဋ္ဌေန ဝါ သုတေန ဝါ ပရိသင်္ကာယ ဝါ. ဝဒန္တု မံ အာယသ္မန္တော အနုကမ္ပံ ဥပါဒါယ. ပဿန္တော ပဋိကရိဿာမီ’”တိ.
</Paragraph>

</Division>
<Division number="211" book="vi-maha" e="ch" v="3" p="223">

<Paragraph number="961" book="vi-maha">
တေန ခေါ ပန သမယေန ဆဗ္ဗဂ္ဂိယာ ဘိက္ခူ ထေရေသု ဘိက္ခူသု ဥက္ကုဋိကံ နိသိန္နေသု ပဝါရယမာနေသု အာသနေသု အစ္ဆန္တိ. ယေ တေ ဘိက္ခူ အပ္ပိစ္ဆာ …ပေ…  တေ ဥဇ္ဈာယန္တိ ခိယျန္တိ ဝိပါစေန္တိ—  “ကထဉှိ နာမ ဆဗ္ဗဂ္ဂိယာ ဘိက္ခူ ထေရေသု ဘိက္ခူသု ဥက္ကုဋိကံ နိသိန္နေသု ပဝါရယမာနေသု အာသနေသု အစ္ဆိဿန္တီ”တိ. အထ ခေါ တေ ဘိက္ခူ ဘဂဝတော ဧတမတ္ထံ အာရောစေသုံ …ပေ…  “သစ္စံ ကိရ, ဘိက္ခဝေ, ဆဗ္ဗဂ္ဂိယာ ဘိက္ခူ ထေရေသု ဘိက္ခူသု ဥက္ကုဋိကံ နိသိန္နေသု ပဝါရယမာနေသု အာသနေသု အစ္ဆန္တီ”တိ? “သစ္စံ, ဘဂဝါ”တိ. ဝိဂရဟိ ဗုဒ္ဓေါ ဘဂဝါ …ပေ…  ကထဉှိ နာမ တေ, ဘိက္ခဝေ, မောဃပုရိသာ ထေရေသု ဘိက္ခူသု ဥက္ကုဋိကံ နိသိန္နေသု ပဝါရယမာနေသု အာသနေသု အစ္ဆိဿန္တိ. နေတံ, ဘိက္ခဝေ, အပ္ပသန္နာနံ ဝါ ပသာဒါယ, ပသန္နာနံ ဝါ ဘိယျောဘာဝါယ …ပေ…  ဝိဂရဟိတွာ …ပေ…  ဓမ္မိံ ကထံ ကတွာ ဘိက္ခူ အာမန္တေသိ—  “န, ဘိက္ခဝေ, ထေရေသု ဘိက္ခူသု ဥက္ကုဋိကံ နိသိန္နေသု ပဝါရယမာနေသု အာသနေသု အစ္ဆိတဗ္ဗံ. ယော အစ္ဆေယျ, အာပတ္တိ ဒုက္ကဋဿ. အနုဇာနာမိ, ဘိက္ခဝေ, သဗ္ဗေဟေဝ ဥက္ကုဋိကံ နိသိန္နေဟိ ပဝါရေတုန်”တိ.
</Paragraph>

<Paragraph number="962" book="vi-maha">
တေန ခေါ ပန သမယေန အညတရော ထေရော ဇရာဒုဗ္ဗလော ယာဝ သဗ္ဗေ ပဝါရေန္တီတိ ဥက္ကုဋိကံ နိသိန္နော အာဂမယမာနော မုစ္ဆိတော ပပတိ. ဘဂဝတော ဧတမတ္ထံ အာရောစေသုံ. “အနုဇာနာမိ, ဘိက္ခဝေ, တဒမန္တရာ ဥက္ကုဋိကံ နိသီဒိတုံ ယာဝ ပဝါရေတိ, ပဝါရေတွာ အာသနေ နိသီဒိတုန်”တိ.
</Paragraph>
</Division>