---
title: 4.4 ဉာတကာဒိဂ္ဂဟဏကထာ
tableOfContents: false
sidebar:
  order: 4
type: tipitaka
basket: vi
book: vi-maha
review:
  current: review
  updated: '2025-10-22T11:23:43.795378'
  updated_by: ''
  notes: ''
  history:
  - state: review
    date: '2025-10-22T11:23:43.795378'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Paragraph type="center" book="vi-maha">
* ဉာတကာဒိဂ္ဂဟဏကထာ
</Paragraph>

<Division number="214" book="vi-maha" e="ch" v="3" p="227">

<Paragraph number="971" book="vi-maha">
တေန ခေါ ပန သမယေန အညတရံ ဘိက္ခုံ တဒဟု ပဝါရဏာယ ဉာတကာ ဂဏှိံသု. ဘဂဝတော ဧတမတ္ထံ အာရောစေသုံ. “ဣဓ ပန, ဘိက္ခဝေ, ဘိက္ခုံ တဒဟု ပဝါရဏာယ ဉာတကာ ဂဏှန္တိ. တေ ဉာတကာ ဘိက္ခူဟိ ဧဝမဿု ဝစနီယာ—  ‘ဣင်္ဃ တုမှေ အာယသ္မန္တော ဣမံ ဘိက္ခုံ မုဟုတ္တံ မုဉ္စထ, ယာဝါယံ ဘိက္ခု ပဝါရေတီ’တိ. ဧဝဉ္စေတံ လဘေထ, ဣစ္စေတံ ကုသလံ. နော စေ လဘေထ, တေ ဉာတကာ ဘိက္ခူဟိ ဧဝမဿု ဝစနီယာ—  ‘ဣင်္ဃ တုမှေ အာယသ္မန္တော မုဟုတ္တံ ဧကမန္တံ ဟောထ, ယာဝါယံ ဘိက္ခု ပဝါရဏံ ဒေတီ’တိ. ဧဝဉ္စေတံ လဘေထ, ဣစ္စေတံ ကုသလံ. နော စေ လဘေထ, တေ ဉာတကာ ဘိက္ခူဟိ ဧဝမဿု ဝစနီယာ—  ‘ဣင်္ဃ တုမှေ အာယသ္မန္တော ဣမံ ဘိက္ခုံ မုဟုတ္တံ နိဿီမံ နေထ, ယာဝ သံဃော ပဝါရေတီ’တိ. ဧဝဉ္စေတံ လဘေထ, ဣစ္စေတံ ကုသလံ. နော စေ လဘေထ, န တွေဝ ဝဂ္ဂေန သံဃေန ပဝါရေတဗ္ဗံ. ပဝါရေယျ စေ, အာပတ္တိ ဒုက္ကဋဿ.
</Paragraph>

<Paragraph number="972" book="vi-maha">
ဣဓ ပန, ဘိက္ခဝေ, ဘိက္ခုံ တဒဟု ပဝါရဏာယ ရာဇာနော ဂဏှန္တိ …ပေ…  စောရာ ဂဏှန္တိ…  ဓုတ္တာ ဂဏှန္တိ…  ဘိက္ခုပစ္စတ္ထိကာ ဂဏှန္တိ. တေ ဘိက္ခုပစ္စတ္ထိကာ ဘိက္ခူဟိ ဧဝမဿု ဝစနီယာ—  ‘ဣင်္ဃ တုမှေ အာယသ္မန္တော ဣမံ ဘိက္ခုံ မုဟုတ္တံ မုဉ္စထ, ယာဝါယံ ဘိက္ခု ပဝါရေတီ’တိ. ဧဝဉ္စေတံ လဘေထ, ဣစ္စေတံ ကုသလံ. နော စေ လဘေထ, တေ ဘိက္ခုပစ္စတ္ထိကာ ဘိက္ခူဟိ ဧဝမဿု ဝစနီယာ—  ‘ဣင်္ဃ တုမှေ အာယသ္မန္တော မုဟုတ္တံ ဧကမန္တံ ဟောထ, ယာဝါယံ ဘိက္ခု ပဝါရဏံ ဒေတီ’တိ. ဧဝဉ္စေတံ လဘေထ, ဣစ္စေတံ ကုသလံ. နော စေ လဘေထ, တေ ဘိက္ခုပစ္စတ္ထိကာ ဘိက္ခူဟိ ဧဝမဿု ဝစနီယာ—  ‘ဣင်္ဃ တုမှေ အာယသ္မန္တော ဣမံ ဘိက္ခုံ မုဟုတ္တံ နိဿီမံ နေထ, ယာဝ သံဃော ပဝါရေတီ’တိ. ဧဝဉ္စေတံ လဘေထ, ဣစ္စေတံ ကုသလံ. နော စေ လဘေထ, န တွေဝ ဝဂ္ဂေန သံဃေန ပဝါရေတဗ္ဗံ. ပဝါရေယျ စေ, အာပတ္တိ ဒုက္ကဋဿာ”တိ.
</Paragraph>
</Division>