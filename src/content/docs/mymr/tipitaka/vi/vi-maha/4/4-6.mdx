---
title: "4.6 အာပတ္တိပဋိကမ္မဝိဓိ"
tableOfContents: false
sidebar:
  order: 23
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="219" book="vi-maha">

<Paragraph number="987" book="vi-maha">
တေန ခေါ ပန သမယေန အညတရော ဘိက္ခု တဒဟု ပဝါရဏာယ အာပတ္တိံ အာပန္နော ဟောတိ. အထ ခေါ တဿ ဘိက္ခုနော ဧတဒဟောသိ—  “ဘဂဝတာ ပညတ္တံ—  ‘န သာပတ္တိကေန ပဝါရေတဗ္ဗန်’တိ. အဟဉ္စမှိ အာပတ္တိံ အာပန္နော. ကထံ နု ခေါ မယာ ပဋိပဇ္ဇိတဗ္ဗန်”တိ? ဘဂဝတော ဧတမတ္ထံ အာရောစေသုံ.
</Paragraph>

<Paragraph number="988" book="vi-maha">
“ဣဓ ပန, ဘိက္ခဝေ, ဘိက္ခု တဒဟု ပဝါရဏာယ အာပတ္တိံ အာပန္နော ဟောတိ. တေန, ဘိက္ခဝေ, ဘိက္ခုနာ ဧကံ ဘိက္ခုံ ဥပသင်္ကမိတွာ ဧကံသံ ဥတ္တရာသင်္ဂံ ကရိတွာ ဥက္ကုဋိကံ နိသီဒိတွာ အဉ္ဇလိံ ပဂ္ဂဟေတွာ ဧဝမဿ ဝစနီယော—  ‘အဟံ, အာဝုသော, ဣတ္ထန္နာမံ အာပတ္တိံ အာပန္နော, တံ ပဋိဒေသေမီ’တိ. တေန ဝတ္တဗ္ဗော—  ‘ပဿသီ’တိ. ‘အာမ ပဿာမီ’တိ. ‘အာယတိံ သံဝရေယျာသီ’တိ.
</Paragraph>

<Paragraph number="989" book="vi-maha">
ဣဓ ပန, ဘိက္ခဝေ, ဘိက္ခု တဒဟု ပဝါရဏာယ အာပတ္တိယာ ဝေမတိကော ဟောတိ. တေန, ဘိက္ခဝေ, ဘိက္ခုနာ ဧကံ ဘိက္ခုံ ဥပသင်္ကမိတွာ ဧကံသံ ဥတ္တရာသင်္ဂံ ကရိတွာ ဥက္ကုဋိကံ နိသီဒိတွာ အဉ္ဇလိံ ပဂ္ဂဟေတွာ ဧဝမဿ ဝစနီယော—  ‘အဟံ, အာဝုသော, ဣတ္ထန္နာမာယ အာပတ္တိယာ ဝေမတိကော; ယဒါ နိဗ္ဗေမတိကော ဘဝိဿာမိ တဒါ တံ အာပတ္တိံ ပဋိကရိဿာမီ’တိ ဝတွာ ပဝါရေတဗ္ဗံ; န တွေဝ တပ္ပစ္စယာ ပဝါရဏာယ အန္တရာယော ကာတဗ္ဗော”တိ.
</Paragraph>
</Division>