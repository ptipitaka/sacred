---
title: 4.26 ပဝါရဏာသင်္ဂဟ
tableOfContents: false
sidebar:
  order: 26
type: tipitaka
basket: vi
book: vi-maha
review:
  current: review
  updated: '2025-10-27T21:49:53.965957'
  updated_by: ''
  notes: ''
  history:
  - state: review
    date: '2025-10-27T21:49:53.965957'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="241" book="vi-maha" e="ch" v="3" p="261">

<Paragraph number="1111" book="vi-maha">
တေန ခေါ ပန သမယေန သမ္ဗဟုလာ သန္ဒိဋ္ဌာ သမ္ဘတ္တာ ဘိက္ခူ ကောသလေသု ဇနပဒေ အညတရသ္မိံ အာဝါသေ ဝဿံ ဥပဂစ္ဆိံသု. တေသံ သမဂ္ဂါနံ သမ္မောဒမာနာနံ အဝိဝဒမာနာနံ ဝိဟရတံ အညတရော ဖာသုဝိဟာရော အဓိဂတော ဟောတိ. အထ ခေါ တေသံ ဘိက္ခူနံ ဧတဒဟောသိ—  “အမှာကံ ခေါ သမဂ္ဂါနံ သမ္မောဒမာနာနံ အဝိဝဒမာနာနံ ဝိဟရတံ အညတရော ဖာသုဝိဟာရော အဓိဂတော. သစေ မယံ ဣဒါနိ ပဝါရေဿာမ, သိယာပိ ဘိက္ခူ ပဝါရေတွာ စာရိကံ ပက္ကမေယျုံ. ဧဝံ မယံ ဣမမှာ ဖာသုဝိဟာရာ ပရိဗာဟိရာ ဘဝိဿာမ. ကထံ နု ခေါ အမှေဟိ ပဋိပဇ္ဇိတဗ္ဗန်”တိ? ဘဂဝတော ဧတမတ္ထံ အာရောစေသုံ.
</Paragraph>

<Paragraph number="1112" book="vi-maha">
“ဣဓ ပန, ဘိက္ခဝေ, သမ္ဗဟုလာ သန္ဒိဋ္ဌာ သမ္ဘတ္တာ ဘိက္ခူ အညတရသ္မိံ အာဝါသေ ဝဿံ ဥပဂစ္ဆန္တိ. တေသံ သမဂ္ဂါနံ သမ္မောဒမာနာနံ အဝိဝဒမာနာနံ ဝိဟရတံ အညတရော ဖာသုဝိဟာရော အဓိဂတော ဟောတိ. တတြ စေ ဘိက္ခူနံ ဧဝံ ဟောတိ—  ‘အမှာကံ ခေါ သမဂ္ဂါနံ သမ္မောဒမာနာနံ အဝိဝဒမာနာနံ ဝိဟရတံ အညတရော ဖာသုဝိဟာရော အဓိဂတော. သစေ မယံ ဣဒါနိ ပဝါရေဿာမ, သိယာပိ ဘိက္ခူ ပဝါရေတွာ စာရိကံ ပက္ကမေယျုံ. ဧဝံ မယံ ဣမမှာ ဖာသုဝိဟာရာ ပရိဗာဟိရာ ဘဝိဿာမာ’တိ. အနုဇာနာမိ, ဘိက္ခဝေ, တေဟိ ဘိက္ခူဟိ ပဝါရဏာသင်္ဂဟံ ကာတုံ. ဧဝဉ္စ ပန, ဘိက္ခဝေ, ကာတဗ္ဗော. သဗ္ဗေဟေဝ ဧကဇ္ဈံ သန္နိပတိတဗ္ဗံ—  သန္နိပတိတွာ ဗျတ္တေန ဘိက္ခုနာ ပဋိဗလေန သံဃော ဉာပေတဗ္ဗော—
</Paragraph>

<Paragraph number="1113" book="vi-maha">
‘သုဏာတု မေ, ဘန္တေ, သံဃော. အမှာကံ သမဂ္ဂါနံ သမ္မောဒမာနာနံ အဝိဝဒမာနာနံ ဝိဟရတံ အညတရော ဖာသုဝိဟာရော အဓိဂတော. သစေ မယံ ဣဒါနိ ပဝါရေဿာမ, သိယာပိ ဘိက္ခူ ပဝါရေတွာ စာရိကံ ပက္ကမေယျုံ. ဧဝံ မယံ ဣမမှာ ဖာသုဝိဟာရာ ပရိဗာဟိရာ ဘဝိဿာမ. ယဒိ သံဃဿ ပတ္တကလ္လံ, သံဃော ပဝါရဏာသင်္ဂဟံ ကရေယျ, ဣဒါနိ ဥပေါသထံ ကရေယျ, ပါတိမောက္ခံ ဥဒ္ဒိသေယျ, အာဂမေ ဇုဏှေ ကောမုဒိယာ စာတုမာသိနိယာ ပဝါရေယျ. ဧသာ ဉတ္တိ.
</Paragraph>

<Paragraph number="1114" book="vi-maha">
သုဏာတု မေ, ဘန္တေ, သံဃော. အမှာကံ သမဂ္ဂါနံ သမ္မောဒမာနာနံ အဝိဝဒမာနာနံ ဝိဟရတံ အညတရော ဖာသုဝိဟာရော အဓိဂတော. သစေ မယံ ဣဒါနိ ပဝါရေဿာမ, သိယာပိ ဘိက္ခူ ပဝါရေတွာ စာရိကံ ပက္ကမေယျုံ. ဧဝံ မယံ ဣမမှာ ဖာသုဝိဟာရာ ပရိဗာဟိရာ ဘဝိဿာမ. သံဃော ပဝါရဏာသင်္ဂဟံ ကရောတိ, ဣဒါနိ ဥပေါသထံ ကရိဿတိ, ပါတိမောက္ခံ ဥဒ္ဒိသိဿတိ, အာဂမေ ဇုဏှေ ကောမုဒိယာ စာတုမာသိနိယာ ပဝါရေဿတိ. ယဿာယသ္မတော ခမတိ ပဝါရဏာသင်္ဂဟဿ ကရဏံ, ဣဒါနိ ဥပေါသထံ ကရိဿတိ, ပါတိမောက္ခံ ဥဒ္ဒိသိဿတိ, အာဂမေ ဇုဏှေ ကောမုဒိယာ စာတုမာသိနိယာ ပဝါရေဿတိ, သော တုဏှဿ; ယဿ နက္ခမတိ, သော ဘာသေယျ.
</Paragraph>

<Paragraph number="1115" book="vi-maha">
ကတော သံဃေန ပဝါရဏာသင်္ဂဟော, ဣဒါနိ ဥပေါသထံ ကရိဿတိ, ပါတိမောက္ခံ ဥဒ္ဒိသိဿတိ, အာဂမေ ဇုဏှေ ကောမုဒိယာ စာတုမာသိနိယာ ပဝါရေဿတိ. ခမတိ သံဃဿ, တသ္မာ တုဏှီ, ဧဝမေတံ ဓာရယာမီ’တိ.
</Paragraph>

<Paragraph number="1116" book="vi-maha">
တေဟိ စေ, ဘိက္ခဝေ, ဘိက္ခူဟိ ကတေ ပဝါရဏာသင်္ဂဟေ အညတရော ဘိက္ခု ဧဝံ ဝဒေယျ—  ‘ဣစ္ဆာမဟံ, အာဝုသော, ဇနပဒစာရိကံ ပက္ကမိတုံ; အတ္ထိ မေ ဇနပဒေ ကရဏီယန်’တိ, သော ဧဝမဿ ဝစနီယော—  ‘သာဓာဝုသော, ပဝါရေတွာ ဂစ္ဆာဟီ’တိ. သော စေ, ဘိက္ခဝေ, ဘိက္ခု ပဝါရယမာနော အညတရဿ ဘိက္ခုနော ပဝါရဏံ ဌပေတိ, သော ဧဝမဿ ဝစနီယော—  ‘အနိဿရော ခေါ မေ တွံ, အာဝုသော, ပဝါရဏာယ, န တာဝါဟံ ပဝါရေဿာမီ’တိ. တဿ စေ, ဘိက္ခဝေ, ဘိက္ခုနော ပဝါရယမာနဿ အညတရော ဘိက္ခု တဿ ဘိက္ခုနော ပဝါရဏံ ဌပေတိ, ဥဘော သံဃေန သမနုယုဉ္ဇိတွာ သမနုဂါဟိတွာ ယထာဓမ္မံ ကာရာပေတဗ္ဗာ. သော စေ, ဘိက္ခဝေ, ဘိက္ခု ဇနပဒေ တံ ကရဏီယံ တီရေတွာ ပုနဒေဝ အန္တော ကောမုဒိယာ စာတုမာသိနိယာ တံ အာဝါသံ အာဂစ္ဆတိ, တေဟိ စေ, ဘိက္ခဝေ, ဘိက္ခူဟိ ပဝါရိယမာနေ အညတရော ဘိက္ခု တဿ ဘိက္ခုနော ပဝါရဏံ ဌပေတိ, သော ဧဝမဿ ဝစနီယော—  ‘အနိဿရော ခေါ မေ တွံ, အာဝုသော, ပဝါရဏာယ; ပဝါရိတော အဟန်’တိ. တေဟိ စေ, ဘိက္ခဝေ, ဘိက္ခူဟိ ပဝါရိယမာနေ သော ဘိက္ခု အညတရဿ ဘိက္ခုနော ပဝါရဏံ ဌပေတိ, ဥဘော သံဃေန သမနုယုဉ္ဇိတွာ သမနုဂါဟိတွာ ယထာဓမ္မံ ကာရာပေတွာ သံဃေန ပဝါရေတဗ္ဗန်”တိ.

</Paragraph>
</Division>

<Paragraph number="1117" type="center" book="vi-maha">
ပဝါရဏာက္ခန္ဓကော စတုတ္ထော.



</Paragraph>

<Paragraph number="1118" type="center" book="vi-maha">
တဿုဒ္ဒါနံ


</Paragraph>

<Paragraph number="1119" type="verses" book="vi-maha">
_ဝဿံဝုဋ္ဌာ ကောသလေသု,_  
_အဂမုံ သတ္ထု ဒဿနံ;_  
_အဖာသုံ ပသုသံဝါသံ,_  
_အညမညာနုလောမတာ._  

</Paragraph>

<Paragraph number="1120" type="verses" book="vi-maha">
_ပဝါရေန္တာ ပဏာမဉ္စ,_  
_ကမ္မံ ဂိလာနဉာတကာ;_  
_ရာဇာ စောရာ စ ဓုတ္တာ စ,_  
_ဘိက္ခုပစ္စတ္ထိကာ တထာ._  

</Paragraph>

<Paragraph number="1121" type="verses" book="vi-maha">
_ပဉ္စ စတုတယော ဒွေကော,_  
_အာပန္နော ဝေမတီ သရိ;_  
_သဗ္ဗော သံဃော ဝေမတိကော,_  
_ဗဟူ သမာ စ ထောကိကာ._  

</Paragraph>

<Paragraph number="1122" type="verses" book="vi-maha">
_အာဝါသိကာ စာတုဒ္ဒသ,_  
_လိင်္ဂသံဝါသကာ ဥဘော;_  
_ဂန္တဗ္ဗံ န နိသိန္နာယ,_  
_ဆန္ဒဒါနေ ပဝါရဏာ._  

</Paragraph>

<Paragraph number="1123" type="verses" book="vi-maha">
_သဝရေဟိ ခေပိတာ မေဃော,_  
_အန္တရာ စ ပဝါရဏာ;_  
_န ဣစ္ဆန္တိ ပုရမှာကံ,_  
_အဋ္ဌပိတာ စ ဘိက္ခုနော._  

</Paragraph>

<Paragraph number="1124" type="verses" book="vi-maha">
_ကိမှိ ဝါတိ ကတမဉ္စ,_  
_ဒိဋ္ဌေန သုတသင်္ကာယ;_  
_စောဒကော စုဒိတကော စ,_  
_ထုလ္လစ္စယံ ဝတ္ထု ဘဏ္ဍနံ;_  
_ပဝါရဏာသင်္ဂဟော စ,_  
_အနိဿရော ပဝါရယေတိ._  


</Paragraph>

<Paragraph number="1125" type="center" book="vi-maha">
ဣမမှိ ခန္ဓကေ ဝတ္ထူနိ ဆစတ္တာရီသာတိ.



</Paragraph>

<Paragraph number="1126" type="center" book="vi-maha">
ပဝါရဏာက္ခန္ဓကော နိဋ္ဌိတော.
</Paragraph>