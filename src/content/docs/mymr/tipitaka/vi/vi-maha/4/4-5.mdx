---
title: 4.5 သံဃပဝါရဏာဒိပ္ပဘေဒ
tableOfContents: false
sidebar:
  order: 5
type: tipitaka
basket: vi
book: vi-maha
review:
  current: review
  updated: '2025-10-20T14:00:52.140371'
  updated_by: ''
  notes: ''
  history:
  - state: review
    date: '2025-10-20T14:00:52.140371'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<DynamicBreadcrumb />


<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<Division number="215" book="vi-maha" e="ch" v="3" p="228">

<Paragraph number="973" book="vi-maha">
တေန ခေါ ပန သမယေန အညတရသ္မိံ အာဝါသေ တဒဟု ပဝါရဏာယ ပဉ္စ ဘိက္ခူ ဝိဟရန္တိ. အထ ခေါ တေသံ ဘိက္ခူနံ ဧတဒဟောသိ—  “ဘဂဝတာ ပညတ္တံ—  ‘သံဃေန ပဝါရေတဗ္ဗန်’တိ. မယဉ္စမှာ ပဉ္စ ဇနာ. ကထံ နု ခေါ အမှေဟိ ပဝါရေတဗ္ဗန်”တိ? ဘဂဝတော ဧတမတ္ထံ အာရောစေသုံ. “အနုဇာနာမိ, ဘိက္ခဝေ, ပဉ္စန္နံ သံဃေ ပဝါရေတုန်”တိ.
</Paragraph>

</Division>
<Division number="216" book="vi-maha" e="ch" v="3" p="228">

<Paragraph number="974" book="vi-maha">
တေန ခေါ ပန သမယေန အညတရသ္မိံ အာဝါသေ တဒဟု ပဝါရဏာယ စတ္တာရော ဘိက္ခူ ဝိဟရန္တိ. အထ ခေါ တေသံ ဘိက္ခူနံ ဧတဒဟောသိ—  “ဘဂဝတာ အနုညာတံ ပဉ္စန္နံ သံဃေ ပဝါရေတုန္တိ. မယဉ္စမှာ စတ္တာရော ဇနာ. ကထံ နု ခေါ အမှေဟိ ပဝါရေတဗ္ဗန်”တိ? ဘဂဝတော ဧတမတ္ထံ အာရောစေသုံ. “အနုဇာနာမိ, ဘိက္ခဝေ, စတုန္နံ အညမညံ ပဝါရေတုံ. ဧဝဉ္စ ပန, ဘိက္ခဝေ, ပဝါရေတဗ္ဗံ. ဗျတ္တေန ဘိက္ခုနာ ပဋိဗလေန တေ ဘိက္ခူ ဉာပေတဗ္ဗာ—
</Paragraph>

<Paragraph number="975" book="vi-maha">
‘သုဏန္တု မေ အာယသ္မန္တော. အဇ္ဇ ပဝါရဏာ. ယဒါယသ္မန္တာနံ ပတ္တကလ္လံ, မယံ အညမညံ ပဝါရေယျာမာ’တိ.
</Paragraph>

<Paragraph number="976" book="vi-maha">
ထေရေန ဘိက္ခုနာ ဧကံသံ ဥတ္တရာသင်္ဂံ ကရိတွာ ဥက္ကုဋိကံ နိသီဒိတွာ အဉ္ဇလိံ ပဂ္ဂဟေတွာ တေ ဘိက္ခူ ဧဝမဿု ဝစနီယာ—  ‘အဟံ, အာဝုသော, အာယသ္မန္တေ ပဝါရေမိ ဒိဋ္ဌေန ဝါ သုတေန ဝါ ပရိသင်္ကာယ ဝါ. ဝဒန္တု မံ အာယသ္မန္တော အနုကမ္ပံ ဥပါဒါယ. ပဿန္တော ပဋိကရိဿာမိ. ဒုတိယမ္ပိ …ပေ…  တတိယမ္ပိ အဟံ, အာဝုသော, အာယသ္မန္တေ ပဝါရေမိ ဒိဋ္ဌေန ဝါ သုတေန ဝါ ပရိသင်္ကာယ ဝါ. ဝဒန္တု မံ အာယသ္မန္တော အနုကမ္ပံ ဥပါဒါယ. ပဿန္တော ပဋိကရိဿာမီ’တိ.
</Paragraph>

<Paragraph number="977" book="vi-maha">
နဝကေန ဘိက္ခုနာ ဧကံသံ ဥတ္တရာသင်္ဂံ ကရိတွာ ဥက္ကုဋိကံ နိသီဒိတွာ အဉ္ဇလိံ ပဂ္ဂဟေတွာ တေ ဘိက္ခူ ဧဝမဿု ဝစနီယာ—  ‘အဟံ, ဘန္တေ, အာယသ္မန္တေ ပဝါရေမိ ဒိဋ္ဌေန ဝါ သုတေန ဝါ ပရိသင်္ကာယ ဝါ. ဝဒန္တု မံ အာယသ္မန္တော အနုကမ္ပံ ဥပါဒါယ. ပဿန္တော ပဋိကရိဿာမိ. ဒုတိယမ္ပိ …ပေ…  တတိယမ္ပိ အဟံ, ဘန္တေ, အာယသ္မန္တေ ပဝါရေမိ ဒိဋ္ဌေန ဝါ သုတေန ဝါ ပရိသင်္ကာယ ဝါ. ဝဒန္တု မံ အာယသ္မန္တော အနုကမ္ပံ ဥပါဒါယ. ပဿန္တော ပဋိကရိဿာမီ’”တိ.
</Paragraph>

<Paragraph number="978" book="vi-maha">
တေန ခေါ ပန သမယေန အညတရသ္မိံ အာဝါသေ တဒဟု ပဝါရဏာယ တယော ဘိက္ခူ ဝိဟရန္တိ. အထ ခေါ တေသံ ဘိက္ခူနံ ဧတဒဟောသိ—  “ဘဂဝတာ အနုညာတံ ပဉ္စန္နံ သံဃေ ပဝါရေတုံ, စတုန္နံ အညမညံ ပဝါရေတုံ. မယဉ္စမှာ တယော ဇနာ. ကထံ နု ခေါ အမှေဟိ ပဝါရေတဗ္ဗန်”တိ? ဘဂဝတော ဧတမတ္ထံ အာရောစေသုံ. “အနုဇာနာမိ, ဘိက္ခဝေ, တိဏ္ဏံ အညမညံ ပဝါရေတုံ. ဧဝဉ္စ ပန, ဘိက္ခဝေ, ပဝါရေတဗ္ဗံ. ဗျတ္တေန ဘိက္ခုနာ ပဋိဗလေန တေ ဘိက္ခူ ဉာပေတဗ္ဗာ—
</Paragraph>

<Paragraph number="979" book="vi-maha">
‘သုဏန္တု မေ အာယသ္မန္တာ. အဇ္ဇ ပဝါရဏာ. ယဒါယသ္မန္တာနံ ပတ္တကလ္လံ, မယံ အညမညံ ပဝါရေယျာမာ’တိ.
</Paragraph>

<Paragraph number="980" book="vi-maha">
ထေရေန ဘိက္ခုနာ ဧကံသံ ဥတ္တရာသင်္ဂံ ကရိတွာ ဥက္ကုဋိကံ နိသီဒိတွာ အဉ္ဇလိံ ပဂ္ဂဟေတွာ တေ ဘိက္ခူ ဧဝမဿု ဝစနီယာ—  ‘အဟံ, အာဝုသော, အာယသ္မန္တေ ပဝါရေမိ ဒိဋ္ဌေန ဝါ သုတေန ဝါ ပရိသင်္ကာယ ဝါ. ဝဒန္တု မံ အာယသ္မန္တာ အနုကမ္ပံ ဥပါဒါယ. ပဿန္တော ပဋိကရိဿာမိ. ဒုတိယမ္ပိ …ပေ…  တတိယမ္ပိ အဟံ, အာဝုသော, အာယသ္မန္တေ ပဝါရေမိ ဒိဋ္ဌေန ဝါ သုတေန ဝါ ပရိသင်္ကာယ ဝါ. ဝဒန္တု မံ အာယသ္မန္တာ အနုကမ္ပံ ဥပါဒါယ. ပဿန္တော ပဋိကရိဿာမီ’တိ.
</Paragraph>

<Paragraph number="981" book="vi-maha">
နဝကေန ဘိက္ခုနာ ဧကံသံ ဥတ္တရာသင်္ဂံ ကရိတွာ ဥက္ကုဋိကံ နိသီဒိတွာ အဉ္ဇလိံ ပဂ္ဂဟေတွာ တေ ဘိက္ခူ ဧဝမဿု ဝစနီယာ—  ‘အဟံ, ဘန္တေ, အာယသ္မန္တေ ပဝါရေမိ ဒိဋ္ဌေန ဝါ သုတေန ဝါ ပရိသင်္ကာယ ဝါ. ဝဒန္တု မံ အာယသ္မန္တာ အနုကမ္ပံ ဥပါဒါယ. ပဿန္တော ပဋိကရိဿာမိ. ဒုတိယမ္ပိ …ပေ…  တတိယမ္ပိ အဟံ, ဘန္တေ, အာယသ္မန္တေ ပဝါရေမိ ဒိဋ္ဌေန ဝါ သုတေန ဝါ ပရိသင်္ကာယ ဝါ. ဝဒန္တု မံ အာယသ္မန္တာ အနုကမ္ပံ ဥပါဒါယ. ပဿန္တော ပဋိကရိဿာမီ’”တိ.
</Paragraph>

</Division>
<Division number="217" book="vi-maha" e="ch" v="3" p="229">

<Paragraph number="982" book="vi-maha">
တေန ခေါ ပန သမယေန အညတရသ္မိံ အာဝါသေ တဒဟု ပဝါရဏာယ ဒွေ ဘိက္ခူ ဝိဟရန္တိ. အထ ခေါ တေသံ ဘိက္ခူနံ ဧတဒဟောသိ—  “ဘဂဝတာ အနုညာတံ ပဉ္စန္နံ သံဃေ ပဝါရေတုံ, စတုန္နံ အညမညံ ပဝါရေတုံ, တိဏ္ဏံ အညမညံ ပဝါရေတုံ. မယဉ္စမှာ ဒွေ ဇနာ. ကထံ နု ခေါ အမှေဟိ ပဝါရေတဗ္ဗန်”တိ. ဘဂဝတော ဧတမတ္ထံ အာရောစေသုံ. “အနုဇာနာမိ, ဘိက္ခဝေ, ဒွိန္နံ အညမညံ ပဝါရေတုံ. ဧဝဉ္စ ပန, ဘိက္ခဝေ, ပဝါရေတဗ္ဗံ. ထေရေန ဘိက္ခုနာ ဧကံသံ ဥတ္တရာသင်္ဂံ ကရိတွာ ဥက္ကုဋိကံ နိသီဒိတွာ အဉ္ဇလိံ ပဂ္ဂဟေတွာ နဝေါ ဘိက္ခု ဧဝမဿ ဝစနီယော—  ‘အဟံ, အာဝုသော, အာယသ္မန္တံ ပဝါရေမိ ဒိဋ္ဌေန ဝါ သုတေန ဝါ ပရိသင်္ကာယ ဝါ. ဝဒတု မံ အာယသ္မာ အနုကမ္ပံ ဥပါဒါယ. ပဿန္တော ပဋိကရိဿာမိ. ဒုတိယမ္ပိ …ပေ…  တတိယမ္ပိ အဟံ, အာဝုသော, အာယသ္မန္တံ ပဝါရေမိ ဒိဋ္ဌေန ဝါ သုတေန ဝါ ပရိသင်္ကာယ ဝါ. ဝဒတု မံ အာယသ္မာ အနုကမ္ပံ ဥပါဒါယ. ပဿန္တော ပဋိကရိဿာမီတိ.
</Paragraph>

<Paragraph number="983" book="vi-maha">
နဝကေန ဘိက္ခုနာ ဧကံသံ ဥတ္တရာသင်္ဂံ ကရိတွာ ဥက္ကုဋိကံ နိသီဒိတွာ အဉ္ဇလိံ ပဂ္ဂဟေတွာ ထေရော ဘိက္ခု ဧဝမဿ ဝစနီယော—  ‘အဟံ, ဘန္တေ, အာယသ္မန္တံ ပဝါရေမိ ဒိဋ္ဌေန ဝါ သုတေန ဝါ ပရိသင်္ကာယ ဝါ. ဝဒတု မံ အာယသ္မာ အနုကမ္ပံ ဥပါဒါယ. ပဿန္တော ပဋိကရိဿာမိ. ဒုတိယမ္ပိ …ပေ…  တတိယမ္ပိ အဟံ, ဘန္တေ, အာယသ္မန္တံ ပဝါရေမိ ဒိဋ္ဌေန ဝါ သုတေန ဝါ ပရိသင်္ကာယ ဝါ. ဝဒတု မံ အာယသ္မာ အနုကမ္ပံ ဥပါဒါယ. ပဿန္တော ပဋိကရိဿာမီ’”တိ.
</Paragraph>

</Division>
<Division number="218" book="vi-maha" e="ch" v="3" p="230">

<Paragraph number="984" book="vi-maha">
တေန ခေါ ပန သမယေန အညတရသ္မိံ အာဝါသေ တဒဟု ပဝါရဏာယ ဧကော ဘိက္ခု ဝိဟရတိ. အထ ခေါ တဿ ဘိက္ခုနော ဧတဒဟောသိ—  “ဘဂဝတာ အနုညာတံ ပဉ္စန္နံ သံဃေ ပဝါရေတုံ, စတုန္နံ အညမညံ ပဝါရေတုံ, တိဏ္ဏံ အညမညံ ပဝါရေတုံ, ဒွိန္နံ အညမညံ ပဝါရေတုံ. အဟဉ္စမှိ ဧကကော. ကထံ နု ခေါ မယာ ပဝါရေတဗ္ဗန်”တိ? ဘဂဝတော ဧတမတ္ထံ အာရောစေသုံ.
</Paragraph>

<Paragraph number="985" book="vi-maha">
“ဣဓ ပန, ဘိက္ခဝေ, အညတရသ္မိံ အာဝါသေ တဒဟု ပဝါရဏာယ ဧကော ဘိက္ခု ဝိဟရတိ. တေန, ဘိက္ခဝေ, ဘိက္ခုနာ ယတ္ထ ဘိက္ခူ ပဋိက္ကမန္တိ ဥပဋ္ဌာနသာလာယ ဝါ မဏ္ဍပေ ဝါ ရုက္ခမူလေ ဝါ, သော ဒေသော သမ္မဇ္ဇိတွာ ပါနီယံ ပရိဘောဇနီယံ ဥပဋ္ဌာပေတွာ အာသနံ ပညပေတွာ ပဒီပံ ကတွာ နိသီဒိတဗ္ဗံ. သစေ အညေ ဘိက္ခူ အာဂစ္ဆန္တိ, တေဟိ သဒ္ဓိံ ပဝါရေတဗ္ဗံ; နော စေ အာဂစ္ဆန္တိ, ‘အဇ္ဇ မေ ပဝါရဏာ’တိ အဓိဋ္ဌာတဗ္ဗံ. နော စေ အဓိဋ္ဌေယျ, အာပတ္တိ ဒုက္ကဋဿ.
</Paragraph>

<Paragraph number="986" book="vi-maha">
တတြ, ဘိက္ခဝေ, ယတ္ထ ပဉ္စ ဘိက္ခူ ဝိဟရန္တိ, န ဧကဿ ပဝါရဏံ အာဟရိတွာ စတူဟိ သံဃေ ပဝါရေတဗ္ဗံ. ပဝါရေယျုဉ္စေ, အာပတ္တိ ဒုက္ကဋဿ. တတြ, ဘိက္ခဝေ, ယတ္ထ စတ္တာရော ဘိက္ခူ ဝိဟရန္တိ, န ဧကဿ ပဝါရဏံ အာဟရိတွာ တီဟိ အညမညံ ပဝါရေတဗ္ဗံ. ပဝါရေယျုဉ္စေ, အာပတ္တိ ဒုက္ကဋဿ. တတြ, ဘိက္ခဝေ, ယတ္ထ တယော ဘိက္ခူ ဝိဟရန္တိ, န ဧကဿ ပဝါရဏံ အာဟရိတွာ ဒွီဟိ အညမညံ ပဝါရေတဗ္ဗံ. ပဝါရေယျုဉ္စေ, အာပတ္တိ ဒုက္ကဋဿ. တတြ, ဘိက္ခဝေ, ယတ္ထ ဒွေ ဘိက္ခူ ဝိဟရန္တိ, န ဧကဿ ပဝါရဏံ အာဟရိတွာ ဧကေန အဓိဋ္ဌာတဗ္ဗံ. အဓိဋ္ဌေယျ စေ, အာပတ္တိ ဒုက္ကဋဿာ”တိ.
</Paragraph>
</Division>