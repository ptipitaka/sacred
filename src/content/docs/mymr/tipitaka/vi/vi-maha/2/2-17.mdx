---
title: 2.17 ပက္ခဂဏနာဒိဥဂ္ဂဟဏာနုဇာနန
tableOfContents: false
sidebar:
  order: 17
type: tipitaka
basket: vi
book: vi-maha
review:
  current: review
  updated: '2025-10-22T11:23:41.761746'
  updated_by: ''
  notes: ''
  history:
  - state: review
    date: '2025-10-22T11:23:41.761746'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="156" book="vi-maha" e="ch" v="3" p="157">

<Paragraph number="653" book="vi-maha">
အထ ခေါ ဘဂဝါ စောဒနာဝတ္ထုသ္မိံ ယထာဘိရန္တံ ဝိဟရိတွာ ပုနဒေဝ ရာဇဂဟံ ပစ္စာဂဉ္ဆိ.
</Paragraph>

<Paragraph number="654" book="vi-maha">
တေန ခေါ ပန သမယေန မနုဿာ ဘိက္ခူ ပိဏ္ဍာယ စရန္တေ ပုစ္ဆန္တိ—  “ကတိမီ, ဘန္တေ, ပက္ခဿာ”တိ? ဘိက္ခူ ဧဝမာဟံသု—  “န ခေါ မယံ, အာဝုသော, ဇာနာမာ”တိ. မနုဿာ ဥဇ္ဈာယန္တိ ခိယျန္တိ ဝိပါစေန္တိ—  “ပက္ခဂဏနမတ္တမ္ပိမေ သမဏာ သကျပုတ္တိယာ န ဇာနန္တိ, ကိံ ပနိမေ အညံ ကိဉ္စိ ကလျာဏံ ဇာနိဿန္တီ”တိ? ဘဂဝတော ဧတမတ္ထံ အာရောစေသုံ. “အနုဇာနာမိ, ဘိက္ခဝေ, ပက္ခဂဏနံ ဥဂ္ဂဟေတုန်”တိ. အထ ခေါ ဘိက္ခူနံ ဧတဒဟောသိ—  “ကေန နု ခေါ ပက္ခဂဏနာ ဥဂ္ဂဟေတဗ္ဗာ”တိ? ဘဂဝတော ဧတမတ္ထံ အာရောစေသုံ. “အနုဇာနာမိ, ဘိက္ခဝေ, သဗ္ဗေဟေဝ ပက္ခဂဏနံ ဥဂ္ဂဟေတုန်”တိ.
</Paragraph>

</Division>
<Division number="157" book="vi-maha" e="ch" v="3" p="157">

<Paragraph number="655" book="vi-maha">
တေန ခေါ ပန သမယေန မနုဿာ ဘိက္ခူ ပိဏ္ဍာယ စရန္တေ ပုစ္ဆန္တိ—  “ကီဝတိကာ, ဘန္တေ, ဘိက္ခူ”တိ? ဘိက္ခူ ဧဝမာဟံသု—  “န ခေါ မယံ, အာဝုသော, ဇာနာမာ”တိ. မနုဿာ ဥဇ္ဈာယန္တိ ခိယျန္တိ ဝိပါစေန္တိ—  “အညမညမ္ပိမေ သမဏာ သကျပုတ္တိယာ န ဇာနန္တိ, ကိံ ပနိမေ အညံ ကိဉ္စိ ကလျာဏံ ဇာနိဿန္တီ”တိ? ဘဂဝတော ဧတမတ္ထံ အာရောစေသုံ. “အနုဇာနာမိ, ဘိက္ခဝေ, ဘိက္ခူ ဂဏေတုန်”တိ.
</Paragraph>

<Paragraph number="656" book="vi-maha">
အထ ခေါ ဘိက္ခူနံ ဧတဒဟောသိ—  “ကဒါ နု ခေါ ဘိက္ခူ ဂဏေတဗ္ဗာ”တိ? ဘဂဝတော ဧတမတ္ထံ အာရောစေသုံ. “အနုဇာနာမိ, ဘိက္ခဝေ, တဒဟုပေါသထေ နာမဂ္ဂေန ဝါ ဂဏေတုံ, သလာကံ ဝါ ဂါဟေတုန်”တိ.
</Paragraph>

</Division>
<Division number="158" book="vi-maha" e="ch" v="3" p="158">

<Paragraph number="657" book="vi-maha">
တေန ခေါ ပန သမယေန ဘိက္ခူ အဇာနန္တာ အဇ္ဇုပေါသထောတိ ဒူရံ ဂါမံ ပိဏ္ဍာယ စရန္တိ. တေ ဥဒ္ဒိဿမာနေပိ ပါတိမောက္ခေ အာဂစ္ဆန္တိ, ဥဒ္ဒိဋ္ဌမတ္တေပိ အာဂစ္ဆန္တိ. ဘဂဝတော ဧတမတ္ထံ အာရောစေသုံ. “အနုဇာနာမိ, ဘိက္ခဝေ, အာရောစေတုံ ‘အဇ္ဇုပေါသထော’”တိ.
</Paragraph>

<Paragraph number="658" book="vi-maha">
အထ ခေါ ဘိက္ခူနံ ဧတဒဟောသိ—  “ကေန နု ခေါ အာရောစေတဗ္ဗော”တိ? ဘဂဝတော ဧတမတ္ထံ အာရောစေသုံ. “အနုဇာနာမိ, ဘိက္ခဝေ, ထေရေန ဘိက္ခုနာ ကာလဝတော အာရောစေတုန်”တိ.
</Paragraph>

<Paragraph number="659" book="vi-maha">
တေန ခေါ ပန သမယေန အညတရော ထေရော ကာလဝတော နဿရတိ. ဘဂဝတော ဧတမတ္ထံ အာရောစေသုံ. “အနုဇာနာမိ, ဘိက္ခဝေ, ဘတ္တကာလေပိ အာရောစေတုန်”တိ.
</Paragraph>

<Paragraph number="660" book="vi-maha">
ဘတ္တကာလေပိ နဿရတိ. ဘဂဝတော ဧတမတ္ထံ အာရောစေသုံ. “အနုဇာနာမိ, ဘိက္ခဝေ, ယံ ကာလံ သရတိ, တံ ကာလံ အာရောစေတုန်”တိ.
</Paragraph>
</Division>