---
title: 2.4 သီမာနုဇာနန
tableOfContents: false
sidebar:
  order: 4
type: tipitaka
basket: vi
book: vi-maha
review:
  current: review
  updated: '2025-10-22T11:23:42.684733'
  updated_by: ''
  notes: ''
  history:
  - state: review
    date: '2025-10-22T11:23:42.684733'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="138" book="vi-maha" e="ch" v="3" p="144">

<Paragraph number="591" book="vi-maha">
အထ ခေါ ဘိက္ခူနံ ဧတဒဟောသိ—  “ဘဂဝတာ ပညတ္တံ—  ‘ဧတ္တာဝတာ သာမဂ္ဂီ ယာဝတာ ဧကာဝါသော’တိ, ကိတ္တာဝတာ နု ခေါ ဧကာဝါသော ဟောတီ”တိ? ဘဂဝတော ဧတမတ္ထံ အာရောစေသုံ. “အနုဇာနာမိ, ဘိက္ခဝေ, သီမံ သမ္မန္နိတုံ. ဧဝဉ္စ ပန, ဘိက္ခဝေ, သမ္မန္နိတဗ္ဗာ—  ပဌမံ နိမိတ္တာ ကိတ္တေတဗ္ဗာ—  ပဗ္ဗတနိမိတ္တံ, ပါသာဏနိမိတ္တံ, ဝနနိမိတ္တံ, ရုက္ခနိမိတ္တံ, မဂ္ဂနိမိတ္တံ, ဝမ္မိကနိမိတ္တံ, နဒီနိမိတ္တံ, ဥဒကနိမိတ္တံ. နိမိတ္တေ ကိတ္တေတွာ ဗျတ္တေန ဘိက္ခုနာ ပဋိဗလေန သံဃော ဉာပေတဗ္ဗော—
</Paragraph>

</Division>
<Division number="139" book="vi-maha" e="ch" v="3" p="144">

<Paragraph number="592" book="vi-maha">
‘သုဏာတု မေ, ဘန္တေ, သံဃော. ယာဝတာ သမန္တာ နိမိတ္တာ ကိတ္တိတာ. ယဒိ သံဃဿ ပတ္တကလ္လံ, သံဃော ဧတေဟိ နိမိတ္တေဟိ သီမံ သမ္မန္နေယျ သမာနသံဝါသံ ဧကုပေါသထံ. ဧသာ ဉတ္တိ.
</Paragraph>

<Paragraph number="593" book="vi-maha">
သုဏာတု မေ, ဘန္တေ, သံဃော. ယာဝတာ သမန္တာ နိမိတ္တာ ကိတ္တိတာ. သံဃော ဧတေဟိ နိမိတ္တေဟိ သီမံ သမ္မန္နတိ သမာနသံဝါသံ ဧကုပေါသထံ. ယဿာယသ္မတော ခမတိ ဧတေဟိ နိမိတ္တေဟိ သီမာယ သမ္မုတိ သမာနသံဝါသာယ ဧကုပေါသထာယ, သော တုဏှဿ; ယဿ နက္ခမတိ, သော ဘာသေယျ. သမ္မတာ သီမာ သံဃေန ဧတေဟိ နိမိတ္တေဟိ သမာနသံဝါသာ ဧကုပေါသထာ. ခမတိ သံဃဿ, တသ္မာ တုဏှီ, ဧဝမေတံ ဓာရယာမီ’”တိ.
</Paragraph>

</Division>
<Division number="140" book="vi-maha" e="ch" v="3" p="144">

<Paragraph number="594" book="vi-maha">
တေန ခေါ ပန သမယေန ဆဗ္ဗဂ္ဂိယာ ဘိက္ခူ—  “ဘဂဝတာ သီမာသမ္မုတိ အနုညာတာ”တိ—  အတိမဟတိယော သီမာယော သမ္မန္နန္တိ, စတုယောဇနိကာပိ ပဉ္စယောဇနိကာပိ ဆယောဇနိကာပိ. ဘိက္ခူ ဥပေါသထံ အာဂစ္ဆန္တာ ဥဒ္ဒိဿမာနေပိ ပါတိမောက္ခေ အာဂစ္ဆန္တိ, ဥဒ္ဒိဋ္ဌမတ္တေပိ အာဂစ္ဆန္တိ, အန္တရာပိ ပရိဝသန္တိ. ဘဂဝတော ဧတမတ္ထံ အာရောစေသုံ. “န, ဘိက္ခဝေ, အတိမဟတီ သီမာ သမ္မန္နိတဗ္ဗာ, စတုယောဇနိကာ ဝါ ပဉ္စယောဇနိကာ ဝါ ဆယောဇနိကာ ဝါ. ယော သမ္မန္နေယျ, အာပတ္တိ ဒုက္ကဋဿ. အနုဇာနာမိ, ဘိက္ခဝေ, တိယောဇနပရမံ သီမံ သမ္မန္နိတုန်”တိ.
</Paragraph>

<Paragraph number="595" book="vi-maha">
တေန ခေါ ပန သမယေန ဆဗ္ဗဂ္ဂိယာ ဘိက္ခူ နဒီပါရသီမံ သမ္မန္နန္တိ. ဥပေါသထံ အာဂစ္ဆန္တာ ဘိက္ခူပိ ဝုယှန္တိ, ပတ္တာပိ ဝုယှန္တိ, စီဝရာနိပိ ဝုယှန္တိ. ဘဂဝတော ဧတမတ္ထံ အာရောစေသုံ. “န, ဘိက္ခဝေ, နဒီပါရသီမာ သမ္မန္နိတဗ္ဗာ. ယော သမ္မန္နေယျ, အာပတ္တိ ဒုက္ကဋဿ. အနုဇာနာမိ, ဘိက္ခဝေ, ယတ္ထဿ ဓုဝနာဝါ ဝါ ဓုဝသေတု ဝါ, ဧဝရူပံ နဒီပါရသီမံ သမ္မန္နိတုန်”တိ.
</Paragraph>
</Division>