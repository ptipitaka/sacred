---
title: "2.6 ဥပေါသထပ္ပမုခါနုဇာနန"
tableOfContents: false
sidebar:
  order: 6
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="142" book="vi-maha" e="ch" v="3" p="146">

<Paragraph number="602" book="vi-maha">
တေန ခေါ ပန သမယေန အညတရသ္မိံ အာဝါသေ အတိခုဒ္ဒကံ ဥပေါသထာဂါရံ သမ္မတံ ဟောတိ, တဒဟုပေါသထေ မဟာဘိက္ခုသံဃော သန္နိပတိတော ဟောတိ. ဘိက္ခူ အသမ္မတာယ ဘူမိယာ နိသိန္နာ ပါတိမောက္ခံ အဿောသုံ. အထ ခေါ တေသံ ဘိက္ခူနံ ဧတဒဟောသိ—  “ဘဂဝတာ ပညတ္တံ—  ‘ဥပေါသထာဂါရံ သမ္မန္နိတွာ ဥပေါသထော ကာတဗ္ဗော’တိ, မယဉ္စမှာ အသမ္မတာယ ဘူမိယာ နိသိန္နာ ပါတိမောက္ခံ အဿုမှာ, ကတော နု ခေါ အမှာကံ ဥပေါသထော, အကတော နု ခေါ”တိ. ဘဂဝတော ဧတမတ္ထံ အာရောစေသုံ. “သမ္မတာယ ဝါ, ဘိက္ခဝေ, ဘူမိယာ နိသိန္နာ အသမ္မတာယ ဝါ ယတော ပါတိမောက္ခံ သုဏာတိ, ကတောဝဿ ဥပေါသထော. တေန ဟိ, ဘိက္ခဝေ, သံဃော ယာဝ မဟန္တံ ဥပေါသထပ္ပမုခံ အာကင်္ခတိ, တာဝ မဟန္တံ ဥပေါသထပ္ပမုခံ သမ္မန္နတု. ဧဝဉ္စ ပန, ဘိက္ခဝေ, သမ္မန္နိတဗ္ဗံ. ပဌမံ နိမိတ္တာ ကိတ္တေတဗ္ဗာ. နိမိတ္တေ ကိတ္တေတွာ ဗျတ္တေန ဘိက္ခုနာ ပဋိဗလေန သံဃော ဉာပေတဗ္ဗော—
</Paragraph>

<Paragraph number="603" book="vi-maha">
‘သုဏာတု မေ, ဘန္တေ, သံဃော. ယာဝတာ သမန္တာ နိမိတ္တာ ကိတ္တိတာ. ယဒိ သံဃဿ ပတ္တကလ္လံ, သံဃော ဧတေဟိ နိမိတ္တေဟိ ဥပေါသထပ္ပမုခံ သမ္မန္နေယျ. ဧသာ ဉတ္တိ.
</Paragraph>

<Paragraph number="604" book="vi-maha">
သုဏာတု မေ, ဘန္တေ, သံဃော. ယာဝတာ သမန္တာ နိမိတ္တာ ကိတ္တိတာ. သံဃော ဧတေဟိ နိမိတ္တေဟိ ဥပေါသထပ္ပမုခံ သမ္မန္နတိ. ယဿာယသ္မတော ခမတိ ဧတေဟိ နိမိတ္တေဟိ ဥပေါသထပ္ပမုခဿ သမ္မုတိ, သော တုဏှဿ; ယဿ နက္ခမတိ, သော ဘာသေယျ. သမ္မတံ သံဃေန ဧတေဟိ နိမိတ္တေဟိ ဥပေါသထပ္ပမုခံ. ခမတိ သံဃဿ, တသ္မာ တုဏှီ, ဧဝမေတံ ဓာရယာမီ’”တိ.
</Paragraph>

<Paragraph number="605" book="vi-maha">
တေန ခေါ ပန သမယေန အညတရသ္မိံ အာဝါသေ တဒဟုပေါသထေ နဝကာ ဘိက္ခူ ပဌမတရံ သန္နိပတိတွာ—  “န တာဝ ထေရာ အာဂစ္ဆန္တီ”တိ—  ပက္ကမိံသု. ဥပေါသထော ဝိကာလေ အဟောသိ. ဘဂဝတော ဧတမတ္ထံ အာရောစေသုံ. “အနုဇာနာမိ, ဘိက္ခဝေ, တဒဟုပေါသထေ ထေရေဟိ ဘိက္ခူဟိ ပဌမတရံ သန္နိပတိတုန်”တိ.
</Paragraph>

<Paragraph number="606" book="vi-maha">
တေန ခေါ ပန သမယေန ရာဇဂဟေ သမ္ဗဟုလာ အာဝါသာ သမာနသီမာ ဟောန္တိ. တတ္ထ ဘိက္ခူ ဝိဝဒန္တိ—  “အမှာကံ အာဝါသေ ဥပေါသထော ကရီယတု, အမှာကံ အာဝါသေ ဥပေါသထော ကရီယတူ”တိ. ဘဂဝတော ဧတမတ္ထံ အာရောစေသုံ. “ဣဓ ပန, ဘိက္ခဝေ, သမ္ဗဟုလာ အာဝါသာ သမာနသီမာ ဟောန္တိ. တတ္ထ ဘိက္ခူ ဝိဝဒန္တိ—  ‘အမှာကံ အာဝါသေ ဥပေါသထော ကရီယတု, အမှာကံ အာဝါသေ ဥပေါသထော ကရီယတူ’တိ. တေဟိ, ဘိက္ခဝေ, ဘိက္ခူဟိ သဗ္ဗေဟေဝ ဧကဇ္ဈံ သန္နိပတိတွာ ဥပေါသထော ကာတဗ္ဗော. ယတ္ထ ဝါ ပန ထေရော ဘိက္ခု ဝိဟရတိ, တတ္ထ သန္နိပတိတွာ ဥပေါသထော ကာတဗ္ဗော, န တွေဝ ဝဂ္ဂေန သံဃေန ဥပေါသထော ကာတဗ္ဗော. ယော ကရေယျ, အာပတ္တိ ဒုက္ကဋဿာ”တိ.
</Paragraph>
</Division>