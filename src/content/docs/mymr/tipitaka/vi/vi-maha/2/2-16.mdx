---
title: "2.16 ပါတိမောက္ခုဒ္ဒေသကအဇ္ဈေသနာဒိ"
tableOfContents: false
sidebar:
  order: 16
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="155" book="vi-maha" e="ch" v="3" p="156">

<Paragraph number="649" book="vi-maha">
အထ ခေါ ဘဂဝါ ရာဇဂဟေ ယထာဘိရန္တံ ဝိဟရိတွာ ယေန စောဒနာဝတ္ထု တေန စာရိကံ ပက္ကာမိ. အနုပုဗ္ဗေန စာရိကံ စရမာနော ယေန စောဒနာဝတ္ထု တဒဝသရိ. တေန ခေါ ပန သမယေန အညတရသ္မိံ အာဝါသေ သမ္ဗဟုလာ ဘိက္ခူ ဝိဟရန္တိ. တတ္ထ ထေရော ဘိက္ခု ဗာလော ဟောတိ အဗျတ္တော. သော န ဇာနာတိ ဥပေါသထံ ဝါ ဥပေါသထကမ္မံ ဝါ, ပါတိမောက္ခံ ဝါ ပါတိမောက္ခုဒ္ဒေသံ ဝါ. အထ ခေါ တေသံ ဘိက္ခူနံ ဧတဒဟောသိ—  “ဘဂဝတာ ပညတ္တံ—  ‘ထေရာဓိကံ ပါတိမောက္ခန်’တိ, အယဉ္စ အမှာကံ ထေရော ဗာလော အဗျတ္တော, န ဇာနာတိ ဥပေါသထံ ဝါ ဥပေါသထကမ္မံ ဝါ, ပါတိမောက္ခံ ဝါ ပါတိမောက္ခုဒ္ဒေသံ ဝါ. ကထံ နု ခေါ အမှေဟိ ပဋိပဇ္ဇိတဗ္ဗန်”တိ? ဘဂဝတော ဧတမတ္ထံ အာရောစေသုံ. “အနုဇာနာမိ, ဘိက္ခဝေ, ယော တတ္ထ ဘိက္ခု ဗျတ္တော ပဋိဗလော တဿာဓေယျံ ပါတိမောက္ခန်”တိ.
</Paragraph>

<Paragraph number="650" book="vi-maha">
တေန ခေါ ပန သမယေန အညတရသ္မိံ အာဝါသေ တဒဟုပေါသထေ သမ္ဗဟုလာ ဘိက္ခူ ဝိဟရန္တိ ဗာလာ အဗျတ္တာ. တေ န ဇာနန္တိ ဥပေါသထံ ဝါ ဥပေါသထကမ္မံ ဝါ, ပါတိမောက္ခံ ဝါ ပါတိမောက္ခုဒ္ဒေသံ ဝါ. တေ ထေရံ အဇ္ဈေသိံသု—  “ဥဒ္ဒိသတု, ဘန္တေ, ထေရော ပါတိမောက္ခန်”တိ. သော ဧဝမာဟ—  “န မေ, အာဝုသော, ဝတ္တတီ”တိ. ဒုတိယံ ထေရံ အဇ္ဈေသိံသု—  “ဥဒ္ဒိသတု, ဘန္တေ, ထေရော ပါတိမောက္ခန်”တိ. သောပိ ဧဝမာဟ—  “န မေ, အာဝုသော, ဝတ္တတီ”တိ. တတိယံ ထေရံ အဇ္ဈေသိံသု—  “ဥဒ္ဒိသတု, ဘန္တေ, ထေရော ပါတိမောက္ခန်”တိ. သောပိ ဧဝမာဟ—  “န မေ, အာဝုသော, ဝတ္တတီ”တိ. ဧတေနေဝ ဥပါယေန ယာဝ သံဃနဝကံ အဇ္ဈေသိံသု—  “ဥဒ္ဒိသတု အာယသ္မာ ပါတိမောက္ခန်”တိ. သောပိ ဧဝမာဟ—  “န မေ, ဘန္တေ, ဝတ္တတီ”တိ. ဘဂဝတော ဧတမတ္ထံ အာရောစေသုံ.
</Paragraph>

<Paragraph number="651" book="vi-maha">
“ဣဓ ပန, ဘိက္ခဝေ, အညတရသ္မိံ အာဝါသေ တဒဟုပေါသထေ သမ္ဗဟုလာ ဘိက္ခူ ဝိဟရန္တိ ဗာလာ အဗျတ္တာ. တေ န ဇာနန္တိ ဥပေါသထံ ဝါ ဥပေါသထကမ္မံ ဝါ, ပါတိမောက္ခံ ဝါ ပါတိမောက္ခုဒ္ဒေသံ ဝါ. တေ ထေရံ အဇ္ဈေသန္တိ—  ‘ဥဒ္ဒိသတု, ဘန္တေ, ထေရော ပါတိမောက္ခန်’တိ. သော ဧဝံ ဝဒေတိ—  ‘န မေ, အာဝုသော, ဝတ္တတီ’တိ. ဒုတိယံ ထေရံ အဇ္ဈေသန္တိ—  ‘ဥဒ္ဒိသတု, ဘန္တေ, ထေရော ပါတိမောက္ခန်’တိ. သောပိ ဧဝံ ဝဒေတိ—  ‘န မေ, အာဝုသော, ဝတ္တတီ’တိ. တတိယံ ထေရံ အဇ္ဈေသန္တိ—  ‘ဥဒ္ဒိသတု, ဘန္တေ, ထေရော ပါတိမောက္ခန်’တိ. သောပိ ဧဝံ ဝဒေတိ—  ‘န မေ, အာဝုသော, ဝတ္တတီ’တိ. ဧတေနေဝ ဥပါယေန ယာဝ သံဃနဝကံ အဇ္ဈေသန္တိ—  ‘ဥဒ္ဒိသတု အာယသ္မာ ပါတိမောက္ခန်’တိ. သောပိ ဧဝံ ဝဒေတိ—  ‘န မေ, ဘန္တေ, ဝတ္တတီ’တိ. တေဟိ, ဘိက္ခဝေ, ဘိက္ခူဟိ ဧကော ဘိက္ခု သာမန္တာ အာဝါသာ သဇ္ဇုကံ ပါဟေတဗ္ဗော—  ဂစ္ဆာဝုသော, သံခိတ္တေန ဝါ ဝိတ္ထာရေန ဝါ ပါတိမောက္ခံ ပရိယာပုဏိတွာန အာဂစ္ဆာဟီ”တိ.
</Paragraph>

<Paragraph number="652" book="vi-maha">
အထ ခေါ ဘိက္ခူနံ ဧတဒဟောသိ—  “ကေန နု ခေါ ပါဟေတဗ္ဗော”တိ? ဘဂဝတော ဧတမတ္ထံ အာရောစေသုံ. “အနုဇာနာမိ, ဘိက္ခဝေ, ထေရေန ဘိက္ခုနာ နဝံ ဘိက္ခုံ အာဏာပေတုန်”တိ. ထေရေန အာဏတ္တာ နဝါ ဘိက္ခူ န ဂစ္ဆန္တိ. ဘဂဝတော ဧတမတ္ထံ အာရောစေသုံ. “န, ဘိက္ခဝေ, ထေရေန အာဏတ္တေန အဂိလာနေန န ဂန္တဗ္ဗံ. ယော န ဂစ္ဆေယျ, အာပတ္တိ ဒုက္ကဋဿာ”တိ.
</Paragraph>
</Division>