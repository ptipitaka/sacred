---
title: "2.10 ဥပေါသထဘေဒါဒိ"
tableOfContents: false
sidebar:
  order: 2
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="149" book="vi-maha">

<Paragraph number="622" book="vi-maha">
အထ ခေါ ဘိက္ခူနံ ဧတဒဟောသိ—  “ကတိ နု ခေါ ဥပေါသထာ”တိ? ဘဂဝတော ဧတမတ္ထံ အာရောစေသုံ. “ဒွေမေ, ဘိက္ခဝေ, ဥပေါသထာ—  စာတုဒ္ဒသိကော စ ပန္နရသိကော စ. ဣမေ ခေါ, ဘိက္ခဝေ, ဒွေ ဥပေါသထာ”တိ.
</Paragraph>

<Paragraph number="623" book="vi-maha">
အထ ခေါ ဘိက္ခူနံ ဧတဒဟောသိ—  “ကတိ နု ခေါ ဥပေါသထကမ္မာနီ”တိ? ဘဂဝတော ဧတမတ္ထံ အာရောစေသုံ. “စတ္တာရိမာနိ, ဘိက္ခဝေ, ဥပေါသထကမ္မာနိ—  အဓမ္မေန ဝဂ္ဂံ ဥပေါသထကမ္မံ, အဓမ္မေန သမဂ္ဂံ ဥပေါသထကမ္မံ, ဓမ္မေန ဝဂ္ဂံ ဥပေါသထကမ္မံ, ဓမ္မေန သမဂ္ဂံ ဥပေါသထကမ္မန္တိ. တတြ, ဘိက္ခဝေ, ယဒိဒံ အဓမ္မေန ဝဂ္ဂံ ဥပေါသထကမ္မံ, န, ဘိက္ခဝေ, ဧဝရူပံ ဥပေါသထကမ္မံ ကာတဗ္ဗံ. န စ မယာ ဧဝရူပံ ဥပေါသထကမ္မံ အနုညာတံ. တတြ, ဘိက္ခဝေ, ယဒိဒံ အဓမ္မေန သမဂ္ဂံ ဥပေါသထကမ္မံ, န, ဘိက္ခဝေ, ဧဝရူပံ ဥပေါသထကမ္မံ ကာတဗ္ဗံ. န စ မယာ ဧဝရူပံ ဥပေါသထကမ္မံ အနုညာတံ. တတြ, ဘိက္ခဝေ, ယဒိဒံ ဓမ္မေန ဝဂ္ဂံ ဥပေါသထကမ္မံ, န, ဘိက္ခဝေ, ဧဝရူပံ ဥပေါသထကမ္မံ ကာတဗ္ဗံ. န စ မယာ ဧဝရူပံ ဥပေါသထကမ္မံ အနုညာတံ. တတြ, ဘိက္ခဝေ, ယဒိဒံ ဓမ္မေန သမဂ္ဂံ ဥပေါသထကမ္မံ, ဧဝရူပံ, ဘိက္ခဝေ, ဥပေါသထကမ္မံ ကာတဗ္ဗံ, ဧဝရူပဉ္စ မယာ ဥပေါသထကမ္မံ အနုညာတံ. တသ္မာတိဟ, ဘိက္ခဝေ, ဧဝရူပံ ဥပေါသထကမ္မံ ကရိဿာမ ယဒိဒံ ဓမ္မေန သမဂ္ဂန္တိ—  ဧဝဉှိ ဝေါ, ဘိက္ခဝေ, သိက္ခိတဗ္ဗန်”တိ.
</Paragraph>
</Division>