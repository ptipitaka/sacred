---
title: "2.21 ဆန္ဒဒါနကထာ"
tableOfContents: false
sidebar:
  order: 14
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="165" book="vi-maha">

<Paragraph number="685" book="vi-maha">
အထ ခေါ ဘဂဝါ ဘိက္ခူ အာမန္တေသိ—  “သန္နိပတထ, ဘိက္ခဝေ, သံဃော ကမ္မံ ကရိဿတီ”တိ. ဧဝံ ဝုတ္တေ, အညတရော ဘိက္ခု ဘဂဝန္တံ ဧတဒဝေါစ—  “အတ္ထိ, ဘန္တေ, ဘိက္ခု ဂိလာနော, သော အနာဂတော”တိ.
</Paragraph>

<Paragraph number="686" book="vi-maha">
“အနုဇာနာမိ, ဘိက္ခဝေ, ဂိလာနေန ဘိက္ခုနာ ဆန္ဒံ ဒါတုံ. ဧဝဉ္စ ပန, ဘိက္ခဝေ, ဒါတဗ္ဗော. တေန ဂိလာနေန ဘိက္ခုနာ ဧကံ ဘိက္ခုံ ဥပသင်္ကမိတွာ ဧကံသံ ဥတ္တရာသင်္ဂံ ကရိတွာ ဥက္ကုဋိကံ နိသီဒိတွာ အဉ္ဇလိံ ပဂ္ဂဟေတွာ ဧဝမဿ ဝစနီယော—  ‘ဆန္ဒံ ဒမ္မိ, ဆန္ဒံ မေ ဟရ, ဆန္ဒံ မေ အာရောစေဟီ’တိ. ကာယေန ဝိညာပေတိ, ဝါစာယ ဝိညာပေတိ, ကာယေန ဝါစာယ ဝိညာပေတိ, ဒိန္နော ဟောတိ ဆန္ဒော. န ကာယေန ဝိညာပေတိ, န ဝါစာယ ဝိညာပေတိ, န ကာယေန ဝါစာယ ဝိညာပေတိ, န ဒိန္နော ဟောတိ ဆန္ဒော. ဧဝဉ္စေတံ လဘေထ, ဣစ္စေတံ ကုသလံ. နော စေ လဘေထ, သော, ဘိက္ခဝေ, ဂိလာနော ဘိက္ခု မဉ္စေန ဝါ ပီဌေန ဝါ သံဃမဇ္ဈေ အာနေတွာ ကမ္မံ ကာတဗ္ဗံ. သစေ, ဘိက္ခဝေ, ဂိလာနုပဋ္ဌာကာနံ ဘိက္ခူနံ ဧဝံ ဟောတိ—  ‘သစေ ခေါ မယံ ဂိလာနံ ဌာနာ စာဝေဿာမ, အာဗာဓော ဝါ အဘိဝဍ္ဎိဿတိ ကာလံကိရိယာ ဝါ ဘဝိဿတီ’တိ, န, ဘိက္ခဝေ, ဂိလာနော ဘိက္ခု ဌာနာ စာဝေတဗ္ဗော. သံဃေန တတ္ထ ဂန္တွာ ကမ္မံ ကာတဗ္ဗံ. န တွေဝ ဝဂ္ဂေန သံဃေန ကမ္မံ ကာတဗ္ဗံ. ကရေယျ စေ, အာပတ္တိ ဒုက္ကဋဿ.
</Paragraph>

<Paragraph number="687" book="vi-maha">
ဆန္ဒဟာရကော စေ, ဘိက္ခဝေ, ဒိန္နေ ဆန္ဒေ တတ္ထေဝ ပက္ကမတိ, အညဿ ဒါတဗ္ဗော ဆန္ဒော. ဆန္ဒဟာရကော စေ, ဘိက္ခဝေ, ဒိန္နေ ဆန္ဒေ တတ္ထေဝ ဝိဗ္ဘမတိ …ပေ…  ကာလံ ကရောတိ…  သာမဏေရော ပဋိဇာနာတိ…  သိက္ခံ ပစ္စက္ခာတကော ပဋိဇာနာတိ…  အန္တိမဝတ္ထုံ အဇ္ဈာပန္နကော ပဋိဇာနာတိ…  ဥမ္မတ္တကော ပဋိဇာနာတိ…  ခိတ္တစိတ္တော ပဋိဇာနာတိ…  ဝေဒနာဋ္ဋော ပဋိဇာနာတိ…  အာပတ္တိယာ အဒဿနေ ဥက္ခိတ္တကော ပဋိဇာနာတိ…  အာပတ္တိယာ အပ္ပဋိကမ္မေ ဥက္ခိတ္တကော ပဋိဇာနာတိ…  ပါပိကာယ ဒိဋ္ဌိယာ အပ္ပဋိနိဿဂ္ဂေ ဥက္ခိတ္တကော ပဋိဇာနာတိ…  ပဏ္ဍကော ပဋိဇာနာတိ…  ထေယျသံဝါသကော ပဋိဇာနာတိ…  တိတ္ထိယပက္ကန္တကော ပဋိဇာနာတိ…  တိရစ္ဆာနဂတော ပဋိဇာနာတိ…  မာတုဃာတကော ပဋိဇာနာတိ…  ပိတုဃာတကော ပဋိဇာနာတိ…  အရဟန္တဃာတကော ပဋိဇာနာတိ…  ဘိက္ခုနိဒူသကော ပဋိဇာနာတိ…  သံဃဘေဒကော ပဋိဇာနာတိ…  လောဟိတုပ္ပါဒကော ပဋိဇာနာတိ…  ဥဘတောဗျဉ္ဇနကော ပဋိဇာနာတိ, အညဿ ဒါတဗ္ဗော ဆန္ဒော.
</Paragraph>

<Paragraph number="688" book="vi-maha">
ဆန္ဒဟာရကော စေ, ဘိက္ခဝေ, ဒိန္နေ ဆန္ဒေ အန္တရာမဂ္ဂေ ပက္ကမတိ, အနာဟဋော ဟောတိ ဆန္ဒော. ဆန္ဒဟာရကော စေ, ဘိက္ခဝေ, ဒိန္နေ ဆန္ဒေ အန္တရာမဂ္ဂေ ဝိဗ္ဘမတိ …ပေ…  ဥဘတောဗျဉ္ဇနကော ပဋိဇာနာတိ, အနာဟဋော ဟောတိ ဆန္ဒော.
</Paragraph>

<Paragraph number="689" book="vi-maha">
ဆန္ဒဟာရကော စေ, ဘိက္ခဝေ, ဒိန္နေ ဆန္ဒေ သံဃပ္ပတ္တော ပက္ကမတိ, အာဟဋော ဟောတိ ဆန္ဒော. ဆန္ဒဟာရကော စေ, ဘိက္ခဝေ, ဒိန္နေ ဆန္ဒေ သံဃပ္ပတ္တော ဝိဗ္ဘမတိ …ပေ…  ဥဘတောဗျဉ္ဇနကော ပဋိဇာနာတိ, အာဟဋော ဟောတိ ဆန္ဒော.
</Paragraph>

<Paragraph number="690" book="vi-maha">
ဆန္ဒဟာရကော စေ, ဘိက္ခဝေ, ဒိန္နေ ဆန္ဒေ သံဃပ္ပတ္တော သုတ္တော န အာရောစေတိ, ပမတ္တော န အာရောစေတိ, သမာပန္နော န အာရောစေတိ, အာဟဋော ဟောတိ ဆန္ဒော. ဆန္ဒဟာရကဿ အနာပတ္တိ.
</Paragraph>

<Paragraph number="691" book="vi-maha">
ဆန္ဒဟာရကော စေ, ဘိက္ခဝေ, ဒိန္နေ ဆန္ဒေ သံဃပ္ပတ္တော သဉ္စိစ္စ န အာရောစေတိ, အာဟဋော ဟောတိ ဆန္ဒော. ဆန္ဒဟာရကဿ အာပတ္တိ ဒုက္ကဋဿ. အနုဇာနာမိ, ဘိက္ခဝေ, တဒဟုပေါသထေ ပါရိသုဒ္ဓိံ ဒေန္တေန ဆန္ဒမ္ပိ ဒါတုံ, သန္တိ သံဃဿ ကရဏီယန်”တိ.
</Paragraph>
</Division>