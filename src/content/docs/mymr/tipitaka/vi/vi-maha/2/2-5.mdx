---
title: 2.5 ဥပေါသထာဂါရကထာ
tableOfContents: false
sidebar:
  order: 5
type: tipitaka
basket: vi
book: vi-maha
review:
  current: review
  updated: '2025-10-27T21:49:53.430916'
  updated_by: ''
  notes: ''
  history:
  - state: review
    date: '2025-10-27T21:49:53.430916'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="141" book="vi-maha" e="ch" v="3" p="145">

<Paragraph number="596" book="vi-maha">
တေန ခေါ ပန သမယေန ဘိက္ခူ အနုပရိဝေဏိယံ ပါတိမောက္ခံ ဥဒ္ဒိသန္တိ အသင်္ကေတေန. အာဂန္တုကာ ဘိက္ခူ န ဇာနန္တိ—  “ကတ္ထ ဝါ အဇ္ဇုပေါသထော ကရီယိဿတီ”တိ. ဘဂဝတော ဧတမတ္ထံ အာရောစေသုံ. “န, ဘိက္ခဝေ, အနုပရိဝေဏိယံ ပါတိမောက္ခံ ဥဒ္ဒိသိတဗ္ဗံ အသင်္ကေတေန. ယော ဥဒ္ဒိသေယျ, အာပတ္တိ ဒုက္ကဋဿ. အနုဇာနာမိ, ဘိက္ခဝေ, ဥပေါသထာဂါရံ သမ္မန္နိတွာ ဥပေါသထံ ကာတုံ, ယံ သံဃော အာကင်္ခတိ ဝိဟာရံ ဝါ အဍ္ဎယောဂံ ဝါ ပါသာဒံ ဝါ ဟမ္မိယံ ဝါ ဂုဟံ ဝါ. ဧဝဉ္စ ပန, ဘိက္ခဝေ, သမ္မန္နိတဗ္ဗံ. ဗျတ္တေန ဘိက္ခုနာ ပဋိဗလေန သံဃော ဉာပေတဗ္ဗော—
</Paragraph>

<Paragraph number="597" book="vi-maha">
‘သုဏာတု မေ, ဘန္တေ, သံဃော. ယဒိ သံဃဿ ပတ္တကလ္လံ, သံဃော ဣတ္ထန္နာမံ ဝိဟာရံ ဥပေါသထာဂါရံ သမ္မန္နေယျ. ဧသာ ဉတ္တိ.
</Paragraph>

<Paragraph number="598" book="vi-maha">
သုဏာတု မေ, ဘန္တေ, သံဃော. သံဃော ဣတ္ထန္နာမံ ဝိဟာရံ ဥပေါသထာဂါရံ သမ္မန္နတိ. ယဿာယသ္မတော ခမတိ ဣတ္ထန္နာမဿ ဝိဟာရဿ ဥပေါသထာဂါရဿ သမ္မုတိ, သော တုဏှဿ; ယဿ နက္ခမတိ, သော ဘာသေယျ. သမ္မတော သံဃေန ဣတ္ထန္နာမော ဝိဟာရော ဥပေါသထာဂါရံ. ခမတိ သံဃဿ, တသ္မာ တုဏှီ, ဧဝမေတံ ဓာရယာမီ’”တိ.
</Paragraph>

<Paragraph number="599" book="vi-maha">
တေန ခေါ ပန သမယေန အညတရသ္မိံ အာဝါသေ ဒွေ ဥပေါသထာဂါရာနိ သမ္မတာနိ ဟောန္တိ. ဘိက္ခူ ဥဘယတ္ထ သန္နိပတန္တိ—  “ဣဓ ဥပေါသထော ကရီယိဿတိ, ဣဓ ဥပေါသထော ကရီယိဿတီ”တိ. ဘဂဝတော ဧတမတ္ထံ အာရောစေသုံ. “န, ဘိက္ခဝေ, ဧကသ္မိံ အာဝါသေ ဒွေ ဥပေါသထာဂါရာနိ သမ္မန္နိတဗ္ဗာနိ. ယော သမ္မန္နေယျ, အာပတ္တိ ဒုက္ကဋဿ. အနုဇာနာမိ, ဘိက္ခဝေ, ဧကံ သမူဟနိတွာ ဧကတ္ထ ဥပေါသထံ ကာတုံ. ဧဝဉ္စ ပန, ဘိက္ခဝေ, သမူဟန္တဗ္ဗံ. ဗျတ္တေန ဘိက္ခုနာ ပဋိဗလေန သံဃော ဉာပေတဗ္ဗော—
</Paragraph>

<Paragraph number="600" book="vi-maha">
‘သုဏာတု မေ, ဘန္တေ, သံဃော. ယဒိ သံဃဿ ပတ္တကလ္လံ, သံဃော ဣတ္ထန္နာမံ ဥပေါသထာဂါရံ သမူဟနေယျ. ဧသာ ဉတ္တိ.
</Paragraph>

<Paragraph number="601" book="vi-maha">
သုဏာတု မေ, ဘန္တေ, သံဃော. သံဃော ဣတ္ထန္နာမံ ဥပေါသထာဂါရံ သမူဟနတိ. ယဿာယသ္မတော ခမတိ ဣတ္ထန္နာမဿ ဥပေါသထာဂါရဿ သမုဂ္ဃါတော, သော တုဏှဿ; ယဿ နက္ခမတိ, သော ဘာသေယျ. သမူဟတံ သံဃေန ဣတ္ထန္နာမံ ဥပေါသထာဂါရံ. ခမတိ သံဃဿ, တသ္မာ တုဏှီ, ဧဝမေတံ ဓာရယာမီ’”တိ.
</Paragraph>
</Division>