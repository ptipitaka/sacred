---
title: "8.2 သေဋ္ဌိဘရိယာဝတ္ထု"
tableOfContents: false
sidebar:
  order: 2
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="330" book="vi-maha" e="ch" v="3" p="380">

<Paragraph number="1564" book="vi-maha">
တေန ခေါ ပန သမယေန သာကေတေ သေဋ္ဌိဘရိယာယ သတ္တဝဿိကော သီသာဗာဓော ဟောတိ. ဗဟူ မဟန္တာ မဟန္တာ ဒိသာပါမောက္ခာ ဝေဇ္ဇာ အာဂန္တွာ နာသက္ခိံသု အရောဂံ ကာတုံ. ဗဟုံ ဟိရညံ အာဒါယ အဂမံသု. အထ ခေါ ဇီဝကော ကောမာရဘစ္စော သာကေတံ ပဝိသိတွာ မနုဿေ ပုစ္ဆိ—  “ကော, ဘဏေ, ဂိလာနော, ကံ တိကိစ္ဆာမီ”တိ? “ဧတိဿာ, အာစရိယ, သေဋ္ဌိဘရိယာယ သတ္တဝဿိကော သီသာဗာဓော; ဂစ္ဆ, အာစရိယ, သေဋ္ဌိဘရိယံ တိကိစ္ဆာဟီ”တိ. အထ ခေါ ဇီဝကော ကောမာရဘစ္စော ယေန သေဋ္ဌိဿ ဂဟပတိဿ နိဝေသနံ တေနုပသင်္ကမိ; ဥပသင်္ကမိတွာ ဒေါဝါရိကံ အာဏာပေသိ—  “ဂစ္ဆ, ဘဏေ ဒေါဝါရိက, သေဋ္ဌိဘရိယာယ ပါဝဒ—  ‘ဝေဇ္ဇော, အယျေ, အာဂတော, သော တံ ဒဋ္ဌုကာမော’”တိ. “ဧဝံ, အာစရိယာ”တိ ခေါ သော ဒေါဝါရိကော ဇီဝကဿ ကောမာရဘစ္စဿ ပဋိဿုတွာ ယေန သေဋ္ဌိဘရိယာ တေနုပသင်္ကမိ, ဥပသင်္ကမိတွာ သေဋ္ဌိဘရိယံ ဧတဒဝေါစ—  “ဝေဇ္ဇော, အယျေ, အာဂတော; သော တံ ဒဋ္ဌုကာမော”တိ. “ကီဒိသော, ဘဏေ ဒေါဝါရိက, ဝေဇ္ဇော”တိ? “ဒဟရကော, အယျေ”တိ. “အလံ, ဘဏေ ဒေါဝါရိက, ကိံ မေ ဒဟရကော ဝေဇ္ဇော ကရိဿတိ? ဗဟူ မဟန္တာ မဟန္တာ ဒိသာပါမောက္ခာ ဝေဇ္ဇာ အာဂန္တွာ နာသက္ခိံသု အရောဂံ ကာတုံ. ဗဟုံ ဟိရညံ အာဒါယ အဂမံသူ”တိ. အထ ခေါ သော ဒေါဝါရိကော ယေန ဇီဝကော ကောမာရဘစ္စော တေနုပသင်္ကမိ; ဥပသင်္ကမိတွာ ဇီဝကံ ကောမာရဘစ္စံ ဧတဒဝေါစ—  “သေဋ္ဌိဘရိယာ, အာစရိယ, ဧဝမာဟ—  ‘အလံ, ဘဏေ ဒေါဝါရိက, ကိံ မေ ဒဟရကော ဝေဇ္ဇော ကရိဿတိ? ဗဟူ မဟန္တာ မဟန္တာ ဒိသာပါမောက္ခာ ဝေဇ္ဇာ အာဂန္တွာ နာသက္ခိံသု အရောဂံ ကာတုံ. ဗဟုံ ဟိရညံ အာဒါယ အဂမံသူ’”တိ. “ဂစ္ဆ, ဘဏေ ဒေါဝါရိက, သေဋ္ဌိဘရိယာယ ပါဝဒ—  ‘ဝေဇ္ဇော, အယျေ, ဧဝမာဟ—  မာ ကိရ, အယျေ, ပုရေ ကိဉ္စိ အဒါသိ. ယဒါ အရောဂါ အဟောသိ တဒါ ယံ ဣစ္ဆေယျာသိ တံ ဒဇ္ဇေယျာသီ’”တိ. “ဧဝံ, အာစရိယာ”တိ ခေါ သော ဒေါဝါရိကော ဇီဝကဿ ကောမာရဘစ္စဿ ပဋိဿုတွာ ယေန သေဋ္ဌိဘရိယာ တေနုပသင်္ကမိ; ဥပသင်္ကမိတွာ သေဋ္ဌိဘရိယံ ဧတဒဝေါစ—  “ဝေဇ္ဇော, အယျေ, ဧဝမာဟ—  ‘မာ ကိရ, အယျေ, ပုရေ ကိဉ္စိ အဒါသိ. ယဒါ အရောဂါ အဟောသိ တဒါ ယံ ဣစ္ဆေယျာသိ တံ ဒဇ္ဇေယျာသီ’”တိ. “တေန ဟိ, ဘဏေ ဒေါဝါရိက, ဝေဇ္ဇော အာဂစ္ဆတူ”တိ. “ဧဝံ, အယျေ”တိ ခေါ သော ဒေါဝါရိကော သေဋ္ဌိဘရိယာယ ပဋိဿုတွာ ယေန ဇီဝကော ကောမာရဘစ္စော တေနုပသင်္ကမိ, ဥပသင်္ကမိတွာ ဇီဝကံ ကောမာရဘစ္စံ ဧတဒဝေါစ—  “သေဋ္ဌိဘရိယာ တံ, အာစရိယ, ပက္ကောသတီ”တိ.
</Paragraph>

<Paragraph number="1565" book="vi-maha">
အထ ခေါ ဇီဝကော ကောမာရဘစ္စော ယေန သေဋ္ဌိဘရိယာ တေနုပသင်္ကမိ, ဥပသင်္ကမိတွာ သေဋ္ဌိဘရိယာယ ဝိကာရံ သလ္လက္ခေတွာ သေဋ္ဌိဘရိယံ ဧတဒဝေါစ—  “ပသတေန, အယျေ, သပ္ပိနာ အတ္ထော”တိ. အထ ခေါ သေဋ္ဌိဘရိယာ ဇီဝကဿ ကောမာရဘစ္စဿ ပသတံ သပ္ပိံ ဒါပေသိ. အထ ခေါ ဇီဝကော ကောမာရဘစ္စော တံ ပသတံ သပ္ပိံ နာနာဘေသဇ္ဇေဟိ နိပ္ပစိတွာ သေဋ္ဌိဘရိယံ မဉ္စကေ ဥတ္တာနံ နိပါတေတွာ နတ္ထုတော အဒါသိ. အထ ခေါ တံ သပ္ပိ နတ္ထုတော ဒိန္နံ မုခတော ဥဂ္ဂဉ္ဆိ. အထ ခေါ သေဋ္ဌိဘရိယာ ပဋိဂ္ဂဟေ နိဋ္ဌုဘိတွာ ဒါသိံ အာဏာပေသိ—  “ဟန္ဒ, ဇေ, ဣမံ သပ္ပိံ ပိစုနာ ဂဏှာဟီ”တိ. အထ ခေါ ဇီဝကဿ ကောမာရဘစ္စဿ ဧတဒဟောသိ—  “အစ္ဆရိယံ ယာဝ လူခါယံ ဃရဏီ, ယတြ ဟိ နာမ ဣမံ ဆဍ္ဍနီယဓမ္မံ သပ္ပိံ ပိစုနာ ဂါဟာပေဿတိ. ဗဟုကာနိ စ မေ မဟဂ္ဃါနိ ဘေသဇ္ဇာနိ ဥပဂတာနိ. ကိမ္ပိ မာယံ ကိဉ္စိ ဒေယျဓမ္မံ ဒဿတီ”တိ. အထ ခေါ သေဋ္ဌိဘရိယာ ဇီဝကဿ ကောမာရဘစ္စဿ ဝိကာရံ သလ္လက္ခေတွာ ဇီဝကံ ကောမာရဘစ္စံ ဧတဒဝေါစ—  “ကိဿ တွံ, အာစရိယ, ဝိမနောသီ”တိ? ဣဓ မေ ဧတဒဟောသိ—  “အစ္ဆရိယံ ယာဝ လူခါယံ ဃရဏီ, ယတြ ဟိ နာမ ဣမံ ဆဍ္ဍနီယဓမ္မံ သပ္ပိံ ပိစုနာ ဂါဟာပေဿတိ. ဗဟုကာနိ စ မေ မဟဂ္ဃါနိ ဘေသဇ္ဇာနိ ဥပဂတာနိ. ကိမ္ပိ မာယံ ကိဉ္စိ ဒေယျဓမ္မံ ဒဿတီ”တိ. “မယံ ခေါ, အာစရိယ, အာဂါရိကာ နာမ ဥပဇာနာမေတဿ သံယမဿ. ဝရမေတံ သပ္ပိ ဒါသာနံ ဝါ ကမ္မကရာနံ ဝါ ပါဒဗ္ဘဉ္ဇနံ ဝါ ပဒီပကရဏေ ဝါ အာသိတ္တံ. မာ ခေါ တွံ, အာစရိယ, ဝိမနော အဟောသိ. န တေ ဒေယျဓမ္မော ဟာယိဿတီ”တိ.
</Paragraph>

<Paragraph number="1566" book="vi-maha">
အထ ခေါ ဇီဝကော ကောမာရဘစ္စော သေဋ္ဌိဘရိယာယ သတ္တဝဿိကံ သီသာဗာဓံ ဧကေနေဝ နတ္ထုကမ္မေန အပကဍ္ဎိ. အထ ခေါ သေဋ္ဌိဘရိယာ အရောဂါ သမာနာ ဇီဝကဿ ကောမာရဘစ္စဿ စတ္တာရိ သဟဿာနိ ပါဒါသိ. ပုတ္တော—  “မာတာ မေ အရောဂါ ဌိတာ”တိ စတ္တာရိ သဟဿာနိ ပါဒါသိ. သုဏိသာ—  “သဿု မေ အရောဂါ ဌိတာ”တိ စတ္တာရိ သဟဿာနိ ပါဒါသိ. သေဋ္ဌိ ဂဟပတိ—  “ဘရိယာ မေ အရောဂါ ဌိတာ”တိ စတ္တာရိ သဟဿာနိ ပါဒါသိ ဒါသဉ္စ ဒါသိဉ္စ အဿရထဉ္စ.
</Paragraph>

<Paragraph number="1567" book="vi-maha">
အထ ခေါ ဇီဝကော ကောမာရဘစ္စော တာနိ သောဠသသဟဿာနိ အာဒါယ ဒါသဉ္စ ဒါသိဉ္စ အဿရထဉ္စ ယေန ရာဇဂဟံ တေန ပက္ကာမိ. အနုပုဗ္ဗေန ယေန ရာဇဂဟံ ယေန အဘယော ရာဇကုမာရော တေနုပသင်္ကမိ, ဥပသင်္ကမိတွာ အဘယံ ရာဇကုမာရံ ဧတဒဝေါစ—  “ဣဒံ မေ, ဒေဝ, ပဌမကမ္မံ သောဠသသဟဿာနိ ဒါသော စ ဒါသီ စ အဿရထော စ. ပဋိဂ္ဂဏှာတု မေ ဒေဝေါ ပေါသာဝနိကန်”တိ. “အလံ, ဘဏေ ဇီဝက; တုယှမေဝ ဟောတု. အမှာကညေဝ အန္တေပုရေ နိဝေသနံ မာပေဟီ”တိ. “ဧဝံ, ဒေဝါ”တိ ခေါ ဇီဝကော ကောမာရဘစ္စော အဘယဿ ရာဇကုမာရဿ ပဋိဿုတွာ အဘယဿ ရာဇကုမာရဿ အန္တေပုရေ နိဝေသနံ မာပေသိ.
</Paragraph>
</Division>