---
title: "8.24 မတသန္တကကထာ"
tableOfContents: false
sidebar:
  order: 17
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="367" book="vi-maha">

<Paragraph number="1707" book="vi-maha">
တေန ခေါ ပန သမယေန ဒွေ ဘိက္ခူ ကောသလေသု ဇနပဒေ အဒ္ဓါနမဂ္ဂပ္ပဋိပန္နာ ဟောန္တိ. တေ အညတရံ အာဝါသံ ဥပဂစ္ဆိံသု. တတ္ထ အညတရော ဘိက္ခု ဂိလာနော ဟောတိ. အထ ခေါ တေသံ ဘိက္ခူနံ ဧတဒဟောသိ—  “ဘဂဝတာ ခေါ, အာဝုသော, ဂိလာနုပဋ္ဌာနံ ဝဏ္ဏိတံ. ဟန္ဒ မယံ, အာဝုသော, ဣမံ ဘိက္ခုံ ဥပဋ္ဌဟေမာ”တိ. တေ တံ ဥပဋ္ဌဟိံသု. သော တေဟိ ဥပဋ္ဌဟိယမာနော ကာလမကာသိ. အထ ခေါ တေ ဘိက္ခူ တဿ ဘိက္ခုနော ပတ္တစီဝရမာဒါယ သာဝတ္ထိံ ဂန္တွာ ဘဂဝတော ဧတမတ္ထံ အာရောစေသုံ. “ဘိက္ခုဿ, ဘိက္ခဝေ, ကာလင်္ကတေ သံဃော သာမီ ပတ္တစီဝရေ, အပိ စ ဂိလာနုပဋ္ဌာကာ ဗဟူပကာရာ. အနုဇာနာမိ, ဘိက္ခဝေ, သံဃေန တိစီဝရဉ္စ ပတ္တဉ္စ ဂိလာနုပဋ္ဌာကာနံ ဒါတုံ. ဧဝဉ္စ ပန, ဘိက္ခဝေ, ဒါတဗ္ဗံ. တေန ဂိလာနုပဋ္ဌာကေန ဘိက္ခုနာ သံဃံ ဥပသင်္ကမိတွာ ဧဝမဿ ဝစနီယော—  ‘ဣတ္ထန္နာမော, ဘန္တေ, ဘိက္ခု ကာလင်္ကတော. ဣဒံ တဿ တိစီဝရဉ္စ ပတ္တော စာ’တိ. ဗျတ္တေန ဘိက္ခုနာ ပဋိဗလေန သံဃော ဉာပေတဗ္ဗော—
</Paragraph>

<Paragraph number="1708" book="vi-maha">
‘သုဏာတု မေ, ဘန္တေ, သံဃော. ဣတ္ထန္နာမော ဘိက္ခု ကာလင်္ကတော. ဣဒံ တဿ တိစီဝရဉ္စ ပတ္တော စ. ယဒိ သံဃဿ ပတ္တကလ္လံ, သံဃော ဣမံ တိစီဝရဉ္စ ပတ္တဉ္စ ဂိလာနုပဋ္ဌာကာနံ ဒဒေယျ. ဧသာ ဉတ္တိ.
</Paragraph>

<Paragraph number="1709" book="vi-maha">
သုဏာတု မေ, ဘန္တေ, သံဃော. ဣတ္ထန္နာမော ဘိက္ခု ကာလင်္ကတော. ဣဒံ တဿ တိစီဝရဉ္စ ပတ္တော စ. သံဃော ဣမံ တိစီဝရဉ္စ ပတ္တဉ္စ ဂိလာနုပဋ္ဌာကာနံ ဒေတိ. ယဿာယသ္မတော ခမတိ ဣမဿ တိစီဝရဿ စ ပတ္တဿ စ ဂိလာနုပဋ္ဌာကာနံ ဒါနံ, သော တုဏှဿ; ယဿ နက္ခမတိ, သော ဘာသေယျ.
</Paragraph>

<Paragraph number="1710" book="vi-maha">
ဒိန္နံ ဣဒံ သံဃေန တိစီဝရဉ္စ ပတ္တော စ ဂိလာနုပဋ္ဌာကာနံ. ခမတိ သံဃဿ, တသ္မာ တုဏှီ, ဧဝမေတံ ဓာရယာမီ’”တိ.
</Paragraph>

</Division>
<Division number="368" book="vi-maha">

<Paragraph number="1711" book="vi-maha">
တေန ခေါ ပန သမယေန အညတရော သာမဏေရော ကာလင်္ကတော ဟောတိ. ဘဂဝတော ဧတမတ္ထံ အာရောစေသုံ. “သာမဏေရဿ, ဘိက္ခဝေ, ကာလင်္ကတေ သံဃော သာမီ ပတ္တစီဝရေ, အပိ စ ဂိလာနုပဋ္ဌာကာ ဗဟူပကာရာ. အနုဇာနာမိ, ဘိက္ခဝေ, သံဃေန စီဝရဉ္စ ပတ္တဉ္စ ဂိလာနုပဋ္ဌာကာနံ ဒါတုံ. ဧဝဉ္စ ပန, ဘိက္ခဝေ, ဒါတဗ္ဗံ. တေန ဂိလာနုပဋ္ဌာကေန ဘိက္ခုနာ သံဃံ ဥပသင်္ကမိတွာ ဧဝမဿ ဝစနီယော—  ‘ဣတ္ထန္နာမော, ဘန္တေ, သာမဏေရော ကာလင်္ကတော, ဣဒံ တဿ စီဝရဉ္စ ပတ္တော စာ’တိ. ဗျတ္တေန ဘိက္ခုနာ ပဋိဗလေန သံဃော ဉာပေတဗ္ဗော—
</Paragraph>

<Paragraph number="1712" book="vi-maha">
‘သုဏာတု မေ, ဘန္တေ, သံဃော. ဣတ္ထန္နာမော သာမဏေရော ကာလင်္ကတော. ဣဒံ တဿ စီဝရဉ္စ ပတ္တော စ. ယဒိ သံဃဿ ပတ္တကလ္လံ, သံဃော ဣမံ စီဝရဉ္စ ပတ္တဉ္စ ဂိလာနုပဋ္ဌာကာနံ ဒဒေယျ. ဧသာ ဉတ္တိ.
</Paragraph>

<Paragraph number="1713" book="vi-maha">
သုဏာတု မေ, ဘန္တေ, သံဃော. ဣတ္ထန္နာမော သာမဏေရော ကာလင်္ကတော. ဣဒံ တဿ စီဝရဉ္စ ပတ္တော စ. သံဃော ဣမံ စီဝရဉ္စ ပတ္တဉ္စ ဂိလာနုပဋ္ဌာကာနံ ဒေတိ. ယဿာယသ္မတော ခမတိ ဣမဿ စီဝရဿ စ ပတ္တဿ စ ဂိလာနုပဋ္ဌာကာနံ ဒါနံ, သော တုဏှဿ; ယဿ နက္ခမတိ, သော ဘာသေယျ.
</Paragraph>

<Paragraph number="1714" book="vi-maha">
ဒိန္နံ ဣဒံ သံဃေန စီဝရဉ္စ ပတ္တော စ ဂိလာနုပဋ္ဌာကာနံ. ခမတိ သံဃဿ, တသ္မာ တုဏှီ, ဧဝမေတံ ဓာရယာမီ’”တိ.
</Paragraph>

</Division>
<Division number="369" book="vi-maha">

<Paragraph number="1715" book="vi-maha">
တေန ခေါ ပန သမယေန အညတရော ဘိက္ခု စ သာမဏေရော စ ဂိလာနံ ဥပဋ္ဌဟိံသု. သော တေဟိ ဥပဋ္ဌဟိယမာနော ကာလမကာသိ. အထ ခေါ တဿ ဂိလာနုပဋ္ဌာကဿ ဘိက္ခုနော ဧတဒဟောသိ—  “ကထံ နု ခေါ ဂိလာနုပဋ္ဌာကဿ သာမဏေရဿ စီဝရပဋိဝီသော ဒါတဗ္ဗော”တိ? ဘဂဝတော ဧတမတ္ထံ အာရောစေသုံ. “အနုဇာနာမိ, ဘိက္ခဝေ, ဂိလာနုပဋ္ဌာကဿ သာမဏေရဿ သမကံ ပဋိဝီသံ ဒါတုန်”တိ.
</Paragraph>

<Paragraph number="1716" book="vi-maha">
တေန ခေါ ပန သမယေန အညတရော ဘိက္ခု ဗဟုဘဏ္ဍော ဗဟုပရိက္ခာရော ကာလင်္ကတော ဟောတိ. ဘဂဝတော ဧတမတ္ထံ အာရောစေသုံ. “ဘိက္ခုဿ, ဘိက္ခဝေ, ကာလင်္ကတေ သံဃော သာမီ ပတ္တစီဝရေ, အပိ စ ဂိလာနုပဋ္ဌာကာ ဗဟူပကာရာ. အနုဇာနာမိ, ဘိက္ခဝေ, သံဃေန တိစီဝရဉ္စ ပတ္တဉ္စ ဂိလာနုပဋ္ဌာကာနံ ဒါတုံ. ယံ တတ္ထ လဟုဘဏ္ဍံ လဟုပရိက္ခာရံ တံ သမ္မုခီဘူတေန သံဃေန ဘာဇေတုံ. ယံ တတ္ထ ဂရုဘဏ္ဍံ ဂရုပရိက္ခာရံ တံ အာဂတာနာဂတဿ စာတုဒ္ဒိသဿ သံဃဿ အဝိဿဇ္ဇိကံ အဝေဘင်္ဂိကန်”တိ.
</Paragraph>
</Division>