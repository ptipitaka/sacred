---
title: 8.14 စီဝရရဇနကထာ
tableOfContents: false
sidebar:
  order: 14
type: tipitaka
basket: vi
book: vi-maha
review:
  current: review
  updated: '2025-10-27T21:49:55.204079'
  updated_by: ''
  notes: ''
  history:
  - state: review
    date: '2025-10-27T21:49:55.204079'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="344" book="vi-maha" e="ch" v="3" p="398">

<Paragraph number="1629" book="vi-maha">
တေန ခေါ ပန သမယေန ဘိက္ခူ ဆကဏေနပိ ပဏ္ဍုမတ္တိကာယပိ စီဝရံ ရဇန္တိ. စီဝရံ ဒုဗ္ဗဏ္ဏံ ဟောတိ. ဘဂဝတော ဧတမတ္ထံ အာရောစေသုံ. “အနုဇာနာမိ, ဘိက္ခဝေ, ဆ ရဇနာနိ—  မူလရဇနံ, ခန္ဓရဇနံ, တစရဇနံ, ပတ္တရဇနံ, ပုပ္ဖရဇနံ, ဖလရဇနန်”တိ.
</Paragraph>

<Paragraph number="1630" book="vi-maha">
တေန ခေါ ပန သမယေန ဘိက္ခူ သီတုဒကာယ စီဝရံ ရဇန္တိ. စီဝရံ ဒုဂ္ဂန္ဓံ ဟောတိ. ဘဂဝတော ဧတမတ္ထံ အာရောစေသုံ. “အနုဇာနာမိ, ဘိက္ခဝေ, ရဇနံ ပစိတုံ စုလ္လံ ရဇနကုမ္ဘိန်”တိ. ရဇနံ ဥတ္တရိယတိ. ဘဂဝတော ဧတမတ္ထံ အာရောစေသုံ. “အနုဇာနာမိ, ဘိက္ခဝေ, ဥတ္တရာဠုမ္ပံ ဗန္ဓိတုန်”တိ.
</Paragraph>

<Paragraph number="1631" book="vi-maha">
တေန ခေါ ပန သမယေန ဘိက္ခူ န ဇာနန္တိ ရဇနံ ပက္ကံ ဝါ အပက္ကံ ဝါ. ဘဂဝတော ဧတမတ္ထံ အာရောစေသုံ. “အနုဇာနာမိ, ဘိက္ခဝေ, ဥဒကေ ဝါ နခပိဋ္ဌိကာယ ဝါ ထေဝကံ ဒါတုန်”တိ.
</Paragraph>

<Paragraph number="1632" book="vi-maha">
တေန ခေါ ပန သမယေန ဘိက္ခူ ရဇနံ ဩရောပေန္တာ ကုမ္ဘိံ အာဝိဉ္ဆန္တိ. ကုမ္ဘီ ဘိဇ္ဇတိ. ဘဂဝတော ဧတမတ္ထံ အာရောစေသုံ. “အနုဇာနာမိ, ဘိက္ခဝေ, ရဇနုဠုင်္ကံ ဒဏ္ဍကထာလကန်”တိ.
</Paragraph>

<Paragraph number="1633" book="vi-maha">
တေန ခေါ ပန သမယေန ဘိက္ခူနံ ရဇနဘာဇနံ န သံဝိဇ္ဇတိ. ဘဂဝတော ဧတမတ္ထံ အာရောစေသုံ. “အနုဇာနာမိ, ဘိက္ခဝေ, ရဇနကောလမ္ဗံ ရဇနဃဋန်”တိ.
</Paragraph>

<Paragraph number="1634" book="vi-maha">
တေန ခေါ ပန သမယေန ဘိက္ခူ ပါတိယာပိ ပတ္တေပိ စီဝရံ ဩမဒ္ဒန္တိ. စီဝရံ ပရိဘိဇ္ဇတိ. ဘဂဝတော ဧတမတ္ထံ အာရောစေသုံ. “အနုဇာနာမိ, ဘိက္ခဝေ, ရဇနဒေါဏိကန်”တိ.
</Paragraph>

<Paragraph number="1635" book="vi-maha">
တေန ခေါ ပန သမယေန ဘိက္ခူ ဆမာယ စီဝရံ ပတ္ထရန္တိ. စီဝရံ ပံသုကိတံ ဟောတိ. ဘဂဝတော ဧတမတ္ထံ အာရောစေသုံ. “အနုဇာနာမိ, ဘိက္ခဝေ, တိဏသန္ထာရကန်”တိ.
</Paragraph>

<Paragraph number="1636" book="vi-maha">
တိဏသန္ထာရကော ဥပစိကာဟိ ခဇ္ဇတိ. ဘဂဝတော ဧတမတ္ထံ အာရောစေသုံ. “အနုဇာနာမိ, ဘိက္ခဝေ, စီဝရဝံသံ စီဝရရဇ္ဇုန်”တိ.
</Paragraph>

<Paragraph number="1637" book="vi-maha">
မဇ္ဈေန လဂ္ဂေန္တိ. ရဇနံ ဥဘတော ဂလတိ. ဘဂဝတော ဧတမတ္ထံ အာရောစေသုံ. “အနုဇာနာမိ, ဘိက္ခဝေ, ကဏ္ဏေ ဗန္ဓိတုန်”တိ.
</Paragraph>

<Paragraph number="1638" book="vi-maha">
ကဏ္ဏော ဇီရတိ. ဘဂဝတော ဧတမတ္ထံ အာရောစေသုံ. “အနုဇာနာမိ, ဘိက္ခဝေ, ကဏ္ဏသုတ္တကန်”တိ.
</Paragraph>

<Paragraph number="1639" book="vi-maha">
ရဇနံ ဧကတော ဂလတိ. ဘဂဝတော ဧတမတ္ထံ အာရောစေသုံ. “အနုဇာနာမိ, ဘိက္ခဝေ, သမ္ပရိဝတ္တကံ သမ္ပရိဝတ္တကံ ရဇေတုံ, န စ အစ္ဆိန္နေ ထေဝေ ပက္ကမိတုန်”တိ.
</Paragraph>

<Paragraph number="1640" book="vi-maha">
တေန ခေါ ပန သမယေန စီဝရံ ပတ္ထိန္နံ ဟောတိ. ဘဂဝတော ဧတမတ္ထံ အာရောစေသုံ. “အနုဇာနာမိ, ဘိက္ခဝေ, ဥဒကေ ဩသာရေတုန်”တိ.
</Paragraph>

<Paragraph number="1641" book="vi-maha">
တေန ခေါ ပန သမယေန စီဝရံ ဖရုသံ ဟောတိ. ဘဂဝတော ဧတမတ္ထံ အာရောစေသုံ. “အနုဇာနာမိ, ဘိက္ခဝေ, ပါဏိနာ အာကောဋေတုန်”တိ.
</Paragraph>

<Paragraph number="1642" book="vi-maha">
တေန ခေါ ပန သမယေန ဘိက္ခူ အစ္ဆိန္နကာနိ စီဝရာနိ ဓာရေန္တိ ဒန္တကာသာဝါနိ. မနုဿာ ဥဇ္ဈာယန္တိ ခိယျန္တိ ဝိပါစေန္တိ—  “သေယျထာပိ နာမ ဂိဟီ ကာမဘောဂိနော”တိ. ဘဂဝတော ဧတမတ္ထံ အာရောစေသုံ. “န, ဘိက္ခဝေ, အစ္ဆိန္နကာနိ စီဝရာနိ ဓာရေတဗ္ဗာနိ. ယော ဓာရေယျ, အာပတ္တိ ဒုက္ကဋဿာ”တိ.
</Paragraph>
</Division>