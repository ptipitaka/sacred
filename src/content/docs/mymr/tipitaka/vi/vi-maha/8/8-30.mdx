---
title: 8.30 ဒုဂ္ဂဟိတသုဂ္ဂဟိတာဒိကထာ
tableOfContents: false
sidebar:
  order: 30
type: tipitaka
basket: vi
book: vi-maha
review:
  current: review
  updated: '2025-10-20T14:00:52.690659'
  updated_by: ''
  notes: ''
  history:
  - state: review
    date: '2025-10-20T14:00:52.690659'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<DynamicBreadcrumb />


<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<Division number="377" book="vi-maha" e="ch" v="3" p="425">

<Paragraph number="1735" book="vi-maha">
တေန ခေါ ပန သမယေန အာယသ္မာ ရေဝတော အညတရဿ ဘိက္ခုနော ဟတ္ထေ အာယသ္မတော သာရိပုတ္တဿ စီဝရံ ပါဟေသိ—  “ဣမံ စီဝရံ ထေရဿ ဒေဟီ”တိ. အထ ခေါ သော ဘိက္ခု အန္တရာမဂ္ဂေ အာယသ္မတော ရေဝတဿ ဝိဿာသာ တံ စီဝရံ အဂ္ဂဟေသိ. အထ ခေါ အာယသ္မာ ရေဝတော အာယသ္မတာ သာရိပုတ္တေန သမာဂန္တွာ ပုစ္ဆိ—  “အဟံ, ဘန္တေ, ထေရဿ စီဝရံ ပါဟေသိံ. သမ္ပတ္တံ တံ စီဝရန်”တိ? “နာဟံ တံ, အာဝုသော, စီဝရံ ပဿာမီ”တိ. အထ ခေါ အာယသ္မာ ရေဝတော တံ ဘိက္ခုံ ဧတဒဝေါစ—  “အဟံ, အာဝုသော, အာယသ္မတော ဟတ္ထေ ထေရဿ စီဝရံ ပါဟေသိံ. ကဟံ တံ စီဝရန်”တိ? “အဟံ, ဘန္တေ, အာယသ္မတော ဝိဿာသာ တံ စီဝရံ အဂ္ဂဟေသိန်”တိ. ဘဂဝတော ဧတမတ္ထံ အာရောစေသုံ.
</Paragraph>

</Division>
<Division number="378" book="vi-maha" e="ch" v="3" p="426">

<Paragraph number="1736" book="vi-maha">
“ဣဓ ပန, ဘိက္ခဝေ, ဘိက္ခု ဘိက္ခုဿ ဟတ္ထေ စီဝရံ ပဟိဏတိ—  ‘ဣမံ စီဝရံ ဣတ္ထန္နာမဿ ဒေဟီ’တိ. သော အန္တရာမဂ္ဂေ ယော ပဟိဏတိ တဿ ဝိဿာသာ ဂဏှာတိ. သုဂ္ဂဟိတံ. ယဿ ပဟိယျတိ တဿ ဝိဿာသာ ဂဏှာတိ. ဒုဂ္ဂဟိတံ.
</Paragraph>

<Paragraph number="1737" book="vi-maha">
ဣဓ ပန, ဘိက္ခဝေ, ဘိက္ခု ဘိက္ခုဿ ဟတ္ထေ စီဝရံ ပဟိဏတိ—  ‘ဣမံ စီဝရံ ဣတ္ထန္နာမဿ ဒေဟီ’တိ. သော အန္တရာမဂ္ဂေ ယဿ ပဟိယျတိ တဿ ဝိဿာသာ ဂဏှာတိ. ဒုဂ္ဂဟိတံ. ယော ပဟိဏတိ တဿ ဝိဿာသာ ဂဏှာတိ. သုဂ္ဂဟိတံ.
</Paragraph>

<Paragraph number="1738" book="vi-maha">
ဣဓ ပန, ဘိက္ခဝေ, ဘိက္ခု ဘိက္ခုဿ ဟတ္ထေ စီဝရံ ပဟိဏတိ—  ‘ဣမံ စီဝရံ ဣတ္ထန္နာမဿ ဒေဟီ’တိ. သော အန္တရာမဂ္ဂေ သုဏာတိ—  ‘ယော ပဟိဏတိ သော ကာလင်္ကတော’တိ. တဿ မတကစီဝရံ အဓိဋ္ဌာတိ. သွာဓိဋ္ဌိတံ. ယဿ ပဟိယျတိ တဿ ဝိဿာသာ ဂဏှာတိ. ဒုဂ္ဂဟိတံ.
</Paragraph>

<Paragraph number="1739" book="vi-maha">
ဣဓ ပန, ဘိက္ခဝေ, ဘိက္ခု ဘိက္ခုဿ ဟတ္ထေ စီဝရံ ပဟိဏတိ—  ‘ဣမံ စီဝရံ ဣတ္ထန္နာမဿ ဒေဟီ’တိ. သော အန္တရာမဂ္ဂေ သုဏာတိ—  ‘ယဿ ပဟိယျတိ သော ကာလင်္ကတော’တိ. တဿ မတကစီဝရံ အဓိဋ္ဌာတိ. ဒွါဓိဋ္ဌိတံ. ယော ပဟိဏတိ တဿ ဝိဿာသာ ဂဏှာတိ. သုဂ္ဂဟိတံ.
</Paragraph>

<Paragraph number="1740" book="vi-maha">
ဣဓ ပန, ဘိက္ခဝေ, ဘိက္ခု ဘိက္ခုဿ ဟတ္ထေ စီဝရံ ပဟိဏတိ—  ‘ဣမံ စီဝရံ ဣတ္ထန္နာမဿ ဒေဟီ’တိ. သော အန္တရာမဂ္ဂေ သုဏာတိ—  ‘ဥဘော ကာလင်္ကတာ’တိ. ယော ပဟိဏတိ တဿ မတကစီဝရံ အဓိဋ္ဌာတိ. သွာဓိဋ္ဌိတံ. ယဿ ပဟိယျတိ တဿ မတကစီဝရံ အဓိဋ္ဌာတိ. ဒွါဓိဋ္ဌိတံ.
</Paragraph>

<Paragraph number="1741" book="vi-maha">
ဣဓ ပန, ဘိက္ခဝေ, ဘိက္ခု ဘိက္ခုဿ ဟတ္ထေ စီဝရံ ပဟိဏတိ—  ‘ဣမံ စီဝရံ ဣတ္ထန္နာမဿ ဒမ္မီ’တိ. သော အန္တရာမဂ္ဂေ ယော ပဟိဏတိ တဿ ဝိဿာသာ ဂဏှာတိ. ဒုဂ္ဂဟိတံ. ယဿ ပဟိယျတိ တဿ ဝိဿာသာ ဂဏှာတိ. သုဂ္ဂဟိတံ.
</Paragraph>

<Paragraph number="1742" book="vi-maha">
ဣဓ ပန, ဘိက္ခဝေ, ဘိက္ခု ဘိက္ခုဿ ဟတ္ထေ စီဝရံ ပဟိဏတိ—  ‘ဣမံ စီဝရံ ဣတ္ထန္နာမဿ ဒမ္မီ’တိ. သော အန္တရာမဂ္ဂေ ယဿ ပဟိယျတိ တဿ ဝိဿာသာ ဂဏှာတိ. သုဂ္ဂဟိတံ. ယော ပဟိဏတိ တဿ ဝိဿာသာ ဂဏှာတိ. ဒုဂ္ဂဟိတံ.
</Paragraph>

<Paragraph number="1743" book="vi-maha">
ဣဓ ပန, ဘိက္ခဝေ, ဘိက္ခု ဘိက္ခုဿ ဟတ္ထေ စီဝရံ ပဟိဏတိ—  ‘ဣမံ စီဝရံ ဣတ္ထန္နာမဿ ဒမ္မီ’တိ. သော အန္တရာမဂ္ဂေ သုဏာတိ—  ‘ယော ပဟိဏတိ သော ကာလင်္ကတော’တိ. တဿ မတကစီဝရံ အဓိဋ္ဌာတိ. ဒွါဓိဋ္ဌိတံ. ယဿ ပဟိယျတိ တဿ ဝိဿာသာ ဂဏှာတိ. သုဂ္ဂဟိတံ.
</Paragraph>

<Paragraph number="1744" book="vi-maha">
ဣဓ ပန, ဘိက္ခဝေ, ဘိက္ခု ဘိက္ခုဿ ဟတ္ထေ စီဝရံ ပဟိဏတိ—  ‘ဣမံ စီဝရံ ဣတ္ထန္နာမဿ ဒမ္မီ’တိ. သော အန္တရာမဂ္ဂေ သုဏာတိ—  ‘ယဿ ပဟိယျတိ သော ကာလင်္ကတော’တိ. တဿ မတကစီဝရံ အဓိဋ္ဌာတိ. သွာဓိဋ္ဌိတံ. ယော ပဟိဏတိ တဿ ဝိဿာသာ ဂဏှာတိ. ဒုဂ္ဂဟိတံ.
</Paragraph>

<Paragraph number="1745" book="vi-maha">
ဣဓ ပန, ဘိက္ခဝေ, ဘိက္ခု ဘိက္ခုဿ ဟတ္ထေ စီဝရံ ပဟိဏတိ—  ‘ဣမံ စီဝရံ ဣတ္ထန္နာမဿ ဒမ္မီ’တိ. သော အန္တရာမဂ္ဂေ သုဏာတိ ‘ဥဘော ကာလင်္ကတာ’တိ. ယော ပဟိဏတိ တဿ မတကစီဝရံ အဓိဋ္ဌာတိ. ဒွါဓိဋ္ဌိတံ. ယဿ ပဟိယျတိ တဿ မတကစီဝရံ အဓိဋ္ဌာတိ. သွာဓိဋ္ဌိတံ.
</Paragraph>
</Division>