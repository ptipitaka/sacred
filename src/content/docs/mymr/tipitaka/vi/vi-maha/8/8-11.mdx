---
title: "8.11 ပံသုကူလပရိယေသနကထာ"
tableOfContents: false
sidebar:
  order: 11
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="341" book="vi-maha" e="ch" v="3" p="394">

<Paragraph number="1597" book="vi-maha">
တေန ခေါ ပန သမယေန သမ္ဗဟုလာ ဘိက္ခူ ကောသလေသု ဇနပဒေ အဒ္ဓါနမဂ္ဂပ္ပဋိပန္နာ ဟောန္တိ. ဧကစ္စေ ဘိက္ခူ သုသာနံ ဩက္ကမိံသု ပံသုကူလာယ, ဧကစ္စေ ဘိက္ခူ နာဂမေသုံ. ယေ တေ ဘိက္ခူ သုသာနံ ဩက္ကမိံသု ပံသုကူလာယ တေ ပံသုကူလာနိ လဘိံသု. ယေ တေ ဘိက္ခူ နာဂမေသုံ တေ ဧဝမာဟံသု—  “အမှာကမ္ပိ, အာဝုသော, ဘာဂံ ဒေထာ”တိ. တေ ဧဝမာဟံသု—  “န မယံ, အာဝုသော, တုမှာကံ ဘာဂံ ဒဿာမ. ကိဿ တုမှေ နာဂမိတ္ထာ”တိ? ဘဂဝတော ဧတမတ္ထံ အာရောစေသုံ. “အနုဇာနာမိ, ဘိက္ခဝေ, နာဂမေန္တာနံ နာကာမာ ဘာဂံ ဒါတုန်”တိ.
</Paragraph>

<Paragraph number="1598" book="vi-maha">
တေန ခေါ ပန သမယေန သမ္ဗဟုလာ ဘိက္ခူ ကောသလေသု ဇနပဒေ အဒ္ဓါနမဂ္ဂပ္ပဋိပန္နာ ဟောန္တိ. ဧကစ္စေ ဘိက္ခူ သုသာနံ ဩက္ကမိံသု ပံသုကူလာယ, ဧကစ္စေ ဘိက္ခူ အာဂမေသုံ. ယေ တေ ဘိက္ခူ သုသာနံ ဩက္ကမိံသု ပံသုကူလာယ တေ ပံသုကူလာနိ လဘိံသု. ယေ တေ ဘိက္ခူ အာဂမေသုံ တေ ဧဝမာဟံသု—  “အမှာကမ္ပိ, အာဝုသော, ဘာဂံ ဒေထာ”တိ. တေ ဧဝမာဟံသု—  “န မယံ, အာဝုသော, တုမှာကံ ဘာဂံ ဒဿာမ. ကိဿ တုမှေ န ဩက္ကမိတ္ထာ”တိ? ဘဂဝတော ဧတမတ္ထံ အာရောစေသုံ. “အနုဇာနာမိ, ဘိက္ခဝေ, အာဂမေန္တာနံ အကာမာ ဘာဂံ ဒါတုန်”တိ.
</Paragraph>

<Paragraph number="1599" book="vi-maha">
တေန ခေါ ပန သမယေန သမ္ဗဟုလာ ဘိက္ခူ ကောသလေသု ဇနပဒေ အဒ္ဓါနမဂ္ဂပ္ပဋိပန္နာ ဟောန္တိ. ဧကစ္စေ ဘိက္ခူ ပဌမံ သုသာနံ ဩက္ကမိံသု ပံသုကူလာယ, ဧကစ္စေ ဘိက္ခူ ပစ္ဆာ ဩက္ကမိံသု. ယေ တေ ဘိက္ခူ ပဌမံ သုသာနံ ဩက္ကမိံသု ပံသုကူလာယ တေ ပံသုကူလာနိ လဘိံသု. ယေ တေ ဘိက္ခူ ပစ္ဆာ ဩက္ကမိံသု တေ န လဘိံသု. တေ ဧဝမာဟံသု—  “အမှာကမ္ပိ, အာဝုသော, ဘာဂံ ဒေထာ”တိ. တေ ဧဝမာဟံသု—  “န မယံ, အာဝုသော, တုမှာကံ ဘာဂံ ဒဿာမ. ကိဿ တုမှေ ပစ္ဆာ ဩက္ကမိတ္ထာ”တိ? ဘဂဝတော ဧတမတ္ထံ အာရောစေသုံ. “အနုဇာနာမိ, ဘိက္ခဝေ, ပစ္ဆာ ဩက္ကန္တာနံ နာကာမာ ဘာဂံ ဒါတုန်”တိ.
</Paragraph>

<Paragraph number="1600" book="vi-maha">
တေန ခေါ ပန သမယေန သမ္ဗဟုလာ ဘိက္ခူ ကောသလေသု ဇနပဒေ အဒ္ဓါနမဂ္ဂပ္ပဋိပန္နာ ဟောန္တိ. တေ သဒိသာ သုသာနံ ဩက္ကမိံသု ပံသုကူလာယ. ဧကစ္စေ ဘိက္ခူ ပံသုကူလာနိ လဘိံသု, ဧကစ္စေ ဘိက္ခူ န လဘိံသု. ယေ တေ ဘိက္ခူ န လဘိံသု, တေ ဧဝမာဟံသု—  “အမှာကမ္ပိ, အာဝုသော, ဘာဂံ ဒေထာ”တိ. တေ ဧဝမာဟံသု—  “န မယံ, အာဝုသော, တုမှာကံ ဘာဂံ ဒဿာမ. ကိဿ တုမှေ န လဘိတ္ထာ”တိ? ဘဂဝတော ဧတမတ္ထံ အာရောစေသုံ. “အနုဇာနာမိ, ဘိက္ခဝေ, သဒိသာနံ ဩက္ကန္တာနံ အကာမာ ဘာဂံ ဒါတုန်”တိ.
</Paragraph>

<Paragraph number="1601" book="vi-maha">
တေန ခေါ ပန သမယေန သမ္ဗဟုလာ ဘိက္ခူ ကောသလေသု ဇနပဒေ အဒ္ဓါနမဂ္ဂပ္ပဋိပန္နာ ဟောန္တိ. တေ ကတိကံ ကတွာ သုသာနံ ဩက္ကမိံသု ပံသုကူလာယ. ဧကစ္စေ ဘိက္ခူ ပံသုကူလာနိ လဘိံသု, ဧကစ္စေ ဘိက္ခူ န လဘိံသု. ယေ တေ ဘိက္ခူ န လဘိံသု တေ ဧဝမာဟံသု—  “အမှာကမ္ပိ, အာဝုသော, ဘာဂံ ဒေထာ”တိ. တေ ဧဝမာဟံသု—  “န မယံ, အာဝုသော, တုမှာကံ ဘာဂံ ဒဿာမ. ကိဿ တုမှေ န လဘိတ္ထာ”တိ? ဘဂဝတော ဧတမတ္ထံ အာရောစေသုံ. “အနုဇာနာမိ, ဘိက္ခဝေ, ကတိကံ ကတွာ ဩက္ကန္တာနံ အကာမာ ဘာဂံ ဒါတုန်”တိ.
</Paragraph>
</Division>