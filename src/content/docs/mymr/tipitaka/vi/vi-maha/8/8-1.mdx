---
title: 8.1 ဇီဝကဝတ္ထု
tableOfContents: false
sidebar:
  order: 1
type: tipitaka
basket: vi
book: vi-maha
review:
  current: review
  updated: '2025-10-20T19:42:02.460594'
  updated_by: ''
  notes: ''
  history:
  - state: review
    date: '2025-10-20T19:42:02.460594'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<DynamicBreadcrumb />


<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<Division number="326" book="vi-maha" e="ch" v="3" p="377">

<Paragraph number="1558" book="vi-maha">
တေန သမယေန ဗုဒ္ဓေါ ဘဂဝါ ရာဇဂဟေ ဝိဟရတိ ဝေဠုဝနေ ကလန္ဒကနိဝါပေ. တေန ခေါ ပန သမယေန ဝေသာလီ ဣဒ္ဓါ စေဝ ဟောတိ ဖိတာ စ ဗဟုဇနာ စ အာကိဏ္ဏမနုဿာ စ သုဘိက္ခာ စ; သတ္တ စ ပါသာဒသဟဿာနိ သတ္တ စ ပါသာဒသတာနိ သတ္တ စ ပါသာဒါ; သတ္တ စ ကူဋာဂါရသဟဿာနိ သတ္တ စ ကူဋာဂါရသတာနိ သတ္တ စ ကူဋာဂါရာနိ; သတ္တ စ အာရာမသဟဿာနိ သတ္တ စ အာရာမသတာနိ သတ္တ စ အာရာမာ; သတ္တ စ ပေါက္ခရဏီသဟဿာနိ သတ္တ စ ပေါက္ခရဏီသတာနိ သတ္တ စ ပေါက္ခရဏိယော; အမ္ဗပါလီ စ ဂဏိကာ အဘိရူပါ ဟောတိ ဒဿနီယာ ပါသာဒိကာ ပရမာယ ဝဏ္ဏပေါက္ခရတာယ သမန္နာဂတာ, ပဒက္ခိဏာ နစ္စေ စ ဂီတေ စ ဝါဒိတေ စ, အဘိသဋာ အတ္ထိကာနံ အတ္ထိကာနံ မနုဿာနံ ပညာသာယ စ ရတ္တိံ ဂစ္ဆတိ; တာယ စ ဝေသာလီ ဘိယျောသော မတ္တာယ ဥပသောဘတိ. အထ ခေါ ရာဇဂဟကော နေဂမော ဝေသာလိံ အဂမာသိ ကေနစိဒေဝ ကရဏီယေန. အဒ္ဒသာ ခေါ ရာဇဂဟကော နေဂမော ဝေသာလိံ ဣဒ္ဓဉ္စေဝ ဖိတဉ္စ ဗဟုဇနဉ္စ အာကိဏ္ဏမနုဿဉ္စ သုဘိက္ခဉ္စ; သတ္တ စ ပါသာဒသဟဿာနိ သတ္တ စ ပါသာဒသတာနိ သတ္တ စ ပါသာဒေ; သတ္တ စ ကူဋာဂါရသဟဿာနိ သတ္တ စ ကူဋာဂါရသတာနိ သတ္တ စ ကူဋာဂါရာနိ; သတ္တ စ အာရာမသဟဿာနိ သတ္တ စ အာရာမသတာနိ သတ္တ စ အာရာမေ; သတ္တ စ ပေါက္ခရဏီသဟဿာနိ သတ္တ စ ပေါက္ခရဏီသတာနိ သတ္တ စ ပေါက္ခရဏိယော; အမ္ဗပါလိဉ္စ ဂဏိကံ အဘိရူပံ ဒဿနီယံ ပါသာဒိကံ ပရမာယ ဝဏ္ဏပေါက္ခရတာယ သမန္နာဂတံ, ပဒက္ခိဏံ နစ္စေ စ ဂီတေ စ ဝါဒိတေ စ, အဘိသဋံ အတ္ထိကာနံ အတ္ထိကာနံ မနုဿာနံ ပညာသာယ စ ရတ္တိံ ဂစ္ဆန္တိံ, တာယ စ ဝေသာလိံ ဘိယျောသော မတ္တာယ ဥပသောဘန္တိံ.
</Paragraph>

</Division>
<Division number="327" book="vi-maha" e="ch" v="3" p="377">

<Paragraph number="1559" book="vi-maha">
အထ ခေါ ရာဇဂဟကော နေဂမော ဝေသာလိယံ တံ ကရဏီယံ တီရေတွာ ပုနဒေဝ ရာဇဂဟံ ပစ္စာဂဉ္ဆိ. ယေန ရာဇာ မာဂဓော သေနိယော ဗိမ္ဗိသာရော တေနုပသင်္ကမိ, ဥပသင်္ကမိတွာ ရာဇာနံ မာဂဓံ သေနိယံ ဗိမ္ဗိသာရံ ဧတဒဝေါစ—  “ဝေသာလီ, ဒေဝ, ဣဒ္ဓါ စေဝ ဖိတာ စ ဗဟုဇနာ စ အာကိဏ္ဏမနုဿာ စ သုဘိက္ခာ စ; သတ္တ စ ပါသာဒသဟဿာနိ …ပေ…  တာယ စ ဝေသာလီ ဘိယျောသော မတ္တာယ ဥပသောဘတိ. သာဓု, ဒေဝ, မယမ္ပိ ဂဏိကံ ဝုဋ္ဌာပေဿာမာ”တိ. “တေန ဟိ, ဘဏေ, တာဒိသိံ ကုမာရိံ ဇာနာထ ယံ တုမှေ ဂဏိကံ ဝုဋ္ဌာပေယျာထာ”တိ.
</Paragraph>

<Paragraph number="1560" book="vi-maha">
တေန ခေါ ပန သမယေန ရာဇဂဟေ သာလဝတီ နာမ ကုမာရီ အဘိရူပါ ဟောတိ ဒဿနီယာ ပါသာဒိကာ ပရမာယ ဝဏ္ဏပေါက္ခရတာယ သမန္နာဂတာ. အထ ခေါ ရာဇဂဟကော နေဂမော သာလဝတိံ ကုမာရိံ ဂဏိကံ ဝုဋ္ဌာပေသိ. အထ ခေါ သာလဝတီ ဂဏိကာ နစိရဿေဝ ပဒက္ခိဏာ အဟောသိ နစ္စေ စ ဂီတေ စ ဝါဒိတေ စ, အဘိသဋာ အတ္ထိကာနံ အတ္ထိကာနံ မနုဿာနံ ပဋိသတေန စ ရတ္တိံ ဂစ္ဆတိ. အထ ခေါ သာလဝတီ ဂဏိကာ နစိရဿေဝ ဂဗ္ဘိနီ အဟောသိ. အထ ခေါ သာလဝတိယာ ဂဏိကာယ ဧတဒဟောသိ—  “ဣတ္ထီ ခေါ ဂဗ္ဘိနီ ပုရိသာနံ အမနာပါ. သစေ မံ ကောစိ ဇာနိဿတိ—  သာလဝတီ ဂဏိကာ ဂဗ္ဘိနီတိ, သဗ္ဗော မေ သက္ကာရော ဘဉ္ဇိဿတိ. ယန္နူနာဟံ ဂိလာနံ ပဋိဝေဒေယျန်”တိ. အထ ခေါ သာလဝတီ ဂဏိကာ ဒေါဝါရိကံ အာဏာပေသိ—  “မာ, ဘဏေ ဒေါဝါရိက, ကောစိ ပုရိသော ပါဝိသိ. ယော စ မံ ပုစ္ဆတိ, ‘ဂိလာနာ’တိ ပဋိဝေဒေဟီ”တိ. “ဧဝံ, အယျေ”တိ ခေါ သော ဒေါဝါရိကော သာလဝတိယာ ဂဏိကာယ ပစ္စဿောသိ. အထ ခေါ သာလဝတီ ဂဏိကာ တဿ ဂဗ္ဘဿ ပရိပါကမနွာယ ပုတ္တံ ဝိဇာယိ. အထ ခေါ သာလဝတီ ဂဏိကာ ဒါသိံ အာဏာပေသိ—  “ဟန္ဒ, ဇေ, ဣမံ ဒါရကံ ကတ္တရသုပ္ပေ ပက္ခိပိတွာ နီဟရိတွာ သင်္ကာရကူဋေ ဆဍ္ဍေဟီ”တိ. “ဧဝံ, အယျေ”တိ ခေါ သာ ဒါသီ သာလဝတိယာ ဂဏိကာယ ပဋိဿုတွာ တံ ဒါရကံ ကတ္တရသုပ္ပေ ပက္ခိပိတွာ နီဟရိတွာ သင်္ကာရကူဋေ ဆဍ္ဍေသိ.
</Paragraph>

</Division>
<Division number="328" book="vi-maha" e="ch" v="3" p="378">

<Paragraph number="1561" book="vi-maha">
တေန ခေါ ပန သမယေန အဘယော နာမ ရာဇကုမာရော ကာလဿေဝ ရာဇုပဋ္ဌာနံ ဂစ္ဆန္တော အဒ္ဒသ တံ ဒါရကံ ကာကေဟိ သမ္ပရိကိဏ္ဏံ, ဒိသွာန မနုဿေ ပုစ္ဆိ—  “ကိံ ဧတံ, ဘဏေ, ကာကေဟိ သမ္ပရိကိဏ္ဏန်”တိ? “ဒါရကော, ဒေဝါ”တိ. “ဇီဝတိ, ဘဏေ”တိ? “ဇီဝတိ, ဒေဝါ”တိ. “တေန ဟိ, ဘဏေ, တံ ဒါရကံ အမှာကံ အန္တေပုရံ နေတွာ ဓာတီနံ ဒေထ ပေါသေတုန်”တိ. “ဧဝံ, ဒေဝါ”တိ ခေါ တေ မနုဿာ အဘယဿ ရာဇကုမာရဿ ပဋိဿုတွာ တံ ဒါရကံ အဘယဿ ရာဇကုမာရဿ အန္တေပုရံ နေတွာ ဓာတီနံ အဒံသု—  “ပေါသေထာ”တိ. တဿ ဇီဝတီတိ “ဇီဝကော”တိ နာမံ အကံသု. ကုမာရေန ပေါသာပိတောတိ “ကောမာရဘစ္စော”တိ နာမံ အကံသု. အထ ခေါ ဇီဝကော ကောမာရဘစ္စော နစိရဿေဝ ဝိညုတံ ပါပုဏိ. အထ ခေါ ဇီဝကော ကောမာရဘစ္စော ယေန အဘယော ရာဇကုမာရော တေနုပသင်္ကမိ; ဥပသင်္ကမိတွာ အဘယံ ရာဇကုမာရံ ဧတဒဝေါစ—  “ကာ မေ, ဒေဝ, မာတာ, ကော ပိတာ”တိ? “အဟမ္ပိ ခေါ တေ, ဘဏေ ဇီဝက, မာတရံ န ဇာနာမိ; အပိ စာဟံ တေ ပိတာ; မယာသိ ပေါသာပိတော”တိ. အထ ခေါ ဇီဝကဿ ကောမာရဘစ္စဿ ဧတဒဟောသိ—  “ဣမာနိ ခေါ ရာဇကုလာနိ န သုကရာနိ အသိပ္ပေန ဥပဇီဝိတုံ. ယန္နူနာဟံ သိပ္ပံ သိက္ခေယျန်”တိ.
</Paragraph>

</Division>
<Division number="329" book="vi-maha" e="ch" v="3" p="379">

<Paragraph number="1562" book="vi-maha">
တေန ခေါ ပန သမယေန တက္ကသိလာယံ ဒိသာပါမောက္ခော ဝေဇ္ဇော ပဋိဝသတိ. အထ ခေါ ဇီဝကော ကောမာရဘစ္စော အဘယံ ရာဇကုမာရံ အနာပုစ္ဆာ ယေန တက္ကသိလာ တေန ပက္ကာမိ. အနုပုဗ္ဗေန ယေန တက္ကသိလာ, ယေန ဝေဇ္ဇော တေနုပသင်္ကမိ; ဥပသင်္ကမိတွာ တံ ဝေဇ္ဇံ ဧတဒဝေါစ—  “ဣစ္ဆာမဟံ, အာစရိယ, သိပ္ပံ သိက္ခိတုန်”တိ. “တေန ဟိ, ဘဏေ ဇီဝက, သိက္ခဿူ”တိ. အထ ခေါ ဇီဝကော ကောမာရဘစ္စော ဗဟုဉ္စ ဂဏှာတိ လဟုဉ္စ ဂဏှာတိ သုဋ္ဌု စ ဥပဓာရေတိ, ဂဟိတဉ္စဿ န သမ္မုဿတိ. အထ ခေါ ဇီဝကဿ ကောမာရဘစ္စဿ သတ္တန္နံ ဝဿာနံ အစ္စယေန ဧတဒဟောသိ—  “အဟံ ခေါ ဗဟုဉ္စ ဂဏှာမိ လဟုဉ္စ ဂဏှာမိ သုဋ္ဌု စ ဥပဓာရေမိ, ဂဟိတဉ္စ မေ န သမ္မုဿတိ, သတ္တ စ မေ ဝဿာနိ အဓီယန္တဿ, နယိမဿ သိပ္ပဿ အန္တော ပညာယတိ. ကဒါ ဣမဿ သိပ္ပဿ အန္တော ပညာယိဿတီ”တိ.
</Paragraph>

<Paragraph number="1563" book="vi-maha">
အထ ခေါ ဇီဝကော ကောမာရဘစ္စော ယေန သော ဝေဇ္ဇော တေနုပသင်္ကမိ, ဥပသင်္ကမိတွာ တံ ဝေဇ္ဇံ ဧတဒဝေါစ—  “အဟံ ခေါ, အာစရိယ, ဗဟုဉ္စ ဂဏှာမိ လဟုဉ္စ ဂဏှာမိ သုဋ္ဌု စ ဥပဓာရေမိ, ဂဟိတဉ္စ မေ န သမ္မုဿတိ, သတ္တ စ မေ ဝဿာနိ အဓီယန္တဿ, နယိမဿ သိပ္ပဿ အန္တော ပညာယတိ. ကဒါ ဣမဿ သိပ္ပဿ အန္တော ပညာယိဿတီ”တိ? “တေန ဟိ, ဘဏေ ဇီဝက, ခဏိတ္တိံ အာဒါယ တက္ကသိလာယ သမန္တာ ယောဇနံ အာဟိဏ္ဍိတွာ ယံ ကိဉ္စိ အဘေသဇ္ဇံ ပဿေယျာသိ တံ အာဟရာ”တိ. “ဧဝံ, အာစရိယာ”တိ ခေါ ဇီဝကော ကောမာရဘစ္စော တဿ ဝေဇ္ဇဿ ပဋိဿုတွာ ခဏိတ္တိံ အာဒါယ တက္ကသိလာယ သမန္တာ ယောဇနံ အာဟိဏ္ဍန္တော န ကိဉ္စိ အဘေသဇ္ဇံ အဒ္ဒသ. အထ ခေါ ဇီဝကော ကောမာရဘစ္စော ယေန သော ဝေဇ္ဇော တေနုပသင်္ကမိ, ဥပသင်္ကမိတွာ တံ ဝေဇ္ဇံ ဧတဒဝေါစ—  “အာဟိဏ္ဍန္တောမှိ, အာစရိယ, တက္ကသိလာယ သမန္တာ ယောဇနံ, န ကိဉ္စိ အဘေသဇ္ဇံ အဒ္ဒသန်”တိ. “သုသိက္ခိတောသိ, ဘဏေ ဇီဝက. အလံ တေ ဧတ္တကံ ဇီဝိကာယာ”တိ ဇီဝကဿ ကောမာရဘစ္စဿ ပရိတ္တံ ပါထေယျံ ပါဒါသိ. အထ ခေါ ဇီဝကော ကောမာရဘစ္စော တံ ပရိတ္တံ ပါထေယျံ အာဒါယ ယေန ရာဇဂဟံ တေန ပက္ကာမိ. အထ ခေါ ဇီဝကဿ ကောမာရဘစ္စဿ တံ ပရိတ္တံ ပါထေယျံ အန္တရာမဂ္ဂေ သာကေတေ ပရိက္ခယံ အဂမာသိ. အထ ခေါ ဇီဝကဿ ကောမာရဘစ္စဿ ဧတဒဟောသိ—  “ဣမေ ခေါ မဂ္ဂါ ကန္တာရာ အပ္ပေါဒကာ အပ္ပဘက္ခာ, န သုကရာ အပါထေယျေန ဂန္တုံ. ယန္နူနာဟံ ပါထေယျံ ပရိယေသေယျန်”တိ.
</Paragraph>
</Division>