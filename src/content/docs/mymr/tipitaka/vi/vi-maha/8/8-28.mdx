---
title: 8.28 ဝဿံဝုဋ္ဌာနံအနုပ္ပန္နစီဝရကထာ
tableOfContents: false
sidebar:
  order: 28
type: tipitaka
basket: vi
book: vi-maha
review:
  current: review
  updated: '2025-10-22T11:23:45.482603'
  updated_by: ''
  notes: ''
  history:
  - state: review
    date: '2025-10-22T11:23:45.482603'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="373" book="vi-maha" e="ch" v="3" p="423">

<Paragraph number="1721" book="vi-maha">
တေန ခေါ ပန သမယေန ဝဿံဝုဋ္ဌာ ဘိက္ခူ အနုပ္ပန္နေ စီဝရေ ပက္ကမန္တိပိ, ဝိဗ္ဘမန္တိပိ, ကာလမ္ပိ ကရောန္တိ, သာမဏေရာပိ ပဋိဇာနန္တိ, သိက္ခံ ပစ္စက္ခာတကာပိ ပဋိဇာနန္တိ, အန္တိမဝတ္ထုံ အဇ္ဈာပန္နကာပိ ပဋိဇာနန္တိ, ဥမ္မတ္တကာပိ ပဋိဇာနန္တိ, ခိတ္တစိတ္တာပိ ပဋိဇာနန္တိ, ဝေဒနာဋ္ဋာပိ ပဋိဇာနန္တိ, အာပတ္တိယာ အဒဿနေ ဥက္ခိတ္တကာပိ ပဋိဇာနန္တိ, အာပတ္တိယာ အပ္ပဋိကမ္မေ ဥက္ခိတ္တကာပိ ပဋိဇာနန္တိ, ပါပိကာယ ဒိဋ္ဌိယာ အပ္ပဋိနိဿဂ္ဂေ ဥက္ခိတ္တကာပိ ပဋိဇာနန္တိ, ပဏ္ဍကာပိ ပဋိဇာနန္တိ, ထေယျသံဝါသကာပိ ပဋိဇာနန္တိ, တိတ္ထိယပက္ကန္တကာပိ ပဋိဇာနန္တိ, တိရစ္ဆာနဂတာပိ ပဋိဇာနန္တိ, မာတုဃာတကာပိ ပဋိဇာနန္တိ, ပိတုဃာတကာပိ ပဋိဇာနန္တိ, အရဟန္တဃာတကာပိ ပဋိဇာနန္တိ, ဘိက္ခုနိဒူသကာပိ ပဋိဇာနန္တိ, သံဃဘေဒကာပိ ပဋိဇာနန္တိ, လောဟိတုပ္ပါဒကာပိ ပဋိဇာနန္တိ, ဥဘတောဗျဉ္ဇနကာပိ ပဋိဇာနန္တိ. ဘဂဝတော ဧတမတ္ထံ အာရောစေသုံ.
</Paragraph>

</Division>
<Division number="374" book="vi-maha" e="ch" v="3" p="423">

<Paragraph number="1722" book="vi-maha">
“ဣဓ ပန, ဘိက္ခဝေ, ဝဿံဝုဋ္ဌော ဘိက္ခု အနုပ္ပန္နေ စီဝရေ ပက္ကမတိ, သန္တေ ပတိရူပေ ဂါဟကေ ဒါတဗ္ဗံ.
</Paragraph>

<Paragraph number="1723" book="vi-maha">
ဣဓ ပန, ဘိက္ခဝေ, ဝဿံဝုဋ္ဌော ဘိက္ခု အနုပ္ပန္နေ စီဝရေ ဝိဗ္ဘမတိ, ကာလံ ကရောတိ, သာမဏေရော ပဋိဇာနာတိ, သိက္ခံ ပစ္စက္ခာတကော ပဋိဇာနာတိ, အန္တိမဝတ္ထုံ အဇ္ဈာပန္နကော ပဋိဇာနာတိ, သံဃော သာမီ.
</Paragraph>

<Paragraph number="1724" book="vi-maha">
ဣဓ ပန, ဘိက္ခဝေ, ဝဿံဝုဋ္ဌော ဘိက္ခု အနုပ္ပန္နေ စီဝရေ ဥမ္မတ္တကော ပဋိဇာနာတိ, ခိတ္တစိတ္တော ပဋိဇာနာတိ, ဝေဒနာဋ္ဋော ပဋိဇာနာတိ, အာပတ္တိယာ အဒဿနေ ဥက္ခိတ္တကော ပဋိဇာနာတိ, အာပတ္တိယာ အပ္ပဋိကမ္မေ ဥက္ခိတ္တကော ပဋိဇာနာတိ, ပါပိကာယ ဒိဋ္ဌိယာ အပ္ပဋိနိဿဂ္ဂေ ဥက္ခိတ္တကော ပဋိဇာနာတိ, သန္တေ ပတိရူပေ ဂါဟကေ ဒါတဗ္ဗံ.
</Paragraph>

<Paragraph number="1725" book="vi-maha">
ဣဓ ပန, ဘိက္ခဝေ, ဝဿံဝုဋ္ဌော ဘိက္ခု အနုပ္ပန္နေ စီဝရေ ပဏ္ဍကော ပဋိဇာနာတိ, ထေယျသံဝါသကော ပဋိဇာနာတိ, တိတ္ထိယပက္ကန္တကော ပဋိဇာနာတိ, တိရစ္ဆာနဂတော ပဋိဇာနာတိ, မာတုဃာတကော ပဋိဇာနာတိ, ပိတုဃာတကော ပဋိဇာနာတိ, အရဟန္တဃာတကော ပဋိဇာနာတိ, ဘိက္ခုနိဒူသကော ပဋိဇာနာတိ, သံဃဘေဒကော ပဋိဇာနာတိ, လောဟိတုပ္ပါဒကော ပဋိဇာနာတိ, ဥဘတောဗျဉ္ဇနကော ပဋိဇာနာတိ, သံဃော သာမီ.
</Paragraph>

</Division>
<Division number="375" book="vi-maha" e="ch" v="3" p="424">

<Paragraph number="1726" book="vi-maha">
ဣဓ ပန, ဘိက္ခဝေ, ဝဿံဝုဋ္ဌော ဘိက္ခု ဥပ္ပန္နေ စီဝရေ အဘာဇိတေ ပက္ကမတိ, သန္တေ ပတိရူပေ ဂါဟကေ ဒါတဗ္ဗံ.
</Paragraph>

<Paragraph number="1727" book="vi-maha">
ဣဓ ပန, ဘိက္ခဝေ, ဝဿံဝုဋ္ဌော ဘိက္ခု ဥပ္ပန္နေ စီဝရေ အဘာဇိတေ ဝိဗ္ဘမတိ, ကာလံ ကရောတိ, သာမဏေရော ပဋိဇာနာတိ, သိက္ခံ ပစ္စက္ခာတကော ပဋိဇာနာတိ, အန္တိမဝတ္ထုံ အဇ္ဈာပန္နကော ပဋိဇာနာတိ, သံဃော သာမီ.
</Paragraph>

<Paragraph number="1728" book="vi-maha">
ဣဓ ပန, ဘိက္ခဝေ, ဝဿံဝုဋ္ဌော ဘိက္ခု ဥပ္ပန္နေ စီဝရေ အဘာဇိတေ ဥမ္မတ္တကော ပဋိဇာနာတိ. ခိတ္တစိတ္တော ပဋိဇာနာတိ, ဝေဒနာဋ္ဋော ပဋိဇာနာတိ, အာပတ္တိယာ အဒဿနေ ဥက္ခိတ္တကော ပဋိဇာနာတိ, အာပတ္တိယာ အပ္ပဋိကမ္မေ ဥက္ခိတ္တကော ပဋိဇာနာတိ, ပါပိကာယ ဒိဋ္ဌိယာ အပ္ပဋိနိဿဂ္ဂေ ဥက္ခိတ္တကော ပဋိဇာနာတိ, သန္တေ ပတိရူပေ ဂါဟကေ ဒါတဗ္ဗံ.
</Paragraph>

<Paragraph number="1729" book="vi-maha">
ဣဓ ပန, ဘိက္ခဝေ, ဝဿံဝုဋ္ဌော ဘိက္ခု ဥပ္ပန္နေ စီဝရေ အဘာဇိတေ ပဏ္ဍကော ပဋိဇာနာတိ, ထေယျသံဝါသကော ပဋိဇာနာတိ, တိတ္ထိယပက္ကန္တကော ပဋိဇာနာတိ, တိရစ္ဆာနဂတော ပဋိဇာနာတိ, မာတုဃာတကော ပဋိဇာနာတိ, ပိတုဃာတကော ပဋိဇာနာတိ, အရဟန္တဃာတကော ပဋိဇာနာတိ, ဘိက္ခုနိဒူသကော ပဋိဇာနာတိ, သံဃဘေဒကော ပဋိဇာနာတိ, လောဟိတုပ္ပါဒကော ပဋိဇာနာတိ, ဥဘတောဗျဉ္ဇနကော ပဋိဇာနာတိ, သံဃော သာမီ.
</Paragraph>
</Division>