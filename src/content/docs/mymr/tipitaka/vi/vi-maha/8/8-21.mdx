---
title: 8.21 သံဃိကစီဝရုပ္ပါဒကထာ
tableOfContents: false
sidebar:
  order: 21
type: tipitaka
basket: vi
book: vi-maha
review:
  current: review
  updated: '2025-10-20T14:00:52.638655'
  updated_by: ''
  notes: ''
  history:
  - state: review
    date: '2025-10-20T14:00:52.638655'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<DynamicBreadcrumb />


<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<Division number="363" book="vi-maha" e="ch" v="3" p="414">

<Paragraph number="1692" book="vi-maha">
တေန ခေါ ပန သမယေန အညတရော ဘိက္ခု ဧကော ဝဿံ ဝသိ. တတ္ထ မနုဿာ သံဃဿ ဒေမာတိ စီဝရာနိ အဒံသု. အထ ခေါ တဿ ဘိက္ခုနော ဧတဒဟောသိ—  “ဘဂဝတာ ပညတ္တံ—  ‘စတုဝဂ္ဂေါ ပစ္ဆိမော သံဃော’တိ. အဟဉ္စမှိ ဧကကော. ဣမေ စ မနုဿာ သံဃဿ ဒေမာတိ စီဝရာနိ အဒံသု. ယန္နူနာဟံ ဣမာနိ သံဃိကာနိ စီဝရာနိ သာဝတ္ထိံ ဟရေယျန်”တိ. အထ ခေါ သော ဘိက္ခု တာနိ စီဝရာနိ အာဒါယ သာဝတ္ထိံ ဂန္တွာ ဘဂဝတော ဧတမတ္ထံ အာရောစေသိ. “တုယှေဝ, ဘိက္ခု, တာနိ စီဝရာနိ ယာဝ ကထိနဿ ဥဗ္ဘာရာယာ”တိ. “ဣဓ ပန, ဘိက္ခဝေ, ဘိက္ခု ဧကော ဝဿံ ဝသတိ. တတ္ထ မနုဿာ—  ‘သံဃဿ ဒေမာ’တိ စီဝရာနိ ဒေန္တိ. အနုဇာနာမိ, ဘိက္ခဝေ, တဿေဝ တာနိ စီဝရာနိ ယာဝ ကထိနဿ ဥဗ္ဘာရာယာ”တိ.
</Paragraph>

<Paragraph number="1693" book="vi-maha">
တေန ခေါ ပန သမယေန အညတရော ဘိက္ခု ဥတုကာလံ ဧကော ဝသိ. တတ္ထ မနုဿာ သံဃဿ ဒေမာတိ စီဝရာနိ အဒံသု. အထ ခေါ တဿ ဘိက္ခုနော ဧတဒဟောသိ—  “ဘဂဝတာ ပညတ္တံ—  ‘စတုဝဂ္ဂေါ ပစ္ဆိမော သံဃော’တိ. အဟဉ္စမှိ ဧကကော. ဣမေ စ မနုဿာ—  ‘သံဃဿ ဒေမာ’တိ စီဝရာနိ အဒံသု. ယန္နူနာဟံ ဣမာနိ သံဃိကာနိ စီဝရာနိ သာဝတ္ထိံ ဟရေယျန်”တိ. အထ ခေါ သော ဘိက္ခု တာနိ စီဝရာနိ အာဒါယ သာဝတ္ထိံ ဂန္တွာ ဘိက္ခူနံ ဧတမတ္ထံ အာရောစေသိ. ဘိက္ခူ ဘဂဝတော ဧတမတ္ထံ အာရောစေသုံ. “အနုဇာနာမိ, ဘိက္ခဝေ, သမ္မုခီဘူတေန သံဃေန ဘာဇေတုံ. ဣဓ ပန, ဘိက္ခဝေ, ဘိက္ခု ဥတုကာလံ ဧကော ဝသတိ. တတ္ထ မနုဿာ—  ‘သံဃဿ ဒေမာ’တိ စီဝရာနိ ဒေန္တိ. အနုဇာနာမိ, ဘိက္ခဝေ, တေန ဘိက္ခုနာ တာနိ စီဝရာနိ အဓိဋ္ဌာတုံ—  ‘မယှိမာနိ စီဝရာနီ’တိ. တဿ စေ, ဘိက္ခဝေ, ဘိက္ခုနော တံ စီဝရံ အနဓိဋ္ဌိတေ အညော ဘိက္ခု အာဂစ္ဆတိ, သမကော ဒါတဗ္ဗော ဘာဂေါ. တေဟိ စေ, ဘိက္ခဝေ, ဘိက္ခူဟိ တံ စီဝရံ ဘာဇိယမာနေ, အပါတိတေ ကုသေ, အညော ဘိက္ခု အာဂစ္ဆတိ, သမကော ဒါတဗ္ဗော ဘာဂေါ. တေဟိ စေ, ဘိက္ခဝေ, ဘိက္ခူဟိ တံ စီဝရံ ဘာဇိယမာနေ, ပါတိတေ ကုသေ, အညော ဘိက္ခု အာဂစ္ဆတိ, နာကာမာ ဒါတဗ္ဗော ဘာဂေါ”တိ.
</Paragraph>

<Paragraph number="1694" book="vi-maha">
တေန ခေါ ပန သမယေန ဒွေ ဘာတိကာ ထေရာ, အာယသ္မာ စ ဣသိဒါသော အာယသ္မာ စ ဣသိဘဋော, သာဝတ္ထိယံ ဝဿံဝုဋ္ဌာ အညတရံ ဂါမကာဝါသံ အဂမံသု. မနုဿာ—  “စိရဿာပိ ထေရာ အာဂတာ”တိ—  သစီဝရာနိ ဘတ္တာနိ အဒံသု. အာဝါသိကာ ဘိက္ခူ ထေရေ ပုစ္ဆိံသု—  “ဣမာနိ, ဘန္တေ, သံဃိကာနိ စီဝရာနိ ထေရေ အာဂမ္မ ဥပ္ပန္နာနိ, သာဒိယိဿန္တိ ထေရာ ဘာဂန်”တိ. ထေရာ ဧဝမာဟံသု—  “ယထာ ခေါ မယံ, အာဝုသော, ဘဂဝတာ ဓမ္မံ ဒေသိတံ အာဇာနာမ, တုမှာကံယေဝ တာနိ စီဝရာနိ ယာဝ ကထိနဿ ဥဗ္ဘာရာယာ”တိ.
</Paragraph>

<Paragraph number="1695" book="vi-maha">
တေန ခေါ ပန သမယေန တယော ဘိက္ခူ ရာဇဂဟေ ဝဿံ ဝသန္တိ. တတ္ထ မနုဿာ သံဃဿ ဒေမာတိ စီဝရာနိ ဒေန္တိ. အထ ခေါ တေသံ ဘိက္ခူနံ ဧတဒဟောသိ—  “ဘဂဝတာ ပညတ္တံ—  ‘စတုဝဂ္ဂေါ ပစ္ဆိမော သံဃော’တိ. မယဉ္စမှာ တယော ဇနာ. ဣမေ စ မနုဿာ သံဃဿ ဒေမာတိ စီဝရာနိ ဒေန္တိ. ကထံ နု ခေါ အမှေဟိ ပဋိပဇ္ဇိတဗ္ဗန်”တိ? တေန ခေါ ပန သမယေန သမ္ဗဟုလာ ထေရာ, အာယသ္မာ စ နိလဝါသီ အာယသ္မာ စ သာဏဝါသီ အာယသ္မာ စ ဂေါတကော အာယသ္မာ စ ဘဂု အာယသ္မာ စ ဖဠိကသန္တာနော, ပါဋလိပုတ္တေ ဝိဟရန္တိ ကုက္ကုဋာရာမေ. အထ ခေါ တေ ဘိက္ခူ ပါဋလိပုတ္တံ ဂန္တွာ ထေရေ ပုစ္ဆိံသု. ထေရာ ဧဝမာဟံသု—  “ယထာ ခေါ မယံ အာဝုသော ဘဂဝတာ ဓမ္မံ ဒေသိတံ အာဇာနာမ, တုမှာကံယေဝ တာနိ စီဝရာနိ ယာဝ ကထိနဿ ဥဗ္ဘာရာယာ”တိ.
</Paragraph>
</Division>