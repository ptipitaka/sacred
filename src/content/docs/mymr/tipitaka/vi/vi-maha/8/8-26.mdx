---
title: "8.26 ကုသစီရာဒိပဋိက္ခေပကထာ"
tableOfContents: false
sidebar:
  order: 19
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="371" book="vi-maha">

<Paragraph number="1718" book="vi-maha">
တေန ခေါ ပန သမယေန အညတရော ဘိက္ခု ကုသစီရံ နိဝါသေတွာ …ပေ…  ဝါကစီရံ နိဝါသေတွာ …ပေ…  ဖလကစီရံ နိဝါသေတွာ …ပေ…  ကေသကမ္ဗလံ နိဝါသေတွာ …ပေ…  ဝါဠကမ္ဗလံ နိဝါသေတွာ …ပေ…  ဥလူကပက္ခံ နိဝါသေတွာ …ပေ…  အဇိနက္ခိပံ နိဝါသေတွာ ယေန ဘဂဝါ တေနုပသင်္ကမိ; ဥပသင်္ကမိတွာ ဘဂဝန္တံ ဧတဒဝေါစ—  “ဘဂဝါ, ဘန္တေ, အနေကပရိယာယေန အပ္ပိစ္ဆဿ သန္တုဋ္ဌဿ သလ္လေခဿ ဓုတဿ ပါသာဒိကဿ အပစယဿ ဝီရိယာရမ္ဘဿ ဝဏ္ဏဝါဒီ. ဣဒံ, ဘန္တေ, အဇိနက္ခိပံ အနေကပရိယာယေန အပ္ပိစ္ဆတာယ သန္တုဋ္ဌိတာယ သလ္လေခါယ ဓုတတာယ ပါသာဒိကတာယ အပစယာယ ဝီရိယာရမ္ဘာယ သံဝတ္တတိ. သာဓု, ဘန္တေ, ဘဂဝါ ဘိက္ခူနံ အဇိနက္ခိပံ အနုဇာနာတူ”တိ. ဝိဂရဟိ ဗုဒ္ဓေါ ဘဂဝါ—  “အနနုစ္ဆဝိကံ, မောဃပုရိသ, အနနုလောမိကံ အပ္ပတိရူပံ အဿာမဏကံ အကပ္ပိယံ အကရဏီယံ. ကထဉှိ နာမ တွံ, မောဃပုရိသ, အဇိနက္ခိပံ တိတ္ထိယဓဇံ ဓာရေဿသိ. နေတံ, မောဃပုရိသ, အပ္ပသန္နာနံ ဝါ ပသာဒါယ …ပေ…  ဝိဂရဟိတွာ …ပေ…  ဓမ္မိံ ကထံ ကတွာ ဘိက္ခူ အာမန္တေသိ—  “န, ဘိက္ခဝေ, အဇိနက္ခိပံ တိတ္ထိယဓဇံ ဓာရေတဗ္ဗံ. ယော ဓာရေယျ, အာပတ္တိ ထုလ္လစ္စယဿာ”တိ.
</Paragraph>

<Paragraph number="1719" book="vi-maha">
တေန ခေါ ပန သမယေန အညတရော ဘိက္ခု အက္ကနာဠံ နိဝါသေတွာ …ပေ…  ပေါတ္ထကံ နိဝါသေတွာ ယေန ဘဂဝါ တေနုပသင်္ကမိ, ဥပသင်္ကမိတွာ ဘဂဝန္တံ ဧတဒဝေါစ—  “ဘဂဝါ, ဘန္တေ, အနေကပရိယာယေန အပ္ပိစ္ဆဿ သန္တုဋ္ဌဿ သလ္လေခဿ ဓုတဿ ပါသာဒိကဿ အပစယဿ ဝီရိယာရမ္ဘဿ, ဝဏ္ဏဝါဒီ. အယံ, ဘန္တေ, ပေါတ္ထကော အနေကပရိယာယေန အပ္ပိစ္ဆတာယ သန္တုဋ္ဌိတာယ သလ္လေခါယ ဓုတတာယ ပါသာဒိကတာယ အပစယာယ ဝီရိယာရမ္ဘာယ သံဝတ္တတိ. သာဓု, ဘန္တေ, ဘဂဝါ ဘိက္ခူနံ ပေါတ္ထကံ အနုဇာနာတူ”တိ. ဝိဂရဟိ ဗုဒ္ဓေါ ဘဂဝါ—  “အနနုစ္ဆဝိကံ, မောဃပုရိသ, အနနုလောမိကံ အပ္ပတိရူပံ အဿာမဏကံ အကပ္ပိယံ အကရဏီယံ. ကထဉှိ နာမ တွံ, မောဃပုရိသ, ပေါတ္ထကံ နိဝါသေဿသိ. နေတံ, မောဃပုရိသ, အပ္ပသန္နာနံ ဝါ ပသာဒါယ …ပေ…  ဝိဂရဟိတွာ …ပေ…  ဓမ္မိံ ကထံ ကတွာ ဘိက္ခူ အာမန္တေသိ—  “န, ဘိက္ခဝေ, ပေါတ္ထကော နိဝါသေတဗ္ဗော. ယော နိဝါသေယျ, အာပတ္တိ ဒုက္ကဋဿာ”တိ.
</Paragraph>
</Division>