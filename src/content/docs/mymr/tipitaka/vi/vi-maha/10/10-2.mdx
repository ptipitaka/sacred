---
title: "10.2 ဒီဃာဝုဝတ္ထု"
tableOfContents: false
sidebar:
  order: 2
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="458" book="vi-maha">

<Paragraph number="1960" book="vi-maha">
အထ ခေါ ဘဂဝါ ဘိက္ခူ အာမန္တေသိ—  “ဘူတပုဗ္ဗံ, ဘိက္ခဝေ, ဗာရာဏသိယံ ဗြဟ္မဒတ္တော နာမ ကာသိရာဇာ အဟောသိ အဍ္ဎော မဟဒ္ဓနော မဟာဘောဂေါ မဟဗ္ဗလော မဟာဝါဟနော မဟာဝိဇိတော ပရိပုဏ္ဏကောသကောဋ္ဌာဂါရော. ဒီဃီတိ နာမ ကောသလရာဇာ အဟောသိ ဒလိဒ္ဒေါ အပ္ပဓနော အပ္ပဘောဂေါ အပ္ပဗလော အပ္ပဝါဟနော အပ္ပဝိဇိတော အပရိပုဏ္ဏကောသကောဋ္ဌာဂါရော. အထ ခေါ, ဘိက္ခဝေ, ဗြဟ္မဒတ္တော ကာသိရာဇာ စတုရင်္ဂိနိံ သေနံ သန္နယှိတွာ ဒီဃီတိံ ကောသလရာဇာနံ အဗ္ဘုယျာသိ. အဿောသိ ခေါ, ဘိက္ခဝေ, ဒီဃီတိ ကောသလရာဇာ—  ‘ဗြဟ္မဒတ္တော ကိရ ကာသိရာဇာ စတုရင်္ဂိနိံ သေနံ သန္နယှိတွာ မမံ အဗ္ဘုယျာတော’တိ. အထ ခေါ, ဘိက္ခဝေ, ဒီဃီတိဿ ကောသလရညော ဧတဒဟောသိ—  ‘ဗြဟ္မဒတ္တော ခေါ ကာသိရာဇာ အဍ္ဎော မဟဒ္ဓနော မဟာဘောဂေါ မဟဗ္ဗလော မဟာဝါဟနော မဟာဝိဇိတော ပရိပုဏ္ဏကောသကောဋ္ဌာဂါရော, အဟံ ပနမှိ ဒလိဒ္ဒေါ အပ္ပဓနော အပ္ပဘောဂေါ အပ္ပဗလော အပ္ပဝါဟနော အပ္ပဝိဇိတော အပရိပုဏ္ဏကောသကောဋ္ဌာဂါရော, နာဟံ ပဋိဗလော ဗြဟ္မဒတ္တေန ကာသိရညာ ဧကသင်္ဃာတမ္ပိ သဟိတုံ. ယန္နူနာဟံ ပဋိကစ္စေဝ နဂရမှာ နိပ္ပတေယျန်’တိ.
</Paragraph>

<Paragraph number="1961" book="vi-maha">
အထ ခေါ, ဘိက္ခဝေ, ဒီဃီတိ ကောသလရာဇာ မဟေသိံ အာဒါယ ပဋိကစ္စေဝ နဂရမှာ နိပ္ပတိ. အထ ခေါ, ဘိက္ခဝေ, ဗြဟ္မဒတ္တော ကာသိရာဇာ ဒီဃီတိဿ ကောသလရညော ဗလဉ္စ ဝါဟနဉ္စ ဇနပဒဉ္စ ကောသဉ္စ ကောဋ္ဌာဂါရဉ္စ အဘိဝိဇိယ အဇ္ဈာဝသတိ. အထ ခေါ, ဘိက္ခဝေ, ဒီဃီတိ ကောသလရာဇာ သပဇာပတိကော ယေန ဗာရာဏသီ တေန ပက္ကာမိ. အနုပုဗ္ဗေန ယေန ဗာရာဏသီ တဒဝသရိ. တတြ သုဒံ, ဘိက္ခဝေ, ဒီဃီတိ ကောသလရာဇာ သပဇာပတိကော ဗာရာဏသိယံ အညတရသ္မိံ ပစ္စန္တိမေ ဩကာသေ ကုမ္ဘကာရနိဝေသနေ အညာတကဝေသေန ပရိဗ္ဗာဇကစ္ဆန္နေန ပဋိဝသတိ. အထ ခေါ, ဘိက္ခဝေ, ဒီဃီတိဿ ကောသလရညော မဟေသီ နစိရဿေဝ ဂဗ္ဘိနီ အဟောသိ. တဿာ ဧဝရူပေါ ဒေါဟဠော ဥပ္ပန္နော ဟောတိ—  ဣစ္ဆတိ သူရိယဿ ဥဂ္ဂမနကာလေ စတုရင်္ဂိနိံ သေနံ သန္နဒ္ဓံ ဝမ္မိကံ သုဘူမေ ဌိတံ ပဿိတုံ, ခဂ္ဂါနဉ္စ ဓောဝနံ ပါတုံ. အထ ခေါ, ဘိက္ခဝေ, ဒီဃီတိဿ ကောသလရညော မဟေသီ ဒီဃီတိံ ကောသလရာဇာနံ ဧတဒဝေါစ—  ‘ဂဗ္ဘိနီမှိ, ဒေဝ. တဿာ မေ ဧဝရူပေါ ဒေါဟဠော ဥပ္ပန္နော—  ဣစ္ဆာမိ သူရိယဿ ဥဂ္ဂမနကာလေ စတုရင်္ဂိနိံ သေနံ သန္နဒ္ဓံ ဝမ္မိကံ သုဘူမေ ဌိတံ ပဿိတုံ, ခဂ္ဂါနဉ္စ ဓောဝနံ ပါတုန်’တိ. ‘ကုတော, ဒေဝိ, အမှာကံ ဒုဂ္ဂတာနံ စတုရင်္ဂိနီ သေနာ သန္နဒ္ဓါ ဝမ္မိကာ သုဘူမေ ဌိတာ, ခဂ္ဂါနဉ္စ ဓောဝနံ ပါတုန်’တိ ‘သစာဟံ, ဒေဝ, န လဘိဿာမိ, မရိဿာမီ’တိ.
</Paragraph>

</Division>
<Division number="459" book="vi-maha">

<Paragraph number="1962" book="vi-maha">
တေန ခေါ ပန သမယေန, ဗြဟ္မဒတ္တဿ ကာသိရညော ပုရောဟိတော ဗြာဟ္မဏော ဒီဃီတိဿ ကောသလရညော သဟာယော ဟောတိ. အထ ခေါ, ဘိက္ခဝေ, ဒီဃီတိ ကောသလရာဇာ ယေန ဗြဟ္မဒတ္တဿ ကာသိရညော ပုရောဟိတော ဗြာဟ္မဏော တေနုပသင်္ကမိ, ဥပသင်္ကမိတွာ ဗြဟ္မဒတ္တဿ ကာသိရညော ပုရောဟိတံ ဗြာဟ္မဏံ ဧတဒဝေါစ—  ‘သခီ တေ, သမ္မ, ဂဗ္ဘိနီ. တဿာ ဧဝရူပေါ ဒေါဟဠော ဥပ္ပန္နော—  ဣစ္ဆတိ သူရိယဿ ဥဂ္ဂမနကာလေ စတုရင်္ဂိနိံ သေနံ သန္နဒ္ဓံ ဝမ္မိကံ သုဘူမေ ဌိတံ ပဿိတုံ, ခဂ္ဂါနဉ္စ ဓောဝနံ ပါတုန်’တိ. ‘တေန ဟိ, ဒေဝ, မယမ္ပိ ဒေဝိံ ပဿာမာ’တိ. အထ ခေါ, ဘိက္ခဝေ, ဒီဃီတိဿ ကောသလရညော မဟေသီ ယေန ဗြဟ္မဒတ္တဿ ကာသိရညော ပုရောဟိတော ဗြာဟ္မဏော တေနုပသင်္ကမိ. အဒ္ဒသာ ခေါ, ဘိက္ခဝေ, ဗြဟ္မဒတ္တဿ ကာသိရညော ပုရောဟိတော ဗြာဟ္မဏော ဒီဃီတိဿ ကောသလရညော မဟေသိံ ဒူရတောဝ အာဂစ္ဆန္တိံ, ဒိသွာန ဥဋ္ဌာယာသနာ ဧကံသံ ဥတ္တရာသင်္ဂံ ကရိတွာ ယေန ဒီဃီတိဿ ကောသလရညော မဟေသီ တေနဉ္ဇလိံ ပဏာမေတွာ တိက္ခတ္တုံ ဥဒါနံ ဥဒါနေသိ—  ‘ကောသလရာဇာ ဝတ ဘော ကုစ္ဆိဂတော, ကောသလရာဇာ ဝတ ဘော ကုစ္ဆိဂတောတိ. အတ္တမနာ, ဒေဝိ, ဟောဟိ. လစ္ဆသိ သူရိယဿ ဥဂ္ဂမနကာလေ စတုရင်္ဂိနိံ သေနံ သန္နဒ္ဓံ ဝမ္မိကံ သုဘူမေ ဌိတံ ပဿိတုံ, ခဂ္ဂါနဉ္စ ဓောဝနံ ပါတုန်’တိ.
</Paragraph>

<Paragraph number="1963" book="vi-maha">
အထ ခေါ, ဘိက္ခဝေ, ဗြဟ္မဒတ္တဿ ကာသိရညော ပုရောဟိတော ဗြာဟ္မဏော ယေန ဗြဟ္မဒတ္တော ကာသိရာဇာ တေနုပသင်္ကမိ, ဥပသင်္ကမိတွာ ဗြဟ္မဒတ္တံ ကာသိရာဇာနံ ဧတဒဝေါစ—  ‘တထာ, ဒေဝ, နိမိတ္တာနိ ဒိဿန္တိ, သွေ သူရိယုဂ္ဂမနကာလေ စတုရင်္ဂိနီ သေနာ သန္နဒ္ဓါ ဝမ္မိကာ သုဘူမေ တိဋ္ဌတု, ခဂ္ဂါ စ ဓောဝိယန္တူ’တိ. အထ ခေါ, ဘိက္ခဝေ, ဗြဟ္မဒတ္တော ကာသိရာဇာ မနုဿေ အာဏာပေသိ—  ‘ယထာ, ဘဏေ, ပုရောဟိတော ဗြာဟ္မဏော အာဟ တထာ ကရောထာ’တိ. အလဘိ ခေါ, ဘိက္ခဝေ, ဒီဃီတိဿ ကောသလရညော မဟေသီ သူရိယဿ ဥဂ္ဂမနကာလေ စတုရင်္ဂိနိံ သေနံ သန္နဒ္ဓံ ဝမ္မိကံ သုဘူမေ ဌိတံ ပဿိတုံ, ခဂ္ဂါနဉ္စ ဓောဝနံ ပါတုံ. အထ ခေါ, ဘိက္ခဝေ, ဒီဃီတိဿ ကောသလရညော မဟေသီ တဿ ဂဗ္ဘဿ ပရိပါကမနွာယ ပုတ္တံ ဝိဇာယိ. တဿ ဒီဃာဝူတိ နာမံ အကံသု. အထ ခေါ, ဘိက္ခဝေ, ဒီဃာဝု ကုမာရော နစိရဿေဝ ဝိညုတံ ပါပုဏိ. အထ ခေါ, ဘိက္ခဝေ, ဒီဃီတိဿ ကောသလရညော ဧတဒဟောသိ—  ‘အယံ ခေါ ဗြဟ္မဒတ္တော ကာသိရာဇာ ဗဟုနော အမှာကံ အနတ္ထဿ ကာရကော, ဣမိနာ အမှာကံ ဗလဉ္စ ဝါဟနဉ္စ ဇနပဒေါ စ ကောသော စ ကောဋ္ဌာဂါရဉ္စ အစ္ဆိန္နံ, သစာယံ အမှေ ဇာနိဿတိ, သဗ္ဗေဝ တယော ဃာတာပေဿတိ, ယန္နူနာဟံ ဒီဃာဝုံ ကုမာရံ ဗဟိနဂရေ ဝါသေယျန်’တိ. အထ ခေါ, ဘိက္ခဝေါ, ဒီဃီတိ ကောသလရာဇာ ဒီဃာဝုံ ကုမာရံ ဗဟိနဂရေ ဝါသေသိ. အထ ခေါ, ဘိက္ခဝေ, ဒီဃာဝု ကုမာရော ဗဟိနဂရေ ပဋိဝသန္တော နစိရဿေဝ သဗ္ဗသိပ္ပါနိ သိက္ခိ.
</Paragraph>

</Division>
<Division number="460" book="vi-maha">

<Paragraph number="1964" book="vi-maha">
တေန ခေါ ပန သမယေန ဒီဃီတိဿ ကောသလရညော ကပ္ပကော ဗြဟ္မဒတ္တေ ကာသိရညေ ပဋိဝသတိ. အဒ္ဒသာ ခေါ, ဘိက္ခဝေ, ဒီဃီတိဿ ကောသလရညော ကပ္ပကော ဒီဃီတိံ ကောသလရာဇာနံ သပဇာပတိကံ ဗာရာဏသိယံ အညတရသ္မိံ ပစ္စန္တိမေ ဩကာသေ ကုမ္ဘကာရနိဝေသနေ အညာတကဝေသေန ပရိဗ္ဗာဇကစ္ဆန္နေန ပဋိဝသန္တံ, ဒိသွာန ယေန ဗြဟ္မဒတ္တော ကာသိရာဇာ တေနုပသင်္ကမိ, ဥပသင်္ကမိတွာ ဗြဟ္မဒတ္တံ ကာသိရာဇာနံ ဧတဒဝေါစ—  ‘ဒီဃီတိ, ဒေဝ, ကောသလရာဇာ သပဇာပတိကော ဗာရာဏသိယံ အညတရသ္မိံ ပစ္စန္တိမေ ဩကာသေ ကုမ္ဘကာရနိဝေသနေ အညာတကဝေသေန ပရိဗ္ဗာဇကစ္ဆန္နေန ပဋိဝသတီ’တိ. အထ ခေါ, ဘိက္ခဝေ, ဗြဟ္မဒတ္တော ကာသိရာဇာ မနုဿေ အာဏာပေသိ—  ‘တေန ဟိ, ဘဏေ, ဒီဃီတိံ ကောသလရာဇာနံ သပဇာပတိကံ အာနေထာ’တိ. ‘ဧဝံ, ဒေဝါ’တိ ခေါ, ဘိက္ခဝေ, တေ မနုဿာ ဗြဟ္မဒတ္တဿ ကာသိရညော ပဋိဿုတွာ ဒီဃီတိံ ကောသလရာဇာနံ သပဇာပတိကံ အာနေသုံ. အထ ခေါ, ဘိက္ခဝေ, ဗြဟ္မဒတ္တော ကာသိရာဇာ မနုဿေ အာဏာပေသိ—  ‘တေန ဟိ, ဘဏေ, ဒီဃီတိံ ကောသလရာဇာနံ သပဇာပတိကံ ဒဠှာယ ရဇ္ဇုယာ ပစ္ဆာဗာဟံ ဂါဠှဗန္ဓနံ ဗန္ဓိတွာ ခုရမုဏ္ဍံ ကရိတွာ ခရဿရေန ပဏဝေန ရထိကာယ ရထိကံ သိင်္ဃာဋကေန သိင်္ဃာဋကံ ပရိနေတွာ ဒက္ခိဏေန ဒွါရေန နိက္ခာမေတွာ ဒက္ခိဏတော နဂရဿ စတုဓာ ဆိန္ဒိတွာ စတုဒ္ဒိသာ ဗိလာနိ နိက္ခိပထာ’တိ. ‘ဧဝံ, ဒေဝါ’တိ ခေါ, ဘိက္ခဝေ, တေ မနုဿာ ဗြဟ္မဒတ္တဿ ကာသိရညော ပဋိဿုတွာ ဒီဃီတိံ ကောသလရာဇာနံ သပဇာပတိကံ ဒဠှာယ ရဇ္ဇုယာ ပစ္ဆာဗာဟံ ဂါဠှဗန္ဓနံ ဗန္ဓိတွာ ခုရမုဏ္ဍံ ကရိတွာ ခရဿရေန ပဏဝေန ရထိကာယ ရထိကံ သိင်္ဃာဋကေန သိင်္ဃာဋကံ ပရိနေန္တိ.
</Paragraph>

<Paragraph number="1965" book="vi-maha">
အထ ခေါ, ဘိက္ခဝေ, ဒီဃာဝုဿ ကုမာရဿ ဧတဒဟောသိ—  ‘စိရံဒိဋ္ဌာ ခေါ မေ မာတာပိတရော. ယန္နူနာဟံ မာတာပိတရော ပဿေယျန်’တိ. အထ ခေါ, ဘိက္ခဝေ, ဒီဃာဝု ကုမာရော ဗာရာဏသိံ ပဝိသိတွာ အဒ္ဒသ မာတာပိတရော ဒဠှာယ ရဇ္ဇုယာ ပစ္ဆာဗာဟံ ဂါဠှဗန္ဓနံ ဗန္ဓိတွာ ခုရမုဏ္ဍံ ကရိတွာ ခရဿရေန ပဏဝေန ရထိကာယ ရထိကံ သိင်္ဃာဋကေန သိင်္ဃာဋကံ ပရိနေန္တေ, ဒိသွာန ယေန မာတာပိတရော တေနုပသင်္ကမိ. အဒ္ဒသာ ခေါ, ဘိက္ခဝေ, ဒီဃီတိ ကောသလရာဇာ ဒီဃာဝုံ ကုမာရံ ဒူရတောဝ အာဂစ္ဆန္တံ; ဒိသွာန ဒီဃာဝုံ ကုမာရံ ဧတဒဝေါစ—  ‘မာ ခေါ တွံ, တာတ ဒီဃာဝု, ဒီဃံ ပဿ, မာ ရဿံ. န ဟိ, တာတ ဒီဃာဝု, ဝေရေန ဝေရာ သမ္မန္တိ; အဝေရေန ဟိ, တာတ ဒီဃာဝု, ဝေရာ သမ္မန္တီ’တိ. ဧဝံ ဝုတ္တေ, ဘိက္ခဝေ, တေ မနုဿာ ဒီဃီတိံ ကောသလရာဇာနံ ဧတဒဝေါစုံ—  ‘ဥမ္မတ္တကော အယံ ဒီဃီတိ ကောသလရာဇာ ဝိပ္ပလပတိ. ကော ဣမဿ ဒီဃာဝု? ကံ အယံ ဧဝမာဟ—  မာ ခေါ တွံ, တာတ ဒီဃာဝု, ဒီဃံ ပဿ, မာ ရဿံ. န ဟိ, တာတ ဒီဃာဝု, ဝေရေန ဝေရာ သမ္မန္တိ; အဝေရေန ဟိ, တာတ ဒီဃာဝု, ဝေရာ သမ္မန္တီ’တိ. ‘နာဟံ, ဘဏေ, ဥမ္မတ္တကော ဝိပ္ပလပါမိ, အပိ စ ယော ဝိညူ သော ဝိဘာဝေဿတီ’တိ. ဒုတိယမ္ပိ ခေါ, ဘိက္ခဝေ …ပေ…  တတိယမ္ပိ ခေါ, ဘိက္ခဝေ, ဒီဃီတိ ကောသလရာဇာ ဒီဃာဝုံ ကုမာရံ ဧတဒဝေါစ—  ‘မာ ခေါ တွံ, တာတ ဒီဃာဝု, ဒီဃံ ပဿ, မာ ရဿံ. န ဟိ, တာတ ဒီဃာဝု, ဝေရေန ဝေရာ သမ္မန္တိ; အဝေရေန ဟိ, တာတ ဒီဃာဝု, ဝေရာ သမ္မန္တီ’တိ. တတိယမ္ပိ ခေါ, ဘိက္ခဝေ, တေ မနုဿာ ဒီဃီတိံ ကောသလရာဇာနံ ဧတဒဝေါစုံ—  ‘ဥမ္မတ္တကော အယံ ဒီဃီတိ ကောသလရာဇာ ဝိပ္ပလပတိ. ကော ဣမဿ ဒီဃာဝု? ကံ အယံ ဧဝမာဟ—  “မာ ခေါ တွံ, တာတ ဒီဃာဝု, ဒီဃံ ပဿ, မာ ရဿံ. န ဟိ, တာတ ဒီဃာဝု, ဝေရေန ဝေရာ သမ္မန္တိ; အဝေရေန ဟိ, တာတ ဒီဃာဝု, ဝေရာ သမ္မန္တီ”’တိ. ‘နာဟံ, ဘဏေ, ဥမ္မတ္တကော ဝိပ္ပလပါမိ, အပိ စ ယော ဝိညူ သော ဝိဘာဝေဿတီ’တိ.
</Paragraph>

<Paragraph number="1966" book="vi-maha">
အထ ခေါ, ဘိက္ခဝေ, တေ မနုဿာ ဒီဃီတိံ ကောသလရာဇာနံ သပဇာပတိကံ ရထိကာယ ရထိကံ သိင်္ဃာဋကေန သိင်္ဃာဋကံ ပရိနေတွာ ဒက္ခိဏေန ဒွါရေန နိက္ခာမေတွာ ဒက္ခိဏတော နဂရဿ စတုဓာ ဆိန္ဒိတွာ စတုဒ္ဒိသာ ဗိလာနိ နိက္ခိပိတွာ ဂုမ္ဗံ ဌပေတွာ ပက္ကမိံသု. အထ ခေါ, ဘိက္ခဝေ, ဒီဃာဝု ကုမာရော ဗာရာဏသိံ ပဝိသိတွာ သုရံ နီဟရိတွာ ဂုမ္ဗိယေ ပါယေသိ. ယဒါ တေ မတ္တာ အဟေသုံ ပတိတာ, အထ ကဋ္ဌာနိ သင်္ကဍ္ဎိတွာ စိတကံ ကရိတွာ မာတာပိတူနံ သရီရံ စိတကံ အာရောပေတွာ အဂ္ဂိံ ဒတွာ ပဉ္ဇလိကော တိက္ခတ္တုံ စိတကံ ပဒက္ခိဏံ အကာသိ.
</Paragraph>

</Division>
<Division number="461" book="vi-maha">

<Paragraph number="1967" book="vi-maha">
တေန ခေါ ပန သမယေန ဗြဟ္မဒတ္တော ကာသိရာဇာ ဥပရိပါသာဒဝရဂတော ဟောတိ. အဒ္ဒသာ ခေါ, ဘိက္ခဝေ, ဗြဟ္မဒတ္တော ကာသိရာဇာ ဒီဃာဝုံ ကုမာရံ ပဉ္ဇလိကံ တိက္ခတ္တုံ စိတကံ ပဒက္ခိဏံ ကရောန္တံ, ဒိသွာနဿ ဧတဒဟောသိ—  ‘နိဿံသယံ ခေါ သော မနုဿော ဒီဃီတိဿ ကောသလရညော ဉာတိ ဝါ သာလောဟိတော ဝါ, အဟော မေ အနတ္ထတော, န ဟိ နာမ မေ ကောစိ အာရောစေဿတီ’တိ. အထ ခေါ, ဘိက္ခဝေ, ဒီဃာဝု ကုမာရော အရညံ ဂန္တွာ ယာဝဒတ္ထံ ကန္ဒိတွာ ရောဒိတွာ ခပ္ပံ ပုဉ္ဆိတွာ ဗာရာဏသိံ ပဝိသိတွာ အန္တေပုရဿ သာမန္တာ ဟတ္ထိသာလံ ဂန္တွာ ဟတ္ထာစရိယံ ဧတဒဝေါစ—  ‘ဣစ္ဆာမဟံ, အာစရိယ, သိပ္ပံ သိက္ခိတုန်’တိ. ‘တေန ဟိ, ဘဏေ မာဏဝက, သိက္ခဿူ’တိ.
</Paragraph>

<Paragraph number="1968" book="vi-maha">
အထ ခေါ, ဘိက္ခဝေ, ဒီဃာဝု ကုမာရော ရတ္တိယာ ပစ္စူသသမယံ ပစ္စုဋ္ဌာယ ဟတ္ထိသာလာယံ မဉ္ဇုနာ သရေန ဂါယိ, ဝီဏဉ္စ ဝါဒေသိ. အဿောသိ ခေါ, ဘိက္ခဝေ, ဗြဟ္မဒတ္တော ကာသိရာဇာ ရတ္တိယာ ပစ္စူသသမယံ ပစ္စုဋ္ဌာယ ဟတ္ထိသာလာယံ မဉ္ဇုနာ သရေန ဂီတံ ဝီဏဉ္စ ဝါဒိတံ, သုတွာန မနုဿေ ပုစ္ဆိ—  ‘ကော, ဘဏေ, ရတ္တိယာ ပစ္စူသသမယံ ပစ္စုဋ္ဌာယ ဟတ္ထိသာလာယံ မဉ္ဇုနာ သရေန ဂါယိ, ဝီဏဉ္စ ဝါဒေသီ’တိ? ‘အမုကဿ, ဒေဝ, ဟတ္ထာစရိယဿ အန္တေဝါသီ မာဏဝကော ရတ္တိယာ ပစ္စူသသမယံ ပစ္စုဋ္ဌာယ ဟတ္ထိသာလာယံ မဉ္ဇုနာ သရေန ဂါယိ, ဝီဏဉ္စ ဝါဒေသီ’တိ. ‘တေန ဟိ, ဘဏေ, တံ မာဏဝကံ အာနေထာ’တိ. ‘ဧဝံ, ဒေဝါ’တိ ခေါ, ဘိက္ခဝေ, တေ မနုဿာ ဗြဟ္မဒတ္တဿ ကာသိရညော ပဋိဿုတွာ ဒီဃာဝုံ ကုမာရံ အာနေသုံ. ‘တွံ, ဘဏေ မာဏဝက, ရတ္တိယာ ပစ္စူသသမယံ ပစ္စုဋ္ဌာယ ဟတ္ထိသာလာယံ မဉ္ဇုနာ သရေန ဂါယိ, ဝီဏဉ္စ ဝါဒေသီ’တိ? ‘ဧဝံ, ဒေဝါ’တိ. ‘တေန ဟိ တွံ, ဘဏေ မာဏဝက, ဂါယဿု, ဝီဏဉ္စ ဝါဒေဟီ’တိ. ‘ဧဝံ, ဒေဝါ’တိ ခေါ, ဘိက္ခဝေ, ဒီဃာဝု ကုမာရော ဗြဟ္မဒတ္တဿ ကာသိရညော ပဋိဿုတွာ အာရာဓာပေက္ခော မဉ္ဇုနာ သရေန ဂါယိ, ဝီဏဉ္စ ဝါဒေသိ. ‘တွံ, ဘဏေ မာဏဝက, မံ ဥပဋ္ဌဟာ’တိ. ‘ဧဝံ, ဒေဝါ’တိ ခေါ, ဘိက္ခဝေ, ဒီဃာဝု ကုမာရော ဗြဟ္မဒတ္တဿ ကာသိရညော ပစ္စဿောသိ. အထ ခေါ, ဘိက္ခဝေ, ဒီဃာဝု ကုမာရော ဗြဟ္မဒတ္တဿ ကာသိရညော ပုဗ္ဗုဋ္ဌာယီ အဟောသိ ပစ္ဆာနိပါတီ ကိံကာရပဋိဿာဝီ မနာပစာရီ ပိယဝါဒီ. အထ ခေါ, ဘိက္ခဝေ, ဗြဟ္မဒတ္တော ကာသိရာဇာ ဒီဃာဝုံ ကုမာရံ နစိရဿေဝ အဗ္ဘန္တရိမေ ဝိဿာသိကဋ္ဌာနေ ဌပေသိ.
</Paragraph>

</Division>
<Division number="462" book="vi-maha">

<Paragraph number="1969" book="vi-maha">
အထ ခေါ, ဘိက္ခဝေ, ဗြဟ္မဒတ္တော ကာသိရာဇာ ဒီဃာဝုံ ကုမာရံ ဧတဒဝေါစ—  ‘တေန ဟိ, ဘဏေ မာဏဝက, ရထံ ယောဇေဟိ, မိဂဝံ ဂမိဿာမာ’တိ. ‘ဧဝံ, ဒေဝါ’တိ ခေါ, ဘိက္ခဝေ, ဒီဃာဝု ကုမာရော ဗြဟ္မဒတ္တဿ ကာသိရညော ပဋိဿုတွာ ရထံ ယောဇေတွာ ဗြဟ္မဒတ္တံ ကာသိရာဇာနံ ဧတဒဝေါစ—  ‘ယုတ္တော ခေါ တေ, ဒေဝ, ရထော, ယဿဒါနိ ကာလံ မညသီ’တိ. အထ ခေါ, ဘိက္ခဝေ, ဗြဟ္မဒတ္တော ကာသိရာဇာ ရထံ အဘိရုဟိ. ဒီဃာဝု ကုမာရော ရထံ ပေသေသိ. တထာ တထာ ရထံ ပေသေသိ ယထာ ယထာ အညေနေဝ သေနာ အဂမာသိ အညေနေဝ ရထော.
</Paragraph>

<Paragraph number="1970" book="vi-maha">
အထ ခေါ, ဘိက္ခဝေ, ဗြဟ္မဒတ္တော ကာသိရာဇာ ဒူရံ ဂန္တွာ ဒီဃာဝုံ ကုမာရံ ဧတဒဝေါစ—  ‘တေန ဟိ, ဘဏေ မာဏဝက, ရထံ မုဉ္စဿု, ကိလန္တောမှိ, နိပဇ္ဇိဿာမီ’တိ. ‘ဧဝံ, ဒေဝါ’တိ ခေါ, ဘိက္ခဝေ, ဒီဃာဝု ကုမာရော ဗြဟ္မဒတ္တဿ ကာသိရညော ပဋိဿုတွာ ရထံ မုဉ္စိတွာ ပထဝိယံ ပလ္လင်္ကေန နိသီဒိ. အထ ခေါ, ဘိက္ခဝေ, ဗြဟ္မဒတ္တော ကာသိရာဇာ ဒီဃာဝုဿ ကုမာရဿ ဥစ္ဆင်္ဂေ သီသံ ကတွာ သေယျံ ကပ္ပေသိ. တဿ ကိလန္တဿ မုဟုတ္တကေနေဝ နိဒ္ဒါ ဩက္ကမိ. အထ ခေါ, ဘိက္ခဝေ, ဒီဃာဝုဿ ကုမာရဿ ဧတဒဟောသိ—  ‘အယံ ခေါ ဗြဟ္မဒတ္တော ကာသိရာဇာ ဗဟုနော အမှာကံ အနတ္ထဿ ကာရကော. ဣမိနာ အမှာကံ ဗလဉ္စ ဝါဟနဉ္စ ဇနပဒေါ စ ကောသော စ ကောဋ္ဌာဂါရဉ္စ အစ္ဆိန္နံ. ဣမိနာ စ မေ မာတာပိတရော ဟတာ. အယံ ခွဿ ကာလော ယောဟံ ဝေရံ အပ္ပေယျန်’တိ ကောသိယာ ခဂ္ဂံ နိဗ္ဗာဟိ.
</Paragraph>

<Paragraph number="1971" book="vi-maha">
အထ ခေါ, ဘိက္ခဝေ, ဒီဃာဝုဿ ကုမာရဿ ဧတဒဟောသိ—  ‘ပိတာ ခေါ မံ မရဏကာလေ အဝစ “မာ ခေါ တွံ, တာတ ဒီဃာဝု, ဒီဃံ ပဿ, မာ ရဿံ. န ဟိ, တာတ ဒီဃာဝု, ဝေရေန ဝေရာ သမ္မန္တိ; အဝေရေန ဟိ, တာတ ဒီဃာဝု, ဝေရာ သမ္မန္တီ”တိ. န ခေါ မေတံ ပတိရူပံ, ယွာဟံ ပိတုဝစနံ အတိက္ကမေယျန်’တိ ကောသိယာ ခဂ္ဂံ ပဝေသေသိ.
</Paragraph>

<Paragraph number="1972" book="vi-maha">
ဒုတိယမ္ပိ ခေါ, ဘိက္ခဝေ, ဒီဃာဝုဿ ကုမာရဿ ဧတဒဟောသိ—  ‘အယံ ခေါ ဗြဟ္မဒတ္တော ကာသိရာဇာ ဗဟုနော အမှာကံ အနတ္ထဿ ကာရကော, ဣမိနာ အမှာကံ ဗလဉ္စ ဝါဟနဉ္စ ဇနပဒေါ စ ကောသော စ ကောဋ္ဌာဂါရဉ္စ အစ္ဆိန္နံ, ဣမိနာ စ မေ မာတာပိတရော ဟတာ, အယံ ခွဿ ကာလော ယောဟံ ဝေရံ အပ္ပေယျန်’တိ ကောသိယာ ခဂ္ဂံ နိဗ္ဗာဟိ. ဒုတိယမ္ပိ ခေါ, ဘိက္ခဝေ, ဒီဃာဝုဿ ကုမာရဿ ဧတဒဟောသိ—  ‘ပိတာ ခေါ မံ မရဏကာလေ အဝစ “မာ ခေါ တွံ, တာတ ဒီဃာဝု, ဒီဃံ ပဿ, မာ ရဿံ, န ဟိ, တာတ ဒီဃာဝု, ဝေရေန ဝေရာ သမ္မန္တိ; အဝေရေန ဟိ, တာတ ဒီဃာဝု, ဝေရာ သမ္မန္တီ”တိ. န ခေါ မေတံ ပတိရူပံ, ယွာဟံ ပိတုဝစနံ အတိက္ကမေယျန်’တိ. ပုနဒေဝ ကောသိယာ ခဂ္ဂံ ပဝေသေသိ.
</Paragraph>

<Paragraph number="1973" book="vi-maha">
တတိယမ္ပိ ခေါ, ဘိက္ခဝေ, ဒီဃာဝုဿ ကုမာရဿ ဧတဒဟောသိ—  ‘အယံ ခေါ ဗြဟ္မဒတ္တော ကာသိရာဇာ ဗဟုနော အမှာကံ အနတ္ထဿ ကာရကော. ဣမိနာ အမှာကံ ဗလဉ္စ ဝါဟနဉ္စ ဇနပဒေါ စ ကောသော စ ကောဋ္ဌာဂါရဉ္စ အစ္ဆိန္နံ. ဣမိနာ စ မေ မာတာပိတရော ဟတာ. အယံ ခွဿ ကာလော ယောဟံ ဝေရံ အပ္ပေယျန်’တိ ကောသိယာ ခဂ္ဂံ နိဗ္ဗာဟိ. တတိယမ္ပိ ခေါ, ဘိက္ခဝေ, ဒီဃာဝုဿ ကုမာရဿ ဧတဒဟောသိ—  ‘ပိတာ ခေါ မံ မရဏကာလေ အဝစ “မာ ခေါ တွံ, တာတ ဒီဃာဝု, ဒီဃံ ပဿ, မာ ရဿံ. န ဟိ, တာတ ဒီဃာဝု, ဝေရေန ဝေရာ သမ္မန္တိ; အဝေရေန ဟိ, တာတ ဒီဃာဝု, ဝေရာ သမ္မန္တီ”တိ. န ခေါ မေတံ ပတိရူပံ, ယွာဟံ ပိတုဝစနံ အတိက္ကမေယျန်’တိ ပုနဒေဝ ကောသိယာ ခဂ္ဂံ ပဝေသေသိ.
</Paragraph>

<Paragraph number="1974" book="vi-maha">
အထ ခေါ, ဘိက္ခဝေ, ဗြဟ္မဒတ္တော ကာသိရာဇာ ဘီတော ဥဗ္ဗိဂ္ဂေါ ဥဿင်္ကီ ဥတြသ္တော သဟသာ ဝုဋ္ဌာသိ. အထ ခေါ, ဘိက္ခဝေ, ဒီဃာဝု ကုမာရော ဗြဟ္မဒတ္တံ ကာသိရာဇာနံ ဧတဒဝေါစ—  ‘ကိဿ တွံ, ဒေဝ, ဘီတော ဥဗ္ဗိဂ္ဂေါ ဥဿင်္ကီ ဥတြသ္တော သဟသာ ဝုဋ္ဌာသီ’တိ? ‘ဣဓ မံ, ဘဏေ မာဏဝက, ဒီဃီတိဿ ကောသလရညော ပုတ္တော ဒီဃာဝု ကုမာရော သုပိနန္တေန ခဂ္ဂေန ပရိပါတေသိ. တေနာဟံ ဘီတော ဥဗ္ဗိဂ္ဂေါ ဥဿင်္ကီ ဥတြသ္တော သဟသာ ဝုဋ္ဌာသိန်’တိ. အထ ခေါ, ဘိက္ခဝေ, ဒီဃာဝု ကုမာရော ဝါမေန ဟတ္ထေန ဗြဟ္မဒတ္တဿ ကာသိရညော သီသံ ပရာမသိတွာ ဒက္ခိဏေန ဟတ္ထေန ခဂ္ဂံ နိဗ္ဗာဟေတွာ ဗြဟ္မဒတ္တံ ကာသိရာဇာနံ ဧတဒဝေါစ—  ‘အဟံ ခေါ သော, ဒေဝ, ဒီဃီတိဿ ကောသလရညော ပုတ္တော ဒီဃာဝု ကုမာရော. ဗဟုနော တွံ အမှာကံ အနတ္ထဿ ကာရကော. တယာ အမှာကံ ဗလဉ္စ ဝါဟနဉ္စ ဇနပဒေါ စ ကောသော စ ကောဋ္ဌာဂါရဉ္စ အစ္ဆိန္နံ. တယာ စ မေ မာတာပိတရော ဟတာ. အယံ ခွဿ ကာလော ယွာဟံ ဝေရံ အပ္ပေယျန်’တိ. အထ ခေါ, ဘိက္ခဝေ, ဗြဟ္မဒတ္တော ကာသိရာဇာ ဒီဃာဝုဿ ကုမာရဿ ပါဒေသု သိရသာ နိပတိတွာ ဒီဃာဝုံ ကုမာရံ ဧတဒဝေါစ—  ‘ဇီဝိတံ မေ, တာတ ဒီဃာဝု, ဒေဟိ. ဇီဝိတံ မေ, တာတ ဒီဃာဝု, ဒေဟီ’တိ. ‘ကျာဟံ ဥဿဟာမိ ဒေဝဿ ဇီဝိတံ ဒါတုံ? ဒေဝေါ ခေါ မေ ဇီဝိတံ ဒဒေယျာ’တိ. ‘တေန ဟိ, တာတ ဒီဃာဝု, တွဉ္စေဝ မေ ဇီဝိတံ ဒေဟိ, အဟဉ္စ တေ ဇီဝိတံ ဒမ္မီ’တိ. အထ ခေါ, ဘိက္ခဝေ, ဗြဟ္မဒတ္တော စ ကာသိရာဇာ ဒီဃာဝု စ ကုမာရော အညမညဿ ဇီဝိတံ အဒံသု, ပါဏိဉ္စ အဂ္ဂဟေသုံ, သပထဉ္စ အကံသု အဒ္ဒူဘာယ.
</Paragraph>

<Paragraph number="1975" book="vi-maha">
အထ ခေါ, ဘိက္ခဝေ, ဗြဟ္မဒတ္တော ကာသိရာဇာ ဒီဃာဝုံ ကုမာရံ ဧတဒဝေါစ—  ‘တေန ဟိ, တာတ ဒီဃာဝု, ရထံ ယောဇေဟိ, ဂမိဿာမာ’တိ. ‘ဧဝံ, ဒေဝါ’တိ ခေါ, ဘိက္ခဝေ, ဒီဃာဝု ကုမာရော ဗြဟ္မဒတ္တဿ ကာသိရညော ပဋိဿုတွာ ရထံ ယောဇေတွာ ဗြဟ္မဒတ္တံ ကာသိရာဇာနံ ဧတဒဝေါစ—  ‘ယုတ္တော ခေါ တေ, ဒေဝ, ရထော, ယဿဒါနိ ကာလံ မညသီ’တိ. အထ ခေါ, ဘိက္ခဝေ, ဗြဟ္မဒတ္တော ကာသိရာဇာ ရထံ အဘိရုဟိ. ဒီဃာဝု ကုမာရော ရထံ ပေသေသိ. တထာ တထာ ရထံ ပေသေသိ ယထာ ယထာ နစိရဿေဝ သေနာယ သမာဂဉ္ဆိ. အထ ခေါ, ဘိက္ခဝေ, ဗြဟ္မဒတ္တော ကာသိရာဇာ ဗာရာဏသိံ ပဝိသိတွာ အမစ္စေ ပါရိသဇ္ဇေ သန္နိပါတာပေတွာ ဧတဒဝေါစ—  ‘သစေ, ဘဏေ, ဒီဃီတိဿ ကောသလရညော ပုတ္တံ ဒီဃာဝုံ ကုမာရံ ပဿေယျာထ, ကိန္တိ နံ ကရေယျာထာ’တိ? ဧကစ္စေ ဧဝမာဟံသု—  ‘မယံ, ဒေဝ, ဟတ္ထေ ဆိန္ဒေယျာမ. မယံ, ဒေဝ, ပါဒေ ဆိန္ဒေယျာမ. မယံ, ဒေဝ, ဟတ္ထပါဒေ ဆိန္ဒေယျာမ. မယံ, ဒေဝ, ကဏ္ဏေ ဆိန္ဒေယျာမ. မယံ, ဒေဝ, နာသံ ဆိန္ဒေယျာမ. မယံ, ဒေဝ, ကဏ္ဏနာသံ ဆိန္ဒေယျာမ. မယံ, ဒေဝ, သီသံ ဆိန္ဒေယျာမာ’တိ. ‘အယံ ခေါ, ဘဏေ, ဒီဃီတိဿ ကောသလရညော ပုတ္တော ဒီဃာဝု ကုမာရော. နာယံ လဗ္ဘာ ကိဉ္စိ ကာတုံ. ဣမိနာ စ မေ ဇီဝိတံ ဒိန္နံ, မယာ စ ဣမဿ ဇီဝိတံ ဒိန္နန်’တိ.
</Paragraph>

</Division>
<Division number="463" book="vi-maha">

<Paragraph number="1976" book="vi-maha">
အထ ခေါ, ဘိက္ခဝေ, ဗြဟ္မဒတ္တော ကာသိရာဇာ ဒီဃာဝုံ ကုမာရံ ဧတဒဝေါစ—  ‘ယံ ခေါ တေ, တာတ ဒီဃာဝု, ပိတာ မရဏကာလေ အဝစ “မာ ခေါ တွံ, တာတ ဒီဃာဝု, ဒီဃံ ပဿ, မာ ရဿံ. န ဟိ, တာတ ဒီဃာဝု, ဝေရေန ဝေရာ သမ္မန္တိ; အဝေရေန ဟိ, တာတ ဒီဃာဝု, ဝေရာ သမ္မန္တီ”တိ, ကိံ တေ ပိတာ သန္ဓာယ အဝစာ’တိ? ‘ယံ ခေါ မေ, ဒေဝ, ပိတာ မရဏကာလေ အဝစ “မာ ဒီဃန်”တိ မာ စိရံ ဝေရံ အကာသီတိ. ဣမံ ခေါ မေ, ဒေဝ, ပိတာ မရဏကာလေ အဝစ “မာ ဒီဃန်”တိ. ယံ ခေါ မေ, ဒေဝ, ပိတာ မရဏကာလေ အဝစ “မာ ရဿန်”တိ မာ ခိပ္ပံ မိတ္တေဟိ ဘိဇ္ဇိတ္ထာတိ. ဣမံ ခေါ မေ, ဒေဝ, ပိတာ မရဏကာလေ အဝစ “မာ ရဿန်”တိ. ယံ ခေါ မေ, ဒေဝ, ပိတာ မရဏကာလေ အဝစ “န ဟိ, တာတ ဒီဃာဝု, ဝေရေန ဝေရာ သမ္မန္တိ, အဝေရေန ဟိ, တာတ ဒီဃာဝု, ဝေရာ သမ္မန္တီ”တိ ဒေဝေန မေ မာတာပိတရော ဟတာတိ. သစာဟံ ဒေဝံ ဇီဝိတာ ဝေါရောပေယျံ, ယေ ဒေဝဿ အတ္ထကာမာ တေ မံ ဇီဝိတာ ဝေါရောပေယျုံ, ယေ မေ အတ္ထကာမာ တေ တေ ဇီဝိတာ ဝေါရောပေယျုံ—  ဧဝံ တံ ဝေရံ ဝေရေန န ဝူပသမေယျ. ဣဒါနိ စ ပန မေ ဒေဝေန ဇီဝိတံ ဒိန္နံ, မယာ စ ဒေဝဿ ဇီဝိတံ ဒိန္နံ. ဧဝံ တံ ဝေရံ အဝေရေန ဝူပသန္တံ. ဣမံ ခေါ မေ, ဒေဝ, ပိတာ မရဏကာလေ အဝစ—  “န ဟိ, တာတ ဒီဃာဝု, ဝေရေန ဝေရာ သမ္မန္တိ; အဝေရေန ဟိ, တာတ ဒီဃာဝု, ဝေရာ သမ္မန္တီ”’တိ. အထ ခေါ, ဘိက္ခဝေ, ဗြဟ္မဒတ္တော ကာသိရာဇာ—  ‘အစ္ဆရိယံ ဝတ ဘော, အဗ္ဘုတံ ဝတ ဘော. ယာဝ ပဏ္ဍိတော အယံ ဒီဃာဝု ကုမာရော, ယတြ ဟိ နာမ ပိတုနော သံခိတ္တေန ဘာသိတဿ ဝိတ္ထာရေန အတ္ထံ အာဇာနိဿတီ’တိ ပေတ္တိကံ ဗလဉ္စ ဝါဟနဉ္စ ဇနပဒဉ္စ ကောသဉ္စ ကောဋ္ဌာဂါရဉ္စ ပဋိပါဒေသိ, ဓီတရဉ္စ အဒါသိ. တေသဉှိ နာမ, ဘိက္ခဝေ, ရာဇူနံ အာဒိန္နဒဏ္ဍာနံ အာဒိန္နသတ္ထာနံ ဧဝရူပံ ခန္တိသောရစ္စံ ဘဝိဿတိ. ဣဓ ခေါ ပန တံ, ဘိက္ခဝေ, သောဘေထ ယံ တုမှေ ဧဝံ သွာက္ခာတေ ဓမ္မဝိနယေ ပဗ္ဗဇိတာ သမာနာ ခမာ စ ဘဝေယျာထ သောရတာ စာ”တိ?
</Paragraph>

<Paragraph number="1977" book="vi-maha">
တတိယမ္ပိ ခေါ ဘဂဝါ တေ ဘိက္ခူ ဧတဒဝေါစ—  “အလံ, ဘိက္ခဝေ, မာ ဘဏ္ဍနံ မာ ကလဟံ မာ ဝိဂ္ဂဟံ မာ ဝိဝါဒန်”တိ. တတိယမ္ပိ ခေါ သော အဓမ္မဝါဒီ ဘိက္ခု ဘဂဝန္တံ ဧတဒဝေါစ—  “အာဂမေတု, ဘန္တေ, ဘဂဝါ ဓမ္မဿာမီ; အပ္ပေါဿုက္ကော, ဘန္တေ, ဘဂဝါ ဒိဋ္ဌဓမ္မသုခဝိဟာရမနုယုတ္တော ဝိဟရတု. မယမေတေန ဘဏ္ဍနေန ကလဟေန ဝိဂ္ဂဟေန ဝိဝါဒေန ပညာယိဿာမာ”တိ. အထ ခေါ ဘဂဝါ—  “ပရိယာဒိန္နရူပါ ခေါ ဣမေ မောဃပုရိသာ, နယိမေ သုကရာ သညာပေတုန်”တိ—  ဥဋ္ဌာယာသနာ ပက္ကာမိ.

</Paragraph>
</Division>

<Paragraph number="1978" type="center" book="vi-maha">
ဒီဃာဝုဘာဏဝါရော နိဋ္ဌိတော ပဌမော.


</Paragraph>

<Division number="464" book="vi-maha">

<Paragraph number="1979" book="vi-maha">
အထ ခေါ ဘဂဝါ ပုဗ္ဗဏှသမယံ နိဝါသေတွာ ပတ္တစီဝရမာဒါယ ကောသမ္ဗိံ ပိဏ္ဍာယ ပါဝိသိ. ကောသမ္ဗိယံ ပိဏ္ဍာယ စရိတွာ ပစ္ဆာဘတ္တံ ပိဏ္ဍပါတပဋိက္ကန္တော သေနာသနံ သံသာမေတွာ ပတ္တစီဝရမာဒါယ သံဃမဇ္ဈေ ဌိတကောဝ ဣမာ ဂါထာယော အဘာသိ—
</Paragraph>

<Paragraph number="1980" type="verses" book="vi-maha">
_“ပုထုသဒ္ဒေါ သမဇနော,_  
_န ဗာလော ကောစိ မညထ;_  
_သံဃသ္မိံ ဘိဇ္ဇမာနသ္မိံ,_  
_နာညံ ဘိယျော အမညရုံ._  

</Paragraph>

<Paragraph number="1981" type="verses" book="vi-maha">
_ပရိမုဋ္ဌာ ပဏ္ဍိတာဘာသာ,_  
_ဝါစာဂေါစရဘာဏိနော;_  
_ယာဝိစ္ဆန္တိ မုခါယာမံ,_  
_ယေန နီတာ န တံ ဝိဒူ._  

</Paragraph>

<Paragraph number="1982" type="verses" book="vi-maha">
_အက္ကောစ္ဆိ မံ အဝဓိ မံ,_  
_အဇိနိ မံ အဟာသိ မေ;_  
_ယေ စ တံ ဥပနယှန္တိ,_  
_ဝေရံ တေသံ န သမ္မတိ._  

</Paragraph>

<Paragraph number="1983" type="verses" book="vi-maha">
_အက္ကောစ္ဆိ မံ အဝဓိ မံ,_  
_အဇိနိ မံ အဟာသိ မေ;_  
_ယေ စ တံ နုပနယှန္တိ,_  
_ဝေရံ တေသူပသမ္မတိ._  

</Paragraph>

<Paragraph number="1984" type="verses" book="vi-maha">
_န ဟိ ဝေရေန ဝေရာနိ,_  
_သမ္မန္တီဓ ကုဒါစနံ;_  
_အဝေရေန စ သမ္မန္တိ,_  
_ဧသဓမ္မော သနန္တနော._  

</Paragraph>

<Paragraph number="1985" type="verses" book="vi-maha">
_ပရေ စ န ဝိဇာနန္တိ,_  
_မယမေတ္ထ ယမာမသေ;_  
_ယေ စ တတ္ထ ဝိဇာနန္တိ,_  
_တတော သမ္မန္တိ မေဓဂါ._  

</Paragraph>

<Paragraph number="1986" type="verses" book="vi-maha">
_အဋ္ဌိစ္ဆိန္နာ ပါဏဟရာ,_  
_ဂဝါဿဓနဟာရိနော;_  
_ရဋ္ဌံ ဝိလုမ္ပမာနာနံ,_  
_တေသမ္ပိ ဟောတိ သင်္ဂတိ._  


</Paragraph>
</Division>

<Paragraph number="1987" type="center" book="vi-maha">
ကသ္မာ တုမှာက နော သိယာ.


</Paragraph>

<Paragraph number="1988" type="verses" book="vi-maha">
_သစေ လဘေထ နိပကံ သဟာယံ,_  
_သဒ္ဓိဉ္စရံ သာဓုဝိဟာရိ ဓီရံ;_  
_အဘိဘုယျ သဗ္ဗာနိ ပရိဿယာနိ,_  
_စရေယျ တေနတ္တမနော သတီမာ._  

</Paragraph>

<Paragraph number="1989" type="verses" book="vi-maha">
_နော စေ လဘေထ နိပကံ သဟာယံ,_  
_သဒ္ဓိဉ္စရံ သာဓုဝိဟာရိ ဓီရံ;_  
_ရာဇာဝ ရဋ္ဌံ ဝိဇိတံ ပဟာယ,_  
_ဧကော စရေ မာတင်္ဂရညေဝ နာဂေါ._  

</Paragraph>

<Paragraph number="1990" type="verses" book="vi-maha">
_ဧကဿ စရိတံ သေယျော,_  
_နတ္ထိ ဗာလေ သဟာယတာ;_  
_ဧကော စရေ န စ ပါပါနိ ကယိရာ,_  
_အပ္ပေါဿုက္ကော မာတင်္ဂရညေဝ နာဂေါ”တိ._
</Paragraph>