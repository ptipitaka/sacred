---
title: 10.9 ဥပါလိသံဃသာမဂ္ဂီပုစ္ဆာ
tableOfContents: false
sidebar:
  order: 9
type: tipitaka
basket: vi
book: vi-maha
review:
  current: review
  updated: '2025-10-20T19:42:02.082637'
  updated_by: ''
  notes: ''
  history:
  - state: review
    date: '2025-10-20T19:42:02.082637'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<DynamicBreadcrumb />


<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<Division number="476" book="vi-maha" e="ch" v="3" p="508">

<Paragraph number="2021" book="vi-maha">
အထ ခေါ အာယသ္မာ ဥပါလိ ယေန ဘဂဝါ တေနုပသင်္ကမိ, ဥပသင်္ကမိတွာ ဘဂဝန္တံ အဘိဝါဒေတွာ ဧကမန္တံ နိသီဒိ. ဧကမန္တံ နိသိန္နော ခေါ အာယသ္မာ ဥပါလိ ဘဂဝန္တံ ဧတဒဝေါစ—  “ယသ္မိံ, ဘန္တေ, ဝတ္ထုသ္မိံ ဟောတိ သံဃဿ ဘဏ္ဍနံ ကလဟော ဝိဂ္ဂဟော ဝိဝါဒေါ သံဃဘေဒေါ သံဃရာဇိ သံဃဝဝတ္ထာနံ သံဃနာနာကရဏံ, သံဃော တံ ဝတ္ထုံ အဝိနိစ္ဆိနိတွာ အမူလာ မူလံ ဂန္တွာ သံဃသာမဂ္ဂိံ ကရောတိ, ဓမ္မိကာ နု ခေါ သာ, ဘန္တေ, သံဃသာမဂ္ဂီ”တိ? “ယသ္မိံ, ဥပါလိ, ဝတ္ထုသ္မိံ ဟောတိ သံဃဿ ဘဏ္ဍနံ ကလဟော ဝိဂ္ဂဟော ဝိဝါဒေါ သံဃဘေဒေါ သံဃရာဇိ သံဃဝဝတ္ထာနံ သံဃနာနာကရဏံ, သံဃော တံ ဝတ္ထုံ အဝိနိစ္ဆိနိတွာ အမူလာ မူလံ ဂန္တွာ သံဃသာမဂ္ဂိံ ကရောတိ, အဓမ္မိကာ သာ, ဥပါလိ, သံဃသာမဂ္ဂီ”တိ.
</Paragraph>

<Paragraph number="2022" book="vi-maha">
“ယသ္မိံ ပန, ဘန္တေ, ဝတ္ထုသ္မိံ ဟောတိ သံဃဿ ဘဏ္ဍနံ ကလဟော ဝိဂ္ဂဟော ဝိဝါဒေါ သံဃဘေဒေါ သံဃရာဇိ သံဃဝဝတ္ထာနံ သံဃနာနာကရဏံ, သံဃော တံ ဝတ္ထုံ ဝိနိစ္ဆိနိတွာ မူလာ မူလံ ဂန္တွာ သံဃသာမဂ္ဂိံ ကရောတိ, ဓမ္မိကာ နု ခေါ သာ, ဘန္တေ, သံဃသာမဂ္ဂီ”တိ? “ယသ္မိံ, ဥပါလိ, ဝတ္ထုသ္မိံ ဟောတိ သံဃဿ ဘဏ္ဍနံ ကလဟော ဝိဂ္ဂဟော ဝိဝါဒေါ သံဃဘေဒေါ သံဃရာဇိ သံဃဝဝတ္ထာနံ သံဃနာနာကရဏံ, သံဃော တံ ဝတ္ထုံ ဝိနိစ္ဆိနိတွာ မူလာ မူလံ ဂန္တွာ သံဃသာမဂ္ဂိံ ကရောတိ, ဓမ္မိကာ သာ, ဥပါလိ, သံဃသာမဂ္ဂီ”တိ.
</Paragraph>

<Paragraph number="2023" book="vi-maha">
“ကတိ နု ခေါ, ဘန္တေ, သံဃသာမဂ္ဂိယော”တိ? “ဒွေမာ, ဥပါလိ, သံဃသာမဂ္ဂိယော—  အတ္ထုပါလိ, သံဃသာမဂ္ဂီ အတ္ထာပေတာ ဗျဉ္ဇနုပေတာ; အတ္ထုပါလိ, သံဃသာမဂ္ဂီ အတ္ထုပေတာ စ ဗျဉ္ဇနုပေတာ စ. ကတမာ စ, ဥပါလိ, သံဃသာမဂ္ဂီ အတ္ထာပေတာ ဗျဉ္ဇနုပေတာ? ယသ္မိံ, ဥပါလိ, ဝတ္ထုသ္မိံ ဟောတိ သံဃဿ ဘဏ္ဍနံ ကလဟော ဝိဂ္ဂဟော ဝိဝါဒေါ သံဃဘေဒေါ သံဃရာဇိ သံဃဝဝတ္ထာနံ သံဃနာနာကရဏံ, သံဃော တံ ဝတ္ထုံ အဝိနိစ္ဆိနိတွာ အမူလာ မူလံ ဂန္တွာ သံဃသာမဂ္ဂိံ ကရောတိ, အယံ ဝုစ္စတိ, ဥပါလိ, သံဃသာမဂ္ဂီ အတ္ထာပေတာ ဗျဉ္ဇနုပေတာ. ကတမာ စ, ဥပါလိ, သံဃသာမဂ္ဂီ အတ္ထုပေတာ စ ဗျဉ္ဇနုပေတာ စ? ယသ္မိံ, ဥပါလိ, ဝတ္ထုသ္မိံ ဟောတိ သံဃဿ ဘဏ္ဍနံ ကလဟော ဝိဂ္ဂဟော ဝိဝါဒေါ သံဃဘေဒေါ သံဃရာဇိ သံဃဝဝတ္ထာနံ သံဃနာနာကရဏံ, သံဃော တံ ဝတ္ထုံ ဝိနိစ္ဆိနိတွာ မူလာ မူလံ ဂန္တွာ သံဃသာမဂ္ဂိံ ကရောတိ, အယံ ဝုစ္စတိ, ဥပါလိ, သံဃသာမဂ္ဂီ အတ္ထုပေတာ စ ဗျဉ္ဇနုပေတာ စ. ဣမာ ခေါ, ဥပါလိ, ဒွေ သံဃသာမဂ္ဂိယော”တိ.
</Paragraph>

</Division>
<Division number="477" book="vi-maha" e="ch" v="3" p="509">

<Paragraph number="2024" book="vi-maha">
အထ ခေါ အာယသ္မာ ဥပါလိ ဥဋ္ဌာယာသနာ ဧကံသံ ဥတ္တရာသင်္ဂံ ကရိတွာ ယေန ဘဂဝါ တေနဉ္ဇလိံ ပဏာမေတွာ ဘဂဝန္တံ ဂါထာယ အဇ္ဈဘာသိ—
</Paragraph>

<Paragraph number="2025" type="verses" book="vi-maha">
_“သံဃဿ ကိစ္စေသု စ မန္တနာသု စ,_  
_အတ္ထေသု ဇာတေသု ဝိနိစ္ဆယေသု စ;_  
_ကထံပကာရောဓ နရော မဟတ္ထိကော,_  
_ဘိက္ခု ကထံ ဟောတိဓ ပဂ္ဂဟာရဟော”တိ._  

</Paragraph>

<Paragraph number="2026" type="verses" book="vi-maha">
_“အနာနုဝဇ္ဇော ပဌမေန သီလတော,_  
_အဝေက္ခိတာစာရော သုသံဝုတိန္ဒြိယော;_  
_ပစ္စတ္ထိကာ နူပဝဒန္တိ ဓမ္မတော,_  
_န ဟိဿ တံ ဟောတိ ဝဒေယျု ယေန နံ._  

</Paragraph>

<Paragraph number="2027" type="verses" book="vi-maha">
_သော တာဒိသော သီလဝိသုဒ္ဓိယာ ဌိတော,_  
_ဝိသာရဒေါ ဟောတိ ဝိသယှ ဘာသတိ;_  
_နစ္ဆမ္ဘတိ ပရိသဂတော န ဝေဓတိ,_  
_အတ္ထံ န ဟာပေတိ အနုယျုတံ ဘဏံ._  

</Paragraph>

<Paragraph number="2028" type="verses" book="vi-maha">
_တထေဝ ပဉှံ ပရိသာသု ပုစ္ဆိတော,_  
_န စေဝ ပဇ္ဈာယတိ န မင်္ကု ဟောတိ;_  
_သော ကာလာဂတံ ဗျာကရဏာရဟံ ဝစော,_  
_ရဉ္ဇေတိ ဝိညူပရိသံ ဝိစက္ခဏော._  

</Paragraph>

<Paragraph number="2029" type="verses" book="vi-maha">
_သဂါရဝေါ ဝုဍ္ဎတရေသု ဘိက္ခုသု,_  
_အာစေရကမှိ စ သကေ ဝိသာရဒေါ;_  
_အလံ ပမေတုံ ပဂုဏော ကထေတဝေ,_  
_ပစ္စတ္ထိကာနဉ္စ ဝိရဒ္ဓိကောဝိဒေါ._  

</Paragraph>

<Paragraph number="2030" type="verses" book="vi-maha">
_ပစ္စတ္ထိကာ ယေန ဝဇန္တိ နိဂ္ဂဟံ,_  
_မဟာဇနော သညပနဉ္စ ဂစ္ဆတိ;_  
_သကဉ္စ အာဒါယမယံ န ရိဉ္စတိ,_  
_ဝိယာကရံ ပဉှမနူပဃာတိကံ._  

</Paragraph>

<Paragraph number="2031" type="verses" book="vi-maha">
_ဒူတေယျကမ္မေသု အလံ သမုဂ္ဂဟော,_  
_သံဃဿ ကိစ္စေသု စ အာဟု နံ ယထာ;_  
_ကရံ ဝစော ဘိက္ခုဂဏေန ပေသိတော,_  
_အဟံ ကရောမီတိ န တေန မညတိ._  

</Paragraph>

<Paragraph number="2032" type="verses" book="vi-maha">
_အာပဇ္ဇတိ ယာဝတကေသု ဝတ္ထုသု,_  
_အာပတ္တိယာ ဟောတိ ယထာ စ ဝုဋ္ဌိတိ;_  
_ဧတေ ဝိဘင်္ဂါ ဥဘယဿ သွာဂတာ,_  
_အာပတ္တိ ဝုဋ္ဌာနပဒဿ ကောဝိဒေါ._  

</Paragraph>

<Paragraph number="2033" type="verses" book="vi-maha">
_နိဿာရဏံ ဂစ္ဆတိ ယာနိ စာစရံ,_  
_နိဿာရိတော ဟောတိ ယထာ စ ဝတ္တနာ;_  
_ဩသာရဏံ တံဝုသိတဿ ဇန္တုနော,_  
_ဧတမ္ပိ ဇာနာတိ ဝိဘင်္ဂကောဝိဒေါ._  

</Paragraph>

<Paragraph number="2034" type="verses" book="vi-maha">
_သဂါရဝေါ ဝုဍ္ဎတရေသု ဘိက္ခုသု,_  
_နဝေသု ထေရေသု စ မဇ္ဈိမေသု စ;_  
_မဟာဇနဿတ္ထစရောဓ ပဏ္ဍိတော,_  
_သော တာဒိသော ဘိက္ခု ဣဓ ပဂ္ဂဟာရဟော”တိ._  


</Paragraph>
</Division>

<Paragraph number="2035" type="center" book="vi-maha">
ကောသမ္ဗကက္ခန္ဓကော ဒသမော.



</Paragraph>

<Paragraph number="2036" type="center" book="vi-maha">
တဿုဒ္ဒါနံ


</Paragraph>

<Paragraph number="2037" type="verses" book="vi-maha">
_ကောသမ္ဗိယံ ဇိနဝရော,_  
_ဝိဝါဒါပတ္တိဒဿနေ;_  
_နုက္ခိပေယျ ယသ္မိံ တသ္မိံ,_  
_သဒ္ဓါယာပတ္တိ ဒေသယေ._  

</Paragraph>

<Paragraph number="2038" type="verses" book="vi-maha">
_အန္တောသီမာယံ တတ္ထေဝ,_  
_ဗာလကဉ္စေဝ ဝံသဒါ;_  
_ပါလိလေယျာ စ သာဝတ္ထိ,_  
_သာရိပုတ္တော စ ကောလိတော._  

</Paragraph>

<Paragraph number="2039" type="verses" book="vi-maha">
_မဟာကဿပကစ္စာနာ,_  
_ကောဋ္ဌိကော ကပ္ပိနေန စ;_  
_မဟာစုန္ဒော အနုရုဒ္ဓေါ,_  
_ရေဝတော ဥပါလိ စုဘော._  

</Paragraph>

<Paragraph number="2040" type="verses" book="vi-maha">
_အာနန္ဒော ရာဟုလော စေဝ,_  
_ဂေါတမီနာထပိဏ္ဍိကော;_  
_သေနာသနံ ဝိဝိတ္တဉ္စ,_  
_အာမိသံ သမကမ္ပိ စ._  

</Paragraph>

<Paragraph number="2041" type="verses" book="vi-maha">
_န ကေဟိ ဆန္ဒော ဒါတဗ္ဗော,_  
ဥပါလိပရိပုစ္ဆိတော;_  
_အနာနုဝဇ္ဇော သီလေန,_  
_သာမဂ္ဂီ ဇိနသာသနေတိ._  


</Paragraph>

<Paragraph number="2042" type="center" book="vi-maha">
ကောသမ္ဗကက္ခန္ဓကော နိဋ္ဌိတော.



</Paragraph>

<Paragraph number="2043" type="center" book="vi-maha">
မဟာဝဂ္ဂေါ နိဋ္ဌိတော.



</Paragraph>

<Paragraph number="2044" type="center" book="vi-maha">
မဟာဝဂ္ဂပါဠိ နိဋ္ဌိတာ.
</Paragraph>