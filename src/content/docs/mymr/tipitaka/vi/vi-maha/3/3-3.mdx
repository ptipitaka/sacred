---
title: "3.3 သတ္တာဟကရဏီယာနုဇာနန"
tableOfContents: false
sidebar:
  order: 6
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="187" book="vi-maha">

<Paragraph number="826" book="vi-maha">
အထ ခေါ ဘဂဝါ ရာဇဂဟေ ယထာဘိရန္တံ ဝိဟရိတွာ ယေန သာဝတ္ထိ တေန စာရိကံ ပက္ကာမိ. အနုပုဗ္ဗေန စာရိကံ စရမာနော ယေန သာဝတ္ထိ တဒဝသရိ. တတြ သုဒံ ဘဂဝါ သာဝတ္ထိယံ ဝိဟရတိ ဇေတဝနေ အနာထပိဏ္ဍိကဿ အာရာမေ. တေန ခေါ ပန သမယေန ကောသလေသု ဇနပဒေ ဥဒေနေန ဥပါသကေန သံဃံ ဥဒ္ဒိဿ ဝိဟာရော ကာရာပိတော ဟောတိ. သော ဘိက္ခူနံ သန္တိကေ ဒူတံ ပါဟေသိ—  “အာဂစ္ဆန္တု ဘဒန္တာ, ဣစ္ဆာမိ ဒါနဉ္စ ဒါတုံ, ဓမ္မဉ္စ သောတုံ, ဘိက္ခူ စ ပဿိတုန်”တိ. ဘိက္ခူ ဧဝမာဟံသု—  “ဘဂဝတာ, အာဝုသော, ပညတ္တံ—  ‘န ဝဿံ ဥပဂန္တွာ ပုရိမံ ဝါ တေမာသံ ပစ္ဆိမံ ဝါ တေမာသံ အဝသိတွာ စာရိကာ ပက္ကမိတဗ္ဗာ’တိ. အာဂမေတု ဥဒေနော ဥပါသကော, ယာဝ ဘိက္ခူ ဝဿံ ဝသန္တိ. ဝဿံဝုဋ္ဌာ အာဂမိဿန္တိ. သစေ ပနဿ အစ္စာယိကံ ကရဏီယံ, တတ္ထေဝ အာဝါသိကာနံ ဘိက္ခူနံ သန္တိကေ ဝိဟာရံ ပတိဋ္ဌာပေတူ”တိ. ဥဒေနော ဥပါသကော ဥဇ္ဈာယတိ ခိယျတိ ဝိပါစေတိ—  “ကထဉှိ နာမ ဘဒန္တာ မယာ ပဟိတေ န အာဂစ္ဆိဿန္တိ. အဟဉှိ ဒါယကော ကာရကော သံဃုပဋ္ဌာကော”တိ.
</Paragraph>

<Paragraph number="827" book="vi-maha">
အဿောသုံ ခေါ ဘိက္ခူ ဥဒေနဿ ဥပါသကဿ ဥဇ္ဈာယန္တဿ ခိယျန္တဿ ဝိပါစေန္တဿ. အထ ခေါ တေ ဘိက္ခူ ဘဂဝတော ဧတမတ္ထံ အာရောစေသုံ. အထ ခေါ ဘဂဝါ ဧတသ္မိံ နိဒါနေ ဧတသ္မိံ ပကရဏေ ဓမ္မိံ ကထံ ကတွာ ဘိက္ခူ အာမန္တေသိ—  “အနုဇာနာမိ, ဘိက္ခဝေ, သတ္တန္နံ သတ္တာဟကရဏီယေန ပဟိတေ ဂန္တုံ, န တွေဝ အပ္ပဟိတေ. ဘိက္ခုဿ, ဘိက္ခုနိယာ, သိက္ခမာနာယ, သာမဏေရဿ, သာမဏေရိယာ, ဥပါသကဿ, ဥပါသိကာယ—  အနုဇာနာမိ, ဘိက္ခဝေ, ဣမေသံ သတ္တန္နံ သတ္တာဟကရဏီယေန ပဟိတေ ဂန္တုံ, န တွေဝ အပ္ပဟိတေ. သတ္တာဟံ သန္နိဝတ္တော ကာတဗ္ဗော.
</Paragraph>

</Division>
<Division number="188" book="vi-maha">

<Paragraph number="828" book="vi-maha">
ဣဓ ပန, ဘိက္ခဝေ, ဥပါသကေန သံဃံ ဥဒ္ဒိဿ ဝိဟာရော ကာရာပိတော ဟောတိ. သော စေ ဘိက္ခူနံ သန္တိကေ ဒူတံ ပဟိဏေယျ—  ‘အာဂစ္ဆန္တု ဘဒန္တာ, ဣစ္ဆာမိ ဒါနဉ္စ ဒါတုံ, ဓမ္မဉ္စ သောတုံ, ဘိက္ခူ စ ပဿိတုန်’တိ, ဂန္တဗ္ဗံ, ဘိက္ခဝေ, သတ္တာဟကရဏီယေန, ပဟိတေ, န တွေဝ အပ္ပဟိတေ. သတ္တာဟံ သန္နိဝတ္တော ကာတဗ္ဗော.
</Paragraph>

<Paragraph number="829" book="vi-maha">
ဣဓ ပန, ဘိက္ခဝေ, ဥပါသကေန သံဃံ ဥဒ္ဒိဿ အဍ္ဎယောဂေါ ကာရာပိတော ဟောတိ …ပေ…  ပါသာဒေါ ကာရာပိတော ဟောတိ…  ဟမ္မိယံ ကာရာပိတံ ဟောတိ…  ဂုဟာ ကာရာပိတာ ဟောတိ…  ပရိဝေဏံ ကာရာပိတံ ဟောတိ…  ကောဋ္ဌကော ကာရာပိတော ဟောတိ…  ဥပဋ္ဌာနသာလာ ကာရာပိတာ ဟောတိ…  အဂ္ဂိသာလာ ကာရာပိတာ ဟောတိ…  ကပ္ပိယကုဋိ ကာရာပိတာ ဟောတိ…  ဝစ္စကုဋိ ကာရာပိတာ ဟောတိ…  စင်္ကမော ကာရာပိတော ဟောတိ…  စင်္ကမနသာလာ ကာရာပိတာ ဟောတိ…  ဥဒပါနော ကာရာပိတော ဟောတိ…  ဥဒပါနသာလာ ကာရာပိတာ ဟောတိ…  ဇန္တာဃရံ ကာရာပိတံ ဟောတိ…  ဇန္တာဃရသာလာ ကာရာပိတာ ဟောတိ…  ပေါက္ခရဏီ ကာရာပိတာ ဟောတိ…  မဏ္ဍပေါ ကာရာပိတော ဟောတိ…  အာရာမော ကာရာပိတော ဟောတိ…  အာရာမဝတ္ထု ကာရာပိတံ ဟောတိ. သော စေ ဘိက္ခူနံ သန္တိကေ ဒူတံ ပဟိဏေယျ—  ‘အာဂစ္ဆန္တု ဘဒန္တာ, ဣစ္ဆာမိ ဒါနဉ္စ ဒါတုံ, ဓမ္မဉ္စ သောတုံ, ဘိက္ခူ စ ပဿိတုန်’တိ, ဂန္တဗ္ဗံ, ဘိက္ခဝေ, သတ္တာဟကရဏီယေန, ပဟိတေ, န တွေဝ အပ္ပဟိတေ. သတ္တာဟံ သန္နိဝတ္တော ကာတဗ္ဗော.
</Paragraph>

<Paragraph number="830" book="vi-maha">
ဣဓ ပန, ဘိက္ခဝေ, ဥပါသကေန သမ္ဗဟုလေ ဘိက္ခူ ဥဒ္ဒိဿ …ပေ…  ဧကံ ဘိက္ခုံ ဥဒ္ဒိဿ ဝိဟာရော ကာရာပိတော ဟောတိ …ပေ…  အဍ္ဎယောဂေါ ကာရာပိတော ဟောတိ…  ပါသာဒေါ ကာရာပိတော ဟောတိ…  ဟမ္မိယံ ကာရာပိတံ ဟောတိ…  ဂုဟာ ကာရာပိတာ ဟောတိ…  ပရိဝေဏံ ကာရာပိတံ ဟောတိ…  ကောဋ္ဌကော ကာရာပိတော ဟောတိ…  ဥပဋ္ဌာနသာလာ ကာရာပိတာ ဟောတိ…  အဂ္ဂိသာလာ ကာရာပိတာ ဟောတိ…  ကပ္ပိယကုဋိ ကာရာပိတာ ဟောတိ…  ဝစ္စကုဋိ ကာရာပိတာ ဟောတိ…  စင်္ကမော ကာရာပိတော ဟောတိ…  စင်္ကမနသာလာ ကာရာပိတာ ဟောတိ…  ဥဒပါနော ကာရာပိတော ဟောတိ…  ဥဒပါနသာလာ ကာရာပိတာ ဟောတိ…  ဇန္တာဃရံ ကာရာပိတံ ဟောတိ…  ဇန္တာဃရသာလာ ကာရာပိတာ ဟောတိ…  ပေါက္ခရဏီ ကာရာပိတာ ဟောတိ…  မဏ္ဍပေါ ကာရာပိတော ဟောတိ…  အာရာမော ကာရာပိတော ဟောတိ…  အာရာမဝတ္ထု ကာရာပိတံ ဟောတိ. သော စေ ဘိက္ခူနံ သန္တိကေ ဒူတံ ပဟိဏေယျ—  ‘အာဂစ္ဆန္တု ဘဒန္တာ, ဣစ္ဆာမိ ဒါနဉ္စ ဒါတုံ, ဓမ္မဉ္စ သောတုံ, ဘိက္ခူ စ ပဿိတုန်’တိ, ဂန္တဗ္ဗံ, ဘိက္ခဝေ, သတ္တာဟကရဏီယေန, ပဟိတေ, န တွေဝ အပ္ပဟိတေ. သတ္တာဟံ သန္နိဝတ္တော ကာတဗ္ဗော.
</Paragraph>

<Paragraph number="831" book="vi-maha">
ဣဓ ပန, ဘိက္ခဝေ, ဥပါသကေန ဘိက္ခုနိသံဃံ ဥဒ္ဒိဿ …ပေ…  သမ္ဗဟုလာ ဘိက္ခုနိယော ဥဒ္ဒိဿ …ပေ…  ဧကံ ဘိက္ခုနိံ ဥဒ္ဒိဿ …ပေ…  သမ္ဗဟုလာ သိက္ခမာနာယော ဥဒ္ဒိဿ …ပေ…  ဧကံ သိက္ခမာနံ ဥဒ္ဒိဿ …ပေ…  သမ္ဗဟုလေ သာမဏေရေ ဥဒ္ဒိဿ …ပေ…  ဧကံ သာမဏေရံ ဥဒ္ဒိဿ …ပေ…  သမ္ဗဟုလာ သာမဏေရိယော ဥဒ္ဒိဿ …ပေ…  ဧကံ သာမဏေရိံ ဥဒ္ဒိဿ ဝိဟာရော ကာရာပိတော ဟောတိ …ပေ…  အဍ္ဎယောဂေါ ကာရာပိတော ဟောတိ…  ပါသာဒေါ ကာရာပိတော ဟောတိ…  ဟမ္မိယံ ကာရာပိတံ ဟောတိ…  ဂုဟာ ကာရာပိတာ ဟောတိ…  ပရိဝေဏံ ကာရာပိတံ ဟောတိ…  ကောဋ္ဌကော ကာရာပိတော ဟောတိ…  ဥပဋ္ဌာနသာလာ ကာရာပိတာ ဟောတိ…  အဂ္ဂိသာလာ ကာရာပိတာ ဟောတိ…  ကပ္ပိယကုဋိ ကာရာပိတာ ဟောတိ…  စင်္ကမော ကာရာပိတော ဟောတိ…  စင်္ကမနသာလာ ကာရာပိတာ ဟောတိ…  ဥဒပါနော ကာရာပိတော ဟောတိ…  ဥဒပါနသာလာ ကာရာပိတာ ဟောတိ…  ပေါက္ခရဏီ ကာရာပိတာ ဟောတိ…  မဏ္ဍပေါ ကာရာပိတော ဟောတိ…  အာရာမော ကာရာပိတော ဟောတိ…  အာရာမဝတ္ထု ကာရာပိတံ ဟောတိ. သော စေ ဘိက္ခူနံ သန္တိကေ ဒူတံ ပဟိဏေယျ—  ‘အာဂစ္ဆန္တု ဘဒန္တာ, ဣစ္ဆာမိ ဒါနဉ္စ ဒါတုံ, ဓမ္မဉ္စ သောတုံ, ဘိက္ခူ စ ပဿိတုန်’တိ, ဂန္တဗ္ဗံ, ဘိက္ခဝေ, သတ္တာဟကရဏီယေန, ပဟိတေ, န တွေဝ အပ္ပဟိတေ. သတ္တာဟံ သန္နိဝတ္တော ကာတဗ္ဗော.
</Paragraph>

</Division>
<Division number="189" book="vi-maha">

<Paragraph number="832" book="vi-maha">
ဣဓ ပန, ဘိက္ခဝေ, ဥပါသကေန အတ္တနော အတ္ထာယ နိဝေသနံ ကာရာပိတံ ဟောတိ …ပေ…  သယနိဃရံ ကာရာပိတံ ဟောတိ…  ဥဒေါသိတော ကာရာပိတော ဟောတိ…  အဋ္ဋော ကာရာပိတော ဟောတိ…  မာဠော ကာရာပိတော ဟောတိ…  အာပဏော ကာရာပိတော ဟောတိ…  အာပဏသာလာ ကာရာပိတာ ဟောတိ…  ပါသာဒေါ ကာရာပိတော ဟောတိ…  ဟမ္မိယံ ကာရာပိတံ ဟောတိ…  ဂုဟာ ကာရာပိတာ ဟောတိ…  ပရိဝေဏံ ကာရာပိတံ ဟောတိ…  ကောဋ္ဌကော ကာရာပိတော ဟောတိ…  ဥပဋ္ဌာနသာလာ ကာရာပိတာ ဟောတိ…  အဂ္ဂိသာလာ ကာရာပိတာ ဟောတိ…  ရသဝတီ ကာရာပိတာ ဟောတိ…  စင်္ကမော ကာရာပိတော ဟောတိ…  စင်္ကမနသာလာ ကာရာပိတာ ဟောတိ…  ဥဒပါနော ကာရာပိတော ဟောတိ…  ဥဒပါနသာလာ ကာရာပိတာ ဟောတိ…  ပေါက္ခရဏီ ကာရာပိတာ ဟောတိ…  မဏ္ဍပေါ ကာရာပိတော ဟောတိ…  အာရာမော ကာရာပိတော ဟောတိ…  အာရာမဝတ္ထု ကာရာပိတံ ဟောတိ…  ပုတ္တဿ ဝါ ဝါရေယျံ ဟောတိ…  ဓီတုယာ ဝါ ဝါရေယျံ ဟောတိ…  ဂိလာနော ဝါ ဟောတိ…  အဘိညာတံ ဝါ သုတ္တန္တံ ဘဏတိ. သော စေ ဘိက္ခူနံ သန္တိကေ ဒူတံ ပဟိဏေယျ—  ‘အာဂစ္ဆန္တု ဘဒန္တာ, ဣမံ သုတ္တန္တံ ပရိယာပုဏိဿန္တိ, ပုရာယံ သုတ္တန္တော ပလုဇ္ဇတီ’တိ. အညတရံ ဝါ ပနဿ ကိစ္စံ ဟောတိ—  ကရဏီယံ ဝါ, သော စေ ဘိက္ခူနံ သန္တိကေ ဒူတံ ပဟိဏေယျ—  ‘အာဂစ္ဆန္တု ဘဒန္တာ, ဣစ္ဆာမိ ဒါနဉ္စ ဒါတုံ, ဓမ္မဉ္စ သောတုံ, ဘိက္ခူ စ ပဿိတုန်’တိ, ဂန္တဗ္ဗံ, ဘိက္ခဝေ, သတ္တာဟကရဏီယေန, ပဟိတေ, န တွေဝ အပ္ပဟိတေ. သတ္တာဟံ သန္နိဝတ္တော ကာတဗ္ဗော.
</Paragraph>

</Division>
<Division number="190" book="vi-maha">

<Paragraph number="833" book="vi-maha">
ဣဓ ပန, ဘိက္ခဝေ, ဥပါသိကာယ သံဃံ ဥဒ္ဒိဿ ဝိဟာရော ကာရာပိတော ဟောတိ. သာ စေ ဘိက္ခူနံ သန္တိကေ ဒူတံ ပဟိဏေယျ—  ‘အာဂစ္ဆန္တု အယျာ, ဣစ္ဆာမိ ဒါနဉ္စ ဒါတုံ, ဓမ္မဉ္စ သောတုံ, ဘိက္ခူ စ ပဿိတုန်’တိ, ဂန္တဗ္ဗံ, ဘိက္ခဝေ, သတ္တာဟကရဏီယေန, ပဟိတေ, န တွေဝ အပ္ပဟိတေ. သတ္တာဟံ သန္နိဝတ္တော ကာတဗ္ဗော.
</Paragraph>

<Paragraph number="834" book="vi-maha">
ဣဓ ပန, ဘိက္ခဝေ, ဥပါသိကာယ သံဃံ ဥဒ္ဒိဿ အဍ္ဎယောဂေါ ကာရာပိတော ဟောတိ …ပေ…  ပါသာဒေါ ကာရာပိတော ဟောတိ…  ဟမ္မိယံ ကာရာပိတံ ဟောတိ…  ဂုဟာ ကာရာပိတာ ဟောတိ…  ပရိဝေဏံ ကာရာပိတံ ဟောတိ…  ကောဋ္ဌကော ကာရာပိတော ဟောတိ…  ဥပဋ္ဌာနသာလာ ကာရာပိတာ ဟောတိ…  အဂ္ဂိသာလာ ကာရာပိတာ ဟောတိ…  ကပ္ပိယကုဋိ ကာရာပိတာ ဟောတိ…  ဝစ္စကုဋိ ကာရာပိတာ ဟောတိ…  စင်္ကမော ကာရာပိတော ဟောတိ…  စင်္ကမနသာလာ ကာရာပိတာ ဟောတိ…  ဥဒပါနော ကာရာပိတော ဟောတိ…  ဥဒပါနသာလာ ကာရာပိတာ ဟောတိ…  ဇန္တာဃရံ ကာရာပိတံ ဟောတိ…  ဇန္တာဃရသာလာ ကာရာပိတာ ဟောတိ…  ပေါက္ခရဏီ ကာရာပိတာ ဟောတိ…  မဏ္ဍပေါ ကာရာပိတော ဟောတိ…  အာရာမော ကာရာပိတော ဟောတိ…  အာရာမဝတ္ထု ကာရာပိတံ ဟောတိ. သာ စေ ဘိက္ခူနံ သန္တိကေ ဒူတံ ပဟိဏေယျ—  ‘အာဂစ္ဆန္တု အယျာ, ဣစ္ဆာမိ ဒါနဉ္စ ဒါတုံ, ဓမ္မဉ္စ သောတုံ, ဘိက္ခူ စ ပဿိတုန်’တိ, ဂန္တဗ္ဗံ, ဘိက္ခဝေ, သတ္တာဟကရဏီယေန, ပဟိတေ, န တွေဝ အပ္ပဟိတေ. သတ္တာဟံ သန္နိဝတ္တော ကာတဗ္ဗော.
</Paragraph>

<Paragraph number="835" book="vi-maha">
ဣဓ ပန, ဘိက္ခဝေ, ဥပါသိကာယ သမ္ဗဟုလေ ဘိက္ခူ ဥဒ္ဒိဿ …ပေ…  ဧကံ ဘိက္ခုံ ဥဒ္ဒိဿ …ပေ…  ဘိက္ခုနိသံဃံ ဥဒ္ဒိဿ …ပေ…  သမ္ဗဟုလာ ဘိက္ခုနိယော ဥဒ္ဒိဿ …ပေ…  ဧကံ ဘိက္ခုနိံ ဥဒ္ဒိဿ …ပေ…  သမ္ဗဟုလာ သိက္ခမာနာယော ဥဒ္ဒိဿ …ပေ…  ဧကံ သိက္ခမာနံ ဥဒ္ဒိဿ …ပေ…  သမ္ဗဟုလေ သာမဏေရေ ဥဒ္ဒိဿ …ပေ…  ဧကံ သာမဏေရံ ဥဒ္ဒိဿ …ပေ…  သမ္ဗဟုလာ သာမဏေရိယော ဥဒ္ဒိဿ …ပေ…  ဧကံ သာမဏေရိံ ဥဒ္ဒိဿ …ပေ… .
</Paragraph>

</Division>
<Division number="191" book="vi-maha">

<Paragraph number="836" book="vi-maha">
ဣဓ ပန, ဘိက္ခဝေ, ဥပါသိကာယ အတ္တနော အတ္ထာယ နိဝေသနံ ကာရာပိတံ ဟောတိ …ပေ…  သယနိဃရံ ကာရာပိတံ ဟောတိ…  ဥဒေါသိတော ကာရာပိတော ဟောတိ…  အဋ္ဋော ကာရာပိတော ဟောတိ…  မာဠော ကာရာပိတော ဟောတိ…  အာပဏော ကာရာပိတော ဟောတိ…  အာပဏသာလာ ကာရာပိတာ ဟောတိ…  ပါသာဒေါ ကာရာပိတော ဟောတိ…  ဟမ္မိယံ ကာရာပိတံ ဟောတိ…  ဂုဟာ ကာရာပိတာ ဟောတိ…  ပရိဝေဏံ ကာရာပိတံ ဟောတိ…  ကောဋ္ဌကော ကာရာပိတော ဟောတိ…  ဥပဋ္ဌာနသာလာ ကာရာပိတာ ဟောတိ…  အဂ္ဂိသာလာ ကာရာပိတာ ဟောတိ…  ရသဝတီ ကာရာပိတာ ဟောတိ…  စင်္ကမော ကာရာပိတော ဟောတိ…  စင်္ကမနသာလာ ကာရာပိတာ ဟောတိ…  ဥဒပါနော ကာရာပိတော ဟောတိ…  ဥဒပါနသာလာ ကာရာပိတာ ဟောတိ…  ပေါက္ခရဏီ ကာရာပိတာ ဟောတိ…  မဏ္ဍပေါ ကာရာပိတော ဟောတိ…  အာရာမော ကာရာပိတော ဟောတိ…  အာရာမဝတ္ထု ကာရာပိတံ ဟောတိ…  ပုတ္တဿ ဝါ ဝါရေယျံ ဟောတိ…  ဓီတုယာ ဝါ ဝါရေယျံ ဟောတိ…  ဂိလာနာ ဝါ ဟောတိ…  အဘိညာတံ ဝါ သုတ္တန္တံ ဘဏတိ. သာ စေ ဘိက္ခူနံ သန္တိကေ ဒူတံ ပဟိဏေယျ—  ‘အာဂစ္ဆန္တု အယျာ, ဣမံ သုတ္တန္တံ ပရိယာပုဏိဿန္တိ, ပုရာယံ သုတ္တန္တော ပလုဇ္ဇတီ’တိ. အညတရံ ဝါ ပနဿာ ကိစ္စံ ဟောတိ ကရဏီယံ ဝါ, သာ စေ ဘိက္ခူနံ သန္တိကေ ဒူတံ ပဟိဏေယျ—  ‘အာဂစ္ဆန္တု အယျာ, ဣစ္ဆာမိ ဒါနဉ္စ ဒါတုံ, ဓမ္မဉ္စ သောတုံ, ဘိက္ခူ စ ပဿိတုန်’တိ, ဂန္တဗ္ဗံ, ဘိက္ခဝေ, သတ္တာဟကရဏီယေန, ပဟိတေ, န တွေဝ အပ္ပဟိတေ. သတ္တာဟံ သန္နိဝတ္တော ကာတဗ္ဗော.
</Paragraph>

</Division>
<Division number="192" book="vi-maha">

<Paragraph number="837" book="vi-maha">
ဣဓ ပန, ဘိက္ခဝေ, ဘိက္ခုနာ သံဃံ ဥဒ္ဒိဿ …ပေ…  ဘိက္ခုနိယာ သံဃံ ဥဒ္ဒိဿ…  သိက္ခမာနာယ သံဃံ ဥဒ္ဒိဿ…  သာမဏေရေန သံဃံ ဥဒ္ဒိဿ…  သာမဏေရိယာ သံဃံ ဥဒ္ဒိဿ…  သမ္ဗဟုလေ ဘိက္ခူ ဥဒ္ဒိဿ…  ဧကံ ဘိက္ခုံ ဥဒ္ဒိဿ…  ဘိက္ခုနိသံဃံ ဥဒ္ဒိဿ…  သမ္ဗဟုလာ ဘိက္ခုနိယော ဥဒ္ဒိဿ…  ဧကံ ဘိက္ခုနိံ ဥဒ္ဒိဿ…  သမ္ဗဟုလာ သိက္ခမာနာယော ဥဒ္ဒိဿ…  ဧကံ သိက္ခမာနံ ဥဒ္ဒိဿ…  သမ္ဗဟုလေ သာမဏေရေ ဥဒ္ဒိဿ…  ဧကံ သာမဏေရံ ဥဒ္ဒိဿ…  သမ္ဗဟုလာ သာမဏေရိယော ဥဒ္ဒိဿ…  ဧကံ သာမဏေရိံ ဥဒ္ဒိဿ…  အတ္တနော အတ္ထာယ ဝိဟာရော ကာရာပိတော ဟောတိ …ပေ…  အဍ္ဎယောဂေါ ကာရာပိတော ဟောတိ…  ပါသာဒေါ ကာရာပိတော ဟောတိ…  ဟမ္မိယံ ကာရာပိတံ ဟောတိ…  ဂုဟာ ကာရာပိတာ ဟောတိ…  ပရိဝေဏံ ကာရာပိတံ ဟောတိ…  ကောဋ္ဌကော ကာရာပိတော ဟောတိ…  ဥပဋ္ဌာနသာလာ ကာရာပိတာ ဟောတိ…  အဂ္ဂိသာလာ ကာရာပိတာ ဟောတိ…  ကပ္ပိယကုဋိ ကာရာပိတာ ဟောတိ…  စင်္ကမော ကာရာပိတော ဟောတိ…  စင်္ကမနသာလာ ကာရာပိတာ ဟောတိ…  ဥဒပါနော ကာရာပိတော ဟောတိ…  ဥဒပါနသာလာ ကာရာပိတာ ဟောတိ…  ပေါက္ခရဏီ ကာရာပိတာ ဟောတိ…  မဏ္ဍပေါ ကာရာပိတော ဟောတိ…  အာရာမော ကာရာပိတော ဟောတိ…  အာရာမဝတ္ထု ကာရာပိတံ ဟောတိ. သာ စေ ဘိက္ခူနံ သန္တိကေ ဒူတံ ပဟိဏေယျ…  ‘အာဂစ္ဆန္တု အယျာ, ဣစ္ဆာမိ ဒါနဉ္စ ဒါတုံ, ဓမ္မဉ္စ သောတုံ, ဘိက္ခူ စ ပဿိတုန်’တိ, ဂန္တဗ္ဗံ, ဘိက္ခဝေ, သတ္တာဟကရဏီယေန, ပဟိတေ, န တွေဝ အပ္ပဟိတေ. သတ္တာဟံ သန္နိဝတ္တော ကာတဗ္ဗော”တိ.
</Paragraph>
</Division>