---
title: 3.7 အန္တရာယေအနာပတ္တိဝဿစ္ဆေဒဝါရ
tableOfContents: false
sidebar:
  order: 7
type: tipitaka
basket: vi
book: vi-maha
review:
  current: review
  updated: '2025-10-22T11:23:43.160536'
  updated_by: ''
  notes: ''
  history:
  - state: review
    date: '2025-10-22T11:23:43.160536'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="200" book="vi-maha" e="ch" v="3" p="206">

<Paragraph number="876" book="vi-maha">
တေန ခေါ ပန သမယေန ကောသလေသု ဇနပဒေ အညတရသ္မိံ အာဝါသေ ဝဿူပဂတာ ဘိက္ခူ ဝါဠေဟိ ဥဗ္ဗာဠှာ ဟောန္တိ. ဂဏှိံသုပိ ပရိပါတိံသုပိ. ဘဂဝတော ဧတမတ္ထံ အာရောစေသုံ.
</Paragraph>

<Paragraph number="877" book="vi-maha">
“ဣဓ ပန, ဘိက္ခဝေ, ဝဿူပဂတာ ဘိက္ခူ ဝါဠေဟိ ဥဗ္ဗာဠှာ ဟောန္တိ. ဂဏှန္တိပိ ပရိပါတေန္တိပိ. ဧသေဝ အန္တရာယောတိ ပက္ကမိတဗ္ဗံ. အနာပတ္တိ ဝဿစ္ဆေဒဿ.
</Paragraph>

<Paragraph number="878" book="vi-maha">
ဣဓ ပန, ဘိက္ခဝေ, ဝဿူပဂတာ ဘိက္ခူ သရီသပေဟိ ဥဗ္ဗာဠှာ ဟောန္တိ. ဍံသန္တိပိ ပရိပါတေန္တိပိ. ဧသေဝ အန္တရာယောတိ ပက္ကမိတဗ္ဗံ. အနာပတ္တိ ဝဿစ္ဆေဒဿ.
</Paragraph>

<Paragraph number="879" book="vi-maha">
ဣဓ ပန, ဘိက္ခဝေ, ဝဿူပဂတာ ဘိက္ခူ စောရေဟိ ဥဗ္ဗာဠှာ ဟောန္တိ. ဝိလုမ္ပန္တိပိ အာကောဋေန္တိပိ. ဧသေဝ အန္တရာယောတိ ပက္ကမိတဗ္ဗံ. အနာပတ္တိ ဝဿစ္ဆေဒဿ.
</Paragraph>

<Paragraph number="880" book="vi-maha">
ဣဓ ပန, ဘိက္ခဝေ, ဝဿူပဂတာ ဘိက္ခူ ပိသာစေဟိ ဥဗ္ဗာဠှာ ဟောန္တိ. အာဝိသန္တိပိ ဟနန္တိပိ. ဧသေဝ အန္တရာယောတိ ပက္ကမိတဗ္ဗံ. အနာပတ္တိ ဝဿစ္ဆေဒဿ.
</Paragraph>

<Paragraph number="881" book="vi-maha">
ဣဓ ပန, ဘိက္ခဝေ, ဝဿူပဂတာနံ ဘိက္ခူနံ ဂါမော အဂ္ဂိနာ ဒဍ္ဎော ဟောတိ. ဘိက္ခူ ပိဏ္ဍကေန ကိလမန္တိ. ဧသေဝ အန္တရာယောတိ ပက္ကမိတဗ္ဗံ. အနာပတ္တိ ဝဿစ္ဆေဒဿ.
</Paragraph>

<Paragraph number="882" book="vi-maha">
ဣဓ ပန, ဘိက္ခဝေ, ဝဿူပဂတာနံ ဘိက္ခူနံ သေနာသနံ အဂ္ဂိနာ ဒဍ္ဎံ ဟောတိ. ဘိက္ခူ သေနာသနေန ကိလမန္တိ. ဧသေဝ အန္တရာယောတိ ပက္ကမိတဗ္ဗံ. အနာပတ္တိ ဝဿစ္ဆေဒဿ.
</Paragraph>

<Paragraph number="883" book="vi-maha">
ဣဓ ပန, ဘိက္ခဝေ, ဝဿူပဂတာနံ ဘိက္ခူနံ ဂါမော ဥဒကေန ဝူဠှော ဟောတိ. ဘိက္ခူ ပိဏ္ဍကေန ကိလမန္တိ. ဧသေဝ အန္တရာယောတိ ပက္ကမိတဗ္ဗံ. အနာပတ္တိ ဝဿစ္ဆေဒဿ.
</Paragraph>

<Paragraph number="884" book="vi-maha">
ဣဓ ပန, ဘိက္ခဝေ, ဝဿူပဂတာနံ ဘိက္ခူနံ သေနာသနံ ဥဒကေန ဝူဠှံ ဟောတိ. ဘိက္ခူ သေနာသနေန ကိလမန္တိ. ဧသေဝ အန္တရာယောတိ ပက္ကမိတဗ္ဗံ. အနာပတ္တိ ဝဿစ္ဆေဒဿာ”တိ.
</Paragraph>

</Division>
<Division number="201" book="vi-maha" e="ch" v="3" p="207">

<Paragraph number="885" book="vi-maha">
တေန ခေါ ပန သမယေန အညတရသ္မိံ အာဝါသေ ဝဿူပဂတာနံ ဘိက္ခူနံ ဂါမော စောရေဟိ ဝုဋ္ဌာသိ. ဘဂဝတော ဧတမတ္ထံ အာရောစေသုံ. “အနုဇာနာမိ, ဘိက္ခဝေ, ယေန ဂါမော တေန ဂန္တုန်”တိ.
</Paragraph>

<Paragraph number="886" book="vi-maha">
ဂါမော ဒွေဓာ ဘိဇ္ဇိတ္ထ. ဘဂဝတော ဧတမတ္ထံ အာရောစေသုံ. “အနုဇာနာမိ, ဘိက္ခဝေ, ယေန ဗဟုတရာ တေန ဂန္တုန်”တိ.
</Paragraph>

<Paragraph number="887" book="vi-maha">
ဗဟုတရာ အဿဒ္ဓါ ဟောန္တိ အပ္ပသန္နာ. ဘဂဝတော ဧတမတ္ထံ အာရောစေသုံ. “အနုဇာနာမိ, ဘိက္ခဝေ, ယေန သဒ္ဓါ ပသန္နာ တေန ဂန္တုန်”တိ.
</Paragraph>

<Paragraph number="888" book="vi-maha">
တေန ခေါ ပန သမယေန ကောသလေသု ဇနပဒေ အညတရသ္မိံ အာဝါသေ ဝဿူပဂတာ ဘိက္ခူ န လဘိံသု လူခဿ ဝါ ပဏီတဿ ဝါ ဘောဇနဿ ယာဝဒတ္ထံ ပါရိပူရိံ. ဘဂဝတော ဧတမတ္ထံ အာရောစေသုံ.
</Paragraph>

<Paragraph number="889" book="vi-maha">
“ဣဓ ပန, ဘိက္ခဝေ, ဝဿူပဂတာ ဘိက္ခူ န လဘန္တိ လူခဿ ဝါ ပဏီတဿ ဝါ ဘောဇနဿ ယာဝဒတ္ထံ ပါရိပူရိံ. ဧသေဝ အန္တရာယောတိ ပက္ကမိတဗ္ဗံ. အနာပတ္တိ ဝဿစ္ဆေဒဿ.
</Paragraph>

<Paragraph number="890" book="vi-maha">
ဣဓ ပန, ဘိက္ခဝေ, ဝဿူပဂတာ ဘိက္ခူ လဘန္တိ လူခဿ ဝါ ပဏီတဿ ဝါ ဘောဇနဿ ယာဝဒတ္ထံ ပါရိပူရိံ, န လဘန္တိ သပ္ပါယာနိ ဘောဇနာနိ. ဧသေဝ အန္တရာယောတိ ပက္ကမိတဗ္ဗံ. အနာပတ္တိ ဝဿစ္ဆေဒဿ.
</Paragraph>

<Paragraph number="891" book="vi-maha">
ဣဓ ပန, ဘိက္ခဝေ, ဝဿူပဂတာ ဘိက္ခူ လဘန္တိ လူခဿ ဝါ ပဏီတဿ ဝါ ဘောဇနဿ ယာဝဒတ္ထံ ပါရိပူရိံ, လဘန္တိ သပ္ပါယာနိ ဘောဇနာနိ, န လဘန္တိ သပ္ပါယာနိ ဘေသဇ္ဇာနိ. ဧသေဝ အန္တရာယောတိ ပက္ကမိတဗ္ဗံ. အနာပတ္တိ ဝဿစ္ဆေဒဿ.
</Paragraph>

<Paragraph number="892" book="vi-maha">
ဣဓ ပန, ဘိက္ခဝေ, ဝဿူပဂတာ ဘိက္ခူ လဘန္တိ လူခဿ ဝါ ပဏီတဿ ဝါ ဘောဇနဿ ယာဝဒတ္ထံ ပါရိပူရိံ, လဘန္တိ သပ္ပါယာနိ ဘောဇနာနိ, လဘန္တိ သပ္ပါယာနိ ဘေသဇ္ဇာနိ, န လဘန္တိ ပတိရူပံ ဥပဋ္ဌာကံ. ဧသေဝ အန္တရာယောတိ ပက္ကမိတဗ္ဗံ. အနာပတ္တိ ဝဿစ္ဆေဒဿ.
</Paragraph>

<Paragraph number="893" book="vi-maha">
ဣဓ ပန, ဘိက္ခဝေ, ဝဿူပဂတံ ဘိက္ခုံ ဣတ္ထီ နိမန္တေတိ—  ‘ဧဟိ, ဘန္တေ, ဟိရညံ ဝါ တေ ဒေမိ, သုဝဏ္ဏံ ဝါ တေ ဒေမိ, ခေတ္တံ ဝါ တေ ဒေမိ, ဝတ္ထုံ ဝါ တေ ဒေမိ, ဂါဝုံ ဝါ တေ ဒေမိ, ဂါဝိံ ဝါ တေ ဒေမိ, ဒါသံ ဝါ တေ ဒေမိ, ဒါသိံ ဝါ တေ ဒေမိ, ဓီတရံ ဝါ တေ ဒေမိ ဘရိယတ္ထာယ, အဟံ ဝါ တေ ဘရိယာ ဟောမိ, အညံ ဝါ တေ ဘရိယံ အာနေမီ’တိ. တတြ စေ ဘိက္ခုနော ဧဝံ ဟောတိ—  ‘လဟုပရိဝတ္တံ ခေါ စိတ္တံ ဝုတ္တံ ဘဂဝတာ, သိယာပိ မေ ဗြဟ္မစရိယဿ အန္တရာယော’တိ, ပက္ကမိတဗ္ဗံ. အနာပတ္တိ ဝဿစ္ဆေဒဿ.
</Paragraph>

<Paragraph number="894" book="vi-maha">
ဣဓ ပန, ဘိက္ခဝေ, ဝဿူပဂတံ ဘိက္ခုံ ဝေသီ နိမန္တေတိ …ပေ…  ထုလ္လကုမာရီ နိမန္တေတိ…  ပဏ္ဍကော နိမန္တေတိ…  ဉာတကာ နိမန္တေန္တိ…  ရာဇာနော နိမန္တေန္တိ…  စောရာ နိမန္တေန္တိ…  ဓုတ္တာ နိမန္တေန္တိ—  ‘ဧဟိ, ဘန္တေ, ဟိရညံ ဝါ တေ ဒေမ, သုဝဏ္ဏံ ဝါ တေ ဒေမ, ခေတ္တံ ဝါ တေ ဒေမ, ဝတ္ထုံ ဝါ တေ ဒေမ, ဂါဝုံ ဝါ တေ ဒေမ, ဂါဝိံ ဝါ တေ ဒေမ, ဒါသံ ဝါ တေ ဒေမ, ဒါသိံ ဝါ တေ ဒေမ, ဓီတရံ ဝါ တေ ဒေမ ဘရိယတ္ထာယ, အညံ ဝါ တေ ဘရိယံ အာနေမာ’တိ. တတြ စေ ဘိက္ခုနော ဧဝံ ဟောတိ—  ‘လဟုပရိဝတ္တံ ခေါ စိတ္တံ ဝုတ္တံ ဘဂဝတာ, သိယာပိ မေ ဗြဟ္မစရိယဿ အန္တရာယော’တိ, ပက္ကမိတဗ္ဗံ. အနာပတ္တိ ဝဿစ္ဆေဒဿ.
</Paragraph>

<Paragraph number="895" book="vi-maha">
ဣဓ ပန, ဘိက္ခဝေ, ဝဿူပဂတော ဘိက္ခု အဿာမိကံ နိဓိံ ပဿတိ. တတြ စေ ဘိက္ခုနော ဧဝံ ဟောတိ—  ‘လဟုပရိဝတ္တံ ခေါ စိတ္တံ ဝုတ္တံ ဘဂဝတာ, သိယာပိ မေ ဗြဟ္မစရိယဿ အန္တရာယော’တိ, ပက္ကမိတဗ္ဗံ. အနာပတ္တိ ဝဿစ္ဆေဒဿ.
</Paragraph>
</Division>