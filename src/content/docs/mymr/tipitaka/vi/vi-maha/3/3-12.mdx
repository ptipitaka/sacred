---
title: 3.12 ပဋိဿဝဒုက္ကဋာပတ္တိ
tableOfContents: false
sidebar:
  order: 12
type: tipitaka
basket: vi
book: vi-maha
review:
  current: review
  updated: '2025-10-20T14:00:52.013110'
  updated_by: ''
  notes: ''
  history:
  - state: review
    date: '2025-10-20T14:00:52.013110'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<DynamicBreadcrumb />


<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<Division number="206" book="vi-maha" e="ch" v="3" p="213">

<Paragraph number="918" book="vi-maha">
တေန ခေါ ပန သမယေန အာယသ္မတာ ဥပနန္ဒေန သကျပုတ္တေန ရညော ပသေနဒိဿ ကောသလဿ ဝဿာဝါသော ပဋိဿုတော ဟောတိ ပုရိမိကာယ. သော တံ အာဝါသံ ဂစ္ဆန္တော အဒ္ဒသ အန္တရာမဂ္ဂေ ဒွေ အာဝါသေ ဗဟုစီဝရကေ. တဿ ဧတဒဟောသိ—  “ယန္နူနာဟံ ဣမေသု ဒွီသု အာဝါသေသု ဝဿံ ဝသေယျံ. ဧဝံ မေ ဗဟုံ စီဝရံ ဥပ္ပဇ္ဇိဿတီ”တိ. သော တေသု ဒွီသု အာဝါသေသု ဝဿံ ဝသိ. ရာဇာ ပသေနဒိ ကောသလော ဥဇ္ဈာယတိ ခိယျတိ ဝိပါစေတိ—  “ကထဉှိ နာမ အယျော ဥပနန္ဒော သကျပုတ္တော အမှာကံ ဝဿာဝါသံ ပဋိဿုဏိတွာ ဝိသံဝါဒေဿတိ. နနု ဘဂဝတာ အနေကပရိယာယေန မုသာဝါဒေါ ဂရဟိတော, မုသာဝါဒါ ဝေရမဏီ ပသတ္ထာ”တိ.
</Paragraph>

<Paragraph number="919" book="vi-maha">
အဿောသုံ ခေါ ဘိက္ခူ ရညော ပသေနဒိဿ ကောသလဿ ဥဇ္ဈာယန္တဿ ခိယျန္တဿ ဝိပါစေန္တဿ. ယေ တေ ဘိက္ခူ အပ္ပိစ္ဆာ …ပေ…  တေ ဥဇ္ဈာယန္တိ ခိယျန္တိ ဝိပါစေန္တိ—  “ကထဉှိ နာမ အာယသ္မာ ဥပနန္ဒော သကျပုတ္တော ရညော ပသေနဒိဿ ကောသလဿ ဝဿာဝါသံ ပဋိဿုဏိတွာ ဝိသံဝါဒေဿတိ. နနု ဘဂဝတာ အနေကပရိယာယေန မုသာဝါဒေါ ဂရဟိတော, မုသာဝါဒါ ဝေရမဏီ ပသတ္ထာ”တိ. အထ ခေါ တေ ဘိက္ခူ ဘဂဝတော ဧတမတ္ထံ အာရောစေသုံ …ပေ…  အထ ခေါ ဘဂဝါ ဧတသ္မိံ နိဒါနေ ဧတသ္မိံ ပကရဏေ ဘိက္ခုသံဃံ သန္နိပါတာပေတွာ အာယသ္မန္တံ ဥပနန္ဒံ သကျပုတ္တံ ပဋိပုစ္ဆိ—  “သစ္စံ ကိရ တွံ, ဥပနန္ဒ, ရညော ပသေနဒိဿ ကောသလဿ ဝဿာဝါသံ ပဋိဿုဏိတွာ ဝိသံဝါဒေသီ”တိ? “သစ္စံ, ဘဂဝါ”တိ. ဝိဂရဟိ ဗုဒ္ဓေါ ဘဂဝါ …ပေ…  ကထဉှိ နာမ တွံ, မောဃပုရိသ, ရညော ပသေနဒိဿ ကောသလဿ ဝဿာဝါသံ ပဋိဿုဏိတွာ ဝိသံဝါဒေဿသိ. နနု မယာ, မောဃပုရိသ, အနေကပရိယာယေန မုသာဝါဒေါ ဂရဟိတော, မုသာဝါဒါ ဝေရမဏီ ပသတ္ထာ. နေတံ, မောဃပုရိသ, အပ္ပသန္နာနံ ဝါ ပသာဒါယ …ပေ…  ဝိဂရဟိတွာ …ပေ…  ဓမ္မိံ ကထံ ကတွာ ဘိက္ခူ အာမန္တေသိ—
</Paragraph>

</Division>
<Division number="207" book="vi-maha" e="ch" v="3" p="214">

<Paragraph number="920" book="vi-maha">
“ဣဓ ပန, ဘိက္ခဝေ, ဘိက္ခုနာ ဝဿာဝါသော ပဋိဿုတော ဟောတိ ပုရိမိကာယ. သော တံ အာဝါသံ ဂစ္ဆန္တော ပဿတိ အန္တရာမဂ္ဂေ ဒွေ အာဝါသေ ဗဟုစီဝရကေ. တဿ ဧဝံ ဟောတိ—  ‘ယန္နူနာဟံ ဣမေသု ဒွီသု အာဝါသေသု ဝဿံ ဝသေယျံ. ဧဝံ မေ ဗဟုံ စီဝရံ ဥပ္ပဇ္ဇိဿတီ’တိ. သော တေသု ဒွီသု အာဝါသေသု ဝဿံ ဝသတိ. တဿ, ဘိက္ခဝေ, ဘိက္ခုနော ပုရိမိကာ စ န ပညာယတိ, ပဋိဿဝေ စ အာပတ္တိ ဒုက္ကဋဿ.
</Paragraph>

<Paragraph number="921" book="vi-maha">
ဣဓ ပန, ဘိက္ခဝေ, ဘိက္ခုနာ ဝဿာဝါသော ပဋိဿုတော ဟောတိ ပုရိမိကာယ. သော တံ အာဝါသံ ဂစ္ဆန္တော ဗဟိဒ္ဓါ ဥပေါသထံ ကရောတိ, ပါဋိပဒေ ဝိဟာရံ ဥပေတိ, သေနာသနံ ပညပေတိ, ပါနီယံ ပရိဘောဇနီယံ ဥပဋ္ဌာပေတိ, ပရိဝေဏံ သမ္မဇ္ဇတိ. သော တဒဟေဝ အကရဏီယော ပက္ကမတိ. တဿ, ဘိက္ခဝေ, ဘိက္ခုနော ပုရိမိကာ စ န ပညာယတိ, ပဋိဿဝေ စ အာပတ္တိ ဒုက္ကဋဿ.
</Paragraph>

<Paragraph number="922" book="vi-maha">
ဣဓ ပန, ဘိက္ခဝေ, ဘိက္ခုနာ ဝဿာဝါသော ပဋိဿုတော ဟောတိ ပုရိမိကာယ. သော တံ အာဝါသံ ဂစ္ဆန္တော ဗဟိဒ္ဓါ ဥပေါသထံ ကရောတိ, ပါဋိပဒေ ဝိဟာရံ ဥပေတိ, သေနာသနံ ပညပေတိ, ပါနီယံ ပရိဘောဇနီယံ ဥပဋ္ဌာပေတိ, ပရိဝေဏံ သမ္မဇ္ဇတိ. သော တဒဟေဝ သကရဏီယော ပက္ကမတိ. တဿ, ဘိက္ခဝေ, ဘိက္ခုနော ပုရိမိကာ စ န ပညာယတိ, ပဋိဿဝေ စ အာပတ္တိ ဒုက္ကဋဿ.
</Paragraph>

<Paragraph number="923" book="vi-maha">
ဣဓ ပန, ဘိက္ခဝေ, ဘိက္ခုနာ ဝဿာဝါသော ပဋိဿုတော ဟောတိ ပုရိမိကာယ. သော တံ အာဝါသံ ဂစ္ဆန္တော ဗဟိဒ္ဓါ ဥပေါသထံ ကရောတိ, ပါဋိပဒေ ဝိဟာရံ ဥပေတိ, သေနာသနံ ပညပေတိ, ပါနီယံ ပရိဘောဇနီယံ ဥပဋ္ဌာပေတိ, ပရိဝေဏံ သမ္မဇ္ဇတိ. သော ဒွီဟတီဟံ ဝသိတွာ အကရဏီယော ပက္ကမတိ. တဿ, ဘိက္ခဝေ, ဘိက္ခုနော ပုရိမိကာ စ န ပညာယတိ, ပဋိဿဝေ စ အာပတ္တိ ဒုက္ကဋဿ.
</Paragraph>

<Paragraph number="924" book="vi-maha">
ဣဓ ပန, ဘိက္ခဝေ, ဘိက္ခုနာ ဝဿာဝါသော ပဋိဿုတော ဟောတိ ပုရိမိကာယ. သော တံ အာဝါသံ ဂစ္ဆန္တော ဗဟိဒ္ဓါ ဥပေါသထံ ကရောတိ, ပါဋိပဒေ ဝိဟာရံ ဥပေတိ, သေနာသနံ ပညပေတိ, ပါနီယံ ပရိဘောဇနီယံ ဥပဋ္ဌာပေတိ, ပရိဝေဏံ သမ္မဇ္ဇတိ. သော ဒွီဟတီဟံ ဝသိတွာ သကရဏီယော ပက္ကမတိ. တဿ, ဘိက္ခဝေ, ဘိက္ခုနော ပုရိမိကာ စ န ပညာယတိ, ပဋိဿဝေ စ အာပတ္တိ ဒုက္ကဋဿ.
</Paragraph>

<Paragraph number="925" book="vi-maha">
ဣဓ ပန, ဘိက္ခဝေ, ဘိက္ခုနာ ဝဿာဝါသော ပဋိဿုတော ဟောတိ ပုရိမိကာယ. သော တံ အာဝါသံ ဂစ္ဆန္တော ဗဟိဒ္ဓါ ဥပေါသထံ ကရောတိ, ပါဋိပဒေ ဝိဟာရံ ဥပေတိ, သေနာသနံ ပညပေတိ, ပါနီယံ ပရိဘောဇနီယံ ဥပဋ္ဌာပေတိ, ပရိဝေဏံ သမ္မဇ္ဇတိ. သော ဒွီဟတီဟံ ဝသိတွာ သတ္တာဟကရဏီယေန ပက္ကမတိ. သော တံ သတ္တာဟံ ဗဟိဒ္ဓါ ဝီတိနာမေတိ. တဿ, ဘိက္ခဝေ, ဘိက္ခုနော ပုရိမိကာ စ န ပညာယတိ, ပဋိဿဝေ စ အာပတ္တိ ဒုက္ကဋဿ.
</Paragraph>

<Paragraph number="926" book="vi-maha">
ဣဓ ပန, ဘိက္ခဝေ, ဘိက္ခုနာ ဝဿာဝါသော ပဋိဿုတော ဟောတိ ပုရိမိကာယ. သော တံ အာဝါသံ ဂစ္ဆန္တော ဗဟိဒ္ဓါ ဥပေါသထံ ကရောတိ, ပါဋိပဒေ ဝိဟာရံ ဥပေတိ, သေနာသနံ ပညပေတိ, ပါနီယံ ပရိဘောဇနီယံ ဥပဋ္ဌာပေတိ, ပရိဝေဏံ သမ္မဇ္ဇတိ. သော ဒွီဟတီဟံ ဝသိတွာ သတ္တာဟကရဏီယေန ပက္ကမတိ. သော တံ သတ္တာဟံ အန္တော သန္နိဝတ္တံ ကရောတိ. တဿ, ဘိက္ခဝေ, ဘိက္ခုနော ပုရိမိကာ စ ပညာယတိ, ပဋိဿဝေ စ အနာပတ္တိ.
</Paragraph>

<Paragraph number="927" book="vi-maha">
ဣဓ ပန, ဘိက္ခဝေ, ဘိက္ခုနာ ဝဿာဝါသော ပဋိဿုတော ဟောတိ ပုရိမိကာယ. သော တံ အာဝါသံ ဂစ္ဆန္တော ဗဟိဒ္ဓါ ဥပေါသထံ ကရောတိ, ပါဋိပဒေ ဝိဟာရံ ဥပေတိ, သေနာသနံ ပညပေတိ, ပါနီယံ ပရိဘောဇနီယံ ဥပဋ္ဌာပေတိ, ပရိဝေဏံ သမ္မဇ္ဇတိ. သော သတ္တာဟံ အနာဂတာယ ပဝါရဏာယ သကရဏီယော ပက္ကမတိ. အာဂစ္ဆေယျ ဝါ သော, ဘိက္ခဝေ, ဘိက္ခု တံ အာဝါသံ န ဝါ အာဂစ္ဆေယျ, တဿ, ဘိက္ခဝေ, ဘိက္ခုနော ပုရိမိကာ စ ပညာယတိ, ပဋိဿဝေ စ အနာပတ္တိ.
</Paragraph>

<Paragraph number="928" book="vi-maha">
ဣဓ ပန, ဘိက္ခဝေ, ဘိက္ခုနာ ဝဿာဝါသော ပဋိဿုတော ဟောတိ ပုရိမိကာယ. သော တံ အာဝါသံ ဂန္တွာ ဥပေါသထံ ကရောတိ, ပါဋိပဒေ ဝိဟာရံ ဥပေတိ, သေနာသနံ ပညပေတိ, ပါနီယံ ပရိဘောဇနီယံ ဥပဋ္ဌာပေတိ, ပရိဝေဏံ သမ္မဇ္ဇတိ. သော တဒဟေဝ အကရဏီယော ပက္ကမတိ. တဿ, ဘိက္ခဝေ, ဘိက္ခုနော ပုရိမိကာ စ န ပညာယတိ, ပဋိဿဝေ စ အာပတ္တိ ဒုက္ကဋဿ.
</Paragraph>

<Paragraph number="929" book="vi-maha">
ဣဓ ပန, ဘိက္ခဝေ, ဘိက္ခုနာ ဝဿာဝါသော ပဋိဿုတော ဟောတိ ပုရိမိကာယ. သော တံ အာဝါသံ ဂန္တွာ ဥပေါသထံ ကရောတိ, ပါဋိပဒေ ဝိဟာရံ ဥပေတိ, သေနာသနံ ပညပေတိ, ပါနီယံ ပရိဘောဇနီယံ ဥပဋ္ဌာပေတိ, ပရိဝေဏံ သမ္မဇ္ဇတိ. သော တဒဟေဝ သကရဏီယော ပက္ကမတိ …ပေ…  သော ဒွီဟတီဟံ ဝသိတွာ အကရဏီယော ပက္ကမတိ …ပေ…  သော ဒွီဟတီဟံ ဝသိတွာ သကရဏီယော ပက္ကမတိ …ပေ…  သော ဒွီဟတီဟံ ဝသိတွာ သတ္တာဟကရဏီယေန ပက္ကမတိ. သော တံ သတ္တာဟံ ဗဟိဒ္ဓါ ဝီတိနာမေတိ. တဿ, ဘိက္ခဝေ, ဘိက္ခုနော ပုရိမိကာ စ န ပညာယတိ, ပဋိဿဝေ စ အာပတ္တိ ဒုက္ကဋဿ …ပေ…  သော ဒွီဟတီဟံ ဝသိတွာ သတ္တာဟကရဏီယေန ပက္ကမတိ. သော တံ သတ္တာဟံ အန္တော သန္နိဝတ္တံ ကရောတိ. တဿ, ဘိက္ခဝေ, ဘိက္ခုနော ပုရိမိကာ စ ပညာယတိ, ပဋိဿဝေ စ အနာပတ္တိ …ပေ…  သော သတ္တာဟံ အနာဂတာယ ပဝါရဏာယ သကရဏီယော ပက္ကမတိ. အာဂစ္ဆေယျ ဝါ သော, ဘိက္ခဝေ, ဘိက္ခု တံ အာဝါသံ န ဝါ အာဂစ္ဆေယျ, တဿ, ဘိက္ခဝေ, ဘိက္ခုနော ပုရိမိကာ စ ပညာယတိ, ပဋိဿဝေ စ အနာပတ္တိ.
</Paragraph>

</Division>
<Division number="208" book="vi-maha" e="ch" v="3" p="216">

<Paragraph number="930" book="vi-maha">
ဣဓ ပန, ဘိက္ခဝေ, ဘိက္ခုနာ ဝဿာဝါသော ပဋိဿုတော ဟောတိ ပစ္ဆိမိကာယ. သော တံ အာဝါသံ ဂစ္ဆန္တော ဗဟိဒ္ဓါ ဥပေါသထံ ကရောတိ, ပါဋိပဒေ ဝိဟာရံ ဥပေတိ, သေနာသနံ ပညပေတိ, ပါနီယံ ပရိဘောဇနီယံ ဥပဋ္ဌာပေတိ, ပရိဝေဏံ သမ္မဇ္ဇတိ. သော တဒဟေဝ အကရဏီယော ပက္ကမတိ. တဿ, ဘိက္ခဝေ, ဘိက္ခုနော ပစ္ဆိမိကာ စ န ပညာယတိ, ပဋိဿဝေ စ အာပတ္တိ ဒုက္ကဋဿ.
</Paragraph>

<Paragraph number="931" book="vi-maha">
ဣဓ ပန, ဘိက္ခဝေ, ဘိက္ခုနာ ဝဿာဝါသော ပဋိဿုတော ဟောတိ ပစ္ဆိမိကာယ. သော တံ အာဝါသံ ဂစ္ဆန္တော ဗဟိဒ္ဓါ ဥပေါသထံ ကရောတိ, ပါဋိပဒေ ဝိဟာရံ ဥပေတိ, သေနာသနံ ပညပေတိ, ပါနီယံ ပရိဘောဇနီယံ ဥပဋ္ဌာပေတိ, ပရိဝေဏံ သမ္မဇ္ဇတိ. သော တဒဟေဝ သကရဏီယော ပက္ကမတိ. တဿ, ဘိက္ခဝေ, ဘိက္ခုနော ပစ္ဆိမိကာ စ န ပညာယတိ, ပဋိဿဝေ စ အာပတ္တိ ဒုက္ကဋဿ.
</Paragraph>

<Paragraph number="932" book="vi-maha">
ဣဓ ပန, ဘိက္ခဝေ, ဘိက္ခုနာ ဝဿာဝါသော ပဋိဿုတော ဟောတိ ပစ္ဆိမိကာယ. သော တံ အာဝါသံ ဂစ္ဆန္တော ဗဟိဒ္ဓါ ဥပေါသထံ ကရောတိ, ပါဋိပဒေ ဝိဟာရံ ဥပေတိ, သေနာသနံ ပညပေတိ, ပါနီယံ ပရိဘောဇနီယံ ဥပဋ္ဌာပေတိ, ပရိဝေဏံ သမ္မဇ္ဇတိ. သော ဒွီဟတီဟံ ဝသိတွာ အကရဏီယော ပက္ကမတိ. တဿ, ဘိက္ခဝေ, ဘိက္ခုနော ပစ္ဆိမိကာ စ န ပညာယတိ, ပဋိဿဝေ စ အာပတ္တိ ဒုက္ကဋဿ.
</Paragraph>

<Paragraph number="933" book="vi-maha">
ဣဓ ပန, ဘိက္ခဝေ, ဘိက္ခုနာ ဝဿာဝါသော ပဋိဿုတော ဟောတိ ပစ္ဆိမိကာယ. သော တံ အာဝါသံ ဂစ္ဆန္တော ဗဟိဒ္ဓါ ဥပေါသထံ ကရောတိ, ပါဋိပဒေ ဝိဟာရံ ဥပေတိ, သေနာသနံ ပညပေတိ, ပါနီယံ ပရိဘောဇနီယံ ဥပဋ္ဌာပေတိ, ပရိဝေဏံ သမ္မဇ္ဇတိ. သော ဒွီဟတီဟံ ဝသိတွာ သကရဏီယော ပက္ကမတိ. တဿ, ဘိက္ခဝေ, ဘိက္ခုနော ပစ္ဆိမိကာ စ န ပညာယတိ, ပဋိဿဝေ စ အာပတ္တိ ဒုက္ကဋဿ.
</Paragraph>

<Paragraph number="934" book="vi-maha">
ဣဓ ပန, ဘိက္ခဝေ, ဘိက္ခုနာ ဝဿာဝါသော ပဋိဿုတော ဟောတိ ပစ္ဆိမိကာယ. သော တံ အာဝါသံ ဂစ္ဆန္တော ဗဟိဒ္ဓါ ဥပေါသထံ ကရောတိ, ပါဋိပဒေ ဝိဟာရံ ဥပေတိ, သေနာသနံ ပညပေတိ, ပါနီယံ ပရိဘောဇနီယံ ဥပဋ္ဌာပေတိ, ပရိဝေဏံ သမ္မဇ္ဇတိ. သော ဒွီဟတီဟံ ဝသိတွာ သတ္တာဟကရဏီယေန ပက္ကမတိ. သော တံ သတ္တာဟံ ဗဟိဒ္ဓါ ဝီတိနာမေတိ. တဿ, ဘိက္ခဝေ, ဘိက္ခုနော ပစ္ဆိမိကာ စ န ပညာယတိ, ပဋိဿဝေ စ အာပတ္တိ ဒုက္ကဋဿ.
</Paragraph>

<Paragraph number="935" book="vi-maha">
ဣဓ ပန, ဘိက္ခဝေ, ဘိက္ခုနာ ဝဿာဝါသော ပဋိဿုတော ဟောတိ ပစ္ဆိမိကာယ. သော တံ အာဝါသံ ဂစ္ဆန္တော ဗဟိဒ္ဓါ ဥပေါသထံ ကရောတိ, ပါဋိပဒေ ဝိဟာရံ ဥပေတိ, သေနာသနံ ပညပေတိ, ပါနီယံ ပရိဘောဇနီယံ ဥပဋ္ဌာပေတိ, ပရိဝေဏံ သမ္မဇ္ဇတိ. သော ဒွီဟတီဟံ ဝသိတွာ သတ္တာဟကရဏီယေန ပက္ကမတိ. သော တံ သတ္တာဟံ အန္တော သန္နိဝတ္တံ ကရောတိ. တဿ, ဘိက္ခဝေ, ဘိက္ခုနော ပစ္ဆိမိကာ စ ပညာယတိ, ပဋိဿဝေ စ အနာပတ္တိ.
</Paragraph>

<Paragraph number="936" book="vi-maha">
ဣဓ ပန, ဘိက္ခဝေ, ဘိက္ခုနာ ဝဿာဝါသော ပဋိဿုတော ဟောတိ ပစ္ဆိမိကာယ. သော တံ အာဝါသံ ဂစ္ဆန္တော ဗဟိဒ္ဓါ ဥပေါသထံ ကရောတိ, ပါဋိပဒေ ဝိဟာရံ ဥပေတိ, သေနာသနံ ပညပေတိ, ပါနီယံ ပရိဘောဇနီယံ ဥပဋ္ဌာပေတိ, ပရိဝေဏံ သမ္မဇ္ဇတိ. သော သတ္တာဟံ အနာဂတာယ ကောမုဒိယာ စာတုမာသိနိယာ သကရဏီယော ပက္ကမတိ. အာဂစ္ဆေယျ ဝါ သော, ဘိက္ခဝေ, ဘိက္ခု တံ အာဝါသံ န ဝါ အာဂစ္ဆေယျ, တဿ, ဘိက္ခဝေ, ဘိက္ခုနော ပစ္ဆိမိကာ စ ပညာယတိ, ပဋိဿဝေ စ အနာပတ္တိ.
</Paragraph>

<Paragraph number="937" book="vi-maha">
ဣဓ ပန, ဘိက္ခဝေ, ဘိက္ခုနာ ဝဿာဝါသော ပဋိဿုတော ဟောတိ ပစ္ဆိမိကာယ. သော တံ အာဝါသံ ဂန္တွာ ဥပေါသထံ ကရောတိ, ပါဋိပဒေ ဝိဟာရံ ဥပေတိ, သေနာသနံ ပညပေတိ, ပါနီယံ ပရိဘောဇနီယံ ဥပဋ္ဌာပေတိ, ပရိဝေဏံ သမ္မဇ္ဇတိ. သော တဒဟေဝ အကရဏီယော ပက္ကမတိ. တဿ, ဘိက္ခဝေ, ဘိက္ခုနော ပစ္ဆိမိကာ စ န ပညာယတိ, ပဋိဿဝေ စ အာပတ္တိ ဒုက္ကဋဿ.
</Paragraph>

<Paragraph number="938" book="vi-maha">
ဣဓ ပန, ဘိက္ခဝေ, ဘိက္ခုနာ ဝဿာဝါသော ပဋိဿုတော ဟောတိ ပစ္ဆိမိကာယ. သော တံ အာဝါသံ ဂန္တွာ ဥပေါသထံ ကရောတိ, ပါဋိပဒေ ဝိဟာရံ ဥပေတိ, သေနာသနံ ပညပေတိ, ပါနီယံ ပရိဘောဇနီယံ ဥပဋ္ဌာပေတိ, ပရိဝေဏံ သမ္မဇ္ဇတိ. သော တဒဟေဝ သကရဏီယော ပက္ကမတိ …ပေ…  သော ဒွီဟတီဟံ ဝသိတွာ အကရဏီယော ပက္ကမတိ …ပေ…  သော ဒွီဟတီဟံ ဝသိတွာ သကရဏီယော ပက္ကမတိ …ပေ…  သော ဒွီဟတီဟံ ဝသိတွာ သတ္တာဟကရဏီယေန ပက္ကမတိ. သော တံ သတ္တာဟံ ဗဟိဒ္ဓါ ဝီတိနာမေတိ. တဿ, ဘိက္ခဝေ, ဘိက္ခုနော ပစ္ဆိမိကာ စ န ပညာယတိ, ပဋိဿဝေ စ အာပတ္တိ ဒုက္ကဋဿ …ပေ…  သော ဒွီဟတီဟံ ဝသိတွာ သတ္တာဟကရဏီယေန ပက္ကမတိ. သော တံ သတ္တာဟံ အန္တော သန္နိဝတ္တံ ကရောတိ. တဿ ဘိက္ခဝေ, ဘိက္ခုနော ပစ္ဆိမိကာ စ ပညာယတိ, ပဋိဿဝေ စ အနာပတ္တိ.
</Paragraph>

<Paragraph number="939" book="vi-maha">
ဣဓ ပန, ဘိက္ခဝေ, ဘိက္ခုနာ ဝဿာဝါသော ပဋိဿုတော ဟောတိ ပစ္ဆိမိကာယ. သော တံ အာဝါသံ ဂန္တွာ ဥပေါသထံ ကရောတိ, ပါဋိပဒေ ဝိဟာရံ ဥပေတိ, သေနာသနံ ပညပေတိ, ပါနီယံ ပရိဘောဇနီယံ ဥပဋ္ဌာပေတိ, ပရိဝေဏံ သမ္မဇ္ဇတိ. သော သတ္တာဟံ အနာဂတာယ ကောမုဒိယာ စာတုမာသိနိယာ သကရဏီယော ပက္ကမတိ. အာဂစ္ဆေယျ ဝါ သော, ဘိက္ခဝေ, ဘိက္ခု တံ အာဝါသံ န ဝါ အာဂစ္ဆေယျ, တဿ, ဘိက္ခဝေ, ဘိက္ခုနော ပစ္ဆိမိကာ စ ပညာယတိ, ပဋိဿဝေ စ အနာပတ္တီ”တိ.

</Paragraph>
</Division>

<Paragraph number="940" type="center" book="vi-maha">
ဝဿူပနာယိကက္ခန္ဓကော တတိယော.



</Paragraph>

<Paragraph number="941" type="center" book="vi-maha">
တဿုဒ္ဒါနံ


</Paragraph>

<Paragraph number="942" book="vi-maha">
ဥပဂန္တုံ ကဒါ စေဝ,_  
_ကတိ အန္တရာဝဿ စ;_  
_န ဣစ္ဆန္တိ စ သဉ္စိစ္စ,_  
ဥက္ကဍ္ဎိတုံ ဥပါသကော._  

</Paragraph>

<Paragraph number="943" type="verses" book="vi-maha">
_ဂိလာနော မာတာ စ ပိတာ,_  
_ဘာတာ စ အထ ဉာတကော;_  
_ဘိက္ခုဂတိကော ဝိဟာရော,_  
_ဝါဠာ စာပိ သရီသပါ._  

</Paragraph>

<Paragraph number="944" type="verses" book="vi-maha">
_စောရော စေဝ ပိသာစာ စ,_  
_ဒဍ္ဎာ တဒုဘယေန စ;_  
_ဝူဠှောဒကေန ဝုဋ္ဌာသိ,_  
_ဗဟုတရာ စ ဒါယကာ._  

</Paragraph>

<Paragraph number="945" type="verses" book="vi-maha">
_လူခပ္ပဏီတသပ္ပါယ,_  
_ဘေသဇ္ဇုပဋ္ဌကေန စ;_  
ဣတ္ထီ ဝေသီ ကုမာရီ စ,_  
_ပဏ္ဍကော ဉာတကေန စ._  

</Paragraph>

<Paragraph number="946" type="verses" book="vi-maha">
_ရာဇာ စောရာ ဓုတ္တာ နိဓိ,_  
_ဘေဒအဋ္ဌဝိဓေန စ;_  
_ဝဇသတ္ထာ စ နာဝါ စ,_  
_သုသိရေ ဝိဋဘိယာ စ._  

</Paragraph>

<Paragraph number="947" type="verses" book="vi-maha">
_အဇ္ဈောကာသေ ဝဿာဝါသော,_  
_အသေနာသနိကေန စ;_  
_ဆဝကုဋိကာ ဆတ္တေ စ,_  
_စာဋိယာ စ ဥပေန္တိ တေ._  

</Paragraph>

<Paragraph number="948" type="verses" book="vi-maha">
_ကတိကာ ပဋိဿုဏိတွာ,_  
_ဗဟိဒ္ဓါ စ ဥပေါသထာ;_  
_ပုရိမိကာ ပစ္ဆိမိကာ,_  
_ယထာဉာယေန ယောဇယေ._  

</Paragraph>

<Paragraph number="949" type="verses" book="vi-maha">
_အကရဏီ ပက္ကမတိ,_  
_သကရဏီ တထေဝ စ;_  
_ဒွီဟတီဟာ စ ပုန စ,_  
_သတ္တာဟကရဏီယေန စ._  

</Paragraph>

<Paragraph number="950" type="verses" book="vi-maha">
_သတ္တာဟနာဂတာ စေဝ,_  
_အာဂစ္ဆေယျ န ဧယျ ဝါ;_  
_ဝတ္ထုဒ္ဒါနေ အန္တရိကာ,_  
_တန္တိမဂ္ဂံ နိသာမယေတိ._  


</Paragraph>

<Paragraph number="951" type="center" book="vi-maha">
ဣမမှိ ခန္ဓကေ ဝတ္ထူနိ ဒွေပဏ္ဏာသ.



</Paragraph>

<Paragraph number="952" type="center" book="vi-maha">
ဝဿူပနာယိကက္ခန္ဓကော နိဋ္ဌိတော.
</Paragraph>