---
title: 7.5 သမာဒါယဆက္က
tableOfContents: false
sidebar:
  order: 5
type: tipitaka
basket: vi
book: vi-maha
review:
  current: review
  updated: '2025-10-27T21:49:55.038024'
  updated_by: ''
  notes: ''
  history:
  - state: review
    date: '2025-10-27T21:49:55.038024'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="314" book="vi-maha" e="ch" v="3" p="356">

<Paragraph number="1420" book="vi-maha">
ဘိက္ခု အတ္ထတကထိနော ဝိပ္ပကတစီဝရံ သမာဒါယ ပက္ကမတိ. တဿ ဗဟိသီမဂတဿ ဧဝံ ဟောတိ—  “ဣဓေဝိမံ စီဝရံ ကာရေဿံ, န ပစ္စေဿန်”တိ. သော တံ စီဝရံ ကာရေတိ. တဿ ဘိက္ခုနော နိဋ္ဌာနန္တိကော ကထိနုဒ္ဓါရော. (1)
</Paragraph>

<Paragraph number="1421" book="vi-maha">
ဘိက္ခု အတ္ထတကထိနော ဝိပ္ပကတစီဝရံ သမာဒါယ ပက္ကမတိ. တဿ ဗဟိသီမဂတဿ ဧဝံ ဟောတိ—  “နေဝိမံ စီဝရံ ကာရေဿံ, န ပစ္စေဿန်”တိ. တဿ ဘိက္ခုနော သန္နိဋ္ဌာနန္တိကော ကထိနုဒ္ဓါရော. (2)
</Paragraph>

<Paragraph number="1422" book="vi-maha">
ဘိက္ခု အတ္ထတကထိနော ဝိပ္ပကတစီဝရံ သမာဒါယ ပက္ကမတိ. တဿ ဗဟိသီမဂတဿ ဧဝံ ဟောတိ—  “ဣဓေဝိမံ စီဝရံ ကာရေဿံ, န ပစ္စေဿန်”တိ. သော တံ စီဝရံ ကာရေတိ. တဿ တံ စီဝရံ ကယိရမာနံ နဿတိ. တဿ ဘိက္ခုနော နာသနန္တိကော ကထိနုဒ္ဓါရော. (3)
</Paragraph>

<Paragraph number="1423" book="vi-maha">
ဘိက္ခု အတ္ထတကထိနော ဝိပ္ပကတစီဝရံ သမာဒါယ ပက္ကမတိ “ပစ္စေဿန်”တိ. သော ဗဟိသီမဂတော တံ စီဝရံ ကာရေတိ. သော ကတစီဝရော သုဏာတိ—  “ဥဗ္ဘတံ ကိရ တသ္မိံ အာဝါသေ ကထိနန်”တိ. တဿ ဘိက္ခုနော သဝနန္တိကော ကထိနုဒ္ဓါရော. (4)
</Paragraph>

<Paragraph number="1424" book="vi-maha">
ဘိက္ခု အတ္ထတကထိနော ဝိပ္ပကတစီဝရံ သမာဒါယ ပက္ကမတိ “ပစ္စေဿန်”တိ. သော ဗဟိသီမဂတော တံ စီဝရံ ကာရေတိ. သော ကတစီဝရော “ပစ္စေဿံ ပစ္စေဿန်”တိ ဗဟိဒ္ဓါ ကထိနုဒ္ဓါရံ ဝီတိနာမေတိ. တဿ ဘိက္ခုနော သီမာတိက္ကန္တိကော ကထိနုဒ္ဓါရော. (5)
</Paragraph>

<Paragraph number="1425" book="vi-maha">
ဘိက္ခု အတ္ထတကထိနော ဝိပ္ပကတစီဝရံ သမာဒါယ ပက္ကမတိ “ပစ္စေဿန်”တိ. သော ဗဟိသီမဂတော တံ စီဝရံ ကာရေတိ. သော ကတစီဝရော “ပစ္စေဿံ ပစ္စေဿန်”တိ သမ္ဘုဏာတိ ကထိနုဒ္ဓါရံ. တဿ ဘိက္ခုနော သဟ ဘိက္ခူဟိ ကထိနုဒ္ဓါရော. (6)

</Paragraph>
</Division>

<Paragraph number="1426" type="center" book="vi-maha">
သမာဒါယဆက္ကံ နိဋ္ဌိတံ.
</Paragraph>