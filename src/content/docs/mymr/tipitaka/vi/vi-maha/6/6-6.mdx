---
title: "6.6 ဥဂ္ဂဟိတပဋိဂ္ဂဟဏ"
tableOfContents: false
sidebar:
  order: 23
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="275" book="vi-maha">

<Paragraph number="1255" book="vi-maha">
တေန ခေါ ပန သမယေန သမ္ဗဟုလာ ဘိက္ခူ ကာသီသု ဝဿံဝုဋ္ဌာ ရာဇဂဟံ ဂစ္ဆန္တာ ဘဂဝန္တံ ဒဿနာယ အန္တရာမဂ္ဂေ န လဘိံသု လူခဿ ဝါ ပဏီတဿ ဝါ ဘောဇနဿ ယာဝဒတ္ထံ ပါရိပူရိံ; ဗဟုဉ္စ ဖလခါဒနီယံ အဟောသိ; ကပ္ပိယကာရကော စ န အဟောသိ. အထ ခေါ တေ ဘိက္ခူ ကိလန္တရူပါ ယေန ရာဇဂဟံ ဝေဠုဝနံ ကလန္ဒကနိဝါပေါ, ယေန ဘဂဝါ တေနုပသင်္ကမိံသု, ဥပသင်္ကမိတွာ ဘဂဝန္တံ အဘိဝါဒေတွာ ဧကမန္တံ နိသီဒိံသု. အာစိဏ္ဏံ ခေါ ပနေတံ ဗုဒ္ဓါနံ ဘဂဝန္တာနံ အာဂန္တုကေဟိ ဘိက္ခူဟိ သဒ္ဓိံ ပဋိသမ္မောဒိတုံ. အထ ခေါ ဘဂဝါ တေ ဘိက္ခူ ဧတဒဝေါစ—  “ကစ္စိ, ဘိက္ခဝေ, ခမနီယံ, ကစ္စိ ယာပနီယံ, ကစ္စိတ္ထ အပ္ပကိလမထေန အဒ္ဓါနံ အာဂတာ; ကုတော စ တုမှေ, ဘိက္ခဝေ, အာဂစ္ဆထာ”တိ? “ခမနီယံ, ဘဂဝါ, ယာပနီယံ, ဘဂဝါ. ဣဓ မယံ, ဘန္တေ, ကာသီသု ဝဿံဝုဋ္ဌာ ရာဇဂဟံ အာဂစ္ဆန္တာ ဘဂဝန္တံ ဒဿနာယ အန္တရာမဂ္ဂေ န လဘိမှာ လူခဿ ဝါ ပဏီတဿ ဝါ ဘောဇနဿ ယာဝဒတ္ထံ ပါရိပူရိံ; ဗဟုဉ္စ ဖလခါဒနီယံ အဟောသိ; ကပ္ပိယကာရကော စ န အဟောသိ; တေန မယံ ကိလန္တရူပါ အဒ္ဓါနံ အာဂတာ”တိ. အထ ခေါ ဘဂဝါ ဧတသ္မိံ နိဒါနေ ဧတသ္မိံ ပကရဏေ ဓမ္မိံ ကထံ ကတွာ ဘိက္ခူ အာမန္တေသိ—  “အနုဇာနာမိ, ဘိက္ခဝေ, ယတ္ထ ဖလခါဒနီယံ ပဿတိ, ကပ္ပိယကာရကော စ န ဟောတိ, သာမံ ဂဟေတွာ, ဟရိတွာ, ကပ္ပိယကာရကေ ပဿိတွာ, ဘူမိယံ နိက္ခိပိတွာ, ပဋိဂ္ဂဟာပေတွာ ပရိဘုဉ္ဇိတုံ. အနုဇာနာမိ, ဘိက္ခဝေ, ဥဂ္ဂဟိတံ ပဋိဂ္ဂဟိတုန်”တိ.
</Paragraph>

</Division>
<Division number="276" book="vi-maha">

<Paragraph number="1256" book="vi-maha">
တေန ခေါ ပန သမယေန အညတရဿ ဗြာဟ္မဏဿ နဝါ စ တိလာ နဝဉ္စ မဓု ဥပ္ပန္နာ ဟောန္တိ. အထ ခေါ တဿ ဗြာဟ္မဏဿ ဧတဒဟောသိ—  “ယန္နူနာဟံ နဝေ စ တိလေ နဝဉ္စ မဓုံ ဗုဒ္ဓပ္ပမုခဿ ဘိက္ခုသံဃဿ ဒဒေယျန်”တိ. အထ ခေါ သော ဗြာဟ္မဏော ယေန ဘဂဝါ တေနုပသင်္ကမိ, ဥပသင်္ကမိတွာ ဘဂဝတာ သဒ္ဓိံ ပဋိသမ္မောဒိ, သမ္မောဒနီယံ ကထံ သာရဏီယံ ဝီတိသာရေတွာ ဧကမန္တံ အဋ္ဌာသိ. ဧကမန္တံ ဌိတော ခေါ သော ဗြာဟ္မဏော ဘဂဝန္တံ ဧတဒဝေါစ—  “အဓိဝါသေတု မေ ဘဝံ ဂေါတမော သွာတနာယ ဘတ္တံ, သဒ္ဓိံ ဘိက္ခုသံဃေနာ”တိ. အဓိဝါသေသိ ဘဂဝါ တုဏှီဘာဝေန. အထ ခေါ သော ဗြာဟ္မဏော ဘဂဝတော အဓိဝါသနံ ဝိဒိတွာ ပက္ကာမိ. အထ ခေါ သော ဗြာဟ္မဏော တဿာ ရတ္တိယာ အစ္စယေန ပဏီတံ ခါဒနီယံ ဘောဇနီယံ ပဋိယာဒါပေတွာ ဘဂဝတော ကာလံ အာရောစာပေသိ—  “ကာလော, ဘော ဂေါတမ, နိဋ္ဌိတံ ဘတ္တန်”တိ.
</Paragraph>

<Paragraph number="1257" book="vi-maha">
အထ ခေါ ဘဂဝါ ပုဗ္ဗဏှသမယံ နိဝါသေတွာ ပတ္တစီဝရမာဒါယ ယေန တဿ ဗြာဟ္မဏဿ နိဝေသနံ တေနုပသင်္ကမိ, ဥပသင်္ကမိတွာ ပညတ္တေ အာသနေ နိသီဒိ, သဒ္ဓိံ ဘိက္ခုသံဃေန. အထ ခေါ သော ဗြာဟ္မဏော ဗုဒ္ဓပ္ပမုခံ ဘိက္ခုသံဃံ ပဏီတေန ခါဒနီယေန ဘောဇနီယေန သဟတ္ထာ သန္တပ္ပေတွာ သမ္ပဝါရေတွာ ဘဂဝန္တံ ဘုတ္တာဝိံ ဩနီတပတ္တပါဏိံ ဧကမန္တံ နိသီဒိ. ဧကမန္တံ နိသိန္နံ ခေါ တံ ဗြာဟ္မဏံ ဘဂဝါ ဓမ္မိယာ ကထာယ သန္ဒဿေတွာ, သမာဒပေတွာ, သမုတ္တေဇေတွာ, သမ္ပဟံသေတွာ ဥဋ္ဌာယာသနာ ပက္ကာမိ.
</Paragraph>

<Paragraph number="1258" book="vi-maha">
အထ ခေါ တဿ ဗြာဟ္မဏဿ အစိရပက္ကန္တဿ ဘဂဝတော ဧတဒဟောသိ—  “ယေသံ ခေါ မယာ အတ္ထာယ ဗုဒ္ဓပ္ပမုခေါ ဘိက္ခုသံဃော နိမန္တိတော, ‘နဝေ စ တိလေ နဝဉ္စ မဓုံ ဒဿာမီ’တိ, တေ မယာ ပမုဋ္ဌာ ဒါတုံ. ယန္နူနာဟံ နဝေ စ တိလေ နဝဉ္စ မဓုံ ကောလမ္ဗေဟိ စ ဃဋေဟိ စ အာရာမံ ဟရာပေယျန်”တိ. အထ ခေါ သော ဗြာဟ္မဏော နဝေ စ တိလေ နဝဉ္စ မဓုံ ကောလမ္ဗေဟိ စ ဃဋေဟိ စ အာရာမံ ဟရာပေတွာ ယေန ဘဂဝါ တေနုပသင်္ကမိ, ဥပသင်္ကမိတွာ ဧကမန္တံ အဋ္ဌာသိ. ဧကမန္တံ ဌိတော ခေါ သော ဗြာဟ္မဏော ဘဂဝန္တံ ဧတဒဝေါစ—  “ယေသံ ခေါ မယာ, ဘော ဂေါတမ, အတ္ထာယ ဗုဒ္ဓပ္ပမုခေါ ဘိက္ခုသံဃော နိမန္တိတော, ‘နဝေ စ တိလေ နဝဉ္စ မဓုံ ဒဿာမီ’တိ, တေ မယာ ပမုဋ္ဌာ ဒါတုံ. ပဋိဂ္ဂဏှာတု မေ ဘဝံ ဂေါတမော နဝေ စ တိလေ နဝဉ္စ မဓုန်”တိ. “တေန ဟိ, ဗြာဟ္မဏ, ဘိက္ခူနံ ဒေဟီ”တိ.
</Paragraph>

<Paragraph number="1259" book="vi-maha">
တေန ခေါ ပန သမယေန ဘိက္ခူ ဒုဗ္ဘိက္ခေ အပ္ပမတ္တကေပိ ပဝါရေန္တိ, ပဋိသင်္ခါပိ ပဋိက္ခိပန္တိ, သဗ္ဗော စ သံဃော ပဝါရိတော ဟောတိ. ဘိက္ခူ ကုက္ကုစ္စာယန္တာ န ပဋိဂ္ဂဏှန္တိ. “ပဋိဂ္ဂဏှထ, ဘိက္ခဝေ, ပရိဘုဉ္ဇထ. အနုဇာနာမိ, ဘိက္ခဝေ, တတော နီဟဋံ ဘုတ္တာဝိနာ ပဝါရိတေန အနတိရိတ္တံ ပရိဘုဉ္ဇိတုန်”တိ.
</Paragraph>
</Division>