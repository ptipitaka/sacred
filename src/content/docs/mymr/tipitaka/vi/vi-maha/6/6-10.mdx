---
title: 6.10 ဟတ္ထိမံသာဒိပဋိက္ခေပကထာ
tableOfContents: false
sidebar:
  order: 10
type: tipitaka
basket: vi
book: vi-maha
review:
  current: review
  updated: '2025-10-20T19:42:02.328022'
  updated_by: ''
  notes: ''
  history:
  - state: review
    date: '2025-10-20T19:42:02.328022'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<DynamicBreadcrumb />


<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<Division number="281" book="vi-maha" e="ch" v="3" p="312">

<Paragraph number="1271" book="vi-maha">
တေန ခေါ ပန သမယေန ရညော ဟတ္ထီ မရန္တိ. မနုဿာ ဒုဗ္ဘိက္ခေ ဟတ္ထိမံသံ ပရိဘုဉ္ဇန္တိ, ဘိက္ခူနံ ပိဏ္ဍာယ စရန္တာနံ ဟတ္ထိမံသံ ဒေန္တိ. ဘိက္ခူ ဟတ္ထိမံသံ ပရိဘုဉ္ဇန္တိ. မနုဿာ ဥဇ္ဈာယန္တိ ခိယျန္တိ ဝိပါစေန္တိ—  “ကထဉှိ နာမ သမဏာ သကျပုတ္တိယာ ဟတ္ထိမံသံ ပရိဘုဉ္ဇိဿန္တိ. ရာဇင်္ဂံ ဟတ္ထီ, သစေ ရာဇာ ဇာနေယျ, န နေသံ အတ္တမနော အဿာ”တိ. ဘဂဝတော ဧတမတ္ထံ အာရောစေသုံ. “န, ဘိက္ခဝေ, ဟတ္ထိမံသံ ပရိဘုဉ္ဇိတဗ္ဗံ. ယော ပရိဘုဉ္ဇေယျ, အာပတ္တိ ဒုက္ကဋဿာ”တိ.
</Paragraph>

<Paragraph number="1272" book="vi-maha">
တေန ခေါ ပန သမယေန ရညော အဿာ မရန္တိ. မနုဿာ ဒုဗ္ဘိက္ခေ အဿမံသံ ပရိဘုဉ္ဇန္တိ, ဘိက္ခူနံ ပိဏ္ဍာယ စရန္တာနံ အဿမံသံ ဒေန္တိ. ဘိက္ခူ အဿမံသံ ပရိဘုဉ္ဇန္တိ. မနုဿာ ဥဇ္ဈာယန္တိ ခိယျန္တိ ဝိပါစေန္တိ—  “ကထဉှိ နာမ သမဏာ သကျပုတ္တိယာ အဿမံသံ ပရိဘုဉ္ဇိဿန္တိ. ရာဇင်္ဂံ အဿာ, သစေ ရာဇာ ဇာနေယျ, န နေသံ အတ္တမနော အဿာ”တိ. ဘဂဝတော ဧတမတ္ထံ အာရောစေသုံ. “န, ဘိက္ခဝေ, အဿမံသံ ပရိဘုဉ္ဇိတဗ္ဗံ. ယော ပရိဘုဉ္ဇေယျ, အာပတ္တိ ဒုက္ကဋဿာ”တိ.
</Paragraph>

<Paragraph number="1273" book="vi-maha">
တေန ခေါ ပန သမယေန မနုဿာ ဒုဗ္ဘိက္ခေ သုနခမံသံ ပရိဘုဉ္ဇန္တိ, ဘိက္ခူနံ ပိဏ္ဍာယ စရန္တာနံ သုနခမံသံ ဒေန္တိ. ဘိက္ခူ သုနခမံသံ ပရိဘုဉ္ဇန္တိ. မနုဿာ ဥဇ္ဈာယန္တိ ခိယျန္တိ ဝိပါစေန္တိ—  “ကထဉှိ နာမ သမဏာ သကျပုတ္တိယာ သုနခမံသံ ပရိဘုဉ္ဇိဿန္တိ, ဇေဂုစ္ဆော သုနခေါ ပဋိကူလော”တိ. ဘဂဝတော ဧတမတ္ထံ အာရောစေသုံ. “န, ဘိက္ခဝေ, သုနခမံသံ ပရိဘုဉ္ဇိတဗ္ဗံ. ယော ပရိဘုဉ္ဇေယျ, အာပတ္တိ ဒုက္ကဋဿာ”တိ.
</Paragraph>

<Paragraph number="1274" book="vi-maha">
တေန ခေါ ပန သမယေန မနုဿာ ဒုဗ္ဘိက္ခေ အဟိမံသံ ပရိဘုဉ္ဇန္တိ, ဘိက္ခူနံ ပိဏ္ဍာယ စရန္တာနံ အဟိမံသံ ဒေန္တိ. ဘိက္ခူ အဟိမံသံ ပရိဘုဉ္ဇန္တိ. မနုဿာ ဥဇ္ဈာယန္တိ ခိယျန္တိ ဝိပါစေန္တိ—  “ကထဉှိ နာမ သမဏာ သကျပုတ္တိယာ အဟိမံသံ ပရိဘုဉ္ဇိဿန္တိ, ဇေဂုစ္ဆော အဟိ ပဋိကူလော”တိ. သုပဿောပိ နာဂရာဇာ ယေန ဘဂဝါ တေနုပသင်္ကမိ, ဥပသင်္ကမိတွာ ဘဂဝန္တံ အဘိဝါဒေတွာ ဧကမန္တံ အဋ္ဌာသိ. ဧကမန္တံ ဌိတော ခေါ သုပဿော နာဂရာဇာ ဘဂဝန္တံ ဧတဒဝေါစ—  “သန္တိ, ဘန္တေ, နာဂါ အဿဒ္ဓါ အပ္ပသန္နာ. တေ အပ္ပမတ္တကေဟိပိ ဘိက္ခူ ဝိဟေဌေယျုံ. သာဓု, ဘန္တေ, အယျာ အဟိမံသံ န ပရိဘုဉ္ဇေယျုန်”တိ. အထ ခေါ ဘဂဝါ သုပဿံ နာဂရာဇာနံ ဓမ္မိယာ ကထာယ သန္ဒဿေသိ …ပေ…  ပဒက္ခိဏံ ကတွာ ပက္ကာမိ. အထ ခေါ ဘဂဝါ ဧတသ္မိံ နိဒါနေ ဧတသ္မိံ ပကရဏေ ဓမ္မိံ ကထံ ကတွာ ဘိက္ခူ အာမန္တေသိ—  “န, ဘိက္ခဝေ, အဟိမံသံ ပရိဘုဉ္ဇိတဗ္ဗံ. ယော ပရိဘုဉ္ဇေယျ, အာပတ္တိ ဒုက္ကဋဿာ”တိ.
</Paragraph>

<Paragraph number="1275" book="vi-maha">
တေန ခေါ ပန သမယေန လုဒ္ဒကာ သီဟံ ဟန္တွာ သီဟမံသံ ပရိဘုဉ္ဇန္တိ, ဘိက္ခူနံ ပိဏ္ဍာယ စရန္တာနံ သီဟမံသံ ဒေန္တိ. ဘိက္ခူ သီဟမံသံ ပရိဘုဉ္ဇိတွာ အရညေ ဝိဟရန္တိ. သီဟာ သီဟမံသဂန္ဓေန ဘိက္ခူ ပရိပါတေန္တိ. ဘဂဝတော ဧတမတ္ထံ အာရောစေသုံ. “န, ဘိက္ခဝေ, သီဟမံသံ ပရိဘုဉ္ဇိတဗ္ဗံ. ယော ပရိဘုဉ္ဇေယျ, အာပတ္တိ ဒုက္ကဋဿာ”တိ.
</Paragraph>

<Paragraph number="1276" book="vi-maha">
တေန ခေါ ပန သမယေန လုဒ္ဒကာ ဗျဂ္ဃံ ဟန္တွာ …ပေ…  ဒီပိံ ဟန္တွာ …ပေ…  အစ္ဆံ ဟန္တွာ …ပေ…  တရစ္ဆံ ဟန္တွာ တရစ္ဆမံသံ ပရိဘုဉ္ဇန္တိ, ဘိက္ခူနံ ပိဏ္ဍာယ စရန္တာနံ တရစ္ဆမံသံ ဒေန္တိ. ဘိက္ခူ တရစ္ဆမံသံ ပရိဘုဉ္ဇိတွာ အရညေ ဝိဟရန္တိ. တရစ္ဆာ တရစ္ဆမံသဂန္ဓေန ဘိက္ခူ ပရိပါတေန္တိ. ဘဂဝတော ဧတမတ္ထံ အာရောစေသုံ. “န, ဘိက္ခဝေ, တရစ္ဆမံသံ ပရိဘုဉ္ဇိတဗ္ဗံ. ယော ပရိဘုဉ္ဇေယျ, အာပတ္တိ ဒုက္ကဋဿာ”တိ.

</Paragraph>
</Division>

<Paragraph number="1277" type="center" book="vi-maha">
သုပ္ပိယဘာဏဝါရော နိဋ္ဌိတော ဒုတိယော.
</Paragraph>