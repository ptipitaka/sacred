---
title: 6.24 ရောဇမလ္လဝတ္ထု
tableOfContents: false
sidebar:
  order: 24
type: tipitaka
basket: vi
book: vi-maha
review:
  current: review
  updated: '2025-10-22T11:23:44.640097'
  updated_by: ''
  notes: ''
  history:
  - state: review
    date: '2025-10-22T11:23:44.640097'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="301" book="vi-maha" e="ch" v="3" p="345">

<Paragraph number="1360" book="vi-maha">
အထ ခေါ ဘဂဝါ အာပဏေ ယထာဘိရန္တံ ဝိဟရိတွာ ယေန ကုသိနာရာ တေန စာရိကံ ပက္ကာမိ မဟတာ ဘိက္ခုသံဃေန သဒ္ဓိံ အဍ္ဎတေလသေဟိ ဘိက္ခုသတေဟိ. အဿောသုံ ခေါ ကောသိနာရကာ မလ္လာ—  “ဘဂဝါ ကိရ ကုသိနာရံ အာဂစ္ဆတိ မဟတာ ဘိက္ခုသံဃေန သဒ္ဓိံ အဍ္ဎတေလသေဟိ ဘိက္ခုသတေဟီ”တိ. တေ သင်္ဂရံ အကံသု—  “ယော ဘဂဝတော ပစ္စုဂ္ဂမနံ န ကရိဿတိ, ပဉ္စသတာနိဿ ဒဏ္ဍော”တိ. တေန ခေါ ပန သမယေန ရောဇော မလ္လော အာယသ္မတော အာနန္ဒဿ သဟာယော ဟောတိ. အထ ခေါ ဘဂဝါ အနုပုဗ္ဗေန စာရိကံ စရမာနော ယေန ကုသိနာရာ တဒဝသရိ. အထ ခေါ ကောသိနာရကာ မလ္လာ ဘဂဝတော ပစ္စုဂ္ဂမနံ အကံသု. အထ ခေါ ရောဇော မလ္လော ဘဂဝတော ပစ္စုဂ္ဂမနံ ကရိတွာ ယေနာယသ္မာ အာနန္ဒော တေနုပသင်္ကမိ, ဥပသင်္ကမိတွာ အာယသ္မန္တံ အာနန္ဒံ အဘိဝါဒေတွာ ဧကမန္တံ အဋ္ဌာသိ. ဧကမန္တံ ဌိတံ ခေါ ရောဇံ မလ္လံ အာယသ္မာ အာနန္ဒော ဧတဒဝေါစ—  “ဥဠာရံ ခေါ တေ ဣဒံ, အာဝုသော ရောဇ, ယံ တွံ ဘဂဝတော ပစ္စုဂ္ဂမနံ အကာသီ”တိ. “နာဟံ, ဘန္တေ အာနန္ဒ, ဗဟုကတော ဗုဒ္ဓေ ဝါ ဓမ္မေ ဝါ သံဃေ ဝါ; အပိ စ ဉာတီဟိ သင်္ဂရော ကတော—  ‘ယော ဘဂဝတော ပစ္စုဂ္ဂမနံ န ကရိဿတိ, ပဉ္စသတာနိဿ ဒဏ္ဍော’တိ; သော ခေါ အဟံ, ဘန္တေ အာနန္ဒ, ဉာတီနံ ဒဏ္ဍဘယာ ဧဝါဟံ ဘဂဝတော ပစ္စုဂ္ဂမနံ အကာသိန်”တိ. အထ ခေါ အာယသ္မာ အာနန္ဒော အနတ္တမနော အဟောသိ “ကထဉှိ နာမ ရောဇော မလ္လော ဧဝံ ဝက္ခတီ”တိ? အထ ခေါ အာယသ္မာ အာနန္ဒော ယေန ဘဂဝါ တေနုပသင်္ကမိ, ဥပသင်္ကမိတွာ ဘဂဝန္တံ အဘိဝါဒေတွာ ဧကမန္တံ နိသီဒိ. ဧကမန္တံ နိသိန္နော ခေါ အာယသ္မာ အာနန္ဒော ဘဂဝန္တံ ဧတဒဝေါစ—  “အယံ, ဘန္တေ, ရောဇော မလ္လော အဘိညာတော ဉာတမနုဿော. မဟတ္ထိကော ခေါ ပန ဧဝရူပါနံ ဉာတမနုဿာနံ ဣမသ္မိံ ဓမ္မဝိနယေ ပသာဒေါ. သာဓု, ဘန္တေ, ဘဂဝါ တထာ ကရောတု, ယထာ ရောဇော မလ္လော ဣမသ္မိံ ဓမ္မဝိနယေ ပသီဒေယျာ”တိ. “န ခေါ တံ, အာနန္ဒ, ဒုက္ကရံ တထာဂတေန, ယထာ ရောဇော မလ္လော ဣမသ္မိံ ဓမ္မဝိနယေ ပသီဒေယျာ”တိ.
</Paragraph>

<Paragraph number="1361" book="vi-maha">
အထ ခေါ ဘဂဝါ ရောဇံ မလ္လံ မေတ္တေန စိတ္တေန ဖရိတွာ ဥဋ္ဌာယာသနာ ဝိဟာရံ ပါဝိသိ. အထ ခေါ ရောဇော မလ္လော ဘဂဝတော မေတ္တေန စိတ္တေန ဖုဋ္ဌော, သေယျထာပိ နာမ ဂါဝိံ တရုဏဝစ္ဆော; ဧဝမေဝ ဝိဟာရေန ဝိဟာရံ ပရိဝေဏေန ပရိဝေဏံ ဥပသင်္ကမိတွာ ဘိက္ခူ ပုစ္ဆတိ—  “ကဟံ နု ခေါ, ဘန္တေ, ဧတရဟိ သော ဘဂဝါ ဝိဟရတိ အရဟံ သမ္မာသမ္ဗုဒ္ဓေါ, ဒဿနကာမာ ဟိ မယံ တံ ဘဂဝန္တံ အရဟန္တံ သမ္မာသမ္ဗုဒ္ဓန်”တိ. “ဧသာဝုသော ရောဇ, ဝိဟာရော သံဝုတဒွါရော, တေန အပ္ပသဒ္ဒေါ ဥပသင်္ကမိတွာ အတရမာနော အာဠိန္ဒံ ပဝိသိတွာ ဥက္ကာသိတွာ အဂ္ဂဠံ အာကောဋေဟိ, ဝိဝရိဿတိ တေ ဘဂဝါ ဒွါရန်”တိ. အထ ခေါ ရောဇော မလ္လော ယေန သော ဝိဟာရော သံဝုတဒွါရော, တေန အပ္ပသဒ္ဒေါ ဥပသင်္ကမိတွာ အတရမာနော အာဠိန္ဒံ ပဝိသိတွာ ဥက္ကာသိတွာ အဂ္ဂဠံ အာကောဋေသိ. ဝိဝရိ ဘဂဝါ ဒွါရံ. အထ ခေါ ရောဇော မလ္လော ဝိဟာရံ ပဝိသိတွာ ဘဂဝန္တံ အဘိဝါဒေတွာ ဧကမန္တံ နိသီဒိ. ဧကမန္တံ နိသိန္နဿ ခေါ ရောဇဿ မလ္လဿ ဘဂဝါ အနုပုဗ္ဗိံ ကထံ ကထေသိ, သေယျထိဒံ—  ဒါနကထံ …ပေ…  အပရပ္ပစ္စယော သတ္ထုသာသနေ ဘဂဝန္တံ ဧတဒဝေါစ—  “သာဓု, ဘန္တေ, အယျာ မမညေဝ ပဋိဂ္ဂဏှေယျုံ စီဝရပိဏ္ဍပါတသေနာသနဂိလာနပ္ပစ္စယဘေသဇ္ဇပရိက္ခာရံ, နော အညေသန်”တိ. “ယေသံ ခေါ, ရောဇ, သေက္ခေန ဉာဏေန သေက္ခေန ဒဿနေန ဓမ္မော ဒိဋ္ဌော သေယျထာပိ တယာ, တေသမ္ပိ ဧဝံ ဟောတိ—  ‘အဟော နူန အယျာ အမှာကညေဝ ပဋိဂ္ဂဏှေယျုံ စီဝရပိဏ္ဍပါတသေနာသနဂိလာနပ္ပစ္စယဘေသဇ္ဇပရိက္ခာရံ, နော အညေသန်’တိ. တေန ဟိ, ရောဇ, တဝ စေဝ ပဋိဂ္ဂဟိဿန္တိ အညေသဉ္စာ”တိ.
</Paragraph>

</Division>
<Division number="302" book="vi-maha" e="ch" v="3" p="346">

<Paragraph number="1362" book="vi-maha">
တေန ခေါ ပန သမယေန ကုသိနာရာယံ ပဏီတာနံ ဘတ္တာနံ ဘတ္တပဋိပါဋိ အဋ္ဌိတာ ဟောတိ. အထ ခေါ ရောဇဿ မလ္လဿ ပဋိပါဋိံ အလဘန္တဿ ဧတဒဟောသိ—  “ယန္နူနာဟံ ဘတ္တဂ္ဂံ ဩလောကေယျံ, ယံ ဘတ္တဂ္ဂေ နာဿ, တံ ပဋိယာဒေယျန်”တိ. အထ ခေါ ရောဇော မလ္လော ဘတ္တဂ္ဂံ ဩလောကေန္တော ဒွေ နာဒ္ဒသ—  ဍာကဉ္စ ပိဋ္ဌခါဒနီယဉ္စ. အထ ခေါ ရောဇော မလ္လော ယေနာယသ္မာ အာနန္ဒော တေနုပသင်္ကမိ; ဥပသင်္ကမိတွာ အာယသ္မန္တံ အာနန္ဒံ ဧတဒဝေါစ—  “ဣဓ မေ, ဘန္တေ အာနန္ဒ, ပဋိပါဋိံ အလဘန္တဿ ဧတဒဟောသိ—  ‘ယန္နူနာဟံ ဘတ္တဂ္ဂံ ဩလောကေယျံ, ယံ ဘတ္တဂ္ဂေ နာဿ, တံ ပဋိယာဒေယျန်’တိ. သော ခေါ အဟံ, ဘန္တေ အာနန္ဒ, ဘတ္တဂ္ဂံ ဩလောကေန္တော ဒွေ နာဒ္ဒသံ—  ဍာကဉ္စ ပိဋ္ဌခါဒနီယဉ္စ. သစာဟံ, ဘန္တေ အာနန္ဒ, ပဋိယာဒေယျံ ဍာကဉ္စ ပိဋ္ဌခါဒနီယဉ္စ, ပဋိဂ္ဂဏှေယျ မေ ဘဂဝါ”တိ? “တေန ဟိ, ရောဇ, ဘဂဝန္တံ ပဋိပုစ္ဆိဿာမီ”တိ. အထ ခေါ အာယသ္မာ အာနန္ဒော ဘဂဝတော ဧတမတ္ထံ အာရောစေသိ. “တေန ဟာနန္ဒ, ပဋိယာဒေတူ”တိ. “တေန ဟိ, ရောဇ, ပဋိယာဒေဟီ”တိ. အထ ခေါ ရောဇော မလ္လော တဿာ ရတ္တိယာ အစ္စယေန ပဟူတံ ဍာကဉ္စ ပိဋ္ဌခါဒနီယဉ္စ ပဋိယာဒါပေတွာ ဘဂဝတော ဥပနာမေသိ—  “ပဋိဂ္ဂဏှာတု မေ, ဘန္တေ, ဘဂဝါ ဍာကဉ္စ ပိဋ္ဌခါဒနီယဉ္စာ”တိ. “တေန ဟိ, ရောဇ, ဘိက္ခူနံ ဒေဟီ”တိ. အထ ခေါ ရောဇော မလ္လော ဘိက္ခူနံ ဒေတိ. ဘိက္ခူ ကုက္ကုစ္စာယန္တာ န ပဋိဂ္ဂဏှန္တိ. “ပဋိဂ္ဂဏှထ, ဘိက္ခဝေ, ပရိဘုဉ္ဇထာ”တိ. အထ ခေါ ရောဇော မလ္လော ဗုဒ္ဓပ္ပမုခံ ဘိက္ခုသံဃံ ပဟူတေဟိ ဍာကေဟိ စ ပိဋ္ဌခါဒနီယေဟိ စ သဟတ္ထာ သန္တပ္ပေတွာ သမ္ပဝါရေတွာ ဘဂဝန္တံ ဓောတဟတ္ထံ ဩနီတပတ္တပါဏိံ ဧကမန္တံ နိသီဒိ. ဧကမန္တံ နိသိန္နံ ခေါ ရောဇံ မလ္လံ ဘဂဝါ ဓမ္မိယာ ကထာယ သန္ဒဿေတွာ သမာဒပေတွာ သမုတ္တေဇေတွာ သမ္ပဟံသေတွာ ဥဋ္ဌာယာသနာ ပက္ကာမိ. အထ ခေါ ဘဂဝါ ဧတသ္မိံ နိဒါနေ ဧတသ္မိံ ပကရဏေ ဓမ္မိံ ကထံ ကတွာ ဘိက္ခူ အာမန္တေသိ—  “အနုဇာနာမိ, ဘိက္ခဝေ, သဗ္ဗဉ္စ ဍာကံ သဗ္ဗဉ္စ ပိဋ္ဌခါဒနီယန်”တိ.
</Paragraph>
</Division>