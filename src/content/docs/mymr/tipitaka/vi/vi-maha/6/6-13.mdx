---
title: "6.13 ဗေလဋ္ဌကစ္စာနဝတ္ထု"
tableOfContents: false
sidebar:
  order: 13
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="284" book="vi-maha" e="ch" v="3" p="318">

<Paragraph number="1288" book="vi-maha">
အထ ခေါ ဘဂဝါ အန္ဓကဝိန္ဒေ ယထာဘိရန္တံ ဝိဟရိတွာ ယေန ရာဇဂဟံ တေန စာရိကံ ပက္ကာမိ, မဟတာ ဘိက္ခုသံဃေန သဒ္ဓိံ, အဍ္ဎတေလသေဟိ ဘိက္ခုသတေဟိ. တေန ခေါ ပန သမယေန ဗေလဋ္ဌော ကစ္စာနော ရာဇဂဟာ အန္ဓကဝိန္ဒံ အဒ္ဓါနမဂ္ဂပ္ပဋိပန္နော ဟောတိ, ပဉ္စမတ္တေဟိ သကဋသတေဟိ, သဗ္ဗေဟေဝ ဂုဠကုမ္ဘပူရေဟိ. အဒ္ဒသာ ခေါ ဘဂဝါ ဗေလဋ္ဌံ ကစ္စာနံ ဒူရတောဝ အာဂစ္ဆန္တံ, ဒိသွာန မဂ္ဂါ ဩက္ကမ္မ အညတရသ္မိံ ရုက္ခမူလေ နိသီဒိ.
</Paragraph>

<Paragraph number="1289" book="vi-maha">
အထ ခေါ ဗေလဋ္ဌော ကစ္စာနော ယေန ဘဂဝါ တေနုပသင်္ကမိ, ဥပသင်္ကမိတွာ ဘဂဝန္တံ အဘိဝါဒေတွာ ဧကမန္တံ အဋ္ဌာသိ. ဧကမန္တံ ဌိတော ခေါ ဗေလဋ္ဌော ကစ္စာနော ဘဂဝန္တံ ဧတဒဝေါစ—  “ဣစ္ဆာမဟံ, ဘန္တေ, ဧကမေကဿ ဘိက္ခုနော ဧကမေကံ ဂုဠကုမ္ဘံ ဒါတုန်”တိ. “တေန ဟိ တွံ, ကစ္စာန, ဧကံယေဝ ဂုဠကုမ္ဘံ အာဟရာ”တိ. “ဧဝံ, ဘန္တေ”တိ ခေါ ဗေလဋ္ဌော ကစ္စာနော ဘဂဝတော ပဋိဿုဏိတွာ ဧကံယေဝ ဂုဠကုမ္ဘံ အာဒါယ ယေန ဘဂဝါ တေနုပသင်္ကမိ, ဥပသင်္ကမိတွာ ဘဂဝန္တံ ဧတဒဝေါစ—  “အာဘတော, ဘန္တေ, ဂုဠကုမ္ဘော; ကထာဟံ, ဘန္တေ, ပဋိပဇ္ဇာမီ”တိ? “တေန ဟိ တွံ, ကစ္စာန, ဘိက္ခူနံ ဂုဠံ ဒေဟီ”တိ. “ဧဝံ, ဘန္တေ”တိ ခေါ ဗေလဋ္ဌော ကစ္စာနော ဘဂဝတော ပဋိဿုဏိတွာ ဘိက္ခူနံ ဂုဠံ ဒတွာ ဘဂဝန္တံ ဧတဒဝေါစ—  “ဒိန္နော, ဘန္တေ, ဘိက္ခူနံ ဂုဠော, ဗဟု စာယံ ဂုဠော အဝသိဋ္ဌော. ကထာဟံ, ဘန္တေ, ပဋိပဇ္ဇာမီ”တိ? “တေန ဟိ တွံ, ကစ္စာန, ဘိက္ခူနံ ဂုဠံ ယာဝဒတ္ထံ ဒေဟီ”တိ. “ဧဝံ, ဘန္တေ”တိ ခေါ ဗေလဋ္ဌော ကစ္စာနော ဘဂဝတော ပဋိဿုဏိတွာ ဘိက္ခူနံ ဂုဠံ ယာဝဒတ္ထံ ဒတွာ ဘဂဝန္တံ ဧတဒဝေါစ—  “ဒိန္နော, ဘန္တေ, ဘိက္ခူနံ ဂုဠော ယာဝဒတ္ထော, ဗဟု စာယံ ဂုဠော အဝသိဋ္ဌော. ကထာဟံ, ဘန္တေ, ပဋိပဇ္ဇာမီ”တိ? “တေန ဟိ တွံ, ကစ္စာန, ဘိက္ခူ ဂုဠေဟိ သန္တပ္ပေဟီ”တိ. “ဧဝံ, ဘန္တေ”တိ ခေါ ဗေလဋ္ဌော ကစ္စာနော ဘဂဝတော ပဋိဿုဏိတွာ ဘိက္ခူ ဂုဠေဟိ သန္တပ္ပေသိ. ဧကစ္စေ ဘိက္ခူ ပတ္တေပိ ပူရေသုံ ပရိဿာဝနာနိပိ ထဝိကာယောပိ ပူရေသုံ. အထ ခေါ ဗေလဋ္ဌော ကစ္စာနော ဘိက္ခူ ဂုဠေဟိ သန္တပ္ပေတွာ ဘဂဝန္တံ ဧတဒဝေါစ—  “သန္တပ္ပိတာ, ဘန္တေ, ဘိက္ခူ ဂုဠေဟိ, ဗဟု စာယံ ဂုဠော အဝသိဋ္ဌော. ကထာဟံ, ဘန္တေ, ပဋိပဇ္ဇာမီ”တိ? “တေန ဟိ တွံ, ကစ္စာန, ဝိဃာသာဒါနံ ဂုဠံ ဒေဟီ”တိ. “ဧဝံ, ဘန္တေ”တိ ခေါ ဗေလဋ္ဌော ကစ္စာနော ဘဂဝတော ပဋိဿုဏိတွာ ဝိဃာသာဒါနံ ဂုဠံ ဒတွာ ဘဂဝန္တံ ဧတဒဝေါစ—  “ဒိန္နော, ဘန္တေ, ဝိဃာသာဒါနံ ဂုဠော, ဗဟု စာယံ ဂုဠော အဝသိဋ္ဌော. ကထာဟံ, ဘန္တေ, ပဋိပဇ္ဇာမီ”တိ? “တေန ဟိ တွံ, ကစ္စာန, ဝိဃာသာဒါနံ ဂုဠံ ယာဝဒတ္ထံ ဒေဟီ”တိ. “ဧဝံ, ဘန္တေ”တိ ခေါ ဗေလဋ္ဌော ကစ္စာနော ဘဂဝတော ပဋိဿုဏိတွာ ဝိဃာသာဒါနံ ဂုဠံ ယာဝဒတ္ထံ ဒတွာ ဘဂဝန္တံ ဧတဒဝေါစ—  “ဒိန္နော, ဘန္တေ, ဝိဃာသာဒါနံ ဂုဠော ယာဝဒတ္ထော, ဗဟု စာယံ ဂုဠော အဝသိဋ္ဌော. ကထာဟံ, ဘန္တေ, ပဋိပဇ္ဇာမီ”တိ? “တေန ဟိ တွံ, ကစ္စာန, ဝိဃာသာဒေ ဂုဠေဟိ သန္တပ္ပေဟီ”တိ. “ဧဝံ, ဘန္တေ”တိ ခေါ ဗေလဋ္ဌော ကစ္စာနော ဘဂဝတော ပဋိဿုဏိတွာ ဝိဃာသာဒေ ဂုဠေဟိ သန္တပ္ပေသိ. ဧကစ္စေ ဝိဃာသာဒါ ကောလမ္ဗေပိ ဃဋေပိ ပူရေသုံ, ပိဋကာနိပိ ဥစ္ဆင်္ဂေပိ ပူရေသုံ. အထ ခေါ ဗေလဋ္ဌော ကစ္စာနော ဝိဃာသာဒေ ဂုဠေဟိ သန္တပ္ပေတွာ ဘဂဝန္တံ ဧတဒဝေါစ—  “သန္တပ္ပိတာ, ဘန္တေ, ဝိဃာသာဒါ ဂုဠေဟိ, ဗဟု စာယံ ဂုဠော အဝသိဋ္ဌော. ကထာဟံ, ဘန္တေ, ပဋိပဇ္ဇာမီ”တိ? “နာဟံ တံ, ကစ္စာန, ပဿာမိ သဒေဝကေ လောကေ သမာရကေ သဗြဟ္မကေ သဿမဏဗြာဟ္မဏိယာ ပဇာယ သဒေဝမနုဿာယ ယဿ သော ဂုဠော ပရိဘုတ္တော သမ္မာ ပရိဏာမံ ဂစ္ဆေယျ, အညတြ တထာဂတဿ ဝါ တထာဂတသာဝကဿ ဝါ. တေန ဟိ တွံ, ကစ္စာန, တံ ဂုဠံ အပ္ပဟရိတေ ဝါ ဆဍ္ဍေဟိ, အပ္ပါဏကေ ဝါ ဥဒကေ ဩပိလာပေဟီ”တိ. “ဧဝံ, ဘန္တေ”တိ ခေါ ဗေလဋ္ဌော ကစ္စာနော ဘဂဝတော ပဋိဿုဏိတွာ တံ ဂုဠံ အပ္ပါဏကေ ဥဒကေ ဩပိလာပေတိ. အထ ခေါ သော ဂုဠော ဥဒကေ ပက္ခိတ္တော စိစ္စိဋာယတိ စိဋိစိဋာယတိ ပဓူပါယတိ သမ္ပဓူပါယတိ. သေယျထာပိ နာမ ဖာလော ဒိဝသံသန္တတ္တော ဥဒကေ ပက္ခိတ္တော စိစ္စိဋာယတိ စိဋိစိဋာယတိ ပဓူပါယတိ သမ္ပဓူပါယတိ; ဧဝမေဝ သော ဂုဠော ဥဒကေ ပက္ခိတ္တော စိစ္စိဋာယတိ စိဋိစိဋာယတိ ပဓူပါယတိ သမ္ပဓူပါယတိ.
</Paragraph>

<Paragraph number="1290" book="vi-maha">
အထ ခေါ ဗေလဋ္ဌော ကစ္စာနော သံဝိဂ္ဂေါ လောမဟဋ္ဌဇာတော ယေန ဘဂဝါ တေနုပသင်္ကမိ, ဥပသင်္ကမိတွာ ဘဂဝန္တံ အဘိဝါဒေတွာ ဧကမန္တံ နိသီဒိ. ဧကမန္တံ နိသိန္နဿ ခေါ ဗေလဋ္ဌဿ ကစ္စာနဿ ဘဂဝါ အနုပုဗ္ဗိံ ကထံ ကထေသိ, သေယျထိဒံ—  ဒါနကထံ သီလကထံ သဂ္ဂကထံ, ကာမာနံ အာဒီနဝံ ဩကာရံ သံကိလေသံ, နေက္ခမ္မေ အာနိသံသံ ပကာသေသိ. ယဒါ ဘဂဝါ အညာသိ ဗေလဋ္ဌံ ကစ္စာနံ ကလ္လစိတ္တံ, မုဒုစိတ္တံ, ဝိနီဝရဏစိတ္တံ, ဥဒဂ္ဂစိတ္တံ, ပသန္နစိတ္တံ, အထ ယာ ဗုဒ္ဓါနံ သာမုက္ကံသိကာ ဓမ္မဒေသနာ, တံ ပကာသေသိ …ပေ…  ဧဝမေဝ ဗေလဋ္ဌဿ ကစ္စာနဿ တသ္မိံယေဝ အာသနေ ဝိရဇံ ဝီတမလံ ဓမ္မစက္ခုံ ဥဒပါဒိ—  “ယံ ကိဉ္စိ သမုဒယဓမ္မံ, သဗ္ဗံ တံ နိရောဓဓမ္မန်”တိ. အထ ခေါ ဗေလဋ္ဌော ကစ္စာနော ဒိဋ္ဌဓမ္မော ပတ္တဓမ္မော ဝိဒိတဓမ္မော ပရိယောဂါဠှဓမ္မော တိဏ္ဏဝိစိကိစ္ဆော ဝိဂတကထံကထော ဝေသာရဇ္ဇပ္ပတ္တော အပရပ္ပစ္စယော သတ္ထုသာသနေ ဘဂဝန္တံ ဧတဒဝေါစ—  “အဘိက္ကန္တံ, ဘန္တေ, အဘိက္ကန္တံ, ဘန္တေ. သေယျထာပိ, ဘန္တေ, နိက္ကုဇ္ဇိတံ ဝါ ဥက္ကုဇ္ဇေယျ …ပေ…  ဧဝမေဝံ ခေါ ဘဂဝတာ အနေကပရိယာယေန ဓမ္မော ပကာသိတော. ဧသာဟံ, ဘန္တေ, ဘဂဝန္တံ သရဏံ ဂစ္ဆာမိ, ဓမ္မဉ္စ, ဘိက္ခုသံဃဉ္စ. ဥပါသကံ မံ ဘဂဝါ ဓာရေတု အဇ္ဇတဂ္ဂေ ပါဏုပေတံ သရဏဂတန်”တိ.
</Paragraph>

<Paragraph number="1291" book="vi-maha">
အထ ခေါ ဘဂဝါ အနုပုဗ္ဗေန စာရိကံ စရမာနော ယေန ရာဇဂဟံ တဒဝသရိ. တတြ သုဒံ ဘဂဝါ ရာဇဂဟေ ဝိဟရတိ ဝေဠုဝနေ ကလန္ဒကနိဝါပေ. တေန ခေါ ပန သမယေန ရာဇဂဟေ ဂုဠော ဥဿန္နော ဟောတိ. ဘိက္ခူ—  “ဂိလာနဿေဝ ဘဂဝတာ ဂုဠော အနုညာတော, နော အဂိလာနဿာ”တိ—  ကုက္ကုစ္စာယန္တာ ဂုဠံ န ဘုဉ္ဇန္တိ. ဘဂဝတော ဧတမတ္ထံ အာရောစေသုံ. “အနုဇာနာမိ, ဘိက္ခဝေ, ဂိလာနဿ ဂုဠံ, အဂိလာနဿ ဂုဠောဒကန်”တိ.
</Paragraph>
</Division>