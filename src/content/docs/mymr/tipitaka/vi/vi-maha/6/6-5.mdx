---
title: "6.5 အန္တောဝုဋ္ဌာဒိပဋိက္ခေပကထာ"
tableOfContents: false
sidebar:
  order: 5
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="274" book="vi-maha" e="ch" v="3" p="304">

<Paragraph number="1251" book="vi-maha">
အထ ခေါ ဘဂဝါ အနုပုဗ္ဗေန စာရိကံ စရမာနော ယေန ရာဇဂဟံ တဒဝသရိ. တတြ သုဒံ ဘဂဝါ ရာဇဂဟေ ဝိဟရတိ ဝေဠုဝနေ ကလန္ဒကနိဝါပေ. တေန ခေါ ပန သမယေန ဘဂဝတော ဥဒရဝါတာဗာဓော ဟောတိ. အထ ခေါ အာယသ္မာ အာနန္ဒော—  “ပုဗ္ဗေပိ ဘဂဝတော ဥဒရဝါတာဗာဓော တေကဋုလယာဂုယာ ဖာသု ဟောတီ”တိ—  သာမံ တိလမ္ပိ, တဏ္ဍုလမ္ပိ, မုဂ္ဂမ္ပိ ဝိညာပေတွာ, အန္တော ဝါသေတွာ, အန္တော သာမံ ပစိတွာ ဘဂဝတော ဥပနာမေသိ—  “ပိဝတု ဘဂဝါ တေကဋုလယာဂုန်”တိ. ဇာနန္တာပိ တထာဂတာ ပုစ္ဆန္တိ, ဇာနန္တာပိ န ပုစ္ဆန္တိ; ကာလံ ဝိဒိတွာ ပုစ္ဆန္တိ, ကာလံ ဝိဒိတွာ န ပုစ္ဆန္တိ; အတ္ထသံဟိတံ တထာဂတာ ပုစ္ဆန္တိ, နော အနတ္ထသံဟိတံ. အနတ္ထသံဟိတေ သေတုဃာတော တထာဂတာနံ. ဒွီဟိ အာကာရေဟိ ဗုဒ္ဓါ ဘဂဝန္တော ဘိက္ခူ ပဋိပုစ္ဆန္တိ—  “ဓမ္မံ ဝါ ဒေသေဿာမ, သာဝကာနံ ဝါ သိက္ခာပဒံ ပညပေဿာမာ”တိ.
</Paragraph>

<Paragraph number="1252" book="vi-maha">
အထ ခေါ ဘဂဝါ အာယသ္မန္တံ အာနန္ဒံ အာမန္တေသိ—  “ကုတာယံ, အာနန္ဒ, ယာဂူ”တိ? အထ ခေါ အာယသ္မာ အာနန္ဒော ဘဂဝတော ဧတမတ္ထံ အာရောစေသိ. ဝိဂရဟိ ဗုဒ္ဓေါ ဘဂဝါ—  “အနနုစ္ဆဝိကံ, အာနန္ဒ, အနနုလောမိကံ, အပ္ပတိရူပံ, အဿာမဏကံ, အကပ္ပိယံ, အကရဏီယံ. ကထဉှိ နာမ တွံ, အာနန္ဒ, ဧဝရူပါယ ဗာဟုလ္လာယ စေတေဿသိ. ယဒပိ, အာနန္ဒ, အန္တော ဝုဋ္ဌံ တဒပိ အကပ္ပိယံ; ယဒပိ အန္တော ပက္ကံ, တဒပိ အကပ္ပိယံ; ယဒပိ သာမံ ပက္ကံ, တဒပိ အကပ္ပိယံ. နေတံ, အာနန္ဒ, အပ္ပသန္နာနံ ဝါ ပသာဒါယ …ပေ…  ဝိဂရဟိတွာ ဓမ္မိံ ကထံ ကတွာ ဘိက္ခူ အာမန္တေသိ—  “န, ဘိက္ခဝေ, အန္တော ဝုဋ္ဌံ, အန္တော ပက္ကံ, သာမံ ပက္ကံ ပရိဘုဉ္ဇိတဗ္ဗံ. ယော ပရိဘုဉ္ဇေယျ, အာပတ္တိ ဒုက္ကဋဿ. အန္တော စေ, ဘိက္ခဝေ, ဝုဋ္ဌံ, အန္တော ပက္ကံ, သာမံ ပက္ကံ တဉ္စေ ပရိဘုဉ္ဇေယျ, အာပတ္တိ တိဏ္ဏံ ဒုက္ကဋာနံ. အန္တော စေ, ဘိက္ခဝေ, ဝုဋ္ဌံ, အန္တော ပက္ကံ, အညေဟိ ပက္ကံ, တဉ္စေ ပရိဘုဉ္ဇေယျ, အာပတ္တိ ဒွိန္နံ ဒုက္ကဋာနံ. အန္တော စေ, ဘိက္ခဝေ, ဝုဋ္ဌံ, ဗဟိ ပက္ကံ, သာမံ ပက္ကံ, တဉ္စေ ပရိဘုဉ္ဇေယျ, အာပတ္တိ ဒွိန္နံ ဒုက္ကဋာနံ. ဗဟိ စေ, ဘိက္ခဝေ, ဝုဋ္ဌံ, အန္တော ပက္ကံ, သာမံ ပက္ကံ, တဉ္စေ ပရိဘုဉ္ဇေယျ, အာပတ္တိ ဒွိန္နံ ဒုက္ကဋာနံ. အန္တော စေ, ဘိက္ခဝေ, ဝုဋ္ဌံ, ဗဟိ ပက္ကံ, အညေဟိ ပက္ကံ, တဉ္စေ ပရိဘုဉ္ဇေယျ, အာပတ္တိ ဒုက္ကဋဿ. ဗဟိ စေ, ဘိက္ခဝေ, ဝုဋ္ဌံ, အန္တော ပက္ကံ, အညေဟိ ပက္ကံ, တဉ္စေ ပရိဘုဉ္ဇေယျ, အာပတ္တိ ဒုက္ကဋဿ. ဗဟိ စေ, ဘိက္ခဝေ, ဝုဋ္ဌံ, ဗဟိ ပက္ကံ, သာမံ ပက္ကံ, တဉ္စေ ပရိဘုဉ္ဇေယျ, အာပတ္တိ ဒုက္ကဋဿ. ဗဟိ စေ, ဘိက္ခဝေ, ဝုဋ္ဌံ, ဗဟိ ပက္ကံ, အညေဟိ ပက္ကံ, တဉ္စေ ပရိဘုဉ္ဇေယျ, အနာပတ္တီ”တိ.
</Paragraph>

<Paragraph number="1253" book="vi-maha">
တေန ခေါ ပန သမယေန ဘိက္ခူ—  “ဘဂဝတာ သာမံပါကော ပဋိက္ခိတ္တော”တိ—  ပုန ပါကေ ကုက္ကုစ္စာယန္တိ. ဘဂဝတော ဧတမတ္ထံ အာရောစေသုံ. “အနုဇာနာမိ, ဘိက္ခဝေ, ပုန ပါကံ ပစိတုန်”တိ.
</Paragraph>

<Paragraph number="1254" book="vi-maha">
တေန ခေါ ပန သမယေန ရာဇဂဟံ ဒုဗ္ဘိက္ခံ ဟောတိ. မနုဿာ လောဏမ္ပိ, တေလမ္ပိ, တဏ္ဍုလမ္ပိ, ခါဒနီယမ္ပိ အာရာမံ အာဟရန္တိ. တာနိ ဘိက္ခူ ဗဟိ ဝါသေန္တိ; ဥက္ကပိဏ္ဍကာပိ ခါဒန္တိ, စောရာပိ ဟရန္တိ. ဘဂဝတော ဧတမတ္ထံ အာရောစေသုံ. “အနုဇာနာမိ, ဘိက္ခဝေ, အန္တော ဝါသေတုန်”တိ. အန္တော ဝါသေတွာ ဗဟိ ပါစေန္တိ. ဒမကာ ပရိဝါရေန္တိ. ဘိက္ခူ အဝိဿဋ္ဌာ ပရိဘုဉ္ဇန္တိ. ဘဂဝတော ဧတမတ္ထံ အာရောစေသုံ. “အနုဇာနာမိ, ဘိက္ခဝေ, အန္တော ပစိတုန်”တိ. ဒုဗ္ဘိက္ခေ ကပ္ပိယကာရကာ ဗဟုတရံ ဟရန္တိ, အပ္ပတရံ ဘိက္ခူနံ ဒေန္တိ. ဘဂဝတော ဧတမတ္ထံ အာရောစေသုံ. “အနုဇာနာမိ, ဘိက္ခဝေ, သာမံ ပစိတုံ. အနုဇာနာမိ, ဘိက္ခဝေ, အန္တော ဝုဋ္ဌံ, အန္တော ပက္ကံ, သာမံ ပက္ကန်”တိ.
</Paragraph>
</Division>