---
title: "6.25 ဝုဍ္ဎပဗ္ဗဇိတဝတ္ထု"
tableOfContents: false
sidebar:
  order: 18
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="303" book="vi-maha">

<Paragraph number="1363" book="vi-maha">
အထ ခေါ ဘဂဝါ ကုသိနာရာယံ ယထာဘိရန္တံ ဝိဟရိတွာ ယေန အာတုမာ တေန စာရိကံ ပက္ကာမိ မဟတာ ဘိက္ခုသံဃေန သဒ္ဓိံ အဍ္ဎတေလသေဟိ ဘိက္ခုသတေဟိ. တေန ခေါ ပန သမယေန အညတရော ဝုဍ္ဎပဗ္ဗဇိတော အာတုမာယံ ပဋိဝသတိ နဟာပိတပုဗ္ဗော. တဿ ဒွေ ဒါရကာ ဟောန္တိ, မဉ္ဇုကာ ပဋိဘာနေယျကာ, ဒက္ခာ ပရိယောဒါတသိပ္ပါ သကေ အာစရိယကေ နဟာပိတကမ္မေ. အဿောသိ ခေါ သော ဝုဍ္ဎပဗ္ဗဇိတော—  “ဘဂဝါ ကိရ အာတုမံ အာဂစ္ဆတိ မဟတာ ဘိက္ခုသံဃေန သဒ္ဓိံ အဍ္ဎတေလသေဟိ ဘိက္ခုသတေဟီ”တိ. အထ ခေါ သော ဝုဍ္ဎပဗ္ဗဇိတော တေ ဒါရကေ ဧတဒဝေါစ—  “ဘဂဝါ ကိရ, တာတာ, အာတုမံ အာဂစ္ဆတိ မဟတာ ဘိက္ခုသံဃေန သဒ္ဓိံ အဍ္ဎတေလသေဟိ ဘိက္ခုသတေဟိ. ဂစ္ဆထ တုမှေ, တာတာ, ခုရဘဏ္ဍံ အာဒါယ နာဠိယာဝါပကေန အနုဃရကံ အနုဃရကံ အာဟိဏ္ဍထ, လောဏမ္ပိ, တေလမ္ပိ, တဏ္ဍုလမ္ပိ, ခါဒနီယမ္ပိ သံဟရထ, ဘဂဝတော အာဂတဿ ယာဂုပါနံ ကရိဿာမာ”တိ. “ဧဝံ, တာတာ”တိ ခေါ တေ ဒါရကာ တဿ ဝုဍ္ဎပဗ္ဗဇိတဿ ပဋိဿုဏိတွာ ခုရဘဏ္ဍံ အာဒါယ နာဠိယာဝါပကေန အနုဃရကံ အနုဃရကံ အာဟိဏ္ဍန္တိ, လောဏမ္ပိ, တေလမ္ပိ, တဏ္ဍုလမ္ပိ, ခါဒနီယမ္ပိ သံဟရန္တာ. မနုဿာ တေ ဒါရကေ မဉ္ဇုကေ ပဋိဘာနေယျကေ ပဿိတွာ ယေပိ န ကာရာပေတုကာမာ တေပိ ကာရာပေန္တိ, ကာရာပေတွာပိ ဗဟုံ ဒေန္တိ. အထ ခေါ တေ ဒါရကာ ဗဟုံ လောဏမ္ပိ, တေလမ္ပိ, တဏ္ဍုလမ္ပိ, ခါဒနီယမ္ပိ သံဟရိံသု.
</Paragraph>

<Paragraph number="1364" book="vi-maha">
အထ ခေါ ဘဂဝါ အနုပုဗ္ဗေန စာရိကံ စရမာနော ယေန အာတုမာ တဒဝသရိ. တတြ သုဒံ ဘဂဝါ အာတုမာယံ ဝိဟရတိ ဘုသာဂါရေ. အထ ခေါ သော ဝုဍ္ဎပဗ္ဗဇိတော တဿာ ရတ္တိယာ အစ္စယေန ပဟူတံ ယာဂုံ ပဋိယာဒါပေတွာ ဘဂဝတော ဥပနာမေသိ—  “ပဋိဂ္ဂဏှာတု မေ, ဘန္တေ, ဘဂဝါ ယာဂုန်”တိ. ဇာနန္တာပိ တထာဂတာ ပုစ္ဆန္တိ …ပေ…  သာဝကာနံ ဝါ သိက္ခာပဒံ ပညပေဿာမာတိ. အထ ခေါ ဘဂဝါ တံ ဝုဍ္ဎပဗ္ဗဇိတံ ဧတဒဝေါစ—  “ကုတာယံ, ဘိက္ခု, ယာဂူ”တိ? အထ ခေါ သော ဝုဍ္ဎပဗ္ဗဇိတော ဘဂဝတော ဧတမတ္ထံ အာရောစေသိ. ဝိဂရဟိ ဗုဒ္ဓေါ ဘဂဝါ—  “အနနုစ္ဆဝိကံ, မောဃပုရိသ, အနနုလောမိကံ အပ္ပတိရူပံ အဿာမဏကံ အကပ္ပိယံ အကရဏီယံ. ကထဉှိ နာမ တွံ, မောဃပုရိသ, ပဗ္ဗဇိတော အကပ္ပိယေ သမာဒပေဿသိ. နေတံ, မောဃပုရိသ, အပ္ပသန္နာနံ ဝါ ပသာဒါယ …ပေ…  ဝိဂရဟိတွာ ဓမ္မိံ ကထံ ကတွာ ဘိက္ခူ အာမန္တေသိ—  “န, ဘိက္ခဝေ, ပဗ္ဗဇိတေန အကပ္ပိယေ သမာဒပေတဗ္ဗံ, ယော သမာဒပေယျ, အာပတ္တိ ဒုက္ကဋဿ. န စ, ဘိက္ခဝေ, နဟာပိတပုဗ္ဗေန ခုရဘဏ္ဍံ ပရိဟရိတဗ္ဗံ. ယော ပရိဟရေယျ, အာပတ္တိ ဒုက္ကဋဿာ”တိ.
</Paragraph>

<Paragraph number="1365" book="vi-maha">
အထ ခေါ ဘဂဝါ အာတုမာယံ ယထာဘိရန္တံ ဝိဟရိတွာ ယေန သာဝတ္ထိ တေန စာရိကံ ပက္ကာမိ. အနုပုဗ္ဗေန စာရိကံ စရမာနော ယေန သာဝတ္ထိ တဒဝသရိ. တတြ သုဒံ ဘဂဝါ သာဝတ္ထိယံ ဝိဟရတိ ဇေတဝနေ အနာထပိဏ္ဍိကဿ အာရာမေ. တေန ခေါ ပန သမယေန သာဝတ္ထိယံ ဗဟုံ ဖလခါဒနီယံ ဥပ္ပန္နံ ဟောတိ. အထ ခေါ ဘိက္ခူနံ ဧတဒဟောသိ—  “ကိံ နု ခေါ ဘဂဝတာ ဖလခါဒနီယံ အနုညာတံ, ကိံ အနနုညာတန်”တိ? ဘဂဝတော ဧတမတ္ထံ အာရောစေသုံ. “အနုဇာနာမိ, ဘိက္ခဝေ, သဗ္ဗံ ဖလခါဒနီယန်”တိ.
</Paragraph>

</Division>
<Division number="304" book="vi-maha">

<Paragraph number="1366" book="vi-maha">
တေန ခေါ ပန သမယေန သံဃိကာနိ ဗီဇာနိ ပုဂ္ဂလိကာယ ဘူမိယာ ရောပိယန္တိ, ပုဂ္ဂလိကာနိ ဗီဇာနိ သံဃိကာယ ဘူမိယာ ရောပိယန္တိ. ဘဂဝတော ဧတမတ္ထံ အာရောစေသုံ. “သံဃိကာနိ, ဘိက္ခဝေ, ဗီဇာနိ ပုဂ္ဂလိကာယ ဘူမိယာ ရောပိတာနိ ဘာဂံ ဒတွာ ပရိဘုဉ္ဇိတဗ္ဗာနိ. ပုဂ္ဂလိကာနိ ဗီဇာနိ သံဃိကာယ ဘူမိယာ ရောပိတာနိ ဘာဂံ ဒတွာ ပရိဘုဉ္ဇိတဗ္ဗာနီ”တိ.
</Paragraph>
</Division>