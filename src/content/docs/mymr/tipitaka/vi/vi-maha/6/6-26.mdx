---
title: 6.26 စတုမဟာပဒေသကထာ
tableOfContents: false
sidebar:
  order: 26
type: tipitaka
basket: vi
book: vi-maha
review:
  current: review
  updated: '2025-10-22T11:23:44.697810'
  updated_by: ''
  notes: ''
  history:
  - state: review
    date: '2025-10-22T11:23:44.697810'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="305" book="vi-maha" e="ch" v="3" p="348">

<Paragraph number="1367" book="vi-maha">
တေန ခေါ ပန သမယေန ဘိက္ခူနံ ကိသ္မိဉ္စိ ကိသ္မိဉ္စိ ဌာနေ ကုက္ကုစ္စံ ဥပ္ပဇ္ဇတိ—  “ကိံ နု ခေါ ဘဂဝတာ အနုညာတံ, ကိံ အနနုညာတန်”တိ? ဘဂဝတော ဧတမတ္ထံ အာရောစေသုံ. “ယံ, ဘိက္ခဝေ, မယာ ‘ဣဒံ န ကပ္ပတီ’တိ အပ္ပဋိက္ခိတ္တံ တဉ္စေ အကပ္ပိယံ အနုလောမေတိ, ကပ္ပိယံ ပဋိဗာဟတိ, တံ ဝေါ န ကပ္ပတိ. ယံ, ဘိက္ခဝေ, မယာ ‘ဣဒံ န ကပ္ပတီ’တိ အပ္ပဋိက္ခိတ္တံ တဉ္စေ ကပ္ပိယံ အနုလောမေတိ, အကပ္ပိယံ ပဋိဗာဟတိ, တံ ဝေါ ကပ္ပတိ. ယံ, ဘိက္ခဝေ, မယာ ‘ဣဒံ ကပ္ပတီ’တိ အနနုညာတံ တဉ္စေ အကပ္ပိယံ အနုလောမေတိ, ကပ္ပိယံ ပဋိဗာဟတိ, တံ ဝေါ န ကပ္ပတိ. ယံ, ဘိက္ခဝေ, မယာ ‘ဣဒံ ကပ္ပတီ’တိ အနနုညာတံ, တဉ္စေ ကပ္ပိယံ အနုလောမေတိ, အကပ္ပိယံ ပဋိဗာဟတိ, တံ ဝေါ ကပ္ပတီ”တိ.
</Paragraph>

<Paragraph number="1368" book="vi-maha">
အထ ခေါ ဘိက္ခူနံ ဧတဒဟောသိ—  “ကပ္ပတိ နု ခေါ ယာဝကာလိကေန ယာမကာလိကံ, န နု ခေါ ကပ္ပတိ? ကပ္ပတိ နု ခေါ ယာဝကာလိကေန သတ္တာဟကာလိကံ, န နု ခေါ ကပ္ပတိ? ကပ္ပတိ နု ခေါ ယာဝကာလိကေန ယာဝဇီဝိကံ, န နု ခေါ ကပ္ပတိ? ကပ္ပတိ နု ခေါ ယာမကာလိကေန သတ္တာဟကာလိကံ, န နု ခေါ ကပ္ပတိ? ကပ္ပတိ နု ခေါ ယာမကာလိကေန ယာဝဇီဝိကံ, န နု ခေါ ကပ္ပတိ? ကပ္ပတိ နု ခေါ သတ္တာဟကာလိကေန ယာဝဇီဝိကံ, န နု ခေါ ကပ္ပတီ”တိ? ဘဂဝတော ဧတမတ္ထံ အာရောစေသုံ.
</Paragraph>

<Paragraph number="1369" book="vi-maha">
“ယာဝကာလိကေန, ဘိက္ခဝေ, ယာမကာလိကံ, တဒဟု ပဋိဂ္ဂဟိတံ ကာလေ ကပ္ပတိ, ဝိကာလေ န ကပ္ပတိ. ယာဝကာလိကေန, ဘိက္ခဝေ, သတ္တာဟကာလိကံ, တဒဟု ပဋိဂ္ဂဟိတံ ကာလေ ကပ္ပတိ, ဝိကာလေ န ကပ္ပတိ. ယာဝကာလိကေန, ဘိက္ခဝေ, ယာဝဇီဝိကံ, တဒဟု ပဋိဂ္ဂဟိတံ ကာလေ ကပ္ပတိ, ဝိကာလေ န ကပ္ပတိ. ယာမကာလိကေန, ဘိက္ခဝေ, သတ္တာဟကာလိကံ, တဒဟု ပဋိဂ္ဂဟိတံ ယာမေ ကပ္ပတိ, ယာမာတိက္ကန္တေ န ကပ္ပတိ. ယာမကာလိကေန, ဘိက္ခဝေ, ယာဝဇီဝိကံ, တဒဟု ပဋိဂ္ဂဟိတံ ယာမေ ကပ္ပတိ, ယာမာတိက္ကန္တေ န ကပ္ပတိ. သတ္တာဟကာလိကေန, ဘိက္ခဝေ, ယာဝဇီဝိကံ ပဋိဂ္ဂဟိတံ, သတ္တာဟံ ကပ္ပတိ, သတ္တာဟာတိက္ကန္တေ န ကပ္ပတီ”တိ.

</Paragraph>
</Division>

<Paragraph number="1370" type="center" book="vi-maha">
ဘေသဇ္ဇက္ခန္ဓကော ဆဋ္ဌော.



</Paragraph>

<Paragraph number="1371" type="center" book="vi-maha">
တဿုဒ္ဒါနံ


</Paragraph>

<Paragraph number="1372" type="verses" book="vi-maha">
_သာရဒိကေ ဝိကာလေပိ,_  
_ဝသံ မူလေ ပိဋ္ဌေဟိ စ;_  
_ကသာဝေဟိ ပဏ္ဏံ ဖလံ,_  
_ဇတု လောဏံ ဆကဏဉ္စ._  

</Paragraph>

<Paragraph number="1373" type="verses" book="vi-maha">
_စုဏ္ဏံ စာလိနိ မံသဉ္စ,_  
_အဉ္ဇနံ ဥပပိသနီ;_  
_အဉ္ဇနီ ဥစ္စာပါရုတာ,_  
_သလာကာ သလာကဌာနိံ._  

</Paragraph>

<Paragraph number="1374" type="verses" book="vi-maha">
_ထဝိကံသဗဒ္ဓကံ သုတ္တံ,_  
_မုဒ္ဓနိတေလနတ္ထု စ;_  
_နတ္ထုကရဏီ ဓူမဉ္စ,_  
_နေတ္တဉ္စာပိဓနတ္ထဝိ._  

</Paragraph>

<Paragraph number="1375" type="verses" book="vi-maha">
_တေလပါကေသု မဇ္ဇဉ္စ,_  
_အတိက္ခိတ္တံ အဗ္ဘဉ္ဇနံ;_  
_တုမ္ဗံ သေဒံ သမ္ဘာရဉ္စ,_  
_မဟာ ဘင်္ဂေါဒကံ တထာ._  

</Paragraph>

<Paragraph number="1376" type="verses" book="vi-maha">
_ဒကကောဋ္ဌံ လောဟိတဉ္စ,_  
_ဝိသာဏံ ပါဒဗ္ဘဉ္ဇနံ;_  
_ပဇ္ဇံ သတ္ထံ ကသာဝဉ္စ,_  
_တိလကက္ကံ ကဗဠိကံ._  

</Paragraph>

<Paragraph number="1377" type="verses" book="vi-maha">
_စောဠံ သာသပကုဋ္ဋဉ္စ,_  
_ဓူမ သက္ခရိကာယ စ;_  
_ဝဏတေလံ ဝိကာသိကံ,_  
_ဝိကဋဉ္စ ပဋိဂ္ဂဟံ._  

</Paragraph>

<Paragraph number="1378" type="verses" book="vi-maha">
_ဂူထံ ကရောန္တော လောဠိဉ္စ,_  
_ခါရံ မုတ္တဟရီတကံ;_  
_ဂန္ဓာ ဝိရေစနဉ္စေဝ,_  
_အစ္ဆာကဋံ ကဋာကဋံ._  

</Paragraph>

<Paragraph number="1379" type="verses" book="vi-maha">
_ပဋိစ္ဆာဒနိ ပဗ္ဘာရာ,_  
_အာရာမ သတ္တာဟေန စ;_  
_ဂုဠံ မုဂ္ဂံ သောဝီရဉ္စ,_  
_သာမံပါကာ ပုနာပစေ._  

</Paragraph>

<Paragraph number="1380" type="verses" book="vi-maha">
_ပုနာနုညာသိ ဒုဗ္ဘိက္ခေ,_  
_ဖလဉ္စ တိလခါဒနီ;_  
_ပုရေဘတ္တံ ကာယဍာဟော,_  
_နိဗ္ဗတ္တဉ္စ ဘဂန္ဒလံ._  

</Paragraph>

<Paragraph number="1381" type="verses" book="vi-maha">
_ဝတ္ထိကမ္မဉ္စ သုပ္ပိဉ္စ,_  
_မနုဿမံသမေဝ စ;_  
_ဟတ္ထိအဿာ သုနခေါ စ,_  
_အဟိ သီဟဉ္စ ဒီပိကံ._  

</Paragraph>

<Paragraph number="1382" type="verses" book="vi-maha">
_အစ္ဆတရစ္ဆမံသဉ္စ,_  
_ပဋိပါဋိ စ ယာဂု စ;_  
_တရုဏံ အညတြ ဂုဠံ,_  
_သုနိဓာဝသထာဂါရံ._  

</Paragraph>

<Paragraph number="1383" type="verses" book="vi-maha">
_ဂင်္ဂါ ကောဋိသစ္စကထာ,_  
_အမ္ဗပါလီ စ လိစ္ဆဝီ;_  
ဥဒ္ဒိဿ ကတံ သုဘိက္ခံ,_  
_ပုနဒေဝ ပဋိက္ခိပိ._  

</Paragraph>

<Paragraph number="1384" type="verses" book="vi-maha">
_မေဃော ယသော မေဏ္ဍကော စ,_  
_ဂေါရသံ ပါထေယျကေန စ;_  
_ကေဏိ အမ္ဗော ဇမ္ဗု စောစ,_  
_မောစမဓုမုဒ္ဒိကသာလုကံ._  

</Paragraph>

<Paragraph number="1385" type="verses" book="vi-maha">
_ဖာရုသကာ ဍာကပိဋ္ဌံ,_  
_အာတုမာယံ နဟာပိတော;_  
_သာဝတ္ထိယံ ဖလံ ဗီဇံ,_  
_ကိသ္မိံ ဌာနေ စ ကာလိကေတိ._  


</Paragraph>

<Paragraph number="1386" type="center" book="vi-maha">
ဣမမှိ ခန္ဓကေ ဝတ္ထူ ဧကသတံ ဆဝတ္ထု.



</Paragraph>

<Paragraph number="1387" type="center" book="vi-maha">
ဘေသဇ္ဇက္ခန္ဓကော နိဋ္ဌိတော.
</Paragraph>