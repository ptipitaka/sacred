---
title: "6.12 တရုဏပသန္နမဟာမတ္တဝတ္ထု"
tableOfContents: false
sidebar:
  order: 4
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="283" book="vi-maha">

<Paragraph number="1286" book="vi-maha">
အဿောသုံ ခေါ မနုဿာ ဘဂဝတာ ကိရ ယာဂု အနုညာတာ မဓုဂေါဠကဉ္စာတိ. တေ ကာလဿေဝ, ဘောဇ္ဇယာဂုံ ပဋိယာဒေန္တိ မဓုဂေါဠကဉ္စ. ဘိက္ခူ ကာလဿေဝ ဘောဇ္ဇယာဂုယာ ဓာတာ မဓုဂေါဠကေန စ ဘတ္တဂ္ဂေ န စိတ္တရူပံ ပရိဘုဉ္ဇန္တိ. တေန ခေါ ပန သမယေန အညတရေန တရုဏပသန္နေန မဟာမတ္တေန သွာတနာယ ဗုဒ္ဓပ္ပမုခေါ ဘိက္ခုသံဃော နိမန္တိတော ဟောတိ. အထ ခေါ တဿ တရုဏပသန္နဿ မဟာမတ္တဿ ဧတဒဟောသိ—  “ယန္နူနာဟံ အဍ္ဎတေလသန္နံ ဘိက္ခုသတာနံ အဍ္ဎတေလသာနိ မံသပါတိသတာနိ ပဋိယာဒေယျံ, ဧကမေကဿ ဘိက္ခုနော ဧကမေကံ မံသပါတိံ ဥပနာမေယျန်”တိ. အထ ခေါ သော တရုဏပသန္နော မဟာမတ္တော တဿာ ရတ္တိယာ အစ္စယေန ပဏီတံ ခါဒနီယံ ဘောဇနီယံ ပဋိယာဒါပေတွာ အဍ္ဎတေလသာနိ စ မံသပါတိသတာနိ, ဘဂဝတော ကာလံ အာရောစာပေသိ—  “ကာလော, ဘန္တေ, နိဋ္ဌိတံ ဘတ္တန်”တိ. အထ ခေါ ဘဂဝါ ပုဗ္ဗဏှသမယံ နိဝါသေတွာ ပတ္တစီဝရမာဒါယ ယေန တဿ တရုဏပသန္နဿ မဟာမတ္တဿ နိဝေသနံ တေနုပသင်္ကမိ, ဥပသင်္ကမိတွာ ပညတ္တေ အာသနေ နိသီဒိ, သဒ္ဓိံ ဘိက္ခုသံဃေန. အထ ခေါ သော တရုဏပသန္နော မဟာမတ္တော ဘတ္တဂ္ဂေ ဘိက္ခူ ပရိဝိသတိ. ဘိက္ခူ ဧဝမာဟံသု—  “ထောကံ, အာဝုသော, ဒေဟိ; ထောကံ, အာဝုသော, ဒေဟီ”တိ. “မာ ခေါ တုမှေ, ဘန္တေ—  ‘အယံ တရုဏပသန္နော မဟာမတ္တော’တိ—  ထောကံ ထောကံ ပဋိဂ္ဂဏှထ. ဗဟုံ မေ ခါဒနီယံ ဘောဇနီယံ ပဋိယတ္တံ, အဍ္ဎတေလသာနိ စ မံသပါတိသတာနိ. ဧကမေကဿ ဘိက္ခုနော ဧကမေကံ မံသပါတိံ ဥပနာမေဿာမီတိ. ပဋိဂ္ဂဏှထ, ဘန္တေ, ယာဝဒတ္ထန်”တိ. “န ခေါ မယံ, အာဝုသော, ဧတံကာရဏာ ထောကံ ထောကံ ပဋိဂ္ဂဏှာမ, အပိ စ မယံ ကာလဿေဝ ဘောဇ္ဇယာဂုယာ ဓာတာ မဓုဂေါဠကေန စ. တေန မယံ ထောကံ ထောကံ ပဋိဂ္ဂဏှာမာ”တိ. အထ ခေါ သော တရုဏပသန္နော မဟာမတ္တော ဥဇ္ဈာယတိ ခိယျတိ ဝိပါစေတိ—  “ကထဉှိ နာမ ဘဒန္တာ မယာ နိမန္တိတာ အညဿ ဘောဇ္ဇယာဂုံ ပရိဘုဉ္ဇိဿန္တိ, န စာဟံ ပဋိဗလော ယာဝဒတ္ထံ ဒါတုန်”တိ ကုပိတော အနတ္တမနော အာသာဒနာပေက္ခော ဘိက္ခူနံ ပတ္တေ ပူရေန္တော အဂမာသိ—  “ဘုဉ္ဇထ ဝါ ဟရထ ဝါ”တိ. အထ ခေါ သော တရုဏပသန္နော မဟာမတ္တော ဗုဒ္ဓပ္ပမုခံ ဘိက္ခုသံဃံ ပဏီတေန ခါဒနီယေန ဘောဇနီယေန သဟတ္ထာ သန္တပ္ပေတွာ သမ္ပဝါရေတွာ ဘဂဝန္တံ ဘုတ္တာဝိံ ဩနီတပတ္တပါဏိံ ဧကမန္တံ နိသီဒိ. ဧကမန္တံ နိသိန္နံ ခေါ တံ တရုဏပသန္နံ မဟာမတ္တံ ဘဂဝါ ဓမ္မိယာ ကထာယ သန္ဒဿေတွာ သမာဒပေတွာ သမုတ္တေဇေတွာ သမ္ပဟံသေတွာ ဥဋ္ဌာယာသနာ ပက္ကာမိ.
</Paragraph>

<Paragraph number="1287" book="vi-maha">
အထ ခေါ တဿ တရုဏပသန္နဿ မဟာမတ္တဿ အစိရပက္ကန္တဿ ဘဂဝတော အဟုဒေဝ ကုက္ကုစ္စံ, အဟု ဝိပ္ပဋိသာရော—  “အလာဘာ ဝတ မေ, န ဝတ မေ လာဘာ; ဒုလ္လဒ္ဓံ ဝတ မေ, န ဝတ မေ သုလဒ္ဓံ; ယောဟံ ကုပိတော အနတ္တမနော အာသာဒနာပေက္ခော ဘိက္ခူနံ ပတ္တေ ပူရေန္တော အဂမာသိံ—  ‘ဘုဉ္ဇထ ဝါ ဟရထ ဝါ’တိ. ကိံ နု ခေါ မယာ ဗဟုံ ပသုတံ ပုညံ ဝါ အပုညံ ဝါ”တိ? အထ ခေါ သော တရုဏပသန္နော မဟာမတ္တော ယေန ဘဂဝါ တေနုပသင်္ကမိ, ဥပသင်္ကမိတွာ ဘဂဝန္တံ အဘိဝါဒေတွာ ဧကမန္တံ နိသီဒိ. ဧကမန္တံ နိသိန္နော ခေါ သော တရုဏပသန္နော မဟာမတ္တော ဘဂဝန္တံ ဧတဒဝေါစ—  “ဣဓ မယှံ, ဘန္တေ, အစိရပက္ကန္တဿ ဘဂဝတော အဟုဒေဝ ကုက္ကုစ္စံ, အဟု ဝိပ္ပဋိသာရော ‘အလာဘာ ဝတ မေ, န ဝတ မေ လာဘာ; ဒုလ္လဒ္ဓံ ဝတ မေ, န ဝတ မေ သုလဒ္ဓံ; ယောဟံ ကုပိတော အနတ္တမနော အာသာဒနာပေက္ခော ဘိက္ခူနံ ပတ္တေ ပူရေန္တော အဂမာသိံ—  ဘုဉ္ဇထ ဝါ ဟရထ ဝါတိ. ကိံ နု ခေါ မယာ ဗဟုံ ပသုတံ, ပုညံ ဝါ အပုညံ ဝါ’တိ. ကိံ နု ခေါ မယာ, ဘန္တေ, ဗဟုံ ပသုတံ, ပုညံ ဝါ အပုညံ ဝါ”တိ? “ယဒဂ္ဂေန တယာ, အာဝုသော, သွာတနာယ ဗုဒ္ဓပ္ပမုခေါ ဘိက္ခုသံဃော နိမန္တိတော တဒဂ္ဂေန တေ ဗဟုံ ပုညံ ပသုတံ. ယဒဂ္ဂေန တေ ဧကမေကေန ဘိက္ခုနာ ဧကမေကံ သိတ္ထံ ပဋိဂ္ဂဟိတံ တဒဂ္ဂေန တေ ဗဟုံ ပုညံ ပသုတံ, သဂ္ဂါ တေ အာရဒ္ဓါ”တိ. အထ ခေါ သော တရုဏပသန္နော မဟာမတ္တော—  “လာဘာ ကိရ မေ, သုလဒ္ဓံ ကိရ မေ, ဗဟုံ ကိရ မယာ ပုညံ ပသုတံ, သဂ္ဂါ ကိရ မေ အာရဒ္ဓါ”တိ—  ဟဋ္ဌော ဥဒဂ္ဂေါ ဥဋ္ဌာယာသနာ ဘဂဝန္တံ အဘိဝါဒေတွာ ပဒက္ခိဏံ ကတွာ ပက္ကာမိ. အထ ခေါ ဘဂဝါ ဧတသ္မိံ နိဒါနေ ဧတသ္မိံ ပကရဏေ ဘိက္ခုသံဃံ သန္နိပါတာပေတွာ ဘိက္ခူ ပဋိပုစ္ဆိ—  “သစ္စံ ကိရ, ဘိက္ခဝေ, ဘိက္ခူ အညတြ နိမန္တိတာ အညဿ ဘောဇ္ဇယာဂုံ ပရိဘုဉ္ဇန္တီ”တိ? “သစ္စံ, ဘဂဝါ”တိ. ဝိဂရဟိ ဗုဒ္ဓေါ ဘဂဝါ …ပေ…  ကထဉှိ နာမ တေ, ဘိက္ခဝေ, မောဃပုရိသာ အညတြ နိမန္တိတာ အညဿ ဘောဇ္ဇယာဂုံ ပရိဘုဉ္ဇိဿန္တိ. နေတံ, ဘိက္ခဝေ, အပ္ပသန္နာနံ ဝါ ပသာဒါယ …ပေ…  ဝိဂရဟိတွာ ဓမ္မိံ ကထံ ကတွာ ဘိက္ခူ အာမန္တေသိ—  “န, ဘိက္ခဝေ, အညတြ နိမန္တိတေန အညဿ ဘောဇ္ဇယာဂု ပရိဘုဉ္ဇိတဗ္ဗာ. ယော ပရိဘုဉ္ဇေယျ, ယထာဓမ္မော ကာရေတဗ္ဗော”တိ.
</Paragraph>
</Division>