---
title: "1.25 အညတိတ္ထိယပုဗ္ဗကထာ"
tableOfContents: false
sidebar:
  order: 18
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="86" book="vi-maha">

<Paragraph number="401" book="vi-maha">
တေန ခေါ ပန သမယေန ယော သော အညတိတ္ထိယပုဗ္ဗော ဥပဇ္ဈာယေန သဟဓမ္မိကံ ဝုစ္စမာနော ဥပဇ္ဈာယဿ ဝါဒံ အာရောပေတွာ တံယေဝ တိတ္ထာယတနံ သင်္ကမိ. သော ပုန ပစ္စာဂန္တွာ ဘိက္ခူ ဥပသမ္ပဒံ ယာစိ. ဘိက္ခူ ဘဂဝတော ဧတမတ္ထံ အာရောစေသုံ.
</Paragraph>

<Paragraph number="402" book="vi-maha">
“ယော သော, ဘိက္ခဝေ, အညတိတ္ထိယပုဗ္ဗော ဥပဇ္ဈာယေန သဟဓမ္မိကံ ဝုစ္စမာနော ဥပဇ္ဈာယဿ ဝါဒံ အာရောပေတွာ တံယေဝ တိတ္ထာယတနံ သင်္ကန္တော, သော အာဂတော န ဥပသမ္ပာဒေတဗ္ဗော. ယော သော, ဘိက္ခဝေ, အညောပိ အညတိတ္ထိယပုဗ္ဗော ဣမသ္မိံ ဓမ္မဝိနယေ အာကင်္ခတိ ပဗ္ဗဇ္ဇံ, အာကင်္ခတိ ဥပသမ္ပဒံ, တဿ စတ္တာရော မာသေ ပရိဝါသော ဒါတဗ္ဗော. ဧဝဉ္စ ပန, ဘိက္ခဝေ, ဒါတဗ္ဗော—  ပဌမံ ကေသမဿုံ ဩဟာရာပေတွာ ကာသာယာနိ ဝတ္ထာနိ အစ္ဆာဒါပေတွာ ဧကံသံ ဥတ္တရာသင်္ဂံ ကာရာပေတွာ ဘိက္ခူနံ ပါဒေ ဝန္ဒာပေတွာ ဥက္ကုဋိကံ နိသီဒါပေတွာ အဉ္ဇလိံ ပဂ္ဂဏှာပေတွာ ‘ဧဝံ ဝဒေဟီ’တိ ဝတ္တဗ္ဗော—
</Paragraph>

<Paragraph number="403" type="verses" book="vi-maha">
_‘ဗုဒ္ဓံ သရဏံ ဂစ္ဆာမိ,_  
_ဓမ္မံ သရဏံ ဂစ္ဆာမိ,_  
_သံဃံ သရဏံ ဂစ္ဆာမိ._  

</Paragraph>

<Paragraph number="404" type="verses" book="vi-maha">
_ဒုတိယမ္ပိ ဗုဒ္ဓံ သရဏံ ဂစ္ဆာမိ,_  
_ဒုတိယမ္ပိ ဓမ္မံ သရဏံ ဂစ္ဆာမိ,_  
_ဒုတိယမ္ပိ သံဃံ သရဏံ ဂစ္ဆာမိ._  

</Paragraph>

<Paragraph number="405" type="verses" book="vi-maha">
_တတိယမ္ပိ ဗုဒ္ဓံ သရဏံ ဂစ္ဆာမိ,_  
_တတိယမ္ပိ ဓမ္မံ သရဏံ ဂစ္ဆာမိ,_  
_တတိယမ္ပိ သံဃံ သရဏံ ဂစ္ဆာမီ’တိ._  

</Paragraph>

<Paragraph number="406" book="vi-maha">
တေန, ဘိက္ခဝေ, အညတိတ္ထိယပုဗ္ဗေန သံဃံ ဥပသင်္ကမိတွာ ဧကံသံ ဥတ္တရာသင်္ဂံ ကရိတွာ ဘိက္ခူနံ ပါဒေ ဝန္ဒိတွာ ဥက္ကုဋိကံ နိသီဒိတွာ အဉ္ဇလိံ ပဂ္ဂဟေတွာ ဧဝမဿ ဝစနီယော—  ‘အဟံ, ဘန္တေ, အညတိတ္ထိယပုဗ္ဗော ဣမသ္မိံ ဓမ္မဝိနယေ အာကင်္ခါမိ ဥပသမ္ပဒံ. သောဟံ, ဘန္တေ, သံဃံ စတ္တာရော မာသေ ပရိဝါသံ ယာစာမီ’တိ. ဒုတိယမ္ပိ ယာစိတဗ္ဗော. တတိယမ္ပိ ယာစိတဗ္ဗော. ဗျတ္တေန ဘိက္ခုနာ ပဋိဗလေန သံဃော ဉာပေတဗ္ဗော—
</Paragraph>

<Paragraph number="407" book="vi-maha">
‘သုဏာတု မေ, ဘန္တေ, သံဃော. အယံ ဣတ္ထန္နာမော အညတိတ္ထိယပုဗ္ဗော ဣမသ္မိံ ဓမ္မဝိနယေ အာကင်္ခတိ ဥပသမ္ပဒံ. သော သံဃံ စတ္တာရော မာသေ ပရိဝါသံ ယာစတိ. ယဒိ သံဃဿ ပတ္တကလ္လံ သံဃော ဣတ္ထန္နာမဿ အညတိတ္ထိယပုဗ္ဗဿ စတ္တာရော မာသေ ပရိဝါသံ ဒဒေယျ. ဧသာ ဉတ္တိ.
</Paragraph>

<Paragraph number="408" book="vi-maha">
သုဏာတု မေ, ဘန္တေ, သံဃော. အယံ ဣတ္ထန္နာမော အညတိတ္ထိယပုဗ္ဗော ဣမသ္မိံ ဓမ္မဝိနယေ အာကင်္ခတိ ဥပသမ္ပဒံ. သော သံဃံ စတ္တာရော မာသေ ပရိဝါသံ ယာစတိ. သံဃော ဣတ္ထန္နာမဿ အညတိတ္ထိယပုဗ္ဗဿ စတ္တာရော မာသေ ပရိဝါသံ ဒေတိ. ယဿာယသ္မတော ခမတိ ဣတ္ထန္နာမဿ အညတိတ္ထိယပုဗ္ဗဿ စတ္တာရော မာသေ ပရိဝါသဿ ဒါနံ, သော တုဏှဿ; ယဿ နက္ခမတိ, သော ဘာသေယျ.
</Paragraph>

<Paragraph number="409" book="vi-maha">
ဒိန္နော သံဃေန ဣတ္ထန္နာမဿ အညတိတ္ထိယပုဗ္ဗဿ စတ္တာရော မာသေ ပရိဝါသော. ခမတိ သံဃဿ, တသ္မာ တုဏှီ, ဧဝမေတံ ဓာရယာမီ’တိ.
</Paragraph>

</Division>
<Division number="87" book="vi-maha">

<Paragraph number="410" book="vi-maha">
ဧဝံ ခေါ, ဘိက္ခဝေ, အညတိတ္ထိယပုဗ္ဗော အာရာဓကော ဟောတိ, ဧဝံ အနာရာဓကော. ကထဉ္စ, ဘိက္ခဝေ, အညတိတ္ထိယပုဗ္ဗော အနာရာဓကော ဟောတိ? ဣဓ, ဘိက္ခဝေ, အညတိတ္ထိယပုဗ္ဗော အတိကာလေန ဂါမံ ပဝိသတိ, အတိဒိဝါ ပဋိက္ကမတိ. ဧဝမ္ပိ, ဘိက္ခဝေ, အညတိတ္ထိယပုဗ္ဗော အနာရာဓကော ဟောတိ.
</Paragraph>

<Paragraph number="411" book="vi-maha">
ပုန စပရံ, ဘိက္ခဝေ, အညတိတ္ထိယပုဗ္ဗော ဝေသိယာဂေါစရော ဝါ ဟောတိ, ဝိဓဝါဂေါစရော ဝါ ဟောတိ, ထုလ္လကုမာရိကာဂေါစရော ဝါ ဟောတိ, ပဏ္ဍကဂေါစရော ဝါ ဟောတိ, ဘိက္ခုနိဂေါစရော ဝါ ဟောတိ. ဧဝမ္ပိ, ဘိက္ခဝေ, အညတိတ္ထိယပုဗ္ဗော အနာရာဓကော ဟောတိ.
</Paragraph>

<Paragraph number="412" book="vi-maha">
ပုန စပရံ, ဘိက္ခဝေ, အညတိတ္ထိယပုဗ္ဗော ယာနိ တာနိ သဗြဟ္မစာရီနံ ဥစ္စာဝစာနိ ကရဏီယာနိ, တတ္ထ န ဒက္ခော ဟောတိ, န အနလသော, န တတြုပါယာယ ဝီမံသာယ သမန္နာဂတော, န အလံ ကာတုံ, န အလံ သံဝိဓာတုံ. ဧဝမ္ပိ, ဘိက္ခဝေ, အညတိတ္ထိယပုဗ္ဗော အနာရာဓကော ဟောတိ.
</Paragraph>

<Paragraph number="413" book="vi-maha">
ပုန စပရံ, ဘိက္ခဝေ, အညတိတ္ထိယပုဗ္ဗော န တိဗ္ဗစ္ဆန္ဒော ဟောတိ ဥဒ္ဒေသေ, ပရိပုစ္ဆာယ, အဓိသီလေ, အဓိစိတ္တေ, အဓိပညာယ. ဧဝမ္ပိ, ဘိက္ခဝေ, အညတိတ္ထိယပုဗ္ဗော အနာရာဓကော ဟောတိ.
</Paragraph>

<Paragraph number="414" book="vi-maha">
ပုန စပရံ, ဘိက္ခဝေ, အညတိတ္ထိယပုဗ္ဗော ယဿ တိတ္ထာယတနာ သင်္ကန္တော ဟောတိ, တဿ သတ္ထုနော တဿ ဒိဋ္ဌိယာ တဿ ခန္တိယာ တဿ ရုစိယာ တဿ အာဒါယဿ အဝဏ္ဏေ ဘညမာနေ ကုပိတော ဟောတိ အနတ္တမနော အနဘိရဒ္ဓေါ, ဗုဒ္ဓဿ ဝါ ဓမ္မဿ ဝါ သံဃဿ ဝါ အဝဏ္ဏေ ဘညမာနေ အတ္တမနော ဟောတိ ဥဒဂ္ဂေါ အဘိရဒ္ဓေါ. ယဿ ဝါ ပန တိတ္ထာယတနာ သင်္ကန္တော ဟောတိ, တဿ သတ္ထုနော တဿ ဒိဋ္ဌိယာ တဿ ခန္တိယာ တဿ ရုစိယာ တဿ အာဒါယဿ ဝဏ္ဏေ ဘညမာနေ အတ္တမနော ဟောတိ ဥဒဂ္ဂေါ အဘိရဒ္ဓေါ, ဗုဒ္ဓဿ ဝါ ဓမ္မဿ ဝါ သံဃဿ ဝါ ဝဏ္ဏေ ဘညမာနေ ကုပိတော ဟောတိ အနတ္တမနော အနဘိရဒ္ဓေါ. ဣဒံ, ဘိက္ခဝေ, သင်္ဃာတနိကံ အညတိတ္ထိယပုဗ္ဗဿ အနာရာဓနီယသ္မိံ. ဧဝမ္ပိ ခေါ, ဘိက္ခဝေ, အညတိတ္ထိယပုဗ္ဗော အနာရာဓကော ဟောတိ. ဧဝံ အနာရာဓကော ခေါ, ဘိက္ခဝေ, အညတိတ္ထိယပုဗ္ဗော အာဂတော န ဥပသမ္ပာဒေတဗ္ဗော.
</Paragraph>

<Paragraph number="415" book="vi-maha">
ကထဉ္စ, ဘိက္ခဝေ, အညတိတ္ထိယပုဗ္ဗော အာရာဓကော ဟောတိ? ဣဓ, ဘိက္ခဝေ, အညတိတ္ထိယပုဗ္ဗော နာတိကာလေန ဂါမံ ပဝိသတိ နာတိဒိဝါ ပဋိက္ကမတိ. ဧဝမ္ပိ, ဘိက္ခဝေ, အညတိတ္ထိယပုဗ္ဗော အာရာဓကော ဟောတိ.
</Paragraph>

<Paragraph number="416" book="vi-maha">
ပုန စပရံ, ဘိက္ခဝေ, အညတိတ္ထိယပုဗ္ဗော န ဝေသိယာဂေါစရော ဟောတိ, န ဝိဓဝါဂေါစရော ဟောတိ, န ထုလ္လကုမာရိကာဂေါစရော ဟောတိ, န ပဏ္ဍကဂေါစရော ဟောတိ, န ဘိက္ခုနိဂေါစရော ဟောတိ. ဧဝမ္ပိ, ဘိက္ခဝေ, အညတိတ္ထိယပုဗ္ဗော အာရာဓကော ဟောတိ.
</Paragraph>

<Paragraph number="417" book="vi-maha">
ပုန စပရံ, ဘိက္ခဝေ, အညတိတ္ထိယပုဗ္ဗော ယာနိ တာနိ သဗြဟ္မစာရီနံ ဥစ္စာဝစာနိ ကရဏီယာနိ, တတ္ထ ဒက္ခော ဟောတိ, အနလသော, တတြုပါယာယ ဝီမံသာယ သမန္နာဂတော, အလံ ကာတုံ, အလံ သံဝိဓာတုံ. ဧဝမ္ပိ, ဘိက္ခဝေ, အညတိတ္ထိယပုဗ္ဗော အာရာဓကော ဟောတိ.
</Paragraph>

<Paragraph number="418" book="vi-maha">
ပုန စပရံ, ဘိက္ခဝေ, အညတိတ္ထိယပုဗ္ဗော တိဗ္ဗစ္ဆန္ဒော ဟောတိ ဥဒ္ဒေသေ, ပရိပုစ္ဆာယ, အဓိသီလေ, အဓိစိတ္တေ, အဓိပညာယ. ဧဝမ္ပိ, ဘိက္ခဝေ, အညတိတ္ထိယပုဗ္ဗော အာရာဓကော ဟောတိ.
</Paragraph>

<Paragraph number="419" book="vi-maha">
ပုန စပရံ, ဘိက္ခဝေ, အညတိတ္ထိယပုဗ္ဗော ယဿ တိတ္ထာယတနာ သင်္ကန္တော ဟောတိ, တဿ သတ္ထုနော တဿ ဒိဋ္ဌိယာ တဿ ခန္တိယာ တဿ ရုစိယာ တဿ အာဒါယဿ အဝဏ္ဏေ ဘညမာနေ အတ္တမနော ဟောတိ ဥဒဂ္ဂေါ အဘိရဒ္ဓေါ, ဗုဒ္ဓဿ ဝါ ဓမ္မဿ ဝါ သံဃဿ ဝါ အဝဏ္ဏေ ဘညမာနေ ကုပိတော ဟောတိ အနတ္တမနော အနဘိရဒ္ဓေါ. ယဿ ဝါ ပန တိတ္ထာယတနာ သင်္ကန္တော ဟောတိ, တဿ သတ္ထုနော တဿ ဒိဋ္ဌိယာ တဿ ခန္တိယာ တဿ ရုစိယာ တဿ အာဒါယဿ ဝဏ္ဏေ ဘညမာနေ ကုပိတော ဟောတိ အနတ္တမနော အနဘိရဒ္ဓေါ, ဗုဒ္ဓဿ ဝါ ဓမ္မဿ ဝါ သံဃဿ ဝါ ဝဏ္ဏေ ဘညမာနေ အတ္တမနော ဟောတိ ဥဒဂ္ဂေါ အဘိရဒ္ဓေါ. ဣဒံ, ဘိက္ခဝေ, သင်္ဃာတနိကံ အညတိတ္ထိယပုဗ္ဗဿ အာရာဓနီယသ္မိံ. ဧဝမ္ပိ ခေါ, ဘိက္ခဝေ, အညတိတ္ထိယပုဗ္ဗော အာရာဓကော ဟောတိ. ဧဝံ အာရာဓကော ခေါ, ဘိက္ခဝေ, အညတိတ္ထိယပုဗ္ဗော အာဂတော ဥပသမ္ပာဒေတဗ္ဗော.
</Paragraph>

<Paragraph number="420" book="vi-maha">
သစေ, ဘိက္ခဝေ, အညတိတ္ထိယပုဗ္ဗော နဂ္ဂေါ အာဂစ္ဆတိ, ဥပဇ္ဈာယမူလကံ စီဝရံ ပရိယေသိတဗ္ဗံ. သစေ အစ္ဆိန္နကေသော အာဂစ္ဆတိ, သံဃော အပလောကေတဗ္ဗော ဘဏ္ဍုကမ္မာယ. ယေ တေ, ဘိက္ခဝေ, အဂ္ဂိကာ ဇဋိလကာ, တေ အာဂတာ ဥပသမ္ပာဒေတဗ္ဗာ, န တေသံ ပရိဝါသော ဒါတဗ္ဗော. တံ ကိဿ ဟေတု? ကမ္မဝါဒိနော ဧတေ, ဘိက္ခဝေ, ကိရိယဝါဒိနော. သစေ, ဘိက္ခဝေ, ဇာတိယာ သာကိယော အညတိတ္ထိယပုဗ္ဗော အာဂစ္ဆတိ, သော အာဂတော ဥပသမ္ပာဒေတဗ္ဗော, န တဿ ပရိဝါသော ဒါတဗ္ဗော. ဣမာဟံ, ဘိက္ခဝေ, ဉာတီနံ အာဝေဏိကံ ပရိဟာရံ ဒမ္မီ”တိ.

</Paragraph>
</Division>

<Paragraph number="421" type="center" book="vi-maha">
အညတိတ္ထိယပုဗ္ဗကထာ နိဋ္ဌိတာ.

  
သတ္တမော ဘာဏဝါရော.
</Paragraph>