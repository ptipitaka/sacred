---
title: 1.48 ထေယျသံဝါသကဝတ္ထု
tableOfContents: false
sidebar:
  order: 48
type: tipitaka
basket: vi
book: vi-maha
review:
  current: review
  updated: '2025-10-20T19:42:01.985565'
  updated_by: ''
  notes: ''
  history:
  - state: review
    date: '2025-10-20T19:42:01.985565'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<DynamicBreadcrumb />


<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<Division number="110" book="vi-maha" e="ch" v="3" p="120">

<Paragraph number="483" book="vi-maha">
တေန ခေါ ပန သမယေန အညတရော ပုရာဏကုလပုတ္တော ခီဏကောလညော သုခုမာလော ဟောတိ. အထ ခေါ တဿ ပုရာဏကုလပုတ္တဿ ခီဏကောလညဿ ဧတဒဟောသိ—  “အဟံ ခေါ သုခုမာလော, န ပဋိဗလော အနဓိဂတံ ဝါ ဘောဂံ အဓိဂန္တုံ, အဓိဂတံ ဝါ ဘောဂံ ဖာတိံ ကာတုံ. ကေန နု ခေါ အဟံ ဥပါယေန သုခဉ္စ ဇီဝေယျံ, န စ ကိလမေယျန်”တိ? အထ ခေါ တဿ ပုရာဏကုလပုတ္တဿ ခီဏကောလညဿ ဧတဒဟောသိ—  “ဣမေ ခေါ သမဏာ သကျပုတ္တိယာ သုခသီလာ သုခသမာစာရာ, သုဘောဇနာနိ ဘုဉ္ဇိတွာ နိဝါတေသု သယနေသု သယန္တိ. ယန္နူနာဟံ သာမံ ပတ္တစီဝရံ ပဋိယာဒေတွာ ကေသမဿုံ ဩဟာရေတွာ ကာသာယာနိ ဝတ္ထာနိ အစ္ဆာဒေတွာ အာရာမံ ဂန္တွာ ဘိက္ခူဟိ သဒ္ဓိံ သံဝသေယျန်”တိ. အထ ခေါ သော ပုရာဏကုလပုတ္တော ခီဏကောလညော သာမံ ပတ္တစီဝရံ ပဋိယာဒေတွာ ကေသမဿုံ ဩဟာရေတွာ ကာသာယာနိ ဝတ္ထာနိ အစ္ဆာဒေတွာ အာရာမံ ဂန္တွာ ဘိက္ခူ အဘိဝါဒေတိ. ဘိက္ခူ ဧဝမာဟံသု—  “ကတိဝဿောသိ တွံ, အာဝုသော”တိ? “ကိံ ဧတံ, အာဝုသော, ကတိဝဿော နာမာ”တိ? “ကော ပန တေ, အာဝုသော, ဥပဇ္ဈာယော”တိ? “ကိံ ဧတံ, အာဝုသော, ဥပဇ္ဈာယော နာမာ”တိ? ဘိက္ခူ အာယသ္မန္တံ ဥပါလိံ ဧတဒဝေါစုံ—  “ဣင်္ဃာဝုသော ဥပါလိ, ဣမံ ပဗ္ဗဇိတံ အနုယုဉ္ဇာဟီ”တိ. အထ ခေါ သော ပုရာဏကုလပုတ္တော ခီဏကောလညော အာယသ္မတာ ဥပါလိနာ အနုယုဉ္ဇီယမာနော ဧတမတ္ထံ အာရောစေသိ. အာယသ္မာ ဥပါလိ ဘိက္ခူနံ ဧတမတ္ထံ အာရောစေသိ. ဘိက္ခူ ဘဂဝတော ဧတမတ္ထံ အာရောစေသုံ. “ထေယျသံဝါသကော, ဘိက္ခဝေ, အနုပသမ္ပန္နော န ဥပသမ္ပာဒေတဗ္ဗော, ဥပသမ္ပန္နော နာသေတဗ္ဗောတိ. တိတ္ထိယပက္ကန္တကော, ဘိက္ခဝေ, အနုပသမ္ပန္နော န ဥပသမ္ပာဒေတဗ္ဗော, ဥပသမ္ပန္နော နာသေတဗ္ဗော”တိ. (2–3)
</Paragraph>
</Division>