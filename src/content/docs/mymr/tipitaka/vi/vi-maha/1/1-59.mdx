---
title: 1.59 ဂမိကာဒိနိဿယဝတ္ထု
tableOfContents: false
sidebar:
  order: 59
type: tipitaka
basket: vi
book: vi-maha
review:
  current: review
  updated: '2025-10-22T11:23:41.010430'
  updated_by: ''
  notes: ''
  history:
  - state: review
    date: '2025-10-22T11:23:41.010430'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="121" book="vi-maha" e="ch" v="3" p="128">

<Paragraph number="507" book="vi-maha">
တေန ခေါ ပန သမယေန အညတရော ဘိက္ခု ကောသလေသု ဇနပဒေ အဒ္ဓါနမဂ္ဂပ္ပဋိပန္နော ဟောတိ. အထ ခေါ တဿ ဘိက္ခုနော ဧတဒဟောသိ—  “ဘဂဝတာ ပညတ္တံ—  ‘န အနိဿိတေန ဝတ္ထဗ္ဗန်’တိ. အဟဉ္စမှိ နိဿယကရဏီယော အဒ္ဓါနမဂ္ဂပ္ပဋိပန္နော, ကထံ နု ခေါ မယာ ပဋိပဇ္ဇိတဗ္ဗန်”တိ? ဘဂဝတော ဧတမတ္ထံ အာရောစေသုံ. “အနုဇာနာမိ, ဘိက္ခဝေ, အဒ္ဓါနမဂ္ဂပ္ပဋိပန္နေန ဘိက္ခုနာ နိဿယံ အလဘမာနေန အနိဿိတေန ဝတ္ထုန်”တိ.
</Paragraph>

<Paragraph number="508" book="vi-maha">
တေန ခေါ ပန သမယေန ဒွေ ဘိက္ခူ ကောသလေသု ဇနပဒေ အဒ္ဓါနမဂ္ဂပ္ပဋိပန္နာ ဟောန္တိ. တေ အညတရံ အာဝါသံ ဥပဂစ္ဆိံသု. တတ္ထ ဧကော ဘိက္ခု ဂိလာနော ဟောတိ. အထ ခေါ တဿ ဂိလာနဿ ဘိက္ခုနော ဧတဒဟောသိ—  “ဘဂဝတာ ပညတ္တံ—  ‘န အနိဿိတေန ဝတ္ထဗ္ဗန်’တိ. အဟဉ္စမှိ နိဿယကရဏီယော ဂိလာနော, ကထံ နု ခေါ မယာ ပဋိပဇ္ဇိတဗ္ဗန်”တိ? ဘဂဝတော ဧတမတ္ထံ အာရောစေသုံ. “အနုဇာနာမိ, ဘိက္ခဝေ, ဂိလာနေန ဘိက္ခုနာ နိဿယံ အလဘမာနေန အနိဿိတေန ဝတ္ထုန်”တိ.
</Paragraph>

<Paragraph number="509" book="vi-maha">
အထ ခေါ တဿ ဂိလာနုပဋ္ဌာကဿ ဘိက္ခုနော ဧတဒဟောသိ—  “ဘဂဝတာ ပညတ္တံ—  ‘န အနိဿိတေန ဝတ္ထဗ္ဗန်’တိ. အဟဉ္စမှိ နိဿယကရဏီယော, အယဉ္စ ဘိက္ခု ဂိလာနော, ကထံ နု ခေါ မယာ ပဋိပဇ္ဇိတဗ္ဗန်”တိ? ဘဂဝတော ဧတမတ္ထံ အာရောစေသုံ. “အနုဇာနာမိ, ဘိက္ခဝေ, ဂိလာနုပဋ္ဌာကေန ဘိက္ခုနာ နိဿယံ အလဘမာနေန ယာစိယမာနေန အနိဿိတေန ဝတ္ထုန်”တိ.
</Paragraph>

<Paragraph number="510" book="vi-maha">
တေန ခေါ ပန သမယေန အညတရော ဘိက္ခု အရညေ ဝိဟရတိ. တဿ စ တသ္မိံ သေနာသနေ ဖာသု ဟောတိ. အထ ခေါ တဿ ဘိက္ခုနော ဧတဒဟောသိ—  “ဘဂဝတာ ပညတ္တံ—  ‘န အနိဿိတေန ဝတ္ထဗ္ဗန်’တိ. အဟဉ္စမှိ နိဿယကရဏီယော အရညေ ဝိဟရာမိ, မယှဉ္စ ဣမသ္မိံ သေနာသနေ ဖာသု ဟောတိ, ကထံ နု ခေါ မယာ ပဋိပဇ္ဇိတဗ္ဗန်”တိ? ဘဂဝတော ဧတမတ္ထံ အာရောစေသုံ. “အနုဇာနာမိ, ဘိက္ခဝေ, အာရညိကေန ဘိက္ခုနာ ဖာသုဝိဟာရံ သလ္လက္ခေန္တေန နိဿယံ အလဘမာနေန အနိဿိတေန ဝတ္ထုံ—  ယဒါ ပတိရူပေါ နိဿယဒါယကော အာဂစ္ဆိဿတိ, တဒါ တဿ နိဿာယ ဝသိဿာမီ”တိ.
</Paragraph>
</Division>