---
title: 1.66 အာပတ္တိယာအဒဿနေဥက္ခိတ္တကဝတ္ထု
tableOfContents: false
sidebar:
  order: 66
type: tipitaka
basket: vi
book: vi-maha
review:
  current: review
  updated: '2025-10-20T19:42:02.047192'
  updated_by: ''
  notes: ''
  history:
  - state: review
    date: '2025-10-20T19:42:02.047192'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<DynamicBreadcrumb />


<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<Division number="130" book="vi-maha" e="ch" v="3" p="135">

<Paragraph number="545" book="vi-maha">
တေန ခေါ ပန သမယေန အညတရော ဘိက္ခု အာပတ္တိယာ အဒဿနေ ဥက္ခိတ္တကော ဝိဗ္ဘမိ. သော ပုန ပစ္စာဂန္တွာ ဘိက္ခူ ဥပသမ္ပဒံ ယာစိ. ဘဂဝတော ဧတမတ္ထံ အာရောစေသုံ.
</Paragraph>

<Paragraph number="546" book="vi-maha">
“ဣဓ ပန, ဘိက္ခဝေ, ဘိက္ခု အာပတ္တိယာ အဒဿနေ ဥက္ခိတ္တကော ဝိဗ္ဘမတိ. သော ပုန ပစ္စာဂန္တွာ ဘိက္ခူ ဥပသမ္ပဒံ ယာစတိ. သော ဧဝမဿ ဝစနီယော—  ‘ပဿိဿသိ တံ အာပတ္တိန်’တိ? သစာဟံ ပဿိဿာမီတိ, ပဗ္ဗာဇေတဗ္ဗော. သစာဟံ န ပဿိဿာမီတိ, န ပဗ္ဗာဇေတဗ္ဗော. ပဗ္ဗာဇေတွာ ဝတ္တဗ္ဗော—  ‘ပဿိဿသိ တံ အာပတ္တိန်’တိ? သစာဟံ ပဿိဿာမီတိ, ဥပသမ္ပာဒေတဗ္ဗော. သစာဟံ န ပဿိဿာမီတိ, န ဥပသမ္ပာဒေတဗ္ဗော. ဥပသမ္ပာဒေတွာ ဝတ္တဗ္ဗော—  ‘ပဿိဿသိ တံ အာပတ္တိန်’တိ? သစာဟံ ပဿိဿာမီတိ, ဩသာရေတဗ္ဗော. သစာဟံ န ပဿိဿာမီတိ, န ဩသာရေတဗ္ဗော. ဩသာရေတွာ ဝတ္တဗ္ဗော—  ‘ပဿသိ တံ အာပတ္တိန်’တိ? သစေ ပဿတိ, ဣစ္စေတံ ကုသလံ. နော စေ ပဿတိ, လဗ္ဘမာနာယ သာမဂ္ဂိယာ ပုန ဥက္ခိပိတဗ္ဗော. အလဗ္ဘမာနာယ သာမဂ္ဂိယာ အနာပတ္တိ သမ္ဘောဂေ သံဝါသေ.
</Paragraph>

<Paragraph number="547" book="vi-maha">
ဣဓ ပန, ဘိက္ခဝေ, ဘိက္ခု အာပတ္တိယာ အပ္ပဋိကမ္မေ ဥက္ခိတ္တကော ဝိဗ္ဘမတိ. သော ပုန ပစ္စာဂန္တွာ ဘိက္ခူ ဥပသမ္ပဒံ ယာစတိ. သော ဧဝမဿ ဝစနီယော—  ‘ပဋိကရိဿသိ တံ အာပတ္တိန်’တိ? သစာဟံ ပဋိကရိဿာမီတိ, ပဗ္ဗာဇေတဗ္ဗော. သစာဟံ န ပဋိကရိဿာမီတိ, န ပဗ္ဗာဇေတဗ္ဗော. ပဗ္ဗာဇေတွာ ဝတ္တဗ္ဗော—  ‘ပဋိကရိဿသိ တံ အာပတ္တိန်’တိ? သစာဟံ ပဋိကရိဿာမီတိ, ဥပသမ္ပာဒေတဗ္ဗော. သစာဟံ န ပဋိကရိဿာမီတိ, န ဥပသမ္ပာဒေတဗ္ဗော. ဥပသမ္ပာဒေတွာ ဝတ္တဗ္ဗော—  ‘ပဋိကရိဿသိ တံ အာပတ္တိန်’တိ? သစာဟံ ပဋိကရိဿာမီတိ, ဩသာရေတဗ္ဗော. သစာဟံ န ပဋိကရိဿာမီတိ, န ဩသာရေတဗ္ဗော. ဩသာရေတွာ ဝတ္တဗ္ဗော—  ‘ပဋိကရောဟိ တံ အာပတ္တိန်’တိ. သစေ ပဋိကရောတိ, ဣစ္စေတံ ကုသလံ. နော စေ ပဋိကရောတိ လဗ္ဘမာနာယ သာမဂ္ဂိယာ ပုန ဥက္ခိပိတဗ္ဗော. အလဗ္ဘမာနာယ သာမဂ္ဂိယာ အနာပတ္တိ သမ္ဘောဂေ သံဝါသေ.
</Paragraph>

<Paragraph number="548" book="vi-maha">
ဣဓ ပန, ဘိက္ခဝေ, ဘိက္ခု ပါပိကာယ ဒိဋ္ဌိယာ အပ္ပဋိနိဿဂ္ဂေ ဥက္ခိတ္တကော ဝိဗ္ဘမတိ. သော ပုန ပစ္စာဂန္တွာ ဘိက္ခူ ဥပသမ္ပဒံ ယာစတိ. သော ဧဝမဿ ဝစနီယော—  ‘ပဋိနိဿဇ္ဇိဿသိ တံ ပါပိကံ ဒိဋ္ဌိန်’တိ? သစာဟံ ပဋိနိဿဇ္ဇိဿာမီတိ, ပဗ္ဗာဇေတဗ္ဗော. သစာဟံ န ပဋိနိဿဇ္ဇိဿာမီတိ, န ပဗ္ဗာဇေတဗ္ဗော. ပဗ္ဗာဇေတွာ ဝတ္တဗ္ဗော—  ‘ပဋိနိဿဇ္ဇိဿသိ တံ ပါပိကံ ဒိဋ္ဌိန်’တိ? သစာဟံ ပဋိနိဿဇ္ဇိဿာမီတိ, ဥပသမ္ပာဒေတဗ္ဗော. သစာဟံ န ပဋိနိဿဇ္ဇိဿာမီတိ, န ဥပသမ္ပာဒေတဗ္ဗော. ဥပသမ္ပာဒေတွာ ဝတ္တဗ္ဗော—  ‘ပဋိနိဿဇ္ဇိဿသိ တံ ပါပိကံ ဒိဋ္ဌိန်’တိ? သစာဟံ ပဋိနိဿဇ္ဇိဿာမီတိ, ဩသာရေတဗ္ဗော. သစာဟံ န ပဋိနိဿဇ္ဇိဿာမီတိ, န ဩသာရေတဗ္ဗော. ဩသာရေတွာ ဝတ္တဗ္ဗော—  ‘ပဋိနိဿဇ္ဇေဟိ တံ ပါပိကံ ဒိဋ္ဌိန်’တိ. သစေ ပဋိနိဿဇ္ဇတိ, ဣစ္စေတံ ကုသလံ. နော စေ ပဋိနိဿဇ္ဇတိ, လဗ္ဘမာနာယ သာမဂ္ဂိယာ ပုန ဥက္ခိပိတဗ္ဗော. အလဗ္ဘမာနာယ သာမဂ္ဂိယာ အနာပတ္တိ သမ္ဘောဂေ သံဝါသေ”တိ.

</Paragraph>
</Division>

<Paragraph number="549" type="center" book="vi-maha">
မဟာခန္ဓကော ပဌမော.



</Paragraph>

<Paragraph number="550" type="center" book="vi-maha">
တဿုဒ္ဒါနံ


</Paragraph>

<Division number="131" book="vi-maha" e="ch" v="3" p="136">

<Paragraph number="551" type="verses" book="vi-maha">
_ဝိနယမှိ မဟတ္ထေသု,_  
_ပေသလာနံ သုခါဝဟေ;_  
_နိဂ္ဂဟာနဉ္စ ပါပိစ္ဆေ,_  
_လဇ္ဇီနံ ပဂ္ဂဟေသု စ._  

</Paragraph>

<Paragraph number="552" type="verses" book="vi-maha">
_သာသနာဓာရဏေ စေဝ,_  
_သဗ္ဗညုဇိနဂေါစရေ;_  
_အနညဝိသယေ ခေမေ,_  
_သုပညတ္တေ အသံသယေ._  

</Paragraph>

<Paragraph number="553" type="verses" book="vi-maha">
_ခန္ဓကေ ဝိနယေ စေဝ,_  
_ပရိဝါရေ စ မာတိကေ;_  
_ယထာတ္ထကာရီ ကုသလော,_  
_ပဋိပဇ္ဇတိ ယောနိသော._  

</Paragraph>

<Paragraph number="554" type="verses" book="vi-maha">
_ယော ဂဝံ န ဝိဇာနာတိ,_  
_န သော ရက္ခတိ ဂေါဂဏံ;_  
_ဧဝံ သီလံ အဇာနန္တော,_  
_ကိံ သော ရက္ခေယျ သံဝရံ._  

</Paragraph>

<Paragraph number="555" type="verses" book="vi-maha">
_ပမုဋ္ဌမှိ စ သုတ္တန္တေ,_  
_အဘိဓမ္မေ စ တာဝဒေ;_  
_ဝိနယေ အဝိနဋ္ဌမှိ,_  
_ပုန တိဋ္ဌတိ သာသနံ._  

</Paragraph>

<Paragraph number="556" type="verses" book="vi-maha">
_တသ္မာ သင်္ဂါဟဏာဟေတုံ,_  
ဥဒ္ဒါနံ အနုပုဗ္ဗသော;_  
_ပဝက္ခာမိ ယထာဉာယံ,_  
_သုဏာထ မမ ဘာသတော._  

</Paragraph>

<Paragraph number="557" type="verses" book="vi-maha">
_ဝတ္ထု နိဒါနံ အာပတ္တိ,_  
_နယာ ပေယျာလမေဝ စ;_  
_ဒုက္ကရံ တံ အသေသေတုံ,_  
_နယတော တံ ဝိဇာနထာတိ._  

</Paragraph>

<Paragraph number="558" type="verses" book="vi-maha">
_ဗောဓိ ရာဇာယတနဉ္စ,_  
_အဇပါလော သဟမ္ပတိ;_  
_ဗြဟ္မာ အာဠာရော ဥဒကော,_  
_ဘိက္ခု စ ဥပကော ဣသိ._  

</Paragraph>

<Paragraph number="559" type="verses" book="vi-maha">
_ကောဏ္ဍညော ဝပ္ပေါ ဘဒ္ဒိယော,_  
_မဟာနာမော စ အဿဇိ;_  
_ယသော စတ္တာရော ပညာသ,_  
_သဗ္ဗေ ပေသေသိ သော ဒိသာ._  

</Paragraph>

<Paragraph number="560" type="verses" book="vi-maha">
_ဝတ္ထု မာရေဟိ တိံသာ စ,_  
ဥရုဝေလံ တယော ဇဋီ;_  
_အဂျာဂါရံ မဟာရာဇာ,_  
_သက္ကော ဗြဟ္မာ စ ကေဝလာ._  

</Paragraph>

<Paragraph number="561" type="verses" book="vi-maha">
_ပံသုကူလံ ပေါက္ခရဏီ,_  
_သိလာ စ ကကုဓော သိလာ;_  
_ဇမ္ဗု အမ္ဗော စ အာမလော,_  
_ပါရိပုပ္ဖဉ္စ အာဟရိ._  

</Paragraph>

<Paragraph number="562" type="verses" book="vi-maha">
_ဖာလိယန္တု ဥဇ္ဇလန္တု,_  
_ဝိဇ္ဈာယန္တု စ ကဿပ;_  
_နိမုဇ္ဇန္တိ မုခီ မေဃော,_  
_ဂယာ လဋ္ဌိ စ မာဂဓော._  

</Paragraph>

<Paragraph number="563" type="verses" book="vi-maha">
ဥပတိဿော ကောလိတော စ,_  
_အဘိညာတာ စ ပဗ္ဗဇုံ;_  
_ဒုန္နိဝတ္ထာ ပဏာမနာ,_  
_ကိသော လူခေါ စ ဗြာဟ္မဏော._  

</Paragraph>

<Paragraph number="564" type="verses" book="vi-maha">
_အနာစာရံ အာစရတိ,_  
ဥဒရံ မာဏဝေါ ဂဏော;_  
_ဝဿံ ဗာလေဟိ ပက္ကန္တော,_  
_ဒသ ဝဿာနိ နိဿယော._  

</Paragraph>

<Paragraph number="565" type="verses" book="vi-maha">
_န ဝတ္တန္တိ ပဏာမေတုံ,_  
_ဗာလာ ပဿဒ္ဓိ ပဉ္စ ဆ;_  
_ယော သော အညော စ နဂ္ဂေါ စ,_  
_အစ္ဆိန္နဇဋိလသာကိယော._  

</Paragraph>

<Paragraph number="566" type="verses" book="vi-maha">
_မဂဓေသု ပဉ္စာဗာဓာ,_  
_ဧကော ရာဇာ စ အင်္ဂုလိ;_  
_မာဂဓော စ အနုညာသိ,_  
_ကာရာ လိခိ ကသာဟတော._  

</Paragraph>

<Paragraph number="567" type="verses" book="vi-maha">
_လက္ခဏာ ဣဏာ ဒါသော စ,_  
_ဘဏ္ဍုကော ဥပါလိ အဟိ;_  
_သဒ္ဓံ ကုလံ ကဏ္ဋကော စ,_  
_အာဟုန္ဒရိကမေဝ စ._  

</Paragraph>

<Paragraph number="568" type="verses" book="vi-maha">
_ဝတ္ထုမှိ ဒါရကော သိက္ခာ,_  
_ဝိဟရန္တိ စ ကိံ နု ခေါ;_  
_သဗ္ဗံ မုခံ ဥပဇ္ဈာယေ,_  
_အပလာဠန ကဏ္ဋကော._  

</Paragraph>

<Paragraph number="569" type="verses" book="vi-maha">
_ပဏ္ဍကော ထေယျပက္ကန္တော,_  
_အဟိ စ မာတရီ ပိတာ;_  
_အရဟန္တဘိက္ခုနီဘေဒါ,_  
_ရုဟိရေန စ ဗျဉ္ဇနံ._  

</Paragraph>

<Paragraph number="570" type="verses" book="vi-maha">
_အနုပဇ္ဈာယသံဃေန,_  
_ဂဏပဏ္ဍကပတ္တကော;_  
_အစီဝရံ တဒုဘယံ,_  
_ယာစိတေနပိ ယေ တယော._  

</Paragraph>

<Paragraph number="571" type="verses" book="vi-maha">
_ဟတ္ထာ ပါဒါ ဟတ္ထပါဒါ,_  
_ကဏ္ဏာ နာသာ တဒူဘယံ;_  
_အင်္ဂုလိအဠကဏ္ဍရံ,_  
_ဖဏံ ခုဇ္ဇဉ္စ ဝါမနံ._  

</Paragraph>

<Paragraph number="572" type="verses" book="vi-maha">
_ဂလဂဏ္ဍီ လက္ခဏာ စေဝ,_  
_ကသာ လိခိတသီပဒီ;_  
_ပါပပရိသဒူသီ စ,_  
_ကာဏံ ကုဏိ တထေဝ စ._  

</Paragraph>

<Paragraph number="573" type="verses" book="vi-maha">
_ခဉ္ဇံ ပက္ခဟတဉ္စေဝ,_  
_သစ္ဆိန္နဲရိယာပထံ;_  
_ဇရာန္ဓမူဂဗဓိရံ,_  
_အန္ဓမူဂဉ္စ ယံ တဟိံ._  

</Paragraph>

<Paragraph number="574" type="verses" book="vi-maha">
_အန္ဓဗဓိရံ ယံ ဝုတ္တံ,_  
_မူဂဗဓိရမေဝ စ;_  
_အန္ဓမူဂဗဓိရဉ္စ,_  
_အလဇ္ဇီနဉ္စ နိဿယံ._  

</Paragraph>

<Paragraph number="575" type="verses" book="vi-maha">
_ဝတ္ထဗ္ဗဉ္စ တထာဒ္ဓါနံ,_  
_ယာစမာနေန လက္ခဏာ;_  
_အာဂစ္ဆတု ဝိဝဒန္တိ,_  
_ဧကုပဇ္ဈာယေန ကဿပေါ._  

</Paragraph>

<Paragraph number="576" type="verses" book="vi-maha">
_ဒိဿန္တိ ဥပသမ္ပန္နာ,_  
_အာဗာဓေဟိ စ ပီဠိတာ;_  
_အနနုသိဋ္ဌာ ဝိတ္ထေန္တိ,_  
_တတ္ထေဝ အနုသာသနာ._  

</Paragraph>

<Paragraph number="577" type="verses" book="vi-maha">
_သံဃေပိ စ အထော ဗာလာ,_  
_အသမ္မတာ စ ဧကတော;_  
ဥလ္လုမ္ပတုပသမ္ပဒါ,_  
_နိဿယော ဧကကော တယောတိ._  


</Paragraph>
</Division>

<Paragraph number="578" type="center" book="vi-maha">
ဣမမှိ ခန္ဓကေ ဝတ္ထူနိ ဧကသတဉ္စ ဒွါသတ္တတိ.



</Paragraph>

<Paragraph number="579" type="center" book="vi-maha">
မဟာခန္ဓကော နိဋ္ဌိတော.
</Paragraph>