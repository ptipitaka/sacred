---
title: "1.2 အဇပါလကထာ"
tableOfContents: false
sidebar:
  order: 2
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="4" book="vi-maha" e="ch" v="3" p="3">

<Paragraph number="14" book="vi-maha">
အထ ခေါ ဘဂဝါ သတ္တာဟဿ အစ္စယေန တမှာ သမာဓိမှာ ဝုဋ္ဌဟိတွာ ဗောဓိရုက္ခမူလာ ယေန အဇပါလနိဂြေါဓော တေနုပသင်္ကမိ, ဥပသင်္ကမိတွာ အဇပါလနိဂြေါဓမူလေ သတ္တာဟံ ဧကပလ္လင်္ကေန နိသီဒိ ဝိမုတ္တိသုခပဋိသံဝေဒီ. အထ ခေါ အညတရော ဟုံဟုင်္ကဇာတိကော ဗြာဟ္မဏော ယေန ဘဂဝါ တေနုပသင်္ကမိ. ဥပသင်္ကမိတွာ ဘဂဝတာ သဒ္ဓိံ သမ္မောဒိ. သမ္မောဒနီယံ ကထံ သာရဏီယံ ဝီတိသာရေတွာ ဧကမန္တံ အဋ္ဌာသိ. ဧကမန္တံ ဌိတော ခေါ သော ဗြာဟ္မဏော ဘဂဝန္တံ ဧတဒဝေါစ—  “ကိတ္တာဝတာ နု ခေါ, ဘော ဂေါတမ, ဗြာဟ္မဏော ဟောတိ, ကတမေ စ ပန ဗြာဟ္မဏကရဏာ ဓမ္မာ”တိ? အထ ခေါ ဘဂဝါ ဧတမတ္ထံ ဝိဒိတွာ တာယံ ဝေလာယံ ဣမံ ဥဒါနံ ဥဒါနေသိ—
</Paragraph>

<Paragraph number="15" type="verses" book="vi-maha">
_“ယော ဗြာဟ္မဏော ဗာဟိတပါပဓမ္မော,_  
_နိဟုံဟုင်္ကော နိက္ကသာဝေါ ယတတ္တော;_  
_ဝေဒန္တဂူ ဝုသိတဗြဟ္မစရိယော,_  
_ဓမ္မေန သော ဗြဟ္မဝါဒံ ဝဒေယျ;_  
_ယဿုဿဒါ နတ္ထိ ကုဟိဉ္စိ လောကေ”တိ._  


</Paragraph>
</Division>

<Paragraph number="16" type="center" book="vi-maha">
အဇပါလကထာ နိဋ္ဌိတာ.
</Paragraph>