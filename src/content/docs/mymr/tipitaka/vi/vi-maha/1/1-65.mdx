---
title: 1.65 စတ္တာရိအကရဏီယ
tableOfContents: false
sidebar:
  order: 65
type: tipitaka
basket: vi
book: vi-maha
review:
  current: review
  updated: '2025-10-27T21:49:52.615601'
  updated_by: ''
  notes: ''
  history:
  - state: review
    date: '2025-10-27T21:49:52.615601'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="129" book="vi-maha" e="ch" v="3" p="134">

<Paragraph number="539" book="vi-maha">
တေန ခေါ ပန သမယေန ဘိက္ခူ အညတရံ ဘိက္ခုံ ဥပသမ္ပာဒေတွာ ဧကကံ ဩဟာယ ပက္ကမိံသု. သော ပစ္ဆာ ဧကကောဝ အာဂစ္ဆန္တော အန္တရာမဂ္ဂေ ပုရာဏဒုတိယိကာယ သမာဂဉ္ဆိ. သာ ဧဝမာဟ—  “ကိံ ဒါနိ ပဗ္ဗဇိတောသီ”တိ? “အာမ ပဗ္ဗဇိတောမှီ”တိ. “ဒုလ္လဘော ခေါ ပဗ္ဗဇိတာနံ မေထုနော ဓမ္မော; ဧဟိ, မေထုနံ ဓမ္မံ ပဋိသေဝါ”တိ. သော တဿာ မေထုနံ ဓမ္မံ ပဋိသေဝိတွာ စိရေန အဂမာသိ. ဘိက္ခူ ဧဝမာဟံသု—  “ကိဿ တွံ, အာဝုသော, ဧဝံ စိရံ အကာသီ”တိ? အထ ခေါ သော ဘိက္ခု ဘိက္ခူနံ ဧတမတ္ထံ အာရောစေသိ. ဘိက္ခူ ဘဂဝတော ဧတမတ္ထံ အာရောစေသုံ. “အနုဇာနာမိ, ဘိက္ခဝေ, ဥပသမ္ပာဒေတွာ ဒုတိယံ ဒါတုံ, စတ္တာရိ စ အကရဏီယာနိ အာစိက္ခိတုံ—
</Paragraph>

<Paragraph number="540" book="vi-maha">
ဥပသမ္ပန္နေန ဘိက္ခုနာ မေထုနော ဓမ္မော န ပဋိသေဝိတဗ္ဗော, အန္တမသော တိရစ္ဆာနဂတာယပိ. ယော ဘိက္ခု မေထုနံ ဓမ္မံ ပဋိသေဝတိ, အဿမဏော ဟောတိ အသကျပုတ္တိယော. သေယျထာပိ နာမ ပုရိသော သီသစ္ဆိန္နော အဘဗ္ဗော တေန သရီရဗန္ဓနေန ဇီဝိတုံ; ဧဝမေဝ ဘိက္ခု မေထုနံ ဓမ္မံ ပဋိသေဝိတွာ အဿမဏော ဟောတိ အသကျပုတ္တိယော. တံ တေ ယာဝဇီဝံ အကရဏီယံ. (1)
</Paragraph>

<Paragraph number="541" book="vi-maha">
ဥပသမ္ပန္နေန ဘိက္ခုနာ အဒိန္နံ ထေယျသင်္ခါတံ န အာဒါတဗ္ဗံ, အန္တမသော တိဏသလာကံ ဥပါဒါယ. ယော ဘိက္ခု ပါဒံ ဝါ ပါဒါရဟံ ဝါ အတိရေကပါဒံ ဝါ အဒိန္နံ ထေယျသင်္ခါတံ အာဒိယတိ, အဿမဏော ဟောတိ အသကျပုတ္တိယော. သေယျထာပိ နာမ ပဏ္ဍုပလာသော ဗန္ဓနာ ပဝုတ္တော အဘဗ္ဗော ဟရိတတ္ထာယ; ဧဝမေဝ ဘိက္ခု ပါဒံ ဝါ ပါဒါရဟံ ဝါ အတိရေကပါဒံ ဝါ အဒိန္နံ ထေယျသင်္ခါတံ အာဒိယိတွာ အဿမဏော ဟောတိ အသကျပုတ္တိယော. တံ တေ ယာဝဇီဝံ အကရဏီယံ. (2)
</Paragraph>

<Paragraph number="542" book="vi-maha">
ဥပသမ္ပန္နေန ဘိက္ခုနာ သဉ္စိစ္စ ပါဏော ဇီဝိတာ န ဝေါရောပေတဗ္ဗော, အန္တမသော ကုန္ထကိပိလ္လိကံ ဥပါဒါယ. ယော ဘိက္ခု သဉ္စိစ္စ မနုဿဝိဂ္ဂဟံ ဇီဝိတာ ဝေါရောပေတိ, အန္တမသော ဂဗ္ဘပါတနံ ဥပါဒါယ, အဿမဏော ဟောတိ အသကျပုတ္တိယော. သေယျထာပိ နာမ ပုထုသိလာ ဒွေဓာ ဘိန္နာ အပ္ပဋိသန္ဓိကာ ဟောတိ; ဧဝမေဝ ဘိက္ခု သဉ္စိစ္စ မနုဿဝိဂ္ဂဟံ ဇီဝိတာ ဝေါရောပေတွာ အဿမဏော ဟောတိ အသကျပုတ္တိယော. တံ တေ ယာဝဇီဝံ အကရဏီယံ. (3)
</Paragraph>

<Paragraph number="543" book="vi-maha">
ဥပသမ္ပန္နေန ဘိက္ခုနာ ဥတ္တရိမနုဿဓမ္မော န ဥလ္လပိတဗ္ဗော, အန္တမသော ‘သုညာဂါရေ အဘိရမာမီ’တိ. ယော ဘိက္ခု ပါပိစ္ဆော ဣစ္ဆာပကတော အသန္တံ အဘူတံ ဥတ္တရိမနုဿဓမ္မံ ဥလ္လပတိ ဈာနံ ဝါ ဝိမောက္ခံ ဝါ သမာဓိံ ဝါ သမာပတ္တိံ ဝါ မဂ္ဂံ ဝါ ဖလံ ဝါ, အဿမဏော ဟောတိ အသကျပုတ္တိယော. သေယျထာပိ နာမ တာလော မတ္ထကစ္ဆိန္နော အဘဗ္ဗော ပုန ဝိရုဠှိယာ; ဧဝမေဝ ဘိက္ခု ပါပိစ္ဆော ဣစ္ဆာပကတော အသန္တံ အဘူတံ ဥတ္တရိမနုဿဓမ္မံ ဥလ္လပိတွာ အဿမဏော ဟောတိ အသကျပုတ္တိယော. တံ တေ ယာဝဇီဝံ အကရဏီယန်”တိ. (4)

</Paragraph>
</Division>

<Paragraph number="544" type="center" book="vi-maha">
စတ္တာရိ အကရဏီယာနိ နိဋ္ဌိတာနိ.
</Paragraph>