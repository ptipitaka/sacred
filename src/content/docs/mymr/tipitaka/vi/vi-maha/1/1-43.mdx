---
title: 1.43 ဒဏ္ဍကမ္မဝတ္ထု
tableOfContents: false
sidebar:
  order: 43
type: tipitaka
basket: vi
book: vi-maha
review:
  current: review
  updated: '2025-10-20T19:42:01.972123'
  updated_by: ''
  notes: ''
  history:
  - state: review
    date: '2025-10-20T19:42:01.972123'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<DynamicBreadcrumb />


<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<Division number="107" book="vi-maha" e="ch" v="3" p="117">

<Paragraph number="474" book="vi-maha">
တေန ခေါ ပန သမယေန သာမဏေရာ ဘိက္ခူသု အဂါရဝါ အပ္ပတိဿာ အသဘာဂဝုတ္တိကာ ဝိဟရန္တိ. ဘိက္ခူ ဥဇ္ဈာယန္တိ ခိယျန္တိ ဝိပါစေန္တိ—  “ကထဉှိ နာမ သာမဏေရာ ဘိက္ခူသု အဂါရဝါ အပ္ပတိဿာ အသဘာဂဝုတ္တိကာ ဝိဟရိဿန္တီ”တိ. ဘဂဝတော ဧတမတ္ထံ အာရောစေသုံ …ပေ…  “အနုဇာနာမိ, ဘိက္ခဝေ, ပဉ္စဟင်္ဂေဟိ သမန္နာဂတဿ သာမဏေရဿ ဒဏ္ဍကမ္မံ ကာတုံ. ဘိက္ခူနံ အလာဘာယ ပရိသက္ကတိ, ဘိက္ခူနံ အနတ္ထာယ ပရိသက္ကတိ, ဘိက္ခူနံ အဝါသာယ ပရိသက္ကတိ, ဘိက္ခူ အက္ကောသတိ ပရိဘာသတိ, ဘိက္ခူ ဘိက္ခူဟိ ဘေဒေတိ—  အနုဇာနာမိ, ဘိက္ခဝေ, ဣမေဟိ ပဉ္စဟင်္ဂေဟိ သမန္နာဂတဿ သာမဏေရဿ ဒဏ္ဍကမ္မံ ကာတုန်”တိ.
</Paragraph>

<Paragraph number="475" book="vi-maha">
အထ ခေါ ဘိက္ခူနံ ဧတဒဟောသိ—  “ကိံ နု ခေါ ဒဏ္ဍကမ္မံ ကာတဗ္ဗန်”တိ? ဘဂဝတော ဧတမတ္ထံ အာရောစေသုံ. “အနုဇာနာမိ, ဘိက္ခဝေ, အာဝရဏံ ကာတုန်”တိ.
</Paragraph>

<Paragraph number="476" book="vi-maha">
တေန ခေါ ပန သမယေန ဘိက္ခူ သာမဏေရာနံ သဗ္ဗံ သံဃာရာမံ အာဝရဏံ ကရောန္တိ. သာမဏေရာ အာရာမံ ပဝိသိတုံ အလဘမာနာ ပက္ကမန္တိပိ, ဝိဗ္ဘမန္တိပိ, တိတ္ထိယေသုပိ သင်္ကမန္တိ. ဘဂဝတော ဧတမတ္ထံ အာရောစေသုံ. “န, ဘိက္ခဝေ, သဗ္ဗော သံဃာရာမော အာဝရဏံ ကာတဗ္ဗော. ယော ကရေယျ, အာပတ္တိ ဒုက္ကဋဿ. အနုဇာနာမိ, ဘိက္ခဝေ, ယတ္ထ ဝါ ဝသတိ, ယတ္ထ ဝါ ပဋိက္ကမတိ, တတ္ထ အာဝရဏံ ကာတုန်”တိ.
</Paragraph>

<Paragraph number="477" book="vi-maha">
တေန ခေါ ပန သမယေန ဘိက္ခူ သာမဏေရာနံ မုခဒွါရိကံ အာဟာရံ အာဝရဏံ ကရောန္တိ. မနုဿာ ယာဂုပါနမ္ပိ သံဃဘတ္တမ္ပိ ကရောန္တာ သာမဏေရေ ဧဝံ ဝဒေန္တိ—  “ဧထ, ဘန္တေ, ယာဂုံ ပိဝထ; ဧထ, ဘန္တေ, ဘတ္တံ ဘုဉ္ဇထာ”တိ. သာမဏေရာ ဧဝံ ဝဒေန္တိ—  “နာဝုသော, လဗ္ဘာ. ဘိက္ခူဟိ အာဝရဏံ ကတန်”တိ. မနုဿာ ဥဇ္ဈာယန္တိ ခိယျန္တိ ဝိပါစေန္တိ—  “ကထဉှိ နာမ ဘဒန္တာ သာမဏေရာနံ မုခဒွါရိကံ အာဟာရံ အာဝရဏံ ကရိဿန္တီ”တိ. ဘဂဝတော ဧတမတ္ထံ အာရောစေသုံ. “န, ဘိက္ခဝေ, မုခဒွါရိကော အာဟာရော အာဝရဏံ ကာတဗ္ဗော. ယော ကရေယျ, အာပတ္တိ ဒုက္ကဋဿာ”တိ.

</Paragraph>
</Division>

<Paragraph number="478" type="center" book="vi-maha">
ဒဏ္ဍကမ္မဝတ္ထု နိဋ္ဌိတံ.
</Paragraph>