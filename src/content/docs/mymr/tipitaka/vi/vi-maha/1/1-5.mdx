---
title: "1.5 ဗြဟ္မယာစနကထာ"
tableOfContents: false
sidebar:
  order: 45
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="7" book="vi-maha">

<Paragraph number="25" book="vi-maha">
အထ ခေါ ဘဂဝါ သတ္တာဟဿ အစ္စယေန တမှာ သမာဓိမှာ ဝုဋ္ဌဟိတွာ ရာဇာယတနမူလာ ယေန အဇပါလနိဂြေါဓော တေနုပသင်္ကမိ. တတြ သုဒံ ဘဂဝါ အဇပါလနိဂြေါဓမူလေ ဝိဟရတိ. အထ ခေါ ဘဂဝတော ရဟောဂတဿ ပဋိသလ္လီနဿ ဧဝံ စေတသော ပရိဝိတက္ကော ဥဒပါဒိ—  “အဓိဂတော ခေါ မျာယံ ဓမ္မော ဂမ္ဘီရော ဒုဒ္ဒသော ဒုရနုဗောဓော သန္တော ပဏီတော အတက္ကာဝစရော နိပုဏော ပဏ္ဍိတဝေဒနီယော. အာလယရာမာ ခေါ ပနာယံ ပဇာ အာလယရတာ အာလယသမ္မုဒိတာ. အာလယရာမာယ ခေါ ပန ပဇာယ အာလယရတာယ အာလယသမ္မုဒိတာယ ဒုဒ္ဒသံ ဣဒံ ဌာနံ ယဒိဒံ ဣဒပ္ပစ္စယတာပဋိစ္စသမုပ္ပါဒေါ; ဣဒမ္ပိ ခေါ ဌာနံ သုဒုဒ္ဒသံ ယဒိဒံ သဗ္ဗသင်္ခါရသမထော သဗ္ဗူပဓိပဋိနိဿဂ္ဂေါ တဏှာက္ခယော ဝိရာဂေါ နိရောဓော နိဗ္ဗာနံ. အဟဉ္စေဝ ခေါ ပန ဓမ္မံ ဒေသေယျံ, ပရေ စ မေ န အာဇာနေယျုံ, သော မမဿ ကိလမထော, သာ မမဿ ဝိဟေသာ”တိ. အပိဿု ဘဂဝန္တံ ဣမာ အနစ္ဆရိယာ ဂါထာယော ပဋိဘံသု ပုဗ္ဗေ အဿုတပုဗ္ဗာ—
</Paragraph>

<Paragraph number="26" type="verses" book="vi-maha">
_“ကိစ္ဆေန မေ အဓိဂတံ,_  
_ဟလံ ဒါနိ ပကာသိတုံ;_  
_ရာဂဒေါသပရေတေဟိ,_  
_နာယံ ဓမ္မော သုသမ္ဗုဓော._  

</Paragraph>

<Paragraph number="27" type="verses" book="vi-maha">
_ပဋိသောတဂါမိံ နိပုဏံ,_  
_ဂမ္ဘီရံ ဒုဒ္ဒသံ အဏုံ;_  
_ရာဂရတ္တာ န ဒက္ခန္တိ,_  
_တမောခန္ဓေန အာဝုဋာ”တိ._  

</Paragraph>

<Paragraph number="28" book="vi-maha">
ဣတိဟ ဘဂဝတော ပဋိသဉ္စိက္ခတော အပ္ပေါဿုက္ကတာယ စိတ္တံ နမတိ, နော ဓမ္မဒေသနာယ.
</Paragraph>

</Division>
<Division number="8" book="vi-maha">

<Paragraph number="29" book="vi-maha">
အထ ခေါ ဗြဟ္မုနော သဟမ္ပတိဿ ဘဂဝတော စေတသာ စေတောပရိဝိတက္ကမညာယ ဧတဒဟောသိ—  “နဿတိ ဝတ ဘော လောကော, ဝိနဿတိ ဝတ ဘော လောကော, ယတြ ဟိ နာမ တထာဂတဿ အရဟတော သမ္မာသမ္ဗုဒ္ဓဿ အပ္ပေါဿုက္ကတာယ စိတ္တံ နမတိ, နော ဓမ္မဒေသနာယာ”တိ. အထ ခေါ ဗြဟ္မာ သဟမ္ပတိ—  သေယျထာပိ နာမ ဗလဝါ ပုရိသော သမိဉ္ဇိတံ ဝါ ဗာဟံ ပသာရေယျ, ပသာရိတံ ဝါ ဗာဟံ သမိဉ္ဇေယျ; ဧဝမေဝ—  ဗြဟ္မလောကေ အန္တရဟိတော ဘဂဝတော ပုရတော ပါတုရဟောသိ. အထ ခေါ ဗြဟ္မာ သဟမ္ပတိ ဧကံသံ ဥတ္တရာသင်္ဂံ ကရိတွာ ဒက္ခိဏဇာဏုမဏ္ဍလံ ပထဝိယံ နိဟန္တွာ ယေန ဘဂဝါ တေနဉ္ဇလိံ ပဏာမေတွာ ဘဂဝန္တံ ဧတဒဝေါစ—  “ဒေသေတု, ဘန္တေ, ဘဂဝါ ဓမ္မံ, ဒေသေတု သုဂတော ဓမ္မံ. သန္တိ သတ္တာ အပ္ပရဇက္ခဇာတိကာ, အဿဝနတာ ဓမ္မဿ ပရိဟာယန္တိ, ဘဝိဿန္တိ ဓမ္မဿ အညာတာရော”တိ. ဣဒမဝေါစ ဗြဟ္မာ သဟမ္ပတိ, ဣဒံ ဝတွာန အထာပရံ ဧတဒဝေါစ—
</Paragraph>

<Paragraph number="30" type="verses" book="vi-maha">
_“ပါတုရဟောသိ မဂဓေသု ပုဗ္ဗေ,_  
_ဓမ္မော အသုဒ္ဓေါ သမလေဟိ စိန္တိတော;_  
_အပါပုရေတံ အမတဿ ဒွါရံ,_  
_သုဏန္တု ဓမ္မံ ဝိမလေနာနုဗုဒ္ဓံ._  

</Paragraph>

<Paragraph number="31" type="verses" book="vi-maha">
_သေလေ ယထာ ပဗ္ဗတမုဒ္ဓနိဋ္ဌိတော,_  
_ယထာပိ ပဿေ ဇနတံ သမန္တတော;_  
_တထူပမံ ဓမ္မမယံ သုမေဓ,_  
_ပါသာဒမာရုယှ သမန္တစက္ခု;_  
_သောကာဝတိဏ္ဏံ ဇနတမပေတသောကော,_  
_အဝေက္ခဿု ဇာတိဇရာဘိဘူတံ._  

</Paragraph>

<Paragraph number="32" type="verses" book="vi-maha">
ဥဋ္ဌေဟိ ဝီရ ဝိဇိတသင်္ဂါမ,_  
_သတ္ထဝါဟ အဏဏ ဝိစရ လောကေ;_  
_ဒေသဿု ဘဂဝါ ဓမ္မံ,_  
_အညာတာရော ဘဝိဿန္တီ”တိ._  

</Paragraph>

<Paragraph number="33" book="vi-maha">
ဧဝံ ဝုတ္တေ, ဘဂဝါ ဗြဟ္မာနံ သဟမ္ပတိံ ဧတဒဝေါစ—  “မယှမ္ပိ ခေါ, ဗြဟ္မေ, ဧတဒဟောသိ—  ‘အဓိဂတော ခေါ မျာယံ ဓမ္မော ဂမ္ဘီရော ဒုဒ္ဒသော ဒုရနုဗောဓော သန္တော ပဏီတော အတက္ကာဝစရော နိပုဏော ပဏ္ဍိတဝေဒနီယော. အာလယရာမာ ခေါ ပနာယံ ပဇာ အာလယရတာ အာလယသမ္မုဒိတာ. အာလယရာမာယ ခေါ ပန ပဇာယ အာလယရတာယ အာလယသမ္မုဒိတာယ ဒုဒ္ဒသံ ဣဒံ ဌာနံ ယဒိဒံ ဣဒပ္ပစ္စယတာပဋိစ္စသမုပ္ပါဒေါ; ဣဒမ္ပိ ခေါ ဌာနံ သုဒုဒ္ဒသံ ယဒိဒံ သဗ္ဗသင်္ခါရသမထော သဗ္ဗူပဓိပဋိနိဿဂ္ဂေါ တဏှာက္ခယော ဝိရာဂေါ နိရောဓော နိဗ္ဗာနံ. အဟဉ္စေဝ ခေါ ပန ဓမ္မံ ဒေသေယျံ, ပရေ စ မေ န အာဇာနေယျုံ, သော မမဿ ကိလမထော, သာ မမဿ ဝိဟေသာ’တိ. အပိဿု မံ, ဗြဟ္မေ, ဣမာ အနစ္ဆရိယာ ဂါထာယော ပဋိဘံသု ပုဗ္ဗေ အဿုတပုဗ္ဗာ—
</Paragraph>

<Paragraph number="34" type="verses" book="vi-maha">
_‘ကိစ္ဆေန မေ အဓိဂတံ,_  
_ဟလံ ဒါနိ ပကာသိတုံ;_  
_ရာဂဒေါသပရေတေဟိ,_  
_နာယံ ဓမ္မော သုသမ္ဗုဓော._  

</Paragraph>

<Paragraph number="35" type="verses" book="vi-maha">
_ပဋိသောတဂါမိံ နိပုဏံ,_  
_ဂမ္ဘီရံ ဒုဒ္ဒသံ အဏုံ;_  
_ရာဂရတ္တာ န ဒက္ခန္တိ,_  
_တမောခန္ဓေန အာဝုဋာ’တိ._  

</Paragraph>

<Paragraph number="36" book="vi-maha">
ဣတိဟ မေ, ဗြဟ္မေ, ပဋိသဉ္စိက္ခတော အပ္ပေါဿုက္ကတာယ စိတ္တံ နမတိ နော ဓမ္မဒေသနာယာ”တိ.
</Paragraph>

<Paragraph number="37" book="vi-maha">
ဒုတိယမ္ပိ ခေါ ဗြဟ္မာ သဟမ္ပတိ ဘဂဝန္တံ ဧတဒဝေါစ—  “ဒေသေတု, ဘန္တေ, ဘဂဝါ ဓမ္မံ, ဒေသေတု သုဂတော ဓမ္မံ; သန္တိ သတ္တာ အပ္ပရဇက္ခဇာတိကာ, အဿဝနတာ ဓမ္မဿ ပရိဟာယန္တိ, ဘဝိဿန္တိ ဓမ္မဿ အညာတာရော”တိ. ဣဒမဝေါစ ဗြဟ္မာ သဟမ္ပတိ, ဣဒံ ဝတွာန အထာပရံ ဧတဒဝေါစ—
</Paragraph>

<Paragraph number="38" type="verses" book="vi-maha">
_“ပါတုရဟောသိ မဂဓေသု ပုဗ္ဗေ,_  
_ဓမ္မော အသုဒ္ဓေါ သမလေဟိ စိန္တိတော;_  
_အပါပုရေတံ အမတဿ ဒွါရံ,_  
_သုဏန္တု ဓမ္မံ ဝိမလေနာနုဗုဒ္ဓံ._  

</Paragraph>

<Paragraph number="39" type="verses" book="vi-maha">
_သေလေ ယထာ ပဗ္ဗတမုဒ္ဓနိဋ္ဌိတော,_  
_ယထာပိ ပဿေ ဇနတံ သမန္တတော;_  
_တထူပမံ ဓမ္မမယံ သုမေဓ,_  
_ပါသာဒမာရုယှ သမန္တစက္ခု;_  
_သောကာဝတိဏ္ဏံ ဇနတမပေတသောကော,_  
_အဝေက္ခဿု ဇာတိဇရာဘိဘူတံ._  

</Paragraph>

<Paragraph number="40" type="verses" book="vi-maha">
ဥဋ္ဌေဟိ ဝီရ ဝိဇိတသင်္ဂါမ,_  
_သတ္ထဝါဟ အဏဏ ဝိစရ လောကေ;_  
_ဒေသဿု ဘဂဝါ ဓမ္မံ,_  
_အညာတာရော ဘဝိဿန္တီ”တိ._  

</Paragraph>

<Paragraph number="41" book="vi-maha">
ဒုတိယမ္ပိ ခေါ ဘဂဝါ ဗြဟ္မာနံ သဟမ္ပတိံ ဧတဒဝေါစ—  “မယှမ္ပိ ခေါ, ဗြဟ္မေ, ဧတဒဟောသိ—  ‘အဓိဂတော ခေါ မျာယံ ဓမ္မော ဂမ္ဘီရော ဒုဒ္ဒသော ဒုရနုဗောဓော သန္တော ပဏီတော အတက္ကာဝစရော နိပုဏော ပဏ္ဍိတဝေဒနီယော. အာလယရာမာ ခေါ ပနာယံ ပဇာ အာလယရတာ အာလယသမ္မုဒိတာ. အာလယရာမာယ ခေါ ပန ပဇာယ အာလယရတာယ အာလယသမ္မုဒိတာယ ဒုဒ္ဒသံ ဣဒံ ဌာနံ ယဒိဒံ ဣဒပ္ပစ္စယတာပဋိစ္စသမုပ္ပါဒေါ; ဣဒမ္ပိ ခေါ ဌာနံ သုဒုဒ္ဒသံ ယဒိဒံ သဗ္ဗသင်္ခါရသမထော သဗ္ဗူပဓိပဋိနိဿဂ္ဂေါ တဏှာက္ခယော ဝိရာဂေါ နိရောဓော နိဗ္ဗာနံ. အဟဉ္စေဝ ခေါ ပန ဓမ္မံ ဒေသေယျံ, ပရေ စ မေ န အာဇာနေယျုံ, သော မမဿ ကိလမထော, သာ မမဿ ဝိဟေသာ’တိ. အပိဿု မံ, ဗြဟ္မေ, ဣမာ အနစ္ဆရိယာ ဂါထာယော ပဋိဘံသု ပုဗ္ဗေ အဿုတပုဗ္ဗာ—
</Paragraph>

<Paragraph number="42" type="verses" book="vi-maha">
_‘ကိစ္ဆေန မေ အဓိဂတံ,_  
_ဟလံ ဒါနိ ပကာသိတုံ;_  
_ရာဂဒေါသပရေတေဟိ,_  
_နာယံ ဓမ္မော သုသမ္ဗုဓော._  

</Paragraph>

<Paragraph number="43" type="verses" book="vi-maha">
_ပဋိသောတဂါမိံ နိပုဏံ,_  
_ဂမ္ဘီရံ ဒုဒ္ဒသံ အဏုံ;_  
_ရာဂရတ္တာ န ဒက္ခန္တိ,_  
_တမောခန္ဓေန အာဝုဋာ’တိ._  

</Paragraph>

<Paragraph number="44" book="vi-maha">
ဣတိဟ မေ, ဗြဟ္မေ, ပဋိသဉ္စိက္ခတော အပ္ပေါဿုက္ကတာယ စိတ္တံ နမတိ, နော ဓမ္မဒေသနာယာ”တိ.
</Paragraph>

<Paragraph number="45" book="vi-maha">
တတိယမ္ပိ ခေါ ဗြဟ္မာ သဟမ္ပတိ ဘဂဝန္တံ ဧတဒဝေါစ—  “ဒေသေတု, ဘန္တေ, ဘဂဝါ ဓမ္မံ, ဒေသေတု သုဂတော ဓမ္မံ. သန္တိ သတ္တာ အပ္ပရဇက္ခဇာတိကာ, အဿဝနတာ ဓမ္မဿ ပရိဟာယန္တိ, ဘဝိဿန္တိ ဓမ္မဿ အညာတာရော”တိ. ဣဒမဝေါစ ဗြဟ္မာ သဟမ္ပတိ, ဣဒံ ဝတွာန အထာပရံ ဧတဒဝေါစ—
</Paragraph>

<Paragraph number="46" type="verses" book="vi-maha">
_“ပါတုရဟောသိ မဂဓေသု ပုဗ္ဗေ,_  
_ဓမ္မော အသုဒ္ဓေါ သမလေဟိ စိန္တိတော;_  
_အပါပုရေတံ အမတဿ ဒွါရံ,_  
_သုဏန္တု ဓမ္မံ ဝိမလေနာနုဗုဒ္ဓံ._  

</Paragraph>

<Paragraph number="47" type="verses" book="vi-maha">
_သေလေ ယထာ ပဗ္ဗတမုဒ္ဓနိဋ္ဌိတော,_  
_ယထာပိ ပဿေ ဇနတံ သမန္တတော;_  
_တထူပမံ ဓမ္မမယံ သုမေဓ,_  
_ပါသာဒမာရုယှ သမန္တစက္ခု;_  
_သောကာဝတိဏ္ဏံ ဇနတမပေတသောကော,_  
_အဝေက္ခဿု ဇာတိဇရာဘိဘူတံ._  

</Paragraph>

<Paragraph number="48" type="verses" book="vi-maha">
ဥဋ္ဌေဟိ ဝီရ ဝိဇိတသင်္ဂါမ,_  
_သတ္ထဝါဟ အဏဏ ဝိစရ လောကေ;_  
_ဒေသဿု ဘဂဝါ ဓမ္မံ,_  
_အညာတာရော ဘဝိဿန္တီ”တိ._  

</Paragraph>

</Division>
<Division number="9" book="vi-maha">

<Paragraph number="49" book="vi-maha">
အထ ခေါ ဘဂဝါ ဗြဟ္မုနော စ အဇ္ဈေသနံ ဝိဒိတွာ သတ္တေသု စ ကာရုညတံ ပဋိစ္စ ဗုဒ္ဓစက္ခုနာ လောကံ ဝေါလောကေသိ. အဒ္ဒသာ ခေါ ဘဂဝါ ဗုဒ္ဓစက္ခုနာ လောကံ ဝေါလောကေန္တော သတ္တေ အပ္ပရဇက္ခေ မဟာရဇက္ခေ တိက္ခိန္ဒြိယေ မုဒိန္ဒြိယေ သွာကာရေ ဒွါကာရေ သုဝိညာပယေ ဒုဝိညာပယေ, အပ္ပေကစ္စေ ပရလောကဝဇ္ဇဘယဒဿာဝိနေ ဝိဟရန္တေ, အပ္ပေကစ္စေ န ပရလောကဝဇ္ဇဘယဒဿာဝိနေ ဝိဟရန္တေ. သေယျထာပိ နာမ ဥပ္ပလိနိယံ ဝါ ပဒုမိနိယံ ဝါ ပုဏ္ဍရီကိနိယံ ဝါ အပ္ပေကစ္စာနိ ဥပ္ပလာနိ ဝါ ပဒုမာနိ ဝါ ပုဏ္ဍရီကာနိ ဝါ ဥဒကေ ဇာတာနိ ဥဒကေ သံဝဍ္ဎာနိ ဥဒကာနုဂ္ဂတာနိ အန္တော နိမုဂ္ဂပေါသီနိ, အပ္ပေကစ္စာနိ ဥပ္ပလာနိ ဝါ ပဒုမာနိ ဝါ ပုဏ္ဍရီကာနိ ဝါ ဥဒကေ ဇာတာနိ ဥဒကေ သံဝဍ္ဎာနိ သမောဒကံ ဌိတာနိ, အပ္ပေကစ္စာနိ ဥပ္ပလာနိ ဝါ ပဒုမာနိ ဝါ ပုဏ္ဍရီကာနိ ဝါ ဥဒကေ ဇာတာနိ ဥဒကေ သံဝဍ္ဎာနိ ဥဒကံ အစ္စုဂ္ဂမ္မ ဌိတာနိ အနုပလိတ္တာနိ ဥဒကေန; ဧဝမေဝံ ဘဂဝါ ဗုဒ္ဓစက္ခုနာ လောကံ ဝေါလောကေန္တော အဒ္ဒသ သတ္တေ အပ္ပရဇက္ခေ မဟာရဇက္ခေ တိက္ခိန္ဒြိယေ မုဒိန္ဒြိယေ သွာကာရေ ဒွါကာရေ သုဝိညာပယေ ဒုဝိညာပယေ, အပ္ပေကစ္စေ ပရလောကဝဇ္ဇဘယဒဿာဝိနေ ဝိဟရန္တေ, အပ္ပေကစ္စေ န ပရလောကဝဇ္ဇဘယဒဿာဝိနေ ဝိဟရန္တေ; ဒိသွာန ဗြဟ္မာနံ သဟမ္ပတိံ ဂါထာယ ပစ္စဘာသိ—
</Paragraph>

<Paragraph number="50" type="verses" book="vi-maha">
_“အပါရုတာ တေသံ အမတဿ ဒွါရာ,_  
_ယေ သောတဝန္တော ပမုဉ္စန္တု သဒ္ဓံ;_  
_ဝိဟိံသသညီ ပဂုဏံ န ဘာသိံ,_  
_ဓမ္မံ ပဏီတံ မနုဇေသု ဗြဟ္မေ”တိ._  

</Paragraph>

<Paragraph number="51" book="vi-maha">
အထ ခေါ ဗြဟ္မာ သဟမ္ပတိ—  “ကတာဝကာသော ခေါမှိ ဘဂဝတာ ဓမ္မဒေသနာယာ”တိ ဘဂဝန္တံ အဘိဝါဒေတွာ ပဒက္ခိဏံ ကတွာ တတ္ထေဝန္တရဓာယိ.

</Paragraph>
</Division>

<Paragraph number="52" type="center" book="vi-maha">
ဗြဟ္မယာစနကထာ နိဋ္ဌိတာ.
</Paragraph>