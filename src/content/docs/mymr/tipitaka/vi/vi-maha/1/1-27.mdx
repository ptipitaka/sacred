---
title: 1.27 ရာဇဘဋဝတ္ထု
tableOfContents: false
sidebar:
  order: 27
type: tipitaka
basket: vi
book: vi-maha
review:
  current: review
  updated: '2025-10-20T14:00:51.612348'
  updated_by: ''
  notes: ''
  history:
  - state: review
    date: '2025-10-20T14:00:51.612348'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<DynamicBreadcrumb />


<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<Division number="90" book="vi-maha" e="ch" v="3" p="103">

<Paragraph number="426" book="vi-maha">
တေန ခေါ ပန သမယေန ရညော မာဂဓဿ သေနိယဿ ဗိမ္ဗိသာရဿ ပစ္စန္တော ကုပိတော ဟောတိ. အထ ခေါ ရာဇာ မာဂဓော သေနိယော ဗိမ္ဗိသာရော သေနာနာယကေ မဟာမတ္တေ အာဏာပေသိ—  “ဂစ္ဆထ, ဘဏေ, ပစ္စန္တံ ဥစ္စိနထာ”တိ. “ဧဝံ, ဒေဝါ”တိ ခေါ သေနာနာယကာ မဟာမတ္တာ ရညော မာဂဓဿ သေနိယဿ ဗိမ္ဗိသာရဿ ပစ္စဿောသုံ. အထ ခေါ အဘိညာတာနံ အဘိညာတာနံ ယောဓာနံ ဧတဒဟောသိ—  “မယံ ခေါ ယုဒ္ဓါဘိနန္ဒိနော ဂစ္ဆန္တာ ပါပဉ္စ ကရောမ, ဗဟုဉ္စ အပုညံ ပသဝါမ. ကေန နု ခေါ မယံ ဥပါယေန ပါပါ စ ဝိရမေယျာမ ကလျာဏဉ္စ ကရေယျာမာ”တိ?
</Paragraph>

<Paragraph number="427" book="vi-maha">
အထ ခေါ တေသံ ယောဓာနံ ဧတဒဟောသိ—  “ဣမေ ခေါ သမဏာ သကျပုတ္တိယာ ဓမ္မစာရိနော သမစာရိနော ဗြဟ္မစာရိနော သစ္စဝါဒိနော သီလဝန္တော ကလျာဏဓမ္မာ. သစေ ခေါ မယံ သမဏေသု သကျပုတ္တိယေသု ပဗ္ဗဇေယျာမ, ဧဝံ မယံ ပါပါ စ ဝိရမေယျာမ ကလျာဏဉ္စ ကရေယျာမာ”တိ. အထ ခေါ တေ ယောဓာ ဘိက္ခူ ဥပသင်္ကမိတွာ ပဗ္ဗဇ္ဇံ ယာစိံသု. တေ ဘိက္ခူ ပဗ္ဗာဇေသုံ, ဥပသမ္ပာဒေသုံ. သေနာနာယကာ မဟာမတ္တာ ရာဇဘဋေ ပုစ္ဆိံသု—  “ကိံ နု ခေါ, ဘဏေ, ဣတ္ထန္နာမော စ ဣတ္ထန္နာမော စ ယောဓာ န ဒိဿန္တီ”တိ? “ဣတ္ထန္နာမော စ ဣတ္ထန္နာမော စ, သာမိ, ယောဓာ ဘိက္ခူသု ပဗ္ဗဇိတာ”တိ. သေနာနာယကာ မဟာမတ္တာ ဥဇ္ဈာယန္တိ ခိယျန္တိ ဝိပါစေန္တိ—  “ကထဉှိ နာမ သမဏာ သကျပုတ္တိယာ ရာဇဘဋံ ပဗ္ဗာဇေဿန္တီ”တိ. သေနာနာယကာ မဟာမတ္တာ ရညော မာဂဓဿ သေနိယဿ ဗိမ္ဗိသာရဿ ဧတမတ္ထံ အာရောစေသုံ.
</Paragraph>

<Paragraph number="428" book="vi-maha">
အထ ခေါ ရာဇာ မာဂဓော သေနိယော ဗိမ္ဗိသာရော ဝေါဟာရိကေ မဟာမတ္တေ ပုစ္ဆိ—  “ယော, ဘဏေ, ရာဇဘဋံ ပဗ္ဗာဇေတိ, ကိံ သော ပသဝတီ”တိ? “ဥပဇ္ဈာယဿ, ဒေဝ, သီသံ ဆေတဗ္ဗံ, အနုဿာဝကဿ ဇိဝှါ ဥဒ္ဓရိတဗ္ဗာ, ဂဏဿ ဥပဍ္ဎဖာသုကာ ဘဉ္ဇိတဗ္ဗာ”တိ. အထ ခေါ ရာဇာ မာဂဓော သေနိယော ဗိမ္ဗိသာရော ယေန ဘဂဝါ တေနုပသင်္ကမိ, ဥပသင်္ကမိတွာ ဘဂဝန္တံ အဘိဝါဒေတွာ ဧကမန္တံ နိသီဒိ. ဧကမန္တံ နိသိန္နော ခေါ ရာဇာ မာဂဓော သေနိယော ဗိမ္ဗိသာရော ဘဂဝန္တံ ဧတဒဝေါစ—  “သန္တိ, ဘန္တေ, ရာဇာနော အဿဒ္ဓါ အပ္ပသန္နာ. တေ အပ္ပမတ္တကေနပိ ဘိက္ခူ ဝိဟေဌေယျုံ. သာဓု, ဘန္တေ, အယျာ ရာဇဘဋံ န ပဗ္ဗာဇေယျုန်”တိ. အထ ခေါ ဘဂဝါ ရာဇာနံ မာဂဓံ သေနိယံ ဗိမ္ဗိသာရံ ဓမ္မိယာ ကထာယ သန္ဒဿေသိ သမာဒပေသိ သမုတ္တေဇေသိ သမ္ပဟံသေသိ. အထ ခေါ ရာဇာ မာဂဓော သေနိယော ဗိမ္ဗိသာရော ဘဂဝတာ ဓမ္မိယာ ကထာယ သန္ဒဿိတော သမာဒပိတော သမုတ္တေဇိတော သမ္ပဟံသိတော ဥဋ္ဌာယာသနာ ဘဂဝန္တံ အဘိဝါဒေတွာ ပဒက္ခိဏံ ကတွာ ပက္ကာမိ. အထ ခေါ ဘဂဝါ ဧတသ္မိံ နိဒါနေ ဧတသ္မိံ ပကရဏေ ဓမ္မိံ ကထံ ကတွာ ဘိက္ခူ အာမန္တေသိ—  “န, ဘိက္ခဝေ, ရာဇဘဋော ပဗ္ဗာဇေတဗ္ဗော. ယော ပဗ္ဗာဇေယျ, အာပတ္တိ ဒုက္ကဋဿာ”တိ.
</Paragraph>
</Division>