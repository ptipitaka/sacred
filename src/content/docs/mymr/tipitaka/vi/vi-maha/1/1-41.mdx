---
title: 1.41 ရာဟုလဝတ္ထု
tableOfContents: false
sidebar:
  order: 41
type: tipitaka
basket: vi
book: vi-maha
review:
  current: review
  updated: '2025-10-22T11:23:40.645744'
  updated_by: ''
  notes: ''
  history:
  - state: review
    date: '2025-10-22T11:23:40.645744'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="105" book="vi-maha" e="ch" v="3" p="115">

<Paragraph number="465" book="vi-maha">
အထ ခေါ ဘဂဝါ ရာဇဂဟေ ယထာဘိရန္တံ ဝိဟရိတွာ ယေန ကပိလဝတ္ထု တေန စာရိကံ ပက္ကာမိ. အနုပုဗ္ဗေန စာရိကံ စရမာနော ယေန ကပိလဝတ္ထု တဒဝသရိ. တတြ သုဒံ ဘဂဝါ သက္ကေသု ဝိဟရတိ ကပိလဝတ္ထုသ္မိံ နိဂြေါဓာရာမေ. အထ ခေါ ဘဂဝါ ပုဗ္ဗဏှသမယံ နိဝါသေတွာ ပတ္တစီဝရမာဒါယ ယေန သုဒ္ဓေါဒနဿ သက္ကဿ နိဝေသနံ တေနုပသင်္ကမိ, ဥပသင်္ကမိတွာ ပညတ္တေ အာသနေ နိသီဒိ. အထ ခေါ ရာဟုလမာတာ ဒေဝီ ရာဟုလံ ကုမာရံ ဧတဒဝေါစ—  “ဧသော တေ, ရာဟုလ, ပိတာ. ဂစ္ဆဿု, ဒါယဇ္ဇံ ယာစာဟီ”တိ. အထ ခေါ ရာဟုလော ကုမာရော ယေန ဘဂဝါ တေနုပသင်္ကမိ, ဥပသင်္ကမိတွာ ဘဂဝတော ပုရတော, အဋ္ဌာသိ—  “သုခါ တေ, သမဏ, ဆာယာ”တိ. အထ ခေါ ဘဂဝါ ဥဋ္ဌာယာသနာ ပက္ကာမိ. အထ ခေါ ရာဟုလော ကုမာရော ဘဂဝန္တံ ပိဋ္ဌိတော ပိဋ္ဌိတော အနုဗန္ဓိ—  “ဒါယဇ္ဇံ မေ, သမဏ, ဒေဟိ; ဒါယဇ္ဇံ မေ, သမဏ, ဒေဟီ”တိ. အထ ခေါ ဘဂဝါ အာယသ္မန္တံ သာရိပုတ္တံ အာမန္တေသိ—  “တေန ဟိ တွံ, သာရိပုတ္တ, ရာဟုလံ ကုမာရံ ပဗ္ဗာဇေဟီ”တိ. “ကထာဟံ, ဘန္တေ, ရာဟုလံ ကုမာရံ ပဗ္ဗာဇေမီ”တိ?
</Paragraph>

<Paragraph number="466" book="vi-maha">
အထ ခေါ ဘဂဝါ ဧတသ္မိံ နိဒါနေ ဧတသ္မိံ ပကရဏေ ဓမ္မိံ ကထံ ကတွာ ဘိက္ခူ အာမန္တေသိ—  “အနုဇာနာမိ, ဘိက္ခဝေ, တီဟိ သရဏဂမနေဟိ သာမဏေရပဗ္ဗဇ္ဇံ. ဧဝဉ္စ ပန, ဘိက္ခဝေ, ပဗ္ဗာဇေတဗ္ဗော—  ပဌမံ ကေသမဿုံ ဩဟာရာပေတွာ ကာသာယာနိ ဝတ္ထာနိ အစ္ဆာဒါပေတွာ ဧကံသံ ဥတ္တရာသင်္ဂံ ကာရာပေတွာ ဘိက္ခူနံ ပါဒေ ဝန္ဒာပေတွာ ဥက္ကုဋိကံ နိသီဒါပေတွာ အဉ္ဇလိံ ပဂ္ဂဏှာပေတွာ ‘ဧဝံ ဝဒေဟီ’တိ ဝတ္တဗ္ဗော—
</Paragraph>

<Paragraph number="467" type="verses" book="vi-maha">
_‘ဗုဒ္ဓံ သရဏံ ဂစ္ဆာမိ,_  
_ဓမ္မံ သရဏံ ဂစ္ဆာမိ,_  
_သံဃံ သရဏံ ဂစ္ဆာမိ._  

</Paragraph>

<Paragraph number="468" type="verses" book="vi-maha">
_ဒုတိယမ္ပိ ဗုဒ္ဓံ သရဏံ ဂစ္ဆာမိ,_  
_ဒုတိယမ္ပိ ဓမ္မံ သရဏံ ဂစ္ဆာမိ,_  
_ဒုတိယမ္ပိ သံဃံ သရဏံ ဂစ္ဆာမိ._  

</Paragraph>

<Paragraph number="469" type="verses" book="vi-maha">
_တတိယမ္ပိ ဗုဒ္ဓံ သရဏံ ဂစ္ဆာမိ,_  
_တတိယမ္ပိ ဓမ္မံ သရဏံ ဂစ္ဆာမိ,_  
_တတိယမ္ပိ သံဃံ သရဏံ ဂစ္ဆာမီ’တိ._  

</Paragraph>

<Paragraph number="470" book="vi-maha">
အနုဇာနာမိ, ဘိက္ခဝေ, ဣမေဟိ တီဟိ သရဏဂမနေဟိ သာမဏေရပဗ္ဗဇ္ဇန်”တိ. အထ ခေါ အာယသ္မာ သာရိပုတ္တော ရာဟုလံ ကုမာရံ ပဗ္ဗာဇေသိ.
</Paragraph>

<Paragraph number="471" book="vi-maha">
အထ ခေါ သုဒ္ဓေါဒနော သက္ကော ယေန ဘဂဝါ တေနုပသင်္ကမိ, ဥပသင်္ကမိတွာ ဘဂဝန္တံ အဘိဝါဒေတွာ ဧကမန္တံ နိသီဒိ. ဧကမန္တံ နိသိန္နော ခေါ သုဒ္ဓေါဒနော သက္ကော ဘဂဝန္တံ ဧတဒဝေါစ—  “ဧကာဟံ, ဘန္တေ, ဘဂဝန္တံ ဝရံ ယာစာမီ”တိ. “အတိက္ကန္တဝရာ ခေါ, ဂေါတမ, တထာဂတာ”တိ. “ယဉ္စ, ဘန္တေ, ကပ္ပတိ, ယဉ္စ အနဝဇ္ဇန်”တိ. “ဝဒေဟိ, ဂေါတမာ”တိ. “ဘဂဝတိ မေ, ဘန္တေ, ပဗ္ဗဇိတေ အနပ္ပကံ ဒုက္ခံ အဟောသိ, တထာ နန္ဒေ, အဓိမတ္တံ ရာဟုလေ. ပုတ္တပေမံ, ဘန္တေ, ဆဝိံ ဆိန္ဒတိ, ဆဝိံ ဆေတွာ စမ္မံ ဆိန္ဒတိ, စမ္မံ ဆေတွာ မံသံ ဆိန္ဒတိ, မံသံ ဆေတွာ နှာရုံ ဆိန္ဒတိ, နှာရုံ ဆေတွာ အဋ္ဌိံ ဆိန္ဒတိ, အဋ္ဌိံ ဆေတွာ အဋ္ဌိမိဉ္ဇံ အာဟစ္စ တိဋ္ဌတိ. သာဓု, ဘန္တေ, အယျာ အနနုညာတံ မာတာပိတူဟိ ပုတ္တံ န ပဗ္ဗာဇေယျုန်”တိ. အထ ခေါ ဘဂဝါ သုဒ္ဓေါဒနံ သက္ကံ ဓမ္မိယာ ကထာယ သန္ဒဿေသိ သမာဒပေသိ သမုတ္တေဇေသိ သမ္ပဟံသေသိ. အထ ခေါ သုဒ္ဓေါဒနော သက္ကော ဘဂဝတာ ဓမ္မိယာ ကထာယ သန္ဒဿိတော သမာဒပိတော သမုတ္တေဇိတော သမ္ပဟံသိတော ဥဋ္ဌာယာသနာ ဘဂဝန္တံ အဘိဝါဒေတွာ ပဒက္ခိဏံ ကတွာ ပက္ကာမိ. အထ ခေါ ဘဂဝါ ဧတသ္မိံ နိဒါနေ ဧတသ္မိံ ပကရဏေ ဓမ္မိံ ကထံ ကတွာ ဘိက္ခူ အာမန္တေသိ—  “န, ဘိက္ခဝေ, အနနုညာတော မာတာပိတူဟိ ပုတ္တော ပဗ္ဗာဇေတဗ္ဗော. ယော ပဗ္ဗာဇေယျ, အာပတ္တိ ဒုက္ကဋဿာ”တိ.
</Paragraph>

<Paragraph number="472" book="vi-maha">
အထ ခေါ ဘဂဝါ ကပိလဝတ္ထုသ္မိံ ယထာဘိရန္တံ ဝိဟရိတွာ ယေန သာဝတ္ထိ တေန စာရိကံ ပက္ကာမိ. အနုပုဗ္ဗေန စာရိကံ စရမာနော ယေန သာဝတ္ထိ တဒဝသရိ. တတြ သုဒံ ဘဂဝါ သာဝတ္ထိယံ ဝိဟရတိ ဇေတဝနေ အနာထပိဏ္ဍိကဿ အာရာမေ. တေန ခေါ ပန သမယေန အာယသ္မတော သာရိပုတ္တဿ ဥပဋ္ဌာကကုလံ အာယသ္မတော သာရိပုတ္တဿ သန္တိကေ ဒါရကံ ပါဟေသိ—  “ဣမံ ဒါရကံ ထေရော ပဗ္ဗာဇေတူ”တိ. အထ ခေါ အာယသ္မတော သာရိပုတ္တဿ ဧတဒဟောသိ—  “ဘဂဝတာ ပညတ္တံ—  ‘န ဧကေန ဒွေ သာမဏေရာ ဥပဋ္ဌာပေတဗ္ဗာ’တိ. အယဉ္စ မေ ရာဟုလော သာမဏေရော. ကထံ နု ခေါ မယာ ပဋိပဇ္ဇိတဗ္ဗန်”တိ? ဘဂဝတော ဧတမတ္ထံ အာရောစေသိ. “အနုဇာနာမိ, ဘိက္ခဝေ, ဗျတ္တေန ဘိက္ခုနာ ပဋိဗလေန ဧကေန ဒွေ သာမဏေရေ ဥပဋ္ဌာပေတုံ, ယာဝတကေ ဝါ ပန ဥဿဟတိ ဩဝဒိတုံ အနုသာသိတုံ တာဝတကေ ဥပဋ္ဌာပေတုန်”တိ.
</Paragraph>
</Division>