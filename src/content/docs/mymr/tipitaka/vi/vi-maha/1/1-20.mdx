---
title: "1.20 ပဏာမနာခမာပနာ"
tableOfContents: false
sidebar:
  order: 20
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="80" book="vi-maha" e="ch" v="3" p="86">

<Paragraph number="352" book="vi-maha">
တေန ခေါ ပန သမယေန အန္တေဝါသိကာ အာစရိယေသု န သမ္မာ ဝတ္တန္တိ …ပေ…  ဘဂဝတော ဧတမတ္ထံ အာရောစေသုံ …ပေ…  “န, ဘိက္ခဝေ, အန္တေဝါသိကေန အာစရိယမှိ န သမ္မာ ဝတ္တိတဗ္ဗံ. ယော န သမ္မာ ဝတ္တေယျ, အာပတ္တိ ဒုက္ကဋဿာ”တိ. နေဝ သမ္မာ ဝတ္တန္တိ. ဘဂဝတော ဧတမတ္ထံ အာရောစေသုံ …ပေ…  “အနုဇာနာမိ, ဘိက္ခဝေ, အသမ္မာဝတ္တန္တံ ပဏာမေတုံ. ဧဝဉ္စ ပန, ဘိက္ခဝေ, ပဏာမေတဗ္ဗော—  ပဏာမေမိ တန္တိ ဝါ, မာယိဓ ပဋိက္ကမီတိ ဝါ, နီဟရ တေ ပတ္တစီဝရန္တိ ဝါ, နာဟံ တယာ ဥပဋ္ဌာတဗ္ဗောတိ ဝါ. ကာယေန ဝိညာပေတိ, ဝါစာယ ဝိညာပေတိ, ကာယေန ဝါစာယ ဝိညာပေတိ, ပဏာမိတော ဟောတိ အန္တေဝါသိကော; န ကာယေန ဝိညာပေတိ, န ဝါစာယ ဝိညာပေတိ, န ကာယေန ဝါစာယ ဝိညာပေတိ, န ပဏာမိတော ဟောတိ အန္တေဝါသိကော”တိ.
</Paragraph>

<Paragraph number="353" book="vi-maha">
တေန ခေါ ပန သမယေန အန္တေဝါသိကာ ပဏာမိတာ န ခမာပေန္တိ. ဘဂဝတော ဧတမတ္ထံ အာရောစေသုံ. “အနုဇာနာမိ, ဘိက္ခဝေ, ခမာပေတုန်”တိ. နေဝ ခမာပေန္တိ. ဘဂဝတော ဧတမတ္ထံ အာရောစေသုံ. “န, ဘိက္ခဝေ, ပဏာမိတေန န ခမာပေတဗ္ဗော. ယော န ခမာပေယျ, အာပတ္တိ ဒုက္ကဋဿာ”တိ.
</Paragraph>

<Paragraph number="354" book="vi-maha">
တေန ခေါ ပန သမယေန အာစရိယာ ခမာပိယမာနာ န ခမန္တိ. ဘဂဝတော ဧတမတ္ထံ အာရောစေသုံ. “အနုဇာနာမိ, ဘိက္ခဝေ, ခမိတုန်”တိ. နေဝ ခမန္တိ. အန္တေဝါသိကာ ပက္ကမန္တိပိ ဝိဗ္ဘမန္တိပိ တိတ္ထိယေသုပိ သင်္ကမန္တိ. ဘဂဝတော ဧတမတ္ထံ အာရောစေသုံ. “န, ဘိက္ခဝေ, ခမာပိယမာနေန န ခမိတဗ္ဗံ. ယော န ခမေယျ, အာပတ္တိ ဒုက္ကဋဿာ”တိ.
</Paragraph>

<Paragraph number="355" book="vi-maha">
တေန ခေါ ပန သမယေန အာစရိယာ သမ္မာဝတ္တန္တံ ပဏာမေန္တိ, အသမ္မာဝတ္တန္တံ န ပဏာမေန္တိ. ဘဂဝတော ဧတမတ္ထံ အာရောစေသုံ. “န, ဘိက္ခဝေ, သမ္မာဝတ္တန္တော ပဏာမေတဗ္ဗော. ယော ပဏာမေယျ, အာပတ္တိ ဒုက္ကဋဿ. န စ, ဘိက္ခဝေ, အသမ္မာဝတ္တန္တော န ပဏာမေတဗ္ဗော. ယော န ပဏာမေယျ, အာပတ္တိ ဒုက္ကဋဿာတိ.
</Paragraph>

</Division>
<Division number="81" book="vi-maha" e="ch" v="3" p="87">

<Paragraph number="356" book="vi-maha">
ပဉ္စဟိ, ဘိက္ခဝေ, အင်္ဂေဟိ သမန္နာဂတော အန္တေဝါသိကော ပဏာမေတဗ္ဗော. အာစရိယမှိ နာဓိမတ္တံ ပေမံ ဟောတိ, နာဓိမတ္တော ပသာဒေါ ဟောတိ, နာဓိမတ္တာ ဟိရီ ဟောတိ, နာဓိမတ္တော ဂါရဝေါ ဟောတိ, နာဓိမတ္တာ ဘာဝနာ ဟောတိ—  ဣမေဟိ ခေါ, ဘိက္ခဝေ, ပဉ္စဟင်္ဂေဟိ သမန္နာဂတော အန္တေဝါသိကော ပဏာမေတဗ္ဗော.
</Paragraph>

<Paragraph number="357" book="vi-maha">
ပဉ္စဟိ, ဘိက္ခဝေ, အင်္ဂေဟိ သမန္နာဂတော အန္တေဝါသိကော န ပဏာမေတဗ္ဗော. အာစရိယမှိ အဓိမတ္တံ ပေမံ ဟောတိ, အဓိမတ္တော ပသာဒေါ ဟောတိ, အဓိမတ္တာ ဟိရီ ဟောတိ, အဓိမတ္တော ဂါရဝေါ ဟောတိ, အဓိမတ္တာ ဘာဝနာ ဟောတိ—  ဣမေဟိ ခေါ, ဘိက္ခဝေ, ပဉ္စဟင်္ဂေဟိ သမန္နာဂတော အန္တေဝါသိကော န ပဏာမေတဗ္ဗော.
</Paragraph>

<Paragraph number="358" book="vi-maha">
ပဉ္စဟိ, ဘိက္ခဝေ, အင်္ဂေဟိ သမန္နာဂတော အန္တေဝါသိကော အလံ ပဏာမေတုံ. အာစရိယမှိ နာဓိမတ္တံ ပေမံ ဟောတိ, နာဓိမတ္တော ပသာဒေါ ဟောတိ, နာဓိမတ္တာ ဟိရီ ဟောတိ, နာဓိမတ္တော ဂါရဝေါ ဟောတိ, နာဓိမတ္တာ ဘာဝနာ ဟောတိ—  ဣမေဟိ ခေါ, ဘိက္ခဝေ, ပဉ္စဟင်္ဂေဟိ သမန္နာဂတော အန္တေဝါသိကော အလံ ပဏာမေတုံ.
</Paragraph>

<Paragraph number="359" book="vi-maha">
ပဉ္စဟိ, ဘိက္ခဝေ, အင်္ဂေဟိ သမန္နာဂတော အန္တေဝါသိကော နာလံ ပဏာမေတုံ. အာစရိယမှိ အဓိမတ္တံ ပေမံ ဟောတိ, အဓိမတ္တော ပသာဒေါ ဟောတိ, အဓိမတ္တာ ဟိရီ ဟောတိ, အဓိမတ္တော ဂါရဝေါ ဟောတိ, အဓိမတ္တာ ဘာဝနာ ဟောတိ—  ဣမေဟိ ခေါ, ဘိက္ခဝေ, ပဉ္စဟင်္ဂေဟိ သမန္နာဂတော အန္တေဝါသိကော နာလံ ပဏာမေတုံ.
</Paragraph>

<Paragraph number="360" book="vi-maha">
ပဉ္စဟိ, ဘိက္ခဝေ, အင်္ဂေဟိ သမန္နာဂတံ အန္တေဝါသိကံ အပ္ပဏာမေန္တော အာစရိယော သာတိသာရော ဟောတိ, ပဏာမေန္တော အနတိသာရော ဟောတိ. အာစရိယမှိ နာဓိမတ္တံ ပေမံ ဟောတိ, နာဓိမတ္တော ပသာဒေါ ဟောတိ, နာဓိမတ္တာ ဟိရီ ဟောတိ, နာဓိမတ္တော ဂါရဝေါ ဟောတိ, နာဓိမတ္တာ ဘာဝနာ ဟောတိ—  ဣမေဟိ ခေါ, ဘိက္ခဝေ, ပဉ္စဟင်္ဂေဟိ သမန္နာဂတံ အန္တေဝါသိကံ အပ္ပဏာမေန္တော အာစရိယော သာတိသာရော ဟောတိ, ပဏာမေန္တော အနတိသာရော ဟောတိ.
</Paragraph>

<Paragraph number="361" book="vi-maha">
ပဉ္စဟိ, ဘိက္ခဝေ, အင်္ဂေဟိ သမန္နာဂတံ အန္တေဝါသိကံ ပဏာမေန္တော အာစရိယော သာတိသာရော ဟောတိ, အပ္ပဏာမေန္တော အနတိသာရော ဟောတိ. အာစရိယမှိ အဓိမတ္တံ ပေမံ ဟောတိ, အဓိမတ္တော ပသာဒေါ ဟောတိ, အဓိမတ္တာ ဟိရီ ဟောတိ, အဓိမတ္တော ဂါရဝေါ ဟောတိ, အဓိမတ္တာ ဘာဝနာ ဟောတိ—  ဣမေဟိ ခေါ, ဘိက္ခဝေ, ပဉ္စဟင်္ဂေဟိ သမန္နာဂတံ အန္တေဝါသိကံ ပဏာမေန္တော အာစရိယော သာတိသာရော ဟောတိ, အပ္ပဏာမေန္တော အနတိသာရော ဟောတီ”တိ.

</Paragraph>
</Division>

<Paragraph number="362" type="center" book="vi-maha">
ပဏာမနာ ခမာပနာ နိဋ္ဌိတာ.
</Paragraph>