---
title: 9.30 တဇ္ဇနီယကမ္မပဋိပ္ပဿဒ္ဓိကထာ
tableOfContents: false
sidebar:
  order: 30
type: tipitaka
basket: vi
book: vi-maha
review:
  current: review
  updated: '2025-10-22T11:23:46.113407'
  updated_by: ''
  notes: ''
  history:
  - state: review
    date: '2025-10-22T11:23:46.113407'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="440" book="vi-maha" e="ch" v="3" p="470">

<Paragraph number="1886" book="vi-maha">
ဣဓ ပန, ဘိက္ခဝေ, ဘိက္ခု သံဃေန တဇ္ဇနီယကမ္မကတော သမ္မာ ဝတ္တတိ, လောမံ ပါတေတိ, နေတ္ထာရံ ဝတ္တတိ, တဇ္ဇနီယဿ ကမ္မဿ ပဋိပ္ပဿဒ္ဓိံ ယာစတိ. တတြ စေ ဘိက္ခူနံ ဧဝံ ဟောတိ—  ‘အယံ ခေါ, အာဝုသော, ဘိက္ခု သံဃေန တဇ္ဇနီယကမ္မကတော သမ္မာ ဝတ္တတိ, လောမံ ပါတေတိ, နေတ္ထာရံ ဝတ္တတိ, တဇ္ဇနီယဿ ကမ္မဿ ပဋိပ္ပဿဒ္ဓိံ ယာစတိ. ဟန္ဒဿ မယံ တဇ္ဇနီယကမ္မံ ပဋိပ္ပဿမ္ဘေမာ’တိ. တေ တဿ တဇ္ဇနီယကမ္မံ ပဋိပ္ပဿမ္ဘေန္တိ—  အဓမ္မေန ဝဂ္ဂါ. တတြဋ္ဌော သံဃော ဝိဝဒတိ—  ‘အဓမ္မေန ဝဂ္ဂကမ္မံ, အဓမ္မေန သမဂ္ဂကမ္မံ, ဓမ္မေန ဝဂ္ဂကမ္မံ, ဓမ္မပတိရူပကေန ဝဂ္ဂကမ္မံ, ဓမ္မပတိရူပကေန သမဂ္ဂကမ္မံ, အကတံ ကမ္မံ ဒုက္ကဋံ ကမ္မံ ပုန ကာတဗ္ဗံ ကမ္မန်’တိ. တတြ, ဘိက္ခဝေ, ယေ တေ ဘိက္ခူ ဧဝမာဟံသု—  ‘အဓမ္မေန ဝဂ္ဂကမ္မန်’တိ, ယေ စ တေ ဘိက္ခူ ဧဝမာဟံသု—  ‘အကတံ ကမ္မံ ဒုက္ကဋံ ကမ္မံ ပုန ကာတဗ္ဗံ ကမ္မန်’တိ, ဣမေ တတ္ထ ဘိက္ခူ ဓမ္မဝါဒိနော.
</Paragraph>

</Division>
<Division number="441" book="vi-maha" e="ch" v="3" p="471">

<Paragraph number="1887" book="vi-maha">
ဣဓ ပန, ဘိက္ခဝေ, ဘိက္ခု သံဃေန တဇ္ဇနီယကမ္မကတော သမ္မာ ဝတ္တတိ, လောမံ ပါတေတိ, နေတ္ထာရံ ဝတ္တတိ, တဇ္ဇနီယဿ ကမ္မဿ ပဋိပ္ပဿဒ္ဓိံ ယာစတိ. တတြ စေ ဘိက္ခူနံ ဧဝံ ဟောတိ—  ‘အယံ ခေါ, အာဝုသော, ဘိက္ခု သံဃေန တဇ္ဇနီယကမ္မကတော သမ္မာ ဝတ္တတိ, လောမံ ပါတေတိ, နေတ္ထာရံ ဝတ္တတိ, တဇ္ဇနီယဿ ကမ္မဿ ပဋိပ္ပဿဒ္ဓိံ ယာစတိ. ဟန္ဒဿ မယံ တဇ္ဇနီယကမ္မံ ပဋိပ္ပဿမ္ဘေမာ’တိ. တေ တဿ တဇ္ဇနီယကမ္မံ ပဋိပ္ပဿမ္ဘေန္တိ—  အဓမ္မေန သမဂ္ဂါ. တတြဋ္ဌော သံဃော ဝိဝဒတိ—  ‘အဓမ္မေန ဝဂ္ဂကမ္မံ, အဓမ္မေန သမဂ္ဂကမ္မံ, ဓမ္မေန ဝဂ္ဂကမ္မံ, ဓမ္မပတိရူပကေန ဝဂ္ဂကမ္မံ, ဓမ္မပတိရူပကေန သမဂ္ဂကမ္မံ, အကတံ ကမ္မံ ဒုက္ကဋံ ကမ္မံ ပုန ကာတဗ္ဗံ ကမ္မန်’တိ. တတြ, ဘိက္ခဝေ, ယေ တေ ဘိက္ခူ ဧဝမာဟံသု—  ‘အဓမ္မေန သမဂ္ဂကမ္မန်’တိ, ယေ စ တေ ဘိက္ခူ ဧဝမာဟံသု—  ‘အကတံ ကမ္မံ ဒုက္ကဋံ ကမ္မံ ပုန ကာတဗ္ဗံ ကမ္မန်’တိ, ဣမေ တတ္ထ ဘိက္ခူ ဓမ္မဝါဒိနော.
</Paragraph>

</Division>
<Division number="442" book="vi-maha" e="ch" v="3" p="471">

<Paragraph number="1888" book="vi-maha">
ဣဓ ပန, ဘိက္ခဝေ, ဘိက္ခု သံဃေန တဇ္ဇနီယကမ္မကတော သမ္မာ ဝတ္တတိ, လောမံ ပါတေတိ, နေတ္ထာရံ ဝတ္တတိ, တဇ္ဇနီယဿ ကမ္မဿ ပဋိပ္ပဿဒ္ဓိံ ယာစတိ. တတြ စေ ဘိက္ခူနံ ဧဝံ ဟောတိ—  ‘အယံ ခေါ, အာဝုသော, ဘိက္ခု သံဃေန တဇ္ဇနီယကမ္မကတော သမ္မာ ဝတ္တတိ, လောမံ ပါတေတိ, နေတ္ထာရံ ဝတ္တတိ, တဇ္ဇနီယဿ ကမ္မဿ ပဋိပ္ပဿဒ္ဓိံ ယာစတိ. ဟန္ဒဿ မယံ တဇ္ဇနီယကမ္မံ ပဋိပ္ပဿမ္ဘေမာ’တိ. တေ တဿ တဇ္ဇနီယကမ္မံ ပဋိပ္ပဿမ္ဘေန္တိ—  ဓမ္မေန ဝဂ္ဂါ. တတြဋ္ဌော သံဃော ဝိဝဒတိ—  ‘အဓမ္မေန ဝဂ္ဂကမ္မံ, အဓမ္မေန သမဂ္ဂကမ္မံ, ဓမ္မေန ဝဂ္ဂကမ္မံ, ဓမ္မပတိရူပကေန ဝဂ္ဂကမ္မံ, ဓမ္မပတိရူပကေန သမဂ္ဂကမ္မံ, အကတံ ကမ္မံ ဒုက္ကဋံ ကမ္မံ ပုန ကာတဗ္ဗံ ကမ္မန်’တိ. တတြ, ဘိက္ခဝေ, ယေ တေ ဘိက္ခူ ဧဝမာဟံသု—  ‘ဓမ္မေန ဝဂ္ဂကမ္မန်’တိ ယေ စ တေ ဘိက္ခူ ဧဝမာဟံသု—  ‘အကတံ ကမ္မံ ဒုက္ကဋံ ကမ္မံ ပုန ကာတဗ္ဗံ ကမ္မန်’တိ, ဣမေ တတ္ထ ဘိက္ခူ ဓမ္မဝါဒိနော.
</Paragraph>

</Division>
<Division number="443" book="vi-maha" e="ch" v="3" p="471">

<Paragraph number="1889" book="vi-maha">
ဣဓ ပန, ဘိက္ခဝေ, ဘိက္ခု သံဃေန တဇ္ဇနီယကမ္မကတော သမ္မာ ဝတ္တတိ, လောမံ ပါတေတိ, နေတ္ထာရံ ဝတ္တတိ, တဇ္ဇနီယဿ ကမ္မဿ ပဋိပ္ပဿဒ္ဓိံ ယာစတိ. တတြ စေ ဘိက္ခူနံ ဧဝံ ဟောတိ—  ‘အယံ ခေါ, အာဝုသော, ဘိက္ခု သံဃေန တဇ္ဇနီယကမ္မကတော သမ္မာ ဝတ္တတိ, လောမံ ပါတေတိ, နေတ္ထာရံ ဝတ္တတိ, တဇ္ဇနီယဿ ကမ္မဿ ပဋိပ္ပဿဒ္ဓိံ ယာစတိ. ဟန္ဒဿ မယံ တဇ္ဇနီယကမ္မံ ပဋိပ္ပဿမ္ဘေမာ’တိ. တေ တဿ တဇ္ဇနီယကမ္မံ ပဋိပ္ပဿမ္ဘေန္တိ—  ဓမ္မပတိရူပကေန ဝဂ္ဂါ. တတြဋ္ဌော သံဃော ဝိဝဒတိ—  ‘အဓမ္မေန ဝဂ္ဂကမ္မံ, အဓမ္မေန သမဂ္ဂကမ္မံ, ဓမ္မေန ဝဂ္ဂကမ္မံ, ဓမ္မပတိရူပကေန ဝဂ္ဂကမ္မံ, ဓမ္မပတိရူပကေန သမဂ္ဂကမ္မံ, အကတံ ကမ္မံ ဒုက္ကဋံ ကမ္မံ ပုန ကာတဗ္ဗံ ကမ္မန်’တိ. တတြ, ဘိက္ခဝေ, ယေ တေ ဘိက္ခူ ဧဝမာဟံသု—  ‘ဓမ္မပတိရူပကေန ဝဂ္ဂကမ္မန်’တိ, ယေ စ တေ ဘိက္ခူ ဧဝမာဟံသု—  ‘အကတံ ကမ္မံ ဒုက္ကဋံ ကမ္မံ ပုန ကာတဗ္ဗံ ကမ္မန်’တိ, ဣမေ တတ္ထ ဘိက္ခူ ဓမ္မဝါဒိနော.
</Paragraph>

</Division>
<Division number="444" book="vi-maha" e="ch" v="3" p="472">

<Paragraph number="1890" book="vi-maha">
ဣဓ ပန, ဘိက္ခဝေ, ဘိက္ခု သံဃေန တဇ္ဇနီယကမ္မကတော သမ္မာ ဝတ္တတိ, လောမံ ပါတေတိ, နေတ္ထာရံ ဝတ္တတိ, တဇ္ဇနီယဿ ကမ္မဿ ပဋိပ္ပဿဒ္ဓိံ ယာစတိ. တတြ စေ ဘိက္ခူနံ ဧဝံ ဟောတိ—  ‘အယံ ခေါ, အာဝုသော, ဘိက္ခု သံဃေန တဇ္ဇနီယကမ္မကတော သမ္မာ ဝတ္တတိ, လောမံ ပါတေတိ, နေတ္ထာရံ ဝတ္တတိ, တဇ္ဇနီယဿ ကမ္မဿ ပဋိပ္ပဿဒ္ဓိံ ယာစတိ. ဟန္ဒဿ မယံ တဇ္ဇနီယကမ္မံ ပဋိပ္ပဿမ္ဘေမာ’တိ. တေ တဿ တဇ္ဇနီယကမ္မံ ပဋိပ္ပဿမ္ဘေန္တိ—  ဓမ္မပတိရူပကေန သမဂ္ဂါ. တတြဋ္ဌော သံဃော ဝိဝဒတိ—  ‘အဓမ္မေန ဝဂ္ဂကမ္မံ, အဓမ္မေန သမဂ္ဂကမ္မံ, ဓမ္မေန ဝဂ္ဂကမ္မံ, ဓမ္မပတိရူပကေန ဝဂ္ဂကမ္မံ, ဓမ္မပတိရူပကေန သမဂ္ဂကမ္မံ, အကတံ ကမ္မံ ဒုက္ကဋံ ကမ္မံ ပုန ကာတဗ္ဗံ ကမ္မန်’တိ. တတြ, ဘိက္ခဝေ, ယေ တေ ဘိက္ခူ ဧဝမာဟံသု—  ‘ဓမ္မပတိရူပကေန သမဂ္ဂကမ္မန်’တိ, ယေ စ တေ ဘိက္ခူ ဧဝမာဟံသု—  ‘အကတံ ကမ္မံ ဒုက္ကဋံ ကမ္မံ ပုန ကာတဗ္ဗံ ကမ္မန်’တိ, ဣမေ တတ္ထ ဘိက္ခူ ဓမ္မဝါဒိနော.
</Paragraph>
</Division>