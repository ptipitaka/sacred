---
title: 7.2.4 လောဟိတုပ္ပါဒကကမ္မ
tableOfContents: false
sidebar:
  order: 4
type: tipitaka
basket: vi
book: cula
review:
  current: review
  updated: '2025-10-22T11:23:19.063189'
  updated_by: ''
  notes: ''
  history:
  - state: review
    date: '2025-10-22T11:23:19.063189'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="341" book="cula" e="ch" v="4" p="354">

<Paragraph number="1544" book="cula">
တေန ခေါ ပန သမယေန ဘဂဝါ ဂိဇ္ဈကူဋဿ ပဗ္ဗတဿ ဆာယာယံ စင်္ကမတိ. အထ ခေါ ဒေဝဒတ္တော ဂိဇ္ဈကူဋံ ပဗ္ဗတံ အာရုဟိတွာ မဟတိံ သိလံ ပဝိဇ္ဈိ—  ဣမာယ သမဏံ ဂေါတမံ ဇီဝိတာ ဝေါရောပေဿာမီတိ. ဒွေ ပဗ္ဗတကူဋာ သမာဂန္တွာ တံ သိလံ သမ္ပဋိစ္ဆိံသု. တတော ပပတိကာ ဥပ္ပတိတွာ ဘဂဝတော ပါဒေ ရုဟိရံ ဥပ္ပါဒေသိ. အထ ခေါ ဘဂဝါ ဥဒ္ဓံ ဥလ္လောကေတွာ ဒေဝဒတ္တံ ဧတဒဝေါစ—  “ဗဟုံ တယာ, မောဃပုရိသ, အပုညံ ပသုတံ, ယံ တွံ ဒုဋ္ဌစိတ္တော ဝဓကစိတ္တော တထာဂတဿ ရုဟိရံ ဥပ္ပါဒေသီ”တိ. အထ ခေါ ဘဂဝါ ဘိက္ခူ အာမန္တေသိ—  “ဣဒံ, ဘိက္ခဝေ, ဒေဝဒတ္တေန ပဌမံ အာနန္တရိယံ ကမ္မံ ဥပစိတံ, ယံ ဒုဋ္ဌစိတ္တေန ဝဓကစိတ္တေန တထာဂတဿ ရုဟိရံ ဥပ္ပါဒိတန်”တိ.
</Paragraph>

<Paragraph number="1545" book="cula">
အဿောသုံ ခေါ ဘိက္ခူ—  “ဒေဝဒတ္တေန ကိရ ဘဂဝတော ဝဓော ပယုတ္တော”တိ. တေ စ ဘိက္ခူ ဘဂဝတော ဝိဟာရဿ ပရိတော ပရိတော စင်္ကမန္တိ ဥစ္စာသဒ္ဒါ မဟာသဒ္ဒါ သဇ္ဈာယံ ကရောန္တာ, ဘဂဝတော ရက္ခာဝရဏဂုတ္တိယာ. အဿောသိ ခေါ ဘဂဝါ ဥစ္စာသဒ္ဒံ မဟာသဒ္ဒံ သဇ္ဈာယသဒ္ဒံ. သုတွာန အာယသ္မန္တံ အာနန္ဒံ အာမန္တေသိ—  “ကိံ နု ခေါ သော, အာနန္ဒ, ဥစ္စာသဒ္ဒေါ မဟာသဒ္ဒေါ သဇ္ဈာယသဒ္ဒေါ”တိ? “အဿောသုံ ခေါ, ဘန္တေ, ဘိက္ခူ—  ‘ဒေဝဒတ္တေန ကိရ ဘဂဝတော ဝဓော ပယုတ္တော’တိ. တေ စ, ဘန္တေ, ဘိက္ခူ ဘဂဝတော ဝိဟာရဿ ပရိတော ပရိတော စင်္ကမန္တိ ဥစ္စာသဒ္ဒါ မဟာသဒ္ဒါ သဇ္ဈာယံ ကရောန္တာ, ဘဂဝတော ရက္ခာဝရဏဂုတ္တိယာ. သော ဧသော, ဘဂဝါ, ဥစ္စာသဒ္ဒေါ မဟာသဒ္ဒေါ သဇ္ဈာယသဒ္ဒေါ”တိ. “တေန ဟာနန္ဒ, မမ ဝစနေန တေ ဘိက္ခူ အာမန္တေဟိ—  သတ္ထာ အာယသ္မန္တေ အာမန္တေတီ”တိ. “ဧဝံ, ဘန္တေ”တိ ခေါ အာယသ္မာ အာနန္ဒော ဘဂဝတော ပဋိဿုတွာ ယေန တေ ဘိက္ခူ တေနုပသင်္ကမိ, ဥပသင်္ကမိတွာ တေ ဘိက္ခူ ဧတဒဝေါစ—  “သတ္ထာ အာယသ္မန္တေ အာမန္တေတီ”တိ. “ဧဝမာဝုသော”တိ ခေါ တေ ဘိက္ခူ အာယသ္မတော အာနန္ဒဿ ပဋိဿုတွာ ယေန ဘဂဝါ တေနုပသင်္ကမိံသု, ဥပသင်္ကမိတွာ ဘဂဝန္တံ အဘိဝါဒေတွာ ဧကမန္တံ နိသီဒိံသု. ဧကမန္တံ နိသိန္နေ ခေါ တေ ဘိက္ခူ ဘဂဝါ ဧတဒဝေါစ—
</Paragraph>

<Paragraph number="1546" book="cula">
“အဋ္ဌာနမေတံ, ဘိက္ခဝေ, အနဝကာသော, ယံ ပရူပက္ကမေန တထာဂတံ ဇီဝိတာ ဝေါရောပေယျ. အနုပက္ကမေန, ဘိက္ခဝေ, တထာဂတာ ပရိနိဗ္ဗာယန္တိ.
</Paragraph>

<Paragraph number="1547" book="cula">
ပဉ္စိမေ, ဘိက္ခဝေ, သတ္ထာရော သန္တော သံဝိဇ္ဇမာနာ လောကသ္မိံ. ကတမေ ပဉ္စ? ဣဓ, ဘိက္ခဝေ, ဧကစ္စော သတ္ထာ အပရိသုဒ္ဓသီလော သမာနော ‘ပရိသုဒ္ဓသီလောမှီ’တိ ပဋိဇာနာတိ ‘ပရိသုဒ္ဓံ မေ သီလံ ပရိယောဒါတံ အသံကိလိဋ္ဌန်’တိ စ. တမေနံ သာဝကာ ဧဝံ ဇာနန္တိ—  ‘အယံ ခေါ ဘဝံ သတ္ထာ အပရိသုဒ္ဓသီလော သမာနော “ပရိသုဒ္ဓသီလောမှီ”တိ ပဋိဇာနာတိ “ပရိသုဒ္ဓံ မေ သီလံ ပရိယောဒါတံ အသံကိလိဋ္ဌန်”တိ စ. မယဉ္စေဝ ခေါ ပန ဂိဟီနံ အာရောစေယျာမ, နာဿဿ မနာပံ. ယံ ခေါ ပနဿ အမနာပံ, ကထံ နံ မယံ တေန သမုဒါစရေယျာမ? သမ္မန္နတိ ခေါ ပန စီဝရပိဏ္ဍပါတသေနာသနဂိလာနပ္ပစ္စယဘေသဇ္ဇပရိက္ခာရေန—  ယံ တုမော ကရိဿတိ, တုမောဝ တေန ပညာယိဿတီ’တိ. ဧဝရူပံ ခေါ, ဘိက္ခဝေ, သတ္ထာရံ သာဝကာ သီလတော ရက္ခန္တိ; ဧဝရူပေါ စ ပန သတ္ထာ သာဝကေဟိ သီလတော ရက္ခံ ပစ္စာသီသတိ.
</Paragraph>

<Paragraph number="1548" book="cula">
ပုန စပရံ, ဘိက္ခဝေ, ဣဓေကစ္စော သတ္ထာ အပရိသုဒ္ဓါဇီဝေါ သမာနော …ပေ…  အပရိသုဒ္ဓဓမ္မဒေသနော သမာနော …ပေ…  အပရိသုဒ္ဓဝေယျာကရဏော သမာနော …ပေ…  အပရိသုဒ္ဓဉာဏဒဿနော သမာနော ‘ပရိသုဒ္ဓဉာဏဒဿနောမှီ’တိ ပဋိဇာနာတိ ‘ပရိသုဒ္ဓံ မေ ဉာဏဒဿနံ ပရိယောဒါတံ အသံကိလိဋ္ဌန်’တိ စ. တမေနံ သာဝကာ ဧဝံ ဇာနန္တိ—  ‘အယံ ခေါ ဘဝံ သတ္ထာ အပရိသုဒ္ဓဉာဏဒဿနော သမာနော “ပရိသုဒ္ဓဉာဏဒဿနောမှီ”တိ ပဋိဇာနာတိ “ပရိသုဒ္ဓံ မေ ဉာဏဒဿနံ ပရိယောဒါတံ အသံကိလိဋ္ဌန်”တိ စ. မယဉ္စေဝ ခေါ ပန ဂိဟီနံ အာရောစေယျာမ, နာဿဿ မနာပံ. ယံ ခေါ ပနဿ အမနာပံ, ကထံ န မယံ တေန သမုဒါစရေယျာမ? သမ္မန္နတိ ခေါ ပန စီဝရပိဏ္ဍပါတသေနာသနဂိလာနပ္ပစ္စယဘေသဇ္ဇပရိက္ခာရေန—  ယံ တုမော ကရိဿတိ, တုမောဝ တေန ပညာယိဿတီ’တိ. ဧဝရူပံ ခေါ, ဘိက္ခဝေ, သတ္ထာရံ သာဝကာ ဉာဏဒဿနတော ရက္ခန္တိ; ဧဝရူပေါ စ ပန သတ္ထာ သာဝကေဟိ ဉာဏဒဿနတော ရက္ခံ ပစ္စာသီသတိ. ဣမေ ခေါ, ဘိက္ခဝေ, ပဉ္စ သတ္ထာရော သန္တော သံဝိဇ္ဇမာနာ လောကသ္မိံ.
</Paragraph>

<Paragraph number="1549" book="cula">
အဟံ ခေါ ပန, ဘိက္ခဝေ, ပရိသုဒ္ဓသီလော သမာနော ‘ပရိသုဒ္ဓသီလောမှီ’တိ ပဋိဇာနာမိ ‘ပရိသုဒ္ဓံ မေ သီလံ ပရိယောဒါတံ အသံကိလိဋ္ဌန်’တိ စ. န စ မံ သာဝကာ သီလတော ရက္ခန္တိ; န စာဟံ သာဝကေဟိ သီလတော ရက္ခံ ပစ္စာသီသာမိ. အဟံ ခေါ ပန, ဘိက္ခဝေ, ပရိသုဒ္ဓါဇီဝေါ သမာနော …ပေ…  ပရိသုဒ္ဓဓမ္မဒေသနော သမာနော …ပေ…  ပရိသုဒ္ဓဝေယျာကရဏော သမာနော …ပေ…  ပရိသုဒ္ဓဉာဏဒဿနော သမာနော “ပရိသုဒ္ဓဉာဏဒဿနောမှီ”တိ ပဋိဇာနာမိ “ပရိသုဒ္ဓံ မေ ဉာဏဒဿနံ ပရိယောဒါတံ အသံကိလိဋ္ဌန်”တိ စ, န စ မံ သာဝကာ ဉာဏဒဿနတော ရက္ခန္တိ, န စာဟံ သာဝကေဟိ ဉာဏဒဿနတော ရက္ခံ ပစ္စာသီသာမိ. “အဋ္ဌာနမေတံ, ဘိက္ခဝေ, အနဝကာသော, ယံ ပရူပက္ကမေန တထာဂတံ ဇီဝိတာ ဝေါရောပေယျ. အနုပက္ကမေန, ဘိက္ခဝေ, တထာဂတာ ပရိနိဗ္ဗာယန္တိ. ဂစ္ဆထ တုမှေ, ဘိက္ခဝေ, ယထာဝိဟာရံ. အရက္ခိယာ, ဘိက္ခဝေ, တထာဂတာ”တိ.
</Paragraph>
</Division>