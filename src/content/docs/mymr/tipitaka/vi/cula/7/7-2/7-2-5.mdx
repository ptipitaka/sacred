---
title: 7.2.5 နာဠာဂိရိပေသန
tableOfContents: false
sidebar:
  order: 5
type: tipitaka
basket: vi
book: cula
review:
  current: review
  updated: '2025-10-27T21:49:34.266415'
  updated_by: ''
  notes: ''
  history:
  - state: review
    date: '2025-10-27T21:49:34.266415'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="342" book="cula" e="ch" v="4" p="356">

<Paragraph number="1550" book="cula">
တေန ခေါ ပန သမယေန ရာဇဂဟေ နာဠာဂိရိ နာမ ဟတ္ထီ စဏ္ဍော ဟောတိ, မနုဿဃာတကော. အထ ခေါ ဒေဝဒတ္တော ရာဇဂဟံ ပဝိသိတွာ ဟတ္ထိသာလံ ဂန္တွာ ဟတ္ထိဘဏ္ဍေ ဧတဒဝေါစ—  “မယံ ခေါ, ဘဏေ, ရာဇဉာတကာ နာမ ပဋိဗလာ နီစဋ္ဌာနိယံ ဥစ္စဋ္ဌာနေ ဌပေတုံ, ဘတ္တမ္ပိ ဝေတနမ္ပိ ဝဍ္ဎာပေတုံ. တေန ဟိ, ဘဏေ, ယဒါ သမဏော ဂေါတမော ဣမံ ရစ္ဆံ ပဋိပန္နော ဟောတိ, တဒါ ဣမံ နာဠာဂိရိံ ဟတ္ထိံ မုဉ္စေတွာ ဣမံ ရစ္ဆံ ပဋိပါဒေထာ”တိ. “ဧဝံ, ဘန္တေ”တိ ခေါ တေ ဟတ္ထိဘဏ္ဍာ ဒေဝဒတ္တဿ ပစ္စဿောသုံ. အထ ခေါ ဘဂဝါ ပုဗ္ဗဏှသမယံ နိဝါသေတွာ ပတ္တစီဝရမာဒါယ သမ္ဗဟုလေဟိ ဘိက္ခူဟိ သဒ္ဓိံ ရာဇဂဟံ ပိဏ္ဍာယ ပါဝိသိ. အထ ခေါ ဘဂဝါ တံ ရစ္ဆံ ပဋိပဇ္ဇိ. အဒ္ဒသာသုံ ခေါ တေ ဟတ္ထိဘဏ္ဍာ ဘဂဝန္တံ တံ ရစ္ဆံ ပဋိပန္နံ. ဒိသွာန နာဠာဂိရိံ ဟတ္ထိံ မုဉ္စိတွာ တံ ရစ္ဆံ ပဋိပါဒေသုံ. အဒ္ဒသာ ခေါ နာဠာဂိရိ ဟတ္ထီ ဘဂဝန္တံ ဒူရတောဝ အာဂစ္ဆန္တံ. ဒိသွာန သောဏ္ဍံ ဥဿာပေတွာ ပဟဋ္ဌကဏ္ဏဝါလော ယေန ဘဂဝါ တေန အဘိဓာဝိ. အဒ္ဒသာသုံ ခေါ တေ ဘိက္ခူ နာဠာဂိရိံ ဟတ္ထိံ ဒူရတောဝ အာဂစ္ဆန္တံ. ဒိသွာန ဘဂဝန္တံ ဧတဒဝေါစုံ—  “အယံ, ဘန္တေ, နာဠာဂိရိ ဟတ္ထီ စဏ္ဍော မနုဿဃာတကော ဣမံ ရစ္ဆံ ပဋိပန္နော. ပဋိက္ကမတု, ဘန္တေ, ဘဂဝါ; ပဋိက္ကမတု သုဂတော”တိ. “အာဂစ္ဆထ, ဘိက္ခဝေ, မာ ဘာယိတ္ထ. အဋ္ဌာနမေတံ, ဘိက္ခဝေ, အနဝကာသော, ယံ ပရူပက္ကမေန တထာဂတံ ဇီဝိတာ ဝေါရောပေယျ. အနုပက္ကမေန, ဘိက္ခဝေ, တထာဂတာ ပရိနိဗ္ဗာယန္တီ”တိ.
</Paragraph>

<Paragraph number="1551" book="cula">
ဒုတိယမ္ပိ ခေါ တေ ဘိက္ခူ …ပေ…  တတိယမ္ပိ ခေါ တေ ဘိက္ခူ ဘဂဝန္တံ ဧတဒဝေါစုံ—  “အယံ, ဘန္တေ, နာဠာဂိရိ ဟတ္ထီ စဏ္ဍော မနုဿဃာတကော ဣမံ ရစ္ဆံ ပဋိပန္နော. ပဋိက္ကမတု, ဘန္တေ, ဘဂဝါ; ပဋိက္ကမတု သုဂတော”တိ. “အာဂစ္ဆထ, ဘိက္ခဝေ, မာ ဘာယိတ္ထ. အဋ္ဌာနမေတံ, ဘိက္ခဝေ, အနဝကာသော, ယံ ပရူပက္ကမေန တထာဂတံ ဇီဝိတာ ဝေါရောပေယျ. အနုပက္ကမေန, ဘိက္ခဝေ, တထာဂတာ ပရိနိဗ္ဗာယန္တီ”တိ.
</Paragraph>

<Paragraph number="1552" book="cula">
တေန ခေါ ပန သမယေန မနုဿာ ပါသာဒေသုပိ ဟမ္မိယေသုပိ ဆဒနေသုပိ အာရုဠှာ အစ္ဆန္တိ. တတ္ထ ယေ တေ မနုဿာ အဿဒ္ဓါ အပ္ပသန္နာ ဒုဗ္ဗုဒ္ဓိနော, တေ ဧဝမာဟံသု—  “အဘိရူပေါ ဝတ, ဘော, မဟာသမဏော နာဂေန ဝိဟေဌီယိဿတီ”တိ. ယေ ပန တေ မနုဿာ သဒ္ဓါ ပသန္နာ ပဏ္ဍိတာ ဗျတ္တာ ဗုဒ္ဓိမန္တော, တေ ဧဝမာဟံသု—  “နစိရဿံ ဝတ, ဘော, နာဂေါ နာဂေန သင်္ဂါမေဿတီ”တိ. အထ ခေါ ဘဂဝါ နာဠာဂိရိံ ဟတ္ထိံ မေတ္တေန စိတ္တေန ဖရိ. အထ ခေါ နာဠာဂိရိ ဟတ္ထီ ဘဂဝတော မေတ္တေန စိတ္တေန ဖုဋ္ဌော သောဏ္ဍံ ဩရောပေတွာ ယေန ဘဂဝါ တေနုပသင်္ကမိ, ဥပသင်္ကမိတွာ ဘဂဝတော ပုရတော အဋ္ဌာသိ. အထ ခေါ ဘဂဝါ ဒက္ခိဏေန ဟတ္ထေန နာဠာဂိရိဿ ဟတ္ထိဿ ကုမ္ဘံ ပရာမသန္တော နာဠာဂိရိံ ဟတ္ထိံ ဣမာဟိ ဂါထာဟိ အဇ္ဈဘာသိ—
</Paragraph>

<Paragraph number="1553" type="verses" book="cula">
_“မာ ကုဉ္ဇရ နာဂမာသဒေါ,_  
_ဒုက္ခဉှိ ကုဉ္ဇရ နာဂမာသဒေါ;_  
_န ဟိ နာဂဟတဿ ကုဉ္ဇရ,_  
_သုဂတိ ဟောတိ ဣတော ပရံ ယတော._  

</Paragraph>

<Paragraph number="1554" type="verses" book="cula">
_မာ စ မဒေါ မာ စ ပမာဒေါ,_  
_န ဟိ ပမတ္တာ သုဂတိံ ဝဇန္တိ တေ;_  
_တွညေဝ တထာ ကရိဿသိ,_  
_ယေန တွံ သုဂတိံ ဂမိဿသီ”တိ._  

</Paragraph>

<Paragraph number="1555" book="cula">
အထ ခေါ နာဠာဂိရိ ဟတ္ထီ သောဏ္ဍာယ ဘဂဝတော ပါဒပံသူနိ ဂဟေတွာ ဥပရိမုဒ္ဓနိ အာကိရိတွာ ပဋိကုဋိယောဝ ဩသက္ကိ, ယာဝ ဘဂဝန္တံ အဒ္ဒက္ခိ. အထ ခေါ နာဠာဂိရိ ဟတ္ထီ ဟတ္ထိသာလံ ဂန္တွာ သကေ ဌာနေ အဋ္ဌာသိ. တထာ ဒန္တော စ ပန နာဠာဂိရိ ဟတ္ထီ အဟောသိ. တေန ခေါ ပန သမယေန မနုဿာ ဣမံ ဂါထံ ဂါယန္တိ—
</Paragraph>

<Paragraph number="1556" type="verses" book="cula">
_“ဒဏ္ဍေနေကေ ဒမယန္တိ,_  
_အင်္ကုသေဟိ ကသာဟိ စ;_  
_အဒဏ္ဍေန အသတ္ထေန,_  
_နာဂေါ ဒန္တော မဟေသိနာ”တိ._  

</Paragraph>

<Paragraph number="1557" book="cula">
မနုဿာ ဥဇ္ဈာယန္တိ ခိယျန္တိ ဝိပါစေန္တိ—  “ယာဝ ပါပေါ အယံ ဒေဝဒတ္တော, အလက္ခိကော, ယတြ ဟိ နာမ သမဏဿ ဂေါတမဿ ဧဝံမဟိဒ္ဓိကဿ ဧဝံမဟာနုဘာဝဿ ဝဓာယ ပရက္ကမိဿတီ”တိ. ဒေဝဒတ္တဿ လာဘသက္ကာရော ပရိဟာယိ. ဘဂဝတော စ လာဘသက္ကာရော အဘိဝဍ္ဎိ.
</Paragraph>
</Division>