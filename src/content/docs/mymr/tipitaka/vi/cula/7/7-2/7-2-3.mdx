---
title: "7.2.3 အဘိမာရပေသန"
tableOfContents: false
sidebar:
  order: 3
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="340" book="cula">

<Paragraph number="1538" book="cula">
အထ ခေါ ဒေဝဒတ္တော ယေန အဇာတသတ္တု ကုမာရော တေနုပသင်္ကမိ, ဥပသင်္ကမိတွာ အဇာတသတ္တုံ ကုမာရံ ဧတဒဝေါစ—  “ပုရိသေ, မဟာရာဇ, အာဏာပေဟိ, ယေ သမဏံ ဂေါတမံ ဇီဝိတာ ဝေါရောပေဿန္တီ”တိ. အထ ခေါ အဇာတသတ္တု ကုမာရော မနုဿေ အာဏာပေသိ—  “ယထာ, ဘဏေ, အယျော ဒေဝဒတ္တော အာဟ တထာ ကရေယျာထာ”တိ. အထ ခေါ ဒေဝဒတ္တော ဧကံ ပုရိသံ အာဏာပေသိ—  “ဂစ္ဆာဝုသော, အမုကသ္မိံ ဩကာသေ သမဏော ဂေါတမော ဝိဟရတိ. တံ ဇီဝိတာ ဝေါရောပေတွာ ဣမိနာ မဂ္ဂေန အာဂစ္ဆာ”တိ. တသ္မိံ မဂ္ဂေ ဒွေ ပုရိသေ ဌပေသိ—  “ယော ဣမိနာ မဂ္ဂေန ဧကော ပုရိသော အာဂစ္ဆတိ, တံ ဇီဝိတာ ဝေါရောပေတွာ ဣမိနာ မဂ္ဂေန အာဂစ္ဆထာ”တိ. တသ္မိံ မဂ္ဂေ စတ္တာရော ပုရိသေ ဌပေသိ—  “ယေ ဣမိနာ မဂ္ဂေန ဒွေ ပုရိသာ အာဂစ္ဆန္တိ, တေ ဇီဝိတာ ဝေါရောပေတွာ ဣမိနာ မဂ္ဂေန အာဂစ္ဆထာ”တိ. တသ္မိံ မဂ္ဂေ အဋ္ဌ ပုရိသေ ဌပေသိ—  “ယေ ဣမိနာ မဂ္ဂေန စတ္တာရော ပုရိသာ အာဂစ္ဆန္တိ, တေ ဇီဝိတာ ဝေါရောပေတွာ ဣမိနာ မဂ္ဂေန အာဂစ္ဆထာ”တိ. တသ္မိံ မဂ္ဂေ သောဠသ ပုရိသေ ဌပေသိ—  “ယေ ဣမိနာ မဂ္ဂေန အဋ္ဌ ပုရိသာ အာဂစ္ဆန္တိ, တေ ဇီဝိတာ ဝေါရောပေတွာ အာဂစ္ဆထာ”တိ.
</Paragraph>

<Paragraph number="1539" book="cula">
အထ ခေါ သော ဧကော ပုရိသော အသိစမ္မံ ဂဟေတွာ ဓနုကလာပံ သန္နယှိတွာ ယေန ဘဂဝါ တေနုပသင်္ကမိ, ဥပသင်္ကမိတွာ ဘဂဝတော အဝိဒူရေ ဘီတော ဥဗ္ဗိဂ္ဂေါ ဥဿင်္ကီ ဥတြသ္တော ပတ္ထဒ္ဓေန ကာယေန အဋ္ဌာသိ. အဒ္ဒသာ ခေါ ဘဂဝါ တံ ပုရိသံ ဘီတံ ဥဗ္ဗိဂ္ဂံ ဥဿင်္ကိံ ဥတြသ္တံ ပတ္ထဒ္ဓေန ကာယေန ဌိတံ. ဒိသွာန တံ ပုရိသံ ဧတဒဝေါစ—  “ဧဟာဝုသော, မာ ဘာယီ”တိ. အထ ခေါ သော ပုရိသော အသိစမ္မံ ဧကမန္တံ ကရိတွာ ဓနုကလာပံ နိက္ခိပိတွာ ယေန ဘဂဝါ တေနုပသင်္ကမိ, ဥပသင်္ကမိတွာ ဘဂဝတော ပါဒေသု သိရသာ နိပတိတွာ ဘဂဝန္တံ ဧတဒဝေါစ—  “အစ္စယော မံ, ဘန္တေ, အစ္စဂမာ ယထာဗာလံ ယထာမူဠှံ ယထာအကုသလံ, ယောဟံ ဒုဋ္ဌစိတ္တော ဝဓကစိတ္တော ဣဓူပသင်္ကန္တော. တဿ မေ, ဘန္တေ, ဘဂဝါ အစ္စယံ အစ္စယတော ပဋိဂ္ဂဏှာတု အာယတိံ သံဝရာယာ”တိ. “တဂ္ဃ တွံ, အာဝုသော, အစ္စယော အစ္စဂမာ ယထာဗာလံ ယထာမူဠှံ ယထာအကုသလံ, ယံ တွံ ဒုဋ္ဌစိတ္တော ဝဓကစိတ္တော ဣဓူပသင်္ကန္တော. ယတော စ ခေါ တွံ, အာဝုသော, အစ္စယံ အစ္စယတော ဒိသွာ ယထာဓမ္မံ ပဋိကရောသိ, တံ တေ မယံ ပဋိဂ္ဂဏှာမ. ဝုဍ္ဎိ ဟေသာ, အာဝုသော, အရိယဿ ဝိနယေ—  ယော အစ္စယံ အစ္စယတော ဒိသွာ ယထာဓမ္မံ ပဋိကရောတိ, အာယတိံ သံဝရံ အာပဇ္ဇတီ”တိ.
</Paragraph>

<Paragraph number="1540" book="cula">
အထ ခေါ ဘဂဝါ တဿ ပုရိသဿ အနုပုဗ္ဗိံ ကထံ ကထေသိ, သေယျထိဒံ—  ဒါနကထံ သီလကထံ သဂ္ဂကထံ, ကာမာနံ အာဒီနဝံ ဩကာရံ သံကိလေသံ, နေက္ခမ္မေ အာနိသံသံ ပကာသေသိ. ယဒါ တံ ဘဂဝါ အညာသိ ကလ္လစိတ္တံ, မုဒုစိတ္တံ, ဝိနီဝရဏစိတ္တံ, ဥဒဂ္ဂစိတ္တံ, ပသန္နစိတ္တံ, အထ ယာ ဗုဒ္ဓါနံ သာမုက္ကံသိကာ ဓမ္မဒေသနာ တံ ပကာသေသိ—  ဒုက္ခံ, သမုဒယံ, နိရောဓံ, မဂ္ဂံ. သေယျထာပိ နာမ သုဒ္ဓံ ဝတ္ထံ အပဂတကာဠကံ သမ္မဒေဝ ရဇနံ ပဋိဂ္ဂဟေယျ; ဧဝမေဝ တဿ ပုရိသဿ တသ္မိံယေဝ အာသနေ ဝိရဇံ ဝီတမလံ ဓမ္မစက္ခုံ ဥဒပါဒိ—  “ယံ ကိဉ္စိ သမုဒယဓမ္မံ သဗ္ဗံ တံ နိရောဓဓမ္မန်”တိ. အထ ခေါ သော ပုရိသော ဒိဋ္ဌဓမ္မော ပတ္တဓမ္မော ဝိဒိတဓမ္မော ပရိယောဂါဠှဓမ္မော တိဏ္ဏဝိစိကိစ္ဆော ဝိဂတကထံကထော ဝေသာရဇ္ဇပ္ပတ္တော အပရပ္ပစ္စယော သတ္ထုသာသနေ ဘဂဝန္တံ ဧတဒဝေါစ—  “အဘိက္ကန္တံ, ဘန္တေ, အဘိက္ကန္တံ, ဘန္တေ. သေယျထာပိ, ဘန္တေ, နိက္ကုဇ္ဇိတံ ဝါ ဥက္ကုဇ္ဇေယျ, ပဋိစ္ဆန္နံ ဝါ ဝိဝရေယျ, မူဠှဿ ဝါ မဂ္ဂံ အာစိက္ခေယျ, အန္ဓကာရေ ဝါ တေလပဇ္ဇောတံ ဓာရေယျ—  ‘စက္ခုမန္တော ရူပါနိ ဒက္ခန္တီ’တိ—  ဧဝမေဝံ ဘဂဝတာ အနေကပရိယာယေန ဓမ္မော ပကာသိတော. ဧသာဟံ, ဘန္တေ, ဘဂဝန္တံ သရဏံ ဂစ္ဆာမိ, ဓမ္မဉ္စ, ဘိက္ခုသံဃဉ္စ. ဥပါသကံ မံ ဘဂဝါ ဓာရေတု အဇ္ဇတဂ္ဂေ ပါဏုပေတံ သရဏံ ဂတန်”တိ. အထ ခေါ ဘဂဝါ တံ ပုရိသံ ဧတဒဝေါစ—  “မာ ခေါ တွံ, အာဝုသော, ဣမိနာ မဂ္ဂေန ဂစ္ဆ, ဣမိနာ မဂ္ဂေန ဂစ္ဆာဟီ”တိ အညေန မဂ္ဂေန ဥယျောဇေသိ.
</Paragraph>

<Paragraph number="1541" book="cula">
အထ ခေါ တေ ဒွေ ပုရိသာ—  “ကိံ နု ခေါ သော ဧကော ပုရိသော စိရေန အာဂစ္ဆတီ”တိ—  ပဋိပထံ ဂစ္ဆန္တာ အဒ္ဒသာသုံ ဘဂဝန္တံ အညတရသ္မိံ ရုက္ခမူလေ နိသိန္နံ. ဒိသွာန ယေန ဘဂဝါ တေနုပသင်္ကမိံသု, ဥပသင်္ကမိတွာ ဘဂဝန္တံ အဘိဝါဒေတွာ ဧကမန္တံ နိသီဒိံသု. တေသံ ဘဂဝါ အနုပုဗ္ဗိံ ကထံ ကထေသိ …ပေ…  အပရပ္ပစ္စယာ သတ္ထုသာသနေ ဘဂဝန္တံ ဧတဒဝေါစုံ—  “အဘိက္ကန္တံ, ဘန္တေ …ပေ…  ဥပါသကေ နော ဘဂဝါ ဓာရေတု အဇ္ဇတဂ္ဂေ ပါဏုပေတံ သရဏံ ဂတေ”တိ. အထ ခေါ ဘဂဝါ တေ ပုရိသေ ဧတဒဝေါစ—  “မာ ခေါ တုမှေ, အာဝုသော, ဣမိနာ မဂ္ဂေန ဂစ္ဆိတ္ထ, ဣမိနာ မဂ္ဂေန ဂစ္ဆထာ”တိ အညေန မဂ္ဂေန ဥယျောဇေသိ.
</Paragraph>

<Paragraph number="1542" book="cula">
အထ ခေါ တေ စတ္တာရော ပုရိသာ …ပေ…  အထ ခေါ တေ အဋ္ဌ ပုရိသာ …ပေ…  အထ ခေါ တေ သောဠသ ပုရိသာ—  ကိံ နု ခေါ တေ အဋ္ဌ ပုရိသာ စိရေန အာဂစ္ဆန္တီတိ—  ပဋိပထံ ဂစ္ဆန္တာ အဒ္ဒသာသုံ ဘဂဝန္တံ အညတရသ္မိံ ရုက္ခမူလေ နိသိန္နံ. ဒိသွာန ယေန ဘဂဝါ တေနုပသင်္ကမိံသု, ဥပသင်္ကမိတွာ ဘဂဝန္တံ အဘိဝါဒေတွာ ဧကမန္တံ နိသီဒိံသု. တေသံ ဘဂဝါ အနုပုဗ္ဗိံ ကထံ ကထေသိ, သေယျထိဒံ—  ဒါနကထံ …ပေ…  အပရပ္ပစ္စယာ သတ္ထုသာသနေ ဘဂဝန္တံ ဧတဒဝေါစုံ—  “အဘိက္ကန္တံ, ဘန္တေ …ပေ…  ဥပါသကေ နော ဘဂဝါ ဓာရေတု အဇ္ဇတဂ္ဂေ ပါဏုပေတံ သရဏံ ဂတေ”တိ. အထ ခေါ ဘဂဝါ တေ ပုရိသေ ဧတဒဝေါစ—  “မာ ခေါ တုမှေ, အာဝုသော, ဣမိနာ မဂ္ဂေန ဂစ္ဆိတ္ထ, ဣမိနာ မဂ္ဂေန ဂစ္ဆထာ”တိ အညေန မဂ္ဂေန ဥယျောဇေသိ.
</Paragraph>

<Paragraph number="1543" book="cula">
အထ ခေါ သော ဧကော ပုရိသော ယေန ဒေဝဒတ္တော တေနုပသင်္ကမိ, ဥပသင်္ကမိတွာ ဒေဝဒတ္တံ ဧတဒဝေါစ—  “နာဟံ, ဘန္တေ, သက္ကောမိ တံ ဘဂဝန္တံ ဇီဝိတာ ဝေါရောပေတုံ; မဟိဒ္ဓိကော သော ဘဂဝါ မဟာနုဘာဝေါ”တိ. “အလံ, အာဝုသော; မာ တွံ သမဏံ ဂေါတမံ ဇီဝိတာ ဝေါရောပေသိ. အဟမေဝ သမဏံ ဂေါတမံ ဇီဝိတာ ဝေါရောပေဿာမီ”တိ.
</Paragraph>
</Division>