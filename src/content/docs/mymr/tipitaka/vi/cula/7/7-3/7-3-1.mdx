---
title: 7.3.1 သံဃဘေဒကထာ
tableOfContents: false
sidebar:
  order: 1
type: tipitaka
basket: vi
book: cula
review:
  current: review
  updated: '2025-10-27T21:49:34.309473'
  updated_by: ''
  notes: ''
  history:
  - state: review
    date: '2025-10-27T21:49:34.309473'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="344" book="cula" e="ch" v="4" p="361">

<Paragraph number="1569" book="cula">
အထ ခေါ ဒေဝဒတ္တော တဒဟုပေါသထေ ဥဋ္ဌာယာသနာ သလာကံ ဂါဟေသိ—  “မယံ, အာဝုသော, သမဏံ ဂေါတမံ ဥပသင်္ကမိတွာ ပဉ္စ ဝတ္ထူနိ ယာစိမှာ—  ‘ဘဂဝါ, ဘန္တေ, အနေကပရိယာယေန အပ္ပိစ္ဆဿ …ပေ…  ဝီရိယာရမ္ဘဿ ဝဏ္ဏဝါဒီ. ဣမာနိ, ဘန္တေ, ပဉ္စ ဝတ္ထူနိ အနေကပရိယာယေန အပ္ပိစ္ဆတာယ …ပေ…  ဝီရိယာရမ္ဘာယ သံဝတ္တန္တိ. သာဓု, ဘန္တေ, ဘိက္ခူ ယာဝဇီဝံ အာရညိကာ အဿု; ယော ဂါမန္တံ ဩသရေယျ, ဝဇ္ဇံ နံ ဖုသေယျ …ပေ…  ယာဝဇီဝံ မစ္ဆမံသံ န ခါဒေယျုံ; ယော မစ္ဆမံသံ ခါဒေယျ, ဝဇ္ဇံ နံ ဖုသေယျာ’တိ. ဣမာနိ ပဉ္စ ဝတ္ထူနိ သမဏော ဂေါတမော နာနုဇာနာတိ. တေ မယံ ဣမေဟိ ပဉ္စဟိ ဝတ္ထူဟိ သမာဒါယ ဝတ္တာမ. ယဿာယသ္မတော ဣမာနိ ပဉ္စ ဝတ္ထူနိ ခမန္တိ, သော သလာကံ ဂဏှာတူ”တိ.
</Paragraph>

<Paragraph number="1570" book="cula">
တေန ခေါ ပန သမယေန ဝေသာလိကာ ဝဇ္ဇိပုတ္တကာ ပဉ္စမတ္တာနိ ဘိက္ခုသတာနိ နဝကာ စေဝ ဟောန္တိ အပ္ပကတညုနော စ. တေ—  “အယံ ဓမ္မော, အယံ ဝိနယော, ဣဒံ သတ္ထုသာသနန်”တိ သလာကံ ဂဏှိံသု. အထ ခေါ ဒေဝဒတ္တော သံဃံ ဘိန္ဒိတွာ ပဉ္စမတ္တာနိ ဘိက္ခုသတာနိ အာဒါယ ယေန ဂယာသီသံ တေန ပက္ကာမိ. အထ ခေါ သာရိပုတ္တမောဂ္ဂလ္လာနာ ယေန ဘဂဝါ တေနုပသင်္ကမိံသု, ဥပသင်္ကမိတွာ ဘဂဝန္တံ အဘိဝါဒေတွာ ဧကမန္တံ နိသီဒိံသု. ဧကမန္တံ နိသိန္နော ခေါ အာယသ္မာ သာရိပုတ္တော ဘဂဝန္တံ ဧတဒဝေါစ—  “ဒေဝဒတ္တော, ဘန္တေ, သံဃံ ဘိန္ဒိတွာ ပဉ္စမတ္တာနိ ဘိက္ခုသတာနိ အာဒါယ ယေန ဂယာသီသံ တေန ပက္ကန္တော”တိ. “န ဟိ နာမ တုမှာကံ, သာရိပုတ္တာ, တေသု နဝကေသု ဘိက္ခူသု ကာရုညမ္ပိ ဘဝိဿတိ? ဂစ္ဆထ တုမှေ, သာရိပုတ္တာ, ပုရာ တေ ဘိက္ခူ အနယဗျသနံ အာပဇ္ဇန္တီ”တိ. “ဧဝံ, ဘန္တေ”တိ ခေါ သာရိပုတ္တမောဂ္ဂလ္လာနာ ဘဂဝတော ပဋိဿုတွာ ဥဋ္ဌာယာသနာ ဘဂဝန္တံ အဘိဝါဒေတွာ ပဒက္ခိဏံ ကတွာ ယေန ဂယာသီသံ တေနုပသင်္ကမိံသု.
</Paragraph>

<Paragraph number="1571" book="cula">
တေန ခေါ ပန သမယေန အညတရော ဘိက္ခု ဘဂဝတော အဝိဒူရေ ရောဒမာနော ဌိတော ဟောတိ. အထ ခေါ ဘဂဝါ တံ ဘိက္ခုံ ဧတဒဝေါစ—  “ကိဿ တွံ, ဘိက္ခု, ရောဒသီ”တိ? “ယေပိ တေ, ဘန္တေ, ဘဂဝတော အဂ္ဂသာဝကာ သာရိပုတ္တမောဂ္ဂလ္လာနာ တေပိ ဒေဝဒတ္တဿ သန္တိကေ ဂစ္ဆန္တိ ဒေဝဒတ္တဿ ဓမ္မံ ရောစေန္တာ”တိ. “အဋ္ဌာနမေတံ, ဘိက္ခု, အနဝကာသော, ယံ သာရိပုတ္တမောဂ္ဂလ္လာနာ ဒေဝဒတ္တဿ ဓမ္မံ ရောစေယျုံ, အပိ စ တေ ဂတာ ဘိက္ခူနံ သညတ္တိယာ”တိ.
</Paragraph>

</Division>
<Division number="345" book="cula" e="ch" v="4" p="362">

<Paragraph number="1572" book="cula">
တေန ခေါ ပန သမယေန ဒေဝဒတ္တော မဟတိယာ ပရိသာယ ပရိဝုတော ဓမ္မံ ဒေသေန္တော နိသိန္နော ဟောတိ. အဒ္ဒသာ ခေါ ဒေဝဒတ္တော သာရိပုတ္တမောဂ္ဂလ္လာနေ ဒူရတောဝ အာဂစ္ဆန္တေ. ဒိသွာန ဘိက္ခူ အာမန္တေသိ—  “ပဿထ, ဘိက္ခဝေ, ယာဝ သွာက္ခာတော မယာ ဓမ္မော, ယေပိ တေ သမဏဿ ဂေါတမဿ အဂ္ဂသာဝကာ သာရိပုတ္တမောဂ္ဂလ္လာနာ တေပိ မမ သန္တိကေ အာဂစ္ဆန္တိ. မမ ဓမ္မံ ရောစေန္တာ”တိ. ဧဝံ ဝုတ္တေ, ကောကာလိကော ဒေဝဒတ္တံ ဧတဒဝေါစ—  “မာ, အာဝုသော ဒေဝဒတ္တ, သာရိပုတ္တမောဂ္ဂလ္လာနေ ဝိဿသိ. ပါပိစ္ဆာ သာရိပုတ္တမောဂ္ဂလ္လာနာ, ပါပိကာနံ ဣစ္ဆာနံ ဝသံ ဂတာ”တိ. “အလံ, အာဝုသော. သွာဂတံ တေသံ ယတော မေ ဓမ္မံ ရောစေန္တီ”တိ.
</Paragraph>

<Paragraph number="1573" book="cula">
အထ ခေါ ဒေဝဒတ္တော အာယသ္မန္တံ သာရိပုတ္တံ ဥပဍ္ဎာသနေန နိမန္တေသိ—  “ဧဟာဝုသော သာရိပုတ္တ, ဣဓ နိသီဒါဟီ”တိ. “အလံ, အာဝုသော”တိ ခေါ အာယသ္မာ သာရိပုတ္တော အညတရံ အာသနံ ဂဟေတွာ ဧကမန္တံ နိသီဒိ. အာယသ္မာပိ ခေါ မဟာမောဂ္ဂလ္လာနော အညတရံ အာသနံ ဂဟေတွာ ဧကမန္တံ နိသီဒိ. အထ ခေါ ဒေဝဒတ္တော ဗဟုဒေဝ ရတ္တိံ ဘိက္ခူ ဓမ္မိယာ ကထာယ သန္ဒဿေတွာ သမာဒပေတွာ သမုတ္တေဇေတွာ သမ္ပဟံသေတွာ အာယသ္မန္တံ သာရိပုတ္တံ အဇ္ဈေသိ—  “ဝိဂတထိနမိဒ္ဓေါ ခေါ, အာဝုသော သာရိပုတ္တ, ဘိက္ခုသံဃော. ပဋိဘာတု တံ, အာဝုသော သာရိပုတ္တ, ဘိက္ခူနံ ဓမ္မီ ကထာ, ပိဋ္ဌိ မေ အာဂိလာယတိ, တမဟံ အာယမိဿာမီ”တိ. “ဧဝမာဝုသော”တိ ခေါ အာယသ္မာ သာရိပုတ္တော ဒေဝဒတ္တဿ ပစ္စဿောသိ. အထ ခေါ ဒေဝဒတ္တော စတုဂ္ဂုဏံ သင်္ဃာဋိံ ပညပေတွာ ဒက္ခိဏေန ပဿေန သေယျံ ကပ္ပေသိ. တဿ ကိလမန္တဿ မုဋ္ဌဿတိဿ အသမ္ပဇာနဿ မုဟုတ္တကေနေဝ နိဒ္ဒါ ဩက္ကမိ.
</Paragraph>

<Paragraph number="1574" book="cula">
အထ ခေါ အာယသ္မာ သာရိပုတ္တော အာဒေသနာပါဋိဟာရိယာနုသာသနိယာ ဘိက္ခူ ဓမ္မိယာ ကထာယ ဩဝဒိ အနုသာသိ. အာယသ္မာ မဟာမောဂ္ဂလ္လာနော ဣဒ္ဓိပါဋိဟာရိယာနုသာသနိယာ ဘိက္ခူ ဓမ္မိယာ ကထာယ ဩဝဒိ အနုသာသိ. အထ ခေါ တေသံ ဘိက္ခူနံ အာယသ္မတာ သာရိပုတ္တေန အာဒေသနာပါဋိဟာရိယာနုသာသနိယာ အာယသ္မတာ စ မဟာမောဂ္ဂလ္လာနေန ဣဒ္ဓိပါဋိဟာရိယာနုသာသနိယာ ဩဝဒိယမာနာနံ အနုသာသိယမာနာနံ ဝိရဇံ ဝီတမလံ ဓမ္မစက္ခုံ ဥဒပါဒိ—  “ယံ ကိဉ္စိ သမုဒယဓမ္မံ သဗ္ဗံ တံ နိရောဓဓမ္မန်”တိ.
</Paragraph>

<Paragraph number="1575" book="cula">
အထ ခေါ အာယသ္မာ သာရိပုတ္တော ဘိက္ခူ အာမန္တေသိ—  “ဂစ္ဆာမ မယံ, အာဝုသော, ဘဂဝတော သန္တိကေ. ယော တဿ ဘဂဝတော ဓမ္မံ ရောစေသိ သော အာဂစ္ဆတူ”တိ. အထ ခေါ သာရိပုတ္တမောဂ္ဂလ္လာနာ တာနိ ပဉ္စဘိက္ခုသတာနိ အာဒါယ ယေန ဝေဠုဝနံ တေနုပသင်္ကမိံသု. အထ ခေါ ကောကာလိကော ဒေဝဒတ္တံ ဥဋ္ဌာပေသိ—  “ဥဋ္ဌေဟိ, အာဝုသော ဒေဝဒတ္တ, နီတာ တေ ဘိက္ခူ သာရိပုတ္တမောဂ္ဂလ္လာနေဟိ. နနု တွံ, အာဝုသော ဒေဝဒတ္တ, မယာ ဝုတ္တော—  ‘မာ, အာဝုသော ဒေဝဒတ္တ, သာရိပုတ္တမောဂ္ဂလ္လာနေ ဝိဿာသိ. ပါပိစ္ဆာ သာရိပုတ္တမောဂ္ဂလ္လာနာ, ပါပိကာနံ ဣစ္ဆာနံ ဝသံ ဂတာ’”တိ? အထ ခေါ ဒေဝဒတ္တဿ တတ္ထေဝ ဥဏှံ လောဟိတံ မုခတော ဥဂ္ဂဉ္ဆိ.
</Paragraph>

<Paragraph number="1576" book="cula">
အထ ခေါ သာရိပုတ္တမောဂ္ဂလ္လာနာ ယေန ဘဂဝါ တေနုပသင်္ကမိံသု, ဥပသင်္ကမိတွာ ဘဂဝန္တံ အဘိဝါဒေတွာ ဧကမန္တံ နိသီဒိသုံ. ဧကမန္တံ နိသိန္နော ခေါ အာယသ္မာ သာရိပုတ္တော ဘဂဝန္တံ ဧတဒဝေါစ—  “သာဓု, ဘန္တေ, ဘေဒကာနုဝတ္တကာ ဘိက္ခူ ပုန ဥပသမ္ပဇ္ဇေယျုန်”တိ. “အလံ, သာရိပုတ္တ. မာ တေ ရုစ္စိ ဘေဒကာနုဝတ္တကာနံ ဘိက္ခူနံ ပုန ဥပသမ္ပဒါ. တေန ဟိ တွံ, သာရိပုတ္တ, ဘေဒကာနုဝတ္တကေ ဘိက္ခူ ထုလ္လစ္စယံ ဒေသာပေဟိ. ကထံ ပန တေ, သာရိပုတ္တ, ဒေဝဒတ္တော ပဋိပဇ္ဇီ”တိ? “ယထေဝ, ဘန္တေ, ဘဂဝါ ဗဟုဒေဝ ရတ္တိံ ဘိက္ခူ ဓမ္မိယာ ကထာယ သန္ဒဿေတွာ သမာဒပေတွာ သမုတ္တေဇေတွာ သမ္ပဟံသေတွာ မံ အဇ္ဈေသတိ—  ‘ဝိဂတထိနမိဒ္ဓေါ ခေါ, သာရိပုတ္တ, ဘိက္ခုသံဃော; ပဋိဘာတု တံ, သာရိပုတ္တ, ဘိက္ခူနံ ဓမ္မီ ကထာ, ပိဋ္ဌိ မေ အာဂိလာယတိ, တမဟံ အာယမိဿာမီ’တိ. ဧဝမေဝ ခေါ, ဘန္တေ, ဒေဝဒတ္တော ပဋိပဇ္ဇီ”တိ.
</Paragraph>

</Division>
<Division number="346" book="cula" e="ch" v="4" p="364">

<Paragraph number="1577" book="cula">
အထ ခေါ ဘဂဝါ ဘိက္ခူ အာမန္တေသိ—  “ဘူတပုဗ္ဗံ, ဘိက္ခဝေ, အရညာယတနေ မဟာသရသီ. တံ နာဂါ ဥပနိဿာယ ဝိဟရိံသု. တေ တံ သရသိံ ဩဂါဟေတွာ, သောဏ္ဍာယ ဘိသမုဠာလံ အဗ္ဗုဟိတွာ, သုဝိက္ခာလိတံ ဝိက္ခာလေတွာ, အကဒ္ဒမံ သင်္ခါဒိတွာ အဇ္ဈောဟရန္တိ. တေသံ တံ ဝဏ္ဏာယ စေဝ ဟောတိ, ဗလာယ စ. န စ တတောနိဒါနံ မရဏံ ဝါ နိဂစ္ဆန္တိ, မရဏမတ္တံ ဝါ ဒုက္ခံ. တေသံယေဝ ခေါ ပန, ဘိက္ခဝေ, မဟာနာဂါနံ အနုသိက္ခမာနာ တရုဏာ ဘိင်္ကစ္ဆာပါ. တေ တံ သရသိံ ဩဂါဟေတွာ, သောဏ္ဍာယ ဘိသမုဠာလံ အဗ္ဗုဟိတွာ, န သုဝိက္ခာလိတံ ဝိက္ခာလေတွာ, သကဒ္ဒမံ သင်္ခါဒိတွာ, အဇ္ဈောဟရန္တိ. တေသံ တံ နေဝ ဝဏ္ဏာယ ဟောတိ, န ဗလာယ. တတောနိဒါနဉ္စ မရဏံ ဝါ နိဂစ္ဆန္တိ, မရဏမတ္တံ ဝါ ဒုက္ခံ. ဧဝမေဝ ခေါ, ဘိက္ခဝေ, ဒေဝဒတ္တော မမာနုကြုဗ္ဗံ ကပဏော မရိဿတီတိ.
</Paragraph>

<Paragraph number="1578" type="verses" book="cula">
_မဟာဝရာဟဿ မဟိံ ဝိကြုဗ္ဗတော,_  
_ဘိသံ ဃသာနဿ နဒီသု ဇဂ္ဂတော;_  
_ဘိင်္ကောဝ ပင်္ကံ အဘိဘက္ခယိတွာ,_  
_မမာနုကြုဗ္ဗံ ကပဏော မရိဿတီတိ._  

</Paragraph>

</Division>
<Division number="347" book="cula" e="ch" v="4" p="364">

<Paragraph number="1579" book="cula">
အဋ္ဌဟိ, ဘိက္ခဝေ, အင်္ဂေဟိ သမန္နာဂတော ဘိက္ခု ဒူတေယျံ ဂန္တုမရဟတိ. ကတမေဟိ အဋ္ဌဟိ? ဣဓ, ဘိက္ခဝေ, ဘိက္ခု သောတာ စ ဟောတိ, သာဝေတာ စ, ဥဂ္ဂဟေတာ စ, ဓာရေတာ စ, ဝိညာတာ စ, ဝိညာပေတာ စ, ကုသလော စ သဟိတာသဟိတဿ, နော စ ကလဟကာရကော—  ဣမေဟိ ခေါ, ဘိက္ခဝေ, အဋ္ဌဟင်္ဂေဟိ သမန္နာဂတော ဘိက္ခု ဒူတေယျံ ဂန္တုမရဟတိ.
</Paragraph>

<Paragraph number="1580" book="cula">
အဋ္ဌဟိ, ဘိက္ခဝေ, အင်္ဂေဟိ သမန္နာဂတော သာရိပုတ္တော ဒူတေယျံ ဂန္တုမရဟတိ. ကတမေဟိ အဋ္ဌဟိ? ဣဓ, ဘိက္ခဝေ, သာရိပုတ္တော သောတာ စ ဟောတိ, သာဝေတာ စ, ဥဂ္ဂဟေတာ စ, ဓာရေတာ စ, ဝိညာတာ စ, ဝိညာပေတာ စ, ကုသလော စ သဟိတာသဟိတဿ, နော စ ကလဟကာရကော—  ဣမေဟိ ခေါ, ဘိက္ခဝေ, အဋ္ဌဟင်္ဂေဟိ သမန္နာဂတော သာရိပုတ္တော ဒူတေယျံ ဂန္တုမရဟတီတိ.
</Paragraph>

<Paragraph number="1581" type="verses" book="cula">
_ယော ဝေ န ဗျထတိ ပတွာ,_  
_ပရိသံ ဥဂ္ဂဝါဒိနိံ;_  
_န စ ဟာပေတိ ဝစနံ,_  
_န စ ဆာဒေတိ သာသနံ._  

</Paragraph>

<Paragraph number="1582" type="verses" book="cula">
_အသန္ဒိဒ္ဓေါ စ အက္ခာတိ,_  
_ပုစ္ဆိတော စ န ကုပ္ပတိ;_  
_သ ဝေ တာဒိသကော ဘိက္ခု,_  
_ဒူတေယျံ ဂန္တုမရဟတီတိ._  

</Paragraph>

</Division>
<Division number="348" book="cula" e="ch" v="4" p="365">

<Paragraph number="1583" book="cula">
အဋ္ဌဟိ, ဘိက္ခဝေ, အသဒ္ဓမ္မေဟိ အဘိဘူတော ပရိယာဒိန္နစိတ္တော ဒေဝဒတ္တော အာပါယိကော နေရယိကော ကပ္ပဋ္ဌော အတေကိစ္ဆော. ကတမေဟိ အဋ္ဌဟိ? လာဘေန, ဘိက္ခဝေ, အဘိဘူတော ပရိယာဒိန္နစိတ္တော ဒေဝဒတ္တော အာပါယိကော နေရယိကော ကပ္ပဋ္ဌော အတေကိစ္ဆော; အလာဘေန, ဘိက္ခဝေ …ပေ…  ယသေန, ဘိက္ခဝေ …ပေ…  အယသေန, ဘိက္ခဝေ …ပေ…  သက္ကာရေန, ဘိက္ခဝေ …ပေ…  အသက္ကာရေန, ဘိက္ခဝေ …ပေ…  ပါပိစ္ဆတာယ, ဘိက္ခဝေ …ပေ…  ပါပမိတ္တတာယ ဘိက္ခဝေ, အဘိဘူတော ပရိယာဒိန္နစိတ္တော ဒေဝဒတ္တော အာပါယိကော နေရယိကော ကပ္ပဋ္ဌော အတေကိစ္ဆော—  ဣမေဟိ ခေါ, ဘိက္ခဝေ, အဋ္ဌဟိ အသဒ္ဓမ္မေဟိ အဘိဘူတော ပရိယာဒိန္နစိတ္တော ဒေဝဒတ္တော အာပါယိကော နေရယိကော ကပ္ပဋ္ဌော အတေကိစ္ဆော.
</Paragraph>

</Division>
<Division number="349" book="cula" e="ch" v="4" p="365">

<Paragraph number="1584" book="cula">
သာဓု, ဘိက္ခဝေ, ဘိက္ခု ဥပ္ပန္နံ လာဘံ အဘိဘုယျ အဘိဘုယျ ဝိဟရေယျ, ဥပ္ပန္နံ အလာဘံ …ပေ…  ဥပ္ပန္နံ ယသံ…  ဥပ္ပန္နံ အယသံ…  ဥပ္ပန္နံ သက္ကာရံ…  ဥပ္ပန္နံ အသက္ကာရံ…  ဥပ္ပန္နံ ပါပိစ္ဆတံ…  ဥပ္ပန္နံ ပါပမိတ္တတံ အဘိဘုယျ အဘိဘုယျ ဝိဟရေယျ. ကထဉ္စ, ဘိက္ခဝေ, ဘိက္ခု အတ္ထဝသံ ပဋိစ္စ ဥပ္ပန္နံ လာဘံ အဘိဘုယျ အဘိဘုယျ ဝိဟရေယျ, ဥပ္ပန္နံ အလာဘံ …ပေ…  ဥပ္ပန္နံ ယသံ…  ဥပ္ပန္နံ အယသံ…  ဥပ္ပန္နံ သက္ကာရံ…  ဥပ္ပန္နံ အသက္ကာရံ…  ဥပ္ပန္နံ ပါပိစ္ဆတံ…  ဥပ္ပန္နံ ပါပမိတ္တတံ အဘိဘုယျ အဘိဘုယျ ဝိဟရေယျ? ယံ ဟိဿ, ဘိက္ခဝေ, ဥပ္ပန္နံ လာဘံ အနဘိဘုယျ ဝိဟရတော ဥပ္ပဇ္ဇေယျုံ အာသဝါ ဝိဃာတပရိဠာဟာ, ဥပ္ပန္နံ လာဘံ အဘိဘုယျ အဘိဘုယျ ဝိဟရတော ဧဝံသတေ အာသဝါ ဝိဃာတပရိဠာဟာ န ဟောန္တိ. ယံ ဟိဿ, ဘိက္ခဝေ, ဥပ္ပန္နံ အလာဘံ …ပေ…  ဥပ္ပန္နံ ယသံ…  ဥပ္ပန္နံ အယသံ…  ဥပ္ပန္နံ သက္ကာရံ…  ဥပ္ပန္နံ အသက္ကာရံ…  ဥပ္ပန္နံ ပါပိစ္ဆတံ…  ဥပ္ပန္နံ ပါပမိတ္တတံ အနဘိဘုယျ ဝိဟရတော ဥပ္ပဇ္ဇေယျုံ အာသဝါ ဝိဃာတပရိဠာဟာ, ဥပ္ပန္နံ ပါပမိတ္တတံ အဘိဘုယျ အဘိဘုယျ ဝိဟရတော ဧဝံသတေ အာသဝါ ဝိဃာတပရိဠာဟာ န ဟောန္တိ. ဣဒံ ခေါ, ဘိက္ခဝေ, အတ္ထဝသံ ပဋိစ္စ ဥပ္ပန္နံ လာဘံ အဘိဘုယျ အဘိဘုယျ ဝိဟရေယျ, ဥပ္ပန္နံ အလာဘံ …ပေ…  ဥပ္ပန္နံ ယသံ…  ဥပ္ပန္နံ အယသံ…  ဥပ္ပန္နံ သက္ကာရံ…  ဥပ္ပန္နံ အသက္ကာရံ…  ဥပ္ပန္နံ ပါပိစ္ဆတံ…  ဥပ္ပန္နံ ပါပမိတ္တတံ အဘိဘုယျ အဘိဘုယျ ဝိဟရေယျ. တသ္မာတိဟ, ဘိက္ခဝေ, ဥပ္ပန္နံ လာဘံ အဘိဘုယျ အဘိဘုယျ ဝိဟရိဿာမ, ဥပ္ပန္နံ အလာဘံ …ပေ…  ဥပ္ပန္နံ ယသံ…  ဥပ္ပန္နံ အယသံ…  ဥပ္ပန္နံ သက္ကာရံ…  ဥပ္ပန္နံ အသက္ကာရံ…  ဥပ္ပန္နံ ပါပိစ္ဆတံ…  ဥပ္ပန္နံ ပါပမိတ္တတံ အဘိဘုယျ အဘိဘုယျ ဝိဟရိဿာမာတိ; ဧဝဉှိ ဝေါ, ဘိက္ခဝေ, သိက္ခိတဗ္ဗန္တိ.
</Paragraph>

</Division>
<Division number="350" book="cula" e="ch" v="4" p="366">

<Paragraph number="1585" book="cula">
တီဟိ, ဘိက္ခဝေ, အသဒ္ဓမ္မေဟိ အဘိဘူတော ပရိယာဒိန္နစိတ္တော ဒေဝဒတ္တော အာပါယိကော နေရယိကော ကပ္ပဋ္ဌော အတေကိစ္ဆော. ကတမေဟိ တီဟိ? ပါပိစ္ဆတာ, ပါပမိတ္တတာ, ဩရမတ္တကေန ဝိသေသာဓိဂမေန အန္တရာ ဝေါသာနံ အာပါဒိ—  ဣမေဟိ ခေါ, ဘိက္ခဝေ, တီဟိ အသဒ္ဓမ္မေဟိ အဘိဘူတော ပရိယာဒိန္နစိတ္တော ဒေဝဒတ္တော အာပါယိကော နေရယိကော ကပ္ပဋ္ဌော အတေကိစ္ဆောတိ.
</Paragraph>

<Paragraph number="1586" type="verses" book="cula">
_မာ ဇာတု ကောစိ လောကသ္မိံ,_  
_ပါပိစ္ဆော ဥဒပဇ္ဇထ;_  
_တဒမိနာပိ ဇာနာထ,_  
_ပါပိစ္ဆာနံ ယထာဂတိ._  

</Paragraph>

<Paragraph number="1587" type="verses" book="cula">
_ပဏ္ဍိတောတိ သမညာတော,_  
_ဘာဝိတတ္တောတိ သမ္မတော;_  
_ဇလံဝ ယသသာ အဋ္ဌာ,_  
_ဒေဝဒတ္တောတိ မေ သုတံ._  

</Paragraph>

<Paragraph number="1588" type="verses" book="cula">
_သော ပမာဒံ အနုစိဏ္ဏော,_  
_အာသဇ္ဇ နံ တထာဂတံ;_  
_အဝီစိနိရယံ ပတ္တော,_  
_စတုဒွါရံ ဘယာနကံ._  

</Paragraph>

<Paragraph number="1589" type="verses" book="cula">
_အဒုဋ္ဌဿ ဟိ ယော ဒုဗ္ဘေ,_  
_ပါပကမ္မံ အကြုဗ္ဗတော;_  
_တမေဝ ပါပံ ဖုသတိ,_  
_ဒုဋ္ဌစိတ္တံ အနာဒရံ._  

</Paragraph>

<Paragraph number="1590" type="verses" book="cula">
_သမုဒ္ဒံ ဝိသကုမ္ဘေန,_  
_ယော မညေယျ ပဒူသိတုံ;_  
_န သော တေန ပဒူသေယျ,_  
_ဘေသ္မာ ဟိ ဥဒဓီ မဟာ._  

</Paragraph>

<Paragraph number="1591" type="verses" book="cula">
_ဧဝမေဝ တထာဂတံ,_  
_ယော ဝါဒေနုပဟိံသတိ;_  
_သမဂ္ဂတံ သန္တစိတ္တံ,_  
_ဝါဒေါ တမှိ န ရူဟတိ._  

</Paragraph>

<Paragraph number="1592" type="verses" book="cula">
_တာဒိသံ မိတ္တံ ကြုဗ္ဗေထ,_  
_တဉ္စ သေဝေထ ပဏ္ဍိတော;_  
_ယဿ မဂ္ဂါနုဂေါ ဘိက္ခု,_  
_ခယံ ဒုက္ခဿ ပါပုဏေ”တိ._
</Paragraph>
</Division>