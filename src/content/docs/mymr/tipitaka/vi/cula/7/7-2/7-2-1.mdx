---
title: "7.2.1 ပကာသနီယကမ္မ"
tableOfContents: false
sidebar:
  order: 1
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="336" book="cula">

<Paragraph number="1522" book="cula">
တေန ခေါ ပန သမယေန ဘဂဝါ မဟတိယာ ပရိသာယ ပရိဝုတော ဓမ္မံ ဒေသေန္တော နိသိန္နော ဟောတိ သရာဇိကာယ ပရိသာယ. အထ ခေါ ဒေဝဒတ္တော ဥဋ္ဌာယာသနာ ဧကံသံ ဥတ္တရာသင်္ဂံ ကရိတွာ ယေန ဘဂဝါ တေနဉ္ဇလိံ ပဏာမေတွာ ဘဂဝန္တံ ဧတဒဝေါစ—  “ဇိဏ္ဏော ဒါနိ, ဘန္တေ, ဘဂဝါ ဝုဍ္ဎော မဟလ္လကော အဒ္ဓဂတော ဝယောအနုပ္ပတ္တော. အပ္ပေါဿုက္ကော ဒါနိ, ဘန္တေ, ဘဂဝါ ဒိဋ္ဌဓမ္မသုခဝိဟာရံ အနုယုတ္တော ဝိဟရတု, မမံ ဘိက္ခုသံဃံ နိဿဇ္ဇတု. အဟံ ဘိက္ခုသံဃံ ပရိဟရိဿာမီ”တိ. “အလံ, ဒေဝဒတ္တ, မာ တေ ရုစ္စိ ဘိက္ခုသံဃံ ပရိဟရိတုန်”တိ.
</Paragraph>

<Paragraph number="1523" book="cula">
ဒုတိယမ္ပိ ခေါ ဒေဝဒတ္တော …ပေ…  တတိယမ္ပိ ခေါ ဒေဝဒတ္တော ဘဂဝန္တံ ဧတဒဝေါစ—  “ဇိဏ္ဏော ဒါနိ, ဘန္တေ, ဘဂဝါ ဝုဍ္ဎော မဟလ္လကော အဒ္ဓဂတော ဝယောအနုပ္ပတ္တော. အပ္ပေါဿုက္ကော ဒါနိ, ဘန္တေ, ဘဂဝါ ဒိဋ္ဌဓမ္မသုခဝိဟာရံ အနုယုတ္တော ဝိဟရတု, မမံ ဘိက္ခုသံဃံ နိဿဇ္ဇတု. အဟံ ဘိက္ခုသံဃံ ပရိဟရိဿာမီ”တိ.
</Paragraph>

<Paragraph number="1524" book="cula">
“သာရိပုတ္တမောဂ္ဂလ္လာနာနမ္ပိ ခေါ အဟံ, ဒေဝဒတ္တ, ဘိက္ခုသံဃံ န နိဿဇ္ဇေယျံ, ကိံ ပန တုယှံ ဆဝဿ ခေဠာသကဿာ”တိ. အထ ခေါ ဒေဝဒတ္တော—  သရာဇိကာယ မံ ဘဂဝါ ပရိသာယ ခေဠာသကဝါဒေန အပသာဒေတိ, သာရိပုတ္တမောဂ္ဂလ္လာနေဝ ဥက္ကံသတီတိ—  ကုပိတော အနတ္တမနော ဘဂဝန္တံ အဘိဝါဒေတွာ ပဒက္ခိဏံ ကတွာ ပက္ကာမိ. အယဉ္စရဟိ ဒေဝဒတ္တဿ ဘဂဝတိ ပဌမော အာဃာတော အဟောသိ.
</Paragraph>

<Paragraph number="1525" book="cula">
အထ ခေါ ဘဂဝါ ဘိက္ခူ အာမန္တေသိ—  “တေန ဟိ, ဘိက္ခဝေ, သံဃော ဒေဝဒတ္တဿ ရာဇဂဟေ ပကာသနီယံ ကမ္မံ ကရောတု—  ‘ပုဗ္ဗေ ဒေဝဒတ္တဿ အညာ ပကတိ အဟောသိ, ဣဒါနိ အညာ ပကတိ. ယံ ဒေဝဒတ္တော ကရေယျ ကာယေန ဝါစာယ, န တေန ဗုဒ္ဓေါ ဝါ ဓမ္မော ဝါ သံဃော ဝါ ဒဋ္ဌဗ္ဗော, ဒေဝဒတ္တောဝ တေန ဒဋ္ဌဗ္ဗော’တိ. ဧဝဉ္စ ပန, ဘိက္ခဝေ, ကာတဗ္ဗံ. ဗျတ္တေန ဘိက္ခုနာ ပဋိဗလေန သံဃော ဉာပေတဗ္ဗော—
</Paragraph>

</Division>
<Division number="337" book="cula">

<Paragraph number="1526" book="cula">
‘သုဏာတု မေ, ဘန္တေ, သံဃော. ယဒိ သံဃဿ ပတ္တကလ္လံ သံဃော ဒေဝဒတ္တဿ ရာဇဂဟေ ပကာသနီယံ ကမ္မံ ကရေယျ—  “ပုဗ္ဗေ ဒေဝဒတ္တဿ အညာ ပကတိ အဟောသိ, ဣဒါနိ အညာ ပကတိ. ယံ ဒေဝဒတ္တော ကရေယျ ကာယေန ဝါစာယ, န တေန ဗုဒ္ဓေါ ဝါ ဓမ္မော ဝါ သံဃော ဝါ ဒဋ္ဌဗ္ဗော, ဒေဝဒတ္တောဝ တေန ဒဋ္ဌဗ္ဗော”တိ. ဧသာ ဉတ္တိ.
</Paragraph>

<Paragraph number="1527" book="cula">
သုဏာတု မေ, ဘန္တေ, သံဃော. သံဃော ဒေဝဒတ္တဿ ရာဇဂဟေ ပကာသနီယံ ကမ္မံ ကရောတိ—  “ပုဗ္ဗေ ဒေဝဒတ္တဿ အညာ ပကတိ အဟောသိ, ဣဒါနိ အညာ ပကတိ. ယံ ဒေဝဒတ္တော ကရေယျ ကာယေန ဝါစာယ, န တေန ဗုဒ္ဓေါ ဝါ ဓမ္မော ဝါ သံဃော ဝါ ဒဋ္ဌဗ္ဗော, ဒေဝဒတ္တောဝ တေန ဒဋ္ဌဗ္ဗော”တိ. ယဿာယသ္မတော ခမတိ ဒေဝဒတ္တဿ ရာဇဂဟေ ပကာသနီယဿ ကမ္မဿ ကရဏံ—  “ပုဗ္ဗေ ဒေဝဒတ္တဿ အညာ ပကတိ အဟောသိ, ဣဒါနိ အညာ ပကတိ, ယံ ဒေဝဒတ္တော ကရေယျ ကာယေန ဝါစာယ, န တေန ဗုဒ္ဓေါ ဝါ ဓမ္မော ဝါ သံဃော ဝါ ဒဋ္ဌဗ္ဗော, ဒေဝဒတ္တောဝ တေန ဒဋ္ဌဗ္ဗော”တိ—  သော တုဏှဿ; ယဿ နက္ခမတိ, သော ဘာသေယျ.
</Paragraph>

<Paragraph number="1528" book="cula">
ကတံ သံဃေန ဒေဝဒတ္တဿ ရာဇဂဟေ ပကာသနီယံ ကမ္မံ—  “ပုဗ္ဗေ ဒေဝဒတ္တဿ အညာ ပကတိ အဟောသိ, ဣဒါနိ အညာ ပကတိ. ယံ ဒေဝဒတ္တော ကရေယျ ကာယေန ဝါစာယ, န တေန ဗုဒ္ဓေါ ဝါ ဓမ္မော ဝါ သံဃော ဝါ ဒဋ္ဌဗ္ဗော, ဒေဝဒတ္တောဝ တေန ဒဋ္ဌဗ္ဗော”တိ. ခမတိ သံဃဿ, တသ္မာ တုဏှီ, ဧဝမေတံ ဓာရယာမီ’”တိ.
</Paragraph>

</Division>
<Division number="338" book="cula">

<Paragraph number="1529" book="cula">
အထ ခေါ ဘဂဝါ အာယသ္မန္တံ သာရိပုတ္တံ အာမန္တေသိ—  “တေန ဟိ တွံ, သာရိပုတ္တ, ဒေဝဒတ္တံ ရာဇဂဟေ ပကာသေဟီ”တိ. “ပုဗ္ဗေ မယာ, ဘန္တေ, ဒေဝဒတ္တဿ ရာဇဂဟေ ဝဏ္ဏော ဘာသိတော—  ‘မဟိဒ္ဓိကော ဂေါဓိပုတ္တော, မဟာနုဘာဝေါ ဂေါဓိပုတ္တော’တိ. ကထာဟံ, ဘန္တေ, ဒေဝဒတ္တံ ရာဇဂဟေ ပကာသေမီ”တိ? “နနု တယာ, သာရိပုတ္တ, ဘူတောယေဝ ဒေဝဒတ္တဿ ရာဇဂဟေ ဝဏ္ဏော ဘာသိတော—  ‘မဟိဒ္ဓိကော ဂေါဓိပုတ္တော, မဟာနုဘာဝေါ ဂေါဓိပုတ္တော’”တိ? “ဧဝံ, ဘန္တေ”တိ. “ဧဝမေဝ ခေါ တွံ, သာရိပုတ္တ, ဘူတံယေဝ ဒေဝဒတ္တံ ရာဇဂဟေ ပကာသေဟီ”တိ. “ဧဝံ, ဘန္တေ”တိ ခေါ အာယသ္မာ သာရိပုတ္တော ဘဂဝတော ပစ္စဿောသိ.
</Paragraph>

<Paragraph number="1530" book="cula">
အထ ခေါ ဘဂဝါ ဘိက္ခူ အာမန္တေသိ—  “တေန ဟိ, ဘိက္ခဝေ, သံဃော သာရိပုတ္တံ သမ္မန္နတု ဒေဝဒတ္တံ ရာဇဂဟေ ပကာသေတုံ—  ‘ပုဗ္ဗေ ဒေဝဒတ္တဿ အညာ ပကတိ အဟောသိ, ဣဒါနိ အညာ ပကတိ. ယံ ဒေဝဒတ္တော ကရေယျ ကာယေန ဝါစာယ, န တေန ဗုဒ္ဓေါ ဝါ ဓမ္မော ဝါ သံဃော ဝါ ဒဋ္ဌဗ္ဗော, ဒေဝဒတ္တောဝ တေန ဒဋ္ဌဗ္ဗော’တိ. ဧဝဉ္စ ပန, ဘိက္ခဝေ, သမ္မန္နိတဗ္ဗော. ပဌမံ သာရိပုတ္တော ယာစိတဗ္ဗော. ယာစိတွာ ဗျတ္တေန ဘိက္ခုနာ ပဋိဗလေန သံဃော ဉာပေတဗ္ဗော—
</Paragraph>

<Paragraph number="1531" book="cula">
‘သုဏာတု မေ, ဘန္တေ, သံဃော. ယဒိ သံဃဿ ပတ္တကလ္လံ, သံဃော အာယသ္မန္တံ သာရိပုတ္တံ သမ္မန္နေယျ ဒေဝဒတ္တံ ရာဇဂဟေ ပကာသေတုံ—  “ပုဗ္ဗေ ဒေဝဒတ္တဿ အညာ ပကတိ အဟောသိ, ဣဒါနိ အညာ ပကတိ. ယံ ဒေဝဒတ္တော ကရေယျ ကာယေန ဝါစာယ, န တေန ဗုဒ္ဓေါ ဝါ ဓမ္မော ဝါ သံဃော ဝါ ဒဋ္ဌဗ္ဗော, ဒေဝဒတ္တောဝ တေန ဒဋ္ဌဗ္ဗော”တိ. ဧသာ ဉတ္တိ.
</Paragraph>

<Paragraph number="1532" book="cula">
သုဏာတု မေ, ဘန္တေ, သံဃော. သံဃော အာယသ္မန္တံ သာရိပုတ္တံ သမ္မန္နတိ ဒေဝဒတ္တံ ရာဇဂဟေ ပကာသေတုံ—  “ပုဗ္ဗေ ဒေဝဒတ္တဿ အညာ ပကတိ အဟောသိ, ဣဒါနိ အညာ ပကတိ, ယံ ဒေဝဒတ္တော ကရေယျ ကာယေန ဝါစာယ, န တေန ဗုဒ္ဓေါ ဝါ ဓမ္မော ဝါ သံဃော ဝါ ဒဋ္ဌဗ္ဗော, ဒေဝဒတ္တောဝ တေန ဒဋ္ဌဗ္ဗော”တိ. ယဿာယသ္မတော ခမတိ, အာယသ္မတော သာရိပုတ္တဿ သမ္မုတိ ဒေဝဒတ္တံ ရာဇဂဟေ ပကာသေတုံ—  “ပုဗ္ဗေ ဒေဝဒတ္တဿ အညာ ပကတိ အဟောသိ, ဣဒါနိ အညာ ပကတိ, ယံ ဒေဝဒတ္တော ကရေယျ ကာယေန ဝါစာယ, န တေန ဗုဒ္ဓေါ ဝါ ဓမ္မော ဝါ သံဃော ဝါ ဒဋ္ဌဗ္ဗော, ဒေဝဒတ္တောဝ တေန ဒဋ္ဌဗ္ဗော”တိ—  သော တုဏှဿ; ယဿ နက္ခမတိ, သော ဘာသေယျ.
</Paragraph>

<Paragraph number="1533" book="cula">
သမ္မတော သံဃေန အာယသ္မာ သာရိပုတ္တော ဒေဝဒတ္တံ ရာဇဂဟေ ပကာသေတုံ—  “ပုဗ္ဗေ ဒေဝဒတ္တဿ အညာ ပကတိ အဟောသိ, ဣဒါနိ အညာ ပကတိ. ယံ ဒေဝဒတ္တော ကရေယျ ကာယေန ဝါစာယ, န တေန ဗုဒ္ဓေါ ဝါ ဓမ္မော ဝါ သံဃော ဝါ ဒဋ္ဌဗ္ဗော, ဒေဝဒတ္တောဝ တေန ဒဋ္ဌဗ္ဗော”တိ. ခမတိ သံဃဿ, တသ္မာ တုဏှီ, ဧဝမေတံ ဓာရယာမီ’”တိ.
</Paragraph>

<Paragraph number="1534" book="cula">
သမ္မတော စ အာယသ္မာ သာရိပုတ္တော သမ္ဗဟုလေဟိ ဘိက္ခူဟိ သဒ္ဓိံ ရာဇဂဟံ ပဝိသိတွာ ဒေဝဒတ္တံ ရာဇဂဟေ ပကာသေသိ—  “ပုဗ္ဗေ ဒေဝဒတ္တဿ အညာ ပကတိ အဟောသိ, ဣဒါနိ အညာ ပကတိ. ယံ ဒေဝဒတ္တော ကရေယျ ကာယေန ဝါစာယ, န တေန ဗုဒ္ဓေါ ဝါ ဓမ္မော ဝါ သံဃော ဝါ ဒဋ္ဌဗ္ဗော, ဒေဝဒတ္တောဝ တေန ဒဋ္ဌဗ္ဗော”တိ. တတ္ထ ယေ တေ မနုဿာ အဿဒ္ဓါ အပ္ပသန္နာ ဒုဗ္ဗုဒ္ဓိနော, တေ ဧဝမာဟံသု—  “ဥသူယကာ ဣမေ သမဏာ သကျပုတ္တိယာ ဒေဝဒတ္တဿ လာဘသက္ကာရံ ဥသူယန္တီ”တိ. ယေ ပန တေ မနုဿာ သဒ္ဓါ ပသန္နာ ပဏ္ဍိတာ ဗျတ္တာ ဗုဒ္ဓိမန္တော, တေ ဧဝမာဟံသု—  “န ခေါ ဣဒံ ဩရကံ ဘဝိဿတိ ယထာ ဘဂဝါ ဒေဝဒတ္တံ ရာဇဂဟေ ပကာသာပေတီ”တိ.
</Paragraph>
</Division>