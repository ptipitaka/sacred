---
title: 7.3.2 ဥပါလိပဉှာ
tableOfContents: false
sidebar:
  order: 2
type: tipitaka
basket: vi
book: cula
review:
  current: review
  updated: '2025-10-27T21:49:34.336810'
  updated_by: ''
  notes: ''
  history:
  - state: review
    date: '2025-10-27T21:49:34.336810'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="351" book="cula" e="ch" v="4" p="367">

<Paragraph number="1593" book="cula">
အထ ခေါ အာယသ္မာ ဥပါလိ ယေန ဘဂဝါ တေနုပသင်္ကမိ, ဥပသင်္ကမိတွာ ဘဂဝန္တံ အဘိဝါဒေတွာ ဧကမန္တံ နိသီဒိ. ဧကမန္တံ နိသိန္နော ခေါ အာယသ္မာ ဥပါလိ ဘဂဝန္တံ ဧတဒဝေါစ—  “သံဃရာဇိ သံဃရာဇီတိ, ဘန္တေ, ဝုစ္စတိ. ကိတ္တာဝတာ နု ခေါ, ဘန္တေ, သံဃရာဇိ ဟောတိ, နော စ သံဃဘေဒေါ? ကိတ္တာဝတာ စ ပန သံဃရာဇိ စေဝ ဟောတိ သံဃဘေဒေါ စာ”တိ?
</Paragraph>

<Paragraph number="1594" book="cula">
“ဧကတော, ဥပါလိ, ဧကော ဟောတိ, ဧကတော ဒွေ, စတုတ္ထော အနုဿာဝေတိ, သလာကံ ဂါဟေတိ—  ‘အယံ ဓမ္မော, အယံ ဝိနယော, ဣဒံ သတ္ထုသာသနံ, ဣမံ ဂဏှထ, ဣမံ ရောစေထာ’တိ. ဧဝမ္ပိ ခေါ, ဥပါလိ, သံဃရာဇိ ဟောတိ, နော စ သံဃဘေဒေါ. ဧကတော, ဥပါလိ, ဒွေ ဟောန္တိ, ဧကတော ဒွေ, ပဉ္စမော အနုဿာဝေတိ, သလာကံ ဂါဟေတိ—  ‘အယံ ဓမ္မော, အယံ ဝိနယော, ဣဒံ သတ္ထုသာသနံ, ဣမံ ဂဏှထ, ဣမံ ရောစေထာ’တိ. ဧဝမ္ပိ ခေါ, ဥပါလိ, သံဃရာဇိ ဟောတိ, နော စ သံဃဘေဒေါ. ဧကတော, ဥပါလိ, ဒွေ ဟောန္တိ, ဧကတော တယော, ဆဋ္ဌော အနုဿာဝေတိ, သလာကံ ဂါဟေတိ—  ‘အယံ ဓမ္မော, အယံ ဝိနယော, ဣဒံ သတ္ထုသာသနံ, ဣမံ ဂဏှထ, ဣမံ ရောစေထာ’တိ. ဧဝမ္ပိ ခေါ, ဥပါလိ, သံဃရာဇိ ဟောတိ, နော စ သံဃဘေဒေါ. ဧကတော, ဥပါလိ, တယော ဟောန္တိ, ဧကတော တယော, သတ္တမော အနုဿာဝေတိ, သလာကံ ဂါဟေတိ—  ‘အယံ ဓမ္မော, အယံ ဝိနယော, ဣဒံ သတ္ထုသာသနံ, ဣမံ ဂဏှထ, ဣမံ ရောစေထာ’တိ. ဧဝမ္ပိ ခေါ, ဥပါလိ, သံဃရာဇိ ဟောတိ, နော စ သံဃဘေဒေါ. ဧကတော, ဥပါလိ, တယော ဟောန္တိ, ဧကတော စတ္တာရော, အဋ္ဌမော အနုဿာဝေတိ, သလာကံ ဂါဟေတိ—  ‘အယံ ဓမ္မော, အယံ ဝိနယော, ဣဒံ သတ္ထုသာသနံ, ဣမံ ဂဏှထ, ဣမံ ရောစေထာ’တိ. ဧဝမ္ပိ ခေါ, ဥပါလိ, သံဃရာဇိ ဟောတိ, နော စ သံဃဘေဒေါ. ဧကတော, ဥပါလိ, စတ္တာရော ဟောန္တိ, ဧကတော စတ္တာရော, နဝမော အနုဿာဝေတိ, သလာကံ ဂါဟေတိ—  ‘အယံ ဓမ္မော, အယံ ဝိနယော, ဣဒံ သတ္ထုသာသနံ, ဣမံ ဂဏှထ, ဣမံ ရောစေထာ’တိ. ဧဝံ ခေါ, ဥပါလိ, သံဃရာဇိ စေဝ ဟောတိ သံဃဘေဒေါ စ. နဝန္နံ ဝါ, ဥပါလိ, အတိရေကနဝန္နံ ဝါ သံဃရာဇိ စေဝ ဟောတိ သံဃဘေဒေါ စ. န ခေါ, ဥပါလိ, ဘိက္ခုနီ သံဃံ ဘိန္ဒတိ, အပိ စ ဘေဒါယ ပရက္ကမတိ, န သိက္ခမာနာ သံဃံ ဘိန္ဒတိ …ပေ…  န သာမဏေရော သံဃံ ဘိန္ဒတိ, န သာမဏေရီ သံဃံ ဘိန္ဒတိ, န ဥပါသကော သံဃံ ဘိန္ဒတိ, န ဥပါသိကာ သံဃံ ဘိန္ဒတိ, အပိ စ ဘေဒါယ ပရက္ကမတိ. ဘိက္ခု ခေါ, ဥပါလိ, ပကတတ္တော, သမာနသံဝါသကော, သမာနသီမာယံ ဌိတော, သံဃံ ဘိန္ဒတီ”တိ.
</Paragraph>

</Division>
<Division number="352" book="cula" e="ch" v="4" p="368">

<Paragraph number="1595" book="cula">
“သံဃဘေဒေါ သံဃဘေဒေါတိ, ဘန္တေ, ဝုစ္စတိ. ကိတ္တာဝတာ နု ခေါ, ဘန္တေ, သံဃော ဘိန္နော ဟောတီ”တိ?
</Paragraph>

<Paragraph number="1596" book="cula">
“ဣဓုပါလိ, ဘိက္ခူ အဓမ္မံ ဓမ္မောတိ ဒီပေန္တိ. (1)
</Paragraph>

<Paragraph number="1597" book="cula">
ဓမ္မံ အဓမ္မောတိ ဒီပေန္တိ. (2)
</Paragraph>

<Paragraph number="1598" book="cula">
အဝိနယံ ဝိနယောတိ ဒီပေန္တိ. (3)
</Paragraph>

<Paragraph number="1599" book="cula">
ဝိနယံ အဝိနယောတိ ဒီပေန္တိ. (4)
</Paragraph>

<Paragraph number="1600" book="cula">
အဘာသိတံ အလပိတံ တထာဂတေန ဘာသိတံ လပိတံ တထာဂတေနာတိ ဒီပေန္တိ. (5)
</Paragraph>

<Paragraph number="1601" book="cula">
ဘာသိတံ လပိတံ တထာဂတေန အဘာသိတံ အလပိတံ တထာဂတေနာတိ ဒီပေန္တိ. (6)
</Paragraph>

<Paragraph number="1602" book="cula">
အနာစိဏ္ဏံ တထာဂတေန အာစိဏ္ဏံ တထာဂတေနာတိ ဒီပေန္တိ. (7)
</Paragraph>

<Paragraph number="1603" book="cula">
အာစိဏ္ဏံ တထာဂတေန အနာစိဏ္ဏံ တထာဂတေနာတိ ဒီပေန္တိ. (8)
</Paragraph>

<Paragraph number="1604" book="cula">
အပညတ္တံ တထာဂတေန ပညတ္တံ တထာဂတေနာတိ ဒီပေန္တိ. (9)
</Paragraph>

<Paragraph number="1605" book="cula">
ပညတ္တံ တထာဂတေန အပညတ္တံ တထာဂတေနာတိ ဒီပေန္တိ. (10)
</Paragraph>

<Paragraph number="1606" book="cula">
အနာပတ္တိံ အာပတ္တီတိ ဒီပေန္တိ. (11)
</Paragraph>

<Paragraph number="1607" book="cula">
အာပတ္တိံ အနာပတ္တီတိ ဒီပေန္တိ. (12)
</Paragraph>

<Paragraph number="1608" book="cula">
လဟုကံ အာပတ္တိံ ဂရုကာ အာပတ္တီတိ ဒီပေန္တိ. (13)
</Paragraph>

<Paragraph number="1609" book="cula">
ဂရုကံ အာပတ္တိံ လဟုကာ အာပတ္တီတိ ဒီပေန္တိ. (14)
</Paragraph>

<Paragraph number="1610" book="cula">
သာဝသေသံ အာပတ္တိံ အနဝသေသာ အာပတ္တီတိ ဒီပေန္တိ. (15)
</Paragraph>

<Paragraph number="1611" book="cula">
အနဝသေသံ အာပတ္တိံ သာဝသေသာ အာပတ္တီတိ ဒီပေန္တိ. (16)
</Paragraph>

<Paragraph number="1612" book="cula">
ဒုဋ္ဌုလ္လံ အာပတ္တိံ အဒုဋ္ဌုလ္လာ အာပတ္တီတိ ဒီပေန္တိ. (17)
</Paragraph>

<Paragraph number="1613" book="cula">
အဒုဋ္ဌုလ္လံ အာပတ္တိံ ဒုဋ္ဌုလ္လာ အာပတ္တီတိ ဒီပေန္တိ. (18)
</Paragraph>

<Paragraph number="1614" book="cula">
တေ ဣမေဟိ အဋ္ဌာရသဟိ ဝတ္ထူဟိ အပကဿန္တိ, အဝပကဿန္တိ, အာဝေနိံ ဥပေါသထံ ကရောန္တိ, အာဝေနိံ ပဝါရဏံ ကရောန္တိ, အာဝေနိံ သံဃကမ္မံ ကရောန္တိ. ဧတ္တာဝတာ ခေါ, ဥပါလိ, သံဃော ဘိန္နော ဟောတီ”တိ.
</Paragraph>

</Division>
<Division number="353" book="cula" e="ch" v="4" p="368">

<Paragraph number="1615" book="cula">
“သံဃသာမဂ္ဂီ သံဃသာမဂ္ဂီတိ, ဘန္တေ, ဝုစ္စတိ. ကိတ္တာဝတာ နု ခေါ, ဘန္တေ, သံဃော သမဂ္ဂေါ ဟောတီ”တိ?
</Paragraph>

<Paragraph number="1616" book="cula">
“ဣဓုပါလိ, ဘိက္ခူ အဓမ္မံ အဓမ္မောတိ ဒီပေန္တိ. (1)
</Paragraph>

<Paragraph number="1617" book="cula">
ဓမ္မံ ဓမ္မောတိ ဒီပေန္တိ. (2)
</Paragraph>

<Paragraph number="1618" book="cula">
အဝိနယံ အဝိနယောတိ ဒီပေန္တိ. (3)
</Paragraph>

<Paragraph number="1619" book="cula">
ဝိနယံ ဝိနယောတိ ဒီပေန္တိ. (4)
</Paragraph>

<Paragraph number="1620" book="cula">
အဘာသိတံ အလပိတံ တထာဂတေန အဘာသိတံ အလပိတံ တထာဂတေနာတိ ဒီပေန္တိ. (5)
</Paragraph>

<Paragraph number="1621" book="cula">
ဘာသိတံ လပိတံ တထာဂတေန ဘာသိတံ လပိတံ တထာဂတေနာတိ ဒီပေန္တိ. (6)
</Paragraph>

<Paragraph number="1622" book="cula">
အနာစိဏ္ဏံ တထာဂတေန အနာစိဏ္ဏံ တထာဂတေနာတိ ဒီပေန္တိ. (7)
</Paragraph>

<Paragraph number="1623" book="cula">
အာစိဏ္ဏံ တထာဂတေန အာစိဏ္ဏံ တထာဂတေနာတိ ဒီပေန္တိ. (8)
</Paragraph>

<Paragraph number="1624" book="cula">
အပညတ္တံ တထာဂတေန အပညတ္တံ တထာဂတေနာတိ ဒီပေန္တိ. (9)
</Paragraph>

<Paragraph number="1625" book="cula">
ပညတ္တံ တထာဂတေန ပညတ္တံ တထာဂတေနာတိ ဒီပေန္တိ. (10)
</Paragraph>

<Paragraph number="1626" book="cula">
အနာပတ္တိံ အနာပတ္တီတိ ဒီပေန္တိ. (11)
</Paragraph>

<Paragraph number="1627" book="cula">
အာပတ္တိံ အာပတ္တီတိ ဒီပေန္တိ. (12)
</Paragraph>

<Paragraph number="1628" book="cula">
လဟုကံ အာပတ္တိံ လဟုကာ အာပတ္တီတိ ဒီပေန္တိ. (13)
</Paragraph>

<Paragraph number="1629" book="cula">
ဂရုကံ အာပတ္တိံ ဂရုကာ အာပတ္တီတိ ဒီပေန္တိ. (14)
</Paragraph>

<Paragraph number="1630" book="cula">
သာဝသေသံ အာပတ္တိံ သာဝသေသာ အာပတ္တီတိ ဒီပေန္တိ. (15)
</Paragraph>

<Paragraph number="1631" book="cula">
အနဝသေသံ အာပတ္တိံ အနဝသေသာ အာပတ္တီတိ ဒီပေန္တိ. (16)
</Paragraph>

<Paragraph number="1632" book="cula">
ဒုဋ္ဌုလ္လံ အာပတ္တိံ ဒုဋ္ဌုလ္လာ အာပတ္တီတိ ဒီပေန္တိ. (17)
</Paragraph>

<Paragraph number="1633" book="cula">
အဒုဋ္ဌုလ္လံ အာပတ္တိံ အဒုဋ္ဌုလ္လာ အာပတ္တီတိ ဒီပေန္တိ. (18)
</Paragraph>

<Paragraph number="1634" book="cula">
တေ ဣမေဟိ အဋ္ဌာရသဟိ ဝတ္ထူဟိ န အပကဿန္တိ, န အဝပကဿန္တိ, န အာဝေနိံ ဥပေါသထံ ကရောန္တိ, န အာဝေနိံ ပဝါရဏံ ကရောန္တိ, န အာဝေနိံ သံဃကမ္မံ ကရောန္တိ. ဧတ္တာဝတာ ခေါ, ဥပါလိ, သံဃော သမဂ္ဂေါ ဟောတီ”တိ.
</Paragraph>

</Division>
<Division number="354" book="cula" e="ch" v="4" p="369">

<Paragraph number="1635" book="cula">
“သမဂ္ဂံ ပန, ဘန္တေ, သံဃံ ဘိန္ဒိတွာ ကိံ သော ပသဝတီ”တိ? “သမဂ္ဂံ ခေါ, ဥပါလိ, သံဃံ ဘိန္ဒိတွာ ကပ္ပဋ္ဌိကံ ကိဗ္ဗိသံ ပသဝတိ, ကပ္ပံ နိရယမှိ ပစ္စတီတိ.
</Paragraph>

<Paragraph number="1636" type="verses" book="cula">
_အာပါယိကော နေရယိကော,_  
_ကပ္ပဋ္ဌော သံဃဘေဒကော;_  
_ဝဂ္ဂရတော အဓမ္မဋ္ဌော,_  
_ယောဂက္ခေမာ ပဓံသတိ;_  
_သံဃံ သမဂ္ဂံ ဘိန္ဒိတွာ,_  
_ကပ္ပံ နိရယမှိ ပစ္စတီ”တိ._  

</Paragraph>

<Paragraph number="1637" book="cula">
“ဘိန္နံ ပန, ဘန္တေ, သံဃံ သမဂ္ဂံ ကတွာ ကိံ သော ပသဝတီ”တိ? “ဘိန္နံ ခေါ, ဥပါလိ, သံဃံ သမဂ္ဂံ ကတွာ ဗြဟ္မံ ပုညံ ပသဝတိ, ကပ္ပံ သဂ္ဂမှိ မောဒတီတိ.
</Paragraph>

<Paragraph number="1638" type="verses" book="cula">
_သုခါ သံဃဿ သာမဂ္ဂီ,_  
_သမဂ္ဂါနဉ္စ အနုဂ္ဂဟော;_  
_သမဂ္ဂရတော ဓမ္မဋ္ဌော,_  
_ယောဂက္ခေမာ န ဓံသတိ;_  
_သံဃံ သမဂ္ဂံ ကတွာန,_  
_ကပ္ပံ သဂ္ဂမှိ မောဒတီ”တိ._  

</Paragraph>

</Division>
<Division number="355" book="cula" e="ch" v="4" p="369">

<Paragraph number="1639" book="cula">
“သိယာ နု ခေါ, ဘန္တေ, သံဃဘေဒကော အာပါယိကော, နေရယိကော, ကပ္ပဋ္ဌော, အတေကိစ္ဆော”တိ? “သိယာ, ဥပါလိ, သံဃဘေဒကော အာပါယိကော, နေရယိကော, ကပ္ပဋ္ဌော, အတေကိစ္ဆော”တိ.
</Paragraph>

<Paragraph number="1640" book="cula">
“သိယာ ပန, ဘန္တေ, သံဃဘေဒကော န အာပါယိကော, န နေရယိကော, န ကပ္ပဋ္ဌော, န အတေကိစ္ဆော”တိ? “သိယာ, ဥပါလိ, သံဃဘေဒကော န အာပါယိကော, န နေရယိကော, န ကပ္ပဋ္ဌော, န အတေကိစ္ဆော”တိ.
</Paragraph>

<Paragraph number="1641" book="cula">
“ကတမော ပန, ဘန္တေ, သံဃဘေဒကော အာပါယိကော, နေရယိကော, ကပ္ပဋ္ဌော, အတေကိစ္ဆော”တိ? “ဣဓုပါလိ, ဘိက္ခု အဓမ္မံ ဓမ္မောတိ ဒီပေတိ. တသ္မိံ အဓမ္မဒိဋ္ဌိ, ဘေဒေ အဓမ္မဒိဋ္ဌိ, ဝိနိဓာယ ဒိဋ္ဌိံ, ဝိနိဓာယ ခန္တိံ, ဝိနိဓာယ ရုစိံ, ဝိနိဓာယ ဘာဝံ, အနုဿာဝေတိ, သလာကံ ဂါဟေတိ—  ‘အယံ ဓမ္မော, အယံ ဝိနယော, ဣဒံ သတ္ထုသာသနံ, ဣမံ ဂဏှထ, ဣမံ ရောစေထာ’တိ. အယမ္ပိ ခေါ, ဥပါလိ, သံဃဘေဒကော အာပါယိကော, နေရယိကော, ကပ္ပဋ္ဌော, အတေကိစ္ဆော.
</Paragraph>

<Paragraph number="1642" book="cula">
ပုန စပရံ, ဥပါလိ, ဘိက္ခု အဓမ္မံ ဓမ္မောတိ ဒီပေတိ. တသ္မိံ အဓမ္မဒိဋ္ဌိ, ဘေဒေ ဓမ္မဒိဋ္ဌိ, ဝိနိဓာယ ဒိဋ္ဌိံ, ဝိနိဓာယ ခန္တိံ, ဝိနိဓာယ ရုစိံ, ဝိနိဓာယ ဘာဝံ, အနုဿာဝေတိ, သလာကံ ဂါဟေတိ—  ‘အယံ ဓမ္မော, အယံ ဝိနယော, ဣဒံ သတ္ထုသာသနံ, ဣမံ ဂဏှထ, ဣမံ ရောစေထာ’တိ. အယမ္ပိ ခေါ, ဥပါလိ, သံဃဘေဒကော အာပါယိကော, နေရယိကော, ကပ္ပဋ္ဌော, အတေကိစ္ဆော.
</Paragraph>

<Paragraph number="1643" book="cula">
ပုန စပရံ, ဥပါလိ, ဘိက္ခု အဓမ္မံ ဓမ္မောတိ ဒီပေတိ. တသ္မိံ အဓမ္မဒိဋ္ဌိ, ဘေဒေ ဝေမတိကော, ဝိနိဓာယ ဒိဋ္ဌိံ, ဝိနိဓာယ ခန္တိံ, ဝိနိဓာယ ရုစိံ, ဝိနိဓာယ ဘာဝံ, အနုဿာဝေတိ, သလာကံ ဂါဟေတိ—  ‘အယံ ဓမ္မော, အယံ ဝိနယော, ဣဒံ သတ္ထုသာသနံ, ဣမံ ဂဏှထ, ဣမံ ရောစေထာ’တိ. အယမ္ပိ ခေါ, ဥပါလိ, သံဃဘေဒကော အာပါယိကော, နေရယိကော, ကပ္ပဋ္ဌော, အတေကိစ္ဆော.
</Paragraph>

<Paragraph number="1644" book="cula">
ပုန စပရံ, ဥပါလိ, ဘိက္ခု အဓမ္မံ ဓမ္မောတိ ဒီပေတိ. တသ္မိံ ဓမ္မဒိဋ္ဌိ, ဘေဒေ အဓမ္မဒိဋ္ဌိ …ပေ…  တသ္မိံ ဓမ္မဒိဋ္ဌိ ဘေဒေ ဓမ္မဒိဋ္ဌိ. တသ္မိံ ဓမ္မဒိဋ္ဌိ ဘေဒေ ဝေမတိကော. တသ္မိံ ဝေမတိကော ဘေဒေ အဓမ္မဒိဋ္ဌိ. တသ္မိံ ဝေမတိကော ဘေဒေ ဓမ္မဒိဋ္ဌိ. တသ္မိံ ဝေမတိကော ဘေဒေ ဝေမတိကော ဝိနိဓာယ ဒိဋ္ဌိံ, ဝိနိဓာယ ခန္တိံ, ဝိနိဓာယ ရုစိံ, ဝိနိဓာယ ဘာဝံ, အနုဿာဝေတိ, သလာကံ ဂါဟေတိ—  ‘အယံ ဓမ္မော, အယံ ဝိနယော, ဣဒံ သတ္ထုသာသနံ, ဣမံ ဂဏှထ, ဣမံ ရောစေထာ’တိ. အယမ္ပိ ခေါ, ဥပါလိ, သံဃဘေဒကော အာပါယိကော, နေရယိကော, ကပ္ပဋ္ဌော, အတေကိစ္ဆော.
</Paragraph>

<Paragraph number="1645" book="cula">
ပုန စပရံ, ဥပါလိ, ဘိက္ခု ဓမ္မံ အဓမ္မောတိ ဒီပေတိ …ပေ…  အဝိနယံ ဝိနယောတိ ဒီပေတိ…  ဝိနယံ အဝိနယောတိ ဒီပေတိ…  အဘာသိတံ အလပိတံ တထာဂတေန ဘာသိတံ လပိတံ တထာဂတေနာတိ ဒီပေတိ…  ဘာသိတံ လပိတံ တထာဂတေန အဘာသိတံ အလပိတံ တထာဂတေနာတိ ဒီပေတိ…  အနာစိဏ္ဏံ တထာဂတေန အာစိဏ္ဏံ တထာဂတေနာတိ ဒီပေတိ…  အာစိဏ္ဏံ တထာဂတေန အနာစိဏ္ဏံ တထာဂတေနာတိ ဒီပေတိ…  အပညတ္တံ တထာဂတေန ပညတ္တံ တထာဂတေနာတိ ဒီပေတိ…  ပညတ္တံ တထာဂတေန အပညတ္တံ တထာဂတေနာတိ ဒီပေတိ…  အနာပတ္တိံ အာပတ္တီတိ ဒီပေတိ…  အာပတ္တိံ အနာပတ္တီတိ ဒီပေတိ…  လဟုကံ အာပတ္တိံ ဂရုကာ အာပတ္တီတိ ဒီပေတိ…  ဂရုကံ အာပတ္တိံ လဟုကာ အာပတ္တီတိ ဒီပေတိ…  သာဝသေသံ အာပတ္တိံ အနဝသေသာ အာပတ္တီတိ ဒီပေတိ…  အနဝသေသံ အာပတ္တိံ သာဝသေသာ အာပတ္တီတိ ဒီပေတိ…  ဒုဋ္ဌုလ္လံ အာပတ္တိံ အဒုဋ္ဌုလ္လာ အာပတ္တီတိ ဒီပေတိ…  အဒုဋ္ဌုလ္လံ အာပတ္တိံ ဒုဋ္ဌုလ္လာ အာပတ္တီတိ ဒီပေတိ…  တသ္မိံ အဓမ္မဒိဋ္ဌိ, ဘေဒေ အဓမ္မဒိဋ္ဌိ …ပေ…  တသ္မိံ အဓမ္မဒိဋ္ဌိ, ဘေဒေ ဓမ္မဒိဋ္ဌိ…  တသ္မိံ အဓမ္မဒိဋ္ဌိ, ဘေဒေ ဝေမတိကော…  တသ္မိံ ဓမ္မဒိဋ္ဌိ, ဘေဒေ အဓမ္မဒိဋ္ဌိ…  တသ္မိံ ဓမ္မဒိဋ္ဌိ, ဘေဒေ ဓမ္မဒိဋ္ဌိ…  တသ္မိံ ဓမ္မဒိဋ္ဌိ, ဘေဒေ ဝေမတိကော…  တသ္မိံ ဝေမတိကော, ဘေဒေ အဓမ္မဒိဋ္ဌိ…  တသ္မိံ ဝေမတိကော, ဘေဒေ ဓမ္မဒိဋ္ဌိ…  တသ္မိံ ဝေမတိကော, ဘေဒေ ဝေမတိကော, ဝိနိဓာယ ဒိဋ္ဌိံ, ဝိနိဓာယ ခန္တိံ, ဝိနိဓာယ ရုစိံ, ဝိနိဓာယ ဘာဝံ, အနုဿာဝေတိ, သလာကံ ဂါဟေတိ—  ‘အယံ ဓမ္မော, အယံ ဝိနယော, ဣဒံ သတ္ထုသာသနံ, ဣမံ ဂဏှထ, ဣမံ ရောစေထာ’တိ. အယမ္ပိ ခေါ, ဥပါလိ, သံဃဘေဒကော အာပါယိကော, နေရယိကော, ကပ္ပဋ္ဌော, အတေကိစ္ဆော”တိ.
</Paragraph>

<Paragraph number="1646" book="cula">
“ကတမော ပန, ဘန္တေ, သံဃဘေဒကော န အာပါယိကော, န နေရယိကော, န ကပ္ပဋ္ဌော, န အတေကိစ္ဆော”တိ? “ဣဓုပါလိ, ဘိက္ခု အဓမ္မံ ဓမ္မောတိ ဒီပေတိ. တသ္မိံ ဓမ္မဒိဋ္ဌိ, ဘေဒေ ဓမ္မဒိဋ္ဌိ, အဝိနိဓာယ ဒိဋ္ဌိံ, အဝိနိဓာယ ခန္တိံ, အဝိနိဓာယ ရုစိံ, အဝိနိဓာယ ဘာဝံ, အနုဿာဝေတိ, သလာကံ ဂါဟေတိ—  ‘အယံ ဓမ္မော, အယံ ဝိနယော, ဣဒံ သတ္ထုသာသနံ, ဣမံ ဂဏှထ, ဣမံ ရောစေထာ’တိ. အယမ္ပိ ခေါ, ဥပါလိ, သံဃဘေဒကော န အာပါယိကော, န နေရယိကော, န ကပ္ပဋ္ဌော, န အတေကိစ္ဆော.
</Paragraph>

<Paragraph number="1647" book="cula">
ပုန စပရံ, ဥပါလိ, ဘိက္ခု ဓမ္မံ အဓမ္မောတိ ဒီပေတိ …ပေ…  ဒုဋ္ဌုလ္လံ အာပတ္တိံ အဒုဋ္ဌုလ္လာ အာပတ္တီတိ ဒီပေတိ. တသ္မိံ ဓမ္မဒိဋ္ဌိ, ဘေဒေ ဓမ္မဒိဋ္ဌိ, အဝိနိဓာယ ဒိဋ္ဌိံ, အဝိနိဓာယ ခန္တိံ, အဝိနိဓာယ ရုစိံ, အဝိနိဓာယ ဘာဝံ, အနုဿာဝေတိ, သလာကံ ဂါဟေတိ—  ‘အယံ ဓမ္မော, အယံ ဝိနယော, ဣဒံ သတ္ထုသာသနံ, ဣမံ ဂဏှထ, ဣမံ ရောစေထာ’တိ. အယမ္ပိ ခေါ, ဥပါလိ, သံဃဘေဒကော န အာပါယိကော, န နေရယိကော, န ကပ္ပဋ္ဌော, န အတေကိစ္ဆော”တိ.

</Paragraph>
</Division>

<Paragraph number="1648" type="center" book="cula">
တတိယဘာဏဝါရော နိဋ္ဌိတော.

  
သံဃဘေဒကက္ခန္ဓကော သတ္တမော.



</Paragraph>

<Paragraph number="1649" type="center" book="cula">
တဿုဒ္ဒါနံ


</Paragraph>

<Paragraph number="1650" type="verses" book="cula">
_အနုပိယေ အဘိညာတာ,_  
_သုခုမာလော န ဣစ္ဆတိ;_  
_ကသာ ဝပါ အဘိ နိန္နေ,_  
_နိဒ္ဓါ လာဝေ စ ဥဗ္ဗဟေ._  

</Paragraph>

<Paragraph number="1651" type="verses" book="cula">
_ပုဉ္ဇမဒ္ဒပလာလဉ္စ,_  
_ဘုသဩဖုဏနီဟရေ;_  
_အာယတိမ္ပိ န ခီယန္တိ,_  
_ပိတရော စ ပိတာမဟာ._  

</Paragraph>

<Paragraph number="1652" type="verses" book="cula">
_ဘဒ္ဒိယော အနုရုဒ္ဓေါ စ,_  
_အာနန္ဒော ဘဂု ကိမိလော;_  
_သကျမာနော စ ကောသမ္ဗိံ,_  
_ပရိဟာယိ ကကုဓေန စ._  

</Paragraph>

<Paragraph number="1653" type="verses" book="cula">
_ပကာသေသိ ပိတုနော စ,_  
_ပုရိသေ သိလံ နာဠာဂိရိံ;_  
_တိကပဉ္စဂရုကော ခေါ,_  
_ဘိန္ဒိ ထုလ္လစ္စယေန စ;_  
_တယော အဋ္ဌ ပုန တီဏိ,_  
_ရာဇိ ဘေဒါ သိယာ နု ခေါတိ._  


</Paragraph>

<Paragraph number="1654" type="center" book="cula">
သံဃဘေဒကက္ခန္ဓကော နိဋ္ဌိတော.
</Paragraph>