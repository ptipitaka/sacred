---
title: "4.6 တဿပါပိယသိကာ"
tableOfContents: false
sidebar:
  order: 6
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';
import TableOfContents from '@components/TableOfContents.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="205" book="cula" e="ch" v="4" p="205">

<Paragraph number="855" book="cula">
တေန ခေါ ပန သမယေန ဥပဝါဠော ဘိက္ခု သံဃမဇ္ဈေ အာပတ္တိယာ အနုယုဉ္ဇိယမာနော အဝဇာနိတွာ ပဋိဇာနာတိ, ပဋိဇာနိတွာ အဝဇာနာတိ, အညေနညံ ပဋိစရတိ, သမ္ပဇာနမုသာ ဘာသတိ. ယေ တေ ဘိက္ခူ အပ္ပိစ္ဆာ …ပေ…  တေ ဥဇ္ဈာယန္တိ ခိယျန္တိ ဝိပါစေန္တိ—  “ကထဉှိ နာမ ဥပဝါဠော ဘိက္ခု သံဃမဇ္ဈေ အာပတ္တိယာ အနုယုဉ္ဇိယမာနော အဝဇာနိတွာ ပဋိဇာနိဿတိ, ပဋိဇာနိတွာ အဝဇာနိဿတိ, အညေနညံ ပဋိစရိဿတိ, သမ္ပဇာနမုသာ ဘာသိဿတီ”တိ. အထ ခေါ တေ ဘိက္ခူ ဘဂဝတော ဧတမတ္ထံ အာရောစေသုံ …ပေ…  “သစ္စံ ကိရ, ဘိက္ခဝေ …ပေ…  “သစ္စံ, ဘဂဝါ”တိ …ပေ…  ဝိဂရဟိတွာ …ပေ…  ဓမ္မိံ ကထံ ကတွာ ဘိက္ခူ အာမန္တေသိ—  “တေန ဟိ, ဘိက္ခဝေ, သံဃော ဥပဝါဠဿ ဘိက္ခုနော တဿပါပိယသိကာကမ္မံ ကရောတု. ဧဝဉ္စ ပန, ဘိက္ခဝေ, ကာတဗ္ဗံ. ပဌမံ ဥပဝါဠော ဘိက္ခု စောဒေတဗ္ဗော, စောဒေတွာ သာရေတဗ္ဗော, သာရေတွာ အာပတ္တိံ အာရောပေတဗ္ဗော, အာပတ္တိံ အာရောပေတွာ ဗျတ္တေန ဘိက္ခုနာ ပဋိဗလေန သံဃော ဉာပေတဗ္ဗော—


</Paragraph>

</Division>
<Division number="206" book="cula" e="ch" v="4" p="205">

<Paragraph number="856" book="cula">
‘သုဏာတု မေ, ဘန္တေ, သံဃော. အယံ ဥပဝါဠော ဘိက္ခု သံဃမဇ္ဈေ အာပတ္တိယာ အနုယုဉ္ဇိယမာနော အဝဇာနိတွာ ပဋိဇာနာတိ, ပဋိဇာနိတွာ အဝဇာနာတိ, အညေနညံ ပဋိစရတိ, သမ္ပဇာနမုသာ ဘာသတိ. ယဒိ သံဃဿ ပတ္တကလ္လံ, သံဃော ဥပဝါဠဿ ဘိက္ခုနော တဿပါပိယသိကာကမ္မံ ကရေယျ. ဧသာ ဉတ္တိ.


</Paragraph>

<Paragraph number="857" book="cula">
သုဏာတု မေ, ဘန္တေ, သံဃော. အယံ ဥပဝါဠော ဘိက္ခု သံဃမဇ္ဈေ အာပတ္တိယာ အနုယုဉ္ဇိယမာနော အဝဇာနိတွာ ပဋိဇာနာတိ, ပဋိဇာနိတွာ အဝဇာနာတိ, အညေနညံ ပဋိစရတိ, သမ္ပဇာနမုသာ ဘာသတိ. သံဃော ဥပဝါဠဿ ဘိက္ခုနော တဿပါပိယသိကာကမ္မံ ကရောတိ. ယဿာယသ္မတော ခမတိ ဥပဝါဠဿ ဘိက္ခုနော တဿပါပိယသိကာကမ္မဿ ကရဏံ, သော တုဏှဿ; ယဿ နက္ခမတိ, သော ဘာသေယျ.


</Paragraph>

<Paragraph number="858" book="cula">
ဒုတိယမ္ပိ ဧတမတ္ထံ ဝဒါမိ …ပေ…  တတိယမ္ပိ ဧတမတ္ထံ ဝဒါမိ …ပေ… .


</Paragraph>

<Paragraph number="859" book="cula">
ကတံ သံဃေန ဥပဝါဠဿ ဘိက္ခုနော တဿပါပိယသိကာကမ္မံ. ခမတိ သံဃဿ, တသ္မာ တုဏှီ, ဧဝမေတံ ဓာရယာမီ’တိ.


</Paragraph>

</Division>
<Division number="207" book="cula" e="ch" v="4" p="206">

<Paragraph number="860" book="cula">
ပဉ္စိမာနိ, ဘိက္ခဝေ, ဓမ္မိကာနိ တဿပါပိယသိကာကမ္မဿ ကရဏာနိ. အသုစိ စ ဟောတိ, အလဇ္ဇီ စ, သာနုဝါဒေါ စ, တဿ သံဃော တဿပါပိယသိကာကမ္မံ ကရောတိ ဓမ္မေန, သမဂ္ဂေန—  ဣမာနိ ခေါ, ဘိက္ခဝေ, ပဉ္စ ဓမ္မိကာနိ တဿပါပိယသိကာကမ္မဿ ကရဏာနိ.

</Paragraph>
</Division>

<TableOfContents book="cula" section="4.6">
* [4.6.1 အဓမ္မကမ္မဒွါဒသက](4-6/4-6-1)
* [4.6.2 ဓမ္မကမ္မဒွါဒသက](4-6/4-6-2)
* [4.6.3 အာကင်္ခမာနဆက္က](4-6/4-6-3)
* [4.6.4 အဋ္ဌာရသဝတ္တ](4-6/4-6-4)
</TableOfContents>