---
title: "4.4 ပဋိညာတကရဏ"
tableOfContents: false
sidebar:
  order: 4
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="200" book="cula">

<Paragraph number="841" book="cula">
တေန ခေါ ပန သမယေန ဆဗ္ဗဂ္ဂိယာ ဘိက္ခူ အပ္ပဋိညာယ ဘိက္ခူနံ ကမ္မာနိ ကရောန္တိ—  တဇ္ဇနီယမ္ပိ, နိယဿမ္ပိ, ပဗ္ဗာဇနီယမ္ပိ, ပဋိသာရဏီယမ္ပိ, ဥက္ခေပနီယမ္ပိ. ယေ တေ ဘိက္ခူ အပ္ပိစ္ဆာ …ပေ…  တေ ဥဇ္ဈာယန္တိ ခိယျန္တိ ဝိပါစေန္တိ—  “ကထဉှိ နာမ ဆဗ္ဗဂ္ဂိယာ ဘိက္ခူ အပ္ပဋိညာယ ဘိက္ခူနံ ကမ္မာနိ ကရိဿန္တိ—  တဇ္ဇနီယမ္ပိ, နိယဿမ္ပိ, ပဗ္ဗာဇနီယမ္ပိ, ပဋိသာရဏီယမ္ပိ, ဥက္ခေပနီယမ္ပီ”တိ. အထ ခေါ တေ ဘိက္ခူ ဘဂဝတော ဧတမတ္ထံ အာရောစေသုံ …ပေ…  “သစ္စံ ကိရ, ဘိက္ခဝေ …ပေ…  “သစ္စံ, ဘဂဝါ”တိ …ပေ…  ဝိဂရဟိတွာ …ပေ…  ဓမ္မိံ ကထံ ကတွာ ဘိက္ခူ အာမန္တေသိ—  “န, ဘိက္ခဝေ, အပ္ပဋိညာယ ဘိက္ခူနံ ကမ္မံ ကာတဗ္ဗံ—  တဇ္ဇနီယံ ဝါ, နိယဿံ ဝါ, ပဗ္ဗာဇနီယံ ဝါ, ပဋိသာရဏီယံ ဝါ, ဥက္ခေပနီယံ ဝါ. ယော ကရေယျ, အာပတ္တိ ဒုက္ကဋဿ.
</Paragraph>

</Division>
<Division number="201" book="cula">

<Paragraph number="842" book="cula">
ဧဝံ ခေါ, ဘိက္ခဝေ, အဓမ္မိကံ ဟောတိ ပဋိညာတကရဏံ, ဧဝံ ဓမ္မိကံ. ကထဉ္စ, ဘိက္ခဝေ, အဓမ္မိကံ ဟောတိ ပဋိညာတကရဏံ?
</Paragraph>

<Paragraph number="843" book="cula">
ဘိက္ခု ပါရာဇိကံ အဇ္ဈာပန္နော ဟောတိ. တမေနံ စောဒေတိ သံဃော ဝါ, သမ္ဗဟုလာ ဝါ, ဧကပုဂ္ဂလော ဝါ—  ‘ပါရာဇိကံ အာယသ္မာ အဇ္ဈာပန္နော’တိ? သော ဧဝံ ဝဒေတိ—  ‘န ခေါ အဟံ, အာဝုသော, ပါရာဇိကံ အဇ္ဈာပန္နော, သံဃာဒိသေသံ အဇ္ဈာပန္နော’တိ. တံ သံဃော သံဃာဒိသေသေန ကာရေတိ. အဓမ္မိကံ ပဋိညာတကရဏံ.
</Paragraph>

<Paragraph number="844" book="cula">
ဘိက္ခု ပါရာဇိကံ အဇ္ဈာပန္နော ဟောတိ. တမေနံ စောဒေတိ သံဃော ဝါ, သမ္ဗဟုလာ ဝါ, ဧကပုဂ္ဂလော ဝါ—  ‘ပါရာဇိကံ အာယသ္မာ အဇ္ဈာပန္နော’တိ? သော ဧဝံ ဝဒေတိ—  ‘န ခေါ အဟံ, အာဝုသော, ပါရာဇိကံ အဇ္ဈာပန္နော, ထုလ္လစ္စယံ …ပေ…  ပါစိတ္တိယံ …ပေ…  ပါဋိဒေသနီယံ …ပေ…  ဒုက္ကဋံ …ပေ…  ဒုဗ္ဘာသိတံ အဇ္ဈာပန္နော’တိ. တံ သံဃော ဒုဗ္ဘာသိတေန ကာရေတိ. အဓမ္မိကံ ပဋိညာတကရဏံ.
</Paragraph>

<Paragraph number="845" book="cula">
ဘိက္ခု သံဃာဒိသေသံ …ပေ…  ထုလ္လစ္စယံ …ပေ…  ပါစိတ္တိယံ …ပေ…  ပါဋိဒေသနီယံ …ပေ…  ဒုက္ကဋံ …ပေ…  ဒုဗ္ဘာသိတံ အဇ္ဈာပန္နော ဟောတိ. တမေနံ စောဒေတိ သံဃော ဝါ, သမ္ဗဟုလာ ဝါ, ဧကပုဂ္ဂလော ဝါ—  ‘ဒုဗ္ဘာသိတံ အာယသ္မာ အဇ္ဈာပန္နော’တိ? သော ဧဝံ ဝဒေတိ—  ‘န ခေါ အဟံ, အာဝုသော, ဒုဗ္ဘာသိတံ အဇ္ဈာပန္နော, ပါရာဇိကံ အဇ္ဈာပန္နော’တိ. တံ သံဃော ပါရာဇိကေန ကာရေတိ. အဓမ္မိကံ ပဋိညာတကရဏံ.
</Paragraph>

<Paragraph number="846" book="cula">
ဘိက္ခု ဒုဗ္ဘာသိတံ အဇ္ဈာပန္နော ဟောတိ. တမေနံ စောဒေတိ သံဃော ဝါ, သမ္ဗဟုလာ ဝါ, ဧကပုဂ္ဂလော ဝါ—  ‘ဒုဗ္ဘာသိတံ အာယသ္မာ အဇ္ဈာပန္နော’တိ? သော ဧဝံ ဝဒေတိ—  ‘န ခေါ အဟံ, အာဝုသော, ဒုဗ္ဘာသိတံ အဇ္ဈာပန္နော, သံဃာဒိသေသံ …ပေ…  ထုလ္လစ္စယံ …ပေ…  ပါစိတ္တိယံ …ပေ…  ပါဋိဒေသနီယံ …ပေ…  ဒုက္ကဋံ အဇ္ဈာပန္နော’တိ. တံ သံဃော ဒုက္ကဋေန ကာရေတိ. အဓမ္မိကံ ပဋိညာတကရဏံ. ဧဝံ ခေါ, ဘိက္ခဝေ, အဓမ္မိကံ ဟောတိ ပဋိညာတကရဏံ.
</Paragraph>

<Paragraph number="847" book="cula">
ကထဉ္စ, ဘိက္ခဝေ, ဓမ္မိကံ ဟောတိ ပဋိညာတကရဏံ? ဘိက္ခု ပါရာဇိကံ အဇ္ဈာပန္နော ဟောတိ. တမေနံ စောဒေတိ သံဃော ဝါ, သမ္ဗဟုလာ ဝါ, ဧကပုဂ္ဂလော ဝါ—  ‘ပါရာဇိကံ အာယသ္မာ အဇ္ဈာပန္နော’တိ? သော ဧဝံ ဝဒေတိ—  ‘အာမ, အာဝုသော, ပါရာဇိကံ အဇ္ဈာပန္နော’တိ. တံ သံဃော ပါရာဇိကေန ကာရေတိ. ဓမ္မိကံ ပဋိညာတကရဏံ.
</Paragraph>

<Paragraph number="848" book="cula">
ဘိက္ခု သံဃာဒိသေသံ …ပေ…  ထုလ္လစ္စယံ …ပေ…  ပါစိတ္တိယံ …ပေ…  ပါဋိဒေသနီယံ …ပေ…  ဒုက္ကဋံ …ပေ…  ဒုဗ္ဘာသိတံ အဇ္ဈာပန္နော ဟောတိ. တမေနံ စောဒေတိ သံဃော ဝါ, သမ္ဗဟုလာ ဝါ, ဧကပုဂ္ဂလော ဝါ—  ‘ဒုဗ္ဘာသိတံ အာယသ္မာ အဇ္ဈာပန္နော’တိ? သော ဧဝံ ဝဒေတိ—  ‘အာမ, အာဝုသော, ဒုဗ္ဘာသိတံ အဇ္ဈာပန္နော’တိ. တံ သံဃော ဒုဗ္ဘာသိတေန ကာရေတိ. ဓမ္မိကံ ပဋိညာတကရဏံ. ဧဝံ ခေါ, ဘိက္ခဝေ, ဓမ္မိကံ ဟောတိ ပဋိညာတကရဏန်”တိ.
</Paragraph>
</Division>