---
title: "10.3 တတိယဘာဏဝါရ"
tableOfContents: false
sidebar:
  order: 3
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="423" book="cula">

<Paragraph number="2061" book="cula">
တေန ခေါ ပန သမယေန ဥပသမ္ပန္နာယော ဒိဿန္တိ—  အနိမိတ္တာပိ, နိမိတ္တမတ္တာပိ, အလောဟိတာပိ, ဓုဝလောဟိတာပိ, ဓုဝစောဠာပိ, ပဂ္ဃရန္တီပိ, သိခရဏီပိ, ဣတ္ထိပဏ္ဍကာပိ, ဝေပုရိသိကာပိ, သမ္ဘိန္နာပိ, ဥဘတောဗျဉ္ဇနာပိ. ဘဂဝတော ဧတမတ္ထံ အာရောစေသုံ. “အနုဇာနာမိ, ဘိက္ခဝေ, ဥပသမ္ပာဒေန္တိယာ စတုဝီသတိ အန္တရာယိကေ ဓမ္မေ ပုစ္ဆိတုံ. ဧဝဉ္စ ပန, ဘိက္ခဝေ, ပုစ္ဆိတဗ္ဗာ—  ‘နသိ အနိမိတ္တာ, နသိ နိမိတ္တမတ္တာ, နသိ အလောဟိတာ, နသိ ဓုဝလောဟိတာ, နသိ ဓုဝစောဠာ, နသိ ပဂ္ဃရန္တီ, နသိ သိခရဏီ, နသိ ဣတ္ထိပဏ္ဍကာ, နသိ ဝေပုရိသိကာ, နသိ သမ္ဘိန္နာ, နသိ ဥဘတောဗျဉ္ဇနာ? သန္တိ တေ ဧဝရူပါ အာဗာဓာ—  ကုဋ္ဌံ, ဂဏ္ဍော, ကိလာသော, သောသော, အပမာရော? မနုဿာသိ, ဣတ္ထီသိ, ဘုဇိဿာသိ, အဏဏာသိ, နသိ ရာဇဘဋီ? အနုညာတာသိ မာတာပိတူဟိ, သာမိကေန? ပရိပုဏ္ဏဝီသတိဝဿာသိ, ပရိပုဏ္ဏံ တေ ပတ္တစီဝရံ, ကိံနာမာသိ, ကာနာမာ တေ ပဝတ္တိနီ’”တိ?
</Paragraph>

<Paragraph number="2062" book="cula">
တေန ခေါ ပန သမယေန ဘိက္ခူ ဘိက္ခုနီနံ အန္တရာယိကေ ဓမ္မေ ပုစ္ဆန္တိ. ဥပသမ္ပဒါပေက္ခာယော ဝိတ္ထာယန္တိ, မင်္ကူ ဟောန္တိ, န သက္ကောန္တိ ဝိဿဇ္ဇေတုံ. ဘဂဝတော ဧတမတ္ထံ အာရောစေသုံ. “အနုဇာနာမိ, ဘိက္ခဝေ, ဧကတောဥပသမ္ပန္နာယ ဘိက္ခုနိသံဃေ ဝိသုဒ္ဓါယ ဘိက္ခုသံဃေ ဥပသမ္ပာဒေတုန်”တိ.
</Paragraph>

<Paragraph number="2063" book="cula">
တေန ခေါ ပန သမယေန ဘိက္ခုနိယော အနနုသိဋ္ဌာ ဥပသမ္ပဒါပေက္ခာယော အန္တရာယိကေ ဓမ္မေ ပုစ္ဆန္တိ. ဥပသမ္ပဒါပေက္ခာယော ဝိတ္ထာယန္တိ, မင်္ကူ ဟောန္တိ, န သက္ကောန္တိ ဝိဿဇ္ဇေတုံ. ဘဂဝတော ဧတမတ္ထံ အာရောစေသုံ. “အနုဇာနာမိ, ဘိက္ခဝေ, ပဌမံ အနုသာသိတွာ ပစ္ဆာ အန္တရာယိကေ ဓမ္မေ ပုစ္ဆိတုန်”တိ.
</Paragraph>

<Paragraph number="2064" book="cula">
တတ္ထေဝ သံဃမဇ္ဈေ အနုသာသန္တိ. ဥပသမ္ပဒါပေက္ခာယော တထေဝ ဝိတ္ထာယန္တိ, မင်္ကူ ဟောန္တိ, န သက္ကောန္တိ ဝိဿဇ္ဇေတုံ. ဘဂဝတော ဧတမတ္ထံ အာရောစေသုံ. “အနုဇာနာမိ, ဘိက္ခဝေ, ဧကမန္တံ အနုသာသိတွာ သံဃမဇ္ဈေ အန္တရာယိကေ ဓမ္မေ ပုစ္ဆိတုံ. ဧဝဉ္စ ပန, ဘိက္ခဝေ, အနုသာသိတဗ္ဗာ.
</Paragraph>

</Division>
<Division number="424" book="cula">

<Paragraph number="2065" book="cula">
ပဌမံ ဥပဇ္ဈံ ဂါဟာပေတဗ္ဗာ. ဥပဇ္ဈံ ဂါဟာပေတွာ ပတ္တစီဝရံ အာစိက္ခိတဗ္ဗံ—  ‘အယံ တေ ပတ္တော, အယံ သင်္ဃာဋိ, အယံ ဥတ္တရာသင်္ဂေါ, အယံ အန္တရဝါသကော, ဣဒံ သင်္ကစ္စိကံ, အယံ ဥဒကသာဋိကာ; ဂစ္ဆ အမုမှိ ဩကာသေ တိဋ္ဌာဟီ’”တိ.
</Paragraph>

<Paragraph number="2066" book="cula">
ဗာလာ အဗျတ္တာ အနုသာသန္တိ. ဒုရနုသိဋ္ဌာ ဥပသမ္ပဒါပေက္ခာယော ဝိတ္ထာယန္တိ, မင်္ကူ ဟောန္တိ, န သက္ကောန္တိ ဝိဿဇ္ဇေတုံ. ဘဂဝတော ဧတမတ္ထံ အာရောစေသုံ. “န, ဘိက္ခဝေ, ဗာလာယ အဗျတ္တာယ အနုသာသိတဗ္ဗာ. ယာ အနုသာသေယျ, အာပတ္တိ ဒုက္ကဋဿ. အနုဇာနာမိ, ဘိက္ခဝေ, ဗျတ္တာယ ဘိက္ခုနိယာ ပဋိဗလာယ အနုသာသိတုန်”တိ.
</Paragraph>

<Paragraph number="2067" book="cula">
အသမ္မတာ အနုသာသန္တိ. ဘဂဝတော ဧတမတ္ထံ အာရောစေသုံ. “န, ဘိက္ခဝေ, အသမ္မတာယ အနုသာသိတဗ္ဗာ. ယာ အနုသာသေယျ, အာပတ္တိ ဒုက္ကဋဿ. အနုဇာနာမိ, ဘိက္ခဝေ, သမ္မတာယ အနုသာသိတုံ. ဧဝဉ္စ ပန, ဘိက္ခဝေ, သမ္မန္နိတဗ္ဗာ—  အတ္တနာ ဝါ အတ္တာနံ သမ္မန္နိတဗ္ဗံ, ပရာယ ဝါ ပရာ သမ္မန္နိတဗ္ဗာ.
</Paragraph>

<Paragraph number="2068" book="cula">
ကထဉ္စ အတ္တနာဝ အတ္တာနံ သမ္မန္နိတဗ္ဗံ? ဗျတ္တာယ ဘိက္ခုနိယာ ပဋိဗလာယ သံဃော ဉာပေတဗ္ဗော—  ‘သုဏာတု မေ, အယျေ, သံဃော. ဣတ္ထန္နာမာ ဣတ္ထန္နာမာယ အယျာယ ဥပသမ္ပဒါပေက္ခာ. ယဒိ သံဃဿ ပတ္တကလ္လံ, အဟံ ဣတ္ထန္နာမာ ဣတ္ထန္နာမံ အနုသာသေယျန်’တိ. ဧဝံ အတ္တနာဝ အတ္တာနံ သမ္မန္နိတဗ္ဗံ.
</Paragraph>

<Paragraph number="2069" book="cula">
ကထဉ္စ ပရာယ ပရာ သမ္မန္နိတဗ္ဗာ? ဗျတ္တာယ ဘိက္ခုနိယာ ပဋိဗလာယ သံဃော ဉာပေတဗ္ဗော—  ‘သုဏာတု မေ, အယျေ, သံဃော. ဣတ္ထန္နာမာ ဣတ္ထန္နာမာယ အယျာယ ဥပသမ္ပဒါပေက္ခာ. ယဒိ သံဃဿ ပတ္တကလ္လံ, ဣတ္ထန္နာမာ ဣတ္ထန္နာမံ အနုသာသေယျာ’တိ. ဧဝံ ပရာယ ပရာ သမ္မန္နိတဗ္ဗာ.
</Paragraph>

<Paragraph number="2070" book="cula">
တာယ သမ္မတာယ ဘိက္ခုနိယာ ဥပသမ္ပဒါပေက္ခံ ဥပသင်္ကမိတွာ ဧဝမဿ ဝစနီယာ—  ‘သုဏသိ ဣတ္ထန္နာမေ. အယံ တေ သစ္စကာလော, ဘူတကာလော. ယံ ဇာတံ တံ သံဃမဇ္ဈေ ပုစ္ဆန္တေ သန္တံ အတ္ထီတိ ဝတ္တဗ္ဗံ, အသန္တံ နတ္ထီတိ ဝတ္တဗ္ဗံ. မာ ခေါ ဝိတ္ထာယိ, မာ ခေါ မင်္ကု အဟောသိ. ဧဝံ တံ ပုစ္ဆိဿန္တိ—  နသိ အနိမိတ္တာ, နသိ နိမိတ္တမတ္တာ, နသိ အလောဟိတာ, နသိ ဓုဝလောဟိတာ, နသိ ဓုဝစောဠာ, နသိ ပဂ္ဃရန္တီ, နသိ သိခရဏီ, နသိ ဣတ္ထိပဏ္ဍကာ, နသိ ဝေပုရိသိကာ, နသိ သမ္ဘိန္နာ, နသိ ဥဘတောဗျဉ္ဇနာ? သန္တိ တေ ဧဝရူပါ အာဗာဓာ—  ကုဋ္ဌံ, ဂဏ္ဍော, ကိလာသော, သောသော, အပမာရော? မနုဿာသိ, ဣတ္ထီသိ, ဘုဇိဿာသိ, အဏဏာသိ, နသိ ရာဇဘဋီ? အနုညာတာသိ မာတာပိတူဟိ, သာမိကေန? ပရိပုဏ္ဏဝီသတိဝဿာသိ, ပရိပုဏ္ဏံ တေ ပတ္တစီဝရံ, ကိံနာမာသိ, ကာနာမာ တေ ပဝတ္တိနီ’တိ?
</Paragraph>

<Paragraph number="2071" book="cula">
ဧကတော အာဂစ္ဆန္တိ. န ဧကတော အာဂန္တဗ္ဗံ. အနုသာသိကာယ ပဌမတရံ အာဂန္တွာ သံဃော ဉာပေတဗ္ဗော—  ‘သုဏာတု မေ, အယျေ, သံဃော. ဣတ္ထန္နာမာ ဣတ္ထန္နာမာယ အယျာယ ဥပသမ္ပဒါပေက္ခာ. အနုသိဋ္ဌာ သာ မယာ. ယဒိ သံဃဿ ပတ္တကလ္လံ, ဣတ္ထန္နာမာ အာဂစ္ဆေယျာ’တိ. ‘အာဂစ္ဆာဟီ’တိ ဝတ္တဗ္ဗာ.
</Paragraph>

<Paragraph number="2072" book="cula">
ဧကံသံ ဥတ္တရာသင်္ဂံ ကာရာပေတွာ ဘိက္ခုနီနံ ပါဒေ ဝန္ဒာပေတွာ ဥက္ကုဋိကံ နိသီဒါပေတွာ အဉ္ဇလိံ ပဂ္ဂဏှာပေတွာ ဥပသမ္ပဒံ ယာစာပေတဗ္ဗာ—  ‘သံဃံ, အယျေ, ဥပသမ္ပဒံ ယာစာမိ. ဥလ္လုမ္ပတု မံ, အယျေ, သံဃော အနုကမ္ပံ ဥပါဒါယ. ဒုတိယမ္ပိ, အယျေ, သံဃံ ဥပသမ္ပဒံ ယာစာမိ. ဥလ္လုမ္ပတု မံ, အယျေ, သံဃော အနုကမ္ပံ ဥပါဒါယ. တတိယမ္ပိ, အယျေ, သံဃံ ဥပသမ္ပဒံ ယာစာမိ. ဥလ္လုမ္ပတု မံ, အယျေ, သံဃော အနုကမ္ပံ ဥပါဒါယာ’တိ. ဗျတ္တာယ ဘိက္ခုနိယာ ပဋိဗလာယ သံဃော ဉာပေတဗ္ဗော—
</Paragraph>

<Paragraph number="2073" book="cula">
‘သုဏာတု မေ, အယျေ, သံဃော. အယံ ဣတ္ထန္နာမာ ဣတ္ထန္နာမာယ အယျာယ ဥပသမ္ပဒါပေက္ခာ. ယဒိ သံဃဿ ပတ္တကလ္လံ, အဟံ ဣတ္ထန္နာမံ အန္တရာယိကေ ဓမ္မေ ပုစ္ဆေယျန္တိ.
</Paragraph>

<Paragraph number="2074" book="cula">
သုဏသိ ဣတ္ထန္နာမေ. အယံ တေ သစ္စကာလော, ဘူတကာလော. ယံ ဇာတံ တံ ပုစ္ဆာမိ သန္တံ အတ္ထီတိ ဝတ္တဗ္ဗံ, အသန္တံ နတ္ထီတိ ဝတ္တဗ္ဗံ. နသိ အနိမိတ္တာ …ပေ…  ကိံနာမာသိ, ကာနာမာ တေ ပဝတ္တိနီ’တိ. ဗျတ္တာယ ဘိက္ခုနိယာ ပဋိဗလာယ သံဃော ဉာပေတဗ္ဗော—
</Paragraph>

</Division>
<Division number="425" book="cula">

<Paragraph number="2075" book="cula">
‘သုဏာတု မေ, အယျေ, သံဃော. အယံ ဣတ္ထန္နာမာ ဣတ္ထန္နာမာယ အယျာယ ဥပသမ္ပဒါပေက္ခာ. ပရိသုဒ္ဓါ အန္တရာယိကေဟိ ဓမ္မေဟိ, ပရိပုဏ္ဏဿာ ပတ္တစီဝရံ. ဣတ္ထန္နာမာ သံဃံ ဥပသမ္ပဒံ ယာစတိ ဣတ္ထန္နာမာယ အယျာယ ပဝတ္တိနိယာ. ယဒိ သံဃဿ ပတ္တကလ္လံ, သံဃော ဣတ္ထန္နာမံ ဥပသမ္ပာဒေယျ ဣတ္ထန္နာမာယ အယျာယ ပဝတ္တိနိယာ. ဧသာ ဉတ္တိ.
</Paragraph>

<Paragraph number="2076" book="cula">
သုဏာတု မေ, အယျေ, သံဃော. အယံ ဣတ္ထန္နာမာ ဣတ္ထန္နာမာယ အယျာယ ဥပသမ္ပဒါပေက္ခာ. ပရိသုဒ္ဓါ အန္တရာယိကေဟိ ဓမ္မေဟိ, ပရိပုဏ္ဏဿာ ပတ္တစီဝရံ. ဣတ္ထန္နာမာ သံဃံ ဥပသမ္ပဒံ ယာစတိ ဣတ္ထန္နာမာယ အယျာယ ပဝတ္တိနိယာ. သံဃော ဣတ္ထန္နာမံ ဥပသမ္ပာဒေတိ ဣတ္ထန္နာမာယ အယျာယ ပဝတ္တိနိယာ. ယဿာ အယျာယ ခမတိ ဣတ္ထန္နာမာယ ဥပသမ္ပဒါ ဣတ္ထန္နာမာယ အယျာယ ပဝတ္တိနိယာ, သာ တုဏှဿ; ယဿာ နက္ခမတိ, သာ ဘာသေယျ.
</Paragraph>

<Paragraph number="2077" book="cula">
ဒုတိယမ္ပိ ဧတမတ္ထံ ဝဒါမိ …ပေ…  တတိယမ္ပိ ဧတမတ္ထံ ဝဒါမိ—  သုဏာတု မေ, အယျေ, သံဃော. အယံ ဣတ္ထန္နာမာ ဣတ္ထန္နာမာယ အယျာယ ဥပသမ္ပဒါပေက္ခာ. ပရိသုဒ္ဓါ အန္တရာယိကေဟိ ဓမ္မေဟိ, ပရိပုဏ္ဏဿာ ပတ္တစီဝရံ. ဣတ္ထန္နာမာ သံဃံ ဥပသမ္ပဒံ ယာစတိ ဣတ္ထန္နာမာယ အယျာယ ပဝတ္တိနိယာ. သံဃော ဣတ္ထန္နာမံ ဥပသမ္ပာဒေတိ ဣတ္ထန္နာမာယ အယျာယ ပဝတ္တိနိယာ. ယဿာ အယျာယ ခမတိ ဣတ္ထန္နာမာယ ဥပသမ္ပဒါ ဣတ္ထန္နာမာယ အယျာယ ပဝတ္တိနိယာ, သာ တုဏှဿ; ယဿာ နက္ခမတိ, သာ ဘာသေယျ.
</Paragraph>

<Paragraph number="2078" book="cula">
ဥပသမ္ပန္နာ သံဃေန ဣတ္ထန္နာမာ ဣတ္ထန္နာမာယ အယျာယ ပဝတ္တိနိယာ. ခမတိ သံဃဿ, တသ္မာ တုဏှီ, ဧဝမေတံ ဓာရယာမီ’တိ.
</Paragraph>

<Paragraph number="2079" book="cula">
တာဝဒေဝ တံ အာဒါယ ဘိက္ခုသံဃံ ဥပသင်္ကမိတွာ ဧကံသံ ဥတ္တရာသင်္ဂံ ကာရာပေတွာ ဘိက္ခူနံ ပါဒေ ဝန္ဒာပေတွာ ဥက္ကုဋိကံ နိသီဒါပေတွာ အဉ္ဇလိံ ပဂ္ဂဏှာပေတွာ ဥပသမ္ပဒံ ယာစာပေတဗ္ဗာ—  ‘အဟံ, အယျာ, ဣတ္ထန္နာမာ ဣတ္ထန္နာမာယ အယျာယ ဥပသမ္ပဒါပေက္ခာ. ဧကတောဥပသမ္ပန္နာ ဘိက္ခုနိသံဃေ, ဝိသုဒ္ဓါ; သံဃံ, အယျာ, ဥပသမ္ပဒံ ယာစာမိ. ဥလ္လုမ္ပတု မံ, အယျာ, သံဃော အနုကမ္ပံ ဥပါဒါယ. အဟံ, အယျာ, ဣတ္ထန္နာမာ ဣတ္ထန္နာမာယ အယျာယ ဥပသမ္ပဒါပေက္ခာ. ဧကတောဥပသမ္ပန္နာ ဘိက္ခုနိသံဃေ, ဝိသုဒ္ဓါ. ဒုတိယမ္ပိ, အယျာ, သံဃံ ဥပသမ္ပဒံ ယာစာမိ. ဥလ္လုမ္ပတု မံ, အယျာ, သံဃော အနုကမ္ပံ ဥပါဒါယ. အဟံ, အယျာ, ဣတ္ထန္နာမာ ဣတ္ထန္နာမာယ အယျာယ ဥပသမ္ပဒါပေက္ခာ. ဧကတောဥပသမ္ပန္နာ ဘိက္ခုနိသံဃေ, ဝိသုဒ္ဓါ. တတိယမ္ပိ, အယျာ, သံဃံ ဥပသမ္ပဒံ ယာစာမိ. ဥလ္လုမ္ပတု မံ, အယျာ, သံဃော အနုကမ္ပံ ဥပါဒါယာ’တိ. ဗျတ္တေန ဘိက္ခုနာ ပဋိဗလေန သံဃော ဉာပေတဗ္ဗော—
</Paragraph>

<Paragraph number="2080" book="cula">
‘သုဏာတု မေ, ဘန္တေ, သံဃော. အယံ ဣတ္ထန္နာမာ ဣတ္ထန္နာမာယ ဥပသမ္ပဒါပေက္ခာ. ဧကတောဥပသမ္ပန္နာ ဘိက္ခုနိသံဃေ, ဝိသုဒ္ဓါ. ဣတ္ထန္နာမာ သံဃံ ဥပသမ္ပဒံ ယာစတိ ဣတ္ထန္နာမာယ ပဝတ္တိနိယာ. ယဒိ သံဃဿ ပတ္တကလ္လံ, သံဃော ဣတ္ထန္နာမံ ဥပသမ္ပာဒေယျ, ဣတ္ထန္နာမာယ ပဝတ္တိနိယာ. ဧသာ ဉတ္တိ.
</Paragraph>

<Paragraph number="2081" book="cula">
သုဏာတု မေ, ဘန္တေ, သံဃော. အယံ ဣတ္ထန္နာမာ ဣတ္ထန္နာမာယ ဥပသမ္ပဒါပေက္ခာ. ဧကတောဥပသမ္ပန္နာ ဘိက္ခုနိသံဃေ, ဝိသုဒ္ဓါ. ဣတ္ထန္နာမာ သံဃံ ဥပသမ္ပဒံ ယာစတိ ဣတ္ထန္နာမာယ ပဝတ္တိနိယာ. သံဃော ဣတ္ထန္နာမံ ဥပသမ္ပာဒေတိ ဣတ္ထန္နာမာယ ပဝတ္တိနိယာ. ယဿာယသ္မတော ခမတိ ဣတ္ထန္နာမာယ ဥပသမ္ပဒါ ဣတ္ထန္နာမာယ ပဝတ္တိနိယာ, သော တုဏှဿ; ယဿ နက္ခမတိ, သော ဘာသေယျ.
</Paragraph>

<Paragraph number="2082" book="cula">
ဒုတိယမ္ပိ ဧတမတ္ထံ ဝဒါမိ …ပေ…  တတိယမ္ပိ ဧတမတ္ထံ ဝဒါမိ—  သုဏာတု မေ, ဘန္တေ, သံဃော. အယံ ဣတ္ထန္နာမာ ဣတ္ထန္နာမာယ ဥပသမ္ပဒါပေက္ခာ. ဧကတောဥပသမ္ပန္နာ ဘိက္ခုနိသံဃေ, ဝိသုဒ္ဓါ. ဣတ္ထန္နာမာ သံဃံ ဥပသမ္ပဒံ ယာစတိ ဣတ္ထန္နာမာယ ပဝတ္တိနိယာ. သံဃော ဣတ္ထန္နာမံ ဥပသမ္ပာဒေတိ ဣတ္ထန္နာမာယ ပဝတ္တိနိယာ. ယဿာယသ္မတော ခမတိ ဣတ္ထန္နာမာယ ဥပသမ္ပဒါ ဣတ္ထန္နာမာယ ပဝတ္တိနိယာ, သော တုဏှဿ; ယဿ နက္ခမတိ, သော ဘာသေယျ.
</Paragraph>

<Paragraph number="2083" book="cula">
ဥပသမ္ပန္နာ သံဃေန ဣတ္ထန္နာမာ ဣတ္ထန္နာမာယ ပဝတ္တိနိယာ. ခမတိ သံဃဿ, တသ္မာ တုဏှီ, ဧဝမေတံ ဓာရယာမီ’တိ.
</Paragraph>

<Paragraph number="2084" book="cula">
တာဝဒေဝ ဆာယာ မေတဗ္ဗာ, ဥတုပ္ပမာဏံ အာစိက္ခိတဗ္ဗံ, ဒိဝသဘာဂေါ အာစိက္ခိတဗ္ဗော, သင်္ဂီတိ အာစိက္ခိတဗ္ဗာ, ဘိက္ခုနိယော ဝတ္တဗ္ဗာ—  ဣမိဿာ တယော စ နိဿယေ, အဋ္ဌ စ အကရဏီယာနိ အာစိက္ခေယျာထာ”တိ.
</Paragraph>

</Division>
<Division number="426" book="cula">

<Paragraph number="2085" book="cula">
တေန ခေါ ပန သမယေန ဘိက္ခုနိယော ဘတ္တဂ္ဂေ အာသနံ သင်္ကသာယန္တိယော ကာလံ ဝီတိနာမေသုံ. ဘဂဝတော ဧတမတ္ထံ အာရောစေသုံ. “အနုဇာနာမိ, ဘိက္ခဝေ, အဋ္ဌန္နံ ဘိက္ခုနီနံ ယထာဝုဍ္ဎံ, အဝသေသာနံ ယထာဂတိကန်”တိ.
</Paragraph>

<Paragraph number="2086" book="cula">
တေန ခေါ ပန သမယေန ဘိက္ခုနိယော—  “ဘဂဝတာ အနုညာတံ အဋ္ဌန္နံ ဘိက္ခုနီနံ ယထာဝုဍ္ဎံ, အဝသေသာနံ ယထာဂတိကန်”တိ—  သဗ္ဗတ္ထ အဋ္ဌေဝ ဘိက္ခုနိယော ယထာဝုဍ္ဎံ ပဋိဗာဟန္တိ, အဝသေသာယော ယထာဂတိကံ. ဘဂဝတော ဧတမတ္ထံ အာရောစေသုံ. “အနုဇာနာမိ, ဘိက္ခဝေ, ဘတ္တဂ္ဂေ အဋ္ဌန္နံ ဘိက္ခုနီနံ ယထာဝုဍ္ဎံ, အဝသေသာနံ ယထာဂတိကံ; အညတ္ထ သဗ္ဗတ္ထ ယထာဝုဍ္ဎံ န ပဋိဗာဟိတဗ္ဗံ. ယာ ပဋိဗာဟေယျ, အာပတ္တိ ဒုက္ကဋဿာ”တိ.
</Paragraph>

</Division>
<Division number="427" book="cula">

<Paragraph number="2087" book="cula">
တေန ခေါ ပန သမယေန ဘိက္ခုနိယော န ပဝါရေန္တိ. ဘဂဝတော ဧတမတ္ထံ အာရောစေသုံ. “န, ဘိက္ခဝေ, ဘိက္ခုနိယာ န ပဝါရေတဗ္ဗံ. ယာ န ပဝါရေယျ, ယထာဓမ္မော ကာရေတဗ္ဗော”တိ.
</Paragraph>

<Paragraph number="2088" book="cula">
တေန ခေါ ပန သမယေန ဘိက္ခုနိယော အတ္တနာ ပဝါရေတွာ ဘိက္ခုသံဃံ န ပဝါရေန္တိ. ဘဂဝတော ဧတမတ္ထံ အာရောစေသုံ. “န, ဘိက္ခဝေ, ဘိက္ခုနိယာ အတ္တနာ ပဝါရေတွာ ဘိက္ခုသံဃော န ပဝါရေတဗ္ဗော. ယာ န ပဝါရေယျ, ယထာဓမ္မော ကာရေတဗ္ဗော”တိ.
</Paragraph>

<Paragraph number="2089" book="cula">
တေန ခေါ ပန သမယေန ဘိက္ခုနိယော ဘိက္ခူဟိ သဒ္ဓိံ ဧကတော ပဝါရေန္တိယော ကောလာဟလံ အကံသု. ဘဂဝတော ဧတမတ္ထံ အာရောစေသုံ. “န, ဘိက္ခဝေ, ဘိက္ခုနိယာ ဘိက္ခူဟိ သဒ္ဓိံ ဧကတော ပဝါရေတဗ္ဗံ. ယာ ပဝါရေယျ, အာပတ္တိ ဒုက္ကဋဿာ”တိ.
</Paragraph>

<Paragraph number="2090" book="cula">
တေန ခေါ ပန သမယေန ဘိက္ခုနိယော ပုရေဘတ္တံ ပဝါရေန္တိယော ကာလံ ဝီတိနာမေသုံ. ဘဂဝတော ဧတမတ္ထံ အာရောစေသုံ. “အနုဇာနာမိ, ဘိက္ခဝေ, ပစ္ဆာဘတ္တံ ပဝါရေတုန်”တိ. ပစ္ဆာဘတ္တံ ပဝါရေန္တိယော ဝိကာလေ အဟေသုံ. ဘဂဝတော ဧတမတ္ထံ အာရောစေသုံ. “အနုဇာနာမိ, ဘိက္ခဝေ, အဇ္ဇတနာ ဘိက္ခုနိသံဃံ ပဝါရေတွာ အပရဇ္ဇု ဘိက္ခုသံဃံ ပဝါရေတုန်”တိ.
</Paragraph>

<Paragraph number="2091" book="cula">
တေန ခေါ ပန သမယေန သဗ္ဗော ဘိက္ခုနိသံဃော ပဝါရေန္တော ကောလာဟလံ အကာသိ. ဘဂဝတော ဧတမတ္ထံ အာရောစေသုံ. “အနုဇာနာမိ, ဘိက္ခဝေ, ဧကံ ဘိက္ခုနိံ ဗျတ္တံ ပဋိဗလံ သမ္မန္နိတုံ—  ဘိက္ခုနိသံဃဿ အတ္ထာယ ဘိက္ခုသံဃံ ပဝါရေတုံ. ဧဝဉ္စ ပန, ဘိက္ခဝေ, သမ္မန္နိတဗ္ဗာ. ပဌမံ ဘိက္ခုနီ ယာစိတဗ္ဗာ, ယာစိတွာ ဗျတ္တာယ ဘိက္ခုနိယာ ပဋိဗလာယ သံဃော ဉာပေတဗ္ဗော—
</Paragraph>

<Paragraph number="2092" book="cula">
‘သုဏာတု မေ, အယျေ, သံဃော. ယဒိ သံဃဿ ပတ္တကလ္လံ, သံဃော ဣတ္ထန္နာမံ ဘိက္ခုနိံ သမ္မန္နေယျ ဘိက္ခုနိသံဃဿ အတ္ထာယ ဘိက္ခုသံဃံ ပဝါရေတုံ. ဧသာ ဉတ္တိ.
</Paragraph>

<Paragraph number="2093" book="cula">
သုဏာတု မေ, အယျေ, သံဃော. သံဃော ဣတ္ထန္နာမံ ဘိက္ခုနိံ သမ္မန္နတိ ဘိက္ခုနိသံဃဿ အတ္ထာယ ဘိက္ခုသံဃံ ပဝါရေတုံ. ယဿာ အယျာယ ခမတိ ဣတ္ထန္နာမာယ ဘိက္ခုနိယာ သမ္မုတိ ဘိက္ခုနိသံဃဿ အတ္ထာယ ဘိက္ခုသံဃံ ပဝါရေတုံ, သာ တုဏှဿ; ယဿာ နက္ခမတိ, သာ ဘာသေယျ.
</Paragraph>

<Paragraph number="2094" book="cula">
သမ္မတာ သံဃေန ဣတ္ထန္နာမာ ဘိက္ခုနီ ဘိက္ခုနိသံဃဿ အတ္ထာယ ဘိက္ခုသံဃံ ပဝါရေတုံ. ခမတိ သံဃဿ, တသ္မာ တုဏှီ, ဧဝမေတံ ဓာရယာမီ’တိ.
</Paragraph>

<Paragraph number="2095" book="cula">
တာယ သမ္မတာယ ဘိက္ခုနိယာ ဘိက္ခုနိသံဃံ အာဒါယ ဘိက္ခုသံဃံ ဥပသင်္ကမိတွာ ဧကံသံ ဥတ္တရာသင်္ဂံ ကရိတွာ ဘိက္ခူနံ ပါဒေ ဝန္ဒိတွာ ဥက္ကုဋိကံ နိသီဒိတွာ အဉ္ဇလိံ ပဂ္ဂဟေတွာ ဧဝမဿ ဝစနီယော—  ‘ဘိက္ခုနိသံဃော, အယျာ, ဘိက္ခုသံဃံ ပဝါရေတိ—  ဒိဋ္ဌေန ဝါ, သုတေန ဝါ ပရိသင်္ကာယ ဝါ. ဝဒတု, အယျာ, ဘိက္ခုသံဃော ဘိက္ခုနိသံဃံ အနုကမ္ပံ ဥပါဒါယ, ပဿန္တော ပဋိကရိဿတိ. ဒုတိယမ္ပိ, အယျာ …ပေ…  တတိယမ္ပိ, အယျာ, ဘိက္ခုနိသံဃော ဘိက္ခုသံဃံ ပဝါရေတိ—  ဒိဋ္ဌေန ဝါ, သုတေန ဝါ, ပရိသင်္ကာယ ဝါ. ဝဒတု, အယျာ, ဘိက္ခုသံဃော ဘိက္ခုနိသံဃံ အနုကမ္ပံ ဥပါဒါယ, ပဿန္တော ပဋိကရိဿတီ’”တိ.
</Paragraph>

</Division>
<Division number="428" book="cula">

<Paragraph number="2096" book="cula">
တေန ခေါ ပန သမယေန ဘိက္ခုနိယော ဘိက္ခူနံ ဥပေါသထံ ဌပေန္တိ, ပဝါရဏံ ဌပေန္တိ, သဝစနီယံ ကရောန္တိ, အနုဝါဒံ ပဋ္ဌပေန္တိ, ဩကာသံ ကာရေန္တိ, စောဒေန္တိ, သာရေန္တိ. ဘဂဝတော ဧတမတ္ထံ အာရောစေသုံ. “န, ဘိက္ခဝေ, ဘိက္ခုနိယာ ဘိက္ခုဿ ဥပေါသထော ဌပေတဗ္ဗော; ဌပိတောပိ အဋ္ဌပိတော; ဌပေန္တိယာ အာပတ္တိ ဒုက္ကဋဿ. န ပဝါရဏာ ဌပေတဗ္ဗာ; ဌပိတာပိ အဋ္ဌပိတာ; ဌပေန္တိယာ အာပတ္တိ ဒုက္ကဋဿ. န သဝစနီယံ ကာတဗ္ဗံ; ကတမ္ပိ အကတံ; ကရောန္တိယာ အာပတ္တိ ဒုက္ကဋဿ. န အနုဝါဒေါ ပဋ္ဌပေတဗ္ဗော; ပဋ္ဌပိတောပိ အပ္ပဋ္ဌပိတော; ပဋ္ဌပေန္တိယာ အာပတ္တိ ဒုက္ကဋဿ. န ဩကာသော ကာရေတဗ္ဗော; ကာရိတောပိ အကာရိတော; ကာရေန္တိယာ အာပတ္တိ ဒုက္ကဋဿ. န စောဒေတဗ္ဗော; စောဒိတောပိ အစောဒိတော; စောဒေန္တိယာ အာပတ္တိ ဒုက္ကဋဿ. န သာရေတဗ္ဗော; သာရိတောပိ အသာရိတော; သာရေန္တိယာ အာပတ္တိ ဒုက္ကဋဿာ”တိ.
</Paragraph>

<Paragraph number="2097" book="cula">
တေန ခေါ ပန သမယေန ဘိက္ခူ ဘိက္ခုနီနံ ဥပေါသထံ ဌပေန္တိ, ပဝါရဏံ ဌပေန္တိ, သဝစနီယံ ကရောန္တိ, အနုဝါဒံ ပဋ္ဌပေန္တိ, ဩကာသံ ကာရေန္တိ, စောဒေန္တိ, သာရေန္တိ. ဘဂဝတော ဧတမတ္ထံ အာရောစေသုံ. “အနုဇာနာမိ, ဘိက္ခဝေ, ဘိက္ခုနာ ဘိက္ခုနိယာ ဥပေါသထံ ဌပေတုံ; ဌပိတောပိ သုဋ္ဌပိတော; ဌပေန္တဿ အနာပတ္တိ. ပဝါရဏံ ဌပေတုံ; ဌပိတာပိ သုဋ္ဌပိတာ; ဌပေန္တဿ အနာပတ္တိ. သဝစနီယံ ကာတုံ; ကတမ္ပိ သုကတံ; ကရောန္တဿ အနာပတ္တိ. အနုဝါဒံ ပဋ္ဌပေတုံ; ပဋ္ဌပိတောပိ သုပ္ပဋ္ဌပိတော; ပဋ္ဌပေန္တဿ အနာပတ္တိ. ဩကာသံ ကာရေတုံ; ကာရိတောပိ သုကာရိတော; ကာရေန္တဿ အနာပတ္တိ. စောဒေတုံ; စောဒိတာပိ သုစောဒိတာ; စောဒေန္တဿ အနာပတ္တိ. သာရေတုံ; သာရိတာပိ သုသာရိတာ; သာရေန္တဿ အနာပတ္တီ”တိ.
</Paragraph>

</Division>
<Division number="429" book="cula">

<Paragraph number="2098" book="cula">
တေန ခေါ ပန သမယေန ဆဗ္ဗဂ္ဂိယာ ဘိက္ခုနိယော ယာနေန ယာယန္တိ—  ဣတ္ထိယုတ္တေနပိ ပုရိသန္တရေန, ပုရိသယုတ္တေနပိ ဣတ္ထန္တရေန. မနုဿာ ဥဇ္ဈာယန္တိ ခိယျန္တိ ဝိပါစေန္တိ …ပေ…  သေယျထာပိ ဂင်္ဂါမဟိယာယာ”တိ. ဘဂဝတော ဧတမတ္ထံ အာရောစေသုံ. “န, ဘိက္ခဝေ, ဘိက္ခုနိယာ ယာနေန ယာယိတဗ္ဗံ. ယာ ယာယေယျ, ယထာဓမ္မော ကာရေတဗ္ဗော”တိ.
</Paragraph>

<Paragraph number="2099" book="cula">
တေန ခေါ ပန သမယေန အညတရာ ဘိက္ခုနီ ဂိလာနာ ဟောတိ, န သက္ကောတိ ပဒသာ ဂန္တုံ. ဘဂဝတော ဧတမတ္ထံ အာရောစေသုံ. “အနုဇာနာမိ, ဘိက္ခဝေ, ဂိလာနာယ ယာနန်”တိ. အထ ခေါ ဘိက္ခုနီနံ ဧတဒဟောသိ—  “ဣတ္ထိယုတ္တံ နု ခေါ, ပုရိသယုတ္တံ နု ခေါ”တိ? ဘဂဝတော ဧတမတ္ထံ အာရောစေသုံ. “အနုဇာနာမိ, ဘိက္ခဝေ, ဣတ္ထိယုတ္တံ ပုရိသယုတ္တံ ဟတ္ထဝဋ္ဋကန်”တိ.
</Paragraph>

<Paragraph number="2100" book="cula">
တေန ခေါ ပန သမယေန အညတရိဿာ ဘိက္ခုနိယာ ယာနုဂ္ဃါတေန ဗာဠှတရံ အဖာသု အဟောသိ. ဘဂဝတော ဧတမတ္ထံ အာရောစေသုံ. “အနုဇာနာမိ, ဘိက္ခဝေ, သိဝိကံ ပါဋင်္ကိန်”တိ.
</Paragraph>

</Division>
<Division number="430" book="cula">

<Paragraph number="2101" book="cula">
တေန ခေါ ပန သမယေန အဍ္ဎကာသီ ဂဏိကာ ဘိက္ခုနီသု ပဗ္ဗဇိတာ ဟောတိ. သာ စ သာဝတ္ထိံ ဂန္တုကာမာ ဟောတိ—  “ဘဂဝတော သန္တိကေ ဥပသမ္ပဇ္ဇိဿာမီ”တိ. အဿောသုံ ခေါ ဓုတ္တာ—  “အဍ္ဎကာသီ ကိရ ဂဏိကာ သာဝတ္ထိံ ဂန္တုကာမာ”တိ. တေ မဂ္ဂေ ပရိယုဋ္ဌိံသု. အဿောသိ ခေါ အဍ္ဎကာသီ ဂဏိကာ—  “ဓုတ္တာ ကိရ မဂ္ဂေ ပရိယုဋ္ဌိတာ”တိ. ဘဂဝတော သန္တိကေ ဒူတံ ပါဟေသိ—  “အဟဉှိ ဥပသမ္ပဇ္ဇိတုကာမာ; ကထံ နု ခေါ မယာ ပဋိပဇ္ဇိတဗ္ဗန်”တိ? အထ ခေါ ဘဂဝါ ဧတသ္မိံ နိဒါနေ ဧတသ္မိံ ပကရဏေ ဓမ္မိံ ကထံ ကတွာ ဘိက္ခူ အာမန္တေသိ—  “အနုဇာနာမိ, ဘိက္ခဝေ, ဒူတေနပိ ဥပသမ္ပာဒေတုန်”တိ.
</Paragraph>

<Paragraph number="2102" book="cula">
ဘိက္ခုဒူတေန ဥပသမ္ပာဒေန္တိ. ဘဂဝတော ဧတမတ္ထံ အာရောစေသုံ. “န, ဘိက္ခဝေ, ဘိက္ခုဒူတေန ဥပသမ္ပာဒေတဗ္ဗာ. ယော ဥပသမ္ပာဒေယျ, အာပတ္တိ ဒုက္ကဋဿာ”တိ. သိက္ခမာနဒူတေန ဥပသမ္ပာဒေန္တိ …ပေ…  သာမဏေရဒူတေန ဥပသမ္ပာဒေန္တိ …ပေ…  သာမဏေရိဒူတေန ဥပသမ္ပာဒေန္တိ …ပေ…  ဗာလာယ အဗျတ္တာယ ဒူတေန ဥပသမ္ပာဒေန္တိ. “န, ဘိက္ခဝေ, ဗာလာယ အဗျတ္တာယ ဒူတေန ဥပသမ္ပာဒေတဗ္ဗာ. ယော ဥပသမ္ပာဒေယျ, အာပတ္တိ ဒုက္ကဋဿ. အနုဇာနာမိ, ဘိက္ခဝေ, ဗျတ္တာယ ဘိက္ခုနိယာ ပဋိဗလာယ ဒူတေန ဥပသမ္ပာဒေတုန္တိ.
</Paragraph>

<Paragraph number="2103" book="cula">
တာယ ဒူတာယ ဘိက္ခုနိယာ သံဃံ ဥပသင်္ကမိတွာ ဧကံသံ ဥတ္တရာသင်္ဂံ ကရိတွာ ဘိက္ခူနံ ပါဒေ ဝန္ဒိတွာ ဥက္ကုဋိကံ နိသီဒိတွာ အဉ္ဇလိံ ပဂ္ဂဟေတွာ ဧဝမဿ ဝစနီယော—  ‘ဣတ္ထန္နာမာ, အယျာ, ဣတ္ထန္နာမာယ အယျာယ ဥပသမ္ပဒါပေက္ခာ. ဧကတောဥပသမ္ပန္နာ ဘိက္ခုနိသံဃေ, ဝိသုဒ္ဓါ. သာ ကေနစိဒေဝ အန္တရာယေန န အာဂစ္ဆတိ. ဣတ္ထန္နာမာ, အယျာ, သံဃံ ဥပသမ္ပဒံ ယာစတိ. ဥလ္လုမ္ပတု တံ, အယျာ, သံဃော အနုကမ္ပံ ဥပါဒါယ. ဣတ္ထန္နာမာ, အယျာ, ဣတ္ထန္နာမာယ အယျာယ ဥပသမ္ပဒါပေက္ခာ. ဧကတောဥပသမ္ပန္နာ ဘိက္ခုနိသံဃေ, ဝိသုဒ္ဓါ. သာ ကေနစိဒေဝ အန္တရာယေန န အာဂစ္ဆတိ. ဒုတိယမ္ပိ, အယျာ, ဣတ္ထန္နာမာ သံဃံ ဥပသမ္ပဒံ ယာစတိ. ဥလ္လုမ္ပတု တံ, အယျာ, သံဃော အနုကမ္ပံ ဥပါဒါယ. ဣတ္ထန္နာမာ, အယျာ, ဣတ္ထန္နာမာယ အယျာယ ဥပသမ္ပဒါပေက္ခာ. ဧကတောဥပသမ္ပန္နာ ဘိက္ခုနိသံဃေ, ဝိသုဒ္ဓါ. သာ ကေနစိဒေဝ အန္တရာယေန န အာဂစ္ဆတိ. တတိယမ္ပိ, အယျာ, ဣတ္ထန္နာမာ သံဃံ ဥပသမ္ပဒံ ယာစတိ. ဥလ္လုမ္ပတု တံ, အယျာ, သံဃော အနုကမ္ပံ ဥပါဒါယာ’တိ. ဗျတ္တေန ဘိက္ခုနာ ပဋိဗလေန သံဃော ဉာပေတဗ္ဗော—
</Paragraph>

<Paragraph number="2104" book="cula">
‘သုဏာတု မေ, ဘန္တေ, သံဃော. ဣတ္ထန္နာမာ ဣတ္ထန္နာမာယ ဥပသမ္ပဒါပေက္ခာ. ဧကတောဥပသမ္ပန္နာ ဘိက္ခုနိသံဃေ, ဝိသုဒ္ဓါ. သာ ကေနစိဒေဝ အန္တရာယေန န အာဂစ္ဆတိ. ဣတ္ထန္နာမာ သံဃံ ဥပသမ္ပဒံ ယာစတိ ဣတ္ထန္နာမာယ ပဝတ္တိနိယာ. ယဒိ သံဃဿ ပတ္တကလ္လံ, သံဃော ဣတ္ထန္နာမံ ဥပသမ္ပာဒေယျ ဣတ္ထန္နာမာယ ပဝတ္တိနိယာ. ဧသာ ဉတ္တိ.
</Paragraph>

<Paragraph number="2105" book="cula">
သုဏာတု မေ, ဘန္တေ, သံဃော. ဣတ္ထန္နာမာ ဣတ္ထန္နာမာယ ဥပသမ္ပဒါပေက္ခာ. ဧကတောဥပသမ္ပန္နာ ဘိက္ခုနိသံဃေ, ဝိသုဒ္ဓါ. သာ ကေနစိဒေဝ အန္တရာယေန န အာဂစ္ဆတိ. ဣတ္ထန္နာမာ သံဃံ ဥပသမ္ပဒံ ယာစတိ ဣတ္ထန္နာမာယ ပဝတ္တိနိယာ. သံဃော ဣတ္ထန္နာမံ ဥပသမ္ပာဒေတိ ဣတ္ထန္နာမာယ ပဝတ္တိနိယာ. ယဿာယသ္မတော ခမတိ ဣတ္ထန္နာမာယ ဥပသမ္ပဒါ ဣတ္ထန္နာမာယ ပဝတ္တိနိယာ, သော တုဏှဿ; ယဿ နက္ခမတိ, သော ဘာသေယျ.
</Paragraph>

<Paragraph number="2106" book="cula">
ဒုတိယမ္ပိ ဧတမတ္ထံ ဝဒါမိ …ပေ…  တတိယမ္ပိ ဧတမတ္ထံ ဝဒါမိ. သုဏာတု မေ, ဘန္တေ, သံဃော. ဣတ္ထန္နာမာ ဣတ္ထန္နာမာယ ဥပသမ္ပဒါပေက္ခာ. ဧကတောဥပသမ္ပန္နာ ဘိက္ခုနိသံဃေ, ဝိသုဒ္ဓါ. သာ ကေနစိဒေဝ အန္တရာယေန န အာဂစ္ဆတိ. ဣတ္ထန္နာမာ သံဃံ ဥပသမ္ပဒံ ယာစတိ ဣတ္ထန္နာမာယ ပဝတ္တိနိယာ. သံဃော ဣတ္ထန္နာမံ ဥပသမ္ပာဒေတိ ဣတ္ထန္နာမာယ ပဝတ္တိနိယာ. ယဿာယသ္မတော ခမတိ ဣတ္ထန္နာမာယ ဥပသမ္ပဒါ ဣတ္ထန္နာမာယ ပဝတ္တိနိယာ, သော တုဏှဿ; ယဿ နက္ခမတိ, သော ဘာသေယျ.
</Paragraph>

<Paragraph number="2107" book="cula">
ဥပသမ္ပန္နာ သံဃေန ဣတ္ထန္နာမာ ဣတ္ထန္နာမာယ ပဝတ္တိနိယာ. ခမတိ သံဃဿ, တသ္မာ တုဏှီ, ဧဝမေတံ ဓာရယာမီ’တိ.
</Paragraph>

<Paragraph number="2108" book="cula">
တာဝဒေဝ ဆာယာ မေတဗ္ဗာ, ဥတုပ္ပမာဏံ အာစိက္ခိတဗ္ဗံ, ဒိဝသဘာဂေါ အာစိက္ခိတဗ္ဗော, သင်္ဂီတိ အာစိက္ခိတဗ္ဗာ, ဘိက္ခုနိယော ဝတ္တဗ္ဗာ—  တဿာ တယော စ နိဿယေ, အဋ္ဌ စ အကရဏီယာနိ အာစိက္ခေယျာထာ”တိ.
</Paragraph>

</Division>
<Division number="431" book="cula">

<Paragraph number="2109" book="cula">
တေန ခေါ ပန သမယေန ဘိက္ခုနိယော အရညေ ဝိဟရန္တိ. ဓုတ္တာ ဒူသေန္တိ. ဘဂဝတော ဧတမတ္ထံ, အာရောစေသုံ. “န, ဘိက္ခဝေ, ဘိက္ခုနိယာ အရညေ ဝတ္ထဗ္ဗံ. ယာ ဝသေယျ, အာပတ္တိ ဒုက္ကဋဿာ”တိ.
</Paragraph>

<Paragraph number="2110" book="cula">
တေန ခေါ ပန သမယေန အညတရေန ဥပါသကေန ဘိက္ခုနိသံဃဿ ဥဒ္ဒေါသိတော ဒိန္နော ဟောတိ. ဘဂဝတော ဧတမတ္ထံ အာရောစေသုံ. “အနုဇာနာမိ, ဘိက္ခဝေ, ဥဒ္ဒေါသိတန်”တိ. ဥဒ္ဒေါသိတော န သမ္မတိ. ဘဂဝတော ဧတမတ္ထံ အာရောစေသုံ. “အနုဇာနာမိ, ဘိက္ခဝေ, ဥပဿယန်”တိ. ဥပဿယော န သမ္မတိ. ဘဂဝတော ဧတမတ္ထံ အာရောစေသုံ. “အနုဇာနာမိ, ဘိက္ခဝေ, နဝကမ္မန်”တိ. နဝကမ္မံ န သမ္မတိ. ဘဂဝတော ဧတမတ္ထံ အာရောစေသုံ. “အနုဇာနာမိ, ဘိက္ခဝေ, ပုဂ္ဂလိကမ္ပိ ကာတုန်”တိ.
</Paragraph>

</Division>
<Division number="432" book="cula">

<Paragraph number="2111" book="cula">
တေန ခေါ ပန သမယေန အညတရာ ဣတ္ထီ သန္နိသိန္နဂဗ္ဘာ ဘိက္ခုနီသု ပဗ္ဗဇိတာ ဟောတိ. တဿာ ပဗ္ဗဇိတာယ ဂဗ္ဘော ဝုဋ္ဌာတိ. အထ ခေါ တဿာ ဘိက္ခုနိယာ ဧတဒဟောသိ—  “ကထံ နု ခေါ မယာ ဣမသ္မိံ ဒါရကေ ပဋိပဇ္ဇိတဗ္ဗန်”တိ? ဘဂဝတော ဧတမတ္ထံ အာရောစေသုံ. “အနုဇာနာမိ, ဘိက္ခဝေ, ပေါသေတုံ, ယာဝ သော ဒါရကော ဝိညုတံ ပါပုဏာတီ”တိ.
</Paragraph>

<Paragraph number="2112" book="cula">
အထ ခေါ တဿာ ဘိက္ခုနိယာ ဧတဒဟောသိ—  “မယာ စ န လဗ္ဘာ ဧကိကာယ ဝတ္ထုံ, အညာယ စ ဘိက္ခုနိယာ န လဗ္ဘာ ဒါရကေန သဟ ဝတ္ထုံ, ကထံ နု ခေါ မယာ ပဋိပဇ္ဇိတဗ္ဗန်”တိ? ဘဂဝတော ဧတမတ္ထံ အာရောစေသုံ. “အနုဇာနာမိ, ဘိက္ခဝေ, ဧကံ ဘိက္ခုနိံ သမ္မန္နိတွာ တဿာ ဘိက္ခုနိယာ ဒုတိယံ ဒါတုံ. ဧဝဉ္စ ပန, ဘိက္ခဝေ, သမ္မန္နိတဗ္ဗာ. ပဌမံ ဘိက္ခုနီ ယာစိတဗ္ဗာ, ယာစိတွာ ဗျတ္တာယ ဘိက္ခုနိယာ ပဋိဗလာယ သံဃော ဉာပေတဗ္ဗော—
</Paragraph>

<Paragraph number="2113" book="cula">
‘သုဏာတု မေ, အယျေ, သံဃော. ယဒိ သံဃဿ ပတ္တကလ္လံ, သံဃော ဣတ္ထန္နာမံ ဘိက္ခုနိံ သမ္မန္နေယျ ဣတ္ထန္နာမာယ ဘိက္ခုနိယာ ဒုတိယံ. ဧသာ ဉတ္တိ.
</Paragraph>

<Paragraph number="2114" book="cula">
သုဏာတု မေ, အယျေ, သံဃော. သံဃော ဣတ္ထန္နာမံ ဘိက္ခုနိံ သမ္မန္နတိ ဣတ္ထန္နာမာယ ဘိက္ခုနိယာ ဒုတိယံ. ယဿာ အယျာယ ခမတိ ဣတ္ထန္နာမာယ ဘိက္ခုနိယာ သမ္မုတိ ဣတ္ထန္နာမာယ ဘိက္ခုနိယာ ဒုတိယာယ, သာ တုဏှဿ; ယဿာ နက္ခမတိ, သာ ဘာသေယျ.
</Paragraph>

<Paragraph number="2115" book="cula">
သမ္မတာ သံဃေန ဣတ္ထန္နာမာ ဘိက္ခုနီ ဣတ္ထန္နာမာယ ဘိက္ခုနိယာ ဒုတိယာ. ခမတိ သံဃဿ, တသ္မာ တုဏှီ, ဧဝမေတံ ဓာရယာမီ’”တိ.
</Paragraph>

<Paragraph number="2116" book="cula">
အထ ခေါ တဿာ ဒုတိယိကာယ ဘိက္ခုနိယာ ဧတဒဟောသိ—  “ကထံ နု ခေါ မယာ ဣမသ္မိံ ဒါရကေ ပဋိပဇ္ဇိတဗ္ဗန်”တိ? ဘဂဝတော ဧတမတ္ထံ အာရောစေသုံ. “အနုဇာနာမိ, ဘိက္ခဝေ, ဌပေတွာ သာဂါရံ ယထာ အညသ္မိံ ပုရိသေ ပဋိပဇ္ဇန္တိ ဧဝံ တသ္မိံ ဒါရကေ ပဋိပဇ္ဇိတုန်”တိ.
</Paragraph>

</Division>
<Division number="433" book="cula">

<Paragraph number="2117" book="cula">
တေန ခေါ ပန သမယေန အညတရာ ဘိက္ခုနီ ဂရုဓမ္မံ အဇ္ဈာပန္နာ ဟောတိ မာနတ္တစာရိနီ. အထ ခေါ တဿာ ဘိက္ခုနိယာ ဧတဒဟောသိ—  “မယာ စ န လဗ္ဘာ ဧကိကာယ ဝတ္ထုံ, အညာယ စ ဘိက္ခုနိယာ န လဗ္ဘာ သဟ မယာ ဝတ္ထုံ, ကထံ နု ခေါ မယာ ပဋိပဇ္ဇိတဗ္ဗန်”တိ? ဘဂဝတော ဧတမတ္ထံ အာရောစေသုံ. “အနုဇာနာမိ, ဘိက္ခဝေ, ဧကံ ဘိက္ခုနိံ သမ္မန္နိတွာ တဿာ ဘိက္ခုနိယာ ဒုတိယံ ဒါတုံ. ဧဝဉ္စ ပန, ဘိက္ခဝေ, သမ္မန္နိတဗ္ဗာ. ပဌမံ ဘိက္ခုနီ ယာစိတဗ္ဗာ, ယာစိတွာ ဗျတ္တာယ ဘိက္ခုနိယာ ပဋိဗလာယ သံဃော ဉာပေတဗ္ဗော—
</Paragraph>

<Paragraph number="2118" book="cula">
‘သုဏာတု မေ, အယျေ, သံဃော. ယဒိ သံဃဿ ပတ္တကလ္လံ, သံဃော ဣတ္ထန္နာမံ ဘိက္ခုနိံ သမ္မန္နေယျ ဣတ္ထန္နာမာယ ဘိက္ခုနိယာ ဒုတိယံ. ဧသာ ဉတ္တိ.
</Paragraph>

<Paragraph number="2119" book="cula">
သုဏာတု မေ, အယျေ, သံဃော. သံဃော ဣတ္ထန္နာမံ ဘိက္ခုနိံ သမ္မန္နတိ ဣတ္ထန္နာမာယ ဘိက္ခုနိယာ ဒုတိယံ. ယဿာ အယျာယ ခမတိ ဣတ္ထန္နာမာယ ဘိက္ခုနိယာ သမ္မုတိ ဣတ္ထန္နာမာယ ဘိက္ခုနိယာ ဒုတိယာယ, သာ တုဏှဿ; ယဿာ နက္ခမတိ, သာ ဘာသေယျ.
</Paragraph>

<Paragraph number="2120" book="cula">
သမ္မတာ သံဃေန ဣတ္ထန္နာမာ ဘိက္ခုနီ ဣတ္ထန္နာမာယ ဘိက္ခုနိယာ ဒုတိယာ. ခမတိ သံဃဿ, တသ္မာ တုဏှီ, ဧဝမေတံ ဓာရယာမီ’”တိ.
</Paragraph>

</Division>
<Division number="434" book="cula">

<Paragraph number="2121" book="cula">
တေန ခေါ ပန သမယေန အညတရာ ဘိက္ခုနီ သိက္ခံ ပစ္စက္ခာယ ဝိဗ္ဘမိ. သာ ပုန ပစ္စာဂန္တွာ ဘိက္ခုနိယော ဥပသမ္ပဒံ ယာစိ. ဘဂဝတော ဧတမတ္ထံ အာရောစေသုံ. “န, ဘိက္ခဝေ, ဘိက္ခုနိယာ သိက္ခာပစ္စက္ခာနံ; ယဒေဝ သာ ဝိဗ္ဘန္တာ တဒေဝ သာ အဘိက္ခုနီ”တိ.
</Paragraph>

<Paragraph number="2122" book="cula">
တေန ခေါ ပန သမယေန အညတရာ ဘိက္ခုနီ သကာဝါသာ တိတ္ထာယတနံ သင်္ကမိ. သာ ပုန ပစ္စာဂန္တွာ ဘိက္ခုနိယော ဥပသမ္ပဒံ ယာစိ. ဘဂဝတော ဧတမတ္ထံ အာရောစေသုံ. “ယာ သာ, ဘိက္ခဝေ, ဘိက္ခုနီ သကာဝါသာ တိတ္ထာယတနံ သင်္ကန္တာ, သာ အာဂတာ န ဥပသမ္ပာဒေတဗ္ဗာ”တိ.
</Paragraph>

<Paragraph number="2123" book="cula">
တေန ခေါ ပန သမယေန ဘိက္ခုနိယော ပုရိသေဟိ အဘိဝါဒနံ, ကေသစ္ဆေဒနံ, နခစ္ဆေဒနံ, ဝဏပ္ပဋိကမ္မံ, ကုက္ကုစ္စာယန္တာ န သာဒိယန္တိ. ဘဂဝတော ဧတမတ္ထံ အာရောစေသုံ. “အနုဇာနာမိ, ဘိက္ခဝေ, သာဒိတုန်”တိ.
</Paragraph>

</Division>
<Division number="435" book="cula">

<Paragraph number="2124" book="cula">
တေန ခေါ ပန သမယေန ဘိက္ခုနိယော ပလ္လင်္ကေန နိသီဒန္တိ ပဏှိသမ္ဖဿံ သာဒိယန္တီ. ဘဂဝတော ဧတမတ္ထံ အာရောစေသုံ. “န, ဘိက္ခဝေ, ဘိက္ခုနိယာ ပလ္လင်္ကေန နိသီဒိတဗ္ဗံ. ယာ နိသီဒေယျ, အာပတ္တိ ဒုက္ကဋဿာ”တိ.
</Paragraph>

<Paragraph number="2125" book="cula">
တေန ခေါ ပန သမယေန အညတရာ ဘိက္ခုနီ ဂိလာနာ ဟောတိ. တဿာ ဝိနာ ပလ္လင်္ကေန န ဖာသု ဟောတိ. ဘဂဝတော ဧတမတ္ထံ အာရောစေသုံ. “အနုဇာနာမိ, ဘိက္ခဝေ, ဘိက္ခုနိယာ အဍ္ဎပလ္လင်္ကန်”တိ.
</Paragraph>

<Paragraph number="2126" book="cula">
တေန ခေါ ပန သမယေန ဘိက္ခုနိယော ဝစ္စကုဋိယာ ဝစ္စံ ကရောန္တိ. ဆဗ္ဗဂ္ဂိယာ ဘိက္ခုနိယော တတ္ထေဝ ဂဗ္ဘံ ပါတေန္တိ. ဘဂဝတော ဧတမတ္ထံ အာရောစေသုံ. “န, ဘိက္ခဝေ, ဘိက္ခုနိယာ ဝစ္စကုဋိယာ ဝစ္စော ကာတဗ္ဗော. ယာ ကရေယျ, အာပတ္တိ ဒုက္ကဋဿ. အနုဇာနာမိ, ဘိက္ခဝေ, ဟေဋ္ဌာ ဝိဝဋေ ဥပရိပဋိစ္ဆန္နေ ဝစ္စံ ကာတုန်”တိ.
</Paragraph>

</Division>
<Division number="436" book="cula">

<Paragraph number="2127" book="cula">
တေန ခေါ ပန သမယေန ဘိက္ခုနိယော စုဏ္ဏေန နဟာယန္တိ. မနုဿာ ဥဇ္ဈာယန္တိ ခိယျန္တိ ဝိပါစေန္တိ …ပေ…  သေယျထာပိ ဂိဟိနီ ကာမဘောဂိနိယော”တိ. ဘဂဝတော ဧတမတ္ထံ အာရောစေသုံ. “န, ဘိက္ခဝေ, ဘိက္ခုနိယာ စုဏ္ဏေန နဟာယိတဗ္ဗံ. ယာ နဟာယေယျ, အာပတ္တိ ဒုက္ကဋဿ. အနုဇာနာမိ, ဘိက္ခဝေ, ကုက္ကုသံ မတ္တိကန်”တိ.
</Paragraph>

<Paragraph number="2128" book="cula">
တေန ခေါ ပန သမယေန ဘိက္ခုနိယော ဝါသိတကာယ မတ္တိကာယ နဟာယန္တိ. မနုဿာ ဥဇ္ဈာယန္တိ ခိယျန္တိ ဝိပါစေန္တိ …ပေ…  သေယျထာပိ ဂိဟိနီ ကာမဘောဂိနိယော”တိ. ဘဂဝတော ဧတမတ္ထံ အာရောစေသုံ. “န, ဘိက္ခဝေ, ဘိက္ခုနိယာ ဝါသိတကာယ မတ္တိကာယ နဟာယိတဗ္ဗံ. ယာ နဟာယေယျ, အာပတ္တိ ဒုက္ကဋဿ. အနုဇာနာမိ, ဘိက္ခဝေ, ပကတိမတ္တိကန်”တိ.
</Paragraph>

<Paragraph number="2129" book="cula">
တေန ခေါ ပန သမယေန ဘိက္ခုနိယော ဇန္တာဃရေ နဟာယန္တိယော ကောလာဟလံ အကံသု. ဘဂဝတော ဧတမတ္ထံ အာရောစေသုံ. “န, ဘိက္ခဝေ, ဘိက္ခုနိယာ ဇန္တာဃရေ နဟာယိတဗ္ဗံ. ယာ နဟာယေယျ, အာပတ္တိ ဒုက္ကဋဿာ”တိ.
</Paragraph>

<Paragraph number="2130" book="cula">
တေန ခေါ ပန သမယေန ဘိက္ခုနိယော ပဋိသောတေ နဟာယန္တိ ဓာရာသမ္ဖဿံ သာဒိယန္တီ. ဘဂဝတော ဧတမတ္ထံ အာရောစေသုံ. “န, ဘိက္ခဝေ, ဘိက္ခုနိယာ ပဋိသောတေ နဟာယိတဗ္ဗံ. ယာ နဟာယေယျ, အာပတ္တိ ဒုက္ကဋဿာ”တိ.
</Paragraph>

<Paragraph number="2131" book="cula">
တေန ခေါ ပန သမယေန ဘိက္ခုနိယော အတိတ္ထေ နဟာယန္တိ. ဓုတ္တာ ဒူသေန္တိ. ဘဂဝတော ဧတမတ္ထံ အာရောစေသုံ. “န, ဘိက္ခဝေ, ဘိက္ခုနိယာ အတိတ္ထေ နဟာယိတဗ္ဗံ. ယာ နဟာယေယျ, အာပတ္တိ ဒုက္ကဋဿာ”တိ.
</Paragraph>

<Paragraph number="2132" book="cula">
တေန ခေါ ပန သမယေန ဘိက္ခုနိယော ပုရိသတိတ္ထေ နဟာယန္တိ. မနုဿာ ဥဇ္ဈာယန္တိ ခိယျန္တိ ဝိပါစေန္တိ …ပေ…  သေယျထာပိ ဂိဟိနီ ကာမဘောဂိနိယော”တိ. ဘဂဝတော ဧတမတ္ထံ အာရောစေသုံ. “န, ဘိက္ခဝေ, ဘိက္ခုနိယာ ပုရိသတိတ္ထေ နဟာယိတဗ္ဗံ. ယာ နဟာယေယျ, အာပတ္တိ ဒုက္ကဋဿ. အနုဇာနာမိ, ဘိက္ခဝေ, မဟိလာတိတ္ထေ နဟာယိတုန်”တိ.

</Paragraph>
</Division>

<Paragraph number="2133" book="cula">
တတိယဘာဏဝါရော နိဋ္ဌိတော.

  
ဘိက္ခုနိက္ခန္ဓကော ဒသမော.

  
ဣမသ္မိံ ခန္ဓကေ ဝတ္ထူ ဧကသတံ.



</Paragraph>

<Paragraph number="2134" type="center" book="cula">
တဿုဒ္ဒါနံ


</Paragraph>

<Paragraph number="2135" type="verses" book="cula">
_ပဗ္ဗဇ္ဇံ ဂေါတမီ ယာစိ,_  
_နာနုညာသိ တထာဂတော;_  
_ကပိလဝတ္ထု ဝေသာလိံ,_  
_အဂမာသိ ဝိနာယကော._  

</Paragraph>

<Paragraph number="2136" type="verses" book="cula">
_ရဇောကိဏ္ဏေန ကောဋ္ဌကေ,_  
_အာနန္ဒဿ ပဝေဒယိ;_  
_ဘဗ္ဗောတိ နယတော ယာစိ,_  
_မာတာတိ ပေါသိကာတိ စ._  

</Paragraph>

<Paragraph number="2137" type="verses" book="cula">
_ဝဿသတံ တဒဟု စ,_  
_အဘိက္ခုပစ္စာသီသနာ;_  
_ပဝါရဏာ ဂရုဓမ္မာ,_  
_ဒွေ ဝဿာ အနက္ကောသနာ._  

</Paragraph>

<Paragraph number="2138" type="verses" book="cula">
_ဩဝဋော စ အဋ္ဌ ဓမ္မာ,_  
_ယာဝဇီဝါနုဝတ္တနာ;_  
_ဂရုဓမ္မပဋိဂ္ဂါဟော,_  
_သာဝဿာ ဥပသမ္ပဒါ._  

</Paragraph>

<Paragraph number="2139" type="verses" book="cula">
_ဝဿသဟဿံ ပဉ္စေဝ,_  
_ကုမ္ဘထေနကသေတဋ္ဋိ;_  
_မဉ္ဇိဋ္ဌိကော်ပမာဟိ,_  
_ဧဝံ သဒ္ဓမ္မဟိံသနာ._  

</Paragraph>

<Paragraph number="2140" type="verses" book="cula">
_အာဠိံ ဗန္ဓေယျ ပါဧဝ,_  
_ပုန သဒ္ဓမ္မသဏ္ဌိတိ;_  
ဥပသမ္ပာဒေတုံ အယျာ,_  
_ယထာဝုဍ္ဎာဘိဝါဒနာ._  

</Paragraph>

<Paragraph number="2141" type="verses" book="cula">
_န ကရိဿန္တိ ကိမေဝ,_  
_သာဓာရဏာသာဓာရဏံ;_  
_ဩဝါဒံ ပါတိမောက္ခဉ္စ,_  
_ကေန နု ခေါ ဥပဿယံ._  

</Paragraph>

<Paragraph number="2142" type="verses" book="cula">
_န ဇာနန္တိ စ အာစိက္ခိ,_  
_န ကရောန္တိ စ ဘိက္ခုဟိ;_  
_ပဋိဂ္ဂဟေတုံ ဘိက္ခူဟိ,_  
_ဘိက္ခုနီဟိ ပဋိဂ္ဂဟော._  

</Paragraph>

<Paragraph number="2143" type="verses" book="cula">
_အာစိက္ခိ ကမ္မံ ဘိက္ခူဟိ,_  
ဥဇ္ဈာယန္တိ ဘိက္ခုနီဟိ ဝါ;_  
_အာစိက္ခိတုံ ဘဏ္ဍနဉ္စ,_  
_ရောပေတွာ ဥပ္ပလာယ စ._  

</Paragraph>

<Paragraph number="2144" type="verses" book="cula">
_သာဝတ္ထိယာ ကဒ္ဒမောဒ,_  
_အဝန္ဒိ ကာယ ဦရု စ;_  
_အင်္ဂဇာတဉ္စ ဩဘာသံ,_  
_သမ္ပယောဇေန္တိ ဝဂ္ဂိကာ._  

</Paragraph>

<Paragraph number="2145" type="verses" book="cula">
_အဝန္ဒိယော ဒဏ္ဍကမ္မံ,_  
_ဘိက္ခုနိယော တထာ ပုန;_  
_အာဝရဏဉ္စ ဩဝါဒံ,_  
_ကပ္ပတိ နု ခေါ ပက္ကမိ._  

</Paragraph>

<Paragraph number="2146" type="verses" book="cula">
_ဗာလာ ဝတ္ထုဝိနိစ္ဆယာ,_  
_ဩဝါဒံ သံဃော ပဉ္စဟိ;_  
_ဒုဝေ တိဿော န ဂဏှန္တိ,_  
_ဗာလာ ဂိလာနဂမိကံ._  

</Paragraph>

<Paragraph number="2147" type="verses" book="cula">
_အာရညိကော နာရောစေန္တိ,_  
_န ပစ္စာဂစ္ဆန္တိ စ;_  
_ဒီဃံ ဝိလီဝစမ္မဉ္စ,_  
_ဒုဿာ စ ဝေဏိဝဋ္ဋိ စ;_  
_စောဠဝေဏိ စ ဝဋ္ဋိ စ,_  
_သုတ္တဝေဏိ စ ဝဋ္ဋိကာ._  

</Paragraph>

<Paragraph number="2148" type="verses" book="cula">
_အဋ္ဌိလ္လံ ဂေါဟနုကေန,_  
_ဟတ္ထကောစ္ဆံ ပါဒံ တထာ;_  
_ဦရုံ မုခံ ဒန္တမံသံ,_  
_အာလိမ္ပောမဒ္ဒစုဏ္ဏနာ._  

</Paragraph>

<Paragraph number="2149" type="verses" book="cula">
_လဉ္ဆေန္တိ အင်္ဂရာဂဉ္စ,_  
_မုခရာဂံ တထာ ဒုဝေ;_  
_အဝင်္ဂံ ဝိသေသောလောကော,_  
_သာလောကေန နစ္စေန စ._  

</Paragraph>

<Paragraph number="2150" type="verses" book="cula">
_ဝေသီ ပါနာဂါရံ သူနံ,_  
_အာပဏံ ဝဍ္ဎိ ဝဏိဇ္ဇာ;_  
_ဒါသံ ဒါသိံ ကမ္မကရံ,_  
_ကမ္မကာရိံ ဥပဋ္ဌယျုံ._  

</Paragraph>

<Paragraph number="2151" type="verses" book="cula">
_တိရစ္ဆာနဟရီတကိ,_  
_သန္ဓာရယန္တိ နမတကံ;_  
_နီလံ ပီတံ လောဟိတကံ,_  
_မဉ္ဇိဋ္ဌကဏှစီဝရာ._  

</Paragraph>

<Paragraph number="2152" type="verses" book="cula">
_မဟာရင်္ဂမဟာနာမ-_  
_အစ္ဆိန္နာ ဒီဃမေဝ စ;_  
_ပုပ္ဖဖလကဉ္စုကဉ္စ,_  
_တိရီဋကဉ္စ ဓာရယုံ._  

</Paragraph>

<Paragraph number="2153" type="verses" book="cula">
_ဘိက္ခုနီ သိက္ခမာနာယ,_  
_သာမဏေရာယ အစ္စယေ;_  
_နိယျာဒိတေ ပရိက္ခာရေ,_  
_ဘိက္ခုနိယောဝ ဣဿရာ._  

</Paragraph>

<Paragraph number="2154" type="verses" book="cula">
_ဘိက္ခုဿ သာမဏေရဿ,_  
ဥပါသကဿုပါသိကာ;_  
_အညေသဉ္စ ပရိက္ခာရေ,_  
_နိယျာတေ ဘိက္ခုဣဿရာ._  

</Paragraph>

<Paragraph number="2155" type="verses" book="cula">
_မလ္လီ ဂဗ္ဘံ ပတ္တမူလံ,_  
_ဗျဉ္ဇနံ အာမိသေန စ;_  
ဥဿန္နဉ္စ ဗာဠှတရံ,_  
_သန္နိဓိကတမာမိသံ._  

</Paragraph>

<Paragraph number="2156" type="verses" book="cula">
_ဘိက္ခူနံ ယာဒိသံ ဘောဋ္ဌံ,_  
_ဘိက္ခုနီနံ တထာ ကရေ;_  
_သေနာသနံ ဥတုနိယော,_  
_မက္ခီယတိ ပဋာဏိ စ._  

</Paragraph>

<Paragraph number="2157" type="verses" book="cula">
_ဆိဇ္ဇန္တိ သဗ္ဗကာလဉ္စ,_  
_အနိမိတ္တာပိ ဒိဿရေ;_  
_နိမိတ္တာ လောဟိတာ စေဝ,_  
_တထေဝ ဓုဝလောဟိတာ._  

</Paragraph>

<Paragraph number="2158" type="verses" book="cula">
_ဓုဝစောဠပဂ္ဃရန္တီ,_  
_သိခရဏိတ္ထိပဏ္ဍကာ;_  
_ဝေပုရိသီ စ သမ္ဘိန္နာ,_  
ဥဘတောဗျဉ္ဇနာပိ စ._  

</Paragraph>

<Paragraph number="2159" type="verses" book="cula">
_အနိမိတ္တာဒိတော ကတွာ,_  
_ယာဝ ဥဘတောဗျဉ္ဇနာ;_  
_ဧတံ ပေယျာလတော ဟေဋ္ဌာ,_  
_ကုဋ္ဌံ ဂဏ္ဍော ကိလာသော စ._  

</Paragraph>

<Paragraph number="2160" type="verses" book="cula">
_သောသာပမာရော မာနုသီ,_  
ဣတ္ထီသိ ဘုဇိဿာသိ စ;_  
_အဏဏာ န ရာဇဘဋီ,_  
_အနုညာတာ စ ဝီသတိ._  

</Paragraph>

<Paragraph number="2161" type="verses" book="cula">
_ပရိပုဏ္ဏာ စ ကိံနာမာ,_  
_ကာနာမာ တေ ပဝတ္တိနီ;_  
_စတုဝီသန္တရာယာနံ,_  
_ပုစ္ဆိတွာ ဥပသမ္ပဒါ._  

</Paragraph>

<Paragraph number="2162" book="cula">
_ဝိတ္ထာယန္တိ အနနုသိဋ္ဌာ,_  
_သံဃမဇ္ဈေ တထေဝ စ;_  
ဥပဇ္ဈာဂါဟ သင်္ဃာဋိ,_  
ဥတ္တရန္တရဝါသကော._  

</Paragraph>

<Paragraph number="2163" type="verses" book="cula">
_သင်္ကစ္စုဒကသာဋိ စ,_  
_အာစိက္ခိတွာန ပေသယေ;_  
_ဗာလာ အသမ္မတေကတော,_  
_ယာစေ ပုစ္ဆန္တရာယိကာ._  

</Paragraph>

<Paragraph number="2164" type="verses" book="cula">
_ဧကတောဥပသမ္ပန္နာ,_  
_ဘိက္ခုသံဃေ တထာ ပုန;_  
_ဆာယာ ဥတု ဒိဝသာ စ,_  
_သင်္ဂီတိ တယော နိဿယေ._  

</Paragraph>

<Paragraph number="2165" type="verses" book="cula">
_အဋ္ဌ အကရဏီယာနိ,_  
_ကာလံ သဗ္ဗတ္ထ အဋ္ဌေဝ;_  
_န ပဝါရေန္တိ ဘိက္ခုနီ,_  
_ဘိက္ခုသံဃံ တထေဝ စ._  

</Paragraph>

<Paragraph number="2166" type="verses" book="cula">
_ကောလာဟလံ ပုရေဘတ္တံ,_  
_ဝိကာလေ စ ကောလာဟလံ;_  
ဥပေါသထံ ပဝါရဏံ,_  
_သဝစနီယာနုဝါဒနံ._  

</Paragraph>

<Paragraph number="2167" type="verses" book="cula">
_ဩကာသံ စောဒေ သာရေန္တိ,_  
_ပဋိက္ခိတ္တံ မဟေသိနာ;_  
_တထေဝ ဘိက္ခု ဘိက္ခုနီ,_  
_အနုညာတံ မဟေသိနာ._  

</Paragraph>

<Paragraph number="2168" type="verses" book="cula">
_ယာနံ ဂိလာနယုတ္တဉ္စ,_  
_ယာနုဂ္ဃါတဍ္ဎကာသိကာ;_  
_ဘိက္ခု သိက္ခာ သာမဏေရ,_  
_သာမဏေရီ စ ဗာလာယ._  

</Paragraph>

<Paragraph number="2169" type="verses" book="cula">
_အရညေ ဥပါသကေန,_  
ဥဒ္ဒေါသိတော ဥပဿယံ;_  
_န သမ္မတိ နဝကမ္မံ,_  
_နိသိန္နဂဗ္ဘဧကိကာ._  

</Paragraph>

<Paragraph number="2170" type="verses" book="cula">
_သာဂါရဉ္စ ဂရုဓမ္မံ,_  
_ပစ္စက္ခာယ စ သင်္ကမိ;_  
_အဘိဝါဒနကေသာ စ,_  
_နခါ စ ဝဏကမ္မနာ._  

</Paragraph>

<Paragraph number="2171" type="verses" book="cula">
_ပလ္လင်္ကေန ဂိလာနာ စ,_  
_ဝစ္စံ စုဏ္ဏေန ဝါသိတံ;_  
_ဇန္တာဃရေ ပဋိသောတေ,_  
_အတိတ္ထေ ပုရိသေန စ._  

</Paragraph>

<Paragraph number="2172" type="verses" book="cula">
_မဟာဂေါတမီ အာယာစိ,_  
_အာနန္ဒော စာပိ ယောနိသော;_  
_ပရိသာ စတဿော ဟောန္တိ,_  
_ပဗ္ဗဇ္ဇာ ဇိနသာသနေ._  

</Paragraph>

<Paragraph number="2173" type="verses" book="cula">
_သံဝေဂဇနနတ္ထာယ,_  
_သဒ္ဓမ္မဿ စ ဝုဒ္ဓိယာ;_  
_အာတုရဿာဝ ဘေသဇ္ဇံ,_  
_ဧဝံ ဗုဒ္ဓေန ဒေသိတံ._  

</Paragraph>

<Paragraph number="2174" type="verses" book="cula">
_ဧဝံ ဝိနီတာ သဒ္ဓမ္မေ,_  
_မာတုဂါမာပိ ဣတရာ;_  
_ယာယန္တိ အစ္စုတံ ဌာနံ,_  
_ယတ္ထ ဂန္တွာ န သောစရေတိ._  


</Paragraph>

<Paragraph number="2175" type="center" book="cula">
ဘိက္ခုနိက္ခန္ဓကော နိဋ္ဌိတော.
</Paragraph>