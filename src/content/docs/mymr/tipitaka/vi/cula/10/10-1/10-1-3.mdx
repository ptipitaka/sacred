---
title: 10.1.3 ဘိက္ခုနီဥပသမ္ပဒါနုဇာနန
tableOfContents: false
sidebar:
  order: 3
type: tipitaka
basket: vi
book: cula
review:
  current: review
  updated: '2025-10-27T21:49:31.981311'
  updated_by: ''
  notes: ''
  history:
  - state: review
    date: '2025-10-27T21:49:31.981311'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="404" book="cula" e="ch" v="4" p="447">

<Paragraph number="1997" book="cula">
အထ ခေါ မဟာပဇာပတိ ဂေါတမီ ယေန ဘဂဝါ တေနုပသင်္ကမိ, ဥပသင်္ကမိတွာ ဘဂဝန္တံ အဘိဝါဒေတွာ ဧကမန္တံ အဋ္ဌာသိ. ဧကမန္တံ ဌိတာ ခေါ မဟာပဇာပတိ ဂေါတမီ ဘဂဝန္တံ ဧတဒဝေါစ—  “ကထာဟံ, ဘန္တေ, ဣမာသု သာကိယာနီသု ပဋိပဇ္ဇာမီ”တိ? အထ ခေါ ဘဂဝါ မဟာပဇာပတိံ ဂေါတမိံ ဓမ္မိယာ ကထာယ သန္ဒဿေသိ သမာဒပေသိ သမုတ္တေဇေသိ သမ္ပဟံသေသိ. အထ ခေါ မဟာပဇာပတိ ဂေါတမီ ဘဂဝတာ ဓမ္မိယာ ကထာယ သန္ဒဿိတာ သမာဒပိတာ သမုတ္တေဇိတာ သမ္ပဟံသိတာ ဘဂဝန္တံ အဘိဝါဒေတွာ ပဒက္ခိဏံ ကတွာ ပက္ကာမိ. အထ ခေါ ဘဂဝါ ဧတသ္မိံ နိဒါနေ ဧတသ္မိံ ပကရဏေ ဓမ္မိံ ကထံ ကတွာ ဘိက္ခူ အာမန္တေသိ—  “အနုဇာနာမိ, ဘိက္ခဝေ, ဘိက္ခူဟိ ဘိက္ခုနိယော ဥပသမ္ပာဒေတုန်”တိ.
</Paragraph>

<Paragraph number="1998" book="cula">
အထ ခေါ တာ ဘိက္ခုနိယော မဟာပဇာပတိံ ဂေါတမိံ ဧတဒဝေါစုံ—  “အယျာ အနုပသမ္ပန္နာ, မယဉ္စမှာ ဥပသမ္ပန္နာ; ဧဝဉှိ ဘဂဝတာ ပညတ္တံ ဘိက္ခူဟိ ဘိက္ခုနိယော ဥပသမ္ပာဒေတဗ္ဗာ”တိ. အထ ခေါ မဟာပဇာပတိ ဂေါတမီ ယေနာယသ္မာ အာနန္ဒော တေနုပသင်္ကမိ, ဥပသင်္ကမိတွာ အာယသ္မန္တံ အာနန္ဒံ အဘိဝါဒေတွာ ဧကမန္တံ အဋ္ဌာသိ. ဧကမန္တံ ဌိတာ ခေါ မဟာပဇာပတိ ဂေါတမီ အာယသ္မန္တံ အာနန္ဒံ ဧတဒဝေါစ—  “ဣမာ မံ, ဘန္တေ အာနန္ဒ, ဘိက္ခုနိယော ဧဝမာဟံသု—  ‘အယျာ အနုပသမ္ပန္နာ, မယဉ္စမှာ ဥပသမ္ပန္နာ; ဧဝဉှိ ဘဂဝတာ ပညတ္တံ ဘိက္ခူဟိ ဘိက္ခုနိယော ဥပသမ္ပာဒေတဗ္ဗာ’”တိ.
</Paragraph>

<Paragraph number="1999" book="cula">
အထ ခေါ အာယသ္မာ အာနန္ဒော ယေန ဘဂဝါ တေနုပသင်္ကမိ, ဥပသင်္ကမိတွာ ဘဂဝန္တံ အဘိဝါဒေတွာ ဧကမန္တံ နိသီဒိ. ဧကမန္တံ နိသိန္နော ခေါ အာယသ္မာ အာနန္ဒော ဘဂဝန္တံ ဧတဒဝေါစ—  “မဟာပဇာပတိ, ဘန္တေ, ဂေါတမီ ဧဝမာဟ—  ‘ဣမာ မံ, ဘန္တေ အာနန္ဒ, ဘိက္ခုနိယော ဧဝမာဟံသု—  အယျာ အနုပသမ္ပန္နာ, မယဉ္စမှာ ဥပသမ္ပန္နာ; ဧဝဉှိ ဘဂဝတာ ပညတ္တံ ဘိက္ခူဟိ ဘိက္ခုနိယော ဥပသမ္ပာဒေတဗ္ဗာ’”တိ.
</Paragraph>

<Paragraph number="2000" book="cula">
“ယဒဂ္ဂေန, အာနန္ဒ, မဟာပဇာပတိယာ ဂေါတမိယာ အဋ္ဌ ဂရုဓမ္မာ ပဋိဂ္ဂဟိတာ, တဒေဝ သာ ဥပသမ္ပန္နာ”တိ.
</Paragraph>

</Division>
<Division number="405" book="cula" e="ch" v="4" p="448">

<Paragraph number="2001" book="cula">
အထ ခေါ မဟာပဇာပတိ ဂေါတမီ ယေနာယသ္မာ အာနန္ဒော တေနုပသင်္ကမိ, ဥပသင်္ကမိတွာ အာယသ္မန္တံ အာနန္ဒံ အဘိဝါဒေတွာ ဧကမန္တံ အဋ္ဌာသိ. ဧကမန္တံ ဌိတာ ခေါ မဟာပဇာပတိ ဂေါတမီ အာယသ္မန္တံ အာနန္ဒံ ဧတဒဝေါစ—  “ဧကာဟံ, ဘန္တေ အာနန္ဒ, ဘဂဝန္တံ ဝရံ ယာစာမိ. သာဓု, ဘန္တေ, ဘဂဝါ အနုဇာနေယျ ဘိက္ခူနဉ္စ ဘိက္ခုနီနဉ္စ ယထာဝုဍ္ဎံ အဘိဝါဒနံ ပစ္စုဋ္ဌာနံ အဉ္ဇလိကမ္မံ သာမီစိကမ္မန်”တိ.
</Paragraph>

<Paragraph number="2002" book="cula">
အထ ခေါ အာယသ္မာ အာနန္ဒော ယေန ဘဂဝါ တေနုပသင်္ကမိ, ဥပသင်္ကမိတွာ ဘဂဝန္တံ အဘိဝါဒေတွာ ဧကမန္တံ နိသီဒိ. ဧကမန္တံ နိသိန္နော ခေါ အာယသ္မာ အာနန္ဒော ဘဂဝန္တံ ဧတဒဝေါစ—  “မဟာပဇာပတိ, ဘန္တေ, ဂေါတမီ ဧဝမာဟ—  ‘ဧကာဟံ, ဘန္တေ အာနန္ဒ, ဘဂဝန္တံ ဝရံ ယာစာမိ. သာဓု, ဘန္တေ, ဘဂဝါ အနုဇာနေယျ ဘိက္ခူနဉ္စ ဘိက္ခုနီနဉ္စ ယထာဝုဍ္ဎံ အဘိဝါဒနံ ပစ္စုဋ္ဌာနံ အဉ္ဇလိကမ္မံ သာမီစိကမ္မန်’”တိ.
</Paragraph>

<Paragraph number="2003" book="cula">
“အဋ္ဌာနမေတံ, အာနန္ဒ, အနဝကာသော, ယံ တထာဂတော အနုဇာနေယျ မာတုဂါမဿ အဘိဝါဒနံ ပစ္စုဋ္ဌာနံ အဉ္ဇလိကမ္မံ သာမီစိကမ္မံ. ဣမေဟိ နာမ, အာနန္ဒ, အညတိတ္ထိယာ ဒုရက္ခာတဓမ္မာ မာတုဂါမဿ အဘိဝါဒနံ ပစ္စုဋ္ဌာနံ အဉ္ဇလိကမ္မံ သာမီစိကမ္မံ န ကရိဿန္တိ; ကိမင်္ဂံ ပန တထာဂတော အနုဇာနိဿတိ မာတုဂါမဿ အဘိဝါဒနံ ပစ္စုဋ္ဌာနံ အဉ္ဇလိကမ္မံ သာမီစိကမ္မန်”တိ?
</Paragraph>

<Paragraph number="2004" book="cula">
အထ ခေါ ဘဂဝါ ဧတသ္မိံ နိဒါနေ ဧတသ္မိံ ပကရဏေ ဓမ္မိံ ကထံ ကတွာ ဘိက္ခူ အာမန္တေသိ—  “န, ဘိက္ခဝေ, မာတုဂါမဿ အဘိဝါဒနံ ပစ္စုဋ္ဌာနံ အဉ္ဇလိကမ္မံ သာမီစိကမ္မံ ကာတဗ္ဗံ. ယော ကရေယျ, အာပတ္တိ ဒုက္ကဋဿာ”တိ.
</Paragraph>

<Paragraph number="2005" book="cula">
အထ ခေါ မဟာပဇာပတိ ဂေါတမီ ယေန ဘဂဝါ တေနုပသင်္ကမိ, ဥပသင်္ကမိတွာ ဘဂဝန္တံ အဘိဝါဒေတွာ ဧကမန္တံ အဋ္ဌာသိ. ဧကမန္တံ ဌိတာ ခေါ မဟာပဇာပတိ ဂေါတမီ ဘဂဝန္တံ ဧတဒဝေါစ—  “ယာနိ တာနိ, ဘန္တေ, ဘိက္ခုနီနံ သိက္ခာပဒါနိ ဘိက္ခူဟိ သာဓာရဏာနိ, ကထံ မယံ, ဘန္တေ, တေသု သိက္ခာပဒေသု ပဋိပဇ္ဇာမာ”တိ? “ယာနိ တာနိ, ဂေါတမိ, ဘိက္ခုနီနံ သိက္ခာပဒါနိ ဘိက္ခူဟိ သာဓာရဏာနိ, ယထာ ဘိက္ခူ သိက္ခန္တိ တထာ တေသု သိက္ခာပဒေသု သိက္ခထာ”တိ. “ယာနိ ပန တာနိ, ဘန္တေ, ဘိက္ခုနီနံ သိက္ခာပဒါနိ ဘိက္ခူဟိ အသာဓာရဏာနိ, ကထံ မယံ, ဘန္တေ, တေသု သိက္ခာပဒေသု ပဋိပဇ္ဇာမာ”တိ? “ယာနိ တာနိ, ဂေါတမိ, ဘိက္ခုနီနံ သိက္ခာပဒါနိ ဘိက္ခူဟိ အသာဓာရဏာနိ, ယထာပညတ္တေသု သိက္ခာပဒေသု သိက္ခထာ”တိ.
</Paragraph>

</Division>
<Division number="406" book="cula" e="ch" v="4" p="449">

<Paragraph number="2006" book="cula">
အထ ခေါ မဟာပဇာပတိ ဂေါတမီ ယေန ဘဂဝါ တေနုပသင်္ကမိ, ဥပသင်္ကမိတွာ ဘဂဝန္တံ အဘိဝါဒေတွာ ဧကမန္တံ အဋ္ဌာသိ. ဧကမန္တံ ဌိတာ ခေါ မဟာပဇာပတိ ဂေါတမီ ဘဂဝန္တံ ဧတဒဝေါစ—  “သာဓု မေ, ဘန္တေ, ဘဂဝါ သံခိတ္တေန ဓမ္မံ ဒေသေတု, ယမဟံ ဘဂဝတော ဓမ္မံ သုတွာ ဧကာ ဝူပကဋ္ဌာ အပ္ပမတ္တာ အာတာပိနီ ပဟိတတ္တာ ဝိဟရေယျန်”တိ. “ယေ ခေါ တွံ, ဂေါတမိ, ဓမ္မေ ဇာနေယျာသိ—  ဣမေ ဓမ္မာ သရာဂါယ သံဝတ္တန္တိ နော ဝိရာဂါယ, သညောဂါယ သံဝတ္တန္တိ နော ဝိသညောဂါယ, အာစယာယ သံဝတ္တန္တိ နော အပစယာယ, မဟိစ္ဆတာယ သံဝတ္တန္တိ နော အပ္ပိစ္ဆတာယ, အသန္တုဋ္ဌိယာ သံဝတ္တန္တိ နော သန္တုဋ္ဌိယာ, သင်္ဂဏိကာယ သံဝတ္တန္တိ နော ပဝိဝေကာယ, ကောသဇ္ဇာယ သံဝတ္တန္တိ နော ဝီရိယာရမ္ဘာယ, ဒုဗ္ဘရတာယ သံဝတ္တန္တိ နော သုဘရတာယ; ဧကံသေန, ဂေါတမိ, ဓာရေယျာသိ—  နေသော ဓမ္မော, နေသော ဝိနယော, နေတံ သတ္ထုသာသနန္တိ. ယေ စ ခေါ တွံ, ဂေါတမိ, ဓမ္မေ ဇာနေယျာသိ—  ဣမေ ဓမ္မာ ဝိရာဂါယ သံဝတ္တန္တိ နော သရာဂါယ, ဝိသညောဂါယ သံဝတ္တန္တိ နော သညောဂါယ, အပစယာယ သံဝတ္တန္တိ နော အာစယာယ, အပ္ပိစ္ဆတာယ သံဝတ္တန္တိ နော မဟိစ္ဆတာယ, သန္တုဋ္ဌိယာ သံဝတ္တန္တိ နော အသန္တုဋ္ဌိယာ, ပဝိဝေကာယ သံဝတ္တန္တိ နော သင်္ဂဏိကာယ, ဝီရိယာရမ္ဘာယ သံဝတ္တန္တိ နော ကောသဇ္ဇာယ, သုဘရတာယ သံဝတ္တန္တိ နော ဒုဗ္ဘရတာယ; ဧကံသေန, ဂေါတမိ, ဓာရေယျာသိ—  ဧသော ဓမ္မော, ဧသော ဝိနယော, ဧတံ သတ္ထုသာသနန်”တိ.
</Paragraph>

</Division>
<Division number="407" book="cula" e="ch" v="4" p="450">

<Paragraph number="2007" book="cula">
တေန ခေါ ပန သမယေန ဘိက္ခုနီနံ ပါတိမောက္ခံ န ဥဒ္ဒိသီယတိ. ဘဂဝတော ဧတမတ္ထံ အာရောစေသုံ …ပေ…  “အနုဇာနာမိ, ဘိက္ခဝေ, ဘိက္ခုနီနံ ပါတိမောက္ခံ ဥဒ္ဒိသိတုန်”တိ. အထ ခေါ ဘိက္ခူနံ ဧတဒဟောသိ—  “ကေန နု ခေါ ဘိက္ခုနီနံ ပါတိမောက္ခံ ဥဒ္ဒိသိတဗ္ဗန်”တိ? ဘဂဝတော ဧတမတ္ထံ အာရောစေသုံ. “အနုဇာနာမိ, ဘိက္ခဝေ, ဘိက္ခူဟိ ဘိက္ခုနီနံ ပါတိမောက္ခံ ဥဒ္ဒိသိတုန်”တိ.
</Paragraph>

<Paragraph number="2008" book="cula">
တေန ခေါ ပန သမယေန ဘိက္ခူ ဘိက္ခုနုပဿယံ ဥပသင်္ကမိတွာ ဘိက္ခုနီနံ ပါတိမောက္ခံ ဥဒ္ဒိသန္တိ. မနုဿာ ဥဇ္ဈာယန္တိ ခိယျန္တိ ဝိပါစေန္တိ—  “ဇာယာယော ဣမာ ဣမေသံ, ဇာရိယော ဣမာ ဣမေသံ, ဣဒါနိ ဣမေ ဣမာဟိ သဒ္ဓိံ အဘိရမိဿန္တီ”တိ. ဘဂဝတော ဧတမတ္ထံ အာရောစေသုံ. “န, ဘိက္ခဝေ, ဘိက္ခူဟိ ဘိက္ခုနီနံ ပါတိမောက္ခံ ဥဒ္ဒိသိတဗ္ဗံ. ယော ဥဒ္ဒိသေယျ, အာပတ္တိ ဒုက္ကဋဿ. အနုဇာနာမိ, ဘိက္ခဝေ, ဘိက္ခုနီဟိ ဘိက္ခုနီနံ ပါတိမောက္ခံ ဥဒ္ဒိသိတုန်”တိ. ဘိက္ခုနိယော န ဇာနန္တိ—  “ဧဝံ ပါတိမောက္ခံ ဥဒ္ဒိသိတဗ္ဗန်”တိ. ဘဂဝတော ဧတမတ္ထံ အာရောစေသုံ. “အနုဇာနာမိ, ဘိက္ခဝေ, ဘိက္ခူဟိ ဘိက္ခုနီနံ အာစိက္ခိတုံ—  ‘ဧဝံ ပါတိမောက္ခံ ဥဒ္ဒိသေယျာထာ’”တိ.
</Paragraph>

</Division>
<Division number="408" book="cula" e="ch" v="4" p="450">

<Paragraph number="2009" book="cula">
တေန ခေါ ပန သမယေန ဘိက္ခုနိယော အာပတ္တိံ န ပဋိကရောန္တိ. ဘဂဝတော ဧတမတ္ထံ အာရောစေသုံ. “န, ဘိက္ခဝေ, ဘိက္ခုနိယာ အာပတ္တိ န ပဋိကာတဗ္ဗာ. ယာ န ပဋိကရေယျ, အာပတ္တိ ဒုက္ကဋဿာ”တိ. ဘိက္ခုနိယော န ဇာနန္တိ—  “ဧဝံ အာပတ္တိ ပဋိကာတဗ္ဗာ”တိ. ဘဂဝတော ဧတမတ္ထံ အာရောစေသုံ. “အနုဇာနာမိ, ဘိက္ခဝေ, ဘိက္ခူဟိ ဘိက္ခုနီနံ အာစိက္ခိတုံ—  ‘ဧဝံ အာပတ္တိံ ပဋိကရေယျာထာ’”တိ. အထ ခေါ ဘိက္ခူနံ ဧတဒဟောသိ—  “ကေန နု ခေါ ဘိက္ခုနီနံ အာပတ္တိ ပဋိဂ္ဂဟေတဗ္ဗာ”တိ? ဘဂဝတော ဧတမတ္ထံ အာရောစေသုံ. “အနုဇာနာမိ, ဘိက္ခဝေ, ဘိက္ခူဟိ ဘိက္ခုနီနံ အာပတ္တိံ ပဋိဂ္ဂဟေတုန်”တိ.
</Paragraph>

<Paragraph number="2010" book="cula">
တေန ခေါ ပန သမယေန ဘိက္ခုနိယော ရထိကာယပိ ဗျူဟေပိ သိင်္ဃာဋကေပိ ဘိက္ခုံ ပဿိတွာ ပတ္တံ ဘူမိယံ နိက္ခိပိတွာ ဧကံသံ ဥတ္တရာသင်္ဂံ ကရိတွာ ဥက္ကုဋိကံ နိသီဒိတွာ အဉ္ဇလိံ ပဂ္ဂဟေတွာ အာပတ္တိံ ပဋိကရောန္တိ. မနုဿာ ဥဇ္ဈာယန္တိ ခိယျန္တိ ဝိပါစေန္တိ—  “ဇာယာယော ဣမာ ဣမေသံ, ဇာရိယော ဣမာ ဣမေသံ, ရတ္တိံ ဝိမာနေတွာ ဣဒါနိ ခမာပေန္တီ”တိ. ဘဂဝတော ဧတမတ္ထံ အာရောစေသုံ. “န, ဘိက္ခဝေ, ဘိက္ခူဟိ ဘိက္ခုနီနံ အာပတ္တိ ပဋိဂ္ဂဟေတဗ္ဗာ. ယော ပဋိဂ္ဂဏှေယျ, အာပတ္တိ ဒုက္ကဋဿ. အနုဇာနာမိ, ဘိက္ခဝေ, ဘိက္ခုနီဟိ ဘိက္ခုနီနံ အာပတ္တိံ ပဋိဂ္ဂဟေတုန်”တိ. ဘိက္ခုနိယော န ဇာနန္တိ—  “ဧဝံ အာပတ္တိ ပဋိဂ္ဂဟေတဗ္ဗာ”တိ. ဘဂဝတော ဧတမတ္ထံ အာရောစေသုံ. “အနုဇာနာမိ, ဘိက္ခဝေ, ဘိက္ခူဟိ ဘိက္ခုနီနံ အာစိက္ခိတုံ—  ‘ဧဝံ အာပတ္တိံ ပဋိဂ္ဂဏှေယျာထာ’”တိ.
</Paragraph>

</Division>
<Division number="409" book="cula" e="ch" v="4" p="451">

<Paragraph number="2011" book="cula">
တေန ခေါ ပန သမယေန ဘိက္ခုနီနံ ကမ္မံ န ကရိယတိ. ဘဂဝတော ဧတမတ္ထံ အာရောစေသုံ. “အနုဇာနာမိ, ဘိက္ခဝေ, ဘိက္ခုနီနံ ကမ္မံ ကာတုန်”တိ. အထ ခေါ ဘိက္ခူနံ ဧတဒဟောသိ—  “ကေန နု ခေါ ဘိက္ခုနီနံ ကမ္မံ ကာတဗ္ဗန်”တိ? ဘဂဝတော ဧတမတ္ထံ အာရောစေသုံ. “အနုဇာနာမိ, ဘိက္ခဝေ, ဘိက္ခူဟိ ဘိက္ခုနီနံ ကမ္မံ ကာတုန်”တိ.
</Paragraph>

<Paragraph number="2012" book="cula">
တေန ခေါ ပန သမယေန ကတကမ္မာ ဘိက္ခုနိယော ရထိကာယပိ ဗျူဟေပိ သိင်္ဃာဋကေပိ ဘိက္ခုံ ပဿိတွာ ပတ္တံ ဘူမိယံ နိက္ခိပိတွာ ဧကံသံ ဥတ္တရာသင်္ဂံ ကရိတွာ ဥက္ကုဋိကံ နိသီဒိတွာ အဉ္ဇလိံ ပဂ္ဂဟေတွာ ခမာပေန္တိ “ဧဝံ နူန ကာတဗ္ဗန်”တိ မညမာနာ. မနုဿာ တထေဝ ဥဇ္ဈာယန္တိ ခိယျန္တိ ဝိပါစေန္တိ—  “ဇာယာယော ဣမာ ဣမေသံ, ဇာရိယော ဣမာ ဣမေသံ, ရတ္တိံ ဝိမာနေတွာ ဣဒါနိ ခမာပေန္တီ”တိ. ဘဂဝတော ဧတမတ္ထံ အာရောစေသုံ. “န, ဘိက္ခဝေ, ဘိက္ခူဟိ ဘိက္ခုနီနံ ကမ္မံ ကာတဗ္ဗံ. ယော ကရေယျ, အာပတ္တိ ဒုက္ကဋဿ. အနုဇာနာမိ, ဘိက္ခဝေ, ဘိက္ခုနီဟိ ဘိက္ခုနီနံ ကမ္မံ ကာတုန်”တိ. ဘိက္ခုနိယော န ဇာနန္တိ—  “ဧဝံ ကမ္မံ ကာတဗ္ဗန်”တိ. ဘဂဝတော ဧတမတ္ထံ အာရောစေသုံ. “အနုဇာနာမိ, ဘိက္ခဝေ, ဘိက္ခူဟိ ဘိက္ခုနီနံ အာစိက္ခိတုံ—  ‘ဧဝံ ကမ္မံ ကရေယျာထာ’”တိ.
</Paragraph>

</Division>
<Division number="410" book="cula" e="ch" v="4" p="451">

<Paragraph number="2013" book="cula">
တေန ခေါ ပန သမယေန ဘိက္ခုနိယော သံဃမဇ္ဈေ ဘဏ္ဍနဇာတာ ကလဟဇာတာ ဝိဝါဒါပန္နာ အညမညံ မုခသတ္တီဟိ ဝိတုဒန္တာ ဝိဟရန္တိ. န သက္ကောန္တိ တံ အဓိကရဏံ ဝူပသမေတုံ. ဘဂဝတော ဧတမတ္ထံ အာရောစေသုံ. “အနုဇာနာမိ, ဘိက္ခဝေ, ဘိက္ခူဟိ ဘိက္ခုနီနံ အဓိကရဏံ ဝူပသမေတုန်”တိ.
</Paragraph>

<Paragraph number="2014" book="cula">
တေန ခေါ ပန သမယေန ဘိက္ခူ ဘိက္ခုနီနံ အဓိကရဏံ ဝူပသမေန္တိ. တသ္မိံ ခေါ ပန အဓိကရဏေ ဝိနိစ္ဆိယမာနေ ဒိဿန္တိ ဘိက္ခုနိယော ကမ္မပ္ပတ္တာယောပိ အာပတ္တိဂါမိနိယောပိ. ဘိက္ခုနိယော ဧဝမာဟံသု—  “သာဓု, ဘန္တေ, အယျာဝ ဘိက္ခုနီနံ ကမ္မံ ကရောန္တု, အယျာဝ ဘိက္ခုနီနံ အာပတ္တိံ ပဋိဂ္ဂဏှန္တု; ဧဝဉှိ ဘဂဝတာ ပညတ္တံ ဘိက္ခူဟိ ဘိက္ခုနီနံ အဓိကရဏံ ဝူပသမေတဗ္ဗန်”တိ. ဘဂဝတော ဧတမတ္ထံ အာရောစေသုံ. “အနုဇာနာမိ, ဘိက္ခဝေ, ဘိက္ခူဟိ ဘိက္ခုနီနံ ကမ္မံ အာရောပေတွာ ဘိက္ခုနီနံ နိယျာဒေတုံ—  ဘိက္ခုနီဟိ ဘိက္ခုနီနံ ကမ္မံ ကာတုံ, ဘိက္ခူဟိ ဘိက္ခုနီနံ အာပတ္တိံ အာရောပေတွာ ဘိက္ခုနီနံ နိယျာဒေတုံ, ဘိက္ခုနီဟိ ဘိက္ခုနီနံ အာပတ္တိံ ပဋိဂ္ဂဟေတုန်”တိ.
</Paragraph>

<Paragraph number="2015" book="cula">
တေန ခေါ ပန သမယေန ဥပ္ပလဝဏ္ဏာယ ဘိက္ခုနိယာ အန္တေဝါသိနီ ဘိက္ခုနီ သတ္တ ဝဿာနိ ဘဂဝန္တံ အနုဗန္ဓာ ဟောတိ ဝိနယံ ပရိယာပုဏန္တီ. တဿာ မုဋ္ဌဿတိနိယာ ဂဟိတော ဂဟိတော မုဿတိ. အဿောသိ ခေါ သာ ဘိက္ခုနီ—  “ဘဂဝါ ကိရ သာဝတ္ထိံ ဂန္တုကာမော”တိ. အထ ခေါ တဿာ ဘိက္ခုနိယာ ဧတဒဟောသိ—  “အဟံ ခေါ သတ္တ ဝဿာနိ ဘဂဝန္တံ အနုဗန္ဓိံ ဝိနယံ ပရိယာပုဏန္တီ. တဿာ မေ မုဋ္ဌဿတိနိယာ ဂဟိတော ဂဟိတော မုဿတိ. ဒုက္ကရံ ခေါ ပန မာတုဂါမေန ယာဝဇီဝံ သတ္ထာရံ အနုဗန္ဓိတုံ. ကထံ နု ခေါ မယာ ပဋိပဇ္ဇိတဗ္ဗန်”တိ? အထ ခေါ သာ ဘိက္ခုနီ ဘိက္ခုနီနံ ဧတမတ္ထံ အာရောစေသိ. ဘိက္ခုနိယော ဘိက္ခူနံ ဧတမတ္ထံ အာရောစေသုံ. ဘိက္ခူ ဘဂဝတော ဧတမတ္ထံ အာရောစေသုံ. “အနုဇာနာမိ, ဘိက္ခဝေ, ဘိက္ခူဟိ ဘိက္ခုနီနံ ဝိနယံ ဝါစေတုန်”တိ.

</Paragraph>
</Division>

<Paragraph number="2016" type="center" book="cula">
ပဌမဘာဏဝါရော နိဋ္ဌိတော.
</Paragraph>