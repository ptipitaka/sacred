---
title: 1.4.4 အဋ္ဌာရသဝတ္တ
tableOfContents: false
sidebar:
  order: 4
type: tipitaka
basket: vi
book: cula
review:
  current: review
  updated: '2025-10-27T21:49:31.301721'
  updated_by: ''
  notes: ''
  history:
  - state: review
    date: '2025-10-27T21:49:31.301721'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="40" book="cula" e="ch" v="4" p="43">

<Paragraph number="191" book="cula">
ပဋိသာရဏီယကမ္မကတေန, ဘိက္ခဝေ, ဘိက္ခုနာ သမ္မာ ဝတ္တိတဗ္ဗံ. တတြာယံ သမ္မာဝတ္တနာ—  န ဥပသမ္ပာဒေတဗ္ဗံ, န နိဿယော ဒါတဗ္ဗော, န သာမဏေရော ဥပဋ္ဌာပေတဗ္ဗော, န ဘိက္ခုနောဝါဒကသမ္မုတိ သာဒိတဗ္ဗာ, သမ္မတေနပိ ဘိက္ခုနိယော န ဩဝဒိတဗ္ဗာ. ယာယ အာပတ္တိယာ သံဃေန ပဋိသာရဏီယကမ္မံ ကတံ ဟောတိ သာ အာပတ္တိ န အာပဇ္ဇိတဗ္ဗာ, အညာ ဝါ တာဒိသိကာ, တတော ဝါ ပါပိဋ္ဌတရာ; ကမ္မံ န ဂရဟိတဗ္ဗံ, ကမ္မိကာ န ဂရဟိတဗ္ဗာ. န ပကတတ္တဿ ဘိက္ခုနော ဥပေါသထော ဌပေတဗ္ဗော, န ပဝါရဏာ ဌပေတဗ္ဗာ, န သဝစနီယံ ကာတဗ္ဗံ, န အနုဝါဒေါ ပဋ္ဌပေတဗ္ဗော, န ဩကာသော ကာရေတဗ္ဗော, န စောဒေတဗ္ဗော, န သာရေတဗ္ဗော, န ဘိက္ခူဟိ သမ္ပယောဇေတဗ္ဗန်”တိ.

</Paragraph>
</Division>

<Paragraph number="192" type="center" book="cula">
ပဋိသာရဏီယကမ္မေ အဋ္ဌာရသဝတ္တံ နိဋ္ဌိတံ.


</Paragraph>

<Division number="41" book="cula" e="ch" v="4" p="44">

<Paragraph number="193" book="cula">
အထ ခေါ သံဃော သုဓမ္မဿ ဘိက္ခုနော ပဋိသာရဏီယကမ္မံ အကာသိ—  “စိတ္တော တေ ဂဟပတိ ခမာပေတဗ္ဗော”တိ. သော သံဃေန ပဋိသာရဏီယကမ္မကတော မစ္ဆိကာသဏ္ဍံ ဂန္တွာ မင်္ကုဘူတော နာသက္ခိ စိတ္တံ ဂဟပတိံ ခမာပေတုံ. ပုနဒေဝ သာဝတ္ထိံ ပစ္စာဂဉ္ဆိ. ဘိက္ခူ ဧဝမာဟံသု—  “ခမာပိတော တယာ, အာဝုသော သုဓမ္မ, စိတ္တော ဂဟပတီ”တိ? “ဣဓာဟံ, အာဝုသော, မစ္ဆိကာသဏ္ဍံ ဂန္တွာ မင်္ကုဘူတော နာသက္ခိံ စိတ္တံ ဂဟပတိံ ခမာပေတုန်”တိ. ဘိက္ခူ ဘဂဝတော ဧတမတ္ထံ အာရောစေသုံ …ပေ… . “တေန ဟိ, ဘိက္ခဝေ, သံဃော သုဓမ္မဿ ဘိက္ခုနော အနုဒူတံ ဒေတု—  စိတ္တံ ဂဟပတိံ ခမာပေတုံ. ဧဝဉ္စ ပန, ဘိက္ခဝေ, ဒါတဗ္ဗော—  ပဌမံ ဘိက္ခု ယာစိတဗ္ဗော, ယာစိတွာ ဗျတ္တေန ဘိက္ခုနာ ပဋိဗလေန သံဃော ဉာပေတဗ္ဗော—
</Paragraph>

<Paragraph number="194" book="cula">
‘သုဏာတု မေ, ဘန္တေ, သံဃော. ယဒိ သံဃဿ ပတ္တကလ္လံ, သံဃော ဣတ္ထန္နာမံ ဘိက္ခုံ သုဓမ္မဿ ဘိက္ခုနော အနုဒူတံ ဒဒေယျ စိတ္တံ ဂဟပတိံ ခမာပေတုံ. ဧသာ ဉတ္တိ.
</Paragraph>

<Paragraph number="195" book="cula">
သုဏာတု မေ, ဘန္တေ, သံဃော. သံဃော ဣတ္ထန္နာမံ ဘိက္ခုံ သုဓမ္မဿ ဘိက္ခုနော အနုဒူတံ ဒေတိ စိတ္တံ ဂဟပတိံ ခမာပေတုံ. ယဿာယသ္မတော ခမတိ ဣတ္ထန္နာမဿ ဘိက္ခုနော သုဓမ္မဿ ဘိက္ခုနော အနုဒူတဿ ဒါနံ စိတ္တံ ဂဟပတိံ ခမာပေတုံ, သော တုဏှဿ; ယဿ နက္ခမတိ, သော ဘာသေယျ.
</Paragraph>

<Paragraph number="196" book="cula">
ဒိန္နော သံဃေန ဣတ္ထန္နာမော ဘိက္ခု သုဓမ္မဿ ဘိက္ခုနော အနုဒူတော စိတ္တံ ဂဟပတိံ ခမာပေတုံ. ခမတိ သံဃဿ, တသ္မာ တုဏှီ, ဧဝမေတံ ဓာရယာမီ’တိ.
</Paragraph>

</Division>
<Division number="42" book="cula" e="ch" v="4" p="44">

<Paragraph number="197" book="cula">
တေန, ဘိက္ခဝေ, သုဓမ္မေန ဘိက္ခုနာ အနုဒူတေန ဘိက္ခုနာ သဒ္ဓိံ မစ္ဆိကာသဏ္ဍံ ဂန္တွာ စိတ္တော ဂဟပတိ ခမာပေတဗ္ဗော—  ‘ခမ, ဂဟပတိ, ပသာဒေမိ တန်’တိ. ဧဝဉ္စေ ဝုစ္စမာနော ခမတိ, ဣစ္စေတံ ကုသလံ. နော စေ ခမတိ, အနုဒူတေန ဘိက္ခုနာ ဝတ္တဗ္ဗော—  ‘ခမ, ဂဟပတိ, ဣမဿ ဘိက္ခုနော, ပသာဒေတိ တန်’တိ. ဧဝဉ္စေ ဝုစ္စမာနော ခမတိ, ဣစ္စေတံ ကုသလံ. နော စေ ခမတိ, အနုဒူတေန ဘိက္ခုနာ ဝတ္တဗ္ဗော—  ‘ခမ, ဂဟပတိ, ဣမဿ ဘိက္ခုနော, အဟံ တံ ပသာဒေမီ’တိ. ဧဝဉ္စေ ဝုစ္စမာနော ခမတိ, ဣစ္စေတံ ကုသလံ. နော စေ ခမတိ, အနုဒူတေန ဘိက္ခုနာ ဝတ္တဗ္ဗော—  ‘ခမ, ဂဟပတိ, ဣမဿ ဘိက္ခုနော, သံဃဿ ဝစနေနာ’တိ. ဧဝဉ္စေ ဝုစ္စမာနော ခမတိ, ဣစ္စေတံ ကုသလံ. နော စေ ခမတိ, အနုဒူတေန ဘိက္ခုနာ သုဓမ္မော ဘိက္ခု စိတ္တဿ ဂဟပတိနော ဒဿနူပစာရံ အဝိဇဟာပေတွာ သဝနူပစာရံ အဝိဇဟာပေတွာ ဧကံသံ ဥတ္တရာသင်္ဂံ ကာရာပေတွာ ဥက္ကုဋိကံ နိသီဒါပေတွာ အဉ္ဇလိံ ပဂ္ဂဏှာပေတွာ တံ အာပတ္တိံ ဒေသာပေတဗ္ဗော”တိ.
</Paragraph>

<Paragraph number="198" book="cula">
အထ ခေါ အာယသ္မာ သုဓမ္မော အနုဒူတေန ဘိက္ခုနာ သဒ္ဓိံ မစ္ဆိကာသဏ္ဍံ ဂန္တွာ စိတ္တံ ဂဟပတိံ ခမာပေသိ. သော သမ္မာ ဝတ္တတိ, လောမံ ပါတေတိ, နေတ္ထာရံ ဝတ္တတိ, ဘိက္ခူ ဥပသင်္ကမိတွာ ဧဝံ ဝဒေတိ—  “အဟံ, အာဝုသော, သံဃေန ပဋိသာရဏီယကမ္မကတော သမ္မာ ဝတ္တာမိ, လောမံ ပါတေမိ, နေတ္ထာရံ ဝတ္တာမိ. ကထံ နု ခေါ မယာ ပဋိပဇ္ဇိတဗ္ဗန်”တိ? ဘိက္ခူ ဘဂဝတော ဧတမတ္ထံ အာရောစေသုံ …ပေ…  “တေန ဟိ, ဘိက္ခဝေ, သံဃော သုဓမ္မဿ ဘိက္ခုနော ပဋိသာရဏီယကမ္မံ ပဋိပ္ပဿမ္ဘေတု.
</Paragraph>
</Division>