---
title: "1.3.3 အာကင်္ခမာနစုဒ္ဒသက"
tableOfContents: false
sidebar:
  order: 3
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="27" book="cula">

<Paragraph number="135" book="cula">
တီဟိ, ဘိက္ခဝေ, အင်္ဂေဟိ သမန္နာဂတဿ ဘိက္ခုနော, အာကင်္ခမာနော သံဃော, ပဗ္ဗာဇနီယကမ္မံ ကရေယျ. ဘဏ္ဍနကာရကော ဟောတိ ကလဟကာရကော ဝိဝါဒကာရကော ဘဿကာရကော သံဃေ အဓိကရဏကာရကော; ဗာလော ဟောတိ အဗျတ္တော အာပတ္တိဗဟုလော အနပဒါနော; ဂိဟိသံသဋ္ဌော ဝိဟရတိ အနနုလောမိကေဟိ ဂိဟိသံသဂ္ဂေဟိ—  ဣမေဟိ ခေါ, ဘိက္ခဝေ, တီဟင်္ဂေဟိ သမန္နာဂတဿ ဘိက္ခုနော, အာကင်္ခမာနော သံဃော, ပဗ္ဗာဇနီယကမ္မံ ကရေယျ. (1)
</Paragraph>

<Paragraph number="136" book="cula">
အပရေဟိပိ, ဘိက္ခဝေ, တီဟင်္ဂေဟိ သမန္နာဂတဿ ဘိက္ခုနော, အာကင်္ခမာနော သံဃော, ပဗ္ဗာဇနီယကမ္မံ ကရေယျ. အဓိသီလေ သီလဝိပန္နော ဟောတိ, အဇ္ဈာစာရေ အာစာရဝိပန္နော ဟောတိ, အတိဒိဋ္ဌိယာ ဒိဋ္ဌိဝိပန္နော ဟောတိ—  ဣမေဟိ ခေါ, ဘိက္ခဝေ, တီဟင်္ဂေဟိ သမန္နာဂတဿ ဘိက္ခုနော, အာကင်္ခမာနော သံဃော, ပဗ္ဗာဇနီယကမ္မံ ကရေယျ. (2)
</Paragraph>

<Paragraph number="137" book="cula">
အပရေဟိပိ, ဘိက္ခဝေ, တီဟင်္ဂေဟိ သမန္နာဂတဿ ဘိက္ခုနော, အာကင်္ခမာနော သံဃော, ပဗ္ဗာဇနီယကမ္မံ ကရေယျ. ဗုဒ္ဓဿ အဝဏ္ဏံ ဘာသတိ, ဓမ္မဿ အဝဏ္ဏံ ဘာသတိ, သံဃဿ အဝဏ္ဏံ ဘာသတိ—  ဣမေဟိ ခေါ, ဘိက္ခဝေ, တီဟင်္ဂေဟိ သမန္နာဂတဿ ဘိက္ခုနော, အာကင်္ခမာနော သံဃော, ပဗ္ဗာဇနီယကမ္မံ ကရေယျ. (3)
</Paragraph>

<Paragraph number="138" book="cula">
အပရေဟိပိ, ဘိက္ခဝေ, တီဟင်္ဂေဟိ သမန္နာဂတဿ ဘိက္ခုနော, အာကင်္ခမာနော သံဃော, ပဗ္ဗာဇနီယကမ္မံ ကရေယျ. ကာယိကေန ဒဝေန သမန္နာဂတော ဟောတိ, ဝါစသိကေန ဒဝေန သမန္နာဂတော ဟောတိ, ကာယိကဝါစသိကေန ဒဝေန သမန္နာဂတော ဟောတိ—  ဣမေဟိ ခေါ, ဘိက္ခဝေ, တီဟင်္ဂေဟိ သမန္နာဂတဿ ဘိက္ခုနော, အာကင်္ခမာနော သံဃော, ပဗ္ဗာဇနီယကမ္မံ ကရေယျ. (4)
</Paragraph>

<Paragraph number="139" book="cula">
အပရေဟိပိ, ဘိက္ခဝေ, တီဟင်္ဂေဟိ သမန္နာဂတဿ ဘိက္ခုနော, အာကင်္ခမာနော သံဃော, ပဗ္ဗာဇနီယကမ္မံ ကရေယျ. ကာယိကေန အနာစာရေန သမန္နာဂတော ဟောတိ, ဝါစသိကေန အနာစာရေန သမန္နာဂတော ဟောတိ, ကာယိကဝါစသိကေန အနာစာရေန သမန္နာဂတော ဟောတိ—  ဣမေဟိ ခေါ, ဘိက္ခဝေ, တီဟင်္ဂေဟိ သမန္နာဂတဿ ဘိက္ခုနော, အာကင်္ခမာနော သံဃော, ပဗ္ဗာဇနီယကမ္မံ ကရေယျ. (5)
</Paragraph>

<Paragraph number="140" book="cula">
အပရေဟိပိ, ဘိက္ခဝေ, တီဟင်္ဂေဟိ သမန္နာဂတဿ ဘိက္ခုနော, အာကင်္ခမာနော သံဃော, ပဗ္ဗာဇနီယကမ္မံ ကရေယျ. ကာယိကေန ဥပဃာတိကေန သမန္နာဂတော ဟောတိ, ဝါစသိကေန ဥပဃာတိကေန သမန္နာဂတော ဟောတိ, ကာယိကဝါစသိကေန ဥပဃာတိကေန သမန္နာဂတော ဟောတိ—  ဣမေဟိ ခေါ, ဘိက္ခဝေ, တီဟင်္ဂေဟိ သမန္နာဂတဿ ဘိက္ခုနော, အာကင်္ခမာနော သံဃော, ပဗ္ဗာဇနီယကမ္မံ ကရေယျ. (6)
</Paragraph>

<Paragraph number="141" book="cula">
အပရေဟိပိ, ဘိက္ခဝေ, တီဟင်္ဂေဟိ သမန္နာဂတဿ ဘိက္ခုနော, အာကင်္ခမာနော သံဃော, ပဗ္ဗာဇနီယကမ္မံ ကရေယျ. ကာယိကေန မိစ္ဆာဇီဝေန သမန္နာဂတော ဟောတိ, ဝါစသိကေန မိစ္ဆာဇီဝေန သမန္နာဂတော ဟောတိ, ကာယိကဝါစသိကေန မိစ္ဆာဇီဝေန သမန္နာဂတော ဟောတိ—  ဣမေဟိ, ခေါ, ဘိက္ခဝေ, တီဟင်္ဂေဟိ သမန္နာဂတဿ ဘိက္ခုနော, အာကင်္ခမာနော သံဃော, ပဗ္ဗာဇနီယကမ္မံ ကရေယျ. (7)
</Paragraph>

<Paragraph number="142" book="cula">
တိဏ္ဏံ, ဘိက္ခဝေ, ဘိက္ခူနံ, အာကင်္ခမာနော သံဃော, ပဗ္ဗာဇနီယကမ္မံ ကရေယျ. ဧကော ဘဏ္ဍနကာရကော ဟောတိ ကလဟကာရကော ဝိဝါဒကာရကော ဘဿကာရကော သံဃေ အဓိကရဏကာရကော; ဧကော ဗာလော ဟောတိ အဗျတ္တော အာပတ္တိဗဟုလော အနပဒါနော; ဧကော ဂိဟိသံသဋ္ဌော ဝိဟရတိ အနနုလောမိကေဟိ ဂိဟိသံသဂ္ဂေဟိ—  ဣမေသံ ခေါ, ဘိက္ခဝေ, တိဏ္ဏံ ဘိက္ခူနံ, အာကင်္ခမာနော သံဃော, ပဗ္ဗာဇနီယကမ္မံ ကရေယျ. (8)
</Paragraph>

<Paragraph number="143" book="cula">
အပရေသမ္ပိ, ဘိက္ခဝေ, တိဏ္ဏံ ဘိက္ခူနံ, အာကင်္ခမာနော သံဃော, ပဗ္ဗာဇနီယကမ္မံ ကရေယျ. ဧကော အဓိသီလေ သီလဝိပန္နော ဟောတိ, ဧကော အဇ္ဈာစာရေ အာစာရဝိပန္နော ဟောတိ, ဧကော အတိဒိဋ္ဌိယာ ဒိဋ္ဌိဝိပန္နော ဟောတိ—  ဣမေသံ ခေါ, ဘိက္ခဝေ, တိဏ္ဏံ ဘိက္ခူနံ, အာကင်္ခမာနော သံဃော, ပဗ္ဗာဇနီယကမ္မံ ကရေယျ. (9)
</Paragraph>

<Paragraph number="144" book="cula">
အပရေသမ္ပိ, ဘိက္ခဝေ, တိဏ္ဏံ ဘိက္ခူနံ, အာကင်္ခမာနော သံဃော, ပဗ္ဗာဇနီယကမ္မံ ကရေယျ. ဧကော ဗုဒ္ဓဿ အဝဏ္ဏံ ဘာသတိ, ဧကော ဓမ္မဿ အဝဏ္ဏံ ဘာသတိ, ဧကော သံဃဿ အဝဏ္ဏံ ဘာသတိ—  ဣမေသံ ခေါ, ဘိက္ခဝေ, တိဏ္ဏံ ဘိက္ခူနံ, အာကင်္ခမာနော သံဃော, ပဗ္ဗာဇနီယကမ္မံ ကရေယျ. (10)
</Paragraph>

<Paragraph number="145" book="cula">
အပရေသမ္ပိ, ဘိက္ခဝေ, တိဏ္ဏံ ဘိက္ခူနံ, အာကင်္ခမာနော သံဃော, ပဗ္ဗာဇနီယကမ္မံ ကရေယျ. ဧကော ကာယိကေန ဒဝေန သမန္နာဂတော ဟောတိ, ဧကော ဝါစသိကေန ဒဝေန သမန္နာဂတော ဟောတိ, ဧကော ကာယိကဝါစသိကေန ဒဝေန သမန္နာဂတော ဟောတိ—  ဣမေသံ ခေါ, ဘိက္ခဝေ, တိဏ္ဏံ ဘိက္ခူနံ, အာကင်္ခမာနော သံဃော, ပဗ္ဗာဇနီယကမ္မံ ကရေယျ. (11)
</Paragraph>

<Paragraph number="146" book="cula">
အပရေသမ္ပိ, ဘိက္ခဝေ, တိဏ္ဏံ ဘိက္ခူနံ, အာကင်္ခမာနော သံဃော, ပဗ္ဗာဇနီယကမ္မံ ကရေယျ. ဧကော ကာယိကေန အနာစာရေန သမန္နာဂတော ဟောတိ, ဧကော ဝါစသိကေန အနာစာရေန သမန္နာဂတော ဟောတိ, ဧကော ကာယိကဝါစသိကေန အနာစာရေန သမန္နာဂတော ဟောတိ—  ဣမေသံ ခေါ, ဘိက္ခဝေ, တိဏ္ဏံ ဘိက္ခူနံ, အာကင်္ခမာနော သံဃော, ပဗ္ဗာဇနီယကမ္မံ ကရေယျ. (12)
</Paragraph>

<Paragraph number="147" book="cula">
အပရေသမ္ပိ, ဘိက္ခဝေ, တိဏ္ဏံ ဘိက္ခူနံ, အာကင်္ခမာနော သံဃော, ပဗ္ဗာဇနီယကမ္မံ ကရေယျ. ဧကော ကာယိကေန ဥပဃာတိကေန သမန္နာဂတော ဟောတိ, ဧကော ဝါစသိကေန ဥပဃာတိကေန သမန္နာဂတော ဟောတိ, ဧကော ကာယိကဝါစသိကေန ဥပဃာတိကေန သမန္နာဂတော ဟောတိ—  ဣမေသံ ခေါ, ဘိက္ခဝေ, တိဏ္ဏံ ဘိက္ခူနံ, အာကင်္ခမာနော သံဃော, ပဗ္ဗာဇနီယကမ္မံ ကရေယျ. (13)
</Paragraph>

<Paragraph number="148" book="cula">
အပရေသမ္ပိ, ဘိက္ခဝေ, တိဏ္ဏံ ဘိက္ခူနံ, အာကင်္ခမာနော သံဃော, ပဗ္ဗာဇနီယကမ္မံ ကရေယျ. ဧကော ကာယိကေန မိစ္ဆာဇီဝေန သမန္နာဂတော ဟောတိ, ဧကော ဝါစသိကေန မိစ္ဆာဇီဝေန သမန္နာဂတော ဟောတိ, ဧကော ကာယိကဝါစသိကေန မိစ္ဆာဇီဝေန သမန္နာဂတော ဟောတိ—  ဣမေသံ ခေါ, ဘိက္ခဝေ, တိဏ္ဏံ ဘိက္ခူနံ, အာကင်္ခမာနော သံဃော, ပဗ္ဗာဇနီယကမ္မံ ကရေယျ. (14)

</Paragraph>
</Division>

<Paragraph number="149" type="center" book="cula">
အာကင်္ခမာနစုဒ္ဒသကံ နိဋ္ဌိတံ.
</Paragraph>