---
title: 3.2.5 သုဒ္ဓန္တပရိဝါသ
tableOfContents: false
sidebar:
  order: 5
type: tipitaka
basket: vi
book: cula
review:
  current: review
  updated: '2025-10-22T11:23:17.365412'
  updated_by: ''
  notes: ''
  history:
  - state: review
    date: '2025-10-22T11:23:17.365412'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="156" book="cula" e="ch" v="4" p="152">

<Paragraph number="657" book="cula">
တေန ခေါ ပန သမယေန အညတရော ဘိက္ခု သမ္ဗဟုလာ သံဃာဒိသေသာ အာပတ္တိယော အာပန္နော ဟောတိ. သော အာပတ္တိပရိယန္တံ န ဇာနာတိ; ရတ္တိပရိယန္တံ န ဇာနာတိ; အာပတ္တိပရိယန္တံ နဿရတိ, ရတ္တိပရိယန္တံ နဿရတိ; အာပတ္တိပရိယန္တေ ဝေမတိကော, ရတ္တိပရိယန္တေ ဝေမတိကော. သော ဘိက္ခူနံ အာရောစေသိ—  “အဟံ, အာဝုသော, သမ္ဗဟုလာ သံဃာဒိသေသာ အာပတ္တိယော အာပဇ္ဇိံ; အာပတ္တိပရိယန္တံ န ဇာနာမိ, ရတ္တိပရိယန္တံ န ဇာနာမိ; အာပတ္တိပရိယန္တံ နဿရာမိ, ရတ္တိပရိယန္တံ နဿရာမိ; အာပတ္တိပရိယန္တေ ဝေမတိကော, ရတ္တိပရိယန္တေ ဝေမတိကော. ကထံ နု ခေါ မယာ ပဋိပဇ္ဇိတဗ္ဗန်”တိ? ဘဂဝတော ဧတမတ္ထံ အာရောစေသုံ. “တေန ဟိ, ဘိက္ခဝေ, သံဃော တဿ ဘိက္ခုနော တာသံ အာပတ္တီနံ သုဒ္ဓန္တပရိဝါသံ ဒေတု. ဧဝဉ္စ ပန, ဘိက္ခဝေ, ဒါတဗ္ဗော—
</Paragraph>

<Paragraph number="658" book="cula">
တေန, ဘိက္ခဝေ, ဘိက္ခုနာ သံဃံ ဥပသင်္ကမိတွာ …ပေ…  ဧဝမဿ ဝစနီယော—  ‘အဟံ, ဘန္တေ, သမ္ဗဟုလာ သံဃာဒိသေသာ အာပတ္တိယော အာပဇ္ဇိံ. အာပတ္တိပရိယန္တံ န ဇာနာမိ, ရတ္တိပရိယန္တံ န ဇာနာမိ; အာပတ္တိပရိယန္တံ နဿရာမိ, ရတ္တိပရိယန္တံ နဿရာမိ; အာပတ္တိပရိယန္တေ ဝေမတိကော, ရတ္တိပရိယန္တေ ဝေမတိကော. သောဟံ, ဘန္တေ, သံဃံ တာသံ အာပတ္တီနံ သုဒ္ဓန္တပရိဝါသံ ယာစာမီ’တိ. ဒုတိယမ္ပိ ယာစိတဗ္ဗော. တတိယမ္ပိ ယာစိတဗ္ဗော. ဗျတ္တေန ဘိက္ခုနာ ပဋိဗလေန သံဃော ဉာပေတဗ္ဗော—
</Paragraph>

</Division>
<Division number="157" book="cula" e="ch" v="4" p="152">

<Paragraph number="659" book="cula">
‘သုဏာတု မေ, ဘန္တေ, သံဃော. အယံ ဣတ္ထန္နာမော ဘိက္ခု သမ္ဗဟုလာ သံဃာဒိသေသာ အာပတ္တိယော အာပဇ္ဇိ. အာပတ္တိပရိယန္တံ န ဇာနာတိ, ရတ္တိပရိယန္တံ န ဇာနာတိ; အာပတ္တိပရိယန္တံ နဿရတိ, ရတ္တိပရိယန္တံ နဿရတိ; အာပတ္တိပရိယန္တေ ဝေမတိကော, ရတ္တိပရိယန္တေ ဝေမတိကော. သော သံဃံ တာသံ အာပတ္တီနံ သုဒ္ဓန္တပရိဝါသံ ယာစတိ. ယဒိ သံဃဿ ပတ္တကလ္လံ, သံဃော ဣတ္ထန္နာမဿ ဘိက္ခုနော တာသံ အာပတ္တီနံ သုဒ္ဓန္တပရိဝါသံ ဒဒေယျ. ဧသာ ဉတ္တိ.
</Paragraph>

<Paragraph number="660" book="cula">
သုဏာတု မေ, ဘန္တေ, သံဃော. အယံ ဣတ္ထန္နာမော ဘိက္ခု သမ္ဗဟုလာ သံဃာဒိသေသာ အာပတ္တိယော အာပဇ္ဇိ. အာပတ္တိပရိယန္တံ န ဇာနာတိ, ရတ္တိပရိယန္တံ န ဇာနာတိ; အာပတ္တိပရိယန္တံ နဿရတိ, ရတ္တိပရိယန္တံ နဿရတိ; အာပတ္တိပရိယန္တေ ဝေမတိကော, ရတ္တိပရိယန္တေ ဝေမတိကော. သော သံဃံ တာသံ အာပတ္တီနံ သုဒ္ဓန္တပရိဝါသံ ယာစတိ. သံဃော ဣတ္ထန္နာမဿ ဘိက္ခုနော တာသံ အာပတ္တီနံ သုဒ္ဓန္တပရိဝါသံ ဒေတိ. ယဿာယသ္မတော ခမတိ ဣတ္ထန္နာမဿ ဘိက္ခုနော တာသံ အာပတ္တီနံ သုဒ္ဓန္တပရိဝါသဿ ဒါနံ, သော တုဏှဿ; ယဿ နက္ခမတိ, သော ဘာသေယျ.
</Paragraph>

<Paragraph number="661" book="cula">
ဒုတိယမ္ပိ ဧတမတ္ထံ ဝဒါမိ …ပေ…  တတိယမ္ပိ ဧတမတ္ထံ ဝဒါမိ …ပေ… .
</Paragraph>

<Paragraph number="662" book="cula">
ဒိန္နော သံဃေန ဣတ္ထန္နာမဿ ဘိက္ခုနော တာသံ အာပတ္တီနံ သုဒ္ဓန္တပရိဝါသော. ခမတိ သံဃဿ, တသ္မာ တုဏှီ, ဧဝမေတံ ဓာရယာမီ’တိ.
</Paragraph>

</Division>
<Division number="158" book="cula" e="ch" v="4" p="153">

<Paragraph number="663" book="cula">
ဧဝံ ခေါ, ဘိက္ခဝေ, သုဒ္ဓန္တပရိဝါသော ဒါတဗ္ဗော; ဧဝံ ပရိဝါသော ဒါတဗ္ဗော. ကထဉ္စ, ဘိက္ခဝေ, သုဒ္ဓန္တပရိဝါသော ဒါတဗ္ဗော? အာပတ္တိပရိယန္တံ န ဇာနာတိ, ရတ္တိပရိယန္တံ န ဇာနာတိ; အာပတ္တိပရိယန္တံ နဿရတိ, ရတ္တိပရိယန္တံ နဿရတိ; အာပတ္တိပရိယန္တေ ဝေမတိကော, ရတ္တိပရိယန္တေ ဝေမတိကော—  သုဒ္ဓန္တပရိဝါသော ဒါတဗ္ဗော.
</Paragraph>

<Paragraph number="664" book="cula">
အာပတ္တိပရိယန္တံ ဇာနာတိ, ရတ္တိပရိယန္တံ န ဇာနာတိ; အာပတ္တိပရိယန္တံ သရတိ, ရတ္တိပရိယန္တံ နဿရတိ; အာပတ္တိပရိယန္တေ နိဗ္ဗေမတိကော, ရတ္တိပရိယန္တေ ဝေမတိကော—  သုဒ္ဓန္တပရိဝါသော ဒါတဗ္ဗော.
</Paragraph>

<Paragraph number="665" book="cula">
အာပတ္တိပရိယန္တံ ဧကစ္စံ ဇာနာတိ, ဧကစ္စံ န ဇာနာတိ, ရတ္တိပရိယန္တံ န ဇာနာတိ; အာပတ္တိပရိယန္တံ ဧကစ္စံ သရတိ, ဧကစ္စံ နဿရတိ, ရတ္တိပရိယန္တံ နဿရတိ; အာပတ္တိပရိယန္တေ ဧကစ္စေ ဝေမတိကော, ဧကစ္စေ နိဗ္ဗေမတိကော, ရတ္တိပရိယန္တေ ဝေမတိကော—  သုဒ္ဓန္တပရိဝါသော ဒါတဗ္ဗော.
</Paragraph>

<Paragraph number="666" book="cula">
အာပတ္တိပရိယန္တံ န ဇာနာတိ, ရတ္တိပရိယန္တံ ဧကစ္စံ ဇာနာတိ, ဧကစ္စံ န ဇာနာတိ; အာပတ္တိပရိယန္တံ နဿရတိ, ရတ္တိပရိယန္တံ ဧကစ္စံ သရတိ, ဧကစ္စံ နဿရတိ; အာပတ္တိပရိယန္တေ ဝေမတိကော, ရတ္တိပရိယန္တေ ဧကစ္စေ ဝေမတိကော, ဧကစ္စေ နိဗ္ဗေမတိကော—  သုဒ္ဓန္တပရိဝါသော ဒါတဗ္ဗော.
</Paragraph>

<Paragraph number="667" book="cula">
အာပတ္တိပရိယန္တံ ဇာနာတိ, ရတ္တိပရိယန္တံ ဧကစ္စံ ဇာနာတိ, ဧကစ္စံ န ဇာနာတိ; အာပတ္တိပရိယန္တံ သရတိ, ရတ္တိပရိယန္တံ ဧကစ္စံ သရတိ, ဧကစ္စံ နဿရတိ; အာပတ္တိပရိယန္တေ နိဗ္ဗေမတိကော, ရတ္တိပရိယန္တေ ဧကစ္စေ ဝေမတိကော, ဧကစ္စေ နိဗ္ဗေမတိကော—  သုဒ္ဓန္တပရိဝါသော ဒါတဗ္ဗော.
</Paragraph>

<Paragraph number="668" book="cula">
အာပတ္တိပရိယန္တံ ဧကစ္စံ ဇာနာတိ, ဧကစ္စံ န ဇာနာတိ; ရတ္တိပရိယန္တံ ဧကစ္စံ ဇာနာတိ, ဧကစ္စံ န ဇာနာတိ; အာပတ္တိပရိယန္တံ ဧကစ္စံ သရတိ, ဧကစ္စံ နဿရတိ; ရတ္တိပရိယန္တံ ဧကစ္စံ သရတိ, ဧကစ္စံ နဿရတိ; အာပတ္တိပရိယန္တေ ဧကစ္စေ ဝေမတိကော, ဧကစ္စေ နိဗ္ဗေမတိကော; ရတ္တိပရိယန္တေ ဧကစ္စေ ဝေမတိကော, ဧကစ္စေ နိဗ္ဗေမတိကော—  သုဒ္ဓန္တပရိဝါသော ဒါတဗ္ဗော. ဧဝံ ခေါ, ဘိက္ခဝေ, သုဒ္ဓန္တပရိဝါသော ဒါတဗ္ဗော.
</Paragraph>

</Division>
<Division number="159" book="cula" e="ch" v="4" p="154">

<Paragraph number="669" book="cula">
ကထဉ္စ, ဘိက္ခဝေ, ပရိဝါသော ဒါတဗ္ဗော? အာပတ္တိပရိယန္တံ ဇာနာတိ, ရတ္တိပရိယန္တံ ဇာနာတိ; အာပတ္တိပရိယန္တံ သရတိ, ရတ္တိပရိယန္တံ သရတိ; အာပတ္တိပရိယန္တေ နိဗ္ဗေမတိကော, ရတ္တိပရိယန္တေ နိဗ္ဗေမတိကော—  ပရိဝါသော ဒါတဗ္ဗော.
</Paragraph>

<Paragraph number="670" book="cula">
အာပတ္တိပရိယန္တံ န ဇာနာတိ, ရတ္တိပရိယန္တံ ဇာနာတိ; အာပတ္တိပရိယန္တံ နဿရတိ, ရတ္တိပရိယန္တံ သရတိ, အာပတ္တိပရိယန္တေ ဝေမတိကော, ရတ္တိပရိယန္တေ နိဗ္ဗေမတိကော—  ပရိဝါသော ဒါတဗ္ဗော.
</Paragraph>

<Paragraph number="671" book="cula">
အာပတ္တိပရိယန္တံ ဧကစ္စံ ဇာနာတိ, ဧကစ္စံ န ဇာနာတိ, ရတ္တိပရိယန္တံ ဇာနာတိ; အာပတ္တိပရိယန္တံ ဧကစ္စံ သရတိ, ဧကစ္စံ နဿရတိ, ရတ္တိပရိယန္တံ သရတိ; အာပတ္တိပရိယန္တေ ဧကစ္စေ ဝေမတိကော, ဧကစ္စေ နိဗ္ဗေမတိကော, ရတ္တိပရိယန္တေ နိဗ္ဗေမတိကော—  ပရိဝါသော ဒါတဗ္ဗော. ဧဝံ ခေါ, ဘိက္ခဝေ, ပရိဝါသော ဒါတဗ္ဗော”.

</Paragraph>
</Division>

<Paragraph number="672" type="center" book="cula">
ပရိဝါသော နိဋ္ဌိတော.
</Paragraph>