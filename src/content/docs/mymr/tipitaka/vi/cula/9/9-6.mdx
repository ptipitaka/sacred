---
title: 9.6 ဓမ္မိကပါတိမောက္ခဋ္ဌပန
tableOfContents: false
sidebar:
  order: 6
type: tipitaka
basket: vi
book: cula
review:
  current: review
  updated: '2025-10-27T21:49:34.754977'
  updated_by: ''
  notes: ''
  history:
  - state: review
    date: '2025-10-27T21:49:34.754977'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="388" book="cula" e="ch" v="4" p="429">

<Paragraph number="1894" book="cula">
ကထံ ပါရာဇိကော တဿံ ပရိသာယံ နိသိန္နော ဟောတိ? ဣဓ, ဘိက္ခဝေ, ယေဟိ အာကာရေဟိ ယေဟိ လိင်္ဂေဟိ ယေဟိ နိမိတ္တေဟိ ပါရာဇိကဿ ဓမ္မဿ အဇ္ဈာပတ္တိ ဟောတိ, တေဟိ အာကာရေဟိ တေဟိ လိင်္ဂေဟိ တေဟိ နိမိတ္တေဟိ ဘိက္ခု ဘိက္ခုံ ပဿတိ ပါရာဇိကံ ဓမ္မံ အဇ္ဈာပဇ္ဇန္တံ. န ဟေဝ ခေါ ဘိက္ခု ဘိက္ခုံ ပဿတိ ပါရာဇိကံ ဓမ္မံ အဇ္ဈာပဇ္ဇန္တံ, အပိ စ အညော ဘိက္ခု ဘိက္ခုဿ အာရောစေတိ—  ‘ဣတ္ထန္နာမော, အာဝုသော, ဘိက္ခု ပါရာဇိကံ ဓမ္မံ အဇ္ဈာပန္နော’တိ. န ဟေဝ ခေါ ဘိက္ခု ဘိက္ခုံ ပဿတိ ပါရာဇိကံ ဓမ္မံ အဇ္ဈာပဇ္ဇန္တံ, နာပိ အညော ဘိက္ခု ဘိက္ခုဿ အာရောစေတိ—  ‘ဣတ္ထန္နာမော, အာဝုသော, ဘိက္ခု ပါရာဇိကံ ဓမ္မံ အဇ္ဈာပန္နော’တိ, အပိ စ သောဝ ဘိက္ခု ဘိက္ခုဿ အာရောစေတိ—  ‘အဟံ, အာဝုသော, ပါရာဇိကံ ဓမ္မံ အဇ္ဈာပန္နော’တိ. အာကင်္ခမာနော, ဘိက္ခဝေ, ဘိက္ခု တေန ဒိဋ္ဌေန တေန သုတေန တာယ ပရိသင်္ကာယ တဒဟုပေါသထေ စာတုဒ္ဒသေ ဝါ ပန္နရသေ ဝါ တသ္မိံ ပုဂ္ဂလေ သမ္မုခီဘူတေ သံဃမဇ္ဈေ ဥဒါဟရေယျ—
</Paragraph>

<Paragraph number="1895" book="cula">
‘သုဏာတု မေ, ဘန္တေ, သံဃော. ဣတ္ထန္နာမော ပုဂ္ဂလော ပါရာဇိကံ ဓမ္မံ အဇ္ဈာပန္နော, တဿ ပါတိမောက္ခံ ဌပေမိ, န တသ္မိံ သမ္မုခီဘူတေ ပါတိမောက္ခံ ဥဒ္ဒိသိတဗ္ဗန္တိ—  ဓမ္မိကံ ပါတိမောက္ခဋ္ဌပနံ’.
</Paragraph>

</Division>
<Division number="389" book="cula" e="ch" v="4" p="429">

<Paragraph number="1896" book="cula">
ဘိက္ခုဿ ပါတိမောက္ခေ ဌပိတေ ပရိသာ ဝုဋ္ဌာတိ, ဒသန္နံ အန္တရာယာနံ အညတရေန—  ရာဇန္တရာယေန ဝါ, စောရန္တရာယေန ဝါ, အဂျန္တရာယေန ဝါ, ဥဒကန္တရာယေန ဝါ, မနုဿန္တရာယေန ဝါ, အမနုဿန္တရာယေန ဝါ, ဝါဠန္တရာယေန ဝါ, သရီသပန္တရာယေန ဝါ, ဇီဝိတန္တရာယေန ဝါ, ဗြဟ္မစရိယန္တရာယေန ဝါ. အာကင်္ခမာနော, ဘိက္ခဝေ, ဘိက္ခု တသ္မိံ ဝါ အာဝါသေ, အညသ္မိံ ဝါ အာဝါသေ, တသ္မိံ ပုဂ္ဂလေ သမ္မုခီဘူတေ သံဃမဇ္ဈေ ဥဒါဟရေယျ—
</Paragraph>

<Paragraph number="1897" book="cula">
‘သုဏာတု မေ, ဘန္တေ, သံဃော. ဣတ္ထန္နာမဿ ပုဂ္ဂလဿ ပါရာဇိကကထာ ဝိပ္ပကတာ, တံ ဝတ္ထု အဝိနိစ္ဆိတံ. ယဒိ သံဃဿ ပတ္တကလ္လံ, သံဃော တံ ဝတ္ထုံ ဝိနိစ္ဆိနေယျာ’တိ.
</Paragraph>

<Paragraph number="1898" book="cula">
ဧဝဉ္စေတံ လဘေထ, ဣစ္စေတံ ကုသလံ. နော စေ လဘေထ, တဒဟုပေါသထေ စာတုဒ္ဒသေ ဝါ ပန္နရသေ ဝါ တသ္မိံ ပုဂ္ဂလေ သမ္မုခီဘူတေ သံဃမဇ္ဈေ ဥဒါဟရိတဗ္ဗံ—
</Paragraph>

<Paragraph number="1899" book="cula">
‘သုဏာတု မေ, ဘန္တေ, သံဃော. ဣတ္ထန္နာမဿ ပုဂ္ဂလဿ ပါရာဇိကကထာ ဝိပ္ပကတာ, တံ ဝတ္ထု အဝိနိစ္ဆိတံ. တဿ ပါတိမောက္ခံ ဌပေမိ, န တသ္မိံ သမ္မုခီဘူတေ ပါတိမောက္ခံ ဥဒ္ဒိသိတဗ္ဗန္တိ—  ဓမ္မိကံ ပါတိမောက္ခဋ္ဌပနံ’.
</Paragraph>

</Division>
<Division number="390" book="cula" e="ch" v="4" p="430">

<Paragraph number="1900" book="cula">
ကထံ သိက္ခံ ပစ္စက္ခာတကော တဿံ ပရိသာယံ နိသိန္နော ဟောတိ? ဣဓ ပန, ဘိက္ခဝေ, ဘိက္ခု ယေဟိ အာကာရေဟိ ယေဟိ လိင်္ဂေဟိ ယေဟိ နိမိတ္တေဟိ သိက္ခာ ပစ္စက္ခာတာ ဟောတိ, တေဟိ အာကာရေဟိ တေဟိ လိင်္ဂေဟိ တေဟိ နိမိတ္တေဟိ ဘိက္ခု ဘိက္ခုံ ပဿတိ သိက္ခံ ပစ္စက္ခန္တံ. န ဟေဝ ခေါ ဘိက္ခု ဘိက္ခုံ ပဿတိ သိက္ခံ ပစ္စက္ခန္တံ, အပိ စ အညော ဘိက္ခု ဘိက္ခုဿ အာရောစေတိ—  ‘ဣတ္ထန္နာမေန, အာဝုသော, ဘိက္ခုနာ သိက္ခာ ပစ္စက္ခာတာ’တိ. န ဟေဝ ခေါ ဘိက္ခု ဘိက္ခုံ ပဿတိ သိက္ခံ ပစ္စက္ခန္တံ, နာပိ အညော ဘိက္ခု ဘိက္ခုဿ အာရောစေတိ—  ‘ဣတ္ထန္နာမေန, အာဝုသော, ဘိက္ခုနာ သိက္ခာ ပစ္စက္ခာတာ’တိ, အပိ စ သောဝ ဘိက္ခု ဘိက္ခုဿ အာရောစေတိ—  ‘မယာ, အာဝုသော, သိက္ခာ ပစ္စက္ခာတာ’တိ. အာကင်္ခမာနော, ဘိက္ခဝေ, ဘိက္ခု တေန ဒိဋ္ဌေန တေန သုတေန တာယ ပရိသင်္ကာယ တဒဟုပေါသထေ စာတုဒ္ဒသေ ဝါ ပန္နရသေ ဝါ တသ္မိံ ပုဂ္ဂလေ သမ္မုခီဘူတေ သံဃမဇ္ဈေ ဥဒါဟရေယျ—
</Paragraph>

<Paragraph number="1901" book="cula">
‘သုဏာတု မေ, ဘန္တေ, သံဃော. ဣတ္ထန္နာမေန ပုဂ္ဂလေန သိက္ခာ ပစ္စက္ခာတာ, တဿ ပါတိမောက္ခံ ဌပေမိ, န တသ္မိံ သမ္မုခီဘူတေ ပါတိမောက္ခံ ဥဒ္ဒိသိတဗ္ဗန္တိ—  ဓမ္မိကံ ပါတိမောက္ခဋ္ဌပနံ’.
</Paragraph>

</Division>
<Division number="391" book="cula" e="ch" v="4" p="430">

<Paragraph number="1902" book="cula">
ဘိက္ခုဿ ပါတိမောက္ခေ ဌပိတေ ပရိသာ ဝုဋ္ဌာတိ, ဒသန္နံ အန္တရာယာနံ အညတရေန—  ရာဇန္တရာယေန ဝါ …ပေ…  ဗြဟ္မစရိယန္တရာယေန ဝါ, အာကင်္ခမာနော, ဘိက္ခဝေ, ဘိက္ခု တသ္မိံ ဝါ အာဝါသေ, အညသ္မိံ ဝါ အာဝါသေ, တသ္မိံ ပုဂ္ဂလေ သမ္မုခီဘူတေ သံဃမဇ္ဈေ ဥဒါဟရေယျ—
</Paragraph>

<Paragraph number="1903" book="cula">
‘သုဏာတု မေ, ဘန္တေ, သံဃော. ဣတ္ထန္နာမဿ ပုဂ္ဂလဿ သိက္ခံ ပစ္စက္ခာတကထာ ဝိပ္ပကတာ, တံ ဝတ္ထု အဝိနိစ္ဆိတံ. ယဒိ သံဃဿ ပတ္တကလ္လံ, သံဃော တံ ဝတ္ထုံ ဝိနိစ္ဆိနေယျာ’တိ.
</Paragraph>

<Paragraph number="1904" book="cula">
ဧဝဉ္စေတံ လဘေထ, ဣစ္စေတံ ကုသလံ. နော စေ လဘေထ, တဒဟုပေါသထေ စာတုဒ္ဒသေ ဝါ ပန္နရသေ ဝါ တသ္မိံ ပုဂ္ဂလေ သမ္မုခီဘူတေ သံဃမဇ္ဈေ ဥဒါဟရိတဗ္ဗံ—
</Paragraph>

<Paragraph number="1905" book="cula">
‘သုဏာတု မေ, ဘန္တေ, သံဃော. ဣတ္ထန္နာမဿ ပုဂ္ဂလဿ သိက္ခံ ပစ္စက္ခာတကထာ ဝိပ္ပကတာ, တံ ဝတ္ထု အဝိနိစ္ဆိတံ. တဿ ပါတိမောက္ခံ ဌပေမိ, န တသ္မိံ သမ္မုခီဘူတေ ပါတိမောက္ခံ ဥဒ္ဒိသိတဗ္ဗန္တိ—  ဓမ္မိကံ ပါတိမောက္ခဋ္ဌပနံ’.
</Paragraph>

</Division>
<Division number="392" book="cula" e="ch" v="4" p="431">

<Paragraph number="1906" book="cula">
ကထံ ဓမ္မိကံ သာမဂ္ဂိံ န ဥပေတိ? ဣဓ ပန, ဘိက္ခဝေ, ဘိက္ခု ယေဟိ အာကာရေဟိ ယေဟိ လိင်္ဂေဟိ ယေဟိ နိမိတ္တေဟိ ဓမ္မိကာယ သာမဂ္ဂိယာနုပဂမနံ ဟောတိ, တေဟိ အာကာရေဟိ တေဟိ လိင်္ဂေဟိ တေဟိ နိမိတ္တေဟိ ဘိက္ခု ဘိက္ခုံ ပဿတိ ဓမ္မိကံ သာမဂ္ဂိံ န ဥပေန္တံ. န ဟေဝ ခေါ ဘိက္ခု ဘိက္ခုံ ပဿတိ ဓမ္မိကံ သာမဂ္ဂိံ န ဥပေန္တံ, အပိ စ အညော ဘိက္ခု ဘိက္ခုဿ အာရောစေတိ—  ‘ဣတ္ထန္နာမော, အာဝုသော, ဘိက္ခု ဓမ္မိကံ သာမဂ္ဂိံ န ဥပေတီ’တိ. န ဟေဝ ခေါ ဘိက္ခု ဘိက္ခုံ ပဿတိ ဓမ္မိကံ သာမဂ္ဂိံ န ဥပေန္တံ, နာပိ အညော ဘိက္ခု ဘိက္ခုဿ အာရောစေတိ—  ‘ဣတ္ထန္နာမော, အာဝုသော, ဘိက္ခု ဓမ္မိကံ သာမဂ္ဂိံ န ဥပေတီ’တိ, အပိ စ သောဝ ဘိက္ခု ဘိက္ခုဿ အာရောစေတိ—  ‘အဟံ, အာဝုသော, ဓမ္မိကံ သာမဂ္ဂိံ န ဥပေမီ’တိ. အာကင်္ခမာနော, ဘိက္ခဝေ, ဘိက္ခု တေန ဒိဋ္ဌေန တေန သုတေန တာယ ပရိသင်္ကာယ တဒဟုပေါသထေ စာတုဒ္ဒသေ ဝါ ပန္နရသေ ဝါ တသ္မိံ ပုဂ္ဂလေ သမ္မုခီဘူတေ သံဃမဇ္ဈေ ဥဒါဟရေယျ—
</Paragraph>

<Paragraph number="1907" book="cula">
‘သုဏာတု မေ, ဘန္တေ, သံဃော. ဣတ္ထန္နာမော ပုဂ္ဂလော ဓမ္မိကံ သာမဂ္ဂိံ န ဥပေတိ, တဿ ပါတိမောက္ခံ ဌပေမိ, န တသ္မိံ သမ္မုခီဘူတေ ပါတိမောက္ခံ ဥဒ္ဒိသိတဗ္ဗန္တိ—  ဓမ္မိကံ ပါတိမောက္ခဋ္ဌပနံ’.
</Paragraph>

</Division>
<Division number="393" book="cula" e="ch" v="4" p="431">

<Paragraph number="1908" book="cula">
ကထံ ဓမ္မိကံ သာမဂ္ဂိံ ပစ္စာဒိယတိ? ဣဓ, ဘိက္ခဝေ, ဘိက္ခု ယေဟိ အာကာရေဟိ ယေဟိ လိင်္ဂေဟိ ယေဟိ နိမိတ္တေဟိ ဓမ္မိကာယ သာမဂ္ဂိယာ ပစ္စာဒါနံ ဟောတိ, တေဟိ အာကာရေဟိ တေဟိ လိင်္ဂေဟိ တေဟိ နိမိတ္တေဟိ ဘိက္ခု ဘိက္ခုံ ပဿတိ ဓမ္မိကံ သာမဂ္ဂိံ ပစ္စာဒိယန္တံ န ဟေဝ ခေါ ဘိက္ခု ဘိက္ခုံ ပဿတိ ဓမ္မိကံ သာမဂ္ဂိံ ပစ္စာဒိယန္တံ, အပိ စ အညော ဘိက္ခု ဘိက္ခုဿ အာရောစေတိ—  ‘ဣတ္ထန္နာမော, အာဝုသော, ဘိက္ခု ဓမ္မိကံ သာမဂ္ဂိံ ပစ္စာဒိယတီ’တိ. န ဟေဝ ခေါ ဘိက္ခု ဘိက္ခုံ ပဿတိ ဓမ္မိကံ သာမဂ္ဂိံ ပစ္စာဒိယန္တံ, နာပိ အညော ဘိက္ခု ဘိက္ခုဿ အာရောစေတိ—  ‘ဣတ္ထန္နာမော, အာဝုသော, ဘိက္ခု ဓမ္မိကံ သာမဂ္ဂိံ ပစ္စာဒိယတီ’တိ, အပိ စ သောဝ ဘိက္ခု ဘိက္ခုဿ အာရောစေတိ—  ‘အဟံ, အာဝုသော, ဓမ္မိကံ သာမဂ္ဂိံ ပစ္စာဒိယာမီ’တိ. အာကင်္ခမာနော, ဘိက္ခဝေ, ဘိက္ခု တေန ဒိဋ္ဌေန တေန သုတေန တာယ ပရိသင်္ကာယ တဒဟုပေါသထေ စာတုဒ္ဒသေ ဝါ ပန္နရသေ ဝါ တသ္မိံ ပုဂ္ဂလေ သမ္မုခီဘူတေ သံဃမဇ္ဈေ ဥဒါဟရေယျ—
</Paragraph>

<Paragraph number="1909" book="cula">
‘သုဏာတု မေ, ဘန္တေ, သံဃော. ဣတ္ထန္နာမော ပုဂ္ဂလော ဓမ္မိကံ သာမဂ္ဂိံ ပစ္စာဒိယတိ, တဿ ပါတိမောက္ခံ ဌပေမိ, န တသ္မိံ သမ္မုခီဘူတေ ပါတိမောက္ခံ ဥဒ္ဒိသိတဗ္ဗန္တိ—  ဓမ္မိကံ ပါတိမောက္ခဋ္ဌပနံ’.
</Paragraph>

</Division>
<Division number="394" book="cula" e="ch" v="4" p="432">

<Paragraph number="1910" book="cula">
ဘိက္ခုဿ ပါတိမောက္ခေ ဌပိတေ ပရိသာ ဝုဋ္ဌာတိ, ဒသန္နံ အန္တရာယာနံ အညတရေန—  ရာဇန္တရာယေန ဝါ …ပေ…  ဗြဟ္မစရိယန္တရာယေန ဝါ. အာကင်္ခမာနော, ဘိက္ခဝေ, ဘိက္ခု တသ္မိံ ဝါ အာဝါသေ, အညသ္မိံ ဝါ အာဝါသေ, တသ္မိံ ပုဂ္ဂလေ သမ္မုခီဘူတေ သံဃမဇ္ဈေ ဥဒါဟရေယျ—
</Paragraph>

<Paragraph number="1911" book="cula">
‘သုဏာတု မေ, ဘန္တေ, သံဃော. ဣတ္ထန္နာမဿ ပုဂ္ဂလဿ ဓမ္မိကာယ သာမဂ္ဂိယာ ပစ္စာဒါနကထာ ဝိပ္ပကတာ, တံ ဝတ္ထု အဝိနိစ္ဆိတံ. ယဒိ သံဃဿ ပတ္တကလ္လံ, သံဃော တံ ဝတ္ထုံ ဝိနိစ္ဆိနေယျာ’တိ.
</Paragraph>

<Paragraph number="1912" book="cula">
ဧဝဉ္စေတံ လဘေထ, ဣစ္စေတံ ကုသလံ. နော စေ လဘေထ, တဒဟုပေါသထေ စာတုဒ္ဒသေ ဝါ ပန္နရသေ ဝါ တသ္မိံ ပုဂ္ဂလေ သမ္မုခီဘူတေ သံဃမဇ္ဈေ ဥဒါဟရိတဗ္ဗံ—
</Paragraph>

<Paragraph number="1913" book="cula">
‘သုဏာတု မေ, ဘန္တေ, သံဃော. ဣတ္ထန္နာမဿ ပုဂ္ဂလဿ ဓမ္မိကာယ သာမဂ္ဂိယာ ပစ္စာဒါနကထာ ဝိပ္ပကတာ, တံ ဝတ္ထု အဝိနိစ္ဆိတံ. တဿ ပါတိမောက္ခံ ဌပေမိ, န တသ္မိံ သမ္မုခီဘူတေ ပါတိမောက္ခံ ဥဒ္ဒိသိတဗ္ဗန္တိ—  ဓမ္မိကံ ပါတိမောက္ခဋ္ဌပနံ’.
</Paragraph>

</Division>
<Division number="395" book="cula" e="ch" v="4" p="432">

<Paragraph number="1914" book="cula">
ကထံ သီလဝိပတ္တိယာ ဒိဋ္ဌသုတပရိသင်္ကိတော ဟောတိ? ဣဓ ပန, ဘိက္ခဝေ, ဘိက္ခု ယေဟိ အာကာရေဟိ ယေဟိ လိင်္ဂေဟိ ယေဟိ နိမိတ္တေဟိ သီလဝိပတ္တိယာ ဒိဋ္ဌသုတပရိသင်္ကိတော ဟောတိ, တေဟိ အာကာရေဟိ တေဟိ လိင်္ဂေဟိ တေဟိ နိမိတ္တေဟိ ဘိက္ခု ဘိက္ခုံ ပဿတိ သီလဝိပတ္တိယာ ဒိဋ္ဌသုတပရိသင်္ကိတံ. န ဟေဝ ခေါ ဘိက္ခု ဘိက္ခုံ ပဿတိ သီလဝိပတ္တိယာ ဒိဋ္ဌသုတပရိသင်္ကိတံ, အပိ စ အညော ဘိက္ခု ဘိက္ခုဿ အာရောစေတိ—  ‘ဣတ္ထန္နာမော, အာဝုသော, ဘိက္ခု သီလဝိပတ္တိယာ ဒိဋ္ဌသုတပရိသင်္ကိတော’တိ. န ဟေဝ ခေါ ဘိက္ခု ဘိက္ခုံ ပဿတိ သီလဝိပတ္တိယာ ဒိဋ္ဌသုတပရိသင်္ကိတံ, နာပိ အညော ဘိက္ခု ဘိက္ခုဿ အာရောစေတိ—  ‘ဣတ္ထန္နာမော, အာဝုသော, ဘိက္ခု သီလဝိပတ္တိယာ ဒိဋ္ဌသုတပရိသင်္ကိတော’တိ, အပိ စ သောဝ ဘိက္ခု ဘိက္ခုဿ အာရောစေတိ—  ‘အဟံ, အာဝုသော, သီလဝိပတ္တိယာ ဒိဋ္ဌသုတပရိသင်္ကိတောမှီ’တိ. အာကင်္ခမာနော, ဘိက္ခဝေ, ဘိက္ခု တေန ဒိဋ္ဌေန တေန သုတေန တာယ ပရိသင်္ကာယ တဒဟုပေါသထေ စာတုဒ္ဒသေ ဝါ ပန္နရသေ ဝါ တသ္မိံ ပုဂ္ဂလေ သမ္မုခီဘူတေ သံဃမဇ္ဈေ ဥဒါဟရေယျ—
</Paragraph>

<Paragraph number="1915" book="cula">
‘သုဏာတု မေ, ဘန္တေ, သံဃော. ဣတ္ထန္နာမော ပုဂ္ဂလော သီလဝိပတ္တိယာ ဒိဋ္ဌသုတပရိသင်္ကိတော, တဿ ပါတိမောက္ခံ ဌပေမိ, န တသ္မိံ သမ္မုခီဘူတေ ပါတိမောက္ခံ ဥဒ္ဒိသိတဗ္ဗန္တိ—  ဓမ္မိကံ ပါတိမောက္ခဋ္ဌပနံ’.
</Paragraph>

</Division>
<Division number="396" book="cula" e="ch" v="4" p="433">

<Paragraph number="1916" book="cula">
ကထံ အာစာရဝိပတ္တိယာ ဒိဋ္ဌသုတပရိသင်္ကိတော ဟောတိ? ဣဓ ပန, ဘိက္ခဝေ, ဘိက္ခု ယေဟိ အာကာရေဟိ ယေဟိ လိင်္ဂေဟိ ယေဟိ နိမိတ္တေဟိ အာစာရဝိပတ္တိယာ ဒိဋ္ဌသုတပရိသင်္ကိတော ဟောတိ တေဟိ အာကာရေဟိ တေဟိ လိင်္ဂေဟိ တေဟိ နိမိတ္တေဟိ ဘိက္ခု ဘိက္ခုံ ပဿတိ အာစာရဝိပတ္တိယာ ဒိဋ္ဌသုတပရိသင်္ကိတံ. န ဟေဝ ခေါ ဘိက္ခု ဘိက္ခုံ ပဿတိ အာစာရဝိပတ္တိယာ ဒိဋ္ဌသုတပရိသင်္ကိတံ, အပိ စ အညော ဘိက္ခု ဘိက္ခုဿ အာရောစေတိ—  ‘ဣတ္ထန္နာမော, အာဝုသော, ဘိက္ခု အာစာရဝိပတ္တိယာ ဒိဋ္ဌသုတပရိသင်္ကိတော’တိ. န ဟေဝ ခေါ ဘိက္ခု ဘိက္ခုံ ပဿတိ အာစာရဝိပတ္တိယာ ဒိဋ္ဌသုတပရိသင်္ကိတံ, နာပိ အညော ဘိက္ခု ဘိက္ခုဿ အာရောစေတိ—  ‘ဣတ္ထန္နာမော, အာဝုသော, ဘိက္ခု အာစာရဝိပတ္တိယာ ဒိဋ္ဌသုတပရိသင်္ကိတော’တိ, အပိ စ သောဝ ဘိက္ခု ဘိက္ခုဿ အာရောစေတိ—  ‘အဟံ, အာဝုသော, အာစာရဝိပတ္တိယာ ဒိဋ္ဌသုတပရိသင်္ကိတောမှီ’တိ. အာကင်္ခမာနော, ဘိက္ခဝေ, ဘိက္ခု တေန ဒိဋ္ဌေန တေန သုတေန တာယ ပရိသင်္ကာယ တဒဟုပေါသထေ စာတုဒ္ဒသေ ဝါ ပန္နရသေ ဝါ တသ္မိံ ပုဂ္ဂလေ သမ္မုခီဘူတေ သံဃမဇ္ဈေ ဥဒါဟရေယျ—
</Paragraph>

<Paragraph number="1917" book="cula">
‘သုဏာတု မေ, ဘန္တေ, သံဃော. ဣတ္ထန္နာမော ပုဂ္ဂလော အာစာရဝိပတ္တိယာ ဒိဋ္ဌသုတပရိသင်္ကိတော, တဿ ပါတိမောက္ခံ ဌပေမိ, န တသ္မိံ သမ္မုခီဘူတေ ပါတိမောက္ခံ ဥဒ္ဒိသိတဗ္ဗန္တိ—  ဓမ္မိကံ ပါတိမောက္ခဋ္ဌပနံ’.
</Paragraph>

</Division>
<Division number="397" book="cula" e="ch" v="4" p="433">

<Paragraph number="1918" book="cula">
ကထံ ဒိဋ္ဌိဝိပတ္တိယာ ဒိဋ္ဌသုတပရိသင်္ကိတော ဟောတိ? ဣဓ ပန, ဘိက္ခဝေ, ဘိက္ခု ယေဟိ အာကာရေဟိ ယေဟိ လိင်္ဂေဟိ ယေဟိ နိမိတ္တေဟိ ဒိဋ္ဌိဝိပတ္တိယာ ဒိဋ္ဌသုတပရိသင်္ကိတော ဟောတိ, တေဟိ အာကာရေဟိ တေဟိ လိင်္ဂေဟိ တေဟိ နိမိတ္တေဟိ ဘိက္ခု ဘိက္ခုံ ပဿတိ ဒိဋ္ဌိဝိပတ္တိယာ ဒိဋ္ဌသုတပရိသင်္ကိတံ. န ဟေဝ ခေါ ဘိက္ခု ဘိက္ခုံ ပဿတိ ဒိဋ္ဌိဝိပတ္တိယာ ဒိဋ္ဌသုတပရိသင်္ကိတံ, အပိ စ အညော ဘိက္ခု ဘိက္ခုဿ အာရောစေတိ—  ‘ဣတ္ထန္နာမော, အာဝုသော, ဘိက္ခု ဒိဋ္ဌိဝိပတ္တိယာ ဒိဋ္ဌသုတပရိသင်္ကိတော’တိ. န ဟေဝ ခေါ ဘိက္ခု ဘိက္ခုံ ပဿတိ ဒိဋ္ဌိဝိပတ္တိယာ ဒိဋ္ဌသုတပရိသင်္ကိတံ, နာပိ အညော ဘိက္ခု ဘိက္ခုဿ အာရောစေတိ—  ‘ဣတ္ထန္နာမော, အာဝုသော, ဘိက္ခု ဒိဋ္ဌိဝိပတ္တိယာ ဒိဋ္ဌသုတပရိသင်္ကိတော’တိ, အပိ စ သောဝ ဘိက္ခု ဘိက္ခုဿ အာရောစေတိ—  ‘အဟံ, အာဝုသော, ဒိဋ္ဌိဝိပတ္တိယာ ဒိဋ္ဌသုတပရိသင်္ကိတောမှီ’တိ. အာကင်္ခမာနော, ဘိက္ခဝေ, ဘိက္ခု တေန ဒိဋ္ဌေန တေန သုတေန တာယ ပရိသင်္ကာယ တဒဟုပေါသထေ စာတုဒ္ဒသေ ဝါ ပန္နရသေ ဝါ တသ္မိံ ပုဂ္ဂလေ သမ္မုခီဘူတေ သံဃမဇ္ဈေ ဥဒါဟရေယျ—
</Paragraph>

<Paragraph number="1919" book="cula">
‘သုဏာတု မေ, ဘန္တေ, သံဃော. ဣတ္ထန္နာမော ပုဂ္ဂလော ဒိဋ္ဌိဝိပတ္တိယာ ဒိဋ္ဌသုတပရိသင်္ကိတော, တဿ ပါတိမောက္ခံ ဌပေမိ, န တသ္မိံ သမ္မုခီဘူတေ ပါတိမောက္ခံ ဥဒ္ဒိသိတဗ္ဗန္တိ—  ဓမ္မိကံ ပါတိမောက္ခဋ္ဌပနံ’.
</Paragraph>

<Paragraph number="1920" book="cula">
ဣမာနိ ဒသ ဓမ္မိကာနိ ပါတိမောက္ခဋ္ဌပနာနီ”တိ.

</Paragraph>
</Division>

<Paragraph number="1921" type="center" book="cula">
ပဌမဘာဏဝါရော နိဋ္ဌိတော.
</Paragraph>