---
title: "9.4 ပါတိမောက္ခသဝနာရဟ"
tableOfContents: false
sidebar:
  order: 4
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="386" book="cula" e="ch" v="4" p="424">

<Paragraph number="1879" book="cula">
အထ ခေါ ဘဂဝါ ဘိက္ခူ အာမန္တေသိ—  “နဒါနာဟံ, ဘိက္ခဝေ, ဣတော ပရံ ဥပေါသထံ ကရိဿာမိ, ပါတိမောက္ခံ ဥဒ္ဒိသိဿာမိ. တုမှေဝဒါနိ, ဘိက္ခဝေ, ဣတော ပရံ ဥပေါသထံ ကရေယျာထ, ပါတိမောက္ခံ ဥဒ္ဒိသေယျာထ. အဋ္ဌာနမေတံ, ဘိက္ခဝေ, အနဝကာသော ယံ တထာဂတော အပရိသုဒ္ဓါယ ပရိသာယ ဥပေါသထံ ကရေယျ, ပါတိမောက္ခံ ဥဒ္ဒိသေယျ. န စ, ဘိက္ခဝေ, သာပတ္တိကေန ပါတိမောက္ခံ သောတဗ္ဗံ. ယော သုဏေယျ, အာပတ္တိ ဒုက္ကဋဿ. အနုဇာနာမိ, ဘိက္ခဝေ, ယော သာပတ္တိကော ပါတိမောက္ခံ သုဏာတိ, တဿ ပါတိမောက္ခံ ဌပေတုံ. ဧဝဉ္စ ပန, ဘိက္ခဝေ, ဌပေတဗ္ဗံ. တဒဟုပေါသထေ စာတုဒ္ဒသေ ဝါ ပန္နရသေ ဝါ တသ္မိံ ပုဂ္ဂလေ သမ္မုခီဘူတေ သံဃမဇ္ဈေ ဥဒါဟရိတဗ္ဗံ—
</Paragraph>

<Paragraph number="1880" book="cula">
‘သုဏာတု မေ, ဘန္တေ, သံဃော. ဣတ္ထန္နာမော ပုဂ္ဂလော သာပတ္တိကော, တဿ ပါတိမောက္ခံ ဌပေမိ, န တသ္မိံ သမ္မုခီဘူတေ ပါတိမောက္ခံ ဥဒ္ဒိသိတဗ္ဗန်’တိ ဌပိတံ ဟောတိ ပါတိမောက္ခန်”တိ.
</Paragraph>

<Paragraph number="1881" book="cula">
တေန ခေါ ပန သမယေန ဆဗ္ဗဂ္ဂိယာ ဘိက္ခူ—  “နာမှေ ကောစိ ဇာနာတီ”တိ သာပတ္တိကာဝ ပါတိမောက္ခံ သုဏန္တိ. ထေရာ ဘိက္ခူ ပရစိတ္တဝိဒုနော ဘိက္ခူနံ အာရောစေန္တိ—  “ဣတ္ထန္နာမော စ ဣတ္ထန္နာမော စ, အာဝုသော, ဆဗ္ဗဂ္ဂိယာ ဘိက္ခူ—  ‘နာမှေ ကောစိ ဇာနာတီ’တိ သာပတ္တိကာဝ ပါတိမောက္ခံ သုဏန္တီ”တိ. အဿောသုံ ခေါ ဆဗ္ဗဂ္ဂိယာ ဘိက္ခူ—  “ထေရာ ကိရ ဘိက္ခူ ပရစိတ္တဝိဒုနော အမှေ ဘိက္ခူနံ အာရောစေန္တိ—  ‘ဣတ္ထန္နာမော စ ဣတ္ထန္နာမော စ, အာဝုသော, ဆဗ္ဗဂ္ဂိယာ ဘိက္ခူ—  “နာမှေ ကောစိ ဇာနာတီ”တိ သာပတ္တိကာဝ ပါတိမောက္ခံ သုဏန္တီ’”တိ.
</Paragraph>

<Paragraph number="1882" book="cula">
တေ—  “ပုရမှာကံ ပေသလာ ဘိက္ခူ ပါတိမောက္ခံ ဌပေန္တီ”တိ—  ပဋိကစ္စေဝ သုဒ္ဓါနံ ဘိက္ခူနံ အနာပတ္တိကာနံ အဝတ္ထုသ္မိံ အကာရဏေ ပါတိမောက္ခံ ဌပေန္တိ. ယေ တေ ဘိက္ခူ အပ္ပိစ္ဆာ …ပေ…  တေ ဥဇ္ဈာယန္တိ ခိယျန္တိ ဝိပါစေန္တိ—  “ကထဉှိ နာမ ဆဗ္ဗဂ္ဂိယာ ဘိက္ခူ သုဒ္ဓါနံ ဘိက္ခူနံ အနာပတ္တိကာနံ အဝတ္ထုသ္မိံ အကာရဏေ ပါတိမောက္ခံ ဌပေဿန္တီ”တိ. အထ ခေါ တေ ဘိက္ခူ ဘဂဝတော ဧတမတ္ထံ အာရောစေသုံ …ပေ…  “သစ္စံ ကိရ, ဘိက္ခဝေ, ဆဗ္ဗဂ္ဂိယာ ဘိက္ခူ သုဒ္ဓါနံ ဘိက္ခူနံ အနာပတ္တိကာနံ အဝတ္ထုသ္မိံ အကာရဏေ ပါတိမောက္ခံ ဌပေန္တီ”တိ? “သစ္စံ, ဘဂဝါ”တိ …ပေ…  ဝိဂရဟိတွာ …ပေ…  ဓမ္မိံ ကထံ ကတွာ ဘိက္ခူ အာမန္တေသိ—  “န, ဘိက္ခဝေ, သုဒ္ဓါနံ ဘိက္ခူနံ အနာပတ္တိကာနံ အဝတ္ထုသ္မိံ အကာရဏေ ပါတိမောက္ခံ ဌပေတဗ္ဗံ. ယော ဌပေယျ, အာပတ္တိ ဒုက္ကဋဿ.
</Paragraph>
</Division>