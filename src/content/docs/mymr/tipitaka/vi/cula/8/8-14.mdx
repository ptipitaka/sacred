---
title: "8.14 အန္တေဝါသိကဝတ္တကထာ"
tableOfContents: false
sidebar:
  order: 14
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="381" book="cula" e="ch" v="4" p="407">

<Paragraph number="1755" book="cula">
တေန ခေါ ပန သမယေန အာစရိယာ အန္တေဝါသိကေသု န သမ္မာ ဝတ္တန္တိ. ယေ တေ ဘိက္ခူ အပ္ပိစ္ဆာ …ပေ…  တေ ဥဇ္ဈာယန္တိ ခိယျန္တိ ဝိပါစေန္တိ—  “ကထဉှိ နာမ အာစရိယာ အန္တေဝါသိကေသု န သမ္မာ ဝတ္တိဿန္တီ”တိ. အထ ခေါ တေ ဘိက္ခူ ဘဂဝတော ဧတမတ္ထံ အာရောစေသုံ. အထ ခေါ ဘဂဝါ ဧတသ္မိံ နိဒါနေ ဧတသ္မိံ ပကရဏေ ဘိက္ခုသံဃံ သန္နိပါတာပေတွာ ဘိက္ခူ ပဋိပုစ္ဆိ—  “သစ္စံ ကိရ, ဘိက္ခဝေ, အာစရိယာ အန္တေဝါသိကေသု န သမ္မာ ဝတ္တန္တီ”တိ? “သစ္စံ, ဘဂဝါ”တိ …ပေ…  ဝိဂရဟိတွာ …ပေ…  ဓမ္မိံ ကထံ ကတွာ ဘိက္ခူ အာမန္တေသိ—
</Paragraph>

</Division>
<Division number="382" book="cula" e="ch" v="4" p="407">

<Paragraph number="1756" book="cula">
“တေန ဟိ, ဘိက္ခဝေ, အာစရိယာနံ အန္တေဝါသိကေသု ဝတ္တံ ပညပေဿာမိ ယထာ အာစရိယေဟိ အန္တေဝါသိကေသု သမ္မာ ဝတ္တိတဗ္ဗံ. အာစရိယေန, ဘိက္ခဝေ, အန္တေဝါသိကမှိ သမ္မာ ဝတ္တိတဗ္ဗံ. တတြာယံ သမ္မာဝတ္တနာ—
</Paragraph>

<Paragraph number="1757" book="cula">
အာစရိယေန, ဘိက္ခဝေ, အန္တေဝါသိကော သင်္ဂဟေတဗ္ဗော အနုဂ္ဂဟေတဗ္ဗော ဥဒ္ဒေသေန ပရိပုစ္ဆာယ ဩဝါဒေန အနုသာသနိယာ. သစေ အာစရိယဿ ပတ္တော ဟောတိ, အန္တေဝါသိကဿ ပတ္တော န ဟောတိ, အာစရိယေန အန္တေဝါသိကဿ ပတ္တော ဒါတဗ္ဗော, ဥဿုက္ကံ ဝါ ကာတဗ္ဗံ—  ကိန္တိ နု ခေါ အန္တေဝါသိကဿ ပတ္တော ဥပ္ပဇ္ဇိယေထာတိ. သစေ အာစရိယဿ စီဝရံ ဟောတိ, အန္တေဝါသိကဿ စီဝရံ န ဟောတိ, အာစရိယေန အန္တေဝါသိကဿ စီဝရံ ဒါတဗ္ဗံ, ဥဿုက္ကံ ဝါ ကာတဗ္ဗံ—  ကိန္တိ နု ခေါ အန္တေဝါသိကဿ စီဝရံ ဥပ္ပဇ္ဇိယေထာတိ. သစေ အာစရိယဿ ပရိက္ခာရော ဟောတိ, အန္တေဝါသိကဿ ပရိက္ခာရော န ဟောတိ, အာစရိယေန အန္တေဝါသိကဿ ပရိက္ခာရော ဒါတဗ္ဗော, ဥဿုက္ကံ ဝါ ကာတဗ္ဗံ—  ကိန္တိ နု ခေါ အန္တေဝါသိကဿ ပရိက္ခာရော ဥပ္ပဇ္ဇိယေထာတိ.
</Paragraph>

<Paragraph number="1758" book="cula">
သစေ အန္တေဝါသိကော ဂိလာနော ဟောတိ, ကာလဿေဝ ဥဋ္ဌာယ ဒန္တကဋ္ဌံ ဒါတဗ္ဗံ, မုခေါဒကံ ဒါတဗ္ဗံ, အာသနံ ပညပေတဗ္ဗံ. သစေ ယာဂု ဟောတိ, ဘာဇနံ ဓောဝိတွာ ယာဂု ဥပနာမေတဗ္ဗာ. ယာဂုံ ပီတဿ ဥဒကံ ဒတွာ ဘာဇနံ ပဋိဂ္ဂဟေတွာ နီစံ ကတွာ သာဓုကံ အပ္ပဋိဃံသန္တေန ဓောဝိတွာ ပဋိသာမေတဗ္ဗံ. အန္တေဝါသိကမှိ ဝုဋ္ဌိတေ အာသနံ ဥဒ္ဓရိတဗ္ဗံ. သစေ သော ဒေသော ဥက္လာပေါ ဟောတိ, သော ဒေသော သမ္မဇ္ဇိတဗ္ဗော.
</Paragraph>

<Paragraph number="1759" book="cula">
သစေ အန္တေဝါသိကော ဂါမံ ပဝိသိတုကာမော ဟောတိ, နိဝါသနံ ဒါတဗ္ဗံ, ပဋိနိဝါသနံ ပဋိဂ္ဂဟေတဗ္ဗံ, ကာယဗန္ဓနံ ဒါတဗ္ဗံ, သဂုဏံ ကတွာ သင်္ဃာဋိယော ဒါတဗ္ဗာ, ဓောဝိတွာ ပတ္တော သောဒကော ဒါတဗ္ဗော.
</Paragraph>

<Paragraph number="1760" book="cula">
ဧတ္တာဝတာ နိဝတ္တိဿတီတိ အာသနံ ပညပေတဗ္ဗံ, ပါဒေါဒကံ ပါဒပီဌံ ပါဒကထလိကံ ဥပနိက္ခိပိတဗ္ဗံ, ပစ္စုဂ္ဂန္တွာ ပတ္တစီဝရံ ပဋိဂ္ဂဟေတဗ္ဗံ, ပဋိနိဝါသနံ ဒါတဗ္ဗံ, နိဝါသနံ ပဋိဂ္ဂဟေတဗ္ဗံ. သစေ စီဝရံ သိန္နံ ဟောတိ, မုဟုတ္တံ ဥဏှေ ဩတာပေတဗ္ဗံ, န စ ဥဏှေ စီဝရံ နိဒဟိတဗ္ဗံ. စီဝရံ သင်္ဃရိတဗ္ဗံ. စီဝရံ သင်္ဃရန္တေန စတုရင်္ဂုလံ ကဏ္ဏံ ဥဿာရေတွာ စီဝရံ သင်္ဃရိတဗ္ဗံ—  မာ မဇ္ဈေ ဘင်္ဂေါ အဟောသီတိ. ဩဘောဂေ ကာယဗန္ဓနံ ကာတဗ္ဗံ.
</Paragraph>

<Paragraph number="1761" book="cula">
သစေ ပိဏ္ဍပါတော ဟောတိ, အန္တေဝါသိကော စ ဘုဉ္ဇိတုကာမော ဟောတိ, ဥဒကံ ဒတွာ ပိဏ္ဍပါတော ဥပနာမေတဗ္ဗော. အန္တေဝါသိကော ပါနီယေန ပုစ္ဆိတဗ္ဗော. ဘုတ္တာဝိဿ ဥဒကံ ဒတွာ ပတ္တံ ပဋိဂ္ဂဟေတွာ နီစံ ကတွာ သာဓုကံ အပ္ပဋိဃံသန္တေန ဓောဝိတွာ ဝေါဒကံ ကတွာ မုဟုတ္တံ ဥဏှေ ဩတာပေတဗ္ဗော, န စ ဥဏှေ ပတ္တော နိဒဟိတဗ္ဗော. ပတ္တစီဝရံ နိက္ခိပိတဗ္ဗံ. ပတ္တံ နိက္ခိပန္တေန …ပေ…  စီဝရံ နိက္ခိပန္တေန …ပေ…  ပါရတော အန္တံ ဩရတော ဘောဂံ ကတွာ စီဝရံ နိက္ခိပိတဗ္ဗံ. အန္တေဝါသိကမှိ ဥဋ္ဌိတေ အာသနံ ဥဒ္ဓရိတဗ္ဗံ, ပါဒေါဒကံ ပါဒပီဌံ ပါဒကထလိကံ ပဋိသာမေတဗ္ဗံ. သစေ သော ဒေသော ဥက္လာပေါ ဟောတိ, သော ဒေသော သမ္မဇ္ဇိတဗ္ဗော.
</Paragraph>

<Paragraph number="1762" book="cula">
သစေ အန္တေဝါသိကော နဟာယိတုကာမော ဟောတိ, နဟာနံ ပဋိယာဒေတဗ္ဗံ. သစေ သီတေန အတ္ထော ဟောတိ, သီတံ ပဋိယာဒေတဗ္ဗံ. သစေ ဥဏှေန အတ္ထော ဟောတိ, ဥဏှံ ပဋိယာဒေတဗ္ဗံ.
</Paragraph>

<Paragraph number="1763" book="cula">
သစေ အန္တေဝါသိကော ဇန္တာဃရံ ပဝိသိတုကာမော ဟောတိ, စုဏ္ဏံ သန္နေတဗ္ဗံ, မတ္တိကာ တေမေတဗ္ဗာ, ဇန္တာဃရပီဌံ အာဒါယ ဂန္တွာ ဇန္တာဃရပီဌံ ဒတွာ စီဝရံ ပဋိဂ္ဂဟေတွာ ဧကမန္တံ နိက္ခိပိတဗ္ဗံ, စုဏ္ဏံ ဒါတဗ္ဗံ, မတ္တိကာ ဒါတဗ္ဗာ. သစေ ဥဿဟတိ ဇန္တာဃရံ ပဝိသိတဗ္ဗံ. ဇန္တာဃရံ ပဝိသန္တေန မတ္တိကာယ မုခံ မက္ခေတွာ ပုရတော စ ပစ္ဆတော စ ပဋိစ္ဆာဒေတွာ ဇန္တာဃရံ ပဝိသိတဗ္ဗံ. န ထေရေ ဘိက္ခူ အနုပခဇ္ဇ နိသီဒိတဗ္ဗံ. န နဝါ ဘိက္ခူ အာသနေန ပဋိဗာဟိတဗ္ဗာ. ဇန္တာဃရေ အန္တေဝါသိကဿ ပရိကမ္မံ ကာတဗ္ဗံ. ဇန္တာဃရာ နိက္ခမန္တေန ဇန္တာဃရပီဌံ အာဒါယ ပုရတော စ ပစ္ဆတော စ ပဋိစ္ဆာဒေတွာ ဇန္တာဃရာ နိက္ခမိတဗ္ဗံ.
</Paragraph>

<Paragraph number="1764" book="cula">
ဥဒကေပိ အန္တေဝါသိကဿ ပရိကမ္မံ ကာတဗ္ဗံ. နဟာတေန ပဌမတရံ ဥတ္တရိတွာ အတ္တနော ဂတ္တံ ဝေါဒကံ ကတွာ နိဝါသေတွာ အန္တေဝါသိကဿ ဂတ္တတော ဥဒကံ ပမဇ္ဇိတဗ္ဗံ, နိဝါသနံ ဒါတဗ္ဗံ, သင်္ဃာဋိ ဒါတဗ္ဗာ, ဇန္တာဃရပီဌံ အာဒါယ ပဌမတရံ အာဂန္တွာ အာသနံ ပညပေတဗ္ဗံ, ပါဒေါဒကံ ပါဒပီဌံ ပါဒကထလိကံ ဥပနိက္ခိပိတဗ္ဗံ, အန္တေဝါသိကော ပါနီယေန ပုစ္ဆိတဗ္ဗော.
</Paragraph>

<Paragraph number="1765" book="cula">
ယသ္မိံ ဝိဟာရေ အန္တေဝါသိကော ဝိဟရတိ, သစေ သော ဝိဟာရော ဥက္လာပေါ ဟောတိ, သစေ ဥဿဟတိ, သောဓေတဗ္ဗော. ဝိဟာရံ သောဓေန္တေန ပဌမံ ပတ္တစီဝရံ နီဟရိတွာ ဧကမန္တံ နိက္ခိပိတဗ္ဗံ …ပေ…  အာစမနကုမ္ဘိယာ ဥဒကံ န ဟောတိ, အာစမနကုမ္ဘိယာ ဥဒကံ အာသိဉ္စိတဗ္ဗံ.
</Paragraph>

<Paragraph number="1766" book="cula">
သစေ အန္တေဝါသိကဿ အနဘိရတိ ဥပ္ပန္နာ ဟောတိ, အာစရိယေန ဝူပကာသေတဗ္ဗော, ဝူပကာသာပေတဗ္ဗော, ဓမ္မကထာ ဝါဿ ကာတဗ္ဗာ. သစေ အန္တေဝါသိကဿ ကုက္ကုစ္စံ ဥပ္ပန္နံ ဟောတိ, အာစရိယေန ဝိနောဒေတဗ္ဗံ, ဝိနောဒါပေတဗ္ဗံ, ဓမ္မကထာ ဝါဿ ကာတဗ္ဗာ. သစေ အန္တေဝါသိကဿ ဒိဋ္ဌိဂတံ ဥပ္ပန္နံ ဟောတိ, အာစရိယေန ဝိဝေစေတဗ္ဗံ, ဝိဝေစာပေတဗ္ဗံ, ဓမ္မကထာ ဝါဿ ကာတဗ္ဗာ. သစေ အန္တေဝါသိကော ဂရုဓမ္မံ အဇ္ဈာပန္နော ဟောတိ, ပရိဝါသာရဟော, အာစရိယေန ဥဿုက္ကံ ကာတဗ္ဗံ—  ကိန္တိ နု ခေါ သံဃော အန္တေဝါသိကဿ ပရိဝါသံ ဒဒေယျာတိ. သစေ အန္တေဝါသိကော မူလာယပဋိကဿနာရဟော ဟောတိ, အာစရိယေန ဥဿုက္ကံ ကာတဗ္ဗံ—  ကိန္တိ နု ခေါ သံဃော အန္တေဝါသိကံ မူလာယ ပဋိကဿေယျာတိ. သစေ အန္တေဝါသိကော မာနတ္တာရဟော ဟောတိ, အာစရိယေန ဥဿုက္ကံ ကာတဗ္ဗံ—  ကိန္တိ နု ခေါ သံဃော အန္တေဝါသိကဿ မာနတ္တံ ဒဒေယျာတိ. သစေ အန္တေဝါသိကော အဗ္ဘာနာရဟော ဟောတိ, အာစရိယေန ဥဿုက္ကံ ကာတဗ္ဗံ—  ကိန္တိ နု ခေါ သံဃော အန္တေဝါသိကံ အဗ္ဘေယျာတိ. သစေ သံဃော အန္တေဝါသိကဿ ကမ္မံ ကတ္တုကာမော ဟောတိ, တဇ္ဇနီယံ ဝါ နိယဿံ ဝါ ပဗ္ဗာဇနီယံ ဝါ ပဋိသာရဏီယံ ဝါ ဥက္ခေပနီယံ ဝါ, အာစရိယေန ဥဿုက္ကံ ကာတဗ္ဗံ—  ကိန္တိ နု ခေါ သံဃော အန္တေဝါသိကဿ ကမ္မံ န ကရေယျ, လဟုကာယ ဝါ ပရိဏာမေယျာတိ. ကတံ ဝါ ပနဿ ဟောတိ, သံဃေန ကမ္မံ, တဇ္ဇနီယံ ဝါ နိယဿံ ဝါ ပဗ္ဗာဇနီယံ ဝါ ပဋိသာရဏီယံ ဝါ ဥက္ခေပနီယံ ဝါ, အာစရိယေန ဥဿုက္ကံ ကာတဗ္ဗံ—  ကိန္တိ နု ခေါ အန္တေဝါသိကော သမ္မာ ဝတ္တေယျ, လောမံ ပါတေယျ, နေတ္ထာရံ ဝတ္တေယျ, သံဃော တံ ကမ္မံ ပဋိပ္ပဿမ္ဘေယျာတိ.
</Paragraph>

<Paragraph number="1767" book="cula">
သစေ အန္တေဝါသိကဿ စီဝရံ ဓောဝိတဗ္ဗံ ဟောတိ, အာစရိယေန အာစိက္ခိတဗ္ဗံ—  ဧဝံ ဓောဝေယျာသီတိ, ဥဿုက္ကံ ဝါ ကာတဗ္ဗံ—  ကိန္တိ နု ခေါ အန္တေဝါသိကဿ စီဝရံ ဓောဝိယေထာတိ. သစေ အန္တေဝါသိကဿ စီဝရံ ကာတဗ္ဗံ ဟောတိ, အာစရိယေန အာစိက္ခိတဗ္ဗံ—  ဧဝံ ကရေယျာသီတိ, ဥဿုက္ကံ ဝါ ကာတဗ္ဗံ—  ကိန္တိ နု ခေါ အန္တေဝါသိကဿ စီဝရံ ကရိယေထာတိ. သစေ အန္တေဝါသိကဿ ရဇနံ ပစိတဗ္ဗံ ဟောတိ, အာစရိယေန အာစိက္ခိတဗ္ဗံ—  ဧဝံ ပစေယျာသီတိ, ဥဿုက္ကံ ဝါ ကာတဗ္ဗံ—  ကိန္တိ နု ခေါ အန္တေဝါသိကဿ ရဇနံ ပစိယေထာတိ. သစေ အန္တေဝါသိကဿ စီဝရံ ရဇိတဗ္ဗံ ဟောတိ, အာစရိယေန အာစိက္ခိတဗ္ဗံ—  ဧဝံ ရဇေယျာသီတိ, ဥဿုက္ကံ ဝါ ကာတဗ္ဗံ—  ကိန္တိ နု ခေါ အန္တေဝါသိကဿ စီဝရံ ရဇိယေထာတိ. စီဝရံ ရဇန္တေန သာဓုကံ သမ္ပရိဝတ္တကံ သမ္ပရိဝတ္တကံ ရဇိတဗ္ဗံ. န စ အစ္ဆိန္နေ ထေဝေ ပက္ကမိတဗ္ဗံ. သစေ အန္တေဝါသိကော ဂိလာနော ဟောတိ, ယာဝဇီဝံ ဥပဋ္ဌာတဗ္ဗော, ဝုဋ္ဌာနမဿ အာဂမေတဗ္ဗံ. ဣဒံ ခေါ, ဘိက္ခဝေ, အာစရိယာနံ အန္တေဝါသိကေသု ဝတ္တံ ယထာ အာစရိယေဟိ အန္တေဝါသိကေသု သမ္မာ ဝတ္တိတဗ္ဗန်”တိ.

</Paragraph>
</Division>

<Paragraph number="1768" type="center" book="cula">
ဝတ္တက္ခန္ဓကော အဋ္ဌမော.

  
ဣမမှိ ခန္ဓကေ ဝတ္ထူ ဧကူနဝီသတိ, ဝတ္တာ စုဒ္ဒသ.



</Paragraph>

<Paragraph number="1769" type="center" book="cula">
တဿုဒ္ဒါနံ


</Paragraph>

<Paragraph number="1770" type="verses" book="cula">
_သော်ပါဟနာ ဆတ္တာ စ,_  
_ဩဂုဏ္ဌိ သီသံ ပါနီယံ;_  
_နာဘိဝါဒေ န ပုစ္ဆန္တိ,_  
_အဟိ ဥဇ္ဈန္တိ ပေသလာ._  

</Paragraph>

<Paragraph number="1771" type="verses" book="cula">
_ဩမုဉ္စိ ဆတ္တံ ခန္ဓေ စ,_  
_အတရဉ္စ ပဋိက္ကမံ;_  
_ပတ္တစီဝရံ နိက္ခိပါ,_  
_ပတိရူပဉ္စ ပုစ္ဆိတာ._  

</Paragraph>

<Paragraph number="1772" type="verses" book="cula">
_အာသိဉ္စေယျ ဓောဝိတေန,_  
_သုက္ခေနလ္လေနုပါဟနာ;_  
_ဝုဍ္ဎော နဝကော ပုစ္ဆေယျ,_  
_အဇ္ဈာဝုဋ္ဌဉ္စ ဂေါစရာ._  

</Paragraph>

<Paragraph number="1773" type="verses" book="cula">
_သေက္ခာ ဝစ္စာ ပါနီ ပရိ,_  
_ကတ္တရံ ကတိကံ တတော;_  
_ကာလံ မုဟုတ္တံ ဥက္လာပေါ,_  
_ဘူမတ္ထရဏံ နီဟရေ._  

</Paragraph>

<Paragraph number="1774" type="verses" book="cula">
_ပဋိပါဒေါ ဘိသိဗိဗ္ဗော,_  
_မဉ္စပီဌဉ္စ မလ္လကံ;_  
_အပဿေနုလ္လောကကဏ္ဏာ,_  
_ဂေရုကာ ကာဠ အကတာ._  

</Paragraph>

<Paragraph number="1775" type="verses" book="cula">
_သင်္ကာရဉ္စ ဘူမတ္ထရဏံ,_  
_ပဋိပါဒကံ မဉ္စပီဌံ;_  
_ဘိသိ နိသီဒနမ္ပိ,_  
_မလ္လကံ အပဿေန စ._  

</Paragraph>

<Paragraph number="1776" type="verses" book="cula">
_ပတ္တစီဝရံ ဘူမိ စ,_  
_ပါရန္တံ ဩရတော ဘောဂံ;_  
_ပုရတ္ထိမာ ပစ္ဆိမာ စ,_  
ဥတ္တရာ အထ ဒက္ခိဏာ._  

</Paragraph>

<Paragraph number="1777" type="verses" book="cula">
_သီတုဏှေ စ ဒိဝါရတ္တိံ,_  
_ပရိဝေဏဉ္စ ကောဋ္ဌကော;_  
ဥပဋ္ဌာနဂ္ဂိ သာလာ စ,_  
_ဝတ္တံ ဝစ္စကုဋီသု စ._  

</Paragraph>

<Paragraph number="1778" type="verses" book="cula">
_ပါနီ ပရိဘောဇနိယာ,_  
_ကုမ္ဘိ အာစမနေသု စ;_  
_အနောပမေန ပညတ္တံ,_  
_ဝတ္တံ အာဂန္တုကေဟိမေ._  

</Paragraph>

<Paragraph number="1779" type="verses" book="cula">
_နေဝါသနံ န ဥဒကံ,_  
_န ပစ္စု န စ ပါနိယံ;_  
_နာဘိဝါဒေ န ပညပေ,_  
ဥဇ္ဈာယန္တိ စ ပေသလာ._  

</Paragraph>

<Paragraph number="1780" type="verses" book="cula">
_ဝုဍ္ဎာသနဉ္စ ဥဒကံ,_  
_ပစ္စုဂ္ဂန္တွာ စ ပါနိယံ;_  
ဥပါဟနေ ဧကမန္တံ,_  
_အဘိဝါဒေ စ ပညပေ._  

</Paragraph>

<Paragraph number="1781" type="verses" book="cula">
_ဝုတ္ထံ ဂေါစရသေက္ခော စ,_  
_ဌာနံ ပါနိယဘောဇနံ;_  
_ကတ္တရံ ကတိကံ ကာလံ,_  
_နဝကဿ နိသိန္နကေ._  

</Paragraph>

<Paragraph number="1782" type="verses" book="cula">
_အဘိဝါဒယေ အာစိက္ခေ,_  
_ယထာ ဟေဋ္ဌာ တထာ နယေ;_  
_နိဒ္ဒိဋ္ဌံ သတ္ထဝါဟေန,_  
_ဝတ္တံ အာဝါသိကေဟိမေ._  

</Paragraph>

<Paragraph number="1783" type="verses" book="cula">
_ဂမိကာ ဒါရုမတ္တိ စ,_  
_ဝိဝရိတွာ န ပုစ္ဆိယ;_  
_နဿန္တိ စ အဂုတ္တဉ္စ,_  
ဥဇ္ဈာယန္တိ စ ပေသလာ._  

</Paragraph>

<Paragraph number="1784" type="verses" book="cula">
_ပဋိသာမေတွာ ထကေတွာ,_  
_အာပုစ္ဆိတွာဝ ပက္ကမေ;_  
_ဘိက္ခု ဝါ သာမဏေရော ဝါ,_  
_အာရာမိကော ဥပါသကော._  

</Paragraph>

<Paragraph number="1785" type="verses" book="cula">
_ပါသာဏကေသု စ ပုဉ္ဇံ,_  
_ပဋိသာမေ ထကေယျ စ;_  
_သစေ ဥဿဟတိ ဥဿုက္ကံ,_  
_အနောဝဿေ တထေဝ စ._  

</Paragraph>

<Paragraph number="1786" type="verses" book="cula">
_သဗ္ဗော ဩဝဿတိ ဂါမံ,_  
_အဇ္ဈောကာသေ တထေဝ စ;_  
_အပ္ပေဝင်္ဂါနိ သေသေယျုံ,_  
_ဝတ္တံ ဂမိကဘိက္ခုနာ._  

</Paragraph>

<Paragraph number="1787" type="verses" book="cula">
_နာနုမောဒန္တိ ထေရေန,_  
_ဩဟာယ စတုပဉ္စဟိ;_  
_ဝစ္စိတော မုစ္ဆိတော အာသိ,_  
_ဝတ္တာနုမောဒနေသုမေ._  

</Paragraph>

<Paragraph number="1788" type="verses" book="cula">
_ဆဗ္ဗဂ္ဂိယာ ဒုန္နိဝတ္ထာ,_  
_အထောပိ စ ဒုပ္ပါရုတာ;_  
_အနာကပ္ပါ စ ဝေါက္ကမ္မ,_  
_ထေရေ အနုပခဇ္ဇနေ._  

</Paragraph>

<Paragraph number="1789" type="verses" book="cula">
_နဝေ ဘိက္ခူ စ သင်္ဃာဋိ,_  
ဥဇ္ဈာယန္တိ စ ပေသလာ;_  
_တိမဏ္ဍလံ နိဝါသေတွာ,_  
_ကာယသဂုဏဂဏ္ဌိကာ._  

</Paragraph>

<Paragraph number="1790" type="verses" book="cula">
_န ဝေါက္ကမ္မ ပဋိစ္ဆန္နံ,_  
_သုသံဝုတောက္ခိတ္တစက္ခု;_  
ဥက္ခိတ္တောဇ္ဇဂ္ဃိကာသဒ္ဒေါ,_  
_တယော စေဝ ပစာလနာ._  

</Paragraph>

<Paragraph number="1791" type="verses" book="cula">
_ခမ္ဘောဂုဏ္ဌိဥက္ကုဋိကာ,_  
_ပဋိစ္ဆန္နံ သုသံဝုတော;_  
_ဩက္ခိတ္တုက္ခိတ္တော်ဇ္ဇဂ္ဃိ,_  
_အပ္ပသဒ္ဒေါ တယော စလာ._  

</Paragraph>

<Paragraph number="1792" type="verses" book="cula">
_ခမ္ဘောဂုဏ္ဌိပလ္လတ္ထိ စ,_  
_အနုပခဇ္ဇ နာသနေ;_  
_ဩတ္ထရိတွာန ဥဒကေ,_  
_နီစံ ကတွာန သိဉ္စိယာ._  

</Paragraph>

<Paragraph number="1793" type="verses" book="cula">
_ပဋိ သာမန္တာ သင်္ဃာဋိ,_  
_ဩဒနေ စ ပဋိဂ္ဂဟေ;_  
_သူပံ ဥတ္တရိဘင်္ဂေန,_  
_သဗ္ဗေသံ သမတိတ္ထိ စ._  

</Paragraph>

<Paragraph number="1794" type="verses" book="cula">
_သက္ကစ္စံ ပတ္တသညီ စ,_  
_သပဒါနဉ္စ သူပကံ;_  
_န ထူပတော ပဋိစ္ဆာဒေ,_  
_ဝိညတ္တုဇ္ဈာနသညိနာ._  

</Paragraph>

<Paragraph number="1795" type="verses" book="cula">
_မဟန္တမဏ္ဍလဒွါရံ,_  
_သဗ္ဗဟတ္ထော န ဗျာဟရေ;_  
ဥက္ခေပေါ ဆေဒနာဂဏ္ဍ,_  
_ဓုနံ သိတ္ထာဝကာရကံ._  

</Paragraph>

<Paragraph number="1796" type="verses" book="cula">
_ဇိဝှါနိစ္ဆာရကဉ္စေဝ,_  
_စပုစပု သုရုသုရု;_  
_ဟတ္ထပတ္တောဋ္ဌနိလ္လေဟံ,_  
_သာမိသေန ပဋိဂ္ဂဟေ._  

</Paragraph>

<Paragraph number="1797" type="verses" book="cula">
_ယာဝ န သဗ္ဗေ ဥဒကေ,_  
_နီစံ ကတွာန သိဉ္စိယံ;_  
_ပဋိ သာမန္တာ သင်္ဃာဋိ,_  
_နီစံ ကတွာ ဆမာယ စ._  

</Paragraph>

<Paragraph number="1798" type="verses" book="cula">
_သသိတ္ထကံ နိဝတ္တန္တေ,_  
_သုပ္ပဋိစ္ဆန္နမုက္ကုဋိ;_  
_ဓမ္မရာဇေန ပညတ္တံ,_  
ဣဒံ ဘတ္တဂ္ဂဝတ္တနံ._  

</Paragraph>

<Paragraph number="1799" type="verses" book="cula">
_ဒုန္နိဝတ္ထာ အနာကပ္ပါ,_  
_အသလ္လက္ခေတွာ စ သဟသာ;_  
_ဒူရေ အစ္စ စိရံ လဟုံ,_  
_တထေဝ ပိဏ္ဍစာရိကော._  

</Paragraph>

<Paragraph number="1800" type="verses" book="cula">
_ပဋိစ္ဆန္နောဝ ဂစ္ဆေယျ,_  
_သုသံဝုတောက္ခိတ္တစက္ခု;_  
ဥက္ခိတ္တောဇ္ဇဂ္ဃိကာသဒ္ဒေါ,_  
_တယော စေဝ ပစာလနာ._  

</Paragraph>

<Paragraph number="1801" type="verses" book="cula">
_ခမ္ဘောဂုဏ္ဌိဥက္ကုဋိကာ,_  
_သလ္လက္ခေတွာ စ သဟသာ;_  
_ဒူရေ အစ္စ စိရံ လဟုံ,_  
_အာသနကံ ကဋစ္ဆုကာ._  

</Paragraph>

<Paragraph number="1802" type="verses" book="cula">
_ဘာဇနံ ဝါ ဌပေတိ စ,_  
ဥစ္စာရေတွာ ပဏာမေတွာ;_  
_ပဋိဂ္ဂဟေ န ဥလ္လောကေ,_  
_သူပေသုပိ တထေဝ တံ._  

</Paragraph>

<Paragraph number="1803" type="verses" book="cula">
_ဘိက္ခု သင်္ဃာဋိယာ ဆာဒေ,_  
_ပဋိစ္ဆန္နေဝ ဂစ္ဆိယံ;_  
_သံဝုတောက္ခိတ္တစက္ခု စ,_  
ဥက္ခိတ္တောဇ္ဇဂ္ဃိကာယ စ;_  
_အပ္ပသဒ္ဒေါ တယော စာလာ,_  
_ခမ္ဘောဂုဏ္ဌိကော်က္ကုဋိ._  

</Paragraph>

<Paragraph number="1804" type="verses" book="cula">
_ပဌမာသနဝက္ကာရ,_  
_ပါနိယံ ပရိဘောဇနီ;_  
_ပစ္ဆာကင်္ခတိ ဘုဉ္ဇေယျ,_  
_ဩပိလာပေယျ ဥဒ္ဓရေ._  

</Paragraph>

<Paragraph number="1805" type="verses" book="cula">
_ပဋိသာမေယျ သမ္မဇ္ဇေ,_  
_ရိတ္တံ တုစ္ဆံ ဥပဋ္ဌပေ;_  
_ဟတ္ထဝိကာရေ ဘိန္ဒေယျ,_  
_ဝတ္တိဒံ ပိဏ္ဍစာရိကေ._  

</Paragraph>

<Paragraph number="1806" type="verses" book="cula">
_ပါနီ ပရိ အဂ္ဂိရဏိ,_  
_နက္ခတ္တဒိသစောရာ စ;_  
_သဗ္ဗံ နတ္ထီတိ ကောဋ္ဋေတွာ,_  
_ပတ္တံသေ စီဝရံ တတော._  

</Paragraph>

<Paragraph number="1807" type="verses" book="cula">
ဣဒါနိ အံသေ လဂ္ဂေတွာ,_  
_တိမဏ္ဍလံ ပရိမဏ္ဍလံ;_  
_ယထာ ပိဏ္ဍစာရိဝတ္တံ,_  
_နယေ အာရညကေသုပိ._  

</Paragraph>

<Paragraph number="1808" type="verses" book="cula">
_ပတ္တံသေ စီဝရံ သီသေ,_  
_အာရောဟိတွာ စ ပါနိယံ;_  
_ပရိဘောဇနိယံ အဂ္ဂိ,_  
_အရဏီ စာပိ ကတ္တရံ._  

</Paragraph>

<Paragraph number="1809" type="verses" book="cula">
_နက္ခတ္တံ သပ္ပဒေသံ ဝါ,_  
_ဒိသာပိ ကုသလော ဘဝေ;_  
_သတ္တုတ္တမေန ပညတ္တံ,_  
_ဝတ္တံ အာရညကေသုမေ._  

</Paragraph>

<Paragraph number="1810" type="verses" book="cula">
_အဇ္ဈောကာသေ ဩကိရိံသု,_  
ဥဇ္ဈာယန္တိ စ ပေသလာ;_  
_သစေ ဝိဟာရော ဥက္လာပေါ,_  
_ပဌမံ ပတ္တစီဝရံ._  

</Paragraph>

<Paragraph number="1811" type="verses" book="cula">
_ဘိသိဗိဗ္ဗောဟနံ မဉ္စံ,_  
_ပီဌဉ္စ ခေဠမလ္လကံ;_  
_အပဿေနုလ္လောကကဏ္ဏာ,_  
_ဂေရုကာ ကာဠ အကတာ._  

</Paragraph>

<Paragraph number="1812" type="verses" book="cula">
_သင်္ကာရံ ဘိက္ခုသာမန္တာ,_  
_သေနာဝိဟာရပါနိယံ;_  
_ပရိဘောဇနသာမန္တာ,_  
_ပဋိဝါတေ စ အင်္ဂဏေ._  

</Paragraph>

<Paragraph number="1813" type="verses" book="cula">
_အဓောဝါတေ အတ္ထရဏံ,_  
_ပဋိပါဒကမဉ္စော စ;_  
_ပီဌံ ဘိသိ နိသီဒနံ,_  
_မလ္လကံ အပဿေန စ._  

</Paragraph>

<Paragraph number="1814" type="verses" book="cula">
_ပတ္တစီဝရံ ဘူမိ စ,_  
_ပါရန္တံ ဩရတော ဘောဂံ;_  
_ပုရတ္ထိမာ စ ပစ္ဆိမာ,_  
ဥတ္တရာ အထ ဒက္ခိဏာ._  

</Paragraph>

<Paragraph number="1815" type="verses" book="cula">
_သီတုဏှေ စ ဒိဝါ ရတ္တိံ,_  
_ပရိဝေဏဉ္စ ကောဋ္ဌကော;_  
ဥပဋ္ဌာနဂ္ဂိသာလာ စ,_  
_ဝစ္စကုဋီ စ ပါနိယံ._  

</Paragraph>

<Paragraph number="1816" type="verses" book="cula">
_အာစမနကုမ္ဘိ ဝုဍ္ဎေ စ,_  
ဥဒ္ဒေသပုစ္ဆနာ သဇ္ဈာ;_  
_ဓမ္မော ပဒီပံ ဝိဇ္ဈာပေ,_  
_န ဝိဝရေ နပိ ထကေ._  

</Paragraph>

<Paragraph number="1817" type="verses" book="cula">
_ယေန ဝုဍ္ဎော ပရိဝတ္တိ,_  
_ကဏ္ဏေနပိ န ဃဋ္ဋယေ;_  
_ပညပေသိ မဟာဝီရော,_  
_ဝတ္တံ သေနာသနေသု တံ._  

</Paragraph>

<Paragraph number="1818" type="verses" book="cula">
_နိဝါရိယမာနာ ဒွါရံ,_  
_မုစ္ဆိတုဇ္ဈန္တိ ပေသလာ;_  
_ဆာရိကံ ဆဍ္ဍယေ ဇန္တာ,_  
_ပရိဘဏ္ဍံ တထေဝ စ._  

</Paragraph>

<Paragraph number="1819" type="verses" book="cula">
_ပရိဝေဏံ ကောဋ္ဌကော သာလာ,_  
_စုဏ္ဏမတ္တိကဒေါဏိကာ;_  
_မုခံ ပုရတော န ထေရေ,_  
_န နဝေ ဥဿဟတိ သစေ._  

</Paragraph>

<Paragraph number="1820" type="verses" book="cula">
_ပုရတော ဥပရိမဂ္ဂေါ,_  
_စိက္ခလ္လံ မတ္တိ ပီဌကံ;_  
_ဝိဇ္ဈာပေတွာ ထကေတွာ စ,_  
_ဝတ္တံ ဇန္တာဃရေသုမေ._  

</Paragraph>

<Paragraph number="1821" type="verses" book="cula">
_နာစမေတိ ယထာဝုဍ္ဎံ,_  
_ပဋိပါဋိ စ သဟသာ;_  
ဥဗ္ဘဇိ နိတ္ထုနော ကဋ္ဌံ,_  
_ဝစ္စံ ပဿာဝ ခေဠကံ._  

</Paragraph>

<Paragraph number="1822" type="verses" book="cula">
_ဖရုသာ ကူပ သဟသာ,_  
ဥဗ္ဘဇိ စပု သေသေန;_  
_ဗဟိ အန္တော စ ဥက္ကာသေ,_  
_ရဇ္ဇု အတရမာနဉ္စ._  

</Paragraph>

<Paragraph number="1823" type="verses" book="cula">
_သဟသာ ဥဗ္ဘဇိ ဌိတေ,_  
_နိတ္ထုနေ ကဋ္ဌ ဝစ္စဉ္စ;_  
_ပဿာဝ ခေဠ ဖရုသာ,_  
_ကူပဉ္စ ဝစ္စပါဒုကေ._  

</Paragraph>

<Paragraph number="1824" type="verses" book="cula">
_နာတိသဟသာ ဥဗ္ဘဇိ,_  
_ပါဒုကာယ စပုစပု;_  
_န သေသယေ ပဋိစ္ဆာဒေ,_  
ဥဟတပိဓရေန စ._  

</Paragraph>

<Paragraph number="1825" type="verses" book="cula">
_ဝစ္စကုဋီ ပရိဘဏ္ဍံ,_  
_ပရိဝေဏဉ္စ ကောဋ္ဌကော;_  
_အာစမနေ စ ဥဒကံ,_  
_ဝတ္တံ ဝစ္စကုဋီသုမေ._  

</Paragraph>

<Paragraph number="1826" book="cula">
ဥပါဟနာ ဒန္တကဋ္ဌံ,_  
_မုခေါဒကဉ္စ အာသနံ;_  
_ယာဂု ဥဒကံ ဓောဝိတွာ,_  
ဥဒ္ဓါရုက္လာပ ဂါမ စ._  

</Paragraph>

<Paragraph number="1827" type="verses" book="cula">
_နိဝါသနာ ကာယဗန္ဓာ,_  
_သဂုဏံ ပတ္တသောဒကံ;_  
_ပစ္ဆာ တိမဏ္ဍလော စေဝ,_  
_ပရိမဏ္ဍလ ဗန္ဓနံ._  

</Paragraph>

<Paragraph number="1828" type="verses" book="cula">
_သဂုဏံ ဓောဝိတွာ ပစ္ဆာ,_  
_နာတိဒူရေ ပဋိဂ္ဂဟေ;_  
_ဘဏမာနဿ အာပတ္တိ,_  
_ပဌမာဂန္တွာန အာသနံ._  

</Paragraph>

<Paragraph number="1829" type="verses" book="cula">
ဥဒကံ ပီဌကထလိ,_  
_ပစ္စုဂ္ဂန္တွာ နိဝါသနံ;_  
_ဩတာပေ နိဒဟိ ဘင်္ဂေါ,_  
_ဩဘောဂေ ဘုဉ္ဇိတု နမေ._  

</Paragraph>

<Paragraph number="1830" type="verses" book="cula">
_ပါနီယံ ဥဒကံ နီစံ,_  
_မုဟုတ္တံ န စ နိဒဟေ;_  
_ပတ္တစီဝရံ ဘူမိ စ,_  
_ပါရန္တံ ဩရတော ဘောဂံ._  

</Paragraph>

<Paragraph number="1831" book="cula">
ဥဒ္ဓရေ ပဋိသာမေ စ,_  
ဥက္လာပေါ စ နဟာယိတုံ;_  
_သီတံ ဥဏှံ ဇန္တာဃရံ,_  
_စုဏ္ဏံ မတ္တိက ပိဋ္ဌိတော._  

</Paragraph>

<Paragraph number="1832" type="verses" book="cula">
_ပီဌဉ္စ စီဝရံ စုဏ္ဏံ,_  
_မတ္တိကုဿဟတိ မုခံ;_  
_ပုရတော ထေရေ နဝေ စ,_  
_ပရိကမ္မဉ္စ နိက္ခမေ._  

</Paragraph>

<Paragraph number="1833" type="verses" book="cula">
_ပုရတော ဥဒကေ နှာတေ,_  
_နိဝါသေတွာ ဥပဇ္ဈာယံ;_  
_နိဝါသနဉ္စ သင်္ဃာဋိ,_  
_ပီဌကံ အာသနေန စ._  

</Paragraph>

<Paragraph number="1834" type="verses" book="cula">
_ပါဒေါ ပီဌံ ကထလိဉ္စ,_  
_ပါနီယုဒ္ဒေသပုစ္ဆနာ;_  
ဥက္လာပံ သုသောဓေယျ,_  
_ပဌမံ ပတ္တစီဝရံ._  

</Paragraph>

<Paragraph number="1835" type="verses" book="cula">
_နိသီဒနပစ္စတ္ထရဏံ,_  
_ဘိသိ ဗိဗ္ဗောဟနာနိ စ;_  
_မဉ္စော ပီဌံ ပဋိပါဒံ,_  
_မလ္လကံ အပဿေန စ._  

</Paragraph>

<Paragraph number="1836" type="verses" book="cula">
_ဘူမ သန္တာန အာလောက,_  
_ဂေရုကာ ကာဠ အကတာ;_  
_ဘူမတ္ထရပဋိပါဒါ,_  
_မဉ္စော ပီဌံ ဗိဗ္ဗောဟနံ._  

</Paragraph>

<Paragraph number="1837" type="verses" book="cula">
_နိသီဒတ္ထရဏံ ခေဠ,_  
_အပဿေ ပတ္တစီဝရံ;_  
_ပုရတ္ထိမာ ပစ္ဆိမာ စ,_  
ဥတ္တရာ အထ ဒက္ခိဏာ._  

</Paragraph>

<Paragraph number="1838" type="verses" book="cula">
_သီတုဏှဉ္စ ဒိဝါ ရတ္တိံ,_  
_ပရိဝေဏဉ္စ ကောဋ္ဌကော;_  
ဥပဋ္ဌာနဂ္ဂိသာလာ စ,_  
_ဝစ္စပါနိယဘောဇနီ._  

</Paragraph>

<Paragraph number="1839" type="verses" book="cula">
_အာစမံ အနဘိရတိ,_  
_ကုက္ကုစ္စံ ဒိဋ္ဌိ စ ဂရု;_  
_မူလမာနတ္တအဗ္ဘာနံ,_  
_တဇ္ဇနီယံ နိယဿကံ._  

</Paragraph>

<Paragraph number="1840" type="verses" book="cula">
_ပဗ္ဗာဇ ပဋိသာရဏီ,_  
ဥက္ခေပဉ္စ ကတံ ယဒိ;_  
_ဓောဝေ ကာတဗ္ဗံ ရဇဉ္စ,_  
_ရဇေ သမ္ပရိဝတ္တကံ._  

</Paragraph>

<Paragraph number="1841" type="verses" book="cula">
_ပတ္တဉ္စ စီဝရဉ္စာပိ,_  
_ပရိက္ခာရဉ္စ ဆေဒနံ;_  
_ပရိကမ္မံ ဝေယျာဝစ္စံ,_  
_ပစ္ဆာ ပိဏ္ဍံ ပဝိသနံ._  

</Paragraph>

<Paragraph number="1842" type="verses" book="cula">
_န သုသာနံ ဒိသာ စေဝ,_  
_ယာဝဇီဝံ ဥပဋ္ဌဟေ;_  
_သဒ္ဓိဝိဟာရိကေနေတံ,_  
_ဝတ္တုပဇ္ဈာယကေသုမေ._  

</Paragraph>

<Paragraph number="1843" type="verses" book="cula">
_ဩဝါဒသာသနုဒ္ဒေသာ,_  
_ပုစ္ဆာ ပတ္တဉ္စ စီဝရံ;_  
_ပရိက္ခာရော ဂိလာနော စ,_  
_န ပစ္ဆာသမဏော ဘဝေ._  

</Paragraph>

<Paragraph number="1844" type="verses" book="cula">
ဥပဇ္ဈာယေသု ယေ ဝတ္တာ,_  
_ဧဝံ အာစရိယေသုပိ;_  
_သဒ္ဓိဝိဟာရိကေ ဝတ္တာ,_  
_တထေဝ အန္တေဝါသိကေ._  

</Paragraph>

<Paragraph number="1845" type="verses" book="cula">
_အာဂန္တုကေသု ယေ ဝတ္တာ,_  
_ပုန အာဝါသိကေသု စ;_  
_ဂမိကာနုမောဒနိကာ,_  
_ဘတ္တဂ္ဂေ ပိဏ္ဍစာရိကေ._  

</Paragraph>

<Paragraph number="1846" type="verses" book="cula">
_အာရညကေသု ယံ ဝတ္တံ,_  
_ယဉ္စ သေနာသနေသုပိ;_  
_ဇန္တာဃရေ ဝစ္စကုဋီ,_  
ဥပဇ္ဈာ သဒ္ဓိဝိဟာရိကေ._  

</Paragraph>

<Paragraph number="1847" type="verses" book="cula">
_အာစရိယေသု ယံ ဝတ္တံ,_  
_တထေဝ အန္တေဝါသိကေ;_  
_ဧကူနဝီသတိ ဝတ္ထူ,_  
_ဝတ္တာ စုဒ္ဒသ ခန္ဓကေ._  

</Paragraph>

<Paragraph number="1848" type="verses" book="cula">
_ဝတ္တံ အပရိပူရေန္တော,_  
_န သီလံ ပရိပူရတိ;_  
_အသုဒ္ဓသီလော ဒုပ္ပညော,_  
_စိတ္တေကဂ္ဂံ န ဝိန္ဒတိ._  

</Paragraph>

<Paragraph number="1849" type="verses" book="cula">
_ဝိက္ခိတ္တစိတ္တောနေကဂ္ဂေါ,_  
_သမ္မာ ဓမ္မံ န ပဿတိ;_  
_အပဿမာနော သဒ္ဓမ္မံ,_  
_ဒုက္ခာ န ပရိမုစ္စတိ._  

</Paragraph>

<Paragraph number="1850" type="verses" book="cula">
_ယံ ဝတ္တံ ပရိပူရေန္တော,_  
_သီလမ္ပိ ပရိပူရတိ;_  
_ဝိသုဒ္ဓသီလော သပ္ပညော,_  
_စိတ္တေကဂ္ဂမ္ပိ ဝိန္ဒတိ._  

</Paragraph>

<Paragraph number="1851" type="verses" book="cula">
_အဝိက္ခိတ္တစိတ္တော ဧကဂ္ဂေါ,_  
_သမ္မာ ဓမ္မံ ဝိပဿတိ;_  
_သမ္ပဿမာနော သဒ္ဓမ္မံ,_  
_ဒုက္ခာ သော ပရိမုစ္စတိ._  

</Paragraph>

<Paragraph number="1852" type="verses" book="cula">
_တသ္မာ ဟိ ဝတ္တံ ပူရေယျ,_  
_ဇိနပုတ္တော ဝိစက္ခဏော;_  
_ဩဝါဒံ ဗုဒ္ဓသေဋ္ဌဿ,_  
_တတော နိဗ္ဗာနမေဟိတီတိ._  


</Paragraph>

<Paragraph number="1853" type="center" book="cula">
ဝတ္တက္ခန္ဓကော နိဋ္ဌိတော.
</Paragraph>