---
title: "8.10 ဝစ္စကုဋိဝတ္တကထာ"
tableOfContents: false
sidebar:
  order: 2
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="373" book="cula">

<Paragraph number="1704" book="cula">
တေန ခေါ ပန သမယေန အညတရော ဘိက္ခု ဗြာဟ္မဏဇာတိကော ဝစ္စံ ကတွာ န ဣစ္ဆတိ အာစမေတုံ—  “ကော ဣမံ ဝသလံ ဒုဂ္ဂန္ဓံ အာမသိဿတီ”တိ. တဿ ဝစ္စမဂ္ဂေ ကိမိ သဏ္ဌာတိ. အထ ခေါ သော ဘိက္ခု ဘိက္ခူနံ ဧတမတ္ထံ အာရောစေသိ. “ကိံ ပန တွံ, အာဝုသော, ဝစ္စံ ကတွာ န အာစမေသီ”တိ? “ဧဝမာဝုသော”တိ. ယေ တေ ဘိက္ခူ အပ္ပိစ္ဆာ …ပေ…  တေ ဥဇ္ဈာယန္တိ ခိယျန္တိ ဝိပါစေန္တိ—  “ကထဉှိ နာမ ဘိက္ခု ဝစ္စံ ကတွာ န အာစမေဿတီ”တိ. အထ ခေါ တေ ဘိက္ခူ ဘဂဝတော ဧတမတ္ထံ အာရောစေသုံ …ပေ…  “သစ္စံ ကိရ တွံ, ဘိက္ခု, ဝစ္စံ ကတွာ န အာစမေသီ”တိ? “သစ္စံ, ဘဂဝါ”တိ …ပေ…  ဝိဂရဟိတွာ …ပေ…  ဓမ္မိံ ကထံ ကတွာ ဘိက္ခူ အာမန္တေသိ—  “န, ဘိက္ခဝေ, ဝစ္စံ ကတွာ သတိ ဥဒကေ နာစမေတဗ္ဗံ. ယော နာစမေယျ, အာပတ္တိ ဒုက္ကဋဿာ”တိ.
</Paragraph>

<Paragraph number="1705" book="cula">
တေန ခေါ ပန သမယေန ဘိက္ခူ ဝစ္စကုဋိယာ ယထာဝုဍ္ဎံ ဝစ္စံ ကရောန္တိ. နဝကာ ဘိက္ခူ ပဌမတရံ အာဂန္တွာ ဝစ္စိတာ အာဂမေန္တိ. တေ ဝစ္စံ သန္ဓာရေန္တာ မုစ္ဆိတာ ပပတန္တိ. ဘဂဝတော ဧတမတ္ထံ အာရောစေသုံ …ပေ…  “သစ္စံ ကိရ, ဘိက္ခဝေ …ပေ…  “သစ္စံ, ဘဂဝါ”တိ …ပေ…  “န, ဘိက္ခဝေ, ဝစ္စကုဋိယာ ယထာဝုဍ္ဎံ ဝစ္စော ကာတဗ္ဗော. ယော ကရေယျ, အာပတ္တိ ဒုက္ကဋဿ. အနုဇာနာမိ, ဘိက္ခဝေ, အာဂတပဋိပါဋိယာ ဝစ္စံ ကာတုန်”တိ.
</Paragraph>

<Paragraph number="1706" book="cula">
တေန ခေါ ပန သမယေန ဆဗ္ဗဂ္ဂိယာ ဘိက္ခူ အတိသဟသာပိ ဝစ္စကုဋိံ ပဝိသန္တိ, ဥဗ္ဘဇိတွာပိ ပဝိသန္တိ, နိတ္ထုနန္တာပိ ဝစ္စံ ကရောန္တိ, ဒန္တကဋ္ဌံ ခါဒန္တာပိ ဝစ္စံ ကရောန္တိ, ဗဟိဒ္ဓါပိ ဝစ္စဒေါဏိကာယ ဝစ္စံ ကရောန္တိ, ဗဟိဒ္ဓါပိ ပဿာဝဒေါဏိကာယ ပဿာဝံ ကရောန္တိ, ပဿာဝဒေါဏိကာယပိ ခေဠံ ကရောန္တိ, ဖရုသေနပိ ကဋ္ဌေန အဝလေခန္တိ, အဝလေခနကဋ္ဌမ္ပိ ဝစ္စကူပမှိ ပါတေန္တိ, အတိသဟသာပိ နိက္ခမန္တိ, ဥဗ္ဘဇိတွာပိ နိက္ခမန္တိ, စပုစပုကာရကမ္ပိ အာစမေန္တိ, အာစမနသရာဝကေပိ ဥဒကံ သေသေန္တိ. ယေ တေ ဘိက္ခူ အပ္ပိစ္ဆာ …ပေ…  တေ ဥဇ္ဈာယန္တိ ခိယျန္တိ ဝိပါစေန္တိ—  “ကထဉှိ နာမ ဆဗ္ဗဂ္ဂိယာ ဘိက္ခူ အတိသဟသာပိ ဝစ္စကုဋိံ ပဝိသိဿန္တိ, ဥဗ္ဘဇိတွာပိ ပဝိသိဿန္တိ, နိတ္ထုနန္တာပိ ဝစ္စံ ကရိဿန္တိ, ဒန္တကဋ္ဌံ ခါဒန္တာပိ ဝစ္စံ ကရိဿန္တိ, ဗဟိဒ္ဓါပိ ဝစ္စဒေါဏိကာယ ဝစ္စံ ကရိဿန္တိ, ဗဟိဒ္ဓါပိ ပဿာဝဒေါဏိကာယ ပဿာဝံ ကရိဿန္တိ, ပဿာဝဒေါဏိကာယပိ ခေဠံ ကရိဿန္တိ, ဖရုသေနပိ ကဋ္ဌေန အဝလေခိဿန္တိ, အဝလေခနကဋ္ဌမ္ပိ ဝစ္စကူပမှိ ပါတေဿန္တိ, အတိသဟသာပိ နိက္ခမိဿန္တိ, ဥဗ္ဘဇိတွာပိ နိက္ခမိဿန္တိ, စပုစပုကာရကမ္ပိ အာစမေဿန္တိ, အာစမနသရာဝကေပိ ဥဒကံ သေသေဿန္တီ”တိ. အထ ခေါ တေ ဘိက္ခူ ဘဂဝတော ဧတမတ္ထံ အာရောစေသုံ …ပေ…  “သစ္စံ ကိရ, ဘိက္ခဝေ …ပေ…  “သစ္စံ, ဘဂဝါ”တိ …ပေ…  ဝိဂရဟိတွာ …ပေ…  ဓမ္မိံ ကထံ ကတွာ ဘိက္ခူ အာမန္တေသိ—
</Paragraph>

</Division>
<Division number="374" book="cula">

<Paragraph number="1707" book="cula">
“တေန ဟိ, ဘိက္ခဝေ, ဘိက္ခူနံ ဝစ္စကုဋိဝတ္တံ ပညပေဿာမိ ယထာ ဘိက္ခူဟိ ဝစ္စကုဋိယာ သမ္မာ ဝတ္တိတဗ္ဗံ. ယော ဝစ္စကုဋိံ ဂစ္ဆတိ တေန ဗဟိ ဌိတေန ဥက္ကာသိတဗ္ဗံ. အန္တော နိသိန္နေနပိ ဥက္ကာသိတဗ္ဗံ. စီဝရဝံသေ ဝါ စီဝရရဇ္ဇုယာ ဝါ စီဝရံ နိက္ခိပိတွာ သာဓုကံ အတရမာနေန ဝစ္စကုဋိ ပဝိသိတဗ္ဗာ. နာတိသဟသာ ပဝိသိတဗ္ဗာ. န ဥဗ္ဘဇိတွာ ပဝိသိတဗ္ဗာ. ဝစ္စပါဒုကာယ ဌိတေန ဥဗ္ဘဇိတဗ္ဗံ. န နိတ္ထုနန္တေန ဝစ္စော ကာတဗ္ဗော. န ဒန္တကဋ္ဌံ ခါဒန္တေန ဝစ္စော ကာတဗ္ဗော. န ဗဟိဒ္ဓါ ဝစ္စဒေါဏိကာယ ဝစ္စော ကာတဗ္ဗော. န ဗဟိဒ္ဓါ ပဿာဝဒေါဏိကာယ ပဿာဝေါ ကာတဗ္ဗော. န ပဿာဝဒေါဏိကာယ ခေဠော ကာတဗ္ဗော. န ဖရုသေန ကဋ္ဌေန အဝလေခိတဗ္ဗံ. န အဝလေခနကဋ္ဌံ ဝစ္စကူပမှိ ပါတေတဗ္ဗံ. ဝစ္စပါဒုကာယ ဌိတေန ပဋိစ္ဆာဒေတဗ္ဗံ. နာတိသဟသာ နိက္ခမိတဗ္ဗံ. န ဥဗ္ဘဇိတွာ နိက္ခမိတဗ္ဗံ. အာစမနပါဒုကာယ ဌိတေန ဥဗ္ဘဇိတဗ္ဗံ. န စပုစပုကာရကံ အာစမေတဗ္ဗံ. န အာစမနသရာဝကေ ဥဒကံ သေသေတဗ္ဗံ. အာစမနပါဒုကာယ ဌိတေန ပဋိစ္ဆာဒေတဗ္ဗံ.
</Paragraph>

<Paragraph number="1708" book="cula">
သစေ ဝစ္စကုဋိ ဥဟတာ ဟောတိ, ဓောဝိတဗ္ဗာ. သစေ အဝလေခနပိဓရော ပူရော ဟောတိ, အဝလေခနကဋ္ဌံ ဆဍ္ဍေတဗ္ဗံ. သစေ ဝစ္စကုဋိ ဥက္လာပါ ဟောတိ, ဝစ္စကုဋိ သမ္မဇ္ဇိတဗ္ဗာ. သစေ ပရိဘဏ္ဍံ ဥက္လာပံ ဟောတိ, ပရိဘဏ္ဍံ သမ္မဇ္ဇိတဗ္ဗံ. သစေ ပရိဝေဏံ ဥက္လာပံ ဟောတိ, ပရိဝေဏံ သမ္မဇ္ဇိတဗ္ဗံ. သစေ ကောဋ္ဌကော ဥက္လာပေါ ဟောတိ, ကောဋ္ဌကော သမ္မဇ္ဇိတဗ္ဗော. သစေ အာစမနကုမ္ဘိယာ ဥဒကံ န ဟောတိ, အာစမနကုမ္ဘိယာ ဥဒကံ အာသိဉ္စိတဗ္ဗံ. ဣဒံ ခေါ, ဘိက္ခဝေ, ဘိက္ခူနံ ဝစ္စကုဋိဝတ္တံ ယထာ ဘိက္ခူဟိ ဝစ္စကုဋိယာ သမ္မာ ဝတ္တိတဗ္ဗန်”တိ.
</Paragraph>
</Division>