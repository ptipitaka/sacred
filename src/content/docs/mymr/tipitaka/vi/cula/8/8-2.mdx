---
title: 8.2 အာဝါသိကဝတ္တကထာ
tableOfContents: false
sidebar:
  order: 2
type: tipitaka
basket: vi
book: cula
review:
  current: review
  updated: '2025-10-20T14:06:43.088681'
  updated_by: ''
  notes: ''
  history:
  - state: review
    date: '2025-10-20T14:06:43.088681'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<DynamicBreadcrumb />


<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<Division number="358" book="cula" e="ch" v="4" p="376">

<Paragraph number="1663" book="cula">
တေန ခေါ ပန သမယေန အာဝါသိကာ ဘိက္ခူ အာဂန္တုကေ ဘိက္ခူ ဒိသွာ နေဝ အာသနံ ပညပေန္တိ, န ပါဒေါဒကံ ပါဒပီဌံ ပါဒကထလိကံ ဥပနိက္ခိပန္တိ, န ပစ္စုဂ္ဂန္တွာ ပတ္တစီဝရံ ပဋိဂ္ဂဏှန္တိ, န ပါနီယေန ပုစ္ဆန္တိ, န ဝုဍ္ဎတရေပိ အာဂန္တုကေ ဘိက္ခူ အဘိဝါဒေန္တိ, န သေနာသနံ ပညပေန္တိ. ယေ တေ ဘိက္ခူ အပ္ပိစ္ဆာ …ပေ…  တေ ဥဇ္ဈာယန္တိ ခိယျန္တိ ဝိပါစေန္တိ—  “ကထဉှိ နာမ အာဝါသိကာ ဘိက္ခူ အာဂန္တုကေ ဘိက္ခူ ဒိသွာ နေဝ အာသနံ ပညပေဿန္တိ, န ပါဒေါဒကံ ပါဒပီဌံ ပါဒကထလိကံ ဥပနိက္ခိပိဿန္တိ, န ပစ္စုဂ္ဂန္တွာ ပတ္တစီဝရံ ပဋိဂ္ဂဟိဿန္တိ, န ပါနီယေန ပုစ္ဆိဿန္တိ, ဝုဍ္ဎတရေပိ အာဂန္တုကေ ဘိက္ခူ န အဘိဝါဒေဿန္တိ, န သေနာသနံ ပညပေဿန္တီ”တိ. အထ ခေါ တေ ဘိက္ခူ ဘဂဝတော ဧတမတ္ထံ အာရောစေသုံ …ပေ…  “သစ္စံ ကိရ, ဘိက္ခဝေ …ပေ…  “သစ္စံ, ဘဂဝါ”တိ …ပေ…  ဝိဂရဟိတွာ …ပေ…  ဓမ္မိံ ကထံ ကတွာ ဘိက္ခူ အာမန္တေသိ—
</Paragraph>

</Division>
<Division number="359" book="cula" e="ch" v="4" p="377">

<Paragraph number="1664" book="cula">
“တေန ဟိ, ဘိက္ခဝေ, အာဝါသိကာနံ ဘိက္ခူနံ ဝတ္တံ ပညပေဿာမိ ယထာ အာဝါသိကေဟိ ဘိက္ခူဟိ သမ္မာ ဝတ္တိတဗ္ဗံ. အာဝါသိကေန, ဘိက္ခဝေ, ဘိက္ခုနာ အာဂန္တုကံ ဘိက္ခုံ ဝုဍ္ဎတရံ ဒိသွာ အာသနံ ပညပေတဗ္ဗံ, ပါဒေါဒကံ ပါဒပီဌံ ပါဒကထလိကံ ဥပနိက္ခိပိတဗ္ဗံ, ပစ္စုဂ္ဂန္တွာ ပတ္တစီဝရံ ပဋိဂ္ဂဟေတဗ္ဗံ, ပါနီယေန ပုစ္ဆိတဗ္ဗော. သစေ ဥဿဟတိ, ဥပါဟနာ ပုဉ္ဆိတဗ္ဗာ. ဥပါဟနာ ပုဉ္ဆန္တေန ပဌမံ သုက္ခေန စောဠကေန ပုဉ္ဆိတဗ္ဗာ, ပစ္ဆာ အလ္လေန. ဥပါဟနာပုဉ္ဆနစောဠကံ ဓောဝိတွာ ဧကမန္တံ ဝိဿဇ္ဇေတဗ္ဗံ.
</Paragraph>

<Paragraph number="1665" book="cula">
အာဂန္တုကော ဘိက္ခု ဝုဍ္ဎတရော အဘိဝါဒေတဗ္ဗော. သေနာသနံ ပညပေတဗ္ဗံ—  ‘ဧတံ တေ သေနာသနံ ပါပုဏာတီ’တိ. အဇ္ဈာဝုဋ္ဌံ ဝါ အနဇ္ဈာဝုဋ္ဌံ ဝါ အာစိက္ခိတဗ္ဗံ. ဂေါစရော အာစိက္ခိတဗ္ဗော. အဂေါစရော အာစိက္ခိတဗ္ဗော. သေက္ခသမ္မတာနိ ကုလာနိ အာစိက္ခိတဗ္ဗာနိ. ဝစ္စဋ္ဌာနံ အာစိက္ခိတဗ္ဗံ. ပဿာဝဋ္ဌာနံ အာစိက္ခိတဗ္ဗံ. ပါနီယံ အာစိက္ခိတဗ္ဗံ. ပရိဘောဇနီယံ အာစိက္ခိတဗ္ဗံ. ကတ္တရဒဏ္ဍော အာစိက္ခိတဗ္ဗော. သံဃဿ ကတိကသဏ္ဌာနံ အာစိက္ခိတဗ္ဗံ—  ‘ဣမံ ကာလံ ပဝိသိတဗ္ဗံ, ဣမံ ကာလံ နိက္ခမိတဗ္ဗန်’တိ.
</Paragraph>

<Paragraph number="1666" book="cula">
သစေ နဝကော ဟောတိ, နိသိန္နကေနေဝ အာစိက္ခိတဗ္ဗံ—  ‘အတြ ပတ္တံ နိက္ခိပါဟိ, အတြ စီဝရံ နိက္ခိပါဟိ, ဣဒံ အာသနံ နိသီဒါဟီ’တိ. ပါနီယံ အာစိက္ခိတဗ္ဗံ. ပရိဘောဇနီယံ အာစိက္ခိတဗ္ဗံ. ဥပါဟနာပုဉ္ဆနစောဠကံ အာစိက္ခိတဗ္ဗံ. အာဂန္တုကော ဘိက္ခု နဝကော အဘိဝါဒါပေတဗ္ဗော. သေနာသနံ အာစိက္ခိတဗ္ဗံ—  ‘ဧတံ တေ သေနာသနံ ပါပုဏာတီ’တိ. အဇ္ဈာဝုဋ္ဌံ ဝါ အနဇ္ဈာဝုဋ္ဌံ ဝါ အာစိက္ခိတဗ္ဗံ. ဂေါစရော အာစိက္ခိတဗ္ဗော. အဂေါစရော အာစိက္ခိတဗ္ဗော. သေက္ခသမ္မတာနိ ကုလာနိ အာစိက္ခိတဗ္ဗာနိ. ဝစ္စဋ္ဌာနံ အာစိက္ခိတဗ္ဗံ. ပဿာဝဋ္ဌာနံ အာစိက္ခိတဗ္ဗံ. ပါနီယံ အာစိက္ခိတဗ္ဗံ. ပရိဘောဇနီယံ အာစိက္ခိတဗ္ဗံ. ကတ္တရဒဏ္ဍော အာစိက္ခိတဗ္ဗော. သံဃဿ ကတိကသဏ္ဌာနံ အာစိက္ခိတဗ္ဗံ—  ‘ဣမံ ကာလံ ပဝိသိတဗ္ဗံ, ဣမံ ကာလံ နိက္ခမိတဗ္ဗန်’တိ. ဣဒံ ခေါ, ဘိက္ခဝေ, အာဝါသိကာနံ ဘိက္ခူနံ ဝတ္တံ ယထာ အာဝါသိကေဟိ ဘိက္ခူဟိ သမ္မာ ဝတ္တိတဗ္ဗန်”တိ.
</Paragraph>
</Division>