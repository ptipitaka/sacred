---
title: 8.5 ဘတ္တဂ္ဂဝတ္တကထာ
tableOfContents: false
sidebar:
  order: 5
type: tipitaka
basket: vi
book: cula
review:
  current: review
  updated: '2025-10-20T14:06:43.096526'
  updated_by: ''
  notes: ''
  history:
  - state: review
    date: '2025-10-20T14:06:43.096526'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<DynamicBreadcrumb />


<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<Division number="363" book="cula" e="ch" v="4" p="380">

<Paragraph number="1672" book="cula">
တေန ခေါ ပန သမယေန ဆဗ္ဗဂ္ဂိယာ ဘိက္ခူ ဒုန္နိဝတ္ထာ ဒုပ္ပါရုတာ အနာကပ္ပသမ္ပန္နာ ဘတ္တဂ္ဂံ ဂစ္ဆန္တိ, ဝေါက္ကမ္မပိ ထေရာနံ ဘိက္ခူနံ ပုရတော ပုရတော ဂစ္ဆန္တိ, ထေရေပိ ဘိက္ခူ အနုပခဇ္ဇ နိသီဒန္တိ, နဝေပိ ဘိက္ခူ အာသနေန ပဋိဗာဟန္တိ, သင်္ဃာဋိမ္ပိ ဩတ္ထရိတွာ အန္တရဃရေ နိသီဒန္တိ. ယေ တေ ဘိက္ခူ အပ္ပိစ္ဆာ …ပေ…  တေ ဥဇ္ဈာယန္တိ ခိယျန္တိ ဝိပါစေန္တိ—  “ကထဉှိ နာမ ဆဗ္ဗဂ္ဂိယာ ဘိက္ခူ ဒုန္နိဝတ္ထာ ဒုပ္ပါရုတာ အနာကပ္ပသမ္ပန္နာ ဘတ္တဂ္ဂံ ဂစ္ဆိဿန္တိ, ဝေါက္ကမ္မပိ ထေရာနံ ဘိက္ခူနံ ပုရတော ပုရတော ဂစ္ဆိဿန္တိ, ထေရေပိ ဘိက္ခူ အနုပခဇ္ဇ နိသီဒိဿန္တိ, နဝေပိ ဘိက္ခူ အာသနေနပိ ပဋိဗာဟိဿန္တိ, သင်္ဃာဋိမ္ပိ ဩတ္ထရိတွာ အန္တရဃရေ နိသီဒိဿန္တီ”တိ. အထ ခေါ တေ ဘိက္ခူ ဘဂဝတော ဧတမတ္ထံ အာရောစေသုံ …ပေ…  “သစ္စံ ကိရ, ဘိက္ခဝေ, ဆဗ္ဗဂ္ဂိယာ ဘိက္ခူ ဒုန္နိဝတ္ထာ ဒုပ္ပါရုတာ အနာကပ္ပသမ္ပန္နာ ဘတ္တဂ္ဂံ ဂစ္ဆန္တိ, ဝေါက္ကမ္မပိ ထေရာနံ ဘိက္ခူနံ ပုရတော ပုရတော ဂစ္ဆန္တိ, ထေရေပိ ဘိက္ခူ အနုပခဇ္ဇ နိသီဒန္တိ, နဝေပိ ဘိက္ခူ အာသနေန ပဋိဗာဟန္တိ, သင်္ဃာဋိမ္ပိ ဩတ္ထရိတွာ အန္တရဃရေ နိသီဒန္တီ”တိ? “သစ္စံ, ဘဂဝါ”တိ …ပေ…  ဝိဂရဟိတွာ …ပေ…  ဓမ္မိံ ကထံ ကတွာ ဘိက္ခူ အာမန္တေသိ—
</Paragraph>

</Division>
<Division number="364" book="cula" e="ch" v="4" p="380">

<Paragraph number="1673" book="cula">
“တေန ဟိ, ဘိက္ခဝေ, ဘိက္ခူနံ ဘတ္တဂ္ဂဝတ္တံ ပညပေဿာမိ ယထာ ဘိက္ခူဟိ ဘတ္တဂ္ဂေ သမ္မာ ဝတ္တိတဗ္ဗံ. သစေ အာရာမေ ကာလော အာရောစိတော ဟောတိ, တိမဏ္ဍလံ ပဋိစ္ဆာဒေန္တေန ပရိမဏ္ဍလံ နိဝါသေတွာ ကာယဗန္ဓနံ ဗန္ဓိတွာ သဂုဏံ ကတွာ သင်္ဃာဋိယော ပါရုပိတွာ ဂဏ္ဌိကံ ပဋိမုဉ္စိတွာ ဓောဝိတွာ ပတ္တံ ဂဟေတွာ သာဓုကံ အတရမာနေန ဂါမော ပဝိသိတဗ္ဗော.
</Paragraph>

<Paragraph number="1674" book="cula">
န ဝေါက္ကမ္မ ထေရာနံ ဘိက္ခူနံ ပုရတော ပုရတော ဂန္တဗ္ဗံ. သုပ္ပဋိစ္ဆန္နေန အန္တရဃရေ ဂန္တဗ္ဗံ. သုသံဝုတေန အန္တရဃရေ ဂန္တဗ္ဗံ. ဩက္ခိတ္တစက္ခုနာ အန္တရဃရေ ဂန္တဗ္ဗံ. န ဥက္ခိတ္တကာယ အန္တရဃရေ ဂန္တဗ္ဗံ. န ဥဇ္ဇဂ္ဃိကာယ အန္တရဃရေ ဂန္တဗ္ဗံ. အပ္ပသဒ္ဒေန အန္တရဃရေ ဂန္တဗ္ဗံ. န ကာယပ္ပစာလကံ အန္တရဃရေ ဂန္တဗ္ဗံ. န ဗာဟုပ္ပစာလကံ အန္တရဃရေ ဂန္တဗ္ဗံ. န သီသပ္ပစာလကံ အန္တရဃရေ ဂန္တဗ္ဗံ. န ခမ္ဘကတေန အန္တရဃရေ ဂန္တဗ္ဗံ. န ဩဂုဏ္ဌိတေန အန္တရဃရေ ဂန္တဗ္ဗံ. န ဥက္ကုဋိကာယ အန္တရဃရေ ဂန္တဗ္ဗံ.
</Paragraph>

<Paragraph number="1675" book="cula">
သုပ္ပဋိစ္ဆန္နေန အန္တရဃရေ နိသီဒိတဗ္ဗံ. သုသံဝုတေန အန္တရဃရေ နိသီဒိတဗ္ဗံ. ဩက္ခိတ္တစက္ခုနာ အန္တရဃရေ နိသီဒိတဗ္ဗံ. န ဥက္ခိတ္တကာယ အန္တရဃရေ နိသီဒိတဗ္ဗံ န ဥဇ္ဇဂ္ဃိကာယ အန္တရဃရေ နိသီဒိတဗ္ဗံ, အပ္ပသဒ္ဒေန အန္တရဃရေ နိသီဒိတဗ္ဗံ. န ကာယပ္ပစာလကံ အန္တရဃရေ နိသီဒိတဗ္ဗံ. န ဗာဟုပ္ပစာလကံ အန္တရဃရေ နိသီဒိတဗ္ဗံ. န သီသပ္ပစာလကံ အန္တရဃရေ နိသီဒိတဗ္ဗံ. န ခမ္ဘကတေန အန္တရဃရေ နိသီဒိတဗ္ဗံ. န ဩဂုဏ္ဌိတေန အန္တရဃရေ နိသီဒိတဗ္ဗံ. န ပလ္လတ္ထိကာယ အန္တရဃရေ နိသီဒိတဗ္ဗံ. န ထေရေ ဘိက္ခူ အနုပခဇ္ဇ နိသီဒိတဗ္ဗံ. န နဝါ ဘိက္ခူ အာသနေန ပဋိဗာဟိတဗ္ဗာ. န သင်္ဃာဋိံ ဩတ္ထရိတွာ အန္တရဃရေ နိသီဒိတဗ္ဗံ.
</Paragraph>

<Paragraph number="1676" book="cula">
ဥဒကေ ဒိယျမာနေ ဥဘောဟိ ဟတ္ထေဟိ ပတ္တံ ပဋိဂ္ဂဟေတွာ ဥဒကံ ပဋိဂ္ဂဟေတဗ္ဗံ. နီစံ ကတွာ သာဓုကံ အပ္ပဋိဃံသန္တေန ပတ္တော ဓောဝိတဗ္ဗော. သစေ ဥဒကပ္ပဋိဂ္ဂါဟကော ဟောတိ, နီစံ ကတွာ ဥဒကပ္ပဋိဂ္ဂဟေ ဥဒကံ အာသိဉ္စိတဗ္ဗံ—  မာ ဥဒကပ္ပဋိဂ္ဂါဟကော ဥဒကေန ဩသိဉ္စိ, မာ သာမန္တာ ဘိက္ခူ ဥဒကေန ဩသိဉ္စိံသု, မာ သင်္ဃာဋိ ဥဒကေန ဩသိဉ္စီတိ. သစေ ဥဒကပ္ပဋိဂ္ဂါဟကော န ဟောတိ, နီစံ ကတွာ ဆမာယ ဥဒကံ အာသိဉ္စိတဗ္ဗံ—  မာ သာမန္တာ ဘိက္ခူ ဥဒကေန ဩသိဉ္စိံသု, မာ သင်္ဃာဋိ ဥဒကေန ဩသိဉ္စီတိ.
</Paragraph>

<Paragraph number="1677" book="cula">
ဩဒနေ ဒိယျမာနေ ဥဘောဟိ ဟတ္ထေဟိ ပတ္တံ ပဋိဂ္ဂဟေတွာ ဩဒနော ပဋိဂ္ဂဟေတဗ္ဗော, သူပဿ ဩကာသော ကာတဗ္ဗော. သစေ ဟောတိ သပ္ပိ ဝါ တေလံ ဝါ ဥတ္တရိဘင်္ဂံ ဝါ, ထေရေန ဝတ္တဗ္ဗော—  ‘သဗ္ဗေသံ သမကံ သမ္ပာဒေဟီ’တိ. သက္ကစ္စံ ပိဏ္ဍပါတော ပဋိဂ္ဂဟေတဗ္ဗော. ပတ္တသညိနာ ပိဏ္ဍပါတော ပဋိဂ္ဂဟေတဗ္ဗော. သမသူပကော ပိဏ္ဍပါတော ပဋိဂ္ဂဟေတဗ္ဗော. သမတိတ္တိကော ပိဏ္ဍပါတော ပဋိဂ္ဂဟေတဗ္ဗော.
</Paragraph>

<Paragraph number="1678" book="cula">
န တာဝ ထေရေန ဘုဉ္ဇိတဗ္ဗံ ယာဝ န သဗ္ဗေသံ ဩဒနော သမ္ပတ္တော ဟောတိ. သက္ကစ္စံ ပိဏ္ဍပါတော ဘုဉ္ဇိတဗ္ဗော. ပတ္တသညိနာ ပိဏ္ဍပါတော ဘုဉ္ဇိတဗ္ဗော. သပဒါနံ ပိဏ္ဍပါတော ဘုဉ္ဇိတဗ္ဗော. သမသူပကော ပိဏ္ဍပါတော ဘုဉ္ဇိတဗ္ဗော. န ထူပကတော ဩမဒ္ဒိတွာ ပိဏ္ဍပါတော ဘုဉ္ဇိတဗ္ဗော. န သူပံ ဝါ ဗျဉ္ဇနံ ဝါ ဩဒနေန ပဋိစ္ဆာဒေတဗ္ဗံ ဘိယျောကမျတံ ဥပါဒါယ. န သူပံ ဝါ ဩဒနံ ဝါ အဂိလာနေန အတ္တနော အတ္ထာယ ဝိညာပေတွာ ဘုဉ္ဇိတဗ္ဗံ. န ဥဇ္ဈာနသညိနာ ပရေသံ ပတ္တော ဩလောကေတဗ္ဗော. နာတိမဟန္တော ကဗဠော ကာတဗ္ဗော. ပရိမဏ္ဍလော အာလောပေါ ကာတဗ္ဗော. န အနာဟဋေ ကဗဠေ မုခဒွါရံ ဝိဝရိတဗ္ဗံ. န ဘုဉ္ဇမာနေန သဗ္ဗော ဟတ္ထော မုခေ ပက္ခိပိတဗ္ဗော. န သကဗဠေန မုခေန ဗျာဟရိတဗ္ဗံ. န ပိဏ္ဍုက္ခေပကံ ဘုဉ္ဇိတဗ္ဗံ. န ကဗဠာဝစ္ဆေဒကံ ဘုဉ္ဇိတဗ္ဗံ. န အဝဂဏ္ဍကာရကံ ဘုဉ္ဇိတဗ္ဗံ. န ဟတ္ထနိဒ္ဓုနကံ ဘုဉ္ဇိတဗ္ဗံ. န သိတ္ထာဝကာရကံ ဘုဉ္ဇိတဗ္ဗံ. န ဇိဝှါနိစ္ဆာရကံ ဘုဉ္ဇိတဗ္ဗံ. န စပုစပုကာရကံ ဘုဉ္ဇိတဗ္ဗံ. န သုရုသုရုကာရကံ ဘုဉ္ဇိတဗ္ဗံ. န ဟတ္ထနိလ္လေဟကံ ဘုဉ္ဇိတဗ္ဗံ. န ပတ္တနိလ္လေဟကံ ဘုဉ္ဇိတဗ္ဗံ. န ဩဋ္ဌနိလ္လေဟကံ ဘုဉ္ဇိတဗ္ဗံ.
</Paragraph>

<Paragraph number="1679" book="cula">
န သာမိသေန ဟတ္ထေန ပါနီယထာလကော ပဋိဂ္ဂဟေတဗ္ဗော. န တာဝ ထေရေန ဥဒကံ ပဋိဂ္ဂဟေတဗ္ဗံ ယာဝ န သဗ္ဗေဝ ဘုတ္တာဝိနော ဟောန္တိ. ဥဒကေ ဒိယျမာနေ ဥဘောဟိ ဟတ္ထေဟိ ပတ္တံ ပဋိဂ္ဂဟေတွာ ဥဒကံ ပဋိဂ္ဂဟေတဗ္ဗံ. နီစံ ကတွာ သာဓုကံ အပ္ပဋိဃံသန္တေန ပတ္တော ဓောဝိတဗ္ဗော. သစေ ဥဒကပ္ပဋိဂ္ဂါဟကော ဟောတိ, နီစံ ကတွာ ဥဒကပ္ပဋိဂ္ဂဟေ ဥဒကံ အာသိဉ္စိတဗ္ဗံ—  မာ ဥဒကပ္ပဋိဂ္ဂါဟကော ဥဒကေန ဩသိဉ္စိ, မာ သာမန္တာ ဘိက္ခူ ဥဒကေန ဩသိဉ္စိံသု, မာ သင်္ဃာဋိ ဥဒကေန ဩသိဉ္စီတိ. သစေ ဥဒကပ္ပဋိဂ္ဂါဟကော န ဟောတိ, နီစံ ကတွာ ဆမာယ ဥဒကံ အာသိဉ္စိတဗ္ဗံ—  မာ သာမန္တာ ဘိက္ခူ ဥဒကေန ဩသိဉ္စိံသု, မာ သင်္ဃာဋိ ဥဒကေန ဩသိဉ္စီတိ. န သသိတ္ထကံ ပတ္တဓောဝနံ အန္တရဃရေ ဆဍ္ဍေတဗ္ဗံ.
</Paragraph>

<Paragraph number="1680" book="cula">
နိဝတ္တန္တေန နဝကေဟိ ဘိက္ခူဟိ ပဌမတရံ နိဝတ္တိတဗ္ဗံ. ပစ္ဆာ ထေရေဟိ သုပ္ပဋိစ္ဆန္နေန အန္တရဃရေ ဂန္တဗ္ဗံ. သုသံဝုတေန အန္တရဃရေ ဂန္တဗ္ဗံ. ဩက္ခိတ္တစက္ခုနာ အန္တရဃရေ ဂန္တဗ္ဗံ. န ဥက္ခိတ္တကာယ အန္တရဃရေ ဂန္တဗ္ဗံ. န ဥဇ္ဇဂ္ဃိကာယ အန္တရဃရေ ဂန္တဗ္ဗံ. အပ္ပသဒ္ဒေန အန္တရဃရေ ဂန္တဗ္ဗံ. န ကာယပ္ပစာလကံ အန္တရဃရေ ဂန္တဗ္ဗံ. န ဗာဟုပ္ပစာလကံ အန္တရဃရေ ဂန္တဗ္ဗံ. န သီသပ္ပစာလကံ အန္တရဃရေ ဂန္တဗ္ဗံ. န ခမ္ဘကတေန အန္တရဃရေ ဂန္တဗ္ဗံ. န ဩဂုဏ္ဌိတေန အန္တရဃရေ ဂန္တဗ္ဗံ. န ဥက္ကုဋိကာယ အန္တရဃရေ ဂန္တဗ္ဗံ. ဣဒံ ခေါ, ဘိက္ခဝေ, ဘိက္ခူနံ ဘတ္တဂ္ဂဝတ္တံ ယထာ ဘိက္ခူဟိ ဘတ္တဂ္ဂေ သမ္မာ ဝတ္တိတဗ္ဗန်”တိ.

</Paragraph>
</Division>

<Paragraph number="1681" type="center" book="cula">
ပဌမဘာဏဝါရော နိဋ္ဌိတော.
</Paragraph>