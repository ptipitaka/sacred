---
title: "11.1 သင်္ဂီတိနိဒါန"
tableOfContents: false
sidebar:
  order: 1
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="437" book="cula">

<Paragraph number="2176" book="cula">
အထ ခေါ အာယသ္မာ မဟာကဿပေါ ဘိက္ခူ အာမန္တေသိ—  “ဧကမိဒါဟံ, အာဝုသော, သမယံ ပါဝါယ ကုသိနာရံ အဒ္ဓါနမဂ္ဂပ္ပဋိပန္နော မဟတာ ဘိက္ခုသံဃေန သဒ္ဓိံ ပဉ္စမတ္တေဟိ ဘိက္ခုသတေဟိ. အထ ခွါဟံ, အာဝုသော, မဂ္ဂါ ဩက္ကမ္မ အညတရသ္မိံ ရုက္ခမူလေ နိသီဒိံ.
</Paragraph>

<Paragraph number="2177" book="cula">
တေန ခေါ ပန သမယေန အညတရော အာဇီဝကော ကုသိနာရာယ မန္ဒာရဝပုပ္ဖံ ဂဟေတွာ ပါဝံ အဒ္ဓါနမဂ္ဂပ္ပဋိပန္နော ဟောတိ. အဒ္ဒသံ ခေါ အဟံ, အာဝုသော, တံ အာဇီဝကံ ဒူရတောဝ အာဂစ္ဆန္တံ. ဒိသွာန တံ အာဇီဝကံ ဧတဒဝေါစံ—  ‘အပါဝုသော, အမှာကံ သတ္ထာရံ ဇာနာသီ’တိ? ‘အာမာဝုသော, ဇာနာမိ. အဇ္ဇ သတ္တာဟပရိနိဗ္ဗုတော သမဏော ဂေါတမော. တတော မေ ဣဒံ မန္ဒာရဝပုပ္ဖံ ဂဟိတန်’တိ. တတြာဝုသော, ယေ တေ ဘိက္ခူ အဝီတရာဂါ အပ္ပေကစ္စေ ဗာဟာ ပဂ္ဂယှ ကန္ဒန္တိ, ဆိန္နပါတံ ပပတန္တိ, အာဝဋ္ဋန္တိ, ဝိဝဋ္ဋန္တိ—  အတိခိပ္ပံ ဘဂဝါ ပရိနိဗ္ဗုတော, အတိခိပ္ပံ သုဂတော ပရိနိဗ္ဗုတော, အတိခိပ္ပံ စက္ခုံ လောကေ အန္တရဟိတန္တိ. ယေ ပန တေ ဘိက္ခူ ဝီတရာဂါ တေ သတာ သမ္ပဇာနာ အဓိဝါသေန္တိ—  အနိစ္စာ သင်္ခါရာ, တံ ကုတေတ္ထ လဗ္ဘာတိ.
</Paragraph>

<Paragraph number="2178" book="cula">
အထ ခွါဟံ, အာဝုသော, တေ ဘိက္ခူ ဧတဒဝေါစံ—  ‘အလံ, အာဝုသော, မာ သောစိတ္ထ; မာ ပရိဒေဝိတ္ထ. နနွေတံ, အာဝုသော, ဘဂဝတာ ပဋိကစ္စေဝ အက္ခာတံ—  သဗ္ဗေဟေဝ ပိယေဟိ မနာပေဟိ နာနာဘာဝေါ ဝိနာဘာဝေါ အညထာဘာဝေါ. တံ ကုတေတ္ထ အာဝုသော လဗ္ဘာ, ယံ တံ ဇာတံ ဘူတံ သင်္ခတံ ပလောကဓမ္မံ, တံ ဝတ မာ ပလုဇ္ဇီတိ—  နေတံ ဌာနံ ဝိဇ္ဇတီ’တိ.
</Paragraph>

<Paragraph number="2179" book="cula">
တေန ခေါ ပနာဝုသော, သမယေန သုဘဒ္ဒေါ နာမ ဝုဍ္ဎပဗ္ဗဇိတော တဿံ ပရိသာယံ နိသိန္နော ဟောတိ. အထ ခေါ, အာဝုသော, သုဘဒ္ဒေါ ဝုဍ္ဎပဗ္ဗဇိတော တေ ဘိက္ခူ ဧတဒဝေါစ—  ‘အလံ, အာဝုသော, မာ သောစိတ္ထ; မာ ပရိဒေဝိတ္ထ. သုမုတ္တာ မယံ တေန မဟာသမဏေန; ဥပဒ္ဒုတာ စ မယံ ဟောမ—  ဣဒံ ဝေါ ကပ္ပတိ, ဣဒံ ဝေါ န ကပ္ပတီတိ. ဣဒါနိ ပန မယံ ယံ ဣစ္ဆိဿာမ တံ ကရိဿာမ, ယံ န ဣစ္ဆိဿာမ န တံ ကရိဿာမာ’တိ. ဟန္ဒ မယံ, အာဝုသော, ဓမ္မဉ္စ ဝိနယဉ္စ သင်္ဂါယာမ. ပုရေ အဓမ္မော ဒိပ္ပတိ, ဓမ္မော ပဋိဗာဟိယျတိ; ပုရေ အဝိနယော ဒိပ္ပတိ ဝိနယော ပဋိဗာဟိယျတိ; ပုရေ အဓမ္မဝါဒိနော ဗလဝန္တော ဟောန္တိ, ဓမ္မဝါဒိနော ဒုဗ္ဗလာ ဟောန္တိ; ပုရေ အဝိနယဝါဒိနော ဗလဝန္တော ဟောန္တိ, ဝိနယဝါဒိနော ဒုဗ္ဗလာ ဟောန္တီ”တိ.
</Paragraph>

<Paragraph number="2180" book="cula">
“တေန ဟိ, ဘန္တေ, ထေရော ဘိက္ခူ ဥစ္စိနတူ”တိ. အထ ခေါ အာယသ္မာ မဟာကဿပေါ ဧကေနူနပဉ္စအရဟန္တသတာနိ ဥစ္စိနိ. ဘိက္ခူ အာယသ္မန္တံ မဟာကဿပံ ဧတဒဝေါစုံ—  “အယံ, ဘန္တေ, အာယသ္မာ အာနန္ဒော ကိဉ္စာပိ သေက္ခော, အဘဗ္ဗော ဆန္ဒာ ဒေါသာ မောဟာ ဘယာ အဂတိံ ဂန္တုံ. ဗဟု စ အနေန ဘဂဝတော သန္တိကေ ဓမ္မော စ ဝိနယော စ ပရိယတ္တော. တေန ဟိ, ဘန္တေ, ထေရော အာယသ္မန္တမ္ပိ အာနန္ဒံ ဥစ္စိနတူ”တိ. အထ ခေါ အာယသ္မာ မဟာကဿပေါ အာယသ္မန္တမ္ပိ အာနန္ဒံ ဥစ္စိနိ.
</Paragraph>

<Paragraph number="2181" book="cula">
အထ ခေါ ထေရာနံ ဘိက္ခူနံ ဧတဒဟောသိ—  “ကတ္ထ နု ခေါ မယံ ဓမ္မဉ္စ ဝိနယဉ္စ သင်္ဂါယေယျာမာ”တိ? အထ ခေါ ထေရာနံ ဘိက္ခူနံ ဧတဒဟောသိ—  “ရာဇဂဟံ ခေါ မဟာဂေါစရံ ပဟူတသေနာသနံ, ယန္နူန မယံ ရာဇဂဟေ ဝဿံ ဝသန္တာ ဓမ္မဉ္စ ဝိနယဉ္စ သင်္ဂါယေယျာမ. န အညေ ဘိက္ခူ ရာဇဂဟေ ဝဿံ ဥပဂစ္ဆေယျုန်”တိ.
</Paragraph>

<Paragraph number="2182" book="cula">
အထ ခေါ အာယသ္မာ မဟာကဿပေါ သံဃံ ဉာပေသိ—
</Paragraph>

</Division>
<Division number="438" book="cula">

<Paragraph number="2183" book="cula">
“သုဏာတု မေ, အာဝုသော, သံဃော. ယဒိ သံဃဿ ပတ္တကလ္လံ, သံဃော ဣမာနိ ပဉ္စ ဘိက္ခုသတာနိ သမ္မန္နေယျ—  ရာဇဂဟေ ဝဿံ ဝသန္တာနိ ဓမ္မဉ္စ ဝိနယဉ္စ သင်္ဂါယိတုံ, န အညေဟိ ဘိက္ခူဟိ ရာဇဂဟေ ဝဿံ ဝသိတဗ္ဗန္တိ. ဧသာ ဉတ္တိ.
</Paragraph>

<Paragraph number="2184" book="cula">
သုဏာတု မေ, အာဝုသော, သံဃော. ဣမာနိ ပဉ္စ ဘိက္ခုသတာနိ သမ္မန္နတိ—  ရာဇဂဟေ ဝဿံ ဝသန္တာနိ ဓမ္မဉ္စ ဝိနယဉ္စ သင်္ဂါယိတုံ, န အညေဟိ ဘိက္ခူဟိ ရာဇဂဟေ ဝဿံ ဝသိတဗ္ဗန္တိ. ယဿာယသ္မတော ခမတိ ဣမေသံ ပဉ္စန္နံ ဘိက္ခုသတာနံ သမ္မုတိ—  ရာဇဂဟေ ဝဿံ ဝသန္တာနံ ဓမ္မဉ္စ ဝိနယဉ္စ သင်္ဂါယိတုံ, န အညေဟိ ဘိက္ခူဟိ ရာဇဂဟေ ဝဿံ ဝသိတဗ္ဗန္တိ—  သော တုဏှဿ; ယဿ နက္ခမတိ, သော ဘာသေယျ.
</Paragraph>

<Paragraph number="2185" book="cula">
သမ္မတာနိ သံဃေန ဣမာနိ ပဉ္စ ဘိက္ခုသတာနိ ရာဇဂဟေ ဝဿံ ဝသန္တာနိ ဓမ္မဉ္စ ဝိနယဉ္စ သင်္ဂါယိတုံ, န အညေဟိ ဘိက္ခူဟိ ရာဇဂဟေ ဝဿံ ဝသိတဗ္ဗန္တိ. ခမတိ သံဃဿ, တသ္မာ တုဏှီ, ဧဝမေတံ ဓာရယာမီ”တိ.
</Paragraph>

<Paragraph number="2186" book="cula">
အထ ခေါ ထေရာ ဘိက္ခူ ရာဇဂဟံ အဂမံသု ဓမ္မဉ္စ ဝိနယဉ္စ သင်္ဂါယိတုံ. အထ ခေါ ထေရာနံ ဘိက္ခူနံ ဧတဒဟောသိ—  “ဘဂဝတာ ခေါ, အာဝုသော, ခဏ္ဍဖုလ္လပဋိသင်္ခရဏံ ဝဏ္ဏိတံ. ဟန္ဒ မယံ, အာဝုသော, ပဌမံ မာသံ ခဏ္ဍဖုလ္လံ ပဋိသင်္ခရောမ; မဇ္ဈိမံ မာသံ သန္နိပတိတွာ ဓမ္မဉ္စ ဝိနယဉ္စ သင်္ဂါယိဿာမာ”တိ.
</Paragraph>

<Paragraph number="2187" book="cula">
အထ ခေါ ထေရာ ဘိက္ခူ ပဌမံ မာသံ ခဏ္ဍဖုလ္လံ ပဋိသင်္ခရိံသု. အထ ခေါ အာယသ္မာ အာနန္ဒော—  “သွေ သန္နိပါတော န ခေါ မေတံ ပတိရူပံ, ယောဟံ သေက္ခော သမာနော သန္နိပါတံ ဂစ္ဆေယျန်”တိ—  ဗဟုဒေဝ ရတ္တိံ ကာယဂတာယ သတိယာ ဝီတိနာမေတွာ ရတ္တိယာ ပစ္စူသသမယံ “နိပဇ္ဇိဿာမီ”တိ ကာယံ အာဝဇ္ဇေသိ. အပ္ပတ္တဉ္စ သီသံ ဗိဗ္ဗောဟနံ, ဘူမိတော စ ပါဒါ မုတ္တာ. ဧတသ္မိံ အန္တရေ အနုပါဒါယ အာသဝေဟိ စိတ္တံ ဝိမုစ္စိ.
</Paragraph>

</Division>
<Division number="439" book="cula">

<Paragraph number="2188" book="cula">
အထ ခေါ အာယသ္မာ အာနန္ဒော အရဟာ သမာနော သန္နိပါတံ အဂမာသိ. အထ ခေါ အာယသ္မာ မဟာကဿပေါ သံဃံ ဉာပေသိ—
</Paragraph>

<Paragraph number="2189" book="cula">
“သုဏာတု မေ, အာဝုသော, သံဃော. ယဒိ သံဃဿ ပတ္တကလ္လံ, အဟံ ဥပါလိံ ဝိနယံ ပုစ္ဆေယျန်”တိ.
</Paragraph>

<Paragraph number="2190" book="cula">
အာယသ္မာ ဥပါလိ သံဃံ ဉာပေသိ—
</Paragraph>

<Paragraph number="2191" book="cula">
“သုဏာတု မေ, ဘန္တေ, သံဃော. ယဒိ သံဃဿ ပတ္တကလ္လံ, အဟံ အာယသ္မတာ မဟာကဿပေန ဝိနယံ ပုဋ္ဌော ဝိဿဇ္ဇေယျန်”တိ.
</Paragraph>

<Paragraph number="2192" book="cula">
အထ ခေါ အာယသ္မာ မဟာကဿပေါ အာယသ္မန္တံ ဥပါလိံ ဧတဒဝေါစ—  “ပဌမံ, အာဝုသော ဥပါလိ, ပါရာဇိကံ ကတ္ထ ပညတ္တန်”တိ? “ဝေသာလိယံ, ဘန္တေ”တိ. “ကံ အာရဗ္ဘာ”တိ? “သုဒိန္နံ ကလန္ဒပုတ္တံ အာရဗ္ဘာ”တိ. “ကိသ္မိံ ဝတ္ထုသ္မိန်”တိ? “မေထုနဓမ္မေ”တိ. အထ ခေါ အာယသ္မာ မဟာကဿပေါ အာယသ္မန္တံ ဥပါလိံ ပဌမဿ ပါရာဇိကဿ ဝတ္ထုမ္ပိ ပုစ္ဆိ, နိဒါနမ္ပိ ပုစ္ဆိ, ပုဂ္ဂလမ္ပိ ပုစ္ဆိ, ပညတ္တိမ္ပိ ပုစ္ဆိ, အနုပညတ္တိမ္ပိ ပုစ္ဆိ, အာပတ္တိမ္ပိ ပုစ္ဆိ, အနာပတ္တိမ္ပိ ပုစ္ဆိ.
</Paragraph>

<Paragraph number="2193" book="cula">
“ဒုတိယံ ပနာဝုသော ဥပါလိ, ပါရာဇိကံ ကတ္ထ ပညတ္တန်”တိ? “ရာဇဂဟေ, ဘန္တေ”တိ. “ကံ အာရဗ္ဘာ”တိ? “ဓနိယံ ကုမ္ဘကာရပုတ္တံ အာရဗ္ဘာ”တိ. “ကိသ္မိံ ဝတ္ထုသ္မိန်”တိ? “အဒိန္နာဒါနေ”တိ. အထ ခေါ အာယသ္မာ မဟာကဿပေါ အာယသ္မန္တံ ဥပါလိံ ဒုတိယဿ ပါရာဇိကဿ ဝတ္ထုမ္ပိ ပုစ္ဆိ, နိဒါနမ္ပိ ပုစ္ဆိ, ပုဂ္ဂလမ္ပိ ပုစ္ဆိ, ပညတ္တိမ္ပိ ပုစ္ဆိ, အနုပညတ္တိမ္ပိ ပုစ္ဆိ, အာပတ္တိမ္ပိ ပုစ္ဆိ, အနာပတ္တိမ္ပိ ပုစ္ဆိ.
</Paragraph>

<Paragraph number="2194" book="cula">
“တတိယံ ပနာဝုသော ဥပါလိ, ပါရာဇိကံ ကတ္ထ ပညတ္တန်”တိ? “ဝေသာလိယံ, ဘန္တေ”တိ. “ကံ အာရဗ္ဘာ”တိ? “သမ္ဗဟုလေ ဘိက္ခူ အာရဗ္ဘာ”တိ. “ကိသ္မိံ ဝတ္ထုသ္မိန်”တိ? “မနုဿဝိဂ္ဂဟေ”တိ. အထ ခေါ အာယသ္မာ မဟာကဿပေါ အာယသ္မန္တံ ဥပါလိံ တတိယဿ ပါရာဇိကဿ ဝတ္ထုမ္ပိ ပုစ္ဆိ, နိဒါနမ္ပိ ပုစ္ဆိ, ပုဂ္ဂလမ္ပိ ပုစ္ဆိ, ပညတ္တိမ္ပိ ပုစ္ဆိ, အနုပညတ္တိမ္ပိ ပုစ္ဆိ, အာပတ္တိမ္ပိ ပုစ္ဆိ, အနာပတ္တိမ္ပိ ပုစ္ဆိ.
</Paragraph>

<Paragraph number="2195" book="cula">
“စတုတ္ထံ ပနာဝုသော ဥပါလိ, ပါရာဇိကံ ကတ္ထ ပညတ္တန်”တိ? “ဝေသာလိယံ, ဘန္တေ”တိ. “ကံ အာရဗ္ဘာ”တိ? “ဝဂ္ဂုမုဒါတီရိယေ ဘိက္ခူ အာရဗ္ဘာ”တိ. “ကိသ္မိံ ဝတ္ထုသ္မိန်”တိ? “ဥတ္တရိမနုဿဓမ္မေ”တိ. အထ ခေါ အာယသ္မာ မဟာကဿပေါ အာယသ္မန္တံ ဥပါလိံ စတုတ္ထဿ ပါရာဇိကဿ ဝတ္ထုမ္ပိ ပုစ္ဆိ, နိဒါနမ္ပိ ပုစ္ဆိ, ပုဂ္ဂလမ္ပိ ပုစ္ဆိ, ပညတ္တိမ္ပိ ပုစ္ဆိ, အနုပညတ္တိမ္ပိ ပုစ္ဆိ, အာပတ္တိမ္ပိ ပုစ္ဆိ, အနာပတ္တိမ္ပိ ပုစ္ဆိ.
</Paragraph>

<Paragraph number="2196" book="cula">
ဧတေနေဝ ဥပါယေန ဥဘတောဝိဘင်္ဂေ ပုစ္ဆိ. ပုဋ္ဌော ပုဋ္ဌော အာယသ္မာ ဥပါလိ ဝိဿဇ္ဇေသိ.
</Paragraph>

</Division>
<Division number="440" book="cula">

<Paragraph number="2197" book="cula">
အထ ခေါ အာယသ္မာ မဟာကဿပေါ သံဃံ ဉာပေသိ—
</Paragraph>

<Paragraph number="2198" book="cula">
“သုဏာတု မေ, အာဝုသော, သံဃော. ယဒိ သံဃဿ ပတ္တကလ္လံ, အဟံ အာနန္ဒံ ဓမ္မံ ပုစ္ဆေယျန်”တိ.
</Paragraph>

<Paragraph number="2199" book="cula">
အာယသ္မာ အာနန္ဒော သံဃံ ဉာပေသိ—
</Paragraph>

<Paragraph number="2200" book="cula">
“သုဏာတု မေ, ဘန္တေ, သံဃော. ယဒိ သံဃဿ ပတ္တကလ္လံ, အဟံ အာယသ္မတာ မဟာကဿပေန ဓမ္မံ ပုဋ္ဌော ဝိဿဇ္ဇေယျန်”တိ.
</Paragraph>

<Paragraph number="2201" book="cula">
အထ ခေါ အာယသ္မာ မဟာကဿပေါ အာယသ္မန္တံ အာနန္ဒံ ဧတဒဝေါစ—  “ဗြဟ္မဇာလံ, အာဝုသော အာနန္ဒ, ကတ္ထ ဘာသိတန်”တိ? “အန္တရာ စ, ဘန္တေ, ရာဇဂဟံ အန္တရာ စ နာဠန္ဒံ ရာဇာဂါရကေ အမ္ဗလဋ္ဌိကာယာ”တိ. “ကံ အာရဗ္ဘာ”တိ? “သုပ္ပိယဉ္စ ပရိဗ္ဗာဇကံ ဗြဟ္မဒတ္တဉ္စ မာဏဝန်”တိ. အထ ခေါ အာယသ္မာ မဟာကဿပေါ အာယသ္မန္တံ အာနန္ဒံ ဗြဟ္မဇာလဿ နိဒါနမ္ပိ ပုစ္ဆိ, ပုဂ္ဂလမ္ပိ ပုစ္ဆိ. “သာမညဖလံ ပနာဝုသော အာနန္ဒ, ကတ္ထ ဘာသိတန်”တိ? “ရာဇဂဟေ, ဘန္တေ, ဇီဝကမ္ဗဝနေ”တိ. “ကေန သဒ္ဓိန်”တိ? “အဇာတသတ္တုနာ ဝေဒေဟိပုတ္တေန သဒ္ဓိန်”တိ. အထ ခေါ အာယသ္မာ မဟာကဿပေါ အာယသ္မန္တံ အာနန္ဒံ သာမညဖလဿ နိဒါနမ္ပိ ပုစ္ဆိ, ပုဂ္ဂလမ္ပိ ပုစ္ဆိ. ဧတေနေဝ ဥပါယေန ပဉ္စပိ နိကာယေ ပုစ္ဆိ. ပုဋ္ဌော ပုဋ္ဌော အာယသ္မာ အာနန္ဒော ဝိဿဇ္ဇေသိ.
</Paragraph>
</Division>