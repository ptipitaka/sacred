---
title: 11.3 ဗြဟ္မဒဏ္ဍကထာ
tableOfContents: false
sidebar:
  order: 3
type: tipitaka
basket: vi
book: cula
review:
  current: review
  updated: '2025-10-22T11:23:16.648290'
  updated_by: ''
  notes: ''
  history:
  - state: review
    date: '2025-10-22T11:23:16.648290'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="445" book="cula" e="ch" v="4" p="487">

<Paragraph number="2209" book="cula">
အထ ခေါ အာယသ္မာ အာနန္ဒော ထေရေ ဘိက္ခူ ဧတဒဝေါစ—  “ဘဂဝါ မံ, ဘန္တေ, ပရိနိဗ္ဗာနကာလေ ဧဝမာဟ—  ‘တေန ဟာနန္ဒ, သံဃော မမစ္စယေန ဆန္နဿ ဘိက္ခုနော ဗြဟ္မဒဏ္ဍံ အာဏာပေတူ’”တိ. “ပုစ္ဆိ ပန တွံ, အာဝုသော အာနန္ဒ, ဘဂဝန္တံ—  ‘ကတမော ပန, ဘန္တေ, ဗြဟ္မဒဏ္ဍော’”တိ? “ပုစ္ဆိံ ခေါဟံ, ဘန္တေ, ဘဂဝန္တံ—  ‘ကတမော ပန, ဘန္တေ, ဗြဟ္မဒဏ္ဍော’တိ? ‘ဆန္နော, အာနန္ဒ, ဘိက္ခု ယံ ဣစ္ဆေယျ တံ ဝဒေယျ. ဘိက္ခူဟိ ဆန္နော ဘိက္ခု နေဝ ဝတ္တဗ္ဗော, န ဩဝဒိတဗ္ဗော, နာနုသာသိတဗ္ဗော’”တိ. “တေန ဟာဝုသော အာနန္ဒ, တွံယေဝ ဆန္နဿ ဘိက္ခုနော ဗြဟ္မဒဏ္ဍံ အာဏာပေဟီ”တိ. “ကထာဟံ, ဘန္တေ, ဆန္နဿ ဘိက္ခုနော ဗြဟ္မဒဏ္ဍံ အာဏာပေမိ, စဏ္ဍော သော ဘိက္ခု ဖရုသော”တိ? “တေန ဟာဝုသော အာနန္ဒ, ဗဟုကေဟိ ဘိက္ခူဟိ သဒ္ဓိံ ဂစ္ဆာဟီ”တိ. “ဧဝံ, ဘန္တေ”တိ ခေါ အာယသ္မာ အာနန္ဒော ထေရာနံ ဘိက္ခူနံ ပဋိဿုတွာ မဟတာ ဘိက္ခုသံဃေန သဒ္ဓိံ ပဉ္စမတ္တေဟိ ဘိက္ခုသတေဟိ နာဝါယ ဥဇ္ဇဝနိကာယ ကောသမ္ဗိံ ဥဇ္ဇဝိ, နာဝါယ ပစ္စောရောဟိတွာ ရညော ဥဒေနဿ ဥယျာနဿ အဝိဒူရေ အညတရသ္မိံ ရုက္ခမူလေ နိသီဒိ. တေန ခေါ ပန သမယေန ရာဇာ ဥဒေနော ဥယျာနေ ပရိစာရေသိ သဒ္ဓိံ ဩရောဓေန. အဿောသိ ခေါ ရညော ဥဒေနဿ ဩရောဓော—  “အမှာကံ ကိရ အာစရိယော အယျော အာနန္ဒော ဥယျာနဿ အဝိဒူရေ အညတရသ္မိံ ရုက္ခမူလေ နိသိန္နော”တိ. အထ ခေါ ရညော ဥဒေနဿ ဩရောဓော ရာဇာနံ ဥဒေနံ ဧတဒဝေါစ—  “အမှာကံ ကိရ, ဒေဝ, အာစရိယော အယျော အာနန္ဒော ဥယျာနဿ အဝိဒူရေ အညတရသ္မိံ ရုက္ခမူလေ နိသိန္နော. ဣစ္ဆာမ မယံ, ဒေဝ, အယျံ အာနန္ဒံ ပဿိတုန်”တိ. “တေန ဟိ တုမှေ သမဏံ အာနန္ဒံ ပဿထာ”တိ.
</Paragraph>

<Paragraph number="2210" book="cula">
အထ ခေါ ရညော ဥဒေနဿ ဩရောဓော ယေနာယသ္မာ အာနန္ဒော တေနုပသင်္ကမိ, ဥပသင်္ကမိတွာ အာယသ္မန္တံ အာနန္ဒံ အဘိဝါဒေတွာ ဧကမန္တံ နိသီဒိ. ဧကမန္တံ နိသိန္နံ ခေါ ရညော ဥဒေနဿ ဩရောဓံ အာယသ္မာ အာနန္ဒော ဓမ္မိယာ ကထာယ သန္ဒဿေသိ သမာဒပေသိ သမုတ္တေဇေသိ သမ္ပဟံသေသိ. အထ ခေါ ရညော ဥဒေနဿ ဩရောဓော အာယသ္မတာ အာနန္ဒေန ဓမ္မိယာ ကထာယ သန္ဒဿိတော သမာဒပိတော သမုတ္တေဇိတော သမ္ပဟံသိတော အာယသ္မတော အာနန္ဒဿ ပဉ္စ ဥတ္တရာသင်္ဂသတာနိ ပါဒါသိ. အထ ခေါ ရညော ဥဒေနဿ ဩရောဓော အာယသ္မတော အာနန္ဒဿ ဘာသိတံ အဘိနန္ဒိတွာ အနုမောဒိတွာ ဥဋ္ဌာယာသနာ အာယသ္မန္တံ အာနန္ဒံ အဘိဝါဒေတွာ ပဒက္ခိဏံ ကတွာ ယေန ရာဇာ ဥဒေနော တေနုပသင်္ကမိ. အဒ္ဒသာ ခေါ ရာဇာ ဥဒေနော ဩရောဓံ ဒူရတောဝ အာဂစ္ဆန္တံ. ဒိသွာန ဩရောဓံ ဧတဒဝေါစ—  “အပိ နု ခေါ တုမှေ သမဏံ အာနန္ဒံ ပဿိတ္ထာ”တိ? “အပဿိမှာ ခေါ မယံ, ဒေဝ, အယျံ အာနန္ဒန်”တိ. “အပိ နု တုမှေ သမဏဿ အာနန္ဒဿ ကိဉ္စိ အဒတ္ထာ”တိ? “အဒမှာ ခေါ မယံ, ဒေဝ, အယျဿ အာနန္ဒဿ ပဉ္စ ဥတ္တရာသင်္ဂသတာနီ”တိ. ရာဇာ ဥဒေနော ဥဇ္ဈာယတိ ခိယျတိ ဝိပါစေတိ—  “ကထဉှိ နာမ သမဏော အာနန္ဒော တာဝ ဗဟုံ စီဝရံ ပဋိဂ္ဂဟေဿတိ. ဒုဿဝါဏိဇ္ဇံ ဝါ သမဏော အာနန္ဒော ကရိဿတိ, ပဂ္ဂါဟိကသာလံ ဝါ ပသာရေဿတီ”တိ.
</Paragraph>

<Paragraph number="2211" book="cula">
အထ ခေါ ရာဇာ ဥဒေနော ယေနာယသ္မာ အာနန္ဒော တေနုပသင်္ကမိ, ဥပသင်္ကမိတွာ အာယသ္မတာ အာနန္ဒေန သဒ္ဓိံ သမ္မောဒိ. သမ္မောဒနီယံ ကထံ သာရဏီယံ ဝီတိသာရေတွာ ဧကမန္တံ နိသီဒိ. ဧကမန္တံ နိသိန္နော ခေါ ရာဇာ ဥဒေနော အာယသ္မန္တံ အာနန္ဒံ ဧတဒဝေါစ—  “အာဂမာ နု ခွိဓ, ဘော အာနန္ဒ, အမှာကံ ဩရောဓော”တိ? “အာဂမာသိ ခေါ တေ ဣဓ, မဟာရာဇ, ဩရောဓော”တိ. “အပိ ပန ဘောတော အာနန္ဒဿ ကိဉ္စိ အဒါသီ”တိ? “အဒါသိ ခေါ မေ, မဟာရာဇ, ပဉ္စ ဥတ္တရာသင်္ဂသတာနီ”တိ. “ကိံ ပန ဘဝံ အာနန္ဒော တာဝ ဗဟုံ စီဝရံ ကရိဿတီ”တိ? “ယေ တေ, မဟာရာဇ, ဘိက္ခူ ဒုဗ္ဗလစီဝရာ တေဟိ သဒ္ဓိံ သံဝိဘဇိဿာမီ”တိ. “ယာနိ ခေါ ပန, ဘော အာနန္ဒ, ပေါရာဏကာနိ ဒုဗ္ဗလစီဝရာနိ တာနိ ကထံ ကရိဿထာ”တိ? “တာနိ, မဟာရာဇ, ဥတ္တရတ္ထရဏံ ကရိဿာမာ”တိ. “ယာနိ ပန, ဘော အာနန္ဒ, ပေါရာဏကာနိ ဥတ္တရတ္ထရဏာနိ တာနိ ကထံ ကရိဿထာ”တိ? “တာနိ, မဟာရာဇ, ဘိသိစ္ဆဝိယော ကရိဿာမာ”တိ. “ယာ ပန, ဘော အာနန္ဒ, ပေါရာဏကာ ဘိသိစ္ဆဝိယော တာ ကထံ ကရိဿထာ”တိ? “တာ, မဟာရာဇ, ဘူမတ္ထရဏံ ကရိဿာမာ”တိ. “ယာနိ ပန, ဘော အာနန္ဒ, ပေါရာဏကာနိ ဘူမတ္ထရဏာနိ တာနိ ကထံ ကရိဿထာ”တိ? “တာနိ, မဟာရာဇ, ပါဒပုဉ္ဆနိယော ကရိဿာမာ”တိ. “ယာ ပန, ဘော အာနန္ဒ, ပေါရာဏကာ ပါဒပုဉ္ဆနိယော တာ ကထံ ကရိဿထာ”တိ? “တာ, မဟာရာဇ, ရဇောဟရဏံ ကရိဿာမာ”တိ. “ယာနိ ပန, ဘော အာနန္ဒ, ပေါရာဏကာနိ ရဇောဟရဏာနိ တာနိ ကထံ ကရိဿထာ”တိ? “တာနိ, မဟာရာဇ, ကောဋ္ဋေတွာ စိက္ခလ္လေန မဒ္ဒိတွာ ပရိဘဏ္ဍံ လိမ္ပိဿာမာ”တိ.
</Paragraph>

<Paragraph number="2212" book="cula">
အထ ခေါ ရာဇာ ဥဒေနော—  “သဗ္ဗေဝိမေ သမဏာ သကျပုတ္တိယာ ယောနိသော ဥပနေန္တိ, န ကုလဝံ ဂမေန္တီ”တိ—  အာယသ္မတော အာနန္ဒဿ အညာနိပိ ပဉ္စ ဒုဿသတာနိ ပါဒါသိ. အယဉ္စရဟိ အာယသ္မတော အာနန္ဒဿ ပဌမံ စီဝရဘိက္ခာ ဥပ္ပဇ္ဇိ စီဝရသဟဿံ. အထ ခေါ အာယသ္မာ အာနန္ဒော ယေန ဃောသိတာရာမော တေနုပသင်္ကမိ, ဥပသင်္ကမိတွာ ပညတ္တေ အာသနေ နိသီဒိ. အထ ခေါ အာယသ္မာ ဆန္နော ယေနာယသ္မာ အာနန္ဒော တေနုပသင်္ကမိ, ဥပသင်္ကမိတွာ အာယသ္မန္တံ အာနန္ဒံ အဘိဝါဒေတွာ ဧကမန္တံ နိသီဒိ. ဧကမန္တံ နိသိန္နံ ခေါ အာယသ္မန္တံ ဆန္နံ အာယသ္မာ အာနန္ဒော ဧတဒဝေါစ—  “သံဃေန တေ, အာဝုသော ဆန္န, ဗြဟ္မဒဏ္ဍော အာဏာပိတော”တိ.
</Paragraph>

<Paragraph number="2213" book="cula">
“ကတမော ပန, ဘန္တေ အာနန္ဒ, ဗြဟ္မဒဏ္ဍော အာဏာပိတော”တိ? “တွံ, အာဝုသော ဆန္န, ဘိက္ခူ ယံ ဣစ္ဆေယျာသိ တံ ဝဒေယျာသိ. ဘိက္ခူဟိ တွံ နေဝ ဝတ္တဗ္ဗော, န ဩဝဒိတဗ္ဗော, နာနုသာသိတဗ္ဗော”တိ. “နနွာဟံ, ဘန္တေ အာနန္ဒ, ဟတော ဧတ္တာဝတာ, ယတောဟံ ဘိက္ခူဟိ နေဝ ဝတ္တဗ္ဗော, န ဩဝဒိတဗ္ဗော, နာနုသာသိတဗ္ဗော”တိ တတ္ထေဝ မုစ္ဆိတော ပပတော. အထ ခေါ အာယသ္မာ ဆန္နော ဗြဟ္မဒဏ္ဍေန အဋ္ဋီယမာနော ဟရာယမာနော ဇိဂုစ္ဆမာနော ဧကော ဝူပကဋ္ဌော အပ္ပမတ္တော အာတာပီ ပဟိတတ္တော ဝိဟရန္တော နစိရဿေဝ—  ယဿတ္ထာယ ကုလပုတ္တာ သမ္မဒေဝ အဂါရသ္မာ အနဂါရိယံ ပဗ္ဗဇန္တိ, တဒနုတ္တရံ—  ဗြဟ္မစရိယပရိယောသာနံ ဒိဋ္ဌေဝ ဓမ္မေ သယံ အဘိညာ သစ္ဆိကတွာ ဥပသမ္ပဇ္ဇ ဝိဟာသိ. “ခီဏာ ဇာတိ, ဝုသိတံ ဗြဟ္မစရိယံ, ကတံ ကရဏီယံ, နာပရံ ဣတ္ထတ္တာယာ”တိ အဗ္ဘညာသိ. အညတရော စ ပနာယသ္မာ ဆန္နော အရဟတံ အဟောသိ. အထ ခေါ အာယသ္မာ ဆန္နော အရဟတ္တံ ပတ္တော ယေနာယသ္မာ အာနန္ဒော တေနုပသင်္ကမိ, ဥပသင်္ကမိတွာ အာယသ္မန္တံ အာနန္ဒံ ဧတဒဝေါစ—  “ပဋိပ္ပဿမ္ဘေဟိ ဒါနိ မေ, ဘန္တေ အာနန္ဒ, ဗြဟ္မဒဏ္ဍန်”တိ. “ယဒဂ္ဂေန တယာ, အာဝုသော ဆန္န, အရဟတ္တံ သစ္ဆိကတံ တဒဂ္ဂေန တေ ဗြဟ္မဒဏ္ဍော ပဋိပ္ပဿဒ္ဓေါ”တိ. ဣမာယ ခေါ ပန ဝိနယသင်္ဂီတိယာ ပဉ္စ ဘိက္ခုသတာနိ အနူနာနိ အနဓိကာနိ အဟေသုံ. တသ္မာ အယံ ဝိနယသင်္ဂီတိ “ပဉ္စသတိကာ”တိ ဝုစ္စတီတိ.

</Paragraph>
</Division>

<Paragraph number="2214" type="center" book="cula">
ပဉ္စသတိကက္ခန္ဓကော ဧကာဒသမော.

  
ဣမမှိ ခန္ဓကေ ဝတ္ထူ တေဝီသတိ.



</Paragraph>

<Paragraph number="2215" type="center" book="cula">
တဿုဒ္ဒါနံ


</Paragraph>

<Paragraph number="2216" type="verses" book="cula">
_ပရိနိဗ္ဗုတေ သမ္ဗုဒ္ဓေ,_  
_ထေရော ကဿပသဝှယော;_  
_အာမန္တယိ ဘိက္ခုဂဏံ,_  
_သဒ္ဓမ္မမနုပါလကော._  

</Paragraph>

<Paragraph number="2217" type="verses" book="cula">
_ပါဝါယဒ္ဓါနမဂ္ဂမှိ,_  
_သုဘဒ္ဒေန ပဝေဒိတံ;_  
_သင်္ဂါယိဿာမ သဒ္ဓမ္မံ,_  
_အဓမ္မော ပုရေ ဒိပ္ပတိ._  

</Paragraph>

<Paragraph number="2218" type="verses" book="cula">
_ဧကေနူန ပဉ္စသတံ,_  
_အာနန္ဒမ္ပိ စ ဥစ္စိနိ;_  
_ဓမ္မဝိနယသင်္ဂီတိံ,_  
_ဝသန္တော ဂုဟမုတ္တမေ._  

</Paragraph>

<Paragraph number="2219" type="verses" book="cula">
ဥပါလိံ ဝိနယံ ပုစ္ဆိ,_  
_သုတ္တန္တာနန္ဒပဏ္ဍိတံ;_  
_ပိဋကံ တီဏိ သင်္ဂီတိံ,_  
_အကံသု ဇိနသာဝကာ._  

</Paragraph>

<Paragraph number="2220" type="verses" book="cula">
_ခုဒ္ဒါနုခုဒ္ဒကေ နာနာ,_  
_ယထာပညတ္တိဝတ္တနာ;_  
_န ပုစ္ဆိ အက္ကမိတွာန,_  
_ဝန္ဒာပေသိ န ယာစိ စ._  

</Paragraph>

<Paragraph number="2221" type="verses" book="cula">
_ပဗ္ဗဇ္ဇံ မာတုဂါမဿ,_  
_သဒ္ဓါယ ဒုက္ကဋာနိ မေ;_  
_ပုရာဏော ဗြဟ္မဒဏ္ဍဉ္စ,_  
_ဩရောဓော ဥဒေနေန သဟ._  

</Paragraph>

<Paragraph number="2222" type="verses" book="cula">
_တာဝ ဗဟု ဒုဗ္ဗလဉ္စ,_  
ဥတ္တရတ္ထရဏာ ဘိသိ;_  
_ဘူမတ္ထရဏာ ပုဉ္ဆနိယော,_  
_ရဇော စိက္ခလ္လမဒ္ဒနာ._  

</Paragraph>

<Paragraph number="2223" type="verses" book="cula">
_သဟဿစီဝရံ ဥပ္ပဇ္ဇိ,_  
_ပဌမာနန္ဒသဝှယော;_  
_တဇ္ဇိတော ဗြဟ္မဒဏ္ဍေန,_  
_စတုဿစ္စံ အပါပုဏိ;_  
_ဝသီဘူတာ ပဉ္စသတာ,_  
_တသ္မာ ပဉ္စသတီ ဣတိ._  


</Paragraph>

<Paragraph number="2224" type="center" book="cula">
ပဉ္စသတိကက္ခန္ဓကော နိဋ္ဌိတော.
</Paragraph>