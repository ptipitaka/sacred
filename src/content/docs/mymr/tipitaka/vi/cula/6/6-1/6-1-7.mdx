---
title: "6.1.7 ပါကာရာဒိအနုဇာနန"
tableOfContents: false
sidebar:
  order: 7
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="302" book="cula">

<Paragraph number="1302" book="cula">
တေန ခေါ ပန သမယေန ဝိဟာရာ အပရိက္ခိတ္တာ ဟောန္တိ. ဘဂဝတော ဧတမတ္ထံ အာရောစေသုံ. “အနုဇာနာမိ, ဘိက္ခဝေ, ပရိက္ခိပိတုံ တယော ပါကာရေ—  ဣဋ္ဌကာပါကာရံ, သိလာပါကာရံ, ဒါရုပါကာရန်”တိ. ကောဋ္ဌကော န ဟောတိ …ပေ…  “အနုဇာနာမိ, ဘိက္ခဝေ, ကောဋ္ဌကန်”တိ. ကောဋ္ဌကော နီစဝတ္ထုကော ဟောတိ, ဥဒကေန ဩတ္ထရိယျတိ …ပေ…  “အနုဇာနာမိ, ဘိက္ခဝေ, ဥစ္စဝတ္ထုကံ ကာတုန်”တိ. ကောဋ္ဌကဿ ကဝါဋံ န ဟောတိ …ပေ…  “အနုဇာနာမိ, ဘိက္ခဝေ, ကဝါဋံ ပိဋ္ဌသင်္ဃာဋံ ဥဒုက္ခလိကံ ဥတ္တရပါသကံ အဂ္ဂဠဝဋ္ဋိံ ကပိသီသကံ သူစိကံ ဃဋိကံ တာဠစ္ဆိဒ္ဒံ အာဝိဉ္ဆနစ္ဆိဒ္ဒံ အာဝိဉ္ဆနရဇ္ဇုန်”တိ. ကောဋ္ဌကေ တိဏစုဏ္ဏံ ပရိပတတိ …ပေ…  “အနုဇာနာမိ, ဘိက္ခဝေ, ဩဂုမ္ဖေတွာ ဥလ္လိတ္တာဝလိတ္တံ ကာတုံ—  သေတဝဏ္ဏံ ကာဠဝဏ္ဏံ ဂေရုကပရိကမ္မံ မာလာကမ္မံ လတာကမ္မံ မကရဒန္တကံ ပဉ္စပဋိကန်”တိ.
</Paragraph>

<Paragraph number="1303" book="cula">
တေန ခေါ ပန သမယေန ပရိဝေဏံ စိက္ခလ္လံ ဟောတိ. ဘဂဝတော ဧတမတ္ထံ အာရောစေသုံ. “အနုဇာနာမိ, ဘိက္ခဝေ, မရုမ္ဗံ ဥပကိရိတုန်”တိ. န ပရိယာပုဏန္တိ …ပေ…  “အနုဇာနာမိ, ဘိက္ခဝေ, ပဒရသိလံ နိက္ခိပိတုန်”တိ. ဥဒကံ သန္တိဋ္ဌတိ …ပေ…  “အနုဇာနာမိ, ဘိက္ခဝေ, ဥဒကနိဒ္ဓမနန်”တိ.
</Paragraph>

<Paragraph number="1304" book="cula">
တေန ခေါ ပန သမယေန ဘိက္ခူ ပရိဝေဏေ တဟံ တဟံ အဂ္ဂိဋ္ဌာနံ ကရောန္တိ. ပရိဝေဏံ ဥက္လာပံ ဟောတိ. ဘဂဝတော ဧတမတ္ထံ အာရောစေသုံ. “အနုဇာနာမိ, ဘိက္ခဝေ, ဧကမန္တံ အဂ္ဂိသာလံ ကာတုန်”တိ. အဂ္ဂိသာလာ နီစဝတ္ထုကာ ဟောတိ, ဥဒကေန ဩတ္ထရိယျတိ …ပေ…  “အနုဇာနာမိ, ဘိက္ခဝေ, ဥစ္စဝတ္ထုကံ ကာတုန်”တိ. စယော ပရိပတတိ …ပေ…  “အနုဇာနာမိ, ဘိက္ခဝေ, စိနိတုံ တယော စယေ—  ဣဋ္ဌကာစယံ, သိလာစယံ, ဒါရုစယန်”တိ. အာရောဟန္တာ ဝိဟညန္တိ …ပေ…  “အနုဇာနာမိ, ဘိက္ခဝေ, တယော သောပါနေ—  ဣဋ္ဌကာသောပါနံ, သိလာသောပါနံ, ဒါရုသောပါနန်”တိ. အာရောဟန္တာ ပရိပတန္တိ …ပေ…  “အနုဇာနာမိ, ဘိက္ခဝေ, အာလမ္ဗနဗာဟန်”တိ. အဂ္ဂိသာလာယ ကဝါဋံ န ဟောတိ …ပေ…  “အနုဇာနာမိ, ဘိက္ခဝေ, ကဝါဋံ ပိဋ္ဌသင်္ဃာဋံ ဥဒုက္ခလိကံ ဥတ္တရပါသကံ အဂ္ဂဠဝဋ္ဋိံ ကပိသီသကံ သူစိကံ ဃဋိကံ တာဠစ္ဆိဒ္ဒံ အာဝိဉ္ဆနစ္ဆိဒ္ဒံ အာဝိဉ္ဆနရဇ္ဇုန်”တိ. အဂ္ဂိသာလာယ တိဏစုဏ္ဏံ ပရိပတတိ …ပေ…  “အနုဇာနာမိ, ဘိက္ခဝေ, ဩဂုမ္ဖေတွာ ဥလ္လိတ္တာဝလိတ္တံ ကာတုံ—  သေတဝဏ္ဏံ ကာဠဝဏ္ဏံ ဂေရုကပရိကမ္မံ မာလာကမ္မံ လတာကမ္မံ မကရဒန္တကံ ပဉ္စပဋိကံ စီဝရဝံသံ စီဝရရဇ္ဇုန်”တိ.
</Paragraph>
</Division>