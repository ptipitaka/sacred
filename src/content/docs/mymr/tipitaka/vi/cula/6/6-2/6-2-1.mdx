---
title: 6.2.1 အနာထပိဏ္ဍိကဝတ္ထု
tableOfContents: false
sidebar:
  order: 1
type: tipitaka
basket: vi
book: cula
review:
  current: review
  updated: '2025-10-22T11:23:18.148415'
  updated_by: ''
  notes: ''
  history:
  - state: review
    date: '2025-10-22T11:23:18.148415'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="304" book="cula" e="ch" v="4" p="301">

<Paragraph number="1308" book="cula">
တေန ခေါ ပန သမယေန အနာထပိဏ္ဍိကော ဂဟပတိ ရာဇဂဟကဿ သေဋ္ဌိဿ ဘဂိနိပတိကော ဟောတိ. အထ ခေါ အနာထပိဏ္ဍိကော ဂဟပတိ ရာဇဂဟံ အဂမာသိ ကေနစိဒေဝ ကရဏီယေန. တေန ခေါ ပန သမယေန ရာဇဂဟကေန သေဋ္ဌိနာ သွာတနာယ ဗုဒ္ဓပ္ပမုခေါ သံဃော နိမန္တိတော ဟောတိ. အထ ခေါ ရာဇဂဟကော သေဋ္ဌီ ဒါသေ စ ကမ္မကာရေ စ အာဏာပေသိ—  “တေန ဟိ, ဘဏေ, ကာလဿေဝ ဥဋ္ဌာယ ယာဂုယော ပစထ, ဘတ္တာနိ ပစထ, သူပါနိ သမ္ပာဒေထ, ဥတ္တရိဘင်္ဂါနိ သမ္ပာဒေထာ”တိ. အထ ခေါ အနာထပိဏ္ဍိကဿ ဂဟပတိဿ ဧတဒဟောသိ—  “ပုဗ္ဗေ ခွါယံ ဂဟပတိ မယိ အာဂတေ သဗ္ဗကိစ္စာနိ နိက္ခိပိတွာ မမညေဝ သဒ္ဓိံ ပဋိသမ္မောဒတိ. သောဒါနာယံ ဝိက္ခိတ္တရူပေါ ဒါသေ စ ကမ္မကာရေ စ အာဏာပေသိ—  ‘တေန ဟိ, ဘဏေ, ကာလဿေဝ ဥဋ္ဌာယ ယာဂုယော ပစထ, ဘတ္တာနိ ပစထ, သူပါနိ သမ္ပာဒေထ, ဥတ္တရိဘင်္ဂါနိ သမ္ပာဒေထာ’တိ. ကိံ နု ခေါ ဣမဿ ဂဟပတိဿ အာဝါဟော ဝါ ဘဝိဿတိ, ဝိဝါဟော ဝါ ဘဝိဿတိ, မဟာယညော ဝါ ပစ္စုပဋ္ဌိတော, ရာဇာ ဝါ မာဂဓော သေနိယော ဗိမ္ဗိသာရော နိမန္တိတော သွာတနာယ သဒ္ဓိံ ဗလကာယေနာ”တိ?
</Paragraph>

<Paragraph number="1309" book="cula">
အထ ခေါ ရာဇဂဟကော သေဋ္ဌီ ဒါသေ စ ကမ္မကာရေ စ အာဏာပေတွာ ယေန အနာထပိဏ္ဍိကော ဂဟပတိ တေနုပသင်္ကမိ, ဥပသင်္ကမိတွာ အနာထပိဏ္ဍိကေန ဂဟပတိနာ သဒ္ဓိံ ပဋိသမ္မောဒိတွာ ဧကမန္တံ နိသီဒိ. ဧကမန္တံ နိသိန္နံ ခေါ ရာဇဂဟကံ သေဋ္ဌိံ အနာထပိဏ္ဍိကော ဂဟပတိ ဧတဒဝေါစ—  “ပုဗ္ဗေ ခေါ တွံ, ဂဟပတိ, မယိ အာဂတေ သဗ္ဗကိစ္စာနိ နိက္ခိပိတွာ မမညေဝ သဒ္ဓိံ ပဋိသမ္မောဒသိ. သောဒါနိ တွံ ဝိက္ခိတ္တရူပေါ ဒါသေ စ ကမ္မကာရေ စ အာဏာပေသိ—  ‘တေန ဟိ, ဘဏေ, ကာလဿေဝ ဥဋ္ဌာယ ယာဂုယော ပစထ, ဘတ္တာနိ ပစထ, သူပါနိ သမ္ပာဒေထ, ဥတ္တရိဘင်္ဂါနိ သမ္ပာဒေထာ’တိ. ကိံ နု ခေါ တေ, ဂဟပတိ, အာဝါဟော ဝါ ဘဝိဿတိ, ဝိဝါဟော ဝါ ဘဝိဿတိ, မဟာယညော ဝါ ပစ္စုပဋ္ဌိတော, ရာဇာ ဝါ မာဂဓော သေနိယော ဗိမ္ဗိသာရော နိမန္တိတော သွာတနာယ သဒ္ဓိံ ဗလကာယေနာ”တိ? “န မေ, ဂဟပတိ, အာဝါဟော ဝါ ဘဝိဿတိ, နာပိ ဝိဝါဟော ဝါ ဘဝိဿတိ, နာပိ ရာဇာ ဝါ မာဂဓော သေနိယော ဗိမ္ဗိသာရော နိမန္တိတော သွာတနာယ သဒ္ဓိံ ဗလကာယေန; အပိ စ မေ မဟာယညော ပစ္စုပဋ္ဌိတော; သွာတနာယ ဗုဒ္ဓပ္ပမုခေါ သံဃော နိမန္တိတော”တိ. “ဗုဒ္ဓေါတိ တွံ, ဂဟပတိ, ဝဒေသီ”တိ? “ဗုဒ္ဓေါ တျာဟံ, ဂဟပတိ, ဝဒါမီ”တိ. “ဗုဒ္ဓေါတိ တွံ, ဂဟပတိ, ဝဒေသီ”တိ? “ဗုဒ္ဓေါ တျာဟံ, ဂဟပတိ, ဝဒါမီ”တိ. “ဗုဒ္ဓေါတိ တွံ, ဂဟပတိ, ဝဒေသီ”တိ? “ဗုဒ္ဓေါ တျာဟံ, ဂဟပတိ, ဝဒါမီ”တိ. “ဃောသောပိ ခေါ ဧသော, ဂဟပတိ, ဒုလ္လဘော လောကသ္မိံ ယဒိဒံ—  ဗုဒ္ဓေါ ဗုဒ္ဓေါတိ. သက္ကာ နု ခေါ, ဂဟပတိ, ဣမံ ကာလံ တံ ဘဂဝန္တံ ဒဿနာယ ဥပသင်္ကမိတုံ အရဟန္တံ သမ္မာသမ္ဗုဒ္ဓန်”တိ? “အကာလော ခေါ, ဂဟပတိ, ဣမံ ကာလံ တံ ဘဂဝန္တံ ဒဿနာယ ဥပသင်္ကမိတုံ အရဟန္တံ သမ္မာသမ္ဗုဒ္ဓံ. သွေဒါနိ တွံ ကာလေန တံ ဘဂဝန္တံ ဒဿနာယ ဥပသင်္ကမိဿသိ အရဟန္တံ သမ္မာသမ္ဗုဒ္ဓန်”တိ. အထ ခေါ အနာထပိဏ္ဍိကော ဂဟပတိ—  သွေဒါနာဟံ ကာလေန တံ ဘဂဝန္တံ ဒဿနာယ ဥပသင်္ကမိဿာမိ အရဟန္တံ သမ္မာသမ္ဗုဒ္ဓန္တိ—  ဗုဒ္ဓဂတာယ သတိယာ နိပဇ္ဇိတွာ ရတ္တိယာ သုဒံ တိက္ခတ္တုံ ဝုဋ္ဌာသိ ပဘာတံ မညမာနော.
</Paragraph>

</Division>
<Division number="305" book="cula" e="ch" v="4" p="302">

<Paragraph number="1310" book="cula">
အထ ခေါ အနာထပိဏ္ဍိကော ဂဟပတိ ယေန သိဝကဒွါရံ တေနုပသင်္ကမိ. အမနုဿာ ဒွါရံ ဝိဝရိံသု. အထ ခေါ အနာထပိဏ္ဍိကဿ ဂဟပတိဿ နဂရမှာ နိက္ခန္တဿ အာလောကော အန္တရဓာယိ, အန္ဓကာရော ပါတုရဟောသိ, ဘယံ ဆမ္ဘိတတ္တံ လောမဟံသော ဥဒပါဒိ; တတောဝ ပုန နိဝတ္တိတုကာမော အဟောသိ. အထ ခေါ သိဝကော ယက္ခော အန္တရဟိတော သဒ္ဒမနုဿာဝေသိ—
</Paragraph>

<Paragraph number="1311" type="verses" book="cula">
_“သတံ ဟတ္ထီ သတံ အဿာ,_  
_သတံ အဿတရီရထာ;_  
_သတံ ကညာသဟဿာနိ,_  
_အာမုက္ကမဏိကုဏ္ဍလာ;_  
_ဧကဿ ပဒဝီတိဟာရဿ,_  
_ကလံ နာဂ္ဃန္တိ သောဠသိံ._  

</Paragraph>

<Paragraph number="1312" type="verses" book="cula">
_အဘိက္ကမ ဂဟပတိ အဘိက္ကမ ဂဟပတိ,_  
_အဘိက္ကန္တံ တေ သေယျော နော ပဋိက္ကန္တန်”တိ._  

</Paragraph>

<Paragraph number="1313" book="cula">
အထ ခေါ အနာထပိဏ္ဍိကဿ ဂဟပတိဿ အန္ဓကာရော အန္တရဓာယိ, အာလောကော ပါတုရဟောသိ. ယံ အဟောသိ ဘယံ ဆမ္ဘိတတ္တံ လောမဟံသော သော ပဋိပ္ပဿမ္ဘိ. ဒုတိယမ္ပိ ခေါ …ပေ…  တတိယမ္ပိ ခေါ…  အနာထပိဏ္ဍိကဿ ဂဟပတိဿ အာလောကော အန္တရဓာယိ, အန္ဓကာရော ပါတုရဟောသိ, ဘယံ ဆမ္ဘိတတ္တံ လောမဟံသော ဥဒပါဒိ, တတောဝ ပုန နိဝတ္တိတုကာမော အဟောသိ. တတိယမ္ပိ ခေါ သိဝကော ယက္ခော အန္တရဟိတော သဒ္ဒမနုဿာဝေသိ—
</Paragraph>

<Paragraph number="1314" type="verses" book="cula">
_“သတံ ဟတ္ထီ သတံ အဿာ,_  
_သတံ အဿတရီရထာ;_  
_သတံ ကညာသဟဿာနိ,_  
_အာမုက္ကမဏိကုဏ္ဍလာ;_  
_ဧကဿ ပဒဝီတိဟာရဿ,_  
_ကလံ နာဂ္ဃန္တိ သောဠသိံ._  

</Paragraph>

<Paragraph number="1315" type="verses" book="cula">
_အဘိက္ကမ ဂဟပတိ အဘိက္ကမ ဂဟပတိ,_  
_အဘိက္ကန္တံ တေ သေယျော နော ပဋိက္ကန္တန်”တိ._  

</Paragraph>

<Paragraph number="1316" book="cula">
တတိယမ္ပိ ခေါ အနာထပိဏ္ဍိကဿ ဂဟပတိဿ အန္ဓကာရော အန္တရဓာယိ, အာလောကော ပါတုရဟောသိ, ယံ အဟောသိ ဘယံ ဆမ္ဘိတတ္တံ လောမဟံသော, သော ပဋိပ္ပဿမ္ဘိ. အထ ခေါ အနာထပိဏ္ဍိကော ဂဟပတိ ယေန သီတဝနံ တေနုပသင်္ကမိ. တေန ခေါ ပန သမယေန ဘဂဝါ ရတ္တိယာ ပစ္စူသသမယံ ပစ္စုဋ္ဌာယ အဇ္ဈောကာသေ စင်္ကမတိ. အဒ္ဒသာ ခေါ ဘဂဝါ အနာထပိဏ္ဍိကံ ဂဟပတိံ ဒူရတောဝ အာဂစ္ဆန္တံ. ဒိသွာန စင်္ကမာ ဩရောဟိတွာ ပညတ္တေ အာသနေ နိသီဒိ. နိသဇ္ဇ ခေါ ဘဂဝါ အနာထပိဏ္ဍိကံ ဂဟပတိံ ဧတဒဝေါစ—  “ဧဟိ, သုဒတ္တာ”တိ. အထ ခေါ အနာထပိဏ္ဍိကော ဂဟပတိ—  “နာမေန မံ ဘဂဝါ အာလပတီ”တိ—  ဟဋ္ဌော ဥဒဂ္ဂေါ ယေန ဘဂဝါ တေနုပသင်္ကမိ, ဥပသင်္ကမိတွာ ဘဂဝတော ပါဒေသု သိရသာ နိပတိတွာ ဘဂဝန္တံ ဧတဒဝေါစ—  “ကစ္စိ, ဘန္တေ, ဘဂဝါ သုခံ သယိတ္ထာ”တိ?
</Paragraph>

<Paragraph number="1317" type="verses" book="cula">
_“သဗ္ဗဒါ ဝေ သုခံ သေတိ,_  
_ဗြာဟ္မဏော ပရိနိဗ္ဗုတော;_  
_ယော န လိမ္ပတိ ကာမေသု,_  
_သီတိဘူတော နိရူပဓိ._  

</Paragraph>

<Paragraph number="1318" type="verses" book="cula">
_သဗ္ဗာ အာသတ္တိယော ဆေတွာ,_  
_ဝိနေယျ ဟဒယေ ဒရံ;_  
ဥပသန္တော သုခံ သေတိ,_  
_သန္တိံ ပပ္ပုယျ စေတသာ”တိ._  

</Paragraph>

<Paragraph number="1319" book="cula">
အထ ခေါ ဘဂဝါ အနာထပိဏ္ဍိကဿ ဂဟပတိဿ အနုပုဗ္ဗိံ ကထံ ကထေသိ, သေယျထိဒံ—  ဒါနကထံ သီလကထံ သဂ္ဂကထံ, ကာမာနံ အာဒီနဝံ ဩကာရံ သံကိလေသံ, နေက္ခမ္မေ အာနိသံသံ ပကာသေသိ. ယဒါ ဘဂဝါ အညာသိ အနာထပိဏ္ဍိကံ ဂဟပတိံ ကလ္လစိတ္တံ မုဒုစိတ္တံ ဝိနီဝရဏစိတ္တံ ဥဒဂ္ဂစိတ္တံ ပသန္နစိတ္တံ, အထ ယာ ဗုဒ္ဓါနံ သာမုက္ကံသိကာ ဓမ္မဒေသနာ တံ ပကာသေသိ—  ဒုက္ခံ, သမုဒယံ, နိရောဓံ, မဂ္ဂံ. သေယျထာပိ နာမ သုဒ္ဓံ ဝတ္ထံ အပဂတကာဠကံ သမ္မဒေဝ ရဇနံ ပဋိဂ္ဂဏှေယျ; ဧဝမေဝ အနာထပိဏ္ဍိကဿ ဂဟပတိဿ တသ္မိံယေဝ အာသနေ ဝိရဇံ ဝီတမလံ ဓမ္မစက္ခုံ ဥဒပါဒိ—  “ယံ ကိဉ္စိ သမုဒယဓမ္မံ သဗ္ဗံ တံ နိရောဓဓမ္မန်”တိ. အထ ခေါ အနာထပိဏ္ဍိကော ဂဟပတိ ဒိဋ္ဌဓမ္မော ပတ္တဓမ္မော ဝိဒိတဓမ္မော ပရိယောဂါဠှဓမ္မော တိဏ္ဏဝိစိကိစ္ဆော ဝိဂတကထံကထော ဝေသာရဇ္ဇပ္ပတ္တော အပရပ္ပစ္စယော သတ္ထုသာသနေ ဘဂဝန္တံ ဧတဒဝေါစ—  “အဘိက္ကန္တံ, ဘန္တေ, အဘိက္ကန္တံ, ဘန္တေ. သေယျထာပိ, ဘန္တေ, နိက္ကုဇ္ဇိတံ ဝါ ဥက္ကုဇ္ဇေယျ, ပဋိစ္ဆန္နံ ဝါ ဝိဝရေယျ, မူဠှဿ ဝါ မဂ္ဂံ အာစိက္ခေယျ, အန္ဓကာရေ ဝါ တေလပဇ္ဇောတံ ဓာရေယျ—  ‘စက္ခုမန္တော ရူပါနိ ဒက္ခန္တီ’တိ; ဧဝမေဝံ ဘဂဝတာ အနေကပရိယာယေန ဓမ္မော ပကာသိတော. ဧသာဟံ, ဘန္တေ, ဘဂဝန္တံ သရဏံ ဂစ္ဆာမိ, ဓမ္မဉ္စ, ဘိက္ခုသံဃဉ္စ. ဥပါသကံ မံ ဘဂဝါ ဓာရေတု အဇ္ဇတဂ္ဂေ ပါဏုပေတံ သရဏံ ဂတံ. အဓိဝါသေတု စ မေ, ဘန္တေ, ဘဂဝါ သွာတနာယ ဘတ္တံ သဒ္ဓိံ ဘိက္ခုသံဃေနာ”တိ. အဓိဝါသေသိ ဘဂဝါ တုဏှီဘာဝေန.
</Paragraph>

<Paragraph number="1320" book="cula">
အထ ခေါ အနာထပိဏ္ဍိကော ဂဟပတိ ဘဂဝတော အဓိဝါသနံ ဝိဒိတွာ ဥဋ္ဌာယာသနာ ဘဂဝန္တံ အဘိဝါဒေတွာ ပဒက္ခိဏံ ကတွာ ပက္ကာမိ. အဿောသိ ခေါ ရာဇဂဟကော သေဋ္ဌီ—  “အနာထပိဏ္ဍိကေန ကိရ ဂဟပတိနာ သွာတနာယ ဗုဒ္ဓပ္ပမုခေါ သံဃော နိမန္တိတော”တိ.
</Paragraph>

</Division>
<Division number="306" book="cula" e="ch" v="4" p="305">

<Paragraph number="1321" book="cula">
အထ ခေါ ရာဇဂဟကော သေဋ္ဌီ အနာထပိဏ္ဍိကံ ဂဟပတိံ ဧတဒဝေါစ—  “တယာ ကိရ, ဂဟပတိ, သွာတနာယ ဗုဒ္ဓပ္ပမုခေါ သံဃော နိမန္တိတော. တွဉ္စာသိ အာဂန္တုကော. ဒေမိ တေ, ဂဟပတိ, ဝေယျာယိကံ ယေန တွံ ဗုဒ္ဓပ္ပမုခဿ သံဃဿ ဘတ္တံ ကရေယျာသီ”တိ. “အလံ, ဂဟပတိ, အတ္ထိ မေ ဝေယျာယိကံ ယေနာဟံ ဗုဒ္ဓပ္ပမုခဿ သံဃဿ ဘတ္တံ ကရိဿာမီ”တိ.
</Paragraph>

<Paragraph number="1322" book="cula">
အဿောသိ ခေါ ရာဇဂဟကော နေဂမော—  “အနာထပိဏ္ဍိကေန ကိရ ဂဟပတိနာ သွာတနာယ ဗုဒ္ဓပ္ပမုခေါ သံဃော နိမန္တိတော”တိ. အထ ခေါ ရာဇဂဟကော နေဂမော အနာထပိဏ္ဍိကံ ဂဟပတိံ ဧတဒဝေါစ—  “တယာ ကိရ, ဂဟပတိ, သွာတနာယ ဗုဒ္ဓပ္ပမုခေါ သံဃော နိမန္တိတော. တွဉ္စာသိ အာဂန္တုကော. ဒေမိ တေ, ဂဟပတိ, ဝေယျာယိကံ ယေန တွံ ဗုဒ္ဓပ္ပမုခဿ သံဃဿ ဘတ္တံ ကရေယျာသီ”တိ. “အလံ, အယျ; အတ္ထိ မေ ဝေယျာယိကံ ယေနာဟံ ဗုဒ္ဓပ္ပမုခဿ သံဃဿ ဘတ္တံ ကရိဿာမီ”တိ.
</Paragraph>

<Paragraph number="1323" book="cula">
အဿောသိ ခေါ ရာဇာ မာဂဓော သေနိယော ဗိမ္ဗိသာရော—  “အနာထပိဏ္ဍိကေန ကိရ ဂဟပတိနာ သွာတနာယ ဗုဒ္ဓပ္ပမုခေါ သံဃော နိမန္တိတော”တိ. အထ ခေါ ရာဇာ မာဂဓော သေနိယော ဗိမ္ဗိသာရော အနာထပိဏ္ဍိကံ ဂဟပတိံ ဧတဒဝေါစ—  “တယာ ကိရ, ဂဟပတိ, သွာတနာယ ဗုဒ္ဓပ္ပမုခေါ သံဃော နိမန္တိတော. တွဉ္စာသိ အာဂန္တုကော. ဒေမိ တေ, ဂဟပတိ, ဝေယျာယိကံ ယေန တွံ ဗုဒ္ဓပ္ပမုခဿ သံဃဿ ဘတ္တံ ကရေယျာသီ”တိ. “အလံ, ဒေဝ; အတ္ထိ မေ ဝေယျာယိကံ ယေနာဟံ ဗုဒ္ဓပ္ပမုခဿ သံဃဿ ဘတ္တံ ကရိဿာမီ”တိ.
</Paragraph>

<Paragraph number="1324" book="cula">
အထ ခေါ အနာထပိဏ္ဍိကော ဂဟပတိ တဿာ ရတ္တိယာ အစ္စယေန ရာဇဂဟကဿ သေဋ္ဌိဿ နိဝေသနေ ပဏီတံ ခါဒနီယံ ဘောဇနီယံ ပဋိယာဒါပေတွာ ဘဂဝတော ကာလံ အာရောစာပေသိ—  “ကာလော, ဘန္တေ, နိဋ္ဌိတံ ဘတ္တန်”တိ. အထ ခေါ ဘဂဝါ ပုဗ္ဗဏှသမယံ နိဝါသေတွာ ပတ္တစီဝရမာဒါယ ယေန ရာဇဂဟကဿ သေဋ္ဌိဿ နိဝေသနံ တေနုပသင်္ကမိ, ဥပသင်္ကမိတွာ ပညတ္တေ အာသနေ နိသီဒိ သဒ္ဓိံ ဘိက္ခုသံဃေန. အထ ခေါ အနာထပိဏ္ဍိကော ဂဟပတိ ဗုဒ္ဓပ္ပမုခံ ဘိက္ခုသံဃံ ပဏီတေန ခါဒနီယေန ဘောဇနီယေန သဟတ္ထာ သန္တပ္ပေတွာ သမ္ပဝါရေတွာ, ဘဂဝန္တံ ဘုတ္တာဝိံ ဩနီတပတ္တပါဏိံ, ဧကမန္တံ နိသီဒိ. ဧကမန္တံ နိသိန္နော ခေါ အနာထပိဏ္ဍိကော ဂဟပတိ ဘဂဝန္တံ ဧတဒဝေါစ—  “အဓိဝါသေတု မေ, ဘန္တေ, ဘဂဝါ သာဝတ္ထိယံ ဝဿာဝါသံ သဒ္ဓိံ ဘိက္ခုသံဃေနာ”တိ. “သုညာဂါရေ ခေါ, ဂဟပတိ, တထာဂတာ အဘိရမန္တီ”တိ. “အညာတံ, ဘဂဝါ, အညာတံ, သုဂတာ”တိ. အထ ခေါ ဘဂဝါ အနာထပိဏ္ဍိကံ ဂဟပတိံ ဓမ္မိယာ ကထာယ သန္ဒဿေတွာ သမာဒပေတွာ သမုတ္တေဇေတွာ သမ္ပဟံသေတွာ ဥဋ္ဌာယာသနာ ပက္ကာမိ.
</Paragraph>

</Division>
<Division number="307" book="cula" e="ch" v="4" p="306">

<Paragraph number="1325" book="cula">
တေန ခေါ ပန သမယေန အနာထပိဏ္ဍိကော ဂဟပတိ ဗဟုမိတ္တော ဟောတိ ဗဟုသဟာယော အာဒေယျဝါစော. အထ ခေါ အနာထပိဏ္ဍိကော ဂဟပတိ ရာဇဂဟေ တံ ကရဏီယံ တီရေတွာ ယေန သာဝတ္ထိ တေန ပက္ကာမိ. အထ ခေါ အနာထပိဏ္ဍိကော ဂဟပတိ အန္တရာမဂ္ဂေ မနုဿေ အာဏာပေသိ—  “အာရာမေ, အယျာ, ကရောထ, ဝိဟာရေ ပတိဋ္ဌာပေထ, ဒါနာနိ ပဋ္ဌပေထ. ဗုဒ္ဓေါ လောကေ ဥပ္ပန္နော. သော စ မယာ ဘဂဝါ နိမန္တိတော ဣမိနာ မဂ္ဂေန အာဂစ္ဆိဿတီ”တိ. အထ ခေါ တေ မနုဿာ အနာထပိဏ္ဍိကေန ဂဟပတိနာ ဥယျောဇိတာ အာရာမေ အကံသု, ဝိဟာရေ ပတိဋ္ဌာပေသုံ, ဒါနာနိ ပဋ္ဌပေသုံ.
</Paragraph>

<Paragraph number="1326" book="cula">
အထ ခေါ အနာထပိဏ္ဍိကော ဂဟပတိ သာဝတ္ထိံ ဂန္တွာ သမန္တာ သာဝတ္ထိံ အနုဝိလောကေသိ—  “ကတ္ထ နု ခေါ ဘဂဝါ ဝိဟရေယျ? ယံ အဿ ဂါမတော နေဝ အတိဒူရေ န အစ္စာသန္နေ, ဂမနာဂမနသမ္ပန္နံ, အတ္ထိကာနံ အတ္ထိကာနံ မနုဿာနံ အဘိက္ကမနီယံ, ဒိဝါ အပ္ပါကိဏ္ဏံ, ရတ္တိံ အပ္ပသဒ္ဒံ, အပ္ပနိဂ္ဃေါသံ, ဝိဇနဝါတံ, မနုဿရာဟဿေယျကံ, ပဋိသလ္လာနသာရုပ္ပန်”တိ.
</Paragraph>

<Paragraph number="1327" book="cula">
အဒ္ဒသာ ခေါ အနာထပိဏ္ဍိကော ဂဟပတိ ဇေတဿ ကုမာရဿ ဥယျာနံ—  ဂါမတော နေဝ အတိဒူရေ န အစ္စာသန္နေ, ဂမနာဂမနသမ္ပန္နံ, အတ္ထိကာနံ အတ္ထိကာနံ မနုဿာနံ အဘိက္ကမနီယံ, ဒိဝါ အပ္ပါကိဏ္ဏံ, ရတ္တိံ အပ္ပသဒ္ဒံ, အပ္ပနိဂ္ဃေါသံ, ဝိဇနဝါတံ, မနုဿရာဟဿေယျကံ, ပဋိသလ္လာနသာရုပ္ပံ. ဒိသွာန ယေန ဇေတော ကုမာရော တေနုပသင်္ကမိ, ဥပသင်္ကမိတွာ ဇေတံ ကုမာရံ ဧတဒဝေါစ—  “ဒေဟိ မေ, အယျပုတ္တ, ဥယျာနံ အာရာမံ ကာတုန်”တိ. “အဒေယျော, ဂဟပတိ, အာရာမော အပိ ကောဋိသန္ထရေနာ”တိ. “ဂဟိတော, အယျပုတ္တ, အာရာမော”တိ. “န, ဂဟပတိ, ဂဟိတော အာရာမော”တိ. “ဂဟိတော န ဂဟိတော”တိ ဝေါဟာရိကေ မဟာမတ္တေ ပုစ္ဆိံသု. မဟာမတ္တာ ဧဝမာဟံသု—  “ယတော တယာ, အယျပုတ္တ, အဂ္ဃေါ ကတော, ဂဟိတော အာရာမော”တိ. အထ ခေါ အနာထပိဏ္ဍိကော ဂဟပတိ သကဋေဟိ ဟိရညံ နိဗ္ဗာဟာပေတွာ ဇေတဝနံ ကောဋိသန္ထရံ သန္ထရာပေသိ. သကိံ နီဟဋံ ဟိရညံ ထောကဿ ဩကာသဿ ကောဋ္ဌကသာမန္တာ နပ္ပဟောတိ. အထ ခေါ အနာထပိဏ္ဍိကော ဂဟပတိ မနုဿေ အာဏာပေသိ—  “ဂစ္ဆထ, ဘဏေ, ဟိရညံ အာဟရထ; ဣမံ ဩကာသံ သန္ထရိဿာမာ”တိ.
</Paragraph>

<Paragraph number="1328" book="cula">
အထ ခေါ ဇေတဿ ကုမာရဿ ဧတဒဟောသိ—  “န ခေါ ဣဒံ ဩရကံ ဘဝိဿတိ, ယထာယံ ဂဟပတိ တာဝ ဗဟုံ ဟိရညံ ပရိစ္စဇတီ”တိ. အနာထပိဏ္ဍိကံ ဂဟပတိံ ဧတဒဝေါစ—  “အလံ, ဂဟပတိ; မာ တံ ဩကာသံ သန္ထရာပေသိ. ဒေဟိ မေ ဧတံ ဩကာသံ. မမေတံ ဒါနံ ဘဝိဿတီ”တိ. အထ ခေါ အနာထပိဏ္ဍိကော ဂဟပတိ—  အယံ ခေါ ဇေတော ကုမာရော အဘိညာတော ဉာတမနုဿော; မဟတ္ထိကော ခေါ ပန ဧဝရူပါနံ ဉာတမနုဿာနံ ဣမသ္မိံ ဓမ္မဝိနယေ ပသာဒေါတိ—  တံ ဩကာသံ ဇေတဿ ကုမာရဿ ပါဒါသိ. အထ ခေါ ဇေတော ကုမာရော တသ္မိံ ဩကာသေ ကောဋ္ဌကံ မာပေသိ.
</Paragraph>

<Paragraph number="1329" book="cula">
အထ ခေါ အနာထပိဏ္ဍိကော ဂဟပတိ ဇေတဝနေ ဝိဟာရေ ကာရာပေသိ, ပရိဝေဏာနိ ကာရာပေသိ, ကောဋ္ဌကေ ကာရာပေသိ, ဥပဋ္ဌာနသာလာယော ကာရာပေသိ, အဂ္ဂိသာလာယော ကာရာပေသိ, ကပ္ပိယကုဋိယော ကာရာပေသိ, ဝစ္စကုဋိယော ကာရာပေသိ, စင်္ကမေ ကာရာပေသိ, စင်္ကမနသာလာယော ကာရာပေသိ, ဥဒပါနေ ကာရာပေသိ, ဥဒပါနသာလာယော ကာရာပေသိ, ဇန္တာဃရေ ကာရာပေသိ, ဇန္တာဃရသာလာယော ကာရာပေသိ, ပေါက္ခရဏိယော ကာရာပေသိ, မဏ္ဍပေ ကာရာပေသိ.
</Paragraph>
</Division>