---
title: 6.1.2 မဉ္စပီဌာဒိအနုဇာနန
tableOfContents: false
sidebar:
  order: 2
type: tipitaka
basket: vi
book: cula
review:
  current: review
  updated: '2025-10-27T21:49:33.445697'
  updated_by: ''
  notes: ''
  history:
  - state: review
    date: '2025-10-27T21:49:33.445697'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="297" book="cula" e="ch" v="4" p="293">

<Paragraph number="1274" book="cula">
တေန ခေါ ပန သမယေန သံဃဿ သောသာနိကော မသာရကော မဉ္စော ဥပ္ပန္နော ဟောတိ. ဘဂဝတော ဧတမတ္ထံ အာရောစေသုံ. “အနုဇာနာမိ, ဘိက္ခဝေ, မသာရကံ မဉ္စန်”တိ. မသာရကံ ပီဌံ ဥပ္ပန္နံ ဟောတိ. ဘဂဝတော ဧတမတ္ထံ အာရောစေသုံ. “အနုဇာနာမိ, ဘိက္ခဝေ, မသာရကံ ပီဌန်”တိ.
</Paragraph>

<Paragraph number="1275" book="cula">
တေန ခေါ ပန သမယေန သံဃဿ သောသာနိကော ဗုန္ဒိကာဗဒ္ဓေါ မဉ္စော ဥပ္ပန္နော ဟောတိ. ဘဂဝတော ဧတမတ္ထံ အာရောစေသုံ. “အနုဇာနာမိ, ဘိက္ခဝေ, ဗုန္ဒိကာဗဒ္ဓံ မဉ္စန်”တိ. ဗုန္ဒိကာဗဒ္ဓံ ပီဌံ ဥပ္ပန္နံ ဟောတိ. ဘဂဝတော ဧတမတ္ထံ အာရောစေသုံ. “အနုဇာနာမိ, ဘိက္ခဝေ, ဗုန္ဒိကာဗဒ္ဓံ ပီဌန်”တိ.
</Paragraph>

<Paragraph number="1276" book="cula">
တေန ခေါ ပန သမယေန သံဃဿ သောသာနိကော ကုဠီရပါဒကော မဉ္စော ဥပ္ပန္နော ဟောတိ. ဘဂဝတော ဧတမတ္ထံ အာရောစေသုံ. “အနုဇာနာမိ, ဘိက္ခဝေ, ကုဠီရပါဒကံ မဉ္စန်”တိ. ကုဠီရပါဒကံ ပီဌံ ဥပ္ပန္နံ ဟောတိ. ဘဂဝတော ဧတမတ္ထံ အာရောစေသုံ. “အနုဇာနာမိ, ဘိက္ခဝေ, ကုဠီရပါဒကံ ပီဌန်”တိ.
</Paragraph>

<Paragraph number="1277" book="cula">
တေန ခေါ ပန သမယေန သံဃဿ သောသာနိကော အာဟစ္စပါဒကော မဉ္စော ဥပ္ပန္နော ဟောတိ. ဘဂဝတော ဧတမတ္ထံ အာရောစေသုံ. “အနုဇာနာမိ, ဘိက္ခဝေ, အာဟစ္စပါဒကံ မဉ္စန်”တိ. အာဟစ္စပါဒကံ ပီဌံ ဥပ္ပန္နံ ဟောတိ. ဘဂဝတော ဧတမတ္ထံ အာရောစေသုံ. “အနုဇာနာမိ, ဘိက္ခဝေ, အာဟစ္စပါဒကံ ပီဌန်”တိ.
</Paragraph>

<Paragraph number="1278" book="cula">
တေန ခေါ ပန သမယေန သံဃဿ အာသန္ဒိကော ဥပ္ပန္နော ဟောတိ. ဘဂဝတော ဧတမတ္ထံ အာရောစေသုံ. “အနုဇာနာမိ, ဘိက္ခဝေ, အာသန္ဒိကန်”တိ. ဥစ္စကော အာသန္ဒိကော ဥပ္ပန္နော ဟောတိ. ဘဂဝတော ဧတမတ္ထံ အာရောစေသုံ. “အနုဇာနာမိ, ဘိက္ခဝေ, ဥစ္စကမ္ပိ အာသန္ဒိကန်”တိ. သတ္တင်္ဂေါ ဥပ္ပန္နော ဟောတိ. ဘဂဝတော ဧတမတ္ထံ အာရောစေသုံ. “အနုဇာနာမိ, ဘိက္ခဝေ, သတ္တင်္ဂန်”တိ. ဥစ္စကော သတ္တင်္ဂေါ ဥပ္ပန္နော ဟောတိ. ဘဂဝတော ဧတမတ္ထံ အာရောစေသုံ. “အနုဇာနာမိ, ဘိက္ခဝေ, ဥစ္စကမ္ပိ သတ္တင်္ဂန်”တိ. ဘဒ္ဒပီဌံ ဥပ္ပန္နံ ဟောတိ. ဘဂဝတော ဧတမတ္ထံ အာရောစေသုံ. “အနုဇာနာမိ, ဘိက္ခဝေ, ဘဒ္ဒပီဌန်”တိ. ပီဌိကာ ဥပ္ပန္နာ ဟောတိ. ဘဂဝတော ဧတမတ္ထံ အာရောစေသုံ. “အနုဇာနာမိ, ဘိက္ခဝေ, ပီဌိကန်”တိ. ဧဠကပါဒကံ ပီဌံ ဥပ္ပန္နံ ဟောတိ. ဘဂဝတော ဧတမတ္ထံ အာရောစေသုံ. “အနုဇာနာမိ, ဘိက္ခဝေ, ဧဠကပါဒကံ ပီဌန်”တိ. အာမလကဝဋ္ဋိကံ ပီဌံ ဥပ္ပန္နံ ဟောတိ. ဘဂဝတော ဧတမတ္ထံ အာရောစေသုံ. “အနုဇာနာမိ, ဘိက္ခဝေ, အာမလကဝဋ္ဋိကံ ပီဌန်”တိ. ဖလကံ ဥပ္ပန္နံ ဟောတိ. ဘဂဝတော ဧတမတ္ထံ အာရောစေသုံ. “အနုဇာနာမိ, ဘိက္ခဝေ, ဖလကန်”တိ. ကောစ္ဆံ ဥပ္ပန္နံ ဟောတိ. ဘဂဝတော ဧတမတ္ထံ အာရောစေသုံ. “အနုဇာနာမိ, ဘိက္ခဝေ, ကောစ္ဆန်”တိ. ပလာလပီဌံ ဥပ္ပန္နံ ဟောတိ. ဘဂဝတော ဧတမတ္ထံ အာရောစေသုံ. “အနုဇာနာမိ, ဘိက္ခဝေ, ပလာလပီဌန်”တိ.
</Paragraph>

<Paragraph number="1279" book="cula">
တေန ခေါ ပန သမယေန ဆဗ္ဗဂ္ဂိယာ ဘိက္ခူ ဥစ္စေ မဉ္စေ သယန္တိ. မနုဿာ ဝိဟာရစာရိကံ အာဟိဏ္ဍန္တာ ပဿိတွာ ဥဇ္ဈာယန္တိ ခိယျန္တိ ဝိပါစေန္တိ—  “သေယျထာပိ ဂိဟီ ကာမဘောဂိနော”တိ. ဘဂဝတော ဧတမတ္ထံ အာရောစေသုံ. “န, ဘိက္ခဝေ, ဥစ္စေ မဉ္စေ သယိတဗ္ဗံ. ယော သယေယျ, အာပတ္တိ ဒုက္ကဋဿာ”တိ.
</Paragraph>

<Paragraph number="1280" book="cula">
တေန ခေါ ပန သမယေန အညတရော ဘိက္ခု နီစေ မဉ္စေ သယန္တော အဟိနာ ဒဋ္ဌော ဟောတိ. ဘဂဝတော ဧတမတ္ထံ အာရောစေသုံ. “အနုဇာနာမိ, ဘိက္ခဝေ, မဉ္စပဋိပါဒကန်”တိ.
</Paragraph>

<Paragraph number="1281" book="cula">
တေန ခေါ ပန သမယေန ဆဗ္ဗဂ္ဂိယာ ဘိက္ခူ ဥစ္စေ မဉ္စပဋိပါဒကေ ဓာရေန္တိ, သဟ မဉ္စပဋိပါဒကေဟိ ပဝေဓေန္တိ. မနုဿာ ဝိဟာရစာရိကံ အာဟိဏ္ဍန္တာ ပဿိတွာ ဥဇ္ဈာယန္တိ ခိယျန္တိ ဝိပါစေန္တိ—  “သေယျထာပိ ဂိဟီ ကာမဘောဂိနော”တိ. ဘဂဝတော ဧတမတ္ထံ အာရောစေသုံ. “န, ဘိက္ခဝေ, ဥစ္စာ မဉ္စပဋိပါဒကာ ဓာရေတဗ္ဗာ. ယော ဓာရေယျ, အာပတ္တိ ဒုက္ကဋဿ. အနုဇာနာမိ, ဘိက္ခဝေ, အဋ္ဌင်္ဂုလပရမံ မဉ္စပဋိပါဒကန်”တိ.
</Paragraph>

<Paragraph number="1282" book="cula">
တေန ခေါ ပန သမယေန သံဃဿ သုတ္တံ ဥပ္ပန္နံ ဟောတိ. ဘဂဝတော ဧတမတ္ထံ အာရောစေသုံ. “အနုဇာနာမိ, ဘိက္ခဝေ, သုတ္တံ မဉ္စံ ဝေဌေတုန်”တိ. အင်္ဂါနိ ဗဟုသုတ္တံ ပရိယာဒိယန္တိ. ဘဂဝတော ဧတမတ္ထံ အာရောစေသုံ. “အနုဇာနာမိ, ဘိက္ခဝေ, အင်္ဂေ ဝိဇ္ဈိတွာ အဋ္ဌပဒကံ ဝေဌေတုန်”တိ. စောဠကံ ဥပ္ပန္နံ ဟောတိ. ဘဂဝတော ဧတမတ္ထံ အာရောစေသုံ. “အနုဇာနာမိ, ဘိက္ခဝေ, စိမိလိကံ ကာတုန်”တိ. တူလိကာ ဥပ္ပန္နာ ဟောတိ. ဘဂဝတော ဧတမတ္ထံ အာရောစေသုံ. “အနုဇာနာမိ, ဘိက္ခဝေ, ဝိဇဋေတွာ ဗိဗ္ဗောဟနံ ကာတုံ. တီဏိ တူလာနိ—  ရုက္ခတူလံ, လတာတူလံ, ပေါဋကိတူလန်”တိ.
</Paragraph>

<Paragraph number="1283" book="cula">
တေန ခေါ ပန သမယေန ဆဗ္ဗဂ္ဂိယာ ဘိက္ခူ အဒ္ဓကာယိကာနိ ဗိဗ္ဗောဟနာနိ ဓာရေန္တိ. မနုဿာ ဝိဟာရစာရိကံ အာဟိဏ္ဍန္တာ ပဿိတွာ ဥဇ္ဈာယန္တိ ခိယျန္တိ ဝိပါစေန္တိ—  “သေယျထာပိ ဂိဟီ ကာမဘောဂိနော”တိ. ဘဂဝတော ဧတမတ္ထံ အာရောစေသုံ. “န, ဘိက္ခဝေ, အဍ္ဎကာယိကာနိ ဗိဗ္ဗောဟနာနိ ဓာရေတဗ္ဗာနိ. ယော ဓာရေယျ, အာပတ္တိ ဒုက္ကဋဿ. အနုဇာနာမိ, ဘိက္ခဝေ, သီသပ္ပမာဏံ ဗိဗ္ဗောဟနံ ကာတုန်”တိ.
</Paragraph>

<Paragraph number="1284" book="cula">
တေန ခေါ ပန သမယေန ရာဇဂဟေ ဂိရဂ္ဂသမဇ္ဇော ဟောတိ. မနုဿာ မဟာမတ္တာနံ အတ္ထာယ ဘိသိယော ပဋိယာဒေန္တိ—  ဥဏ္ဏဘိသိံ, စောဠဘိသိံ, ဝါကဘိသိံ, တိဏဘိသိံ, ပဏ္ဏဘိသိံ. တေ ဝီတိဝတ္တေ သမဇ္ဇေ ဆဝိံ ဥပ္ပါဋေတွာ ဟရန္တိ. အဒ္ဒသာသုံ ခေါ ဘိက္ခူ သမဇ္ဇဋ္ဌာနေ ဗဟုံ ဥဏ္ဏမ္ပိ စောဠကမ္ပိ ဝါကမ္ပိ တိဏမ္ပိ ပဏ္ဏမ္ပိ ဆဋ္ဋိတံ. ဒိသွာန ဘဂဝတော ဧတမတ္ထံ အာရောစေသုံ. “အနုဇာနာမိ, ဘိက္ခဝေ, ပဉ္စ ဘိသိယော—  ဥဏ္ဏဘိသိံ, စောဠဘိသိံ, ဝါကဘိသိံ, တိဏဘိသိံ, ပဏ္ဏဘိသိန်”တိ.
</Paragraph>

<Paragraph number="1285" book="cula">
တေန ခေါ ပန သမယေန သံဃဿ သေနာသနပရိက္ခာရိကံ ဒုဿံ ဥပ္ပန္နံ ဟောတိ. ဘဂဝတော ဧတမတ္ထံ အာရောစေသုံ. “အနုဇာနာမိ, ဘိက္ခဝေ, ဘိသိံ ဩနန္ဓိတုန်”တိ.
</Paragraph>

<Paragraph number="1286" book="cula">
တေန ခေါ ပန သမယေန ဘိက္ခူ မဉ္စဘိသိံ ပီဌေ သန္ထရန္တိ, ပီဌဘိသိံ မဉ္စေ သန္ထရန္တိ. ဘိသိယော ပရိဘိဇ္ဇန္တိ. ဘဂဝတော ဧတမတ္ထံ အာရောစေသုံ. “အနုဇာနာမိ, ဘိက္ခဝေ, ဩနဒ္ဓမဉ္စံ ဩနဒ္ဓပီဌန်”တိ. ဥလ္လောကံ အကရိတွာ သန္ထရန္တိ, ဟေဋ္ဌတော နိပတန္တိ …ပေ…  “အနုဇာနာမိ, ဘိက္ခဝေ, ဥလ္လောကံ ကရိတွာ သန္ထရိတွာ ဘိသိံ ဩနန္ဓိတုန်”တိ. ဆဝိံ ဥပ္ပါဋေတွာ ဟရန္တိ …ပေ…  “အနုဇာနာမိ, ဘိက္ခဝေ, ဖောသိတုန်”တိ. ဟရန္တိယေဝ …ပေ…  “အနုဇာနာမိ, ဘိက္ခဝေ, ဘတ္တိကမ္မန်”တိ. ဟရန္တိယေဝ …ပေ…  “အနုဇာနာမိ, ဘိက္ခဝေ, ဟတ္ထဘတ္တိကမ္မန်”တိ. ဟရန္တိယေဝ …ပေ…  “အနုဇာနာမိ, ဘိက္ခဝေ, ဟတ္ထဘတ္တိန်”တိ.
</Paragraph>
</Division>