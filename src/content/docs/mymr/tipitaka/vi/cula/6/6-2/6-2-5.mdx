---
title: "6.2.5 အာသနပ္ပဋိဗာဟနပဋိက္ခေပ"
tableOfContents: false
sidebar:
  order: 5
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="313" book="cula">

<Paragraph number="1347" book="cula">
တေန ခေါ ပန သမယေန မနုဿာ သံဃံ ဥဒ္ဒိဿ မဏ္ဍပေ ပဋိယာဒေန္တိ, သန္ထရေ ပဋိယာဒေန္တိ, ဩကာသေ ပဋိယာဒေန္တိ. ဆဗ္ဗဂ္ဂိယာနံ ဘိက္ခူနံ အန္တေဝါသိကာ ဘိက္ခူ—  “သံဃိကညေဝ ဘဂဝတာ ယထာဝုဍ္ဎံ အနုညာတံ, နော ဥဒ္ဒိဿကတန်”တိ ဗုဒ္ဓပ္ပမုခဿ သံဃဿ ပုရတော ပုရတော ဂန္တွာ မဏ္ဍပေပိ ပရိဂ္ဂဏှန္တိ, သန္ထရေပိ ပရိဂ္ဂဏှန္တိ, ဩကာသေပိ ပရိဂ္ဂဏှန္တိ—  “ဣဒံ အမှာကံ ဥပဇ္ဈာယာနံ ဘဝိဿတိ, ဣဒံ အမှာကံ အာစရိယာနံ ဘဝိဿတိ, ဣဒံ အမှာကံ ဘဝိဿတီ”တိ. အထ ခေါ အာယသ္မာ သာရိပုတ္တော ဗုဒ္ဓပ္ပမုခဿ သံဃဿ ပိဋ္ဌိတော ပိဋ္ဌိတော ဂန္တွာ မဏ္ဍပေသု ပရိဂ္ဂဟိတေသု, သန္ထရေသု ပရိဂ္ဂဟိတေသု, ဩကာသေသု ပရိဂ္ဂဟိတေသု, ဩကာသံ အလဘမာနော အညတရသ္မိံ ရုက္ခမူလေ နိသီဒိ. အထ ခေါ ဘဂဝါ ရတ္တိယာ ပစ္စူသသမယံ ပစ္စုဋ္ဌာယ ဥက္ကာသိ. အာယသ္မာပိ သာရိပုတ္တော ဥက္ကာသိ. “ကော ဧတ္ထာ”တိ? “အဟံ, ဘဂဝါ, သာရိပုတ္တော”တိ. “ကိဿ တွံ, သာရိပုတ္တ, ဣဓ နိသိန္နော”တိ? အထ ခေါ အာယသ္မာ သာရိပုတ္တော ဘဂဝတော ဧတမတ္ထံ အာရောစေသိ. အထ ခေါ ဘဂဝါ ဧတသ္မိံ နိဒါနေ ဧတသ္မိံ ပကရဏေ ဘိက္ခုသံဃံ သန္နိပါတာပေတွာ ဘိက္ခူ ပဋိပုစ္ဆိ—  “သစ္စံ ကိရ, ဘိက္ခဝေ, ဆဗ္ဗဂ္ဂိယာနံ ဘိက္ခူနံ အန္တေဝါသိကာ ဘိက္ခူ—  ‘သံဃိကညေဝ ဘဂဝတာ ယထာဝုဍ္ဎံ အနုညာတံ, နော ဥဒ္ဒိဿကတန်’တိ ဗုဒ္ဓပ္ပမုခဿ သံဃဿ ပုရတော ပုရတော ဂန္တွာ မဏ္ဍပေ ပရိဂ္ဂဏှန္တိ, သန္ထရေ ပရိဂ္ဂဏှန္တိ, ဩကာသေ ပရိဂ္ဂဏှန္တိ—  ဣဒံ အမှာကံ ဥပဇ္ဈာယာနံ ဘဝိဿတိ, ဣဒံ အမှာကံ အာစရိယာနံ ဘဝိဿတိ, ဣဒံ အမှာကံ ဘဝိဿတီ”တိ? “သစ္စံ, ဘဂဝါ”တိ …ပေ…  ဝိဂရဟိတွာ …ပေ…  ဓမ္မိံ ကထံ ကတွာ ဘိက္ခူ အာမန္တေသိ—  “န, ဘိက္ခဝေ, ဥဒ္ဒိဿကတမ္ပိ ယထာဝုဍ္ဎံ ပဋိဗာဟိတဗ္ဗံ. ယော ပဋိဗာဟေယျ, အာပတ္တိ ဒုက္ကဋဿာ”တိ.
</Paragraph>
</Division>