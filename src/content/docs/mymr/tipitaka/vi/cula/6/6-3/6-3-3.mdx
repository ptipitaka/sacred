---
title: 6.3.3 နဝကမ္မဒါနကထာ
tableOfContents: false
sidebar:
  order: 3
type: tipitaka
basket: vi
book: cula
review:
  current: review
  updated: '2025-10-27T21:49:33.859160'
  updated_by: ''
  notes: ''
  history:
  - state: review
    date: '2025-10-27T21:49:33.859160'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="323" book="cula" e="ch" v="4" p="324">

<Paragraph number="1399" book="cula">
အထ ခေါ ဘဂဝါ ကီဋာဂိရိသ္မိံ ယထာဘိရန္တံ ဝိဟရိတွာ ယေန အာဠဝီ တေန စာရိကံ ပက္ကာမိ. အနုပုဗ္ဗေန စာရိကံ စရမာနော ယေန အာဠဝီ တဒဝသရိ. တတြ သုဒံ ဘဂဝါ အာဠဝိယံ ဝိဟရတိ အဂ္ဂါဠဝေ စေတိယေ. တေန ခေါ ပန သမယေန အာဠဝကာ ဘိက္ခူ ဧဝရူပါနိ နဝကမ္မာနိ ဒေန္တိ—  ပိဏ္ဍနိက္ခေပနမတ္တေနပိ နဝကမ္မံ ဒေန္တိ; ကုဋ္ဋလေပနမတ္တေနပိ နဝကမ္မံ ဒေန္တိ; ဒွါရဋ္ဌပနမတ္တေနပိ နဝကမ္မံ ဒေန္တိ; အဂ္ဂဠဝဋ္ဋိကရဏမတ္တေနပိ နဝကမ္မံ ဒေန္တိ; အာလောကသန္ဓိကရဏမတ္တေနပိ နဝကမ္မံ ဒေန္တိ; သေတဝဏ္ဏကရဏမတ္တေနပိ နဝကမ္မံ ဒေန္တိ; ကာဠဝဏ္ဏကရဏမတ္တေနပိ နဝကမ္မံ ဒေန္တိ; ဂေရုကပရိကမ္မကရဏမတ္တေနပိ နဝကမ္မံ ဒေန္တိ; ဆာဒနမတ္တေနပိ နဝကမ္မံ ဒေန္တိ; ဗန္ဓနမတ္တေနပိ နဝကမ္မံ ဒေန္တိ; ဘဏ္ဍိကာဋ္ဌပနမတ္တေနပိ နဝကမ္မံ ဒေန္တိ; ခဏ္ဍဖုလ္လပဋိသင်္ခရဏမတ္တေနပိ နဝကမ္မံ ဒေန္တိ; ပရိဘဏ္ဍကရဏမတ္တေနပိ နဝကမ္မံ ဒေန္တိ; ဝီသတိဝဿိကမ္ပိ နဝကမ္မံ ဒေန္တိ; တိံသဝဿိကမ္ပိ နဝကမ္မံ ဒေန္တိ; ယာဝဇီဝိကမ္ပိ နဝကမ္မံ ဒေန္တိ; ဓူမကာလိကမ္ပိ ပရိယောသိတံ ဝိဟာရံ နဝကမ္မံ ဒေန္တိ. ယေ တေ ဘိက္ခူ အပ္ပိစ္ဆာ …ပေ…  တေ ဥဇ္ဈာယန္တိ ခိယျန္တိ ဝိပါစေန္တိ—  “ကထဉှိ နာမ အာဠဝကာ ဘိက္ခူ ဧဝရူပါနိ နဝကမ္မာနိ ဒဿန္တိ—  ပိဏ္ဍနိက္ခေပနမတ္တေနပိ နဝကမ္မံ ဒဿန္တိ; ကုဋ္ဋလေပနမတ္တေနပိ…  ဒွါရဋ္ဌပနမတ္တေနပိ…  အဂ္ဂဠဝဋ္ဋိကရဏမတ္တေနပိ…  အာလောကသန္ဓိကရဏမတ္တေနပိ…  သေတဝဏ္ဏကရဏမတ္တေနပိ…  ကာဠဝဏ္ဏကရဏမတ္တေနပိ…  ဂေရုကပရိကမ္မကရဏမတ္တေနပိ…  ဆာဒနမတ္တေနပိ…  ဗန္ဓနမတ္တေနပိ…  ဘဏ္ဍိကာဋ္ဌပနမတ္တေနပိ…  ခဏ္ဍဖုလ္လပဋိသင်္ခရဏမတ္တေနပိ…  ပရိဘဏ္ဍကရဏမတ္တေနပိ…  ဝီသတိဝဿိကမ္ပိ…  တိံသဝဿိကမ္ပိ…  ယာဝဇီဝိကမ္ပိ…  ဓူမကာလိကမ္ပိ ပရိယောသိတံ ဝိဟာရံ နဝကမ္မံ ဒဿန္တီ”တိ. ဘဂဝတော ဧတမတ္ထံ အာရောစေသုံ …ပေ…  “သစ္စံ ကိရ, ဘိက္ခဝေ …ပေ…  “သစ္စံ, ဘဂဝါ”တိ …ပေ…  ဝိဂရဟိတွာ …ပေ…  ဓမ္မိံ ကထံ ကတွာ ဘိက္ခူ အာမန္တေသိ—  “န, ဘိက္ခဝေ, ပိဏ္ဍနိက္ခေပနမတ္တေန နဝကမ္မံ ဒါတဗ္ဗံ …ပေ…  န ကုဋ္ဋလေပနမတ္တေန နဝကမ္မံ ဒါတဗ္ဗံ. န ဒွါရဋ္ဌပနမတ္တေန နဝကမ္မံ ဒါတဗ္ဗံ. န အဂ္ဂဠဝဋ္ဋိကရဏမတ္တေန နဝကမ္မံ ဒါတဗ္ဗံ. န အာလောကသန္ဓိကရဏမတ္တေန နဝကမ္မံ ဒါတဗ္ဗံ. န သေတဝဏ္ဏကရဏမတ္တေန နဝကမ္မံ ဒါတဗ္ဗံ. န ကာဠဝဏ္ဏကရဏမတ္တေန နဝကမ္မံ ဒါတဗ္ဗံ. န ဂေရုကပရိကမ္မကရဏမတ္တေန နဝကမ္မံ ဒါတဗ္ဗံ. န ဆာဒနမတ္တေန နဝကမ္မံ ဒါတဗ္ဗံ. န ဗန္ဓနမတ္တေန နဝကမ္မံ ဒါတဗ္ဗံ. န ဘဏ္ဍိကာဋ္ဌပနမတ္တေန နဝကမ္မံ ဒါတဗ္ဗံ. န ခဏ္ဍဖုလ္လပဋိသင်္ခရဏမတ္တေန နဝကမ္မံ ဒါတဗ္ဗံ. န ပရိဘဏ္ဍကရဏမတ္တေန နဝကမ္မံ ဒါတဗ္ဗံ. န ဝီသတိဝဿိကံ နဝကမ္မံ ဒါတဗ္ဗံ. န တိံသဝဿိကံ နဝကမ္မံ ဒါတဗ္ဗံ. န ယာဝဇီဝိကံ နဝကမ္မံ ဒါတဗ္ဗံ. န ဓူမကာလိကမ္ပိ ပရိယောသိတံ ဝိဟာရံ နဝကမ္မံ ဒါတဗ္ဗံ. ယော ဒဒေယျ, အာပတ္တိ ဒုက္ကဋဿ. အနုဇာနာမိ, ဘိက္ခဝေ, အကတံ ဝါ ဝိပ္ပကတံ ဝါ နဝကမ္မံ ဒါတုံ, ခုဒ္ဒကေ ဝိဟာရေ ကမ္မံ ဩလောကေတွာ ဆပ္ပဉ္စဝဿိကံ နဝကမ္မံ ဒါတုံ, အဍ္ဎယောဂေ ကမ္မံ ဩလောကေတွာ သတ္တဋ္ဌဝဿိကံ နဝကမ္မံ ဒါတုံ, မဟလ္လကေ ဝိဟာရေ ပါသာဒေ ဝါ ကမ္မံ ဩလောကေတွာ ဒသဒွါဒသဝဿိကံ နဝကမ္မံ ဒါတုန်”တိ.
</Paragraph>

<Paragraph number="1400" book="cula">
တေန ခေါ ပန သမယေန ဘိက္ခူ သဗ္ဗေ ဝိဟာရေ နဝကမ္မံ ဒေန္တိ. ဘဂဝတော ဧတမတ္ထံ အာရောစေသုံ. “န, ဘိက္ခဝေ, သဗ္ဗေ ဝိဟာရေ နဝကမ္မံ ဒါတဗ္ဗံ. ယော ဒဒေယျ, အာပတ္တိ ဒုက္ကဋဿာ”တိ.
</Paragraph>

<Paragraph number="1401" book="cula">
တေန ခေါ ပန သမယေန ဘိက္ခူ ဧကဿ ဒွေ ဒေန္တိ. ဘဂဝတော ဧတမတ္ထံ အာရောစေသုံ. “န, ဘိက္ခဝေ, ဧကဿ ဒွေ ဒါတဗ္ဗာ. ယော ဒဒေယျ, အာပတ္တိ ဒုက္ကဋဿာ”တိ.
</Paragraph>

<Paragraph number="1402" book="cula">
တေန ခေါ ပန သမယေန ဘိက္ခူ နဝကမ္မံ ဂဟေတွာ အညံ ဝါသေန္တိ. ဘဂဝတော ဧတမတ္ထံ အာရောစေသုံ. “န, ဘိက္ခဝေ, နဝကမ္မံ ဂဟေတွာ အညော ဝါသေတဗ္ဗော. ယော ဝါသေယျ, အာပတ္တိ ဒုက္ကဋဿာ”တိ.
</Paragraph>

<Paragraph number="1403" book="cula">
တေန ခေါ ပန သမယေန ဘိက္ခူ နဝကမ္မံ ဂဟေတွာ သံဃိကံ ပဋိဗာဟေန္တိ. ဘဂဝတော ဧတမတ္ထံ အာရောစေသုံ. “န, ဘိက္ခဝေ, နဝကမ္မံ ဂဟေတွာ သံဃိကံ ပဋိဗာဟိတဗ္ဗံ. ယော ပဋိဗာဟေယျ, အာပတ္တိ ဒုက္ကဋဿ. အနုဇာနာမိ, ဘိက္ခဝေ, ဧကံ ဝရသေယျံ ဂဟေတုန်”တိ.
</Paragraph>

<Paragraph number="1404" book="cula">
တေန ခေါ ပန သမယေန ဘိက္ခူ နိဿီမေ ဌိတဿ နဝကမ္မံ ဒေန္တိ. ဘဂဝတော ဧတမတ္ထံ အာရောစေသုံ. “န, ဘိက္ခဝေ, နိဿီမေ ဌိတဿ နဝကမ္မံ ဒါတဗ္ဗံ. ယော ဒဒေယျ, အာပတ္တိ ဒုက္ကဋဿာ”တိ.
</Paragraph>

<Paragraph number="1405" book="cula">
တေန ခေါ ပန သမယေန ဘိက္ခူ နဝကမ္မံ ဂဟေတွာ သဗ္ဗကာလံ ပဋိဗာဟန္တိ. ဘဂဝတော ဧတမတ္ထံ အာရောစေသုံ. “န, ဘိက္ခဝေ, နဝကမ္မံ ဂဟေတွာ သဗ္ဗကာလံ ပဋိဗာဟိတဗ္ဗံ. ယော ပဋိဗာဟေယျ, အာပတ္တိ ဒုက္ကဋဿ. အနုဇာနာမိ, ဘိက္ခဝေ, ဝဿာနံ တေမာသံ ပဋိဗာဟိတုံ, ဥတုကာလံ ပန န ပဋိဗာဟိတုန်”တိ.
</Paragraph>

<Paragraph number="1406" book="cula">
တေန ခေါ ပန သမယေန ဘိက္ခူ နဝကမ္မံ ဂဟေတွာ ပက္ကမန္တိပိ, ဝိဗ္ဘမန္တိပိ, ကာလမ္ပိ ကရောန္တိ; သာမဏေရာပိ ပဋိဇာနန္တိ; သိက္ခံ ပစ္စက္ခာတကာပိ ပဋိဇာနန္တိ; အန္တိမဝတ္ထုံ အဇ္ဈာပန္နကာပိ ပဋိဇာနန္တိ; ဥမ္မတ္တကာပိ ပဋိဇာနန္တိ; ခိတ္တစိတ္တာပိ ပဋိဇာနန္တိ; ဝေဒနာဋ္ဋာပိ ပဋိဇာနန္တိ; အာပတ္တိယာ အဒဿနေ ဥက္ခိတ္တကာပိ ပဋိဇာနန္တိ; အာပတ္တိယာ အပ္ပဋိကမ္မေ ဥက္ခိတ္တကာပိ ပဋိဇာနန္တိ; ပါပိကာယ ဒိဋ္ဌိယာ အပ္ပဋိနိဿဂ္ဂေ ဥက္ခိတ္တကာပိ ပဋိဇာနန္တိ; ပဏ္ဍကာပိ ပဋိဇာနန္တိ; ထေယျသံဝါသကာပိ ပဋိဇာနန္တိ; တိတ္ထိယပက္ကန္တကာပိ ပဋိဇာနန္တိ; တိရစ္ဆာနဂတာပိ ပဋိဇာနန္တိ; မာတုဃာတကာပိ ပဋိဇာနန္တိ; ပိတုဃာတကာပိ ပဋိဇာနန္တိ; အရဟန္တဃာတကာပိ ပဋိဇာနန္တိ; ဘိက္ခုနိဒူသကာပိ ပဋိဇာနန္တိ; သံဃဘေဒကာပိ ပဋိဇာနန္တိ; လောဟိတုပ္ပါဒကာပိ ပဋိဇာနန္တိ; ဥဘတောဗျဉ္ဇနကာပိ ပဋိဇာနန္တိ. ဘဂဝတော ဧတမတ္ထံ အာရောစေသုံ.
</Paragraph>

<Paragraph number="1407" book="cula">
“ဣဓ ပန, ဘိက္ခဝေ, ဘိက္ခု နဝကမ္မံ ဂဟေတွာ ပက္ကမတိ—  မာ သံဃဿ ဟာယီတိ အညဿ ဒါတဗ္ဗံ.
</Paragraph>

<Paragraph number="1408" book="cula">
ဣဓ ပန, ဘိက္ခဝေ, ဘိက္ခု နဝကမ္မံ ဂဟေတွာ ဝိဗ္ဘမတိ …ပေ…  ကာလံ ကရောတိ, သာမဏေရော ပဋိဇာနာတိ, သိက္ခံ ပစ္စက္ခာတကော ပဋိဇာနာတိ, အန္တိမဝတ္ထုံ အဇ္ဈာပန္နကော ပဋိဇာနာတိ, ဥမ္မတ္တကော ပဋိဇာနာတိ, ခိတ္တစိတ္တော ပဋိဇာနာတိ, ဝေဒနာဋ္ဋော ပဋိဇာနာတိ, အာပတ္တိယာ အဒဿနေ ဥက္ခိတ္တကော ပဋိဇာနာတိ, အာပတ္တိယာ အပ္ပဋိကမ္မေ ဥက္ခိတ္တကော ပဋိဇာနာတိ, ပါပိကာယ ဒိဋ္ဌိယာ အပ္ပဋိနိဿဂ္ဂေ ဥက္ခိတ္တကော ပဋိဇာနာတိ, ပဏ္ဍကော ပဋိဇာနာတိ, ထေယျသံဝါသကော ပဋိဇာနာတိ, တိတ္ထိယပက္ကန္တကော ပဋိဇာနာတိ, တိရစ္ဆာနဂတော ပဋိဇာနာတိ, မာတုဃာတကော ပဋိဇာနာတိ, ပိတုဃာတကော ပဋိဇာနာတိ, အရဟန္တဃာတကော ပဋိဇာနာတိ, ဘိက္ခုနိဒူသကော ပဋိဇာနာတိ, သံဃဘေဒကော ပဋိဇာနာတိ, လောဟိတုပ္ပါဒကော ပဋိဇာနာတိ, ဥဘတောဗျဉ္ဇနကော ပဋိဇာနာတိ—  မာ သံဃဿ ဟာယီတိ အညဿ ဒါတဗ္ဗံ.
</Paragraph>

<Paragraph number="1409" book="cula">
ဣဓ ပန, ဘိက္ခဝေ, ဘိက္ခု နဝကမ္မံ ဂဟေတွာ ဝိပ္ပကတေ ပက္ကမတိ—  မာ သံဃဿ ဟာယီတိ အညဿ ဒါတဗ္ဗံ.
</Paragraph>

<Paragraph number="1410" book="cula">
ဣဓ ပန, ဘိက္ခဝေ, ဘိက္ခု နဝကမ္မံ ဂဟေတွာ ဝိပ္ပကတေ ဝိဗ္ဘမတိ …ပေ…  ဥဘတောဗျဉ္ဇနကော ပဋိဇာနာတိ—  မာ သံဃဿ ဟာယီတိ အညဿ ဒါတဗ္ဗံ.
</Paragraph>

<Paragraph number="1411" book="cula">
ဣဓ ပန, ဘိက္ခဝေ, ဘိက္ခု နဝကမ္မံ ဂဟေတွာ ပရိယောသိတေ ပက္ကမတိ—  တဿေဝေတံ.
</Paragraph>

<Paragraph number="1412" book="cula">
ဣဓ ပန, ဘိက္ခဝေ, ဘိက္ခု နဝကမ္မံ ဂဟေတွာ ပရိယောသိတေ ဝိဗ္ဘမတိ …ပေ…  ကာလံ ကရောတိ, သာမဏေရော ပဋိဇာနာတိ, သိက္ခံ ပစ္စက္ခာတကော ပဋိဇာနာတိ, အန္တိမဝတ္ထုံ အဇ္ဈာပန္နကော ပဋိဇာနာတိ—  သံဃော သာမီ.
</Paragraph>

<Paragraph number="1413" book="cula">
ဣဓ ပန, ဘိက္ခဝေ, ဘိက္ခု နဝကမ္မံ ဂဟေတွာ ပရိယောသိတေ ဥမ္မတ္တကော ပဋိဇာနာတိ, ခိတ္တစိတ္တော ပဋိဇာနာတိ, ဝေဒနာဋ္ဋော ပဋိဇာနာတိ, အာပတ္တိယာ အဒဿနေ ဥက္ခိတ္တကော ပဋိဇာနာတိ, အာပတ္တိယာ အပ္ပဋိကမ္မေ ဥက္ခိတ္တကော ပဋိဇာနာတိ, ပါပိကာယ ဒိဋ္ဌိယာ အပ္ပဋိနိဿဂ္ဂေ ဥက္ခိတ္တကော ပဋိဇာနာတိ—  တဿေဝေတံ.
</Paragraph>

<Paragraph number="1414" book="cula">
ဣဓ ပန, ဘိက္ခဝေ, ဘိက္ခု နဝကမ္မံ ဂဟေတွာ ပရိယောသိတေ ပဏ္ဍကော ပဋိဇာနာတိ, ထေယျသံဝါသကော ပဋိဇာနာတိ, တိတ္ထိယပက္ကန္တကော ပဋိဇာနာတိ, တိရစ္ဆာနဂတော ပဋိဇာနာတိ, မာတုဃာတကော ပဋိဇာနာတိ, ပိတုဃာတကော ပဋိဇာနာတိ, အရဟန္တဃာတကော ပဋိဇာနာတိ, ဘိက္ခုနိဒူသကော ပဋိဇာနာတိ, သံဃဘေဒကော ပဋိဇာနာတိ, လောဟိတုပ္ပါဒကော ပဋိဇာနာတိ, ဥဘတောဗျဉ္ဇနကော ပဋိဇာနာတိ—  သံဃော သာမီ”တိ.
</Paragraph>
</Division>