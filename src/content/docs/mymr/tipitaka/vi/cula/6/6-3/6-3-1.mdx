---
title: "6.3.1 အဝိဿဇ္ဇိယဝတ္ထု"
tableOfContents: false
sidebar:
  order: 1
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="321" book="cula">

<Paragraph number="1384" book="cula">
တေန ခေါ ပန သမယေန သာဝတ္ထိယာ အဝိဒူရေ အညတရသ္မိံ ဂါမကာဝါသေ အာဝါသိကာ ဘိက္ခူ ဥပဒ္ဒုတာ ဟောန္တိ အာဂန္တုကဂမိကာနံ ဘိက္ခူနံ သေနာသနံ ပညပေန္တာ. အထ ခေါ တေသံ ဘိက္ခူနံ ဧတဒဟောသိ—  “ဧတရဟိ ခေါ မယံ, အာဝုသော, ဥပဒ္ဒုတာ အာဂန္တုကဂမိကာနံ ဘိက္ခူနံ သေနာသနံ ပညပေန္တာ. ဟန္ဒ မယံ, အာဝုသော, သဗ္ဗံ သံဃိကံ သေနာသနံ ဧကဿ ဒေမ. တဿ သန္တကံ ပရိဘုဉ္ဇိဿာမာ”တိ. တေ သဗ္ဗံ သံဃိကံ သေနာသနံ ဧကဿ အဒံသု. အာဂန္တုကာ ဘိက္ခူ တေ ဘိက္ခူ ဧတဒဝေါစုံ—  “အမှာကံ, အာဝုသော, သေနာသနံ ပညပေထာ”တိ. “နတ္ထာဝုသော, သံဃိကံ သေနာသနံ; သဗ္ဗံ အမှေဟိ ဧကဿ ဒိန္နန်”တိ. “ကိံ ပန တုမှေ, အာဝုသော, သံဃိကံ သေနာသနံ ဝိဿဇ္ဇေထာ”တိ? “ဧဝမာဝုသော”တိ. ယေ တေ ဘိက္ခူ အပ္ပိစ္ဆာ …ပေ…  တေ ဥဇ္ဈာယန္တိ ခိယျန္တိ ဝိပါစေန္တိ—  “ကထဉှိ နာမ ဘိက္ခူ သံဃိကံ သေနာသနံ ဝိဿဇ္ဇေဿန္တီ”တိ. အထ ခေါ တေ ဘိက္ခူ ဘဂဝတော ဧတမတ္ထံ အာရောစေသုံ …ပေ…  “သစ္စံ ကိရ, ဘိက္ခဝေ, ဘိက္ခူ သံဃိကံ သေနာသနံ ဝိဿဇ္ဇေန္တီ”တိ? “သစ္စံ, ဘဂဝါ”တိ. ဝိဂရဟိ ဗုဒ္ဓေါ ဘဂဝါ …ပေ…  ကထဉှိ နာမ တေ, ဘိက္ခဝေ, မောဃပုရိသာ သံဃိကံ သေနာသနံ ဝိဿဇ္ဇေဿန္တိ? နေတံ, ဘိက္ခဝေ, အပ္ပသန္နာနံ ဝါ ပသာဒါယ …ပေ…  ဝိဂရဟိတွာ …ပေ…  ဓမ္မိံ ကထံ ကတွာ ဘိက္ခူ အာမန္တေသိ—
</Paragraph>

<Paragraph number="1385" book="cula">
“ပဉ္စိမာနိ, ဘိက္ခဝေ, အဝိဿဇ္ဇိယာနိ, န ဝိဿဇ္ဇေတဗ္ဗာနိ, သံဃေန ဝါ ဂဏေန ဝါ ပုဂ္ဂလေန ဝါ. ဝိဿဇ္ဇိတာနိပိ အဝိဿဇ္ဇိတာနိ ဟောန္တိ. ယော ဝိဿဇ္ဇေယျ, အာပတ္တိ ထုလ္လစ္စယဿ. ကတမာနိ ပဉ္စ? အာရာမော, အာရာမဝတ္ထု—  ဣဒံ ပဌမံ အဝိဿဇ္ဇိယံ, န ဝိဿဇ္ဇေတဗ္ဗံ, သံဃေန ဝါ ဂဏေန ဝါ ပုဂ္ဂလေန ဝါ. ဝိဿဇ္ဇိတမ္ပိ အဝိဿဇ္ဇိတံ ဟောတိ. ယော ဝိဿဇ္ဇေယျ, အာပတ္တိ ထုလ္လစ္စယဿ.
</Paragraph>

<Paragraph number="1386" book="cula">
ဝိဟာရော, ဝိဟာရဝတ္ထု—  ဣဒံ ဒုတိယံ အဝိဿဇ္ဇိယံ, န ဝိဿဇ္ဇေတဗ္ဗံ, သံဃေန ဝါ ဂဏေန ဝါ ပုဂ္ဂလေန ဝါ. ဝိဿဇ္ဇိတမ္ပိ အဝိဿဇ္ဇိတံ ဟောတိ. ယော ဝိဿဇ္ဇေယျ, အာပတ္တိ ထုလ္လစ္စယဿ.
</Paragraph>

<Paragraph number="1387" book="cula">
မဉ္စော, ပီဌံ, ဘိသိ, ဗိဗ္ဗောဟနံ—  ဣဒံ တတိယံ အဝိဿဇ္ဇိယံ, န ဝိဿဇ္ဇေတဗ္ဗံ, သံဃေန ဝါ ဂဏေန ဝါ ပုဂ္ဂလေန ဝါ. ဝိဿဇ္ဇိတမ္ပိ အဝိဿဇ္ဇိတံ ဟောတိ. ယော ဝိဿဇ္ဇေယျ, အာပတ္တိ ထုလ္လစ္စယဿ.
</Paragraph>

<Paragraph number="1388" book="cula">
လောဟကုမ္ဘီ, လောဟဘာဏကံ, လောဟဝါရကော, လောဟကဋာဟံ, ဝါသိ, ပရသု, ကုဌာရီ, ကုဒါလော, နိခါဒနံ—  ဣဒံ စတုတ္ထံ အဝိဿဇ္ဇိယံ, န ဝိဿဇ္ဇေတဗ္ဗံ, သံဃေန ဝါ ဂဏေန ဝါ ပုဂ္ဂလေန ဝါ. ဝိဿဇ္ဇိတမ္ပိ အဝိဿဇ္ဇိတံ ဟောတိ. ယော ဝိဿဇ္ဇေယျ, အာပတ္တိ ထုလ္လစ္စယဿ.
</Paragraph>

<Paragraph number="1389" book="cula">
ဝလ္လိ, ဝေဠု, မုဉ္ဇံ, ပဗ္ဗဇံ, တိဏံ, မတ္တိကာ, ဒါရုဘဏ္ဍံ, မတ္တိကာဘဏ္ဍံ—  ဣဒံ ပဉ္စမံ အဝိဿဇ္ဇိယံ, န ဝိဿဇ္ဇေတဗ္ဗံ, သံဃေန ဝါ ဂဏေန ဝါ ပုဂ္ဂလေန ဝါ. ဝိဿဇ္ဇိတမ္ပိ အဝိဿဇ္ဇိတံ ဟောတိ. ယော ဝိဿဇ္ဇေယျ, အာပတ္တိ ထုလ္လစ္စယဿ. ဣမာနိ ခေါ, ဘိက္ခဝေ, ပဉ္စ အဝိဿဇ္ဇိယာနိ, န ဝိဿဇ္ဇေတဗ္ဗာနိ, သံဃေန ဝါ ဂဏေန ဝါ ပုဂ္ဂလေန ဝါ. ဝိဿဇ္ဇိတာနိပိ အဝိဿဇ္ဇိတာနိ ဟောန္တိ. ယော ဝိဿဇ္ဇေယျ, အာပတ္တိ ထုလ္လစ္စယဿာ”တိ.
</Paragraph>
</Division>