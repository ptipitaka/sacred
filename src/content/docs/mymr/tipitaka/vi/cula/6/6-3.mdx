---
title: "6.3 တတိယဘာဏဝါရ"
tableOfContents: false
sidebar:
  order: 3
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';
import TableOfContents from '@components/TableOfContents.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="319" book="cula">

<Paragraph number="1376" book="cula">
တေန ခေါ ပန သမယေန အာယသ္မာ ဥပနန္ဒော သကျပုတ္တော သာဝတ္ထိယံ သေနာသနံ ဂဟေတွာ အညတရံ ဂါမကာဝါသံ အဂမာသိ. တတ္ထပိ သေနာသနံ အဂ္ဂဟေသိ. အထ ခေါ တေသံ ဘိက္ခူနံ ဧတဒဟောသိ—  “အယံ, အာဝုသော, အာယသ္မာ ဥပနန္ဒော သကျပုတ္တော ဘဏ္ဍနကာရကော ကလဟကာရကော ဝိဝါဒကာရကော ဘဿကာရကော သံဃေ အဓိကရဏကာရကော. သစာယံ ဣဓ ဝဿံ ဝသိဿတိ, သဗ္ဗေဝ မယံ န ဖာသု ဘဝိဿာမ. ဟန္ဒ နံ ပုစ္ဆာမာ”တိ. အထ ခေါ တေ ဘိက္ခူ အာယသ္မန္တံ ဥပနန္ဒံ သကျပုတ္တံ ဧတဒဝေါစုံ—  “နနု တယာ, အာဝုသော ဥပနန္ဒ, သာဝတ္ထိယံ သေနာသနံ ဂဟိတန်”တိ? “ဧဝမာဝုသော”တိ. “ကိံ ပန တွံ, အာဝုသော ဥပနန္ဒ, ဧကော ဒွေ ပဋိဗာဟသီ”တိ? “ဣဓ ဒါနာဟံ, အာဝုသော, မုဉ္စာမိ; တတ္ထ ဂဏှာမီ”တိ.


</Paragraph>

<Paragraph number="1377" book="cula">
ယေ တေ ဘိက္ခူ အပ္ပိစ္ဆာ …ပေ…  တေ ဥဇ္ဈာယန္တိ ခိယျန္တိ ဝိပါစေန္တိ—  “ကထဉှိ နာမ အာယသ္မာ ဥပနန္ဒော သကျပုတ္တော ဧကော ဒွေ ပဋိဗာဟေဿတီ”တိ. ဘဂဝတော ဧတမတ္ထံ အာရောစေသုံ …ပေ…  “သစ္စံ ကိရ တွံ, ဥပနန္ဒ, ဧကော ဒွေ ပဋိဗာဟသီ”တိ? “သစ္စံ, ဘဂဝါ”တိ. ဝိဂရဟိ ဗုဒ္ဓေါ ဘဂဝါ …ပေ…  ကထဉှိ နာမ တွံ, မောဃပုရိသ, ဧကော ဒွေ ပဋိဗာဟိဿသိ? တတ္ထ တယာ, မောဃပုရိသ, ဂဟိတံ ဣဓ မုတ္တံ, ဣဓ တယာ ဂဟိတံ တတြ မုတ္တံ. ဧဝံ ခေါ တွံ, မောဃပုရိသ, ဥဘယတ္ထ ပရိဗာဟိရော. နေတံ, မောဃပုရိသ, အပ္ပသန္နာနံ ဝါ ပသာဒါယ …ပေ…  ဝိဂရဟိတွာ …ပေ…  ဓမ္မိံ ကထံ ကတွာ ဘိက္ခူ အာမန္တေသိ—  “န, ဘိက္ခဝေ, ဧကေန ဒွေ ပဋိဗာဟိတဗ္ဗာ. ယော ပဋိဗာဟေယျ, အာပတ္တိ ဒုက္ကဋဿာ”တိ.


</Paragraph>

</Division>
<Division number="320" book="cula">

<Paragraph number="1378" book="cula">
တေန ခေါ ပန သမယေန ဘဂဝါ ဘိက္ခူနံ အနေကပရိယာယေန ဝိနယကထံ ကထေသိ, ဝိနယဿ ဝဏ္ဏံ ဘာသတိ, ဝိနယပရိယတ္တိယာ ဝဏ္ဏံ ဘာသတိ, အာဒိဿ အာဒိဿ အာယသ္မတော ဥပါလိဿ ဝဏ္ဏံ ဘာသတိ. ဘိက္ခူနံ ဧတဒဟောသိ—  “ဘဂဝါ ခေါ အနေကပရိယာယေန ဝိနယကထံ ကထေတိ, ဝိနယဿ ဝဏ္ဏံ ဘာသတိ, ဝိနယပရိယတ္တိယာ ဝဏ္ဏံ ဘာသတိ, အာဒိဿ အာဒိဿ အာယသ္မတော ဥပါလိဿ ဝဏ္ဏံ ဘာသတိ. ဟန္ဒ မယံ, အာဝုသော, အာယသ္မတော ဥပါလိဿ သန္တိကေ ဝိနယံ ပရိယာပုဏာမာ”တိ. တေဓ ဗဟူ ဘိက္ခူ ထေရာ စ နဝါ စ မဇ္ဈိမာ စ အာယသ္မတော ဥပါလိဿ သန္တိကေ ဝိနယံ ပရိယာပုဏန္တိ. အာယသ္မာ ဥပါလိ ဌိတကောဝ ဥဒ္ဒိသတိ ထေရာနံ ဘိက္ခူနံ ဂါရဝေန. ထေရာပိ ဘိက္ခူ ဌိတကာဝ ဥဒ္ဒိသာပေန္တိ ဓမ္မဂါရဝေန. တတ္ထ ထေရာ စေဝ ဘိက္ခူ ကိလမန္တိ, အာယသ္မာ စ ဥပါလိ ကိလမတိ. ဘဂဝတော ဧတမတ္ထံ အာရောစေသုံ. “အနုဇာနာမိ, ဘိက္ခဝေ, နဝကေန ဘိက္ခုနာ ဥဒ္ဒိသန္တေန သမကေ ဝါ အာသနေ နိသီဒိတုံ, ဥစ္စတရေ ဝါ ဓမ္မဂါရဝေန; ထေရေန ဘိက္ခုနာ ဥဒ္ဒိသာပေန္တေန သမကေ ဝါ အာသနေ နိသီဒိတုံ, နီစတရေ ဝါ ဓမ္မဂါရဝေနာ”တိ.


</Paragraph>

<Paragraph number="1379" book="cula">
တေန ခေါ ပန သမယေန ဗဟူ ဘိက္ခူ အာယသ္မတော ဥပါလိဿ သန္တိကေ ဌိတကာ ဥဒ္ဒေသံ ပဋိမာနေန္တာ ကိလမန္တိ. ဘဂဝတော ဧတမတ္ထံ အာရောစေသုံ. “အနုဇာနာမိ, ဘိက္ခဝေ, သမာနာသနိကေဟိ သဟ နိသီဒိတုန်”တိ. အထ ခေါ ဘိက္ခူနံ ဧတဒဟောသိ—  “ကိတ္တာဝတာ နု ခေါ သမာနာသနိကော ဟောတီ”တိ? ဘဂဝတော ဧတမတ္ထံ အာရောစေသုံ—  “အနုဇာနာမိ, ဘိက္ခဝေ, တိဝဿန္တရေန သဟ နိသီဒိတုန်”တိ.


</Paragraph>

<Paragraph number="1380" book="cula">
တေန ခေါ ပန သမယေန သမ္ဗဟုလာ ဘိက္ခူ သမာနာသနိကာ မဉ္စေ နိသီဒိတွာ မဉ္စံ ဘိန္ဒိံသု, ပီဌေ နိသီဒိတွာ ပီဌံ ဘိန္ဒိံသု. ဘဂဝတော ဧတမတ္ထံ အာရောစေသုံ. “အနုဇာနာမိ, ဘိက္ခဝေ, တိဝဂ္ဂဿ မဉ္စံ, တိဝဂ္ဂဿ ပီဌန်”တိ. တိဝဂ္ဂေါပိ မဉ္စေ နိသီဒိတွာ မဉ္စံ ဘိန္ဒိ, ပီဌေ နိသီဒိတွာ ပီဌံ ဘိန္ဒိ …ပေ…  “အနုဇာနာမိ, ဘိက္ခဝေ, ဒုဝဂ္ဂဿ မဉ္စံ, ဒုဝဂ္ဂဿ ပီဌန်”တိ.


</Paragraph>

<Paragraph number="1381" book="cula">
တေန ခေါ ပန သမယေန ဘိက္ခူ အသမာနာသနိကေဟိ သဟ ဒီဃာသနေ နိသီဒိတုံ ကုက္ကုစ္စာယန္တိ. ဘဂဝတော ဧတမတ္ထံ အာရောစေသုံ. “အနုဇာနာမိ, ဘိက္ခဝေ, ဌပေတွာ ပဏ္ဍကံ, မာတုဂါမံ, ဥဘတောဗျဉ္ဇနကံ, အသမာနာသနိကေဟိ သဟ ဒီဃာသနေ နိသီဒိတုန်”တိ. အထ ခေါ ဘိက္ခူနံ ဧတဒဟောသိ—  “ကိတ္တကံ ပစ္ဆိမံ နု ခေါ ဒီဃာသနံ ဟောတီ”တိ? ဘဂဝတော ဧတမတ္ထံ အာရောစေသုံ. “အနုဇာနာမိ, ဘိက္ခဝေ, ယံ တိဏ္ဏံ ပဟောတိ, ဧတ္တကံ ပစ္ဆိမံ ဒီဃာသနန်”တိ.


</Paragraph>

<Paragraph number="1382" book="cula">
တေန ခေါ ပန သမယေန ဝိသာခါ မိဂါရမာတာ သံဃဿ အတ္ထာယ သာဠိန္ဒံ ပါသာဒံ ကာရာပေတုကာမာ ဟောတိ ဟတ္ထိနခကံ. အထ ခေါ ဘိက္ခူနံ ဧတဒဟောသိ—  “ကိံ နု ခေါ ဘဂဝတာ ပါသာဒပရိဘောဂေါ အနုညာတော ကိံ အနနုညာတော”တိ? ဘဂဝတော ဧတမတ္ထံ အာရောစေသုံ. “အနုဇာနာမိ, ဘိက္ခဝေ, သဗ္ဗံ ပါသာဒပရိဘောဂန်”တိ.


</Paragraph>

<Paragraph number="1383" book="cula">
တေန ခေါ ပန သမယေန ရညော ပသေနဒိဿ ကောသလဿ အယျိကာ ကာလင်္ကတာ ဟောတိ. တဿ ကာလံကိရိယာယ သံဃဿ ဗဟုံ အကပ္ပိယဘဏ္ဍံ ဥပ္ပန္နံ ဟောတိ, သေယျထိဒံ—  အာသန္ဒိ, ပလ္လင်္ကော, ဂေါနကော, စိတ္တကော, ပဋိကာ, ပဋလိကာ, တူလိကာ, ဝိကတိကာ, ဥဒ္ဒလောမီ, ဧကန္တလောမီ, ကဋ္ဋိဿံ, ကောသေယျံ, ကုတ္တကံ, ဟတ္ထတ္ထရံ, အဿတ္ထရံ, ရထတ္ထရံ, အဇိနပဝေဏိ, ကဒလိမိဂပဝရပစ္စတ္ထရဏံ, သော်တ္တရစ္ဆဒံ, ဥဘတောလောဟိတကူပဓာနံ. ဘဂဝတော ဧတမတ္ထံ အာရောစေသုံ. “အနုဇာနာမိ, ဘိက္ခဝေ, အာသန္ဒိယာ ပါဒေ ဆိန္ဒိတွာ ပရိဘုဉ္ဇိတုံ, ပလ္လင်္ကဿ ဝါဠေ ဘိန္ဒိတွာ ပရိဘုဉ္ဇိတုံ, တူလိကံ ဝိဇဋေတွာ ဗိဗ္ဗောဟနံ ကာတုံ, အဝသေသံ ဘူမတ္ထရဏံ ကာတုန်”တိ.

</Paragraph>
</Division>

<TableOfContents book="cula" section="6.3">
* [6.3.1 အဝိဿဇ္ဇိယဝတ္ထု](6-3/6-3-1)
* [6.3.2 အဝေဘင်္ဂိယဝတ္ထု](6-3/6-3-2)
* [6.3.3 နဝကမ္မဒါနကထာ](6-3/6-3-3)
* [6.3.4 အညတြပရိဘောဂပဋိက္ခေပါဒိ](6-3/6-3-4)
* [6.3.5 သံဃဘတ္တာဒိအနုဇာနန](6-3/6-3-5)
* [6.3.6 ဘတ္တုဒ္ဒေသကသမ္မုတိ](6-3/6-3-6)
* [6.3.7 သေနာသနပညာပကာဒိသမ္မုတိ](6-3/6-3-7)
* [6.3.8 အပ္ပမတ္တကဝိဿဇ္ဇကသမ္မုတိ](6-3/6-3-8)
* [6.3.9 သာဋိယဂ္ဂါဟာပကာဒိသမ္မုတိ](6-3/6-3-9)
</TableOfContents>