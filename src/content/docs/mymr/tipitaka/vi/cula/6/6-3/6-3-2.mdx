---
title: 6.3.2 အဝေဘင်္ဂိယဝတ္ထု
tableOfContents: false
sidebar:
  order: 2
type: tipitaka
basket: vi
book: cula
review:
  current: review
  updated: '2025-10-20T14:06:43.007385'
  updated_by: ''
  notes: ''
  history:
  - state: review
    date: '2025-10-20T14:06:43.007385'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<DynamicBreadcrumb />


<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<Division number="322" book="cula" e="ch" v="4" p="322">

<Paragraph number="1390" book="cula">
အထ ခေါ ဘဂဝါ သာဝတ္ထိယံ ယထာဘိရန္တံ ဝိဟရိတွာ ယေန ကီဋာဂိရိ တေန စာရိကံ ပက္ကာမိ မဟတာ ဘိက္ခုသံဃေန သဒ္ဓိံ ပဉ္စမတ္တေဟိ ဘိက္ခုသတေဟိ သာရိပုတ္တမောဂ္ဂလ္လာနေဟိ စ. အဿောသုံ ခေါ အဿဇိပုနဗ္ဗသုကာ ဘိက္ခူ—  “ဘဂဝါ ကိရ ကီဋာဂိရိံ အာဂစ္ဆတိ မဟတာ ဘိက္ခုသံဃေန သဒ္ဓိံ ပဉ္စမတ္တေဟိ ဘိက္ခုသတေဟိ သာရိပုတ္တမောဂ္ဂလ္လာနေဟိ စ. ဟန္ဒ မယံ, အာဝုသော, သဗ္ဗံ သံဃိကံ သေနာသနံ ဘာဇေမ. ပါပိစ္ဆာ သာရိပုတ္တမောဂ္ဂလ္လာနာ, ပါပိကာနံ ဣစ္ဆာနံ ဝသံ ဂတာ; န မယံ တေသံ သေနာသနံ ပညပေဿာမာ”တိ, တေ သဗ္ဗံ သံဃိကံ သေနာသနံ ဘာဇေသုံ.
</Paragraph>

<Paragraph number="1391" book="cula">
အထ ခေါ ဘဂဝါ အနုပုဗ္ဗေန စာရိကံ စရမာနော ယေန ကီဋာဂိရိ တဒဝသရိ. အထ ခေါ ဘဂဝါ သမ္ဗဟုလေ ဘိက္ခူ အာမန္တေသိ—  “ဂစ္ဆထ တုမှေ, ဘိက္ခဝေ; အဿဇိပုနဗ္ဗသုကေ ဘိက္ခူ ဥပသင်္ကမိတွာ ဧဝံ ဝဒေထ—  ‘ဘဂဝါ, အာဝုသော, အာဂစ္ဆတိ မဟတာ ဘိက္ခုသံဃေန သဒ္ဓိံ ပဉ္စမတ္တေဟိ ဘိက္ခုသတေဟိ သာရိပုတ္တမောဂ္ဂလ္လာနေဟိ စ. ဘဂဝတော စ, အာဝုသော, သေနာသနံ ပညပေထ, ဘိက္ခုသံဃဿ စ, သာရိပုတ္တမောဂ္ဂလ္လာနာနဉ္စာ’”တိ. “ဧဝံ, ဘန္တေ”တိ ခေါ တေ ဘိက္ခူ ဘဂဝတော ပဋိဿုတွာ ယေန အဿဇိပုနဗ္ဗသုကာ ဘိက္ခူ တေနုပသင်္ကမိံသု, ဥပသင်္ကမိတွာ အဿဇိပုနဗ္ဗသုကေ ဘိက္ခူ ဧတဒဝေါစုံ—  “ဘဂဝါ, အာဝုသော, အာဂစ္ဆတိ မဟတာ ဘိက္ခုသံဃေန သဒ္ဓိံ ပဉ္စမတ္တေဟိ ဘိက္ခုသတေဟိ သာရိပုတ္တမောဂ္ဂလ္လာနေဟိ စ. ဘဂဝတော စ, အာဝုသော, သေနာသနံ ပညပေထ, ဘိက္ခုသံဃဿ စ, သာရိပုတ္တမောဂ္ဂလ္လာနာနဉ္စာ”တိ. “နတ္ထာဝုသော, သံဃိကံ သေနာသနံ. သဗ္ဗံ အမှေဟိ ဘာဇိတံ. သွာဂတံ, အာဝုသော, ဘဂဝတော. ယသ္မိံ ဝိဟာရေ ဘဂဝါ ဣစ္ဆိဿတိ တသ္မိံ ဝိဟာရေ ဝသိဿတိ. ပါပိစ္ဆာ သာရိပုတ္တမောဂ္ဂလ္လာနာ, ပါပိကာနံ ဣစ္ဆာနံ ဝသံ ဂတာ. န မယံ တေသံ သေနာသနံ ပညပေဿာမာ”တိ. “ကိံ ပန တုမှေ, အာဝုသော, သံဃိကံ သေနာသနံ ဘာဇိတ္ထာ”တိ? “ဧဝမာဝုသော”တိ.
</Paragraph>

<Paragraph number="1392" book="cula">
ယေ တေ ဘိက္ခူ အပ္ပိစ္ဆာ …ပေ…  တေ ဥဇ္ဈာယန္တိ ခိယျန္တိ ဝိပါစေန္တိ—  “ကထဉှိ နာမ အဿဇိပုနဗ္ဗသုကာ ဘိက္ခူ သံဃိကံ သေနာသနံ ဘာဇေဿန္တီ”တိ. အထ ခေါ တေ ဘိက္ခူ ဘဂဝတော ဧတမတ္ထံ အာရောစေသုံ …ပေ…  “သစ္စံ ကိရ, ဘိက္ခဝေ …ပေ…  “သစ္စံ, ဘဂဝါ”တိ. ဝိဂရဟိ ဗုဒ္ဓေါ ဘဂဝါ …ပေ…  ကထဉှိ နာမ တေ, ဘိက္ခဝေ, မောဃပုရိသာ သံဃိကံ သေနာသနံ ဘာဇေဿန္တိ? နေတံ, ဘိက္ခဝေ, အပ္ပသန္နာနံ ဝါ ပသာဒါယ …ပေ…  ဝိဂရဟိတွာ …ပေ…  ဓမ္မိံ ကထံ ကတွာ ဘိက္ခူ အာမန္တေသိ—
</Paragraph>

<Paragraph number="1393" book="cula">
“ပဉ္စိမာနိ, ဘိက္ခဝေ, အဝေဘင်္ဂိယာနိ, န ဝိဘဇိတဗ္ဗာနိ, သံဃေန ဝါ ဂဏေန ဝါ ပုဂ္ဂလေန ဝါ. ဝိဘတ္တာနိပိ အဝိဘတ္တာနိ ဟောန္တိ. ယော ဝိဘဇေယျ, အာပတ္တိ ထုလ္လစ္စယဿ.
</Paragraph>

<Paragraph number="1394" book="cula">
ကတမာနိ ပဉ္စ? အာရာမော, အာရာမဝတ္ထု—  ဣဒံ ပဌမံ အဝေဘင်္ဂိယံ, န ဝိဘဇိတဗ္ဗံ, သံဃေန ဝါ ဂဏေန ဝါ ပုဂ္ဂလေန ဝါ. ဝိဘတ္တမ္ပိ အဝိဘတ္တံ ဟောတိ. ယော ဝိဘဇေယျ, အာပတ္တိ ထုလ္လစ္စယဿ.
</Paragraph>

<Paragraph number="1395" book="cula">
ဝိဟာရော, ဝိဟာရဝတ္ထု—  ဣဒံ ဒုတိယံ အဝေဘင်္ဂိယံ, န ဝိဘဇိတဗ္ဗံ, သံဃေန ဝါ ဂဏေန ဝါ ပုဂ္ဂလေန ဝါ. ဝိဘတ္တမ္ပိ အဝိဘတ္တံ ဟောတိ. ယော ဝိဘဇေယျ, အာပတ္တိ ထုလ္လစ္စယဿ.
</Paragraph>

<Paragraph number="1396" book="cula">
မဉ္စော, ပီဌံ, ဘိသိ, ဗိဗ္ဗောဟနံ—  ဣဒံ တတိယံ အဝေဘင်္ဂိယံ, န ဝိဘဇိတဗ္ဗံ, သံဃေန ဝါ ဂဏေန ဝါ ပုဂ္ဂလေန ဝါ. ဝိဘတ္တမ္ပိ အဝိဘတ္တံ ဟောတိ. ယော ဝိဘဇေယျ, အာပတ္တိ ထုလ္လစ္စယဿ.
</Paragraph>

<Paragraph number="1397" book="cula">
လောဟကုမ္ဘီ, လောဟဘာဏကံ, လောဟဝါရကော, လောဟကဋာဟံ, ဝါသီ, ပရသု, ကုဌာရီ, ကုဒါလော, နိခါဒနံ—  ဣဒံ စတုတ္ထံ အဝေဘင်္ဂိယံ, န ဝိဘဇိတဗ္ဗံ, သံဃေန ဝါ ဂဏေန ဝါ ပုဂ္ဂလေန ဝါ. ဝိဘတ္တမ္ပိ အဝိဘတ္တံ ဟောတိ. ယော ဝိဘဇေယျ, အာပတ္တိ ထုလ္လစ္စယဿ.
</Paragraph>

<Paragraph number="1398" book="cula">
ဝလ္လီ, ဝေဠု, မုဉ္ဇံ, ပဗ္ဗဇံ, တိဏံ, မတ္တိကာ, ဒါရုဘဏ္ဍံ, မတ္တိကာဘဏ္ဍံ—  ဣဒံ ပဉ္စမံ အဝေဘင်္ဂိယံ, န ဝိဘဇိတဗ္ဗံ, သံဃေန ဝါ ဂဏေန ဝါ ပုဂ္ဂလေန ဝါ. ဝိဘတ္တမ္ပိ အဝိဘတ္တံ ဟောတိ. ယော ဝိဘဇေယျ, အာပတ္တိ ထုလ္လစ္စယဿ. ဣမာနိ ခေါ, ဘိက္ခဝေ, ပဉ္စ အဝေဘင်္ဂိယာနိ, န ဝိဘဇိတဗ္ဗာနိ, သံဃေန ဝါ ဂဏေန ဝါ ပုဂ္ဂလေန ဝါ. ဝိဘတ္တာနိပိ အဝိဘတ္တာနိ ဟောန္တိ. ယော ဝိဘဇေယျ, အာပတ္တိ ထုလ္လစ္စယဿာ”တိ.
</Paragraph>
</Division>