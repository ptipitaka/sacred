---
title: 6.2.3 အဂ္ဂါသနာဒိအနုဇာနန
tableOfContents: false
sidebar:
  order: 3
type: tipitaka
basket: vi
book: cula
review:
  current: review
  updated: '2025-10-20T14:06:42.984692'
  updated_by: ''
  notes: ''
  history:
  - state: review
    date: '2025-10-20T14:06:42.984692'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<DynamicBreadcrumb />


<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<Division number="310" book="cula" e="ch" v="4" p="309">

<Paragraph number="1335" book="cula">
အထ ခေါ ဘဂဝါ ဝေသာလိယံ ယထာဘိရန္တံ ဝိဟရိတွာ ယေန သာဝတ္ထိ တေန စာရိကံ ပက္ကာမိ. တေန ခေါ ပန သမယေန ဆဗ္ဗဂ္ဂိယာနံ ဘိက္ခူနံ အန္တေဝါသိကာ ဘိက္ခူ ဗုဒ္ဓပ္ပမုခဿ သံဃဿ ပုရတော ပုရတော ဂန္တွာ ဝိဟာရေ ပရိဂ္ဂဏှန္တိ, သေယျာယော ပရိဂ္ဂဏှန္တိ—  “ဣဒံ အမှာကံ ဥပဇ္ဈာယာနံ ဘဝိဿတိ, ဣဒံ အမှာကံ အာစရိယာနံ ဘဝိဿတိ, ဣဒံ အမှာကံ ဘဝိဿတီ”တိ.
</Paragraph>

<Paragraph number="1336" book="cula">
အထ ခေါ အာယသ္မာ သာရိပုတ္တော ဗုဒ္ဓပ္ပမုခဿ သံဃဿ ပိဋ္ဌိတော ပိဋ္ဌိတော ဂန္တွာ ဝိဟာရေသု ပရိဂ္ဂဟိတေသု, သေယျာသု ပရိဂ္ဂဟိတာသု, သေယျံ အလဘမာနော အညတရသ္မိံ ရုက္ခမူလေ နိသီဒိ. အထ ခေါ ဘဂဝါ ရတ္တိယာ ပစ္စူသသမယံ ပစ္စုဋ္ဌာယ ဥက္ကာသိ. အာယသ္မာပိ သာရိပုတ္တော ဥက္ကာသိ. “ကော ဧတ္ထာ”တိ? “အဟံ, ဘဂဝါ, သာရိပုတ္တော”တိ. “ကိဿ တွံ, သာရိပုတ္တ, ဣဓ နိသိန္နော”တိ? အထ ခေါ အာယသ္မာ သာရိပုတ္တော ဘဂဝတော ဧတမတ္ထံ အာရောစေသိ. အထ ခေါ ဘဂဝါ ဧတသ္မိံ နိဒါနေ ဧတသ္မိံ ပကရဏေ ဘိက္ခုသံဃံ သန္နိပါတာပေတွာ ဘိက္ခူ ပဋိပုစ္ဆိ—  “သစ္စံ ကိရ, ဘိက္ခဝေ, ဆဗ္ဗဂ္ဂိယာနံ ဘိက္ခူနံ အန္တေဝါသိကာ ဘိက္ခူ ဗုဒ္ဓပ္ပမုခဿ သံဃဿ ပုရတော ပုရတော ဂန္တွာ ဝိဟာရေ ပရိဂ္ဂဏှန္တိ, သေယျာယော ပရိဂ္ဂဏှန္တိ—  ဣဒံ အမှာကံ ဥပဇ္ဈာယာနံ ဘဝိဿတိ, ဣဒံ အမှာကံ အာစရိယာနံ ဘဝိဿတိ, ဣဒံ အမှာကံ ဘဝိဿတီ”တိ? “သစ္စံ, ဘဂဝါ”တိ. ဝိဂရဟိ ဗုဒ္ဓေါ ဘဂဝါ …ပေ…  ကထဉှိ နာမ တေ, ဘိက္ခဝေ, မောဃပုရိသာ ဗုဒ္ဓပ္ပမုခဿ သံဃဿ ပုရတော ပုရတော ဂန္တွာ ဝိဟာရေ ပရိဂ္ဂဟေဿန္တိ, သေယျာယော ပရိဂ္ဂဟေဿန္တိ—  ဣဒံ အမှာကံ ဥပဇ္ဈာယာနံ ဘဝိဿတိ, ဣဒံ အမှာကံ အာစရိယာနံ ဘဝိဿတိ, ဣဒံ အမှာကံ ဘဝိဿတီတိ. နေတံ, ဘိက္ခဝေ, အပ္ပသန္နာနံ ဝါ ပသာဒါယ …ပေ…  ဝိဂရဟိတွာ …ပေ…  ဓမ္မိံ ကထံ ကတွာ ဘိက္ခူ အာမန္တေသိ—  “ကော, ဘိက္ခဝေ, အရဟတိ အဂ္ဂါသနံ အဂ္ဂေါဒကံ အဂ္ဂပိဏ္ဍန်”တိ?
</Paragraph>

<Paragraph number="1337" book="cula">
ဧကစ္စေ ဘိက္ခူ ဧဝမာဟံသု—  “ယော, ဘဂဝါ, ခတ္တိယကုလာ ပဗ္ဗဇိတော သော အရဟတိ အဂ္ဂါသနံ အဂ္ဂေါဒကံ အဂ္ဂပိဏ္ဍန်”တိ. ဧကစ္စေ ဘိက္ခူ ဧဝမာဟံသု—  “ယော, ဘဂဝါ, ဗြာဟ္မဏကုလာ ပဗ္ဗဇိတော သော အရဟတိ အဂ္ဂါသနံ အဂ္ဂေါဒကံ အဂ္ဂပိဏ္ဍန်”တိ. ဧကစ္စေ ဘိက္ခူ ဧဝမာဟံသု—  “ယော, ဘဂဝါ, ဂဟပတိကုလာ ပဗ္ဗဇိတော သော အရဟတိ အဂ္ဂါသနံ အဂ္ဂေါဒကံ အဂ္ဂပိဏ္ဍန်”တိ. ဧကစ္စေ ဘိက္ခူ ဧဝမာဟံသု—  “ယော, ဘဂဝါ, သုတ္တန္တိကော သော အရဟတိ အဂ္ဂါသနံ အဂ္ဂေါဒကံ အဂ္ဂပိဏ္ဍန်”တိ. ဧကစ္စေ ဘိက္ခူ ဧဝမာဟံသု—  “ယော, ဘဂဝါ, ဝိနယဓရော သော အရဟတိ အဂ္ဂါသနံ အဂ္ဂေါဒကံ အဂ္ဂပိဏ္ဍန်”တိ. ဧကစ္စေ ဘိက္ခူ ဧဝမာဟံသု—  “ယော, ဘဂဝါ, ဓမ္မကထိကော သော အရဟတိ အဂ္ဂါသနံ အဂ္ဂေါဒကံ အဂ္ဂပိဏ္ဍန်”တိ. ဧကစ္စေ ဘိက္ခူ ဧဝမာဟံသု—  “ယော, ဘဂဝါ, ပဌမဿ ဈာနဿ လာဘီ သော အရဟတိ အဂ္ဂါသနံ အဂ္ဂေါဒကံ အဂ္ဂပိဏ္ဍန်”တိ. ဧကစ္စေ ဘိက္ခူ ဧဝမာဟံသု—  “ယော, ဘဂဝါ, ဒုတိယဿ ဈာနဿ လာဘီ သော အရဟတိ အဂ္ဂါသနံ အဂ္ဂေါဒကံ အဂ္ဂပိဏ္ဍန်”တိ. ဧကစ္စေ ဘိက္ခူ ဧဝမာဟံသု—  “ယော, ဘဂဝါ, တတိယဿ ဈာနဿ လာဘီ သော အရဟတိ အဂ္ဂါသနံ အဂ္ဂေါဒကံ အဂ္ဂပိဏ္ဍန်”တိ. ဧကစ္စေ ဘိက္ခူ ဧဝမာဟံသု—  “ယော, ဘဂဝါ, စတုတ္ထဿ ဈာနဿ လာဘီ သော အရဟတိ အဂ္ဂါသနံ အဂ္ဂေါဒကံ အဂ္ဂပိဏ္ဍန်”တိ. ဧကစ္စေ ဘိက္ခူ ဧဝမာဟံသု—  “ယော, ဘဂဝါ, သောတာပန္နော သော အရဟတိ အဂ္ဂါသနံ အဂ္ဂေါဒကံ အဂ္ဂပိဏ္ဍန်”တိ. ဧကစ္စေ ဘိက္ခူ ဧဝမာဟံသု—  “ယော, ဘဂဝါ, သကဒါဂါမီ …ပေ…  ယော, ဘဂဝါ, အနာဂါမီ …ပေ…  ယော, ဘဂဝါ, အရဟာ သော အရဟတိ အဂ္ဂါသနံ အဂ္ဂေါဒကံ အဂ္ဂပိဏ္ဍန်”တိ. ဧကစ္စေ ဘိက္ခူ ဧဝမာဟံသု—  “ယော, ဘဂဝါ, တေဝိဇ္ဇော သော အရဟတိ အဂ္ဂါသနံ အဂ္ဂေါဒကံ အဂ္ဂပိဏ္ဍန်”တိ. ဧကစ္စေ ဘိက္ခူ ဧဝမာဟံသု—  “ယော, ဘဂဝါ, ဆဠဘိညော သော အရဟတိ အဂ္ဂါသနံ အဂ္ဂေါဒကံ အဂ္ဂပိဏ္ဍန်”တိ.
</Paragraph>

</Division>
<Division number="311" book="cula" e="ch" v="4" p="310">

<Paragraph number="1338" book="cula">
အထ ခေါ ဘဂဝါ ဘိက္ခူ အာမန္တေသိ—  “ဘူတပုဗ္ဗံ, ဘိက္ခဝေ, ဟိမဝန္တပဒေသေ မဟာနိဂြေါဓော အဟောသိ. တံ တယော သဟာယာ ဥပနိဿာယ ဝိဟရိံသု—  တိတ္တိရော စ, မက္ကဋော စ, ဟတ္ထိနာဂေါ စ. တေ အညမညံ အဂါရဝါ အပ္ပတိဿာ အသဘာဂဝုတ္တိကာ ဝိဟရန္တိ. အထ ခေါ, ဘိက္ခဝေ, တေသံ သဟာယာနံ ဧတဒဟောသိ—  ‘အဟော နူန မယံ ဇာနေယျာမ ယံ အမှာကံ ဇာတိယာ မဟန္တတရံ တံ မယံ သက္ကရေယျာမ ဂရုံ ကရေယျာမ မာနေယျာမ ပူဇေယျာမ, တဿ စ မယံ ဩဝါဒေ တိဋ္ဌေယျာမာ’တိ.
</Paragraph>

<Paragraph number="1339" book="cula">
အထ ခေါ, ဘိက္ခဝေ, တိတ္တိရော စ မက္ကဋော စ ဟတ္ထိနာဂံ ပုစ္ဆိံသု—  ‘တွံ, သမ္မ, ကိံ ပေါရာဏံ သရသီ’တိ? ‘ယဒါဟံ, သမ္မာ, ပေါတော ဟောမိ, ဣမံ နိဂြေါဓံ အန္တရာ သတ္ထီနံ ကရိတွာ အတိက္ကမာမိ, အဂ္ဂင်္ကုရကံ မေ ဥဒရံ ဆုပတိ. ဣမာဟံ, သမ္မာ, ပေါရာဏံ သရာမီ’တိ.
</Paragraph>

<Paragraph number="1340" book="cula">
အထ ခေါ, ဘိက္ခဝေ, တိတ္တိရော စ ဟတ္ထိနာဂေါ စ မက္ကဋံ ပုစ္ဆိံသု—  ‘တွံ, သမ္မ, ကိံ ပေါရာဏံ သရသီ’တိ? ‘ယဒါဟံ, သမ္မာ, ဆာပေါ ဟောမိ, ဆမာယံ နိသီဒိတွာ ဣမဿ နိဂြေါဓဿ အဂ္ဂင်္ကုရကံ ခါဒါမိ. ဣမာဟံ, သမ္မာ, ပေါရာဏံ သရာမီ’တိ.
</Paragraph>

<Paragraph number="1341" book="cula">
အထ ခေါ, ဘိက္ခဝေ, မက္ကဋော စ ဟတ္ထိနာဂေါ စ တိတ္တိရံ ပုစ္ဆိံသု—  ‘တွံ, သမ္မ, ကိံ ပေါရာဏံ သရသီ’တိ? ‘အမုကသ္မိံ, သမ္မာ, ဩကာသေ မဟာနိဂြေါဓော အဟောသိ. တတော အဟံ ဖလံ ဘက္ခိတွာ ဣမသ္မိံ ဩကာသေ ဝစ္စံ အကာသိံ; တဿာယံ နိဂြေါဓော ဇာတော. တဒါဟံ, သမ္မာ, ဇာတိယာ မဟန္တတရော’တိ.
</Paragraph>

<Paragraph number="1342" book="cula">
အထ ခေါ, ဘိက္ခဝေ, မက္ကဋော စ ဟတ္ထိနာဂေါ စ တိတ္တိရံ ဧတဒဝေါစုံ—  ‘တွံ, သမ္မ, အမှာကံ ဇာတိယာ မဟန္တတရော. တံ မယံ သက္ကရိဿာမ ဂရုံ ကရိဿာမ မာနေဿာမ ပူဇေဿာမ, တုယှဉ္စ မယံ ဩဝါဒေ ပတိဋ္ဌိဿာမာ’တိ. အထ ခေါ, ဘိက္ခဝေ, တိတ္တိရော မက္ကဋဉ္စ ဟတ္ထိနာဂဉ္စ ပဉ္စသု သီလေသု သမာဒပေသိ, အတ္တနာ စ ပဉ္စသု သီလေသု သမာဒါယ ဝတ္တတိ. တေ အညမညံ သဂါရဝါ သပ္ပတိဿာ သဘာဂဝုတ္တိကာ ဝိဟရိတွာ ကာယဿ ဘေဒါ ပရံ မရဏာ သုဂတိံ သဂ္ဂံ လောကံ ဥပပဇ္ဇိံသု. ဧဝံ ခေါ တံ, ဘိက္ခဝေ, တိတ္တိရိယံ နာမ ဗြဟ္မစရိယံ အဟောသိ.
</Paragraph>

<Paragraph number="1343" type="verses" book="cula">
_‘ယေ ဝုဍ္ဎမပစာယန္တိ,_  
_နရာ ဓမ္မဿ ကောဝိဒါ;_  
_ဒိဋ္ဌေ ဓမ္မေ စ ပါသံသာ,_  
_သမ္ပရာယေ စ သုဂ္ဂတီ’တိ._  

</Paragraph>

<Paragraph number="1344" book="cula">
တေ ဟိ နာမ, ဘိက္ခဝေ, တိရစ္ဆာနဂတာ ပါဏာ အညမညံ သဂါရဝါ သပ္ပတိဿာ သဘာဂဝုတ္တိကာ ဝိဟရိဿန္တိ. ဣဓ ခေါ တံ, ဘိက္ခဝေ, သောဘေထ ယံ တုမှေ ဧဝံ သွာက္ခာတေ ဓမ္မဝိနယေ ပဗ္ဗဇိတာ သမာနာ အညမညံ အဂါရဝါ အပ္ပတိဿာ အသဘာဂဝုတ္တိကာ ဝိဟရေယျာထ? နေတံ, ဘိက္ခဝေ, အပ္ပသန္နာနံ ဝါ ပသာဒါယ …ပေ…  ဝိဂရဟိတွာ …ပေ…  ဓမ္မိံ ကထံ ကတွာ ဘိက္ခူ အာမန္တေသိ—  “အနုဇာနာမိ, ဘိက္ခဝေ, ယထာဝုဍ္ဎံ အဘိဝါဒနံ, ပစ္စုဋ္ဌာနံ, အဉ္ဇလိကမ္မံ, သာမီစိကမ္မံ, အဂ္ဂါသနံ, အဂ္ဂေါဒကံ, အဂ္ဂပိဏ္ဍံ. န စ, ဘိက္ခဝေ, သံဃိကံ ယထာဝုဍ္ဎံ ပဋိဗာဟိတဗ္ဗံ. ယော ပဋိဗာဟေယျ, အာပတ္တိ ဒုက္ကဋဿာ”တိ.
</Paragraph>
</Division>