---
title: 6.3.8 အပ္ပမတ္တကဝိဿဇ္ဇကသမ္မုတိ
tableOfContents: false
sidebar:
  order: 8
type: tipitaka
basket: vi
book: cula
review:
  current: review
  updated: '2025-10-27T21:49:33.998645'
  updated_by: ''
  notes: ''
  history:
  - state: review
    date: '2025-10-27T21:49:33.998645'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="328" book="cula" e="ch" v="4" p="331">

<Paragraph number="1440" book="cula">
တေန ခေါ ပန သမယေန သံဃဿ ဘဏ္ဍာဂါရေ အပ္ပမတ္တကော ပရိက္ခာရော ဥပ္ပန္နော ဟောတိ. ဘဂဝတော ဧတမတ္ထံ အာရောစေသုံ. “အနုဇာနာမိ, ဘိက္ခဝေ, ပဉ္စဟင်္ဂေဟိ သမန္နာဂတံ ဘိက္ခုံ အပ္ပမတ္တကဝိဿဇ္ဇကံ သမ္မန္နိတုံ—  ယော န ဆန္ဒာဂတိံ ဂစ္ဆေယျ, န ဒေါသာဂတိံ ဂစ္ဆေယျ, န မောဟာဂတိံ ဂစ္ဆေယျ, န ဘယာဂတိံ ဂစ္ဆေယျ, ဝိဿဇ္ဇိတာဝိဿဇ္ဇိတဉ္စ ဇာနေယျ. ဧဝဉ္စ ပန, ဘိက္ခဝေ, သမ္မန္နိတဗ္ဗော. ပဌမံ ဘိက္ခု ယာစိတဗ္ဗော, ယာစိတွာ ဗျတ္တေန ဘိက္ခုနာ ပဋိဗလေန သံဃော ဉာပေတဗ္ဗော—
</Paragraph>

<Paragraph number="1441" book="cula">
‘သုဏာတု မေ, ဘန္တေ, သံဃော. ယဒိ သံဃဿ ပတ္တကလ္လံ, သံဃော ဣတ္ထန္နာမံ ဘိက္ခုံ အပ္ပမတ္တကဝိဿဇ္ဇကံ သမ္မန္နေယျ. ဧသာ ဉတ္တိ.
</Paragraph>

<Paragraph number="1442" book="cula">
သုဏာတု မေ, ဘန္တေ, သံဃော. သံဃော ဣတ္ထန္နာမံ ဘိက္ခုံ အပ္ပမတ္တကဝိဿဇ္ဇကံ သမ္မန္နတိ. ယဿာယသ္မတော ခမတိ ဣတ္ထန္နာမဿ ဘိက္ခုနော အပ္ပမတ္တကဝိဿဇ္ဇကဿ သမ္မုတိ, သော တုဏှဿ; ယဿ နက္ခမတိ, သော ဘာသေယျ.
</Paragraph>

<Paragraph number="1443" book="cula">
သမ္မတော သံဃေန ဣတ္ထန္နာမော ဘိက္ခု အပ္ပမတ္တကဝိဿဇ္ဇကော. ခမတိ သံဃဿ, တသ္မာ တုဏှီ, ဧဝမေတံ ဓာရယာမီ’”တိ.
</Paragraph>

<Paragraph number="1444" book="cula">
တေန အပ္ပမတ္တကဝိဿဇ္ဇကေန ဘိက္ခုနာ ဧကာ သူစိ ဒါတဗ္ဗာ, သတ္ထကံ ဒါတဗ္ဗံ, ဥပါဟနာ ဒါတဗ္ဗာ, ကာယဗန္ဓနံ ဒါတဗ္ဗံ, အံသဗဒ္ဓကော ဒါတဗ္ဗော, ပရိဿာဝနံ ဒါတဗ္ဗံ, ဓမ္မကရဏော ဒါတဗ္ဗော, ကုသိ ဒါတဗ္ဗာ, အဍ္ဎကုသိ ဒါတဗ္ဗာ, မဏ္ဍလံ ဒါတဗ္ဗံ, အဍ္ဎမဏ္ဍလံ ဒါတဗ္ဗံ, အနုဝါတော ဒါတဗ္ဗော, ပရိဘဏ္ဍံ ဒါတဗ္ဗံ. သစေ ဟောတိ သံဃဿ သပ္ပိ ဝါ တေလံ ဝါ မဓု ဝါ ဖာဏိတံ ဝါ, သကိံ ပဋိသာယိတုံ ဒါတဗ္ဗံ. သစေ ပုနပိ အတ္ထော ဟောတိ, ပုနပိ ဒါတဗ္ဗံ.
</Paragraph>
</Division>