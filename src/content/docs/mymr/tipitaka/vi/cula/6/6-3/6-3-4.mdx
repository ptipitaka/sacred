---
title: 6.3.4 အညတြပရိဘောဂပဋိက္ခေပါဒိ
tableOfContents: false
sidebar:
  order: 4
type: tipitaka
basket: vi
book: cula
review:
  current: review
  updated: '2025-10-20T14:06:43.013068'
  updated_by: ''
  notes: ''
  history:
  - state: review
    date: '2025-10-20T14:06:43.013068'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<DynamicBreadcrumb />


<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<Division number="324" book="cula" e="ch" v="4" p="327">

<Paragraph number="1415" book="cula">
တေန ခေါ ပန သမယေန ဘိက္ခူ အညတရဿ ဥပါသကဿ ဝိဟာရပရိဘောဂံ သေနာသနံ အညတြ ပရိဘုဉ္ဇန္တိ. အထ ခေါ သော ဥပါသကော ဥဇ္ဈာယတိ ခိယျတိ ဝိပါစေတိ—  “ကထဉှိ နာမ ဘဒန္တာ အညတြ ပရိဘောဂံ အညတြ ပရိဘုဉ္ဇိဿန္တီ”တိ. ဘဂဝတော ဧတမတ္ထံ အာရောစေသုံ. “န, ဘိက္ခဝေ, အညတြ ပရိဘောဂေါ အညတြ ပရိဘုဉ္ဇိတဗ္ဗော. ယော ပရိဘုဉ္ဇေယျ, အာပတ္တိ ဒုက္ကဋဿာ”တိ.
</Paragraph>

<Paragraph number="1416" book="cula">
တေန ခေါ ပန သမယေန ဘိက္ခူ ဥပေါသထဂ္ဂမ္ပိ သန္နိသဇ္ဇမ္ပိ ဟရိတုံ ကုက္ကုစ္စာယန္တာ ဆမာယ နိသီဒန္တိ. ဂတ္တာနိပိ စီဝရာနိပိ ပံသုကိတာနိ ဟောန္တိ. ဘဂဝတော ဧတမတ္ထံ အာရောစေသုံ. “အနုဇာနာမိ, ဘိက္ခဝေ, တာဝကာလိကံ ဟရိတုန်”တိ.
</Paragraph>

<Paragraph number="1417" book="cula">
တေန ခေါ ပန သမယေန သံဃဿ မဟာဝိဟာရော ဥန္ဒြိယတိ. ဘိက္ခူ ကုက္ကုစ္စာယန္တာ သေနာသနံ နာတိဟရန္တိ. ဘဂဝတော ဧတမတ္ထံ အာရောစေသုံ. “အနုဇာနာမိ, ဘိက္ခဝေ, ဂုတ္တတ္ထာယ ဟရိတုန်”တိ.
</Paragraph>

<Paragraph number="1418" book="cula">
တေန ခေါ ပန သမယေန သံဃဿ သေနာသနပရိက္ခာရိကော မဟဂ္ဃေါ ကမ္ဗလော ဥပ္ပန္နော ဟောတိ. ဘဂဝတော ဧတမတ္ထံ အာရောစေသုံ. “အနုဇာနာမိ, ဘိက္ခဝေ, ဖာတိကမ္မတ္ထာယ ပရိဝတ္တေတုန်”တိ.
</Paragraph>

<Paragraph number="1419" book="cula">
တေန ခေါ ပန သမယေန သံဃဿ သေနာသနပရိက္ခာရိကံ မဟဂ္ဃံ ဒုဿံ ဥပ္ပန္နံ ဟောတိ. ဘဂဝတော ဧတမတ္ထံ အာရောစေသုံ. “အနုဇာနာမိ, ဘိက္ခဝေ, ဖာတိကမ္မတ္ထာယ ပရိဝတ္တေတုန်”တိ.
</Paragraph>

<Paragraph number="1420" book="cula">
တေန ခေါ ပန သမယေန သံဃဿ အစ္ဆစမ္မံ ဥပ္ပန္နံ ဟောတိ. ဘဂဝတော ဧတမတ္ထံ အာရောစေသုံ. “အနုဇာနာမိ, ဘိက္ခဝေ, ပါဒပုဉ္ဆနိံ ကာတုန်”တိ.
</Paragraph>

<Paragraph number="1421" book="cula">
တေန ခေါ ပန သမယေန သံဃဿ စက္ကလိကံ ဥပ္ပန္နံ ဟောတိ. ဘဂဝတော ဧတမတ္ထံ အာရောစေသုံ. “အနုဇာနာမိ, ဘိက္ခဝေ, ပါဒပုဉ္ဆနိံ ကာတုန်”တိ.
</Paragraph>

<Paragraph number="1422" book="cula">
တေန ခေါ ပန သမယေန သံဃဿ စောဠကံ ဥပ္ပန္နံ ဟောတိ. ဘဂဝတော ဧတမတ္ထံ အာရောစေသုံ. “အနုဇာနာမိ, ဘိက္ခဝေ, ပါဒပုဉ္ဆနိံ ကာတုန်”တိ.
</Paragraph>

<Paragraph number="1423" book="cula">
တေန ခေါ ပန သမယေန ဘိက္ခူ အဓောတေဟိ ပါဒေဟိ သေနာသနံ အက္ကမန္တိ. သေနာသနံ ဒုဿတိ. ဘဂဝတော ဧတမတ္ထံ အာရောစေသုံ. “န, ဘိက္ခဝေ, အဓောတေဟိ ပါဒေဟိ သေနာသနံ အက္ကမိတဗ္ဗံ. ယော အက္ကမေယျ, အာပတ္တိ ဒုက္ကဋဿာ”တိ.
</Paragraph>

<Paragraph number="1424" book="cula">
တေန ခေါ ပန သမယေန ဘိက္ခူ အလ္လေဟိ ပါဒေဟိ သေနာသနံ အက္ကမန္တိ. သေနာသနံ ဒုဿတိ. ဘဂဝတော ဧတမတ္ထံ အာရောစေသုံ. “န, ဘိက္ခဝေ, အလ္လေဟိ ပါဒေဟိ သေနာသနံ အက္ကမိတဗ္ဗံ. ယော အက္ကမေယျ, အာပတ္တိ ဒုက္ကဋဿာ”တိ.
</Paragraph>

<Paragraph number="1425" book="cula">
တေန ခေါ ပန သမယေန ဘိက္ခူ သော်ပါဟနာ သေနာသနံ အက္ကမန္တိ. သေနာသနံ ဒုဿတိ. ဘဂဝတော ဧတမတ္ထံ အာရောစေသုံ. “န, ဘိက္ခဝေ, သော်ပါဟနေန သေနာသနံ အက္ကမိတဗ္ဗံ. ယော အက္ကမေယျ, အာပတ္တိ ဒုက္ကဋဿာ”တိ.
</Paragraph>

<Paragraph number="1426" book="cula">
တေန ခေါ ပန သမယေန ဘိက္ခူ ပရိကမ္မကတာယ ဘူမိယာ နိဋ္ဌုဘန္တိ. ဝဏ္ဏော ဒုဿတိ. ဘဂဝတော ဧတမတ္ထံ အာရောစေသုံ. “န, ဘိက္ခဝေ, ပရိကမ္မကတာယ ဘူမိယာ နိဋ္ဌုဘိတဗ္ဗံ. ယော နိဋ္ဌုဘေယျ, အာပတ္တိ ဒုက္ကဋဿ. အနုဇာနာမိ, ဘိက္ခဝေ, ခေဠမလ္လကန်”တိ.
</Paragraph>

<Paragraph number="1427" book="cula">
တေန ခေါ ပန သမယေန မဉ္စပါဒါပိ ပီဌပါဒါပိ ပရိကမ္မကတံ ဘူမိံ ဝိလိခန္တိ. ဘဂဝတော ဧတမတ္ထံ အာရောစေသုံ. “အနုဇာနာမိ, ဘိက္ခဝေ, စောဠကေန ပလိဝေဌေတုန်”တိ.
</Paragraph>

<Paragraph number="1428" book="cula">
တေန ခေါ ပန သမယေန ဘိက္ခူ ပရိကမ္မကတံ ဘိတ္တိံ အပဿေန္တိ. ဝဏ္ဏော ဒုဿတိ. ဘဂဝတော ဧတမတ္ထံ အာရောစေသုံ. “န, ဘိက္ခဝေ, ပရိကမ္မကတာ ဘိတ္တိ အပဿေတဗ္ဗာ. ယော အပဿေယျ, အာပတ္တိ ဒုက္ကဋဿ. အနုဇာနာမိ, ဘိက္ခဝေ, အပဿေနဖလကန်”တိ. အပဿေနဖလကံ ဟေဋ္ဌတော ဘူမိံ ဝိလိခတိ, ဥပရိတော ဘိတ္တိဉ္စ. ဘဂဝတော ဧတမတ္ထံ အာရောစေသုံ. “အနုဇာနာမိ, ဘိက္ခဝေ, ဟေဋ္ဌတော စ ဥပရိတော စ စောဠကေန ပလိဝေဌေတုန်”တိ.
</Paragraph>

<Paragraph number="1429" book="cula">
တေန ခေါ ပန သမယေန ဘိက္ခူ ဓောတပါဒကာ နိပဇ္ဇိတုံ ကုက္ကုစ္စာယန္တိ. ဘဂဝတော ဧတမတ္ထံ အာရောစေသုံ. “အနုဇာနာမိ, ဘိက္ခဝေ, ပစ္စတ္ထရိတွာ နိပဇ္ဇိတုန်”တိ.
</Paragraph>
</Division>