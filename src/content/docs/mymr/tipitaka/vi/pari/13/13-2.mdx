---
title: "13.2 စောဒကာဒိပဋိပတ္တိ"
tableOfContents: false
sidebar:
  order: 2
type: "tipitaka"
basket: "vi"
book: "pari"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="363" book="pari">

<Paragraph number="1798" book="pari">
စောဒကေန ကထံ ပဋိပဇ္ဇိတဗ္ဗံ? စုဒိတကေန ကထံ ပဋိပဇ္ဇိတဗ္ဗံ? သံဃေန ကထံ ပဋိပဇ္ဇိတဗ္ဗံ? အနုဝိဇ္ဇကေန ကထံ ပဋိပဇ္ဇိတဗ္ဗံ? စောဒကေန ကထံ ပဋိပဇ္ဇိတဗ္ဗန္တိ? စောဒကေန ပဉ္စသု ဓမ္မေသု ပတိဋ္ဌာယ ပရော စောဒေတဗ္ဗော. ကာလေန ဝက္ခာမိ နော အကာလေန, ဘူတေန ဝက္ခာမိ နော အဘူတေန, သဏှေန ဝက္ခာမိ နော ဖရုသေန, အတ္ထသံဟိတေန ဝက္ခာမိ နော အနတ္ထသံဟိတေန, မေတ္တာစိတ္တော ဝက္ခာမိ နော ဒေါသန္တရောတိ—  စောဒကေန ဧဝံ ပဋိပဇ္ဇိတဗ္ဗံ. စုဒိတကေန ကထံ ပဋိပဇ္ဇိတဗ္ဗန္တိ? စုဒိတကေန ဒွီသု ဓမ္မေသု ပဋိပဇ္ဇိတဗ္ဗံ. သစ္စေ စ အကုပ္ပေ စ—  စုဒိတကေန ဧဝံ ပဋိပဇ္ဇိတဗ္ဗံ. သံဃေန ကထံ ပဋိပဇ္ဇိတဗ္ဗန္တိ? သံဃေန ဩတိဏ္ဏာနောတိဏ္ဏံ ဇာနိတဗ္ဗံ. သံဃေန ဧဝံ ပဋိပဇ္ဇိတဗ္ဗံ. အနုဝိဇ္ဇကေန ကထံ ပဋိပဇ္ဇိတဗ္ဗန္တိ? အနုဝိဇ္ဇကေန ယေန ဓမ္မေန ယေန ဝိနယေန ယေန သတ္ထုသာသနေန တံ အဓိကရဏံ ဝူပသမ္မတိ တထာ တံ အဓိကရဏံ ဝူပသမေတဗ္ဗံ. အနုဝိဇ္ဇကေန ဧဝံ ပဋိပဇ္ဇိတဗ္ဗံ.
</Paragraph>

</Division>
<Division number="364" book="pari">

<Paragraph number="1799" type="verses" book="pari">
ဥပေါသထော ကိမတ္ထာယ,_  
_ပဝါရဏာ ကိဿ ကာရဏာ;_  
_ပရိဝါသော ကိမတ္ထာယ,_  
_မူလာယပဋိကဿနာ ကိဿ ကာရဏာ;_  
_မာနတ္တံ ကိမတ္ထာယ,_  
_အဗ္ဘာနံ ကိဿ ကာရဏာ._  

</Paragraph>

<Paragraph number="1800" type="verses" book="pari">
ဥပေါသထော သာမဂ္ဂတ္ထာယ,_  
_ဝိသုဒ္ဓတ္ထာယ ပဝါရဏာ;_  
_ပရိဝါသော မာနတ္တတ္ထာယ,_  
_မူလာယပဋိကဿနာ နိဂ္ဂဟတ္ထာယ;_  
_မာနတ္တံ အဗ္ဘာနတ္ထာယ,_  
_ဝိသုဒ္ဓတ္ထာယ အဗ္ဘာနံ._  

</Paragraph>

<Paragraph number="1801" type="verses" book="pari">
_ဆန္ဒာ ဒေါသာ ဘယာ မောဟာ,_  
_ထေရေ စ ပရိဘာသတိ;_  
_ကာယဿ ဘေဒါ ဒုပ္ပညော,_  
_ခတော ဥပဟတိန္ဒြိယော;_  
_နိရယံ ဂစ္ဆတိ ဒုမ္မေဓော,_  
_န စ သိက္ခာယ ဂါရဝေါ._  

</Paragraph>

<Paragraph number="1802" type="verses" book="pari">
_န စ အာမိသံ နိဿာယ,_  
_န စ နိဿာယ ပုဂ္ဂလံ;_  
ဥဘော ဧတေ ဝိဝဇ္ဇေတွာ,_  
_ယထာဓမ္မော တထာ ကရေ._
</Paragraph>
</Division>