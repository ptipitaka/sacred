---
title: "5.1 အဓိကရဏပရိယာယဝါရ"
tableOfContents: false
sidebar:
  order: 1
type: "tipitaka"
basket: "vi"
book: "pari"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="292" book="pari" e="ch" v="5" p="183">

<Paragraph number="1237" book="pari">
ဝိဝါဒါဓိကရဏဿ—  ကိံ ပုဗ္ဗင်္ဂမံ? ကတိ ဌာနာနိ? ကတိ ဝတ္ထူနိ? ကတိ ဘူမိယော? ကတိ ဟေတူ? ကတိ မူလာနိ? ကတိဟာကာရေဟိ ဝိဝဒတိ? ဝိဝါဒါဓိကရဏံ ကတိဟိ သမထေဟိ သမ္မတိ? (1)
</Paragraph>

<Paragraph number="1238" book="pari">
အနုဝါဒါဓိကရဏဿ—  ကိံ ပုဗ္ဗင်္ဂမံ? ကတိ ဌာနာနိ? ကတိ ဝတ္ထူနိ? ကတိ ဘူမိယော? ကတိ ဟေတူ? ကတိ မူလာနိ? ကတိဟာကာရေဟိ အနုဝဒတိ? အနုဝါဒါဓိကရဏံ ကတိဟိ သမထေဟိ သမ္မတိ? (2)
</Paragraph>

<Paragraph number="1239" book="pari">
အာပတ္တာဓိကရဏဿ—  ကိံ ပုဗ္ဗင်္ဂမံ? ကတိ ဌာနာနိ? ကတိ ဝတ္ထူနိ? ကတိ ဘူမိယော? ကတိ ဟေတူ? ကတိ မူလာနိ? ကတိဟာကာရေဟိ အာပတ္တိံ အာပဇ္ဇတိ? အာပတ္တာဓိကရဏံ ကတိဟိ သမထေဟိ သမ္မတိ? (3)
</Paragraph>

<Paragraph number="1240" book="pari">
ကိစ္စာဓိကရဏဿ—  ကိံ ပုဗ္ဗင်္ဂမံ? ကတိ ဌာနာနိ? ကတိ ဝတ္ထူနိ? ကတိ ဘူမိယော? ကတိ ဟေတူ? ကတိ မူလာနိ? ကတိဟာကာရေဟိ ကိစ္စံ ဇာယတိ? ကိစ္စာဓိကရဏံ ကတိဟိ သမထေဟိ သမ္မတိ? (4)
</Paragraph>

</Division>
<Division number="293" book="pari" e="ch" v="5" p="183">

<Paragraph number="1241" book="pari">
ဝိဝါဒါဓိကရဏဿ ကိံ ပုဗ္ဗင်္ဂမန္တိ? လောဘော ပုဗ္ဗင်္ဂမော, ဒေါသော ပုဗ္ဗင်္ဂမော, မောဟော ပုဗ္ဗင်္ဂမော, အလောဘော ပုဗ္ဗင်္ဂမော, အဒေါသော ပုဗ္ဗင်္ဂမော, အမောဟော ပုဗ္ဗင်္ဂမော. ကတိ ဌာနာနီတိ? အဋ္ဌာရသ ဘေဒကရဝတ္ထူနိ ဌာနာနိ. ကတိ ဝတ္ထူနီတိ? အဋ္ဌာရသ ဘေဒကရဝတ္ထူနိ. ကတိ ဘူမိယောတိ? အဋ္ဌာရသ ဘေဒကရဝတ္ထူနိ ဘူမိယော. ကတိ ဟေတူတိ? နဝ ဟေတူ—  တယော ကုသလဟေတူ, တယော အကုသလဟေတူ, တယော အဗျာကတဟေတူ. ကတိ မူလာနီတိ? ဒွါဒသ မူလာနိ. ကတိဟာကာရေဟိ ဝိဝဒတီတိ? ဒွီဟာကာရေဟိ ဝိဝဒတိ—  ဓမ္မဒိဋ္ဌိ ဝါ အဓမ္မဒိဋ္ဌိ ဝါ. ဝိဝါဒါဓိကရဏံ ကတိဟိ သမထေဟိ သမ္မတီတိ? ဝိဝါဒါဓိကရဏံ ဒွီဟိ သမထေဟိ သမ္မတိ—  သမ္မုခါဝိနယေန စ ယေဘုယျသိကာယ စ. (1)
</Paragraph>

</Division>
<Division number="294" book="pari" e="ch" v="5" p="183">

<Paragraph number="1242" book="pari">
အနုဝါဒါဓိကရဏဿ ကိံ ပုဗ္ဗင်္ဂမန္တိ? လောဘော ပုဗ္ဗင်္ဂမော, ဒေါသော ပုဗ္ဗင်္ဂမော, မောဟော ပုဗ္ဗင်္ဂမော, အလောဘော ပုဗ္ဗင်္ဂမော, အဒေါသော ပုဗ္ဗင်္ဂမော, အမောဟော ပုဗ္ဗင်္ဂမော. ကတိ ဌာနာနီတိ? စတဿော ဝိပတ္တိယော ဌာနာနိ. ကတိ ဝတ္ထူနီတိ? စတဿော ဝိပတ္တိယော ဝတ္ထူနိ. ကတိ ဘူမိယောတိ? စတဿော ဝိပတ္တိယော ဘူမိယော. ကတိ ဟေတူတိ? နဝ ဟေတူ—  တယော ကုသလဟေတူ, တယော အကုသလဟေတူ, တယော အဗျာကတဟေတူ. ကတိ မူလာနီတိ? စုဒ္ဒသ မူလာနိ. ကတိဟာကာရေဟိ အနုဝဒတီတိ? ဒွီဟာကာရေဟိ အနုဝဒတိ—  ဝတ္ထုတော ဝါ အာပတ္တိတော ဝါ. အနုဝါဒါဓိကရဏံ ကတိဟိ သမထေဟိ သမ္မတီတိ? အနုဝါဒါဓိကရဏံ စတူဟိ သမထေဟိ သမ္မတိ—  သမ္မုခါဝိနယေန စ သတိဝိနယေန စ အမူဠှဝိနယေန စ တဿပါပိယသိကာယ စ. (2)
</Paragraph>

</Division>
<Division number="295" book="pari" e="ch" v="5" p="184">

<Paragraph number="1243" book="pari">
အာပတ္တာဓိကရဏဿ ကိံ ပုဗ္ဗင်္ဂမန္တိ? လောဘော ပုဗ္ဗင်္ဂမော, ဒေါသော ပုဗ္ဗင်္ဂမော, မောဟော ပုဗ္ဗင်္ဂမော, အလောဘော ပုဗ္ဗင်္ဂမော, အဒေါသော ပုဗ္ဗင်္ဂမော, အမောဟော ပုဗ္ဗင်္ဂမော. ကတိ ဌာနာနီတိ? သတ္တ အာပတ္တိက္ခန္ဓာ ဌာနာနိ. ကတိ ဝတ္ထူနီတိ? သတ္တ အာပတ္တိက္ခန္ဓာ ဝတ္ထူနိ. ကတိ ဘူမိယောတိ? သတ္တ အာပတ္တိက္ခန္ဓာ ဘူမိယော. ကတိ ဟေတူတိ? ဆ ဟေတူ—  တယော အကုသလဟေတူ, တယော အဗျာကတဟေတူ. ကတိ မူလာနီတိ? ဆ အာပတ္တိသမုဋ္ဌာနာနိ မူလာနိ. ကတိဟာကာရေဟိ အာပတ္တိံ အာပဇ္ဇတီတိ? ဆဟာကာရေဟိ အာပတ္တိံ အာပဇ္ဇတိ—  အလဇ္ဇိတာ, အညာဏတာ, ကုက္ကုစ္စပကတတာ, အကပ္ပိယေ ကပ္ပိယသညိတာ, ကပ္ပိယေ အကပ္ပိယသညိတာ, သတိသမ္မောသာ. အာပတ္တာဓိကရဏံ ကတိဟိ သမထေဟိ သမ္မတီတိ? အာပတ္တာဓိကရဏံ တီဟိ သမထေဟိ သမ္မတိ—  သမ္မုခါဝိနယေန စ ပဋိညာတကရဏေန စ, သမ္မုခါဝိနယေန စ တိဏဝတ္ထာရကေန စ. (3)
</Paragraph>

</Division>
<Division number="296" book="pari" e="ch" v="5" p="184">

<Paragraph number="1244" book="pari">
ကိစ္စာဓိကရဏဿ ကိံ ပုဗ္ဗင်္ဂမန္တိ? လောဘော ပုဗ္ဗင်္ဂမော, ဒေါသော ပုဗ္ဗင်္ဂမော, မောဟော ပုဗ္ဗင်္ဂမော, အလောဘော ပုဗ္ဗင်္ဂမော, အဒေါသော ပုဗ္ဗင်္ဂမော, အမောဟော ပုဗ္ဗင်္ဂမော. ကတိ ဌာနာနီတိ? စတ္တာရိ ကမ္မာနိ ဌာနာနိ. ကတိ ဝတ္ထူနီတိ? စတ္တာရိ ကမ္မာနိ ဝတ္ထူနိ. ကတိ ဘူမိယောတိ? စတ္တာရိ ကမ္မာနိ ဘူမိယော. ကတိ ဟေတူတိ? နဝ ဟေတူ—  တယော ကုသလဟေတူ, တယော အကုသလဟေတူ, တယော အဗျာကတဟေတူ. ကတိ မူလာနီတိ? ဧကံ မူလံ—  သံဃော. ကတိဟာကာရေဟိ ကိစ္စံ ဇာယတီတိ? ဒွီဟာကာရေဟိ ကိစ္စံ ဇာယတိ—  ဉတ္တိတော ဝါ အပလောကနတော ဝါ. ကိစ္စာဓိကရဏံ ကတိဟိ သမထေဟိ သမ္မတီတိ? ကိစ္စာဓိကရဏံ ဧကေန သမထေန သမ္မတိ—  သမ္မုခါဝိနယေန. (4)
</Paragraph>

<Paragraph number="1245" book="pari">
ကတိ သမထာ? သတ္တ သမထာ. သမ္မုခါဝိနယော, သတိဝိနယော, အမူဠှဝိနယော, ပဋိညာတကရဏံ, ယေဘုယျသိကာ, တဿပါပိယသိကာ, တိဏဝတ္ထာရကော—  ဣမေ သတ္တ သမထာ.
</Paragraph>

<Paragraph number="1246" book="pari">
သိယာ ဣမေ သတ္တ သမထာ ဒသ သမထာ ဟောန္တိ, ဒသ သမထာ သတ္တ သမထာ ဟောန္တိ ဝတ္ထုဝသေန ပရိယာယေန? သိယာတိ.
</Paragraph>

<Paragraph number="1247" book="pari">
ကထဉ္စ သိယာ? ဝိဝါဒါဓိကရဏဿ ဒွေ သမထာ, အနုဝါဒါဓိကရဏဿ စတ္တာရော သမထာ, အာပတ္တာဓိကရဏဿ တယော သမထာ, ကိစ္စာဓိကရဏဿ ဧကော သမထော. ဧဝံ ဣမေ သတ္တ သမထာ ဒသ သမထာ ဟောန္တိ, ဒသ သမထာ သတ္တ သမထာ ဟောန္တိ ဝတ္ထုဝသေန ပရိယာယေန.

</Paragraph>
</Division>

<Paragraph number="1248" type="center" book="pari">
ပရိယာယဝါရော နိဋ္ဌိတော ဆဋ္ဌော.
</Paragraph>