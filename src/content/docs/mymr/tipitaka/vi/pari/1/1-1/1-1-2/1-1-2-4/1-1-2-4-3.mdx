---
title: 1.1.2.4.3 ပတ္တဝဂ္ဂ
tableOfContents: false
sidebar:
  order: 3
type: tipitaka
basket: vi
book: pari
review:
  current: review
  updated: '2025-10-20T14:12:15.979007'
  updated_by: ''
  notes: ''
  history:
  - state: review
    date: '2025-10-20T14:12:15.979007'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<DynamicBreadcrumb />


<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<Division number="164" book="pari" e="ch" v="5" p="60">

<Paragraph number="374" book="pari">
အတိရေကပတ္တံ ဒသာဟံ အတိက္ကာမေန္တော ဧကံ အာပတ္တိံ အာပဇ္ဇတိ. နိဿဂ္ဂိယံ ပါစိတ္တိယံ. (1)
</Paragraph>

<Paragraph number="375" book="pari">
ဦနပဉ္စဗန္ဓနေန ပတ္တေန အညံ နဝံ ပတ္တံ စေတာပေန္တော ဒွေ အာပတ္တိယော အာပဇ္ဇတိ. စေတာပေတိ, ပယောဂေ ဒုက္ကဋံ; စေတာပိတေ နိဿဂ္ဂိယံ ပါစိတ္တိယံ. (2)
</Paragraph>

<Paragraph number="376" book="pari">
ဘေသဇ္ဇာနိ ပဋိဂ္ဂဟေတွာ သတ္တာဟံ အတိက္ကာမေန္တော ဧကံ အာပတ္တိံ အာပဇ္ဇတိ. နိဿဂ္ဂိယံ ပါစိတ္တိယံ. (3)
</Paragraph>

<Paragraph number="377" book="pari">
အတိရေကမာသေ သေသေ ဂိမှာနေ ဝဿိကသာဋိကစီဝရံ ပရိယေသန္တော ဒွေ အာပတ္တိယော အာပဇ္ဇတိ. ပရိယေသတိ, ပယောဂေ ဒုက္ကဋံ; ပရိယိဋ္ဌေ နိဿဂ္ဂိယံ ပါစိတ္တိယံ. (4)
</Paragraph>

<Paragraph number="378" book="pari">
ဘိက္ခုဿ သာမံ စီဝရံ ဒတွာ ကုပိတော အနတ္တမနော အစ္ဆိန္ဒန္တော ဒွေ အာပတ္တိယော အာပဇ္ဇတိ. အစ္ဆိန္ဒတိ, ပယောဂေ ဒုက္ကဋံ; အစ္ဆိန္နေ နိဿဂ္ဂိယံ ပါစိတ္တိယံ. (5)
</Paragraph>

<Paragraph number="379" book="pari">
သာမံ သုတ္တံ ဝိညာပေတွာ တန္တဝါယေဟိ စီဝရံ ဝါယာပေန္တော ဒွေ အာပတ္တိယော အာပဇ္ဇတိ. ဝါယာပေတိ, ပယောဂေ ဒုက္ကဋံ; ဝါယာပိတေ နိဿဂ္ဂိယံ ပါစိတ္တိယံ. (6)
</Paragraph>

<Paragraph number="380" book="pari">
ပုဗ္ဗေ အပ္ပဝါရိတော အညာတကဿ ဂဟပတိကဿ တန္တဝါယေ ဥပသင်္ကမိတွာ စီဝရေ ဝိကပ္ပံ အာပဇ္ဇန္တော ဒွေ အာပတ္တိယော အာပဇ္ဇတိ. ဝိကပ္ပံ အာပဇ္ဇတိ, ပယောဂေ ဒုက္ကဋံ; ဝိကပ္ပံ အာပန္နေ နိဿဂ္ဂိယံ ပါစိတ္တိယံ. (7)
</Paragraph>

<Paragraph number="381" book="pari">
အစ္စေကစီဝရံ ပဋိဂ္ဂဟေတွာ စီဝရကာလသမယံ အတိက္ကာမေန္တော ဧကံ အာပတ္တိံ အာပဇ္ဇတိ. နိဿဂ္ဂိယံ ပါစိတ္တိယံ. (8)
</Paragraph>

<Paragraph number="382" book="pari">
တိဏ္ဏံ စီဝရာနံ အညတရံ စီဝရံ အန္တရဃရေ နိက္ခိပိတွာ အတိရေကဆာရတ္တံ ဝိပ္ပဝသန္တော ဧကံ အာပတ္တိံ အာပဇ္ဇတိ. နိဿဂ္ဂိယံ ပါစိတ္တိယံ. (9)
</Paragraph>

<Paragraph number="383" book="pari">
ဇာနံ သံဃိကံ လာဘံ ပရိဏတံ အတ္တနော ပရိဏာမေန္တော ဒွေ အာပတ္တိယော အာပဇ္ဇတိ. ပရိဏာမေတိ, ပယောဂေ ဒုက္ကဋံ; ပရိဏာမိတေ နိဿဂ္ဂိယံ ပါစိတ္တိယံ. (10)

</Paragraph>
</Division>

<Paragraph number="384" type="center" book="pari">
ပတ္တဝဂ္ဂေါ တတိယော.

  
တိံသ နိဿဂ္ဂိယာ ပါစိတ္တိယာ နိဋ္ဌိတာ.
</Paragraph>