---
title: "1.1.2.5.8 သဟဓမ္မိကဝဂ္ဂ"
tableOfContents: false
sidebar:
  order: 8
type: "tipitaka"
basket: "vi"
book: "pari"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="172" book="pari">

<Paragraph number="462" book="pari">
ဘိက္ခူဟိ သဟဓမ္မိကံ ဝုစ္စမာနော—  “န တာဝါဟံ, အာဝုသော, ဧတသ္မိံ သိက္ခာပဒေ သိက္ခိဿာမိ ယာဝ န အညံ ဘိက္ခုံ ဗျတ္တံ ဝိနယဓရံ ပရိပုစ္ဆိဿာမီ”တိ ဘဏန္တော ဒွေ အာပတ္တိယော အာပဇ္ဇတိ. ဘဏတိ, ပယောဂေ ဒုက္ကဋံ; ဘဏိတေ အာပတ္တိ ပါစိတ္တိယဿ. (1)
</Paragraph>

<Paragraph number="463" book="pari">
ဝိနယံ ဝိဝဏ္ဏေန္တော ဒွေ အာပတ္တိယော အာပဇ္ဇတိ. ဝိဝဏ္ဏေတိ, ပယောဂေ ဒုက္ကဋံ; ဝိဝဏ္ဏိတေ အာပတ္တိ ပါစိတ္တိယဿ. (2)
</Paragraph>

<Paragraph number="464" book="pari">
မောဟေန္တော ဒွေ အာပတ္တိယော အာပဇ္ဇတိ. အနာရောပိတေ မောဟေ မောဟေတိ, အာပတ္တိ ဒုက္ကဋဿ; အာရောပိတေ မောဟေ မောဟေတိ, အာပတ္တိ ပါစိတ္တိယဿ. (3)
</Paragraph>

<Paragraph number="465" book="pari">
ဘိက္ခုဿ ကုပိတော အနတ္တမနော ပဟာရံ ဒေန္တော ဒွေ အာပတ္တိယော အာပဇ္ဇတိ. ပဟရတိ, ပယောဂေ ဒုက္ကဋံ; ပဟတေ အာပတ္တိ ပါစိတ္တိယဿ. (4)
</Paragraph>

<Paragraph number="466" book="pari">
ဘိက္ခုဿ ကုပိတော အနတ္တမနော တလသတ္တိကံ ဥဂ္ဂိရန္တော ဒွေ အာပတ္တိယော အာပဇ္ဇတိ. ဥဂ္ဂိရတိ, ပယောဂေ ဒုက္ကဋံ; ဥဂ္ဂိရိတေ အာပတ္တိ ပါစိတ္တိယဿ. (5)
</Paragraph>

<Paragraph number="467" book="pari">
ဘိက္ခုံ အမူလကေန သံဃာဒိသေသေန အနုဒ္ဓံသေန္တော ဒွေ အာပတ္တိယော အာပဇ္ဇတိ. အနုဒ္ဓံသေတိ, ပယောဂေ ဒုက္ကဋံ; အနုဒ္ဓံသိတေ အာပတ္တိ ပါစိတ္တိယဿ. (6)
</Paragraph>

<Paragraph number="468" book="pari">
ဘိက္ခုဿ သဉ္စိစ္စ ကုက္ကုစ္စံ ဥပဒဟန္တော ဒွေ အာပတ္တိယော အာပဇ္ဇတိ. ဥပဒဟတိ, ပယောဂေ ဒုက္ကဋံ; ဥပဒဟိတေ အာပတ္တိ ပါစိတ္တိယဿ. (7)
</Paragraph>

<Paragraph number="469" book="pari">
ဘိက္ခူနံ ဘဏ္ဍနဇာတာနံ ကလဟဇာတာနံ ဝိဝါဒါပန္နာနံ ဥပဿုတိံ တိဋ္ဌန္တော ဒွေ အာပတ္တိယော အာပဇ္ဇတိ. “သောဿာမီ”တိ ဂစ္ဆတိ, အာပတ္တိ ဒုက္ကဋဿ; ယတ္ထ ဌိတော သုဏာတိ, အာပတ္တိ ပါစိတ္တိယဿ. (8)
</Paragraph>

<Paragraph number="470" book="pari">
ဓမ္မိကာနံ ကမ္မာနံ ဆန္ဒံ ဒတွာ ပစ္ဆာ ခီယနဓမ္မံ အာပဇ္ဇန္တော ဒွေ အာပတ္တိယော အာပဇ္ဇတိ. ခိယျတိ, ပယောဂေ ဒုက္ကဋံ; ခိယျိတေ အာပတ္တိ ပါစိတ္တိယဿ. (9)
</Paragraph>

<Paragraph number="471" book="pari">
သံဃေ ဝိနိစ္ဆယကထာယ ဝတ္တမာနာယ ဆန္ဒံ အဒတွာ ဥဋ္ဌာယာသနာ ပက္ကမန္တော ဒွေ အာပတ္တိယော အာပဇ္ဇတိ. ပရိသာယ ဟတ္ထပါသံ ဝိဇဟန္တဿ အာပတ္တိ ဒုက္ကဋဿ; ဝိဇဟိတေ အာပတ္တိ ပါစိတ္တိယဿ. (10)
</Paragraph>

<Paragraph number="472" book="pari">
သမဂ္ဂေန သံဃေန စီဝရံ ဒတွာ ပစ္ဆာ ခီယနဓမ္မံ အာပဇ္ဇန္တော ဒွေ အာပတ္တိယော အာပဇ္ဇတိ. ခိယျတိ, ပယောဂေ ဒုက္ကဋံ; ခိယျိတေ အာပတ္တိ ပါစိတ္တိယဿ. (11)
</Paragraph>

<Paragraph number="473" book="pari">
ဇာနံ သံဃိကံ လာဘံ ပရိဏတံ ပုဂ္ဂလဿ ပရိဏာမေန္တော ဒွေ အာပတ္တိယော အာပဇ္ဇတိ. ပရိဏာမေတိ, ပယောဂေ ဒုက္ကဋံ; ပရိဏာမိတေ အာပတ္တိ ပါစိတ္တိယဿ. (12)

</Paragraph>
</Division>

<Paragraph number="474" type="center" book="pari">
သဟဓမ္မိကဝဂ္ဂေါ အဋ္ဌမော.
</Paragraph>