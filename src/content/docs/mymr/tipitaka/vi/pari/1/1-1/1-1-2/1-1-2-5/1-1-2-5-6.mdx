---
title: "1.1.2.5.6 သုရာမေရယဝဂ္ဂ"
tableOfContents: false
sidebar:
  order: 6
type: "tipitaka"
basket: "vi"
book: "pari"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="170" book="pari">

<Paragraph number="440" book="pari">
မဇ္ဇံ ပိဝန္တော ဒွေ အာပတ္တိယော အာပဇ္ဇတိ. “ပိဝိဿာမီ”တိ ပဋိဂ္ဂဏှာတိ, အာပတ္တိ ဒုက္ကဋဿ; အဇ္ဈောဟာရေ အဇ္ဈောဟာရေ အာပတ္တိ ပါစိတ္တိယဿ. (1)
</Paragraph>

<Paragraph number="441" book="pari">
ဘိက္ခုံ အင်္ဂုလိပတောဒကေန ဟာသေန္တော ဒွေ အာပတ္တိယော အာပဇ္ဇတိ. ဟာသေတိ, ပယောဂေ ဒုက္ကဋံ; ဟသိတေ အာပတ္တိ ပါစိတ္တိယဿ. (2)
</Paragraph>

<Paragraph number="442" book="pari">
ဥဒကေ ကီဠန္တော ဒွေ အာပတ္တိယော အာပဇ္ဇတိ. ဟေဋ္ဌာဂေါပ္ဖကေ ဥဒကေ ကီဠတိ, အာပတ္တိ ဒုက္ကဋဿ; ဥပရိဂေါပ္ဖကေ ကီဠတိ, အာပတ္တိ ပါစိတ္တိယဿ. (3)
</Paragraph>

<Paragraph number="443" book="pari">
အနာဒရိယံ ကရောန္တော ဒွေ အာပတ္တိယော အာပဇ္ဇတိ. ကရောတိ, ပယောဂေ ဒုက္ကဋံ; ကတေ အာပတ္တိ ပါစိတ္တိယဿ. (4)
</Paragraph>

<Paragraph number="444" book="pari">
ဘိက္ခုံ ဘိံသာပေန္တော ဒွေ အာပတ္တိယော အာပဇ္ဇတိ. ဘိံသာပေတိ, ပယောဂေ ဒုက္ကဋံ; ဘိံသာပိတေ အာပတ္တိ ပါစိတ္တိယဿ. (5)
</Paragraph>

<Paragraph number="445" book="pari">
ဇောတိံ သမာဒဟိတွာ ဝိသိဗ္ဗေန္တော ဒွေ အာပတ္တိယော အာပဇ္ဇတိ. သမာဒဟတိ, ပယောဂေ ဒုက္ကဋံ; သမာဒဟိတေ အာပတ္တိ ပါစိတ္တိယဿ. (6)
</Paragraph>

<Paragraph number="446" book="pari">
ဩရေနဒ္ဓမာသံ နဟာယန္တော ဒွေ အာပတ္တိယော အာပဇ္ဇတိ. နဟာယတိ, ပယောဂေ ဒုက္ကဋံ; နဟာနပရိယောသာနေ အာပတ္တိ ပါစိတ္တိယဿ. (7)
</Paragraph>

<Paragraph number="447" book="pari">
အနာဒိယိတွာ တိဏ္ဏံ ဒုဗ္ဗဏ္ဏကရဏာနံ အညတရံ ဒုဗ္ဗဏ္ဏကရဏံ နဝံ စီဝရံ ပရိဘုဉ္ဇန္တော ဒွေ အာပတ္တိယော အာပဇ္ဇတိ. ပရိဘုဉ္ဇတိ, ပယောဂေ ဒုက္ကဋံ; ပရိဘုတ္တေ အာပတ္တိ ပါစိတ္တိယဿ. (8)
</Paragraph>

<Paragraph number="448" book="pari">
ဘိက္ခုဿ ဝါ ဘိက္ခုနိယာ ဝါ သိက္ခမာနာယ ဝါ သာမဏေရဿ ဝါ သာမဏေရိယာ ဝါ သာမံ စီဝရံ ဝိကပ္ပေတွာ အပ္ပစ္စုဒ္ဓါရဏံ ပရိဘုဉ္ဇန္တော ဒွေ အာပတ္တိယော အာပဇ္ဇတိ. ပရိဘုဉ္ဇတိ, ပယောဂေ ဒုက္ကဋံ; ပရိဘုတ္တေ အာပတ္တိ ပါစိတ္တိယဿ. (9)
</Paragraph>

<Paragraph number="449" book="pari">
ဘိက္ခုဿ ပတ္တံ ဝါ စီဝရံ ဝါ နိသီဒနံ ဝါ သူစိဃရံ ဝါ ကာယဗန္ဓနံ ဝါ အပနိဓေန္တော ဒွေ အာပတ္တိယော အာပဇ္ဇတိ. အပနိဓေတိ, ပယောဂေ ဒုက္ကဋံ; အပနိဓိတေ အာပတ္တိ ပါစိတ္တိယဿ. (10)

</Paragraph>
</Division>

<Paragraph number="450" type="center" book="pari">
သုရာမေရယဝဂ္ဂေါ ဆဋ္ဌော.
</Paragraph>