---
title: 1.2.1.1 ပါရာဇိကကဏ္ဍ
tableOfContents: false
sidebar:
  order: 1
type: tipitaka
basket: vi
book: pari
review:
  current: review
  updated: '2025-10-22T11:23:36.140785'
  updated_by: ''
  notes: ''
  history:
  - state: review
    date: '2025-10-22T11:23:36.140785'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="188" book="pari" e="ch" v="5" p="83">

<Paragraph number="595" book="pari">
ယံ တေန ဘဂဝတာ ဇာနတာ ပဿတာ အရဟတာ သမ္မာသမ္ဗုဒ္ဓေန မေထုနံ ဓမ္မံ ပဋိသေဝနပစ္စယာ ပါရာဇိကံ ကတ္ထ ပညတ္တံ, ကံ အာရဗ္ဘ, ကိသ္မိံ ဝတ္ထုသ္မိံ …ပေ…  ကေနာဘတန္တိ?
</Paragraph>

<Paragraph number="596" book="pari">
ယံ တေန ဘဂဝတာ ဇာနတာ ပဿတာ အရဟတာ သမ္မာသမ္ဗုဒ္ဓေန မေထုနံ ဓမ္မံ ပဋိသေဝနပစ္စယာ ပါရာဇိကံ ကတ္ထ ပညတ္တန္တိ? ဝေသာလိယံ ပညတ္တံ. ကံ အာရဗ္ဘာတိ? သုဒိန္နံ ကလန္ဒပုတ္တံ အာရဗ္ဘ. ကိသ္မိံ ဝတ္ထုသ္မိန္တိ? သုဒိန္နော ကလန္ဒပုတ္တော ပုရာဏဒုတိယိကာယ မေထုနံ ဓမ္မံ ပဋိသေဝိ, တသ္မိံ ဝတ္ထုသ္မိံ. အတ္ထိ တတ္ထ ပညတ္တိ, အနုပညတ္တိ, အနုပ္ပန္နပညတ္တီတိ? ဧကာ ပညတ္တိ, ဒွေ အနုပညတ္တိယော. အနုပ္ပန္နပညတ္တိ တသ္မိံ နတ္ထိ. သဗ္ဗတ္ထ ပညတ္တိ, ပဒေသပညတ္တီတိ? သဗ္ဗတ္ထပညတ္တိ. သာဓာရဏပညတ္တိ, အသာဓာရဏပညတ္တီတိ? သာဓာရဏပညတ္တိ. ဧကတောပညတ္တိ, ဥဘတောပညတ္တီတိ? ဥဘတောပညတ္တိ. ပဉ္စန္နံ ပါတိမောက္ခုဒ္ဒေသာနံ ကတ္ထောဂဓံ ကတ္ထ ပရိယာပန္နန္တိ? နိဒါနောဂဓံ နိဒါနပရိယာပန္နံ. ကတမေန ဥဒ္ဒေသေန ဥဒ္ဒေသံ အာဂစ္ဆတီတိ? ဒုတိယေန ဥဒ္ဒေသေန ဥဒ္ဒေသံ အာဂစ္ဆတိ. စတုန္နံ ဝိပတ္တီနံ ကတမာ ဝိပတ္တီတိ? သီလဝိပတ္တိ. သတ္တန္နံ အာပတ္တိက္ခန္ဓာနံ ကတမော အာပတ္တိက္ခန္ဓောတိ? ပါရာဇိကာပတ္တိက္ခန္ဓော. ဆန္နံ အာပတ္တိသမုဋ္ဌာနာနံ ကတိဟိ သမုဋ္ဌာနေဟိ သမုဋ္ဌာတီတိ? ဧကေန သမုဋ္ဌာနေန သမုဋ္ဌာတိ—  ကာယတော စ စိတ္တတော စ သမုဋ္ဌာတိ, န ဝါစတော …ပေ…  ကေနာဘတန္တိ? ပရမ္ပရာဘတံ—
</Paragraph>

<Paragraph number="597" type="verses" book="pari">
ဥပါလိ ဒါသကော စေဝ,_  
_သောဏကော သိဂ္ဂဝေါ တထာ;_  
_မောဂ္ဂလိပုတ္တေန ပဉ္စမာ,_  
_ဧတေ ဇမ္ဗုသိရိဝှယေ._  


</Paragraph>
</Division>

<Paragraph number="598" type="center" book="pari">
…ပေ…


</Paragraph>

<Paragraph number="599" type="verses" book="pari">
_ဧတေ နာဂါ မဟာပညာ,_  
_ဝိနယညူ မဂ္ဂကောဝိဒါ;_  
_ဝိနယံ ဒီပေ ပကာသေသုံ,_  
_ပိဋကံ တမ္ဗပဏ္ဏိယာတိ._  

</Paragraph>

<Division number="189" book="pari" e="ch" v="5" p="84">

<Paragraph number="600" book="pari">
ယံ တေန ဘဂဝတာ ဇာနတာ ပဿတာ အရဟတာ သမ္မာသမ္ဗုဒ္ဓေန အဒိန္နံ အာဒိယနပစ္စယာ ပါရာဇိကံ ကတ္ထ ပညတ္တန္တိ? ရာဇဂဟေ ပညတ္တံ. ကံ အာရဗ္ဘာတိ? ဓနိယံ ကုမ္ဘကာရပုတ္တံ အာရဗ္ဘ. ကိသ္မိံ ဝတ္ထုသ္မိန္တိ? ဓနိယော ကုမ္ဘကာရပုတ္တော ရညော ဒါရူနိ အဒိန္နံ အာဒိယိ, တသ္မိံ ဝတ္ထုသ္မိံ. ဧကာ ပညတ္တိ, ဧကာ အနုပညတ္တိ. ဆန္နံ အာပတ္တိသမုဋ္ဌာနာနံ တီဟိ သမုဋ္ဌာနေဟိ သမုဋ္ဌာတိ—  သိယာ ကာယတော စ စိတ္တတော စ သမုဋ္ဌာတိ, န ဝါစတော; သိယာ ဝါစတော စ စိတ္တတော စ သမုဋ္ဌာတိ, န ကာယတော; သိယာ ကာယတော စ ဝါစတော စ စိတ္တတော စ သမုဋ္ဌာတိ …ပေ… .
</Paragraph>

</Division>
<Division number="190" book="pari" e="ch" v="5" p="84">

<Paragraph number="601" book="pari">
သဉ္စိစ္စ မနုဿဝိဂ္ဂဟံ ဇီဝိတာ ဝေါရောပနပစ္စယာ ပါရာဇိကံ ကတ္ထ ပညတ္တန္တိ? ဝေသာလိယံ ပညတ္တံ. ကံ အာရဗ္ဘာတိ? သမ္ဗဟုလေ ဘိက္ခူ အာရဗ္ဘ. ကိသ္မိံ ဝတ္ထုသ္မိန္တိ? သမ္ဗဟုလာ ဘိက္ခူ အညမညံ ဇီဝိတာ ဝေါရောပေသုံ, တသ္မိံ ဝတ္ထုသ္မိံ. ဧကာ ပညတ္တိ, ဧကာ အနုပညတ္တိ. ဆန္နံ အာပတ္တိသမုဋ္ဌာနာနံ တီဟိ သမုဋ္ဌာနေဟိ သမုဋ္ဌာတိ—  သိယာ ကာယတော စ စိတ္တတော စ သမုဋ္ဌာတိ, န ဝါစတော; သိယာ ဝါစတော စ စိတ္တတော စ သမုဋ္ဌာတိ, န ကာယတော; သိယာ ကာယတော စ ဝါစတော စ စိတ္တတော စ သမုဋ္ဌာတိ …ပေ… .
</Paragraph>

</Division>
<Division number="191" book="pari" e="ch" v="5" p="84">

<Paragraph number="602" book="pari">
အသန္တံ အဘူတံ ဥတ္တရိမနုဿဓမ္မံ ဥလ္လပနပစ္စယာ ပါရာဇိကံ ကတ္ထ ပညတ္တန္တိ? ဝေသာလိယံ ပညတ္တံ. ကံ အာရဗ္ဘာတိ? ဝဂ္ဂုမုဒါတီရိယေ ဘိက္ခူ အာရဗ္ဘ. ကိသ္မိံ ဝတ္ထုသ္မိန္တိ? ဝဂ္ဂုမုဒါတီရိယာ ဘိက္ခူ ဂိဟီနံ အညမညဿ ဥတ္တရိမနုဿဓမ္မဿ ဝဏ္ဏံ ဘာသိံသု, တသ္မိံ ဝတ္ထုသ္မိံ. ဧကာ ပညတ္တိ, ဧကာ အနုပညတ္တိ. ဆန္နံ အာပတ္တိသမုဋ္ဌာနာနံ တီဟိ သမုဋ္ဌာနေဟိ သမုဋ္ဌာတိ—  သိယာ ကာယတော စ စိတ္တတော စ သမုဋ္ဌာတိ, န ဝါစတော; သိယာ ဝါစတော စ စိတ္တတော စ သမုဋ္ဌာတိ, န ကာယတော; သိယာ ကာယတော စ ဝါစတော စ စိတ္တတော စ သမုဋ္ဌာတိ …ပေ… .

</Paragraph>
</Division>

<Paragraph number="603" type="center" book="pari">
စတ္တာရော ပါရာဇိကာ နိဋ္ဌိတာ.
</Paragraph>