---
title: "1.1.1.2 သံဃာဒိသေသကဏ္ဍ"
tableOfContents: false
sidebar:
  order: 2
type: "tipitaka"
basket: "vi"
book: "pari"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="7" book="pari" e="ch" v="5" p="5">

<Paragraph number="26" book="pari">
ယံ တေန ဘဂဝတာ ဇာနတာ ပဿတာ အရဟတာ သမ္မာသမ္ဗုဒ္ဓေန ဥပက္ကမိတွာ အသုစိံ မောစေန္တဿ သံဃာဒိသေသော ကတ္ထ ပညတ္တော? ကံ အာရဗ္ဘ? ကိသ္မိံ ဝတ္ထုသ္မိံ? အတ္ထိ တတ္ထ ပညတ္တိ, အနုပညတ္တိ, အနုပ္ပန္နပညတ္တိ? သဗ္ဗတ္ထပညတ္တိ, ပဒေသပညတ္တိ? သာဓာရဏပညတ္တိ, အသာဓာရဏပညတ္တိ? ဧကတောပညတ္တိ, ဥဘတောပညတ္တိ? ပဉ္စန္နံ ပါတိမောက္ခုဒ္ဒေသာနံ ကတ္ထောဂဓံ ကတ္ထ ပရိယာပန္နံ? ကတမေန ဥဒ္ဒေသေန ဥဒ္ဒေသံ အာဂစ္ဆတိ? စတုန္နံ ဝိပတ္တီနံ ကတမာ ဝိပတ္တိ? သတ္တန္နံ အာပတ္တိက္ခန္ဓာနံ ကတမော အာပတ္တိက္ခန္ဓော? ဆန္နံ အာပတ္တိသမုဋ္ဌာနာနံ ကတိဟိ သမုဋ္ဌာနေဟိ သမုဋ္ဌာတိ? စတုန္နံ အဓိကရဏာနံ ကတမံ အဓိကရဏံ? သတ္တန္နံ သမထာနံ ကတိဟိ သမထေဟိ သမ္မတိ? ကော တတ္ထ ဝိနယော, ကော တတ္ထ အဘိဝိနယော? ကိံ တတ္ထ ပါတိမောက္ခံ, ကိံ တတ္ထ အဓိပါတိမောက္ခံ? ကာ ဝိပတ္တိ, ကာ သမ္ပတ္တိ, ကာ ပဋိပတ္တိ? ကတိ အတ္ထဝသေ ပဋိစ္စ ဘဂဝတာ ဥပက္ကမိတွာ အသုစိံ မောစေန္တဿ သံဃာဒိသေသော ပညတ္တော? ကေ သိက္ခန္တိ, ကေ သိက္ခိတသိက္ခာ? ကတ္ထ ဌိတံ? ကေ ဓာရေန္တိ? ကဿ ဝစနံ? ကေနာဘတန္တိ?
</Paragraph>

</Division>
<Division number="8" book="pari" e="ch" v="5" p="5">

<Paragraph number="27" book="pari">
ယံ တေန ဘဂဝတာ ဇာနတာ ပဿတာ အရဟတာ သမ္မာသမ္ဗုဒ္ဓေန ဥပက္ကမိတွာ အသုစိံ မောစေန္တဿ သံဃာဒိသေသော ကတ္ထ ပညတ္တောတိ? သာဝတ္ထိယံ ပညတ္တော. ကံ အာရဗ္ဘာတိ? အာယသ္မန္တံ သေယျသကံ အာရဗ္ဘ. ကိသ္မိံ ဝတ္ထုသ္မိန္တိ? အာယသ္မာ သေယျသကော ဟတ္ထေန ဥပက္ကမိတွာ အသုစိံ မောစေသိ, တသ္မိံ ဝတ္ထုသ္မိံ. အတ္ထိ တတ္ထ ပညတ္တိ, အနုပညတ္တိ, အနုပ္ပန္နပညတ္တီတိ? ဧကာ ပညတ္တိ, ဧကာ အနုပညတ္တိ. အနုပ္ပန္နပညတ္တိ တသ္မိံ နတ္ထိ. သဗ္ဗတ္ထ ပညတ္တိ, ပဒေသပညတ္တီတိ? သဗ္ဗတ္ထပညတ္တိ. သာဓာရဏပညတ္တိ, အသာဓာရဏပညတ္တီတိ? အသာဓာရဏပညတ္တိ. ဧကတောပညတ္တိ, ဥဘတောပညတ္တီတိ? ဧကတောပညတ္တိ. ပဉ္စန္နံ ပါတိမောက္ခုဒ္ဒေသာနံ ကတ္ထောဂဓံ ကတ္ထ ပရိယာပန္နန္တိ? နိဒါနောဂဓံ နိဒါနပရိယာပန္နံ. ကတမေန ဥဒ္ဒေသေန ဥဒ္ဒေသံ အာဂစ္ဆတီတိ? တတိယေန ဥဒ္ဒေသေန ဥဒ္ဒေသံ အာဂစ္ဆတိ. စတုန္နံ ဝိပတ္တီနံ ကတမာ ဝိပတ္တီတိ? သီလဝိပတ္တိ. သတ္တန္နံ အာပတ္တိက္ခန္ဓာနံ ကတမော အာပတ္တိက္ခန္ဓောတိ? သံဃာဒိသေသော အာပတ္တိက္ခန္ဓော. ဆန္နံ အာပတ္တိသမုဋ္ဌာနာနံ ကတိဟိ သမုဋ္ဌာနေဟိ သမုဋ္ဌာတီတိ? ဧကေန သမုဋ္ဌာနေန သမုဋ္ဌာတိ—  ကာယတော စ စိတ္တတော စ သမုဋ္ဌာတိ, န ဝါစတော. စတုန္နံ အဓိကရဏာနံ ကတမံ အဓိကရဏန္တိ? အာပတ္တာဓိကရဏံ. သတ္တန္နံ သမထာနံ ကတိဟိ သမထေဟိ သမ္မတီတိ? ဒွီဟိ သမထေဟိ သမ္မတိ—  သမ္မုခါဝိနယေန စ ပဋိညာတကရဏေန စ. ကော တတ္ထ ဝိနယော, ကော တတ္ထ အဘိဝိနယောတိ? ပညတ္တိ ဝိနယော, ဝိဘတ္တိ အဘိဝိနယော. ကိံ တတ္ထ ပါတိမောက္ခံ, ကိံ တတ္ထ အဓိပါတိမောက္ခန္တိ? ပညတ္တိ ပါတိမောက္ခံ, ဝိဘတ္တိ အဓိပါတိမောက္ခံ. ကာ ဝိပတ္တီတိ? အသံဝရော ဝိပတ္တိ. ကာ သမ္ပတ္တီတိ? သံဝရော သမ္ပတ္တိ. ကာ ပဋိပတ္တီတိ? န ဧဝရူပံ ကရိဿာမီတိ ယာဝဇီဝံ အာပါဏကောဋိကံ သမာဒါယ သိက္ခတိ သိက္ခာပဒေသု. ကတိ အတ္ထဝသေ ပဋိစ္စ ဘဂဝတာ ဥပက္ကမိတွာ အသုစိံ မောစေန္တဿ သံဃာဒိသေသော ပညတ္တောတိ? ဒသ အတ္ထဝသေ ပဋိစ္စ ဘဂဝတာ ဥပက္ကမိတွာ အသုစိံ မောစေန္တဿ သံဃာဒိသေသော ပညတ္တော—  သံဃသုဋ္ဌုတာယ, သံဃဖာသုတာယ, ဒုမ္မင်္ကူနံ ပုဂ္ဂလာနံ နိဂ္ဂဟာယ, ပေသလာနံ ဘိက္ခူနံ ဖာသုဝိဟာရာယ, ဒိဋ္ဌဓမ္မိကာနံ အာသဝါနံ သံဝရာယ, သမ္ပရာယိကာနံ အာသဝါနံ ပဋိဃာတာယ, အပ္ပသန္နာနံ ပသာဒါယ, ပသန္နာနံ ဘိယျောဘာဝါယ, သဒ္ဓမ္မဋ္ဌိတိယာ, ဝိနယာနုဂ္ဂဟာယ. ကေ သိက္ခန္တီတိ? သေက္ခာ စ ပုထုဇ္ဇနကလျာဏကာ စ သိက္ခန္တိ. ကေ သိက္ခိတသိက္ခာတိ? အရဟန္တော သိက္ခိတသိက္ခာ. ကတ္ထ ဌိတန္တိ? သိက္ခာကာမေသု ဌိတံ. ကေ ဓာရေန္တီတိ? ယေသံ ဝတ္တတိ, တေ ဓာရေန္တိ. ကဿ ဝစနန္တိ? ဘဂဝတော ဝစနံ အရဟတော သမ္မာသမ္ဗုဒ္ဓဿ. ကေနာဘတန္တိ? ပရမ္ပရာဘတံ—
</Paragraph>

<Paragraph number="28" type="verses" book="pari">
ဥပါလိ ဒါသကော စေဝ,_  
_သောဏကော သိဂ္ဂဝေါ တထာ;_  
_မောဂ္ဂလိပုတ္တေန ပဉ္စမာ,_  
_ဧတေ ဇမ္ဗုသိရိဝှယေ._  

</Paragraph>

<Paragraph number="29" book="pari">
_တတော မဟိန္ဒော ဣဋ္ဋိယော,_  
ဥတ္တိယော သမ္ဗလော တထာ;_  
_ဘဒ္ဒနာမော စ ပဏ္ဍိတော._  

</Paragraph>

<Paragraph number="30" type="verses" book="pari">
_ဧတေ နာဂါ မဟာပညာ,_  
_ဇမ္ဗုဒီပါ ဣဓာဂတာ;_  
_ဝိနယံ တေ ဝါစယိံသု,_  
_ပိဋကံ တမ္ဗပဏ္ဏိယာ._  

</Paragraph>

<Paragraph number="31" type="verses" book="pari">
_နိကာယေ ပဉ္စ ဝါစေသုံ,_  
_သတ္တ စေဝ ပကရဏေ;_  
_တတော အရိဋ္ဌော မေဓာဝီ,_  
_တိဿဒတ္တော စ ပဏ္ဍိတော._  

</Paragraph>

<Paragraph number="32" type="verses" book="pari">
_ဝိသာရဒေါ ကာဠသုမနော,_  
_ထေရော စ ဒီဃနာမကော;_  
_ဒီဃသုမနော စ ပဏ္ဍိတော._  

</Paragraph>

<Paragraph number="33" type="verses" book="pari">
_ပုနဒေဝ ကာဠသုမနော,_  
_နာဂတ္ထေရော စ ဗုဒ္ဓရက္ခိတော;_  
_တိဿတ္ထေရော စ မေဓာဝီ,_  
_ဒေဝတ္ထေရော စ ပဏ္ဍိတော._  

</Paragraph>

<Paragraph number="34" type="verses" book="pari">
_ပုနဒေဝ သုမနော မေဓာဝီ,_  
_ဝိနယေ စ ဝိသာရဒေါ;_  
_ဗဟုဿုတော စူဠနာဂေါ,_  
_ဂဇောဝ ဒုပ္ပဓံသိယော._  

</Paragraph>

<Paragraph number="35" type="verses" book="pari">
_ဓမ္မပါလိတနာမော စ,_  
_ရောဟဏေ သာဓုပူဇိတော;_  
_တဿ သိဿော မဟာပညော,_  
_ခေမနာမော တိပေဋကော._  

</Paragraph>

<Paragraph number="36" type="verses" book="pari">
_ဒီပေ တာရကရာဇာဝ,_  
_ပညာယ အတိရောစထ;_  
ဥပတိဿော စ မေဓာဝီ,_  
_ဖုဿဒေဝေါ မဟာကထီ._  

</Paragraph>

<Paragraph number="37" type="verses" book="pari">
_ပုနဒေဝ သုမနော မေဓာဝီ,_  
_ပုပ္ဖနာမော ဗဟုဿုတော;_  
_မဟာကထီ မဟာသိဝေါ,_  
_ပိဋကေ သဗ္ဗတ္ထ ကောဝိဒေါ._  

</Paragraph>

<Paragraph number="38" type="verses" book="pari">
_ပုနဒေဝ ဥပါလိ မေဓာဝီ,_  
_ဝိနယေ စ ဝိသာရဒေါ;_  
_မဟာနာဂေါ မဟာပညော,_  
_သဒ္ဓမ္မဝံသကောဝိဒေါ._  

</Paragraph>

<Paragraph number="39" type="verses" book="pari">
_ပုနဒေဝ အဘယော မေဓာဝီ,_  
_ပိဋကေ သဗ္ဗတ္ထ ကောဝိဒေါ;_  
_တိဿတ္ထေရော စ မေဓာဝီ,_  
_ဝိနယေ စ ဝိသာရဒေါ._  

</Paragraph>

<Paragraph number="40" type="verses" book="pari">
_တဿ သိဿော မဟာပညော,_  
_ပုပ္ဖနာမော ဗဟုဿုတော;_  
_သာသနံ အနုရက္ခန္တော,_  
_ဇမ္ဗုဒီပေ ပတိဋ္ဌိတော._  

</Paragraph>

<Paragraph number="41" type="verses" book="pari">
_စူဠာဘယော စ မေဓာဝီ,_  
_ဝိနယေ စ ဝိသာရဒေါ;_  
_တိဿတ္ထေရော စ မေဓာဝီ,_  
_သဒ္ဓမ္မဝံသကောဝိဒေါ._  

</Paragraph>

<Paragraph number="42" type="verses" book="pari">
_စူဠဒေဝေါ စ မေဓာဝီ,_  
_ဝိနယေ စ ဝိသာရဒေါ;_  
_သိဝတ္ထေရော စ မေဓာဝီ,_  
_ဝိနယေ သဗ္ဗတ္ထ ကောဝိဒေါ._  

</Paragraph>

<Paragraph number="43" type="verses" book="pari">
_ဧတေ နာဂါ မဟာပညာ,_  
_ဝိနယညူ မဂ္ဂကောဝိဒါ;_  
_ဝိနယံ ဒီပေ ပကာသေသုံ,_  
_ပိဋကံ တမ္ဗပဏ္ဏိယာတိ._  

</Paragraph>

</Division>
<Division number="9" book="pari" e="ch" v="5" p="7">

<Paragraph number="44" book="pari">
ယံ တေန ဘဂဝတာ ဇာနတာ ပဿတာ အရဟတာ သမ္မာသမ္ဗုဒ္ဓေန မာတုဂါမေန သဒ္ဓိံ ကာယသံသဂ္ဂံ သမာပဇ္ဇန္တဿ သံဃာဒိသေသော ကတ္ထ ပညတ္တောတိ? သာဝတ္ထိယံ ပညတ္တော. ကံ အာရဗ္ဘာတိ? အာယသ္မန္တံ ဥဒါယိံ အာရဗ္ဘ. ကိသ္မိံ ဝတ္ထုသ္မိန္တိ? အာယသ္မာ ဥဒါယီ မာတုဂါမေန သဒ္ဓိံ ကာယသံသဂ္ဂံ သမာပဇ္ဇိ, တသ္မိံ ဝတ္ထုသ္မိံ. ဧကာ ပညတ္တိ. ဆန္နံ အာပတ္တိသမုဋ္ဌာနာနံ ဧကေန သမုဋ္ဌာနေန သမုဋ္ဌာတိ—  ကာယတော စ စိတ္တတော စ သမုဋ္ဌာတိ, န ဝါစတော …ပေ… .
</Paragraph>

</Division>
<Division number="10" book="pari" e="ch" v="5" p="8">

<Paragraph number="45" book="pari">
မာတုဂါမံ ဒုဋ္ဌုလ္လာဟိ ဝါစာဟိ ဩဘာသန္တဿ သံဃာဒိသေသော ကတ္ထ ပညတ္တောတိ? သာဝတ္ထိယံ ပညတ္တော. ကံ အာရဗ္ဘာတိ? အာယသ္မန္တံ ဥဒါယိံ အာရဗ္ဘ. ကိသ္မိံ ဝတ္ထုသ္မိန္တိ? အာယသ္မာ ဥဒါယီ မာတုဂါမံ ဒုဋ္ဌုလ္လာဟိ ဝါစာဟိ ဩဘာသိ, တသ္မိံ ဝတ္ထုသ္မိံ. ဧကာ ပညတ္တိ. ဆန္နံ အာပတ္တိသမုဋ္ဌာနာနံ တီဟိ သမုဋ္ဌာနေဟိ သမုဋ္ဌာတိ—  သိယာ ကာယတော စ စိတ္တတော စ သမုဋ္ဌာတိ, န ဝါစတော; သိယာ ဝါစတော စ စိတ္တတော စ သမုဋ္ဌာတိ, န ကာယတော; သိယာ ကာယတော စ ဝါစတော စ စိတ္တတော စ သမုဋ္ဌာတိ …ပေ… .
</Paragraph>

</Division>
<Division number="11" book="pari" e="ch" v="5" p="8">

<Paragraph number="46" book="pari">
မာတုဂါမဿ သန္တိကေ အတ္တကာမပါရိစရိယာယ ဝဏ္ဏံ ဘာသန္တဿ သံဃာဒိသေသော ကတ္ထ ပညတ္တောတိ? သာဝတ္ထိယံ ပညတ္တော. ကံ အာရဗ္ဘာတိ? အာယသ္မန္တံ ဥဒါယိံ အာရဗ္ဘ. ကိသ္မိံ ဝတ္ထုသ္မိန္တိ? အာယသ္မာ ဥဒါယီ မာတုဂါမဿ သန္တိကေ အတ္တကာမပါရိစရိယာယ ဝဏ္ဏံ အဘာသိ, တသ္မိံ ဝတ္ထုသ္မိံ. ဧကာ ပညတ္တိ. ဆန္နံ အာပတ္တိသမုဋ္ဌာနာနံ တီဟိ သမုဋ္ဌာနေဟိ သမုဋ္ဌာတိ—  သိယာ ကာယတော စ စိတ္တတော စ သမုဋ္ဌာတိ, န ဝါစတော; သိယာ ဝါစတော စ စိတ္တတော စ သမုဋ္ဌာတိ, န ကာယတော; သိယာ ကာယတော စ ဝါစတော စ စိတ္တတော စ သမုဋ္ဌာတိ …ပေ… .
</Paragraph>

</Division>
<Division number="12" book="pari" e="ch" v="5" p="8">

<Paragraph number="47" book="pari">
သဉ္စရိတ္တံ သမာပဇ္ဇန္တဿ သံဃာဒိသေသော ကတ္ထ ပညတ္တောတိ? သာဝတ္ထိယံ ပညတ္တော. ကံ အာရဗ္ဘာတိ? အာယသ္မန္တံ ဥဒါယိံ အာရဗ္ဘ. ကိသ္မိံ ဝတ္ထုသ္မိန္တိ? အာယသ္မာ ဥဒါယီ သဉ္စရိတ္တံ သမာပဇ္ဇိ, တသ္မိံ ဝတ္ထုသ္မိံ. ဧကာ ပညတ္တိ, ဧကာ အနုပညတ္တိ. ဆန္နံ အာပတ္တိသမုဋ္ဌာနာနံ ဆဟိ သမုဋ္ဌာနေဟိ သမုဋ္ဌာတိ—  သိယာ ကာယတော သမုဋ္ဌာတိ, န ဝါစတော န စိတ္တတော; သိယာ ဝါစတော သမုဋ္ဌာတိ, န ကာယတော န စိတ္တတော; သိယာ ကာယတော စ ဝါစတော စ သမုဋ္ဌာတိ, န စိတ္တတော; သိယာ ကာယတော စ စိတ္တတော စ သမုဋ္ဌာတိ, န ဝါစတော; သိယာ ဝါစတော စ စိတ္တတော စ သမုဋ္ဌာတိ, န ကာယတော; သိယာ ကာယတော စ ဝါစတော စ စိတ္တတော စ သမုဋ္ဌာတိ …ပေ… .
</Paragraph>

</Division>
<Division number="13" book="pari" e="ch" v="5" p="9">

<Paragraph number="48" book="pari">
သညာစိကာယ ကုဋိံ ကာရာပေန္တဿ သံဃာဒိသေသော ကတ္ထ ပညတ္တောတိ? အာဠဝိယံ ပညတ္တော. ကံ အာရဗ္ဘာတိ? အာဠဝကေ ဘိက္ခူ အာရဗ္ဘ. ကိသ္မိံ ဝတ္ထုသ္မိန္တိ? အာဠဝကာ ဘိက္ခူ သညာစိကာယ ကုဋိယော ကာရာပေသုံ, တသ္မိံ ဝတ္ထုသ္မိံ. ဧကာ ပညတ္တိ. ဆန္နံ အာပတ္တိသမုဋ္ဌာနာနံ ဆဟိ သမုဋ္ဌာနေဟိ သမုဋ္ဌာတိ …ပေ… .
</Paragraph>

</Division>
<Division number="14" book="pari" e="ch" v="5" p="9">

<Paragraph number="49" book="pari">
မဟလ္လကံ ဝိဟာရံ ကာရာပေန္တဿ သံဃာဒိသေသော ကတ္ထ ပညတ္တောတိ? ကောသမ္ဗိယံ ပညတ္တော. ကံ အာရဗ္ဘာတိ? အာယသ္မန္တံ ဆန္နံ အာရဗ္ဘ. ကိသ္မိံ ဝတ္ထုသ္မိန္တိ? အာယသ္မာ ဆန္နော ဝိဟာရဝတ္ထုံ သောဓေန္တော အညတရံ စေတိယရုက္ခံ ဆေဒါပေသိ, တသ္မိံ ဝတ္ထုသ္မိံ. ဧကာ ပညတ္တိ. ဆန္နံ အာပတ္တိသမုဋ္ဌာနာနံ ဆဟိ သမုဋ္ဌာနေဟိ သမုဋ္ဌာတိ …ပေ… .
</Paragraph>

</Division>
<Division number="15" book="pari" e="ch" v="5" p="9">

<Paragraph number="50" book="pari">
ဘိက္ခုံ အမူလကေန ပါရာဇိကေန ဓမ္မေန အနုဒ္ဓံသေန္တဿ သံဃာဒိသေသော ကတ္ထ ပညတ္တောတိ? ရာဇဂဟေ ပညတ္တော. ကံ အာရဗ္ဘာတိ? မေတ္တိယဘူမဇကေ ဘိက္ခူ အာရဗ္ဘ. ကိသ္မိံ ဝတ္ထုသ္မိန္တိ? မေတ္တိယဘူမဇကာ ဘိက္ခူ အာယသ္မန္တံ ဒဗ္ဗံ မလ္လပုတ္တံ အမူလကေန ပါရာဇိကေန ဓမ္မေန အနုဒ္ဓံသေသုံ, တသ္မိံ ဝတ္ထုသ္မိံ. ဧကာ ပညတ္တိ. ဆန္နံ အာပတ္တိသမုဋ္ဌာနာနံ တီဟိ သမုဋ္ဌာနေဟိ သမုဋ္ဌာတိ …ပေ… .
</Paragraph>

</Division>
<Division number="16" book="pari" e="ch" v="5" p="9">

<Paragraph number="51" book="pari">
ဘိက္ခုံ အညဘာဂိယဿ အဓိကရဏဿ ကိဉ္စိ ဒေသံ လေသမတ္တံ ဥပါဒါယ ပါရာဇိကေန ဓမ္မေန အနုဒ္ဓံသေန္တဿ သံဃာဒိသေသော ကတ္ထ ပညတ္တောတိ? ရာဇဂဟေ ပညတ္တော. ကံ အာရဗ္ဘာတိ? မေတ္တိယဘူမဇကေ ဘိက္ခူ အာရဗ္ဘ. ကိသ္မိံ ဝတ္ထုသ္မိန္တိ? မေတ္တိယဘူမဇကာ ဘိက္ခူ အာယသ္မန္တံ ဒဗ္ဗံ မလ္လပုတ္တံ အညဘာဂိယဿ အဓိကရဏဿ ကိဉ္စိ ဒေသံ လေသမတ္တံ ဥပါဒါယ ပါရာဇိကေန ဓမ္မေန အနုဒ္ဓံသေသုံ, တသ္မိံ ဝတ္ထုသ္မိံ. ဧကာ ပညတ္တိ. ဆန္နံ အာပတ္တိသမုဋ္ဌာနာနံ တီဟိ သမုဋ္ဌာနေဟိ သမုဋ္ဌာတိ …ပေ… .
</Paragraph>

</Division>
<Division number="17" book="pari" e="ch" v="5" p="9">

<Paragraph number="52" book="pari">
သံဃဘေဒကဿ ဘိက္ခုနော ယာဝတတိယံ သမနုဘာသနာယ န ပဋိနိဿဇ္ဇန္တဿ သံဃာဒိသေသော ကတ္ထ ပညတ္တောတိ? ရာဇဂဟေ ပညတ္တော. ကံ အာရဗ္ဘာတိ? ဒေဝဒတ္တံ အာရဗ္ဘ. ကိသ္မိံ ဝတ္ထုသ္မိန္တိ? ဒေဝဒတ္တော သမဂ္ဂဿ သံဃဿ ဘေဒါယ ပရက္ကမိ, တသ္မိံ ဝတ္ထုသ္မိံ. ဧကာ ပညတ္တိ. ဆန္နံ အာပတ္တိသမုဋ္ဌာနာနံ ဧကေန သမုဋ္ဌာနေန သမုဋ္ဌာတိ—  ကာယတော စ ဝါစတော စ စိတ္တတော စ သမုဋ္ဌာတိ …ပေ… .
</Paragraph>

</Division>
<Division number="18" book="pari" e="ch" v="5" p="10">

<Paragraph number="53" book="pari">
ဘေဒါနုဝတ္တကာနံ ဘိက္ခူနံ ယာဝတတိယံ သမနုဘာသနာယ န ပဋိနိဿဇ္ဇန္တာနံ သံဃာဒိသေသော ကတ္ထ ပညတ္တောတိ? ရာဇဂဟေ ပညတ္တော. ကံ အာရဗ္ဘာတိ? သမ္ဗဟုလေ ဘိက္ခူ အာရဗ္ဘ. ကိသ္မိံ ဝတ္ထုသ္မိန္တိ? သမ္ဗဟုလာ ဘိက္ခူ ဒေဝဒတ္တဿ သံဃဘေဒါယ ပရက္ကမန္တဿ အနုဝတ္တကာ အဟေသုံ ဝဂ္ဂဝါဒကာ, တသ္မိံ ဝတ္ထုသ္မိံ. ဧကာ ပညတ္တိ. ဆန္နံ အာပတ္တိသမုဋ္ဌာနာနံ ဧကေန သမုဋ္ဌာနေန သမုဋ္ဌာတိ—  ကာယတော စ ဝါစတော စ စိတ္တတော စ သမုဋ္ဌာတိ …ပေ… .
</Paragraph>

</Division>
<Division number="19" book="pari" e="ch" v="5" p="10">

<Paragraph number="54" book="pari">
ဒုဗ္ဗစဿ ဘိက္ခုနော ယာဝတတိယံ သမနုဘာသနာယ န ပဋိနိဿဇ္ဇန္တဿ သံဃာဒိသေသော ကတ္ထ ပညတ္တောတိ? ကောသမ္ဗိယံ ပညတ္တော. ကံ အာရဗ္ဘာတိ? အာယသ္မန္တံ ဆန္နံ အာရဗ္ဘ. ကိသ္မိံ ဝတ္ထုသ္မိန္တိ? အာယသ္မာ ဆန္နော ဘိက္ခူဟိ သဟဓမ္မိကံ ဝုစ္စမာနော အတ္တာနံ အဝစနီယံ အကာသိ, တသ္မိံ ဝတ္ထုသ္မိံ. ဧကာ ပညတ္တိ. ဆန္နံ အာပတ္တိသမုဋ္ဌာနာနံ ဧကေန သမုဋ္ဌာနေန သမုဋ္ဌာတိ—  ကာယတော စ ဝါစတော စ စိတ္တတော စ သမုဋ္ဌာတိ …ပေ… .
</Paragraph>

</Division>
<Division number="20" book="pari" e="ch" v="5" p="10">

<Paragraph number="55" book="pari">
ကုလဒူသကဿ ဘိက္ခုနော ယာဝတတိယံ သမနုဘာသနာယ န ပဋိနိဿဇ္ဇန္တဿ သံဃာဒိသေသော ကတ္ထ ပညတ္တောတိ? သာဝတ္ထိယံ ပညတ္တော. ကံ အာရဗ္ဘာတိ? အဿဇိပုနဗ္ဗသုကေ ဘိက္ခူ အာရဗ္ဘ. ကိသ္မိံ ဝတ္ထုသ္မိန္တိ? အဿဇိပုနဗ္ဗသုကာ ဘိက္ခူ သံဃေန ပဗ္ဗာဇနီယကမ္မကတာ ဘိက္ခူ ဆန္ဒဂါမိတာ ဒေါသဂါမိတာ မောဟဂါမိတာ ဘယဂါမိတာ ပါပေသုံ, တသ္မိံ ဝတ္ထုသ္မိံ. ဧကာ ပညတ္တိ. ဆန္နံ အာပတ္တိသမုဋ္ဌာနာနံ ဧကေန သမုဋ္ဌာနေန သမုဋ္ဌာတိ—  ကာယတော စ ဝါစတော စ စိတ္တတော စ သမုဋ္ဌာတိ …ပေ… .

</Paragraph>
</Division>

<Paragraph number="56" type="center" book="pari">
တေရသ သံဃာဒိသေသာ နိဋ္ဌိတာ.



</Paragraph>

<Paragraph number="57" type="center" book="pari">
တဿုဒ္ဒါနံ


</Paragraph>

<Paragraph number="58" type="verses" book="pari">
_ဝိဿဋ္ဌိ ကာယသံသဂ္ဂံ,_  
_ဒုဋ္ဌုလ္လံ အတ္တကာမဉ္စ;_  
_သဉ္စရိတ္တံ ကုဋီ စေဝ,_  
_ဝိဟာရော စ အမူလကံ._  

</Paragraph>

<Paragraph number="59" type="verses" book="pari">
_ကိဉ္စိဒေသဉ္စ ဘေဒေါ စ,_  
_တဿေဝ အနုဝတ္တကာ;_  
_ဒုဗ္ဗစံ ကုလဒူသဉ္စ,_  
_သံဃာဒိသေသာ တေရသာတိ._
</Paragraph>