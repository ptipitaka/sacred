---
title: "2.1.2.4.3 နဟာနဝဂ္ဂ"
tableOfContents: false
sidebar:
  order: 3
type: "tipitaka"
basket: "vi"
book: "pari"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="233" book="pari" e="ch" v="5" p="133">

<Paragraph number="899" book="pari">
နဂ္ဂါ နဟာယန္တီ ဒွေ အာပတ္တိယော အာပဇ္ဇတိ. နဟာယတိ, ပယောဂေ ဒုက္ကဋံ; နဟာနပရိယောသာနေ အာပတ္တိ ပါစိတ္တိယဿ. (1)
</Paragraph>

<Paragraph number="900" book="pari">
ပမာဏာတိက္ကန္တံ ဥဒကသာဋိကံ ကာရာပေန္တီ ဒွေ အာပတ္တိယော အာပဇ္ဇတိ. ကာရာပေတိ, ပယောဂေ ဒုက္ကဋံ; ကာရာပိတေ, အာပတ္တိ ပါစိတ္တိယဿ. (2)
</Paragraph>

<Paragraph number="901" book="pari">
ဘိက္ခုနိယာ စီဝရံ ဝိသိဗ္ဗေတွာ ဝါ ဝိသိဗ္ဗာပေတွာ ဝါ နေဝ သိဗ္ဗေန္တီ န သိဗ္ဗာပနာယ ဥဿုက္ကံ ကရောန္တီ ဧကံ အာပတ္တိံ အာပဇ္ဇတိ. ပါစိတ္တိယံ. (3)
</Paragraph>

<Paragraph number="902" book="pari">
ပဉ္စာဟိကံ သင်္ဃာဋိစာရံ အတိက္ကာမေန္တီ ဧကံ အာပတ္တိံ အာပဇ္ဇတိ. ပါစိတ္တိယံ. (4)
</Paragraph>

<Paragraph number="903" book="pari">
စီဝရသင်္ကမနီယံ ဓာရေန္တီ ဒွေ အာပတ္တိယော အာပဇ္ဇတိ. ဓာရေတိ, ပယောဂေ ဒုက္ကဋံ; ဓာရိတေ, အာပတ္တိ ပါစိတ္တိယဿ. (5)
</Paragraph>

<Paragraph number="904" book="pari">
ဂဏဿ စီဝရလာဘံ အန္တရာယံ ကရောန္တီ ဒွေ အာပတ္တိယော အာပဇ္ဇတိ. ကရောတိ, ပယောဂေ ဒုက္ကဋံ; ကတေ, အာပတ္တိ ပါစိတ္တိယဿ. (6)
</Paragraph>

<Paragraph number="905" book="pari">
ဓမ္မိကံ စီဝရဝိဘင်္ဂံ ပဋိဗာဟန္တီ ဒွေ အာပတ္တိယော အာပဇ္ဇတိ. ပဋိဗာဟတိ, ပယောဂေ ဒုက္ကဋံ; ပဋိဗာဟိတေ, အာပတ္တိ ပါစိတ္တိယဿ. (7)
</Paragraph>

<Paragraph number="906" book="pari">
အဂါရိကဿ ဝါ ပရိဗ္ဗာဇကဿ ဝါ ပရိဗ္ဗာဇိကာယ ဝါ သမဏစီဝရံ ဒေန္တီ ဒွေ အာပတ္တိယော အာပဇ္ဇတိ. ဒေတိ, ပယောဂေ ဒုက္ကဋံ; ဒိန္နေ, အာပတ္တိ ပါစိတ္တိယဿ. (8)
</Paragraph>

<Paragraph number="907" book="pari">
ဒုဗ္ဗလစီဝရပစ္စာသာယ စီဝရကာလသမယံ အတိက္ကာမေန္တီ ဒွေ အာပတ္တိယော အာပဇ္ဇတိ. အတိက္ကာမေတိ, ပယောဂေ ဒုက္ကဋံ; အတိက္ကာမိတေ, အာပတ္တိ ပါစိတ္တိယဿ. (9)
</Paragraph>

<Paragraph number="908" book="pari">
ဓမ္မိကံ ကထိနုဒ္ဓါရံ ပဋိဗာဟန္တီ ဒွေ အာပတ္တိယော အာပဇ္ဇတိ. ပဋိဗာဟတိ, ပယောဂေ ဒုက္ကဋံ; ပဋိဗာဟိတေ, အာပတ္တိ ပါစိတ္တိယဿ. (10)

</Paragraph>
</Division>

<Paragraph number="909" type="center" book="pari">
နဟာနဝဂ္ဂေါ တတိယော.
</Paragraph>