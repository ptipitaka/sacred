---
title: ကတိပုစ္ဆာဝါရ
tableOfContents: false
sidebar:
  order: 1
type: tipitaka
basket: vi
book: pari
review:
  current: review
  updated: '2025-10-20T14:12:16.736768'
  updated_by: ''
  notes: ''
  history:
  - state: review
    date: '2025-10-20T14:12:16.736768'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<DynamicBreadcrumb />


<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<Division number="271" book="pari" e="ch" v="5" p="164">

<Paragraph number="1152" book="pari">
ကတိ အာပတ္တိယော? ကတိ အာပတ္တိက္ခန္ဓာ? ကတိ ဝိနီတဝတ္ထူနိ? ကတိ အဂါရဝါ? ကတိ ဂါရဝါ? ကတိ ဝိနီတဝတ္ထူနိ? ကတိ ဝိပတ္တိယော? ကတိ အာပတ္တိသမုဋ္ဌာနာ? ကတိ ဝိဝါဒမူလာနိ? ကတိ အနုဝါဒမူလာနိ? ကတိ သာရဏီယာ ဓမ္မာ? ကတိ ဘေဒကရဝတ္ထူနိ? ကတိ အဓိကရဏာနိ? ကတိ သမထာ?
</Paragraph>

<Paragraph number="1153" book="pari">
ပဉ္စ အာပတ္တိယော. ပဉ္စ အာပတ္တိက္ခန္ဓာ. ပဉ္စ ဝိနီတဝတ္ထူနိ. သတ္တ အာပတ္တိယော. သတ္တ အာပတ္တိက္ခန္ဓာ. သတ္တ ဝိနီတဝတ္ထူနိ. ဆ အဂါရဝါ. ဆ ဂါရဝါ. ဆ ဝိနီတဝတ္ထူနိ. စတဿော ဝိပတ္တိယော. ဆ အာပတ္တိသမုဋ္ဌာနာ. ဆ ဝိဝါဒမူလာနိ. ဆ အနုဝါဒမူလာနိ. ဆ သာရဏီယာ ဓမ္မာ. အဋ္ဌာရသ ဘေဒကရဝတ္ထူနိ. စတ္တာရိ အဓိကရဏာနိ. သတ္တ သမထာ.
</Paragraph>

<Paragraph number="1154" book="pari">
တတ္ထ ကတမာ ပဉ္စ အာပတ္တိယော? ပါရာဇိကာပတ္တိ, သံဃာဒိသေသာပတ္တိ, ပါစိတ္တိယာပတ္တိ, ပါဋိဒေသနီယာပတ္တိ, ဒုက္ကဋာပတ္တိ—  ဣမာ ပဉ္စ အာပတ္တိယော. (1)
</Paragraph>

<Paragraph number="1155" book="pari">
တတ္ထ ကတမေ ပဉ္စ အာပတ္တိက္ခန္ဓာ? ပါရာဇိကာပတ္တိက္ခန္ဓော, သံဃာဒိသေသာပတ္တိက္ခန္ဓော, ပါစိတ္တိယာပတ္တိက္ခန္ဓော, ပါဋိဒေသနီယာပတ္တိက္ခန္ဓော, ဒုက္ကဋာပတ္တိက္ခန္ဓော—  ဣမေ ပဉ္စ အာပတ္တိက္ခန္ဓာ. (2)
</Paragraph>

<Paragraph number="1156" book="pari">
တတ္ထ ကတမာနိ ပဉ္စ ဝိနီတဝတ္ထူနိ? ပဉ္စဟိ အာပတ္တိက္ခန္ဓေဟိ အာရတိ ဝိရတိ ပဋိဝိရတိ ဝေရမဏီ အကိရိယာ အကရဏံ အနဇ္ဈာပတ္တိ ဝေလာအနတိက္ကမော သေတုဃာတော—  ဣမာနိ ပဉ္စ ဝိနီတဝတ္ထူနိ. (3)
</Paragraph>

<Paragraph number="1157" book="pari">
တတ္ထ ကတမာ သတ္တ အာပတ္တိယော? ပါရာဇိကာပတ္တိ, သံဃာဒိသေသာပတ္တိ, ထုလ္လစ္စယာပတ္တိ, ပါစိတ္တိယာပတ္တိ, ပါဋိဒေသနီယာပတ္တိ, ဒုက္ကဋာပတ္တိ, ဒုဗ္ဘာသိတာပတ္တိ—  ဣမာ သတ္တ အာပတ္တိယော. (4)
</Paragraph>

<Paragraph number="1158" book="pari">
တတ္ထ ကတမေ သတ္တ အာပတ္တိက္ခန္ဓာ? ပါရာဇိကာပတ္တိက္ခန္ဓော, သံဃာဒိသေသာပတ္တိက္ခန္ဓော, ထုလ္လစ္စယာပတ္တိက္ခန္ဓော, ပါစိတ္တိယာပတ္တိက္ခန္ဓော, ပါဋိဒေသနီယာပတ္တိက္ခန္ဓော, ဒုက္ကဋာပတ္တိက္ခန္ဓော, ဒုဗ္ဘာသိတာပတ္တိက္ခန္ဓော—  ဣမေ သတ္တ အာပတ္တိက္ခန္ဓာ. (5)
</Paragraph>

<Paragraph number="1159" book="pari">
တတ္ထ ကတမာနိ သတ္တ ဝိနီတဝတ္ထူနိ? သတ္တဟိ အာပတ္တိက္ခန္ဓေဟိ အာရတိ ဝိရတိ ပဋိဝိရတိ ဝေရမဏီ အကိရိယာ အကရဏံ အနဇ္ဈာပတ္တိ ဝေလာအနတိက္ကမော သေတုဃာတော—  ဣမာနိ သတ္တ ဝိနီတဝတ္ထူနိ. (6)
</Paragraph>

<Paragraph number="1160" book="pari">
တတ္ထ ကတမေ ဆ အဂါရဝါ? ဗုဒ္ဓေ အဂါရဝေါ, ဓမ္မေ အဂါရဝေါ, သံဃေ အဂါရဝေါ, သိက္ခာယ အဂါရဝေါ, အပ္ပမာဒေ အဂါရဝေါ, ပဋိသန္ဓာရေ အဂါရဝေါ—  ဣမေ ဆ အဂါရဝါ. (7)
</Paragraph>

<Paragraph number="1161" book="pari">
တတ္ထ ကတမေ ဆ ဂါရဝါ? ဗုဒ္ဓေ ဂါရဝေါ, ဓမ္မေ ဂါရဝေါ, သံဃေ ဂါရဝေါ, သိက္ခာယ ဂါရဝေါ, အပ္ပမာဒေ ဂါရဝေါ, ပဋိသန္ဓာရေ ဂါရဝေါ—  ဣမေ ဆ ဂါရဝါ. (8)
</Paragraph>

<Paragraph number="1162" book="pari">
တတ္ထ ကတမာနိ ဆ ဝိနီတဝတ္ထူနိ? ဆဟိ အဂါရဝေဟိ အာရတိ ဝိရတိ ပဋိဝိရတိ ဝေရမဏီ အကိရိယာ အကရဏံ အနဇ္ဈာပတ္တိ ဝေလာအနတိက္ကမော သေတုဃာတော—  ဣမာနိ ဆ ဝိနီတဝတ္ထူနိ. (9)
</Paragraph>

<Paragraph number="1163" book="pari">
တတ္ထ ကတမာ စတဿော ဝိပတ္တိယော? သီလဝိပတ္တိ, အာစာရဝိပတ္တိ, ဒိဋ္ဌိဝိပတ္တိ, အာဇီဝဝိပတ္တိ—  ဣမာ စတဿော ဝိပတ္တိယော. (10)
</Paragraph>

<Paragraph number="1164" book="pari">
တတ္ထ ကတမေ ဆ အာပတ္တိသမုဋ္ဌာနာ? အတ္ထာပတ္တိ ကာယတော သမုဋ္ဌာတိ, န ဝါစတော န စိတ္တတော; အတ္ထာပတ္တိ ဝါစတော သမုဋ္ဌာတိ, န ကာယတော န စိတ္တတော; အတ္ထာပတ္တိ ကာယတော စ ဝါစတော စ သမုဋ္ဌာတိ, န စိတ္တတော; အတ္ထာပတ္တိ ကာယတော စ စိတ္တတော စ သမုဋ္ဌာတိ, န ဝါစတော; အတ္ထာပတ္တိ ဝါစတော စ စိတ္တတော စ သမုဋ္ဌာတိ, န ကာယတော; အတ္ထာပတ္တိ ကာယတော စ ဝါစတော စ စိတ္တတော စ သမုဋ္ဌာတိ—  ဣမေ ဆ အာပတ္တိသမုဋ္ဌာနာ. (11)
</Paragraph>

</Division>
<Division number="272" book="pari" e="ch" v="5" p="165">

<Paragraph number="1165" book="pari">
တတ္ထ ကတမာနိ ဆ ဝိဝါဒမူလာနိ? ဣဓ ဘိက္ခု ကောဓနော ဟောတိ ဥပနာဟီ. ယော သော ဘိက္ခု ကောဓနော ဟောတိ ဥပနာဟီ သော သတ္ထရိပိ အဂါရဝေါ ဝိဟရတိ အပ္ပတိဿော, ဓမ္မေပိ အဂါရဝေါ ဝိဟရတိ အပ္ပတိဿော, သံဃေပိ အဂါရဝေါ ဝိဟရတိ အပ္ပတိဿော, သိက္ခာယပိ န ပရိပူရကာရီ ဟောတိ. ယော သော ဘိက္ခု သတ္ထရိ အဂါရဝေါ ဝိဟရတိ အပ္ပတိဿော, ဓမ္မေ …ပေ…  သံဃေ …ပေ…  သိက္ခာယ န ပရိပူရကာရီ, သော သံဃေ ဝိဝါဒံ ဇနေတိ. ယော ဟောတိ ဝိဝါဒေါ ဗဟုဇနာဟိတာယ ဗဟုဇနာသုခါယ ဗဟုနော ဇနဿ အနတ္ထာယ အဟိတာယ ဒုက္ခာယ ဒေဝမနုဿာနံ. ဧဝရူပဉ္စေ တုမှေ ဝိဝါဒမူလံ အဇ္ဈတ္တံ ဝါ ဗဟိဒ္ဓါ ဝါ သမနုပဿေယျာထ တတြ တုမှေ တဿေဝ ပါပကဿ ဝိဝါဒမူလဿ ပဟာနာယ ဝါယမေယျာထ. ဧဝရူပဉ္စေ တုမှေ ဝိဝါဒမူလံ အဇ္ဈတ္တံ ဝါ ဗဟိဒ္ဓါ ဝါ န သမနုပဿေယျာထ တတြ တုမှေ တဿေဝ ပါပကဿ ဝိဝါဒမူလဿ အာယတိံ အနဝဿဝါယ ပဋိပဇ္ဇေယျာထ. ဧဝမေတဿ ပါပကဿ ဝိဝါဒမူလဿ ပဟာနံ ဟောတိ. ဧဝမေတဿ ပါပကဿ ဝိဝါဒမူလဿ အာယတိံ အနဝဿဝေါ ဟောတိ.
</Paragraph>

<Paragraph number="1166" book="pari">
ပုန စပရံ ဘိက္ခု မက္ခီ ဟောတိ ပဠာသီ …ပေ…  ဣဿုကီ ဟောတိ မစ္ဆရီ, သဌော ဟောတိ မာယာဝီ, ပါပိစ္ဆော ဟောတိ မိစ္ဆာဒိဋ္ဌိ, သန္ဒိဋ္ဌိပရာမာသီ ဟောတိ အာဓာနဂ္ဂါဟီ ဒုပ္ပဋိနိဿဂ္ဂီ. ယော သော ဘိက္ခု သန္ဒိဋ္ဌိပရာမာသီ ဟောတိ အာဓာနဂ္ဂါဟီ ဒုပ္ပဋိနိဿဂ္ဂီ သော သတ္ထရိပိ အဂါရဝေါ ဝိဟရတိ အပ္ပတိဿော, ဓမ္မေပိ အဂါရဝေါ ဝိဟရတိ အပ္ပတိဿော, သံဃေပိ အဂါရဝေါ ဝိဟရတိ အပ္ပတိဿော, သိက္ခာယပိ န ပရိပူရကာရီ ဟောတိ. ယော သော ဘိက္ခု သတ္ထရိ အဂါရဝေါ ဝိဟရတိ အပ္ပတိဿော ဓမ္မေ …ပေ…  သံဃေ …ပေ…  သိက္ခာယ န ပရိပူရကာရီ, သော သံဃေ ဝိဝါဒံ ဇနေတိ. ယော သော ဟောတိ ဝိဝါဒေါ ဗဟုဇနာဟိတာယ ဗဟုဇနာသုခါယ ဗဟုနော ဇနဿ အနတ္ထာယ အဟိတာယ ဒုက္ခာယ ဒေဝမနုဿာနံ. ဧဝရူပဉ္စေ တုမှေ ဝိဝါဒမူလံ အဇ္ဈတ္တံ ဝါ ဗဟိဒ္ဓါ ဝါ သမနုပဿေယျာထ တတြ တုမှေ တဿေဝ ပါပကဿ ဝိဝါဒမူလဿ ပဟာနာယ ဝါယမေယျာထ. ဧဝရူပဉ္စေ တုမှေ ဝိဝါဒမူလံ အဇ္ဈတ္တံ ဝါ ဗဟိဒ္ဓါ ဝါ န သမနုပဿေယျာထ တတြ တုမှေ တဿေဝ ပါပကဿ ဝိဝါဒမူလဿ အာယတိံ အနဝဿဝါယ ပဋိပဇ္ဇေယျာထ. ဧဝမေတဿ ပါပကဿ ဝိဝါဒမူလဿ ပဟာနံ ဟောတိ. ဧဝမေတဿ ပါပကဿ ဝိဝါဒမူလဿ အာယတိံ အနဝဿဝေါ ဟောတိ. ဣမာနိ ဆ ဝိဝါဒမူလာနိ. (12)
</Paragraph>

</Division>
<Division number="273" book="pari" e="ch" v="5" p="166">

<Paragraph number="1167" book="pari">
တတ္ထ ကတမာနိ ဆ အနုဝါဒမူလာနိ? ဣဓ ဘိက္ခု ကောဓနော ဟောတိ ဥပနာဟီ. ယော သော ဘိက္ခု ကောဓနော ဟောတိ ဥပနာဟီ သော သတ္ထရိပိ အဂါရဝေါ ဝိဟရတိ အပ္ပတိဿော, ဓမ္မေပိ အဂါရဝေါ ဝိဟရတိ အပ္ပတိဿော, သံဃေပိ အဂါရဝေါ ဝိဟရတိ အပ္ပတိဿော, သိက္ခာယပိ န ပရိပူရကာရီ ဟောတိ. ယော သော ဘိက္ခု သတ္ထရိ အဂါရဝေါ ဝိဟရတိ အပ္ပတိဿော ဓမ္မေ …ပေ…  သံဃေ …ပေ…  သိက္ခာယ န ပရိပူရကာရီ သော သံဃေ အနုဝါဒံ ဇနေတိ. ယော ဟောတိ အနုဝါဒေါ ဗဟုဇနာဟိတာယ ဗဟုဇနာသုခါယ ဗဟုနော ဇနဿ အနတ္ထာယ အဟိတာယ ဒုက္ခာယ ဒေဝမနုဿာနံ. ဧဝရူပဉ္စေ တုမှေ အနုဝါဒမူလံ အဇ္ဈတ္တံ ဝါ ဗဟိဒ္ဓါ ဝါ သမနုပဿေယျာထ တတြ တုမှေ တဿေဝ ပါပကဿ အနုဝါဒမူလဿ ပဟာနာယ ဝါယမေယျာထ. ဧဝရူပဉ္စေ တုမှေ အနုဝါဒမူလံ အဇ္ဈတ္တံ ဝါ ဗဟိဒ္ဓါ ဝါ န သမနုပဿေယျာထ တတြ တုမှေ တဿေဝ ပါပကဿ အနုဝါဒမူလဿ အာယတိံ အနဝဿဝါယ ပဋိပဇ္ဇေယျာထ. ဧဝမေတဿ ပါပကဿ အနုဝါဒမူလဿ ပဟာနံ ဟောတိ. ဧဝမေတဿ ပါပကဿ အနုဝါဒမူလဿ အာယတိံ အနဝဿဝေါ ဟောတိ.
</Paragraph>

<Paragraph number="1168" book="pari">
ပုန စပရံ ဘိက္ခု မက္ခီ ဟောတိ ပလာသီ …ပေ…  ဣဿုကီ ဟောတိ မစ္ဆရီ, သဌော ဟောတိ မာယာဝီ, ပါပိစ္ဆော ဟောတိ မိစ္ဆာဒိဋ္ဌိ, သန္ဒိဋ္ဌိပရာမာသီ ဟောတိ အာဓာနဂ္ဂါဟီ ဒုပ္ပဋိနိဿဂ္ဂီ. ယော သော ဘိက္ခု သန္ဒိဋ္ဌိပရာမာသီ ဟောတိ အာဓာနဂ္ဂါဟီ ဒုပ္ပဋိနိဿဂ္ဂီ သော သတ္ထရိပိ အဂါရဝေါ ဝိဟရတိ အပ္ပတိဿော, ဓမ္မေပိ အဂါရဝေါ ဝိဟရတိ အပ္ပတိဿော, သံဃေပိ အဂါရဝေါ ဝိဟရတိ အပ္ပတိဿော, သိက္ခာယပိ န ပရိပူရကာရီ ဟောတိ. ယော သော ဘိက္ခု သတ္ထရိ အဂါရဝေါ ဝိဟရတိ အပ္ပတိဿော ဓမ္မေ …ပေ…  သံဃေ …ပေ…  သိက္ခာယ န ပရိပူရကာရီ သော သံဃေ အနုဝါဒံ ဇနေတိ. ယော ဟောတိ အနုဝါဒေါ ဗဟုဇနာဟိတာယ ဗဟုဇနာသုခါယ ဗဟုနော ဇနဿ အနတ္ထာယ အဟိတာယ ဒုက္ခာယ ဒေဝမနုဿာနံ. ဧဝရူပဉ္စေ တုမှေ အနုဝါဒမူလံ အဇ္ဈတ္တံ ဝါ ဗဟိဒ္ဓါ ဝါ သမနုပဿေယျာထ တတြ တုမှေ တဿေဝ ပါပကဿ အနုဝါဒမူလဿ ပဟာနာယ ဝါယမေယျာထ. ဧဝရူပဉ္စေ တုမှေ အနုဝါဒမူလံ အဇ္ဈတ္တံ ဝါ ဗဟိဒ္ဓါ ဝါ န သမနုပဿေယျာထ တတြ တုမှေ တဿေဝ ပါပကဿ အနုဝါဒမူလဿ အာယတိံ အနဝဿဝါယ ပဋိပဇ္ဇေယျာထ. ဧဝမေတဿ ပါပကဿ အနုဝါဒမူလဿ ပဟာနံ ဟောတိ. ဧဝမေတဿ ပါပကဿ အနုဝါဒမူလဿ အာယတိံ အနဝဿဝေါ ဟောတိ. ဣမာနိ ဆ အနုဝါဒမူလာနိ. (13)
</Paragraph>

</Division>
<Division number="274" book="pari" e="ch" v="5" p="167">

<Paragraph number="1169" book="pari">
တတ္ထ ကတမေ ဆ သာရဏီယာ ဓမ္မာ? ဣဓ ဘိက္ခုနော မေတ္တံ ကာယကမ္မံ ပစ္စုပဋ္ဌိတံ ဟောတိ သဗြဟ္မစာရီသု အာဝိ စေဝ ရဟော စ. အယမ္ပိ ဓမ္မော သာရဏီယော ပိယကရဏော ဂရုကရဏော သင်္ဂဟာယ အဝိဝါဒါယ သာမဂ္ဂိယာ ဧကီဘာဝါယ သံဝတ္တတိ.
</Paragraph>

<Paragraph number="1170" book="pari">
ပုန စပရံ ဘိက္ခုနော မေတ္တံ ဝစီကမ္မံ ပစ္စုပဋ္ဌိတံ ဟောတိ သဗြဟ္မစာရီသု အာဝိ စေဝ ရဟော စ. အယမ္ပိ ဓမ္မော သာရဏီယော ပိယကရဏော ဂရုကရဏော သင်္ဂဟာယ အဝိဝါဒါယ သာမဂ္ဂိယာ ဧကီဘာဝါယ သံဝတ္တတိ.
</Paragraph>

<Paragraph number="1171" book="pari">
ပုန စပရံ ဘိက္ခုနော မေတ္တံ မနောကမ္မံ ပစ္စုပဋ္ဌိတံ ဟောတိ သဗြဟ္မစာရီသု အာဝိ စေဝ ရဟော စ. အယမ္ပိ ဓမ္မော သာရဏီယော ပိယကရဏော ဂရုကရဏော သင်္ဂဟာယ အဝိဝါဒါယ သာမဂ္ဂိယာ ဧကီဘာဝါယ သံဝတ္တတိ.
</Paragraph>

<Paragraph number="1172" book="pari">
ပုန စပရံ ဘိက္ခု ယေ တေ လာဘာ ဓမ္မိကာ ဓမ္မလဒ္ဓါ အန္တမသော ပတ္တပရိယာပန္နမတ္တမ္ပိ တထာရူပေဟိ လာဘေဟိ အပ္ပဋိဝိဘတ္တဘောဂီ ဟောတိ သီလဝန္တေဟိ သဗြဟ္မစာရီဟိ သာဓာရဏဘောဂီ. အယမ္ပိ ဓမ္မော သာရဏီယော ပိယကရဏော ဂရုကရဏော သင်္ဂဟာယ အဝိဝါဒါယ သာမဂ္ဂိယာ ဧကီဘာဝါယ သံဝတ္တတိ.
</Paragraph>

<Paragraph number="1173" book="pari">
ပုန စပရံ ဘိက္ခု ယာနိ တာနိ သီလာနိ အခဏ္ဍာနိ အစ္ဆိဒ္ဒါနိ အသဗလာနိ အကမ္မာသာနိ ဘုဇိဿာနိ ဝိညုပသတ္ထာနိ အပရာမဋ္ဌာနိ သမာဓိသံဝတ္တနိကာနိ, တထာရူပေသု သီလေသု သီလသာမညဂတော ဝိဟရတိ သဗြဟ္မစာရီဟိ အာဝိ စေဝ ရဟော စ. အယမ္ပိ ဓမ္မော သာရဏီယော ပိယကရဏော ဂရုကရဏော သင်္ဂဟာယ အဝိဝါဒါယ သာမဂ္ဂိယာ ဧကီဘာဝါယ သံဝတ္တတိ.
</Paragraph>

<Paragraph number="1174" book="pari">
ပုန စပရံ ဘိက္ခု ယာယံ ဒိဋ္ဌိ အရိယာ နိယျာနိကာ နိယျာတိ တက္ကရဿ သမ္မာ ဒုက္ခက္ခယာယ တထာရူပါယ ဒိဋ္ဌိယာ ဒိဋ္ဌိသာမညဂတော ဝိဟရတိ သဗြဟ္မစာရီဟိ အာဝိ စေဝ ရဟော စ. အယမ္ပိ ဓမ္မော သာရဏီယော ပိယကရဏော ဂရုကရဏော သင်္ဂဟာယ အဝိဝါဒါယ သာမဂ္ဂိယာ ဧကီဘာဝါယ သံဝတ္တတိ. ဣမေ ဆ သာရဏီယာ ဓမ္မာ. (14)
</Paragraph>

</Division>
<Division number="275" book="pari" e="ch" v="5" p="168">

<Paragraph number="1175" book="pari">
တတ္ထ ကတမာနိ အဋ္ဌာရသ ဘေဒကရဝတ္ထူနိ? ဣဓ ဘိက္ခု အဓမ္မံ “ဓမ္မော”တိ ဒီပေတိ, ဓမ္မံ “အဓမ္မော”တိ ဒီပေတိ, အဝိနယံ “ဝိနယော”တိ ဒီပေတိ, ဝိနယံ “အဝိနယော”တိ ဒီပေတိ, အဘာသိတံ အလပိတံ တထာဂတေန “ဘာသိတံ လပိတံ တထာဂတေနာ”တိ ဒီပေတိ, ဘာသိတံ လပိတံ တထာဂတေန “အဘာသိတံ အလပိတံ တထာဂတေနာ”တိ ဒီပေတိ, အနာစိဏ္ဏံ တထာဂတေန “အာစိဏ္ဏံ တထာဂတေနာ”တိ ဒီပေတိ, အာစိဏ္ဏံ တထာဂတေန “အနာစိဏ္ဏံ တထာဂတေနာ”တိ ဒီပေတိ, အပညတ္တံ တထာဂတေန “ပညတ္တံ တထာဂတေနာ”တိ ဒီပေတိ, ပညတ္တံ တထာဂတေန “အပညတ္တံ တထာဂတေနာ”တိ ဒီပေတိ, အာပတ္တိံ “အနာပတ္တီ”တိ ဒီပေတိ, အနာပတ္တိံ “အာပတ္တီ”တိ ဒီပေတိ, လဟုကံ အာပတ္တိံ “ဂရုကာ အာပတ္တီ”တိ ဒီပေတိ, ဂရုကံ အာပတ္တိံ “လဟုကာ အာပတ္တီ”တိ ဒီပေတိ, သာဝသေသံ အာပတ္တိံ “အနဝသေသာ အာပတ္တီ”တိ ဒီပေတိ, အနဝသေသံ အာပတ္တိံ “သာဝသေသာ အာပတ္တီ”တိ ဒီပေတိ, ဒုဋ္ဌုလ္လံ အာပတ္တိံ “အဒုဋ္ဌုလ္လာ အာပတ္တီ”တိ ဒီပေတိ, အဒုဋ္ဌုလ္လံ အာပတ္တိံ “ဒုဋ္ဌုလ္လာ အာပတ္တီ”တိ ဒီပေတိ. ဣမာနိ အဋ္ဌာရသ ဘေဒကရဝတ္ထူနိ. (15)
</Paragraph>

<Paragraph number="1176" book="pari">
တတ္ထ ကတမာနိ စတ္တာရိ အဓိကရဏာနိ? ဝိဝါဒါဓိကရဏံ, အနုဝါဒါဓိကရဏံ, အာပတ္တာဓိကရဏံ, ကိစ္စာဓိကရဏံ—  ဣမာနိ စတ္တာရိ အဓိကရဏာနိ. (16)
</Paragraph>

<Paragraph number="1177" book="pari">
တတ္ထ ကတမေ သတ္တ သမထာ? သမ္မုခါဝိနယော, သတိဝိနယော, အမူဠှဝိနယော, ပဋိညာတကရဏံ, ယေဘုယျသိကာ, တဿပါပိယသိကာ, တိဏဝတ္ထာရကော—  ဣမေ သတ္တ သမထာ. (17)

</Paragraph>
</Division>

<Paragraph number="1178" type="center" book="pari">
ကတိပုစ္ဆာဝါရော နိဋ္ဌိတော.



</Paragraph>

<Paragraph number="1179" type="center" book="pari">
တဿုဒ္ဒါနံ


</Paragraph>

<Paragraph number="1180" type="verses" book="pari">
_အာပတ္တိ အာပတ္တိက္ခန္ဓာ,_  
_ဝိနီတာ သတ္တဓာ ပုန;_  
_ဝိနီတာဂါရဝါ စေဝ,_  
_ဂါရဝါ မူလမေဝ စ._  

</Paragraph>

<Paragraph number="1181" type="verses" book="pari">
_ပုန ဝိနီတာ ဝိပတ္တိ,_  
_သမုဋ္ဌာနာ ဝိဝါဒနာ;_  
_အနုဝါဒါ သာရဏီယံ,_  
_ဘေဒါဓိကရဏေန စ;_  
_သတ္တေဝ သမထာ ဝုတ္တာ,_  
_ပဒါ သတ္တရသာ ဣမေတိ._
</Paragraph>