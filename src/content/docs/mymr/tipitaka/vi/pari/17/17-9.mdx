---
title: "17.9 ဥဗ္ဗာဟိကဝဂ္ဂ"
tableOfContents: false
sidebar:
  order: 9
type: "tipitaka"
basket: "vi"
book: "pari"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="455" book="pari" e="ch" v="5" p="342">

<Paragraph number="2107" book="pari">
“ကတိဟိ နု ခေါ, ဘန္တေ, အင်္ဂေဟိ သမန္နာဂတော ဘိက္ခု ဥဗ္ဗာဟိကာယ န သမ္မန္နိတဗ္ဗော”တိ?
</Paragraph>

<Paragraph number="2108" book="pari">
“ပဉ္စဟုပါလိ, အင်္ဂေဟိ သမန္နာဂတော ဘိက္ခု ဥဗ္ဗာဟိကာယ န သမ္မန္နိတဗ္ဗော. ကတမေဟိ ပဉ္စဟိ? န အတ္ထကုသလော ဟောတိ, န ဓမ္မကုသလော ဟောတိ, န နိရုတ္တိကုသလော ဟောတိ, န ဗျဉ္ဇနကုသလော ဟောတိ, န ပုဗ္ဗာပရကုသလော ဟောတိ—  ဣမေဟိ ခေါ, ဥပါလိ, ပဉ္စဟင်္ဂေဟိ သမန္နာဂတော ဘိက္ခု ဥဗ္ဗာဟိကာယ န သမ္မန္နိတဗ္ဗော. ပဉ္စဟုပါလိ, အင်္ဂေဟိ သမန္နာဂတော ဘိက္ခု ဥဗ္ဗာဟိကာယ သမ္မန္နိတဗ္ဗော. ကတမေဟိ ပဉ္စဟိ? အတ္ထကုသလော ဟောတိ, ဓမ္မကုသလော ဟောတိ, နိရုတ္တိကုသလော ဟောတိ, ဗျဉ္ဇနကုသလော ဟောတိ, ပုဗ္ဗာပရကုသလော ဟောတိ—  ဣမေဟိ ခေါ, ဥပါလိ, ပဉ္စဟင်္ဂေဟိ သမန္နာဂတော ဘိက္ခု ဥဗ္ဗာဟိကာယ သမ္မန္နိတဗ္ဗော.
</Paragraph>

<Paragraph number="2109" book="pari">
အပရေဟိပိ, ဥပါလိ, ပဉ္စဟင်္ဂေဟိ သမန္နာဂတော ဘိက္ခု ဥဗ္ဗာဟိကာယ န သမ္မန္နိတဗ္ဗော. ကတမေဟိ ပဉ္စဟိ? ကောဓနော ဟောတိ ကောဓာဘိဘူတော, မက္ခီ ဟောတိ မက္ခာဘိဘူတော, ပဠာသီ ဟောတိ ပဠာသာဘိဘူတော, ဣဿုကီ ဟောတိ ဣဿာဘိဘူတော, သန္ဒိဋ္ဌိပရာမာသီ ဟောတိ အာဓာနဂ္ဂါဟီ ဒုပ္ပဋိနိဿဂ္ဂီ—  ဣမေဟိ ခေါ, ဥပါလိ, ပဉ္စဟင်္ဂေဟိ သမန္နာဂတော ဘိက္ခု ဥဗ္ဗာဟိကာယ န သမ္မန္နိတဗ္ဗော. ပဉ္စဟုပါလိ, အင်္ဂေဟိ သမန္နာဂတော ဘိက္ခု ဥဗ္ဗာဟိကာယ သမ္မန္နိတဗ္ဗော. ကတမေဟိ ပဉ္စဟိ? န ကောဓနော ဟောတိ န ကောဓာဘိဘူတော, န မက္ခီ ဟောတိ န မက္ခာဘိဘူတော, န ပဠာသီ ဟောတိ န ပဠာသာဘိဘူတော, န ဣဿုကီ ဟောတိ န ဣဿာဘိဘူတော, အသန္ဒိဋ္ဌိပရာမာသီ ဟောတိ အနာဓာနဂ္ဂါဟီ သုပ္ပဋိနိဿဂ္ဂီ—  ဣမေဟိ ခေါ, ဥပါလိ, ပဉ္စဟင်္ဂေဟိ သမန္နာဂတော ဘိက္ခု ဥဗ္ဗာဟိကာယ သမ္မန္နိတဗ္ဗော.
</Paragraph>

<Paragraph number="2110" book="pari">
အပရေဟိပိ, ဥပါလိ, ပဉ္စဟင်္ဂေဟိ သမန္နာဂတော ဘိက္ခု ဥဗ္ဗာဟိကာယ န သမ္မန္နိတဗ္ဗော. ကတမေဟိ ပဉ္စဟိ? ကုပ္ပတိ, ဗျာပဇ္ဇတိ, ပတိဋ္ဌိယတိ, ကောပံ ဇနေတိ, အက္ခမော ဟောတိ အပဒက္ခိဏဂ္ဂါဟီ အနုသာသနိံ—  ဣမေဟိ ခေါ, ဥပါလိ, ပဉ္စဟင်္ဂေဟိ သမန္နာဂတော ဘိက္ခု ဥဗ္ဗာဟိကာယ န သမ္မန္နိတဗ္ဗော. ပဉ္စဟုပါလိ, အင်္ဂေဟိ သမန္နာဂတော ဘိက္ခု ဥဗ္ဗာဟိကာယ သမ္မန္နိတဗ္ဗော. ကတမေဟိ ပဉ္စဟိ? န ကုပ္ပတိ, န ဗျာပဇ္ဇတိ, န ပတိဋ္ဌိယတိ, န ကောပံ ဇနေတိ, ခမော ဟောတိ ပဒက္ခိဏဂ္ဂါဟီ အနုသာသနိံ—  ဣမေဟိ ခေါ, ဥပါလိ, ပဉ္စဟင်္ဂေဟိ သမန္နာဂတော ဘိက္ခု ဥဗ္ဗာဟိကာယ သမ္မန္နိတဗ္ဗော.
</Paragraph>

<Paragraph number="2111" book="pari">
အပရေဟိပိ, ဥပါလိ, ပဉ္စဟင်္ဂေဟိ သမန္နာဂတော ဘိက္ခု ဥဗ္ဗာဟိကာယ န သမ္မန္နိတဗ္ဗော. ကတမေဟိ ပဉ္စဟိ? ပသာရေတာ ဟောတိ နော သာရေတာ, အနောကာသကမ္မံ ကာရေတွာ ပဝတ္တာ ဟောတိ, န ယထာဓမ္မေ ယထာဝိနယေ ယထာပတ္တိယာ စောဒေတာ ဟောတိ, န ယထာဓမ္မေ ယထာဝိနယေ ယထာပတ္တိယာ ကာရေတာ ဟောတိ, န ယထာဒိဋ္ဌိယာ ဗျာကတာ ဟောတိ—  ဣမေဟိ ခေါ, ဥပါလိ, ပဉ္စဟင်္ဂေဟိ သမန္နာဂတော ဘိက္ခု ဥဗ္ဗာဟိကာယ န သမ္မန္နိတဗ္ဗော. ပဉ္စဟုပါလိ, အင်္ဂေဟိ သမန္နာဂတော ဘိက္ခု ဥဗ္ဗာဟိကာယ သမ္မန္နိတဗ္ဗော. ကတမေဟိ ပဉ္စဟိ? သာရေတာ ဟောတိ နော ပသာရေတာ, ဩကာသကမ္မံ ကာရေတွာ ပဝတ္တာ ဟောတိ, ယထာဓမ္မေ ယထာဝိနယေ ယထာပတ္တိယာ စောဒေတာ ဟောတိ, ယထာဓမ္မေ ယထာဝိနယေ ယထာပတ္တိယာ ကာရေတာ ဟောတိ, ယထာဒိဋ္ဌိယာ ဗျာကတာ ဟောတိ—  ဣမေဟိ ခေါ, ဥပါလိ, ပဉ္စဟင်္ဂေဟိ သမန္နာဂတော ဘိက္ခု ဥဗ္ဗာဟိကာယ သမ္မန္နိတဗ္ဗော.
</Paragraph>

<Paragraph number="2112" book="pari">
အပရေဟိပိ, ဥပါလိ, ပဉ္စဟင်္ဂေဟိ သမန္နာဂတော ဘိက္ခု ဥဗ္ဗာဟိကာယ န သမ္မန္နိတဗ္ဗော. ကတမေဟိ ပဉ္စဟိ? ဆန္ဒာဂတိံ ဂစ္ဆတိ, ဒေါသာဂတိံ ဂစ္ဆတိ, မောဟာဂတိံ ဂစ္ဆတိ, ဘယာဂတိံ ဂစ္ဆတိ, အလဇ္ဇီ စ ဟောတိ—  ဣမေဟိ ခေါ, ဥပါလိ, ပဉ္စဟင်္ဂေဟိ သမန္နာဂတော ဘိက္ခု ဥဗ္ဗာဟိကာယ န သမ္မန္နိတဗ္ဗော. ပဉ္စဟုပါလိ, အင်္ဂေဟိ သမန္နာဂတော ဘိက္ခု ဥဗ္ဗာဟိကာယ သမ္မန္နိတဗ္ဗော. ကတမေဟိ ပဉ္စဟိ? န ဆန္ဒာဂတိံ ဂစ္ဆတိ, န ဒေါသာဂတိံ ဂစ္ဆတိ, န မောဟာဂတိံ ဂစ္ဆတိ, န ဘယာဂတိံ ဂစ္ဆတိ, လဇ္ဇီ စ ဟောတိ—  ဣမေဟိ ခေါ, ဥပါလိ, ပဉ္စဟင်္ဂေဟိ သမန္နာဂတော ဘိက္ခု ဥဗ္ဗာဟိကာယ သမ္မန္နိတဗ္ဗော.
</Paragraph>

<Paragraph number="2113" book="pari">
အပရေဟိပိ, ဥပါလိ, ပဉ္စဟင်္ဂေဟိ သမန္နာဂတော ဘိက္ခု ဥဗ္ဗာဟိကာယ န သမ္မန္နိတဗ္ဗော. ကတမေဟိ ပဉ္စဟိ? ဆန္ဒာဂတိံ ဂစ္ဆတိ, ဒေါသာဂတိံ ဂစ္ဆတိ, မောဟာဂတိံ ဂစ္ဆတိ, ဘယာဂတိံ ဂစ္ဆတိ, အကုသလော စ ဟောတိ ဝိနယေ—  ဣမေဟိ ခေါ, ဥပါလိ, ပဉ္စဟင်္ဂေဟိ သမန္နာဂတော ဘိက္ခု ဥဗ္ဗာဟိကာယ န သမ္မန္နိတဗ္ဗော. ပဉ္စဟုပါလိ, အင်္ဂေဟိ သမန္နာဂတော ဘိက္ခု ဥဗ္ဗာဟိကာယ သမ္မန္နိတဗ္ဗော. ကတမေဟိ ပဉ္စဟိ? န ဆန္ဒာဂတိံ ဂစ္ဆတိ, န ဒေါသာဂတိံ ဂစ္ဆတိ, န မောဟာဂတိံ ဂစ္ဆတိ, န ဘယာဂတိံ ဂစ္ဆတိ, ကုသလော စ ဟောတိ ဝိနယေ—  ဣမေဟိ ခေါ, ဥပါလိ, ပဉ္စဟင်္ဂေဟိ သမန္နာဂတော ဘိက္ခု ဥဗ္ဗာဟိကာယ သမ္မန္နိတဗ္ဗော”တိ.
</Paragraph>

</Division>
<Division number="456" book="pari" e="ch" v="5" p="344">

<Paragraph number="2114" book="pari">
“ကတိဟိ နု ခေါ, ဘန္တေ, အင်္ဂေဟိ သမန္နာဂတော ဘိက္ခု ဗာလောတွေဝ သင်္ခံ ဂစ္ဆတီ”တိ?
</Paragraph>

<Paragraph number="2115" book="pari">
“ပဉ္စဟုပါလိ, အင်္ဂေဟိ သမန္နာဂတော ဘိက္ခု ဗာလောတွေဝ သင်္ခံ ဂစ္ဆတိ. ကတမေဟိ ပဉ္စဟိ? သုတ္တံ န ဇာနာတိ, သုတ္တာနုလောမံ န ဇာနာတိ, ဝိနယံ န ဇာနာတိ, ဝိနယာနုလောမံ န ဇာနာတိ, န စ ဌာနာဌာနကုသလော ဟောတိ—  ဣမေဟိ ခေါ, ဥပါလိ, ပဉ္စဟင်္ဂေဟိ သမန္နာဂတော ဘိက္ခု ဗာလောတွေဝ သင်္ခံ ဂစ္ဆတိ. ပဉ္စဟုပါလိ, အင်္ဂေဟိ သမန္နာဂတော ဘိက္ခု ပဏ္ဍိတောတွေဝ သင်္ခံ ဂစ္ဆတိ. ကတမေဟိ ပဉ္စဟိ? သုတ္တံ ဇာနာတိ, သုတ္တာနုလောမံ ဇာနာတိ, ဝိနယံ ဇာနာတိ, ဝိနယာနုလောမံ ဇာနာတိ, ဌာနာဌာနကုသလော စ ဟောတိ—  ဣမေဟိ ခေါ, ဥပါလိ, ပဉ္စဟင်္ဂေဟိ သမန္နာဂတော ဘိက္ခု ပဏ္ဍိတောတွေဝ သင်္ခံ ဂစ္ဆတိ.
</Paragraph>

<Paragraph number="2116" book="pari">
အပရေဟိပိ, ဥပါလိ, ပဉ္စဟင်္ဂေဟိ သမန္နာဂတော ဘိက္ခု ဗာလောတွေဝ သင်္ခံ ဂစ္ဆတိ. ကတမေဟိ ပဉ္စဟိ? ဓမ္မံ န ဇာနာတိ, ဓမ္မာနုလောမံ ဇာနာတိ, ဝိနယံ န ဇာနာတိ, ဝိနယာနုလောမံ န ဇာနာတိ, န စ ပုဗ္ဗာပရကုသလော ဟောတိ—  ဣမေဟိ ခေါ, ဥပါလိ, ပဉ္စဟင်္ဂေဟိ သမန္နာဂတော ဘိက္ခု ဗာလောတွေဝ သင်္ခံ ဂစ္ဆတိ. ပဉ္စဟုပါလိ, အင်္ဂေဟိ သမန္နာဂတော ဘိက္ခု ပဏ္ဍိတောတွေဝ သင်္ခံ ဂစ္ဆတိ. ကတမေဟိ ပဉ္စဟိ? ဓမ္မံ ဇာနာတိ, ဓမ္မာနုလောမံ ဇာနာတိ, ဝိနယံ ဇာနာတိ, ဝိနယာနုလောမံ ဇာနာတိ, ပုဗ္ဗာပရကုသလော စ ဟောတိ—  ဣမေဟိ ခေါ, ဥပါလိ, ပဉ္စဟင်္ဂေဟိ သမန္နာဂတော ဘိက္ခု ပဏ္ဍိတောတွေဝ သင်္ခံ ဂစ္ဆတိ.
</Paragraph>

<Paragraph number="2117" book="pari">
အပရေဟိပိ, ဥပါလိ, ပဉ္စဟင်္ဂေဟိ သမန္နာဂတော ဘိက္ခု ဗာလောတွေဝ သင်္ခံ ဂစ္ဆတိ. ကတမေဟိ ပဉ္စဟိ? ဝတ္ထုံ န ဇာနာတိ, နိဒါနံ န ဇာနာတိ, ပညတ္တိံ န ဇာနာတိ, ပဒပစ္စာဘဋ္ဌံ န ဇာနာတိ, အနုသန္ဓိဝစနပထံ န ဇာနာတိ—  ဣမေဟိ ခေါ, ဥပါလိ, ပဉ္စဟင်္ဂေဟိ သမန္နာဂတော ဘိက္ခု ဗာလောတွေဝ သင်္ခံ ဂစ္ဆတိ. ပဉ္စဟုပါလိ, အင်္ဂေဟိ သမန္နာဂတော ဘိက္ခု ပဏ္ဍိတောတွေဝ သင်္ခံ ဂစ္ဆတိ. ကတမေဟိ ပဉ္စဟိ? ဝတ္ထုံ ဇာနာတိ, နိဒါနံ ဇာနာတိ, ပညတ္တိံ ဇာနာတိ, ပဒပစ္စာဘဋ္ဌံ ဇာနာတိ, အနုသန္ဓိဝစနပထံ ဇာနာတိ—  ဣမေဟိ ခေါ, ဥပါလိ, ပဉ္စဟင်္ဂေဟိ သမန္နာဂတော ဘိက္ခု ပဏ္ဍိတောတွေဝ သင်္ခံ ဂစ္ဆတိ.
</Paragraph>

<Paragraph number="2118" book="pari">
အပရေဟိပိ, ဥပါလိ, ပဉ္စဟင်္ဂေဟိ သမန္နာဂတော ဘိက္ခု ဗာလောတွေဝ သင်္ခံ ဂစ္ဆတိ. ကတမေဟိ ပဉ္စဟိ? အာပတ္တိံ န ဇာနာတိ, အာပတ္တိသမုဋ္ဌာနံ န ဇာနာတိ, အာပတ္တိယာ ပယောဂံ န ဇာနာတိ, အာပတ္တိယာ ဝူပသမံ န ဇာနာတိ, အာပတ္တိယာ န ဝိနိစ္ဆယကုသလော ဟောတိ—  ဣမေဟိ ခေါ, ဥပါလိ, ပဉ္စဟင်္ဂေဟိ သမန္နာဂတော ဘိက္ခု ဗာလောတွေဝ သင်္ခံ ဂစ္ဆတိ. ပဉ္စဟုပါလိ, အင်္ဂေဟိ သမန္နာဂတော ဘိက္ခု ပဏ္ဍိတောတွေဝ သင်္ခံ ဂစ္ဆတိ. ကတမေဟိ ပဉ္စဟိ? အာပတ္တိံ ဇာနာတိ, အာပတ္တိသမုဋ္ဌာနံ ဇာနာတိ, အာပတ္တိယာ ပယောဂံ ဇာနာတိ, အာပတ္တိယာ ဝူပသမံ ဇာနာတိ, အာပတ္တိယာ ဝိနိစ္ဆယကုသလော ဟောတိ—  ဣမေဟိ ခေါ, ဥပါလိ, ပဉ္စဟင်္ဂေဟိ သမန္နာဂတော ဘိက္ခု ပဏ္ဍိတောတွေဝ သင်္ခံ ဂစ္ဆတိ.
</Paragraph>

<Paragraph number="2119" book="pari">
အပရေဟိပိ, ဥပါလိ, ပဉ္စဟင်္ဂေဟိ သမန္နာဂတော ဘိက္ခု ဗာလောတွေဝ သင်္ခံ ဂစ္ဆတိ. ကတမေဟိ ပဉ္စဟိ? အဓိကရဏံ န ဇာနာတိ, အဓိကရဏသမုဋ္ဌာနံ န ဇာနာတိ, အဓိကရဏဿ ပယောဂံ န ဇာနာတိ, အဓိကရဏဿ ဝူပသမံ န ဇာနာတိ, အဓိကရဏဿ န ဝိနိစ္ဆယကုသလော ဟောတိ—  ဣမေဟိ ခေါ, ဥပါလိ, ပဉ္စဟင်္ဂေဟိ သမန္နာဂတော ဘိက္ခု ဗာလောတွေဝ သင်္ခံ ဂစ္ဆတိ. ပဉ္စဟုပါလိ, အင်္ဂေဟိ သမန္နာဂတော ဘိက္ခု ပဏ္ဍိတောတွေဝ သင်္ခံ ဂစ္ဆတိ. ကတမေဟိ ပဉ္စဟိ? အဓိကရဏံ ဇာနာတိ, အဓိကရဏသမုဋ္ဌာနံ ဇာနာတိ, အဓိကရဏဿ ပယောဂံ ဇာနာတိ, အဓိကရဏဿ ဝူပသမံ ဇာနာတိ, အဓိကရဏဿ ဝိနိစ္ဆယကုသလော ဟောတိ—  ဣမေဟိ ခေါ, ဥပါလိ, ပဉ္စဟင်္ဂေဟိ သမန္နာဂတော ဘိက္ခု ပဏ္ဍိတောတွေဝ သင်္ခံ ဂစ္ဆတီ”တိ.

</Paragraph>
</Division>

<Paragraph number="2120" type="center" book="pari">
ဥဗ္ဗာဟိကဝဂ္ဂေါ နိဋ္ဌိတော နဝမော.



</Paragraph>

<Paragraph number="2121" type="center" book="pari">
တဿုဒ္ဒါနံ


</Paragraph>

<Paragraph number="2122" type="verses" book="pari">
_န အတ္ထကုသလော စေဝ,_  
_ကောဓနော ကုပ္ပတီ စ ယော;_  
_ပသာရေတာ ဆန္ဒာဂတိံ,_  
_အကုသလော တထေဝ စ._  

</Paragraph>

<Paragraph number="2123" type="verses" book="pari">
_သုတ္တံ ဓမ္မဉ္စ ဝတ္ထုဉ္စ,_  
_အာပတ္တိ အဓိကရဏံ;_  
_ဒွေ ဒွေ ပကာသိတာ သဗ္ဗေ,_  
_ကဏှသုက္ကံ ဝိဇာနထာတိ._
</Paragraph>