---
title: "17.10 အဓိကရဏဝူပသမဝဂ္ဂ"
tableOfContents: false
sidebar:
  order: 10
type: "tipitaka"
basket: "vi"
book: "pari"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="457" book="pari" e="ch" v="5" p="346">

<Paragraph number="2124" book="pari">
“ကတိဟိ နု ခေါ, ဘန္တေ, အင်္ဂေဟိ သမန္နာဂတော ဘိက္ခု နာလံ အဓိကရဏံ ဝူပသမေတုန်”တိ?
</Paragraph>

<Paragraph number="2125" book="pari">
“ပဉ္စဟုပါလိ, အင်္ဂေဟိ သမန္နာဂတော ဘိက္ခု နာလံ အဓိကရဏံ ဝူပသမေတုံ. ကတမေဟိ ပဉ္စဟိ? အာပတ္တိံ န ဇာနာတိ, အာပတ္တိသမုဋ္ဌာနံ န ဇာနာတိ, အာပတ္တိယာ ပယောဂံ န ဇာနာတိ, အာပတ္တိယာ ဝူပသမံ န ဇာနာတိ, အာပတ္တိယာ န ဝိနိစ္ဆယကုသလော ဟောတိ—  ဣမေဟိ ခေါ, ဥပါလိ, ပဉ္စဟင်္ဂေဟိ သမန္နာဂတော ဘိက္ခု နာလံ အဓိကရဏံ ဝူပသမေတုံ. ပဉ္စဟုပါလိ, အင်္ဂေဟိ သမန္နာဂတော ဘိက္ခု အလံ အဓိကရဏံ ဝူပသမေတုံ. ကတမေဟိ ပဉ္စဟိ? အာပတ္တိံ ဇာနာတိ, အာပတ္တိသမုဋ္ဌာနံ ဇာနာတိ, အာပတ္တိယာ ပယောဂံ ဇာနာတိ, အာပတ္တိယာ ဝူပသမံ ဇာနာတိ, အာပတ္တိယာ ဝိနိစ္ဆယကုသလော ဟောတိ—  ဣမေဟိ ခေါ, ဥပါလိ, ပဉ္စဟင်္ဂေဟိ သမန္နာဂတော ဘိက္ခု အလံ အဓိကရဏံ ဝူပသမေတုံ.
</Paragraph>

<Paragraph number="2126" book="pari">
အပရေဟိပိ, ဥပါလိ, ပဉ္စဟင်္ဂေဟိ သမန္နာဂတော ဘိက္ခု နာလံ အဓိကရဏံ ဝူပသမေတုံ. ကတမေဟိ ပဉ္စဟိ? အဓိကရဏံ န ဇာနာတိ, အဓိကရဏသမုဋ္ဌာနံ န ဇာနာတိ, အဓိကရဏဿ ပယောဂံ န ဇာနာတိ, အဓိကရဏဿ ဝူပသမံ န ဇာနာတိ, အဓိကရဏဿ န ဝိနိစ္ဆယကုသလော ဟောတိ—  ဣမေဟိ ခေါ, ဥပါလိ, ပဉ္စဟင်္ဂေဟိ သမန္နာဂတော ဘိက္ခု နာလံ အဓိကရဏံ ဝူပသမေတုံ.
</Paragraph>

<Paragraph number="2127" book="pari">
ပဉ္စဟုပါလိ, အင်္ဂေဟိ သမန္နာဂတော ဘိက္ခု အလံ အဓိကရဏံ ဝူပသမေတုံ. ကတမေဟိ ပဉ္စဟိ? အဓိကရဏံ ဇာနာတိ, အဓိကရဏသမုဋ္ဌာနံ ဇာနာတိ, အဓိကရဏဿ ပယောဂံ ဇာနာတိ, အဓိကရဏဿ ဝူပသမံ ဇာနာတိ, အဓိကရဏဿ ဝိနိစ္ဆယကုသလော ဟောတိ—  ဣမေဟိ ခေါ, ဥပါလိ, ပဉ္စဟင်္ဂေဟိ သမန္နာဂတော ဘိက္ခု အလံ အဓိကရဏံ ဝူပသမေတုံ.
</Paragraph>

<Paragraph number="2128" book="pari">
အပရေဟိပိ, ဥပါလိ, ပဉ္စဟင်္ဂေဟိ သမန္နာဂတော ဘိက္ခု နာလံ အဓိကရဏံ ဝူပသမေတုံ. ကတမေဟိ ပဉ္စဟိ? ဆန္ဒာဂတိံ ဂစ္ဆတိ, ဒေါသာဂတိံ ဂစ္ဆတိ, မောဟာဂတိံ ဂစ္ဆတိ, ဘယာဂတိံ ဂစ္ဆတိ, အလဇ္ဇီ စ ဟောတိ—  ဣမေဟိ ခေါ, ဥပါလိ, ပဉ္စဟင်္ဂေဟိ သမန္နာဂတော ဘိက္ခု နာလံ အဓိကရဏံ ဝူပသမေတုံ. ပဉ္စဟုပါလိ, အင်္ဂေဟိ သမန္နာဂတော ဘိက္ခု အလံ အဓိကရဏံ ဝူပသမေတုံ. ကတမေဟိ ပဉ္စဟိ? န ဆန္ဒာဂတိံ ဂစ္ဆတိ, န ဒေါသာဂတိံ ဂစ္ဆတိ, န မောဟာဂတိံ ဂစ္ဆတိ, န ဘယာဂတိံ ဂစ္ဆတိ, လဇ္ဇီ စ ဟောတိ—  ဣမေဟိ ခေါ, ဥပါလိ, ပဉ္စဟင်္ဂေဟိ သမန္နာဂတော ဘိက္ခု အလံ အဓိကရဏံ ဝူပသမေတုံ.
</Paragraph>

<Paragraph number="2129" book="pari">
အပရေဟိပိ, ဥပါလိ, ပဉ္စဟင်္ဂေဟိ သမန္နာဂတော ဘိက္ခု နာလံ အဓိကရဏံ ဝူပသမေတုံ. ကတမေဟိ ပဉ္စဟိ? ဆန္ဒာဂတိံ ဂစ္ဆတိ, ဒေါသာဂတိံ ဂစ္ဆတိ, မောဟာဂတိံ ဂစ္ဆတိ, ဘယာဂတိံ ဂစ္ဆတိ, အပ္ပဿုတော စ ဟောတိ—  ဣမေဟိ ခေါ, ဥပါလိ, ပဉ္စဟင်္ဂေဟိ သမန္နာဂတော ဘိက္ခု နာလံ အဓိကရဏံ ဝူပသမေတုံ. ပဉ္စဟုပါလိ, အင်္ဂေဟိ သမန္နာဂတော ဘိက္ခု အလံ အဓိကရဏံ ဝူပသမေတုံ. ကတမေဟိ ပဉ္စဟိ? န ဆန္ဒာဂတိံ ဂစ္ဆတိ, န ဒေါသာဂတိံ ဂစ္ဆတိ, န မောဟာဂတိံ ဂစ္ဆတိ, န ဘယာဂတိံ ဂစ္ဆတိ, ဗဟုဿုတော စ ဟောတိ—  ဣမေဟိ ခေါ, ဥပါလိ, ပဉ္စဟင်္ဂေဟိ သမန္နာဂတော ဘိက္ခု အလံ အဓိကရဏံ ဝူပသမေတုံ.
</Paragraph>

<Paragraph number="2130" book="pari">
အပရေဟိပိ, ဥပါလိ, ပဉ္စဟင်္ဂေဟိ သမန္နာဂတော ဘိက္ခု နာလံ အဓိကရဏံ ဝူပသမေတုံ. ကတမေဟိ ပဉ္စဟိ? ဝတ္ထုံ န ဇာနာတိ, နိဒါနံ န ဇာနာတိ, ပညတ္တိံ န ဇာနာတိ, ပဒပစ္စာဘဋ္ဌံ န ဇာနာတိ, အနုသန္ဓိဝစနပထံ န ဇာနာတိ—  ဣမေဟိ ခေါ, ဥပါလိ, ပဉ္စဟင်္ဂေဟိ သမန္နာဂတော ဘိက္ခု နာလံ အဓိကရဏံ ဝူပသမေတုံ. ပဉ္စဟုပါလိ, အင်္ဂေဟိ သမန္နာဂတော ဘိက္ခု အလံ အဓိကရဏံ ဝူပသမေတုံ. ကတမေဟိ ပဉ္စဟိ? ဝတ္ထုံ ဇာနာတိ, နိဒါနံ ဇာနာတိ, ပညတ္တိံ ဇာနာတိ, ပဒပစ္စာဘဋ္ဌံ ဇာနာတိ, အနုသန္ဓိဝစနပထံ ဇာနာတိ—  ဣမေဟိ ခေါ, ဥပါလိ, ပဉ္စဟင်္ဂေဟိ သမန္နာဂတော ဘိက္ခု အလံ အဓိကရဏံ ဝူပသမေတုံ.
</Paragraph>

<Paragraph number="2131" book="pari">
အပရေဟိပိ, ဥပါလိ, ပဉ္စဟင်္ဂေဟိ သမန္နာဂတော ဘိက္ခု နာလံ အဓိကရဏံ ဝူပသမေတုံ. ကတမေဟိ ပဉ္စဟိ? ဆန္ဒာဂတိံ ဂစ္ဆတိ, ဒေါသာဂတိံ ဂစ္ဆတိ, မောဟာဂတိံ ဂစ္ဆတိ, ဘယာဂတိံ ဂစ္ဆတိ, အကုသလော စ ဟောတိ ဝိနယေ—  ဣမေဟိ ခေါ, ဥပါလိ, ပဉ္စဟင်္ဂေဟိ သမန္နာဂတော ဘိက္ခု နာလံ အဓိကရဏံ ဝူပသမေတုံ. ပဉ္စဟုပါလိ, အင်္ဂေဟိ သမန္နာဂတော ဘိက္ခု အလံ အဓိကရဏံ ဝူပသမေတုံ. ကတမေဟိ ပဉ္စဟိ? န ဆန္ဒာဂတိံ ဂစ္ဆတိ, န ဒေါသာဂတိံ ဂစ္ဆတိ, န မောဟာဂတိံ ဂစ္ဆတိ, န ဘယာဂတိံ ဂစ္ဆတိ, ကုသလော စ ဟောတိ ဝိနယေ—  ဣမေဟိ ခေါ, ဥပါလိ, ပဉ္စဟင်္ဂေဟိ သမန္နာဂတော ဘိက္ခု အလံ အဓိကရဏံ ဝူပသမေတုံ.
</Paragraph>

<Paragraph number="2132" book="pari">
အပရေဟိပိ, ဥပါလိ, ပဉ္စဟင်္ဂေဟိ သမန္နာဂတော ဘိက္ခု နာလံ အဓိကရဏံ ဝူပသမေတုံ. ကတမေဟိ ပဉ္စဟိ? ဆန္ဒာဂတိံ ဂစ္ဆတိ, ဒေါသာဂတိံ ဂစ္ဆတိ, မောဟာဂတိံ ဂစ္ဆတိ, ဘယာဂတိံ ဂစ္ဆတိ, ပုဂ္ဂလဂရု ဟောတိ နော သံဃဂရု—  ဣမေဟိ ခေါ, ဥပါလိ, ပဉ္စဟင်္ဂေဟိ သမန္နာဂတော ဘိက္ခု နာလံ အဓိကရဏံ ဝူပသမေတုံ. ပဉ္စဟုပါလိ, အင်္ဂေဟိ သမန္နာဂတော ဘိက္ခု အလံ အဓိကရဏံ ဝူပသမေတုံ. ကတမေဟိ ပဉ္စဟိ? န ဆန္ဒာဂတိံ ဂစ္ဆတိ, န ဒေါသာဂတိံ ဂစ္ဆတိ, န မောဟာဂတိံ ဂစ္ဆတိ, န ဘယာဂတိံ ဂစ္ဆတိ, သံဃဂရု ဟောတိ နော ပုဂ္ဂလဂရု—  ဣမေဟိ ခေါ, ဥပါလိ, ပဉ္စဟင်္ဂေဟိ သမန္နာဂတော ဘိက္ခု အလံ အဓိကရဏံ ဝူပသမေတုံ.
</Paragraph>

<Paragraph number="2133" book="pari">
အပရေဟိပိ, ဥပါလိ, ပဉ္စဟင်္ဂေဟိ သမန္နာဂတော ဘိက္ခု နာလံ အဓိကရဏံ ဝူပသမေတုံ. ကတမေဟိ ပဉ္စဟိ? ဆန္ဒာဂတိံ ဂစ္ဆတိ, ဒေါသာဂတိံ ဂစ္ဆတိ, မောဟာဂတိံ ဂစ္ဆတိ, ဘယာဂတိံ ဂစ္ဆတိ, အာမိသဂရု ဟောတိ နော သဒ္ဓမ္မဂရု—  ဣမေဟိ ခေါ, ဥပါလိ, ပဉ္စဟင်္ဂေဟိ သမန္နာဂတော ဘိက္ခု နာလံ အဓိကရဏံ ဝူပသမေတုံ. ပဉ္စဟုပါလိ, အင်္ဂေဟိ သမန္နာဂတော ဘိက္ခု အလံ အဓိကရဏံ ဝူပသမေတုံ. ကတမေဟိ ပဉ္စဟိ? န ဆန္ဒာဂတိံ ဂစ္ဆတိ, န ဒေါသာဂတိံ ဂစ္ဆတိ, န မောဟာဂတိံ ဂစ္ဆတိ, န ဘယာဂတိံ ဂစ္ဆတိ, သဒ္ဓမ္မဂရု ဟောတိ နော အာမိသဂရု—  ဣမေဟိ ခေါ, ဥပါလိ, ပဉ္စဟင်္ဂေဟိ သမန္နာဂတော ဘိက္ခု အလံ အဓိကရဏံ ဝူပသမေတုန်”တိ.
</Paragraph>

</Division>
<Division number="458" book="pari" e="ch" v="5" p="349">

<Paragraph number="2134" book="pari">
“ကတိဟိ နု ခေါ, ဘန္တေ, အာကာရေဟိ သံဃော ဘိဇ္ဇတီ”တိ? “ပဉ္စဟုပါလိ, အာကာရေဟိ သံဃော ဘိဇ္ဇတိ. ကတမေဟိ ပဉ္စဟိ? ကမ္မေန, ဥဒ္ဒေသေန, ဝေါဟရန္တော, အနုဿာဝနေန, သလာကဂ္ဂါဟေန—  ဣမေဟိ ခေါ, ဥပါလိ, ပဉ္စဟာကာရေဟိ သံဃော ဘိဇ္ဇတီ”တိ.
</Paragraph>

<Paragraph number="2135" book="pari">
“သံဃရာဇိ သံဃရာဇီတိ, ဘန္တေ, ဝုစ္စတိ. ကိတ္တာဝတာ နု ခေါ, ဘန္တေ, သံဃရာဇိ ဟောတိ နော စ သံဃဘေဒေါ? ကိတ္တာဝတာ စ ပန သံဃရာဇိ စေဝ ဟောတိ သံဃဘေဒေါ စာ”တိ? “ပညတ္တေတံ, ဥပါလိ, မယာ အာဂန္တုကာနံ ဘိက္ခူနံ အာဂန္တုကဝတ္တံ. ဧဝံ သုပညတ္တေ ခေါ, ဥပါလိ, မယာ သိက္ခာပဒေ အာဂန္တုကာ ဘိက္ခူ အာဂန္တုကဝတ္တေ န ဝတ္တန္တိ. ဧဝမ္ပိ ခေါ, ဥပါလိ, သံဃရာဇိ ဟောတိ နော စ သံဃဘေဒေါ. ပညတ္တေတံ, ဥပါလိ, မယာ အာဝါသိကာနံ ဘိက္ခူနံ အာဝါသိကဝတ္တံ. ဧဝံ သုပညတ္တေ ခေါ, ဥပါလိ, မယာ သိက္ခာပဒေ အာဝါသိကာ ဘိက္ခူ အာဝါသိကဝတ္တေ န ဝတ္တန္တိ. ဧဝမ္ပိ ခေါ, ဥပါလိ, သံဃရာဇိ ဟောတိ နော စ သံဃဘေဒေါ. ပညတ္တေတံ, ဥပါလိ, မယာ ဘိက္ခူနံ ဘတ္တဂ္ဂေ ဘတ္တဂ္ဂဝတ္တံ—  ယထာဝုဍ္ဎံ ယထာရတ္တံ ယထာပတိရူပံ အဂ္ဂါသနံ အဂ္ဂေါဒကံ အဂ္ဂပိဏ္ဍံ. ဧဝံ သုပညတ္တေ ခေါ, ဥပါလိ, မယာ သိက္ခာပဒေ နဝါ ဘိက္ခူ ဘတ္တဂ္ဂေ ထေရာနံ ဘိက္ခူနံ အာသနံ ပဋိဗာဟန္တိ. ဧဝမ္ပိ ခေါ, ဥပါလိ, သံဃရာဇိ ဟောတိ နော စ သံဃဘေဒေါ. ပညတ္တေတံ, ဥပါလိ, မယာ ဘိက္ခူနံ သေနာသနေ သေနာသနဝတ္တံ—  ယထာဝုဍ္ဎံ ယထာရတ္တံ ယထာပတိရူပံ. ဧဝံ သုပညတ္တေ ခေါ, ဥပါလိ, မယာ သိက္ခာပဒေ နဝါ ဘိက္ခူ ထေရာနံ ဘိက္ခူနံ သေနာသနံ ပဋိဗာဟန္တိ. ဧဝမ္ပိ ခေါ, ဥပါလိ, သံဃရာဇိ ဟောတိ နော စ သံဃဘေဒေါ. ပညတ္တေတံ, ဥပါလိ, မယာ ဘိက္ခူနံ အန္တောသီမာယ ဧကံ ဥပေါသထံ ဧကံ ပဝါရဏံ ဧကံ သံဃကမ္မံ ဧကံ ကမ္မာကမ္မံ. ဧဝံ သုပညတ္တေ ခေါ, ဥပါလိ, မယာ သိက္ခာပဒေ တတ္ထေဝ အန္တောသီမာယ အာဝေနိဘာဝံ ကရိတွာ ဂဏံ ဗန္ဓိတွာ အာဝေနိံ ဥပေါသထံ ကရောန္တိ အာဝေနိံ ပဝါရဏံ ကရောန္တိ အာဝေနိံ သံဃကမ္မံ ကရောန္တိ အာဝေနိံ ကမ္မာကမ္မာနိ ကရောန္တိ. ဧဝံ ခေါ, ဥပါလိ, သံဃရာဇိ စေဝ ဟောတိ သံဃဘေဒေါ စာ”တိ.

</Paragraph>
</Division>

<Paragraph number="2136" type="center" book="pari">
အဓိကရဏဝူပသမဝဂ္ဂေါ နိဋ္ဌိတော ဒသမော.



</Paragraph>

<Paragraph number="2137" type="center" book="pari">
တဿုဒ္ဒါနံ


</Paragraph>

<Paragraph number="2138" type="verses" book="pari">
_အာပတ္တိံ အဓိကရဏံ,_  
_ဆန္ဒာ အပ္ပဿုတေန စ;_  
_ဝတ္ထုဉ္စ အကုသလော စ,_  
_ပုဂ္ဂလော အာမိသေန စ;_  
_ဘိဇ္ဇတိ သံဃရာဇိ စ,_  
_သံဃဘေဒေါ တထေဝ စာတိ._
</Paragraph>