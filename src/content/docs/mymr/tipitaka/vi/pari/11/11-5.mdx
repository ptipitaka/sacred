---
title: 11.5 အဓိကရဏာဓိပ္ပါယ
tableOfContents: false
sidebar:
  order: 5
type: tipitaka
basket: vi
book: pari
review:
  current: review
  updated: '2025-10-20T14:12:16.250066'
  updated_by: ''
  notes: ''
  history:
  - state: review
    date: '2025-10-20T14:12:16.250066'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<DynamicBreadcrumb />


<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<Division number="348" book="pari" e="ch" v="5" p="270">

<Paragraph number="1730" book="pari">
ဝိဝါဒါဓိကရဏံ ဟောတိ အနုဝါဒါဓိကရဏံ, ဟောတိ အာပတ္တာဓိကရဏံ, ဟောတိ ကိစ္စာဓိကရဏံ. ဝိဝါဒါဓိကရဏံ န ဟောတိ အနုဝါဒါဓိကရဏံ, န ဟောတိ အာပတ္တာဓိကရဏံ, န ဟောတိ ကိစ္စာဓိကရဏံ; အပိ စ, ဝိဝါဒါဓိကရဏပစ္စယာ ဟောတိ အနုဝါဒါဓိကရဏံ, ဟောတိ အာပတ္တာဓိကရဏံ, ဟောတိ ကိစ္စာဓိကရဏံ. ယထာ ကထံ ဝိယ? ဣဓ ဘိက္ခူ ဝိဝဒန္တိ—  ဓမ္မောတိ ဝါ အဓမ္မောတိ ဝါ …ပေ…  ဒုဋ္ဌုလ္လာပတ္တီတိ ဝါ အဒုဋ္ဌုလ္လာပတ္တီတိ ဝါ. ယံ တတ္ထ ဘဏ္ဍနံ ကလဟော ဝိဂ္ဂဟော ဝိဝါဒေါ နာနာဝါဒေါ အညထာဝါဒေါ ဝိပစ္စတာယ ဝေါဟာရော မေဓကံ, ဣဒံ ဝုစ္စတိ ဝိဝါဒါဓိကရဏံ. ဝိဝါဒါဓိကရဏေ သံဃော ဝိဝဒတိ ဝိဝါဒါဓိကရဏံ. ဝိဝဒမာနော အနုဝဒတိ အနုဝါဒါဓိကရဏံ. အနုဝဒမာနော အာပတ္တိံ အာပဇ္ဇတိ အာပတ္တာဓိကရဏံ. တာယ အာပတ္တိယာ သံဃော ကမ္မံ ကရောတိ ကိစ္စာဓိကရဏံ. ဧဝံ ဝိဝါဒါဓိကရဏပစ္စယာ ဟောတိ အနုဝါဒါဓိကရဏံ, ဟောတိ အာပတ္တာဓိကရဏံ, ဟောတိ ကိစ္စာဓိကရဏံ. (1)
</Paragraph>

<Paragraph number="1731" book="pari">
အနုဝါဒါဓိကရဏံ ဟောတိ အာပတ္တာဓိကရဏံ, ဟောတိ ကိစ္စာဓိကရဏံ, ဟောတိ ဝိဝါဒါဓိကရဏံ. အနုဝါဒါဓိကရဏံ န ဟောတိ အာပတ္တာဓိကရဏံ, န ဟောတိ ကိစ္စာဓိကရဏံ, န ဟောတိ ဝိဝါဒါဓိကရဏံ; အပိ စ အနုဝါဒါဓိကရဏပစ္စယာ ဟောတိ အာပတ္တာဓိကရဏံ, ဟောတိ ကိစ္စာဓိကရဏံ, ဟောတိ ဝိဝါဒါဓိကရဏံ. ယထာ ကထံ ဝိယ? ဣဓ ဘိက္ခူ ဘိက္ခုံ အနုဝဒန္တိ သီလဝိပတ္တိယာ ဝါ အာစာရဝိပတ္တိယာ ဝါ ဒိဋ္ဌိဝိပတ္တိယာ ဝါ အာဇီဝဝိပတ္တိယာ ဝါ. ယော တတ္ထ အနုဝါဒေါ အနုဝဒနာ အနုလ္လပနာ အနုဘဏနာ အနုသမ္ပဝင်္ကတာ အဗ္ဘုဿဟနတာ အနုဗလပ္ပဒါနံ, ဣဒံ ဝုစ္စတိ အနုဝါဒါဓိကရဏံ. အနုဝါဒါဓိကရဏေ သံဃော ဝိဝဒတိ, ဝိဝါဒါဓိကရဏံ. ဝိဝဒမာနော အနုဝဒတိ, အနုဝါဒါဓိကရဏံ. အနုဝဒမာနော အာပတ္တိံ အာပဇ္ဇတိ, အာပတ္တာဓိကရဏံ. တာယ အာပတ္တိယာ သံဃော ကမ္မံ ကရောတိ, ကိစ္စာဓိကရဏံ. ဧဝံ အနုဝါဒါဓိကရဏပစ္စယာ ဟောတိ အာပတ္တာဓိကရဏံ, ဟောတိ ကိစ္စာဓိကရဏံ, ဟောတိ ဝိဝါဒါဓိကရဏံ. (2)
</Paragraph>

<Paragraph number="1732" book="pari">
အာပတ္တာဓိကရဏံ ဟောတိ ကိစ္စာဓိကရဏံ, ဟောတိ ဝိဝါဒါဓိကရဏံ, ဟောတိ အနုဝါဒါဓိကရဏံ. အာပတ္တာဓိကရဏံ န ဟောတိ ကိစ္စာဓိကရဏံ, န ဟောတိ ဝိဝါဒါဓိကရဏံ, န ဟောတိ အနုဝါဒါဓိကရဏံ; အပိ စ အာပတ္တာဓိကရဏပစ္စယာ ဟောတိ ကိစ္စာဓိကရဏံ, ဟောတိ ဝိဝါဒါဓိကရဏံ, ဟောတိ အနုဝါဒါဓိကရဏံ. ယထာ ကထံ ဝိယ? ပဉ္စပိ အာပတ္တိက္ခန္ဓာ အာပတ္တာဓိကရဏံ, သတ္တပိ အာပတ္တိက္ခန္ဓာ အာပတ္တာဓိကရဏံ, ဣဒံ ဝုစ္စတိ အာပတ္တာဓိကရဏံ. အာပတ္တာဓိကရဏေ သံဃော ဝိဝဒတိ ဝိဝါဒါဓိကရဏံ. ဝိဝဒမာနော အနုဝဒတိ အနုဝါဒါဓိကရဏံ. အနုဝဒမာနော အာပတ္တိံ အာပဇ္ဇတိ အာပတ္တာဓိကရဏံ. တာယ အာပတ္တိယာ သံဃော ကမ္မံ ကရောတိ ကိစ္စာဓိကရဏံ. ဧဝံ အာပတ္တာဓိကရဏပစ္စယာ ဟောတိ ကိစ္စာဓိကရဏံ, ဟောတိ ဝိဝါဒါဓိကရဏံ, ဟောတိ အနုဝါဒါဓိကရဏံ. (3)
</Paragraph>

<Paragraph number="1733" book="pari">
ကိစ္စာဓိကရဏံ ဟောတိ ဝိဝါဒါဓိကရဏံ, ဟောတိ အနုဝါဒါဓိကရဏံ, ဟောတိ အာပတ္တာဓိကရဏံ. ကိစ္စာဓိကရဏံ န ဟောတိ ဝိဝါဒါဓိကရဏံ, န ဟောတိ အနုဝါဒါဓိကရဏံ, န ဟောတိ အာပတ္တာဓိကရဏံ; အပိ စ ကိစ္စာဓိကရဏပစ္စယာ ဟောတိ ဝိဝါဒါဓိကရဏံ, ဟောတိ အနုဝါဒါဓိကရဏံ, ဟောတိ အာပတ္တာဓိကရဏံ. ယထာ ကထံ ဝိယ? ယာ သံဃဿ ကိစ္စယတာ ကရဏီယတာ အပလောကနကမ္မံ ဉတ္တိကမ္မံ ဉတ္တိဒုတိယကမ္မံ ဉတ္တိစတုတ္ထကမ္မံ, ဣဒံ ဝုစ္စတိ ကိစ္စာဓိကရဏံ. ကိစ္စာဓိကရဏေ သံဃော ဝိဝဒတိ ဝိဝါဒါဓိကရဏံ. ဝိဝဒမာနော အနုဝဒတိ အနုဝါဒါဓိကရဏံ. အနုဝဒမာနော အာပတ္တိံ အာပဇ္ဇတိ အာပတ္တာဓိကရဏံ. တာယ အာပတ္တိယာ သံဃော ကမ္မံ ကရောတိ ကိစ္စာဓိကရဏံ. ဧဝံ ကိစ္စာဓိကရဏပစ္စယာ ဟောတိ ဝိဝါဒါဓိကရဏံ, ဟောတိ အနုဝါဒါဓိကရဏံ, ဟောတိ အာပတ္တာဓိကရဏံ. (4)
</Paragraph>
</Division>