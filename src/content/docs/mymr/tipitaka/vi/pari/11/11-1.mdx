---
title: 11.1 ဥက္ကောဋနဘေဒါဒိ
tableOfContents: false
sidebar:
  order: 1
type: tipitaka
basket: vi
book: pari
review:
  current: review
  updated: '2025-10-22T11:23:36.304800'
  updated_by: ''
  notes: ''
  history:
  - state: review
    date: '2025-10-22T11:23:36.304800'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="340" book="pari" e="ch" v="5" p="264">

<Paragraph number="1699" book="pari">
စတ္တာရိ အဓိကရဏာနိ. ဝိဝါဒါဓိကရဏံ, အနုဝါဒါဓိကရဏံ, အာပတ္တာဓိကရဏံ, ကိစ္စာဓိကရဏံ—  ဣမာနိ စတ္တာရိ အဓိကရဏာနိ.
</Paragraph>

<Paragraph number="1700" book="pari">
ဣမေသံ စတုန္နံ အဓိကရဏာနံ ကတိ ဥက္ကောဋာ? ဣမေသံ စတုန္နံ အဓိကရဏာနံ ဒသ ဥက္ကောဋာ. ဝိဝါဒါဓိကရဏဿ ဒွေ ဥက္ကောဋာ, အနုဝါဒါဓိကရဏဿ စတ္တာရော ဥက္ကောဋာ, အာပတ္တာဓိကရဏဿ တယော ဥက္ကောဋာ, ကိစ္စာဓိကရဏဿ ဧကော ဥက္ကောဋော—  ဣမေသံ စတုန္နံ အဓိကရဏာနံ ဣမေ ဒသ ဥက္ကောဋာ.
</Paragraph>

<Paragraph number="1701" book="pari">
ဝိဝါဒါဓိကရဏံ ဥက္ကောဋေန္တော ကတိ သမထေ ဥက္ကောဋေတိ? အနုဝါဒါဓိကရဏံ ဥက္ကောဋေန္တော ကတိ သမထေ ဥက္ကောဋေတိ? အာပတ္တာဓိကရဏံ ဥက္ကောဋေန္တော ကတိ သမထေ ဥက္ကောဋေတိ? ကိစ္စာဓိကရဏံ ဥက္ကောဋေန္တော ကတိ သမထေ ဥက္ကောဋေတိ?
</Paragraph>

<Paragraph number="1702" book="pari">
ဝိဝါဒါဓိကရဏံ ဥက္ကောဋေန္တော ဒွေ သမထေ ဥက္ကောဋေတိ. အနုဝါဒါဓိကရဏံ ဥက္ကောဋေန္တော စတ္တာရော သမထေ ဥက္ကောဋေတိ. အာပတ္တာဓိကရဏံ ဥက္ကောဋေန္တော တယော သမထေ ဥက္ကောဋေတိ. ကိစ္စာဓိကရဏံ ဥက္ကောဋေန္တော ဧကံ သမထံ ဥက္ကောဋေတိ.
</Paragraph>

</Division>
<Division number="341" book="pari" e="ch" v="5" p="264">

<Paragraph number="1703" book="pari">
ကတိ ဥက္ကောဋာ? ကတိဟာကာရေဟိ ဥက္ကောဋနံ ပသဝတိ? ကတိဟင်္ဂေဟိ သမန္နာဂတော ပုဂ္ဂလော အဓိကရဏံ ဥက္ကောဋေတိ? ကတိ ပုဂ္ဂလာ အဓိကရဏံ ဥက္ကောဋေန္တာ အာပတ္တိံ အာပဇ္ဇန္တိ?
</Paragraph>

<Paragraph number="1704" book="pari">
ဒွါဒသ ဥက္ကောဋာ. ဒသဟာကာရေဟိ ဥက္ကောဋနံ ပသဝတိ. စတူဟင်္ဂေဟိ သမန္နာဂတော ပုဂ္ဂလော အဓိကရဏံ ဥက္ကောဋေတိ. စတ္တာရော ပုဂ္ဂလာ အဓိကရဏံ ဥက္ကောဋေန္တာ အာပတ္တိံ အာပဇ္ဇန္တိ?
</Paragraph>

<Paragraph number="1705" book="pari">
ကတမေ ဒွါဒသ ဥက္ကောဋာ? အကတံ ကမ္မံ, ဒုက္ကဋံ ကမ္မံ, ပုန ကာတဗ္ဗံ ကမ္မံ, အနိဟတံ, ဒုန္နိဟတံ, ပုန နိဟနိတဗ္ဗံ, အဝိနိစ္ဆိတံ, ဒုဝိနိစ္ဆိတံ, ပုန ဝိနိစ္ဆိတဗ္ဗံ, အဝူပသန္တံ, ဒုဝူပသန္တံ, ပုန ဝူပသမေတဗ္ဗန္တိ—  ဣမေ ဒွါဒသ ဥက္ကောဋာ.
</Paragraph>

<Paragraph number="1706" book="pari">
ကတမေဟိ ဒသဟာကာရေဟိ ဥက္ကောဋနံ ပသဝတိ? တတ္ထ ဇာတကံ အဓိကရဏံ ဥက္ကောဋေတိ, တတ္ထ ဇာတကံ ဝူပသန္တံ အဓိကရဏံ ဥက္ကောဋေတိ, အန္တရာမဂ္ဂေ အဓိကရဏံ ဥက္ကောဋေတိ, အန္တရာမဂ္ဂေ ဝူပသန္တံ အဓိကရဏံ ဥက္ကောဋေတိ, တတ္ထ ဂတံ အဓိကရဏံ ဥက္ကောဋေတိ, တတ္ထ ဂတံ ဝူပသန္တံ အဓိကရဏံ ဥက္ကောဋေတိ, သတိဝိနယံ ဥက္ကောဋေတိ, အမူဠှဝိနယံ ဥက္ကောဋေတိ, တဿပါပိယသိကံ ဥက္ကောဋေတိ, တိဏဝတ္ထာရကံ ဥက္ကောဋေတိ—  ဣမေဟိ ဒသဟာကာရေဟိ ဥက္ကောဋနံ ပသဝတိ.
</Paragraph>

<Paragraph number="1707" book="pari">
ကတမေဟိ စတူဟင်္ဂေဟိ သမန္နာဂတော ပုဂ္ဂလော အဓိကရဏံ ဥက္ကောဋေတိ? ဆန္ဒာဂတိံ ဂစ္ဆန္တော အဓိကရဏံ ဥက္ကောဋေတိ, ဒေါသာဂတိံ ဂစ္ဆန္တော အဓိကရဏံ ဥက္ကောဋေတိ, မောဟာဂတိံ ဂစ္ဆန္တော အဓိကရဏံ ဥက္ကောဋေတိ, ဘယာဂတိံ ဂစ္ဆန္တော အဓိကရဏံ ဥက္ကောဋေတိ—  ဣမေဟိ စတူဟင်္ဂေဟိ သမန္နာဂတော ပုဂ္ဂလော အဓိကရဏံ ဥက္ကောဋေတိ.
</Paragraph>

<Paragraph number="1708" book="pari">
ကတမေ စတ္တာရော ပုဂ္ဂလာ အဓိကရဏံ ဥက္ကောဋေန္တာ အာပတ္တိံ အာပဇ္ဇန္တိ? တဒဟုပသမ္ပန္နော ဥက္ကောဋေတိ ဥက္ကောဋနကံ ပါစိတ္တိယံ, အာဂန္တုကော ဥက္ကောဋေတိ ဥက္ကောဋနကံ ပါစိတ္တိယံ, ကာရကော ဥက္ကောဋေတိ ဥက္ကောဋနကံ ပါစိတ္တိယံ, ဆန္ဒဒါယကော ဥက္ကောဋေတိ ဥက္ကောဋနကံ ပါစိတ္တိယံ—  ဣမေ စတ္တာရော ပုဂ္ဂလာ အဓိကရဏံ ဥက္ကောဋေန္တာ အာပတ္တိံ အာပဇ္ဇန္တိ.
</Paragraph>
</Division>