---
title: 11.10 သတ္တသမထနာနတ္ထာဒိ
tableOfContents: false
sidebar:
  order: 10
type: tipitaka
basket: vi
book: pari
review:
  current: review
  updated: '2025-10-27T21:49:46.904765'
  updated_by: ''
  notes: ''
  history:
  - state: review
    date: '2025-10-27T21:49:46.904765'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="354" book="pari" e="ch" v="5" p="275">

<Paragraph number="1745" book="pari">
သမ္မုခါဝိနယောတိ ဝါ သတိဝိနယောတိ ဝါ—  ဣမေ ဓမ္မာ နာနတ္ထာ နာနာဗျဉ္ဇနာ, ဥဒါဟု ဧကတ္ထာ ဗျဉ္ဇနမေဝ နာနံ? သမ္မုခါဝိနယောတိ ဝါ အမူဠှဝိနယောတိ ဝါ …ပေ…  သမ္မုခါဝိနယောတိ ဝါ ပဋိညာတကရဏန္တိ ဝါ…  သမ္မုခါဝိနယောတိ ဝါ ယေဘုယျသိကာတိ ဝါ…  သမ္မုခါဝိနယောတိ ဝါ တဿပါပိယသိကာတိ ဝါ…  သမ္မုခါဝိနယောတိ ဝါ တိဏဝတ္ထာရကောတိ ဝါ—  ဣမေ ဓမ္မာ နာနတ္ထာ နာနာဗျဉ္ဇနာ, ဥဒါဟု ဧကတ္ထာ ဗျဉ္ဇနမေဝ နာနံ? သမ္မုခါဝိနယောတိ ဝါ သတိဝိနယောတိ ဝါ—  ဣမေ ဓမ္မာ နာနတ္ထာ စေဝ နာနာဗျဉ္ဇနာ စ. သမ္မုခါဝိနယောတိ ဝါ အမူဠှဝိနယောတိ ဝါ …ပေ…  သမ္မုခါဝိနယောတိ ဝါ ပဋိညာတကရဏန္တိ ဝါ…  သမ္မုခါဝိနယောတိ ဝါ ယေဘုယျသိကာတိ ဝါ…  သမ္မုခါဝိနယောတိ ဝါ တဿပါပိယသိကာတိ ဝါ…  သမ္မုခါဝိနယောတိ ဝါ တိဏဝတ္ထာရကောတိ ဝါ—  ဣမေ ဓမ္မာ နာနတ္ထာ စေဝ နာနာဗျဉ္ဇနာ စ.
</Paragraph>

</Division>
<Division number="355" book="pari" e="ch" v="5" p="275">

<Paragraph number="1746" book="pari">
ဝိဝါဒေါ ဝိဝါဒါဓိကရဏံ, ဝိဝါဒေါ နော အဓိကရဏံ, အဓိကရဏံ နော ဝိဝါဒေါ, အဓိကရဏဉ္စေဝ ဝိဝါဒေါ စ? သိယာ ဝိဝါဒေါ ဝိဝါဒါဓိကရဏံ, သိယာ ဝိဝါဒေါ နော အဓိကရဏံ, သိယာ အဓိကရဏံ နော ဝိဝါဒေါ, သိယာ အဓိကရဏဉ္စေဝ ဝိဝါဒေါ စ.
</Paragraph>

<Paragraph number="1747" book="pari">
တတ္ထ ကတမော ဝိဝါဒေါ ဝိဝါဒါဓိကရဏံ? ဣဓ ဘိက္ခူ ဝိဝဒန္တိ ဓမ္မောတိ ဝါ အဓမ္မောတိ ဝါ …ပေ…  ဒုဋ္ဌုလ္လာ အာပတ္တီတိ ဝါ အဒုဋ္ဌုလ္လာ အာပတ္တီတိ ဝါ. ယံ တတ္ထ ဘဏ္ဍနံ, ကလဟော, ဝိဂ္ဂဟော, ဝိဝါဒေါ, နာနာဝါဒေါ, အညထာဝါဒေါ, ဝိပစ္စတာယ ဝေါဟာရော, မေဓကံ—  အယံ ဝိဝါဒေါ ဝိဝါဒါဓိကရဏံ.
</Paragraph>

<Paragraph number="1748" book="pari">
တတ္ထ ကတမော ဝိဝါဒေါ နော အဓိကရဏံ? မာတာပိ ပုတ္တေန ဝိဝဒတိ, ပုတ္တောပိ မာတရာ ဝိဝဒတိ, ပိတာပိ ပုတ္တေန ဝိဝဒတိ, ပုတ္တောပိ ပိတရာ ဝိဝဒတိ, ဘာတာပိ ဘာတရာ ဝိဝဒတိ, ဘာတာပိ ဘဂိနိယာ ဝိဝဒတိ, ဘဂိနီပိ ဘာတရာ ဝိဝဒတိ, သဟာယောပိ သဟာယေန ဝိဝဒတိ—  အယံ ဝိဝါဒေါ နော အဓိကရဏံ.
</Paragraph>

<Paragraph number="1749" book="pari">
တတ္ထ ကတမံ အဓိကရဏံ နော ဝိဝါဒေါ? အနုဝါဒါဓိကရဏံ, အာပတ္တာဓိကရဏံ, ကိစ္စာဓိကရဏံ—  ဣဒံ အဓိကရဏံ နော ဝိဝါဒေါ.
</Paragraph>

<Paragraph number="1750" book="pari">
တတ္ထ ကတမံ အဓိကရဏဉ္စေဝ ဝိဝါဒေါ စ? ဝိဝါဒါဓိကရဏံ အဓိကရဏဉ္စေဝ ဝိဝါဒေါ စ.
</Paragraph>

</Division>
<Division number="356" book="pari" e="ch" v="5" p="276">

<Paragraph number="1751" book="pari">
အနုဝါဒေါ အနုဝါဒါဓိကရဏံ, အနုဝါဒေါ နော အဓိကရဏံ, အဓိကရဏံ နော အနုဝါဒေါ, အဓိကရဏဉ္စေဝ အနုဝါဒေါ စ? သိယာ အနုဝါဒေါ အနုဝါဒါဓိကရဏံ, သိယာ အနုဝါဒေါ နော အဓိကရဏံ, သိယာ အဓိကရဏံ နော အနုဝါဒေါ, သိယာ အဓိကရဏဉ္စေဝ အနုဝါဒေါ စ.
</Paragraph>

<Paragraph number="1752" book="pari">
တတ္ထ ကတမော အနုဝါဒေါ အနုဝါဒါဓိကရဏံ? ဣဓ ဘိက္ခူ ဘိက္ခုံ အနုဝဒန္တိ သီလဝိပတ္တိယာ ဝါ အာစာရဝိပတ္တိယာ ဝါ ဒိဋ္ဌိဝိပတ္တိယာ ဝါ အာဇီဝဝိပတ္တိယာ ဝါ. ယော တတ္ထ အနုဝါဒေါ, အနုဝဒနာ အနုလ္လပနာ အနုဘဏနာ အနုသမ္ပဝင်္ကတာ အဗ္ဘုဿဟနတာ အနုဗလပ္ပဒါနံ—  အယံ အနုဝါဒေါ အနုဝါဒါဓိကရဏံ.
</Paragraph>

<Paragraph number="1753" book="pari">
တတ္ထ ကတမော အနုဝါဒေါ နော အဓိကရဏံ? မာတာပိ ပုတ္တံ အနုဝဒတိ, ပုတ္တောပိ မာတရံ အနုဝဒတိ, ပိတာပိ ပုတ္တံ အနုဝဒတိ, ပုတ္တောပိ ပိတရံ အနုဝဒတိ, ဘာတာပိ ဘာတရံ အနုဝဒတိ, ဘာတာပိ ဘဂိနိံ အနုဝဒတိ, ဘဂိနီပိ ဘာတရံ အနုဝဒတိ, သဟာယောပိ သဟာယံ အနုဝဒတိ—  အယံ အနုဝါဒေါ နော အဓိကရဏံ.
</Paragraph>

<Paragraph number="1754" book="pari">
တတ္ထ ကတမံ အဓိကရဏံ နော အနုဝါဒေါ? အာပတ္တာဓိကရဏံ ကိစ္စာဓိကရဏံ ဝိဝါဒါဓိကရဏံ—  ဣဒံ အဓိကရဏံ နော အနုဝါဒေါ.
</Paragraph>

<Paragraph number="1755" book="pari">
တတ္ထ ကတမံ အဓိကရဏဉ္စေဝ အနုဝါဒေါ စ? အနုဝါဒါဓိကရဏံ အဓိကရဏဉ္စေဝ အနုဝါဒေါ စ.
</Paragraph>

</Division>
<Division number="357" book="pari" e="ch" v="5" p="277">

<Paragraph number="1756" book="pari">
အာပတ္တိ အာပတ္တာဓိကရဏံ, အာပတ္တိ နော အဓိကရဏံ, အဓိကရဏံ နော အာပတ္တိ, အဓိကရဏဉ္စေဝ အာပတ္တိ စ? သိယာ အာပတ္တိ အာပတ္တာဓိကရဏံ, သိယာ အာပတ္တိ နော အဓိကရဏံ, သိယာ အဓိကရဏံ နော အာပတ္တိ, သိယာ အဓိကရဏဉ္စေဝ အာပတ္တိ စ.
</Paragraph>

<Paragraph number="1757" book="pari">
တတ္ထ ကတမာ အာပတ္တိ အာပတ္တာဓိကရဏံ? ပဉ္စပိ အာပတ္တိက္ခန္ဓာ အာပတ္တာဓိကရဏံ. သတ္တပိ အာပတ္တိက္ခန္ဓာ အာပတ္တာဓိကရဏံ. အယံ အာပတ္တိ အာပတ္တာဓိကရဏံ.
</Paragraph>

<Paragraph number="1758" book="pari">
တတ္ထ ကတမာ အာပတ္တိ နော အဓိကရဏံ? သောတာပတ္တိ သမာပတ္တိ—  အယံ အာပတ္တိ နော အဓိကရဏံ.
</Paragraph>

<Paragraph number="1759" book="pari">
တတ္ထ ကတမံ အဓိကရဏံ နော အာပတ္တိ? ကိစ္စာဓိကရဏံ ဝိဝါဒါဓိကရဏံ အနုဝါဒါဓိကရဏံ—  ဣဒံ အဓိကရဏံ နော အာပတ္တိ.
</Paragraph>

<Paragraph number="1760" book="pari">
တတ္ထ ကတမံ အဓိကရဏဉ္စေဝ အာပတ္တိ စ? အာပတ္တာဓိကရဏံ အဓိကရဏဉ္စေဝ အာပတ္တိ စ.
</Paragraph>

</Division>
<Division number="358" book="pari" e="ch" v="5" p="277">

<Paragraph number="1761" book="pari">
ကိစ္စံ ကိစ္စာဓိကရဏံ, ကိစ္စံ နော အဓိကရဏံ, အဓိကရဏံ နော ကိစ္စံ, အဓိကရဏဉ္စေဝ ကိစ္စဉ္စ? သိယာ ကိစ္စံ ကိစ္စာဓိကရဏံ, သိယာ ကိစ္စံ နော အဓိကရဏံ, သိယာ အဓိကရဏံ နော ကိစ္စံ, သိယာ အဓိကရဏဉ္စေဝ ကိစ္စဉ္စ.
</Paragraph>

<Paragraph number="1762" book="pari">
တတ္ထ ကတမံ ကိစ္စံ ကိစ္စာဓိကရဏံ? ယာ သံဃဿ ကိစ္စယတာ ကရဏီယတာ အပလောကနကမ္မံ ဉတ္တိကမ္မံ ဉတ္တိဒုတိယကမ္မံ ဉတ္တိစတုတ္ထကမ္မံ—  ဣဒံ ကိစ္စံ ကိစ္စာဓိကရဏံ.
</Paragraph>

<Paragraph number="1763" book="pari">
တတ္ထ ကတမံ ကိစ္စံ နော အဓိကရဏံ? အာစရိယကိစ္စံ ဥပဇ္ဈာယကိစ္စံ သမာနုပဇ္ဈာယကိစ္စံ သမာနာစရိယကိစ္စံ—  ဣဒံ ကိစ္စံ နော အဓိကရဏံ.
</Paragraph>

<Paragraph number="1764" book="pari">
တတ္ထ ကတမံ အဓိကရဏံ နော ကိစ္စံ? ဝိဝါဒါဓိကရဏံ အနုဝါဒါဓိကရဏံ အာပတ္တာဓိကရဏံ—  ဣဒံ အဓိကရဏံ နော ကိစ္စံ.
</Paragraph>

<Paragraph number="1765" book="pari">
တတ္ထ ကတမံ အဓိကရဏဉ္စေဝ ကိစ္စဉ္စ? ကိစ္စာဓိကရဏံ အဓိကရဏဉ္စေဝ ကိစ္စံ စာတိ.

</Paragraph>
</Division>

<Paragraph number="1766" type="center" book="pari">
အဓိကရဏဘေဒံ နိဋ္ဌိတံ.



</Paragraph>

<Paragraph number="1767" type="center" book="pari">
တဿုဒ္ဒါနံ


</Paragraph>

<Paragraph number="1768" type="verses" book="pari">
_အဓိကရဏံ ဥက္ကောဋာ,_  
_အာကာရာ ပုဂ္ဂလေန စ;_  
_နိဒါနဟေတုပစ္စယာ,_  
_မူလံ သမုဋ္ဌာနေန စ._  

</Paragraph>

<Paragraph number="1769" type="verses" book="pari">
_အာပတ္တိ ဟောတိ ယတ္ထ စ,_  
_သံသဋ္ဌာ နိဒါနေန စ;_  
_ဟေတုပစ္စယမူလာနိ,_  
_သမုဋ္ဌာနေန ဗျဉ္ဇနာ;_  
_ဝိဝါဒေါ အဓိကရဏန္တိ,_  
_ဘေဒါဓိကရဏေ ဣဒန္တိ._
</Paragraph>