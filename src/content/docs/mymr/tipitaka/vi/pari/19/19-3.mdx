---
title: "19.3 ပါစိတ္တိယ"
tableOfContents: false
sidebar:
  order: 3
type: "tipitaka"
basket: "vi"
book: "pari"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="476" book="pari" e="ch" v="5" p="366">

<Paragraph number="2262" type="verses" book="pari">
_ကတိ ပါစိတ္တိယာနိ,_  
_သဗ္ဗာနိ နာနာဝတ္ထုကာနိ;_  
_အပုဗ္ဗံ အစရိမံ,_  
_အာပဇ္ဇေယျ ဧကတော._  

</Paragraph>

<Paragraph number="2263" type="verses" book="pari">
_ပဉ္စ ပါစိတ္တိယာနိ,_  
_သဗ္ဗာနိ နာနာဝတ္ထုကာနိ;_  
_အပုဗ္ဗံ အစရိမံ,_  
_အာပဇ္ဇေယျ ဧကတော._  

</Paragraph>

<Paragraph number="2264" type="verses" book="pari">
_ကတိ ပါစိတ္တိယာနိ,_  
_သဗ္ဗာနိ နာနာဝတ္ထုကာနိ;_  
_အပုဗ္ဗံ အစရိမံ,_  
_အာပဇ္ဇေယျ ဧကတော._  

</Paragraph>

<Paragraph number="2265" type="verses" book="pari">
_နဝ ပါစိတ္တိယာနိ,_  
_သဗ္ဗာနိ နာနာဝတ္ထုကာနိ;_  
_အပုဗ္ဗံ အစရိမံ,_  
_အာပဇ္ဇေယျ ဧကတော._  

</Paragraph>

<Paragraph number="2266" type="verses" book="pari">
_ကတိ ပါစိတ္တိယာနိ,_  
_သဗ္ဗာနိ နာနာဝတ္ထုကာနိ;_  
_ကတိ ဝါစာယ ဒေသေယျ,_  
_ဝုတ္တာ အာဒိစ္စဗန္ဓုနာ._  

</Paragraph>

<Paragraph number="2267" type="verses" book="pari">
_ပဉ္စ ပါစိတ္တိယာနိ,_  
_သဗ္ဗာနိ နာနာဝတ္ထုကာနိ;_  
_ဧကဝါစာယ ဒေသေယျ,_  
_ဝုတ္တာ အာဒိစ္စဗန္ဓုနာ._  

</Paragraph>

<Paragraph number="2268" type="verses" book="pari">
_ကတိ ပါစိတ္တိယာနိ,_  
_သဗ္ဗာနိ နာနာဝတ္ထုကာနိ;_  
_ကတိ ဝါစာယ ဒေသေယျ,_  
_ဝုတ္တာ အာဒိစ္စဗန္ဓုနာ._  

</Paragraph>

<Paragraph number="2269" type="verses" book="pari">
_နဝ ပါစိတ္တိယာနိ,_  
_သဗ္ဗာနိ နာနာဝတ္ထုကာနိ;_  
_ဧကဝါစာယ ဒေသေယျ,_  
_ဝုတ္တာ အာဒိစ္စဗန္ဓုနာ._  

</Paragraph>

<Paragraph number="2270" type="verses" book="pari">
_ကတိ ပါစိတ္တိယာနိ,_  
_သဗ္ဗာနိ နာနာဝတ္ထုကာနိ;_  
_ကိဉ္စ ကိတ္တေတွာ ဒေသေယျ,_  
_ဝုတ္တာ အာဒိစ္စဗန္ဓုနာ._  

</Paragraph>

<Paragraph number="2271" type="verses" book="pari">
_ပဉ္စ ပါစိတ္တိယာနိ,_  
_သဗ္ဗာနိ နာနာဝတ္ထုကာနိ;_  
_ဝတ္ထုံ ကိတ္တေတွာ ဒေသေယျ,_  
_ဝုတ္တာ အာဒိစ္စဗန္ဓုနာ._  

</Paragraph>

<Paragraph number="2272" type="verses" book="pari">
_ကတိ ပါစိတ္တိယာနိ,_  
_သဗ္ဗာနိ နာနာဝတ္ထုကာနိ;_  
_ကိဉ္စ ကိတ္တေတွာ ဒေသေယျ,_  
_ဝုတ္တာ အာဒိစ္စဗန္ဓုနာ._  

</Paragraph>

<Paragraph number="2273" type="verses" book="pari">
_နဝ ပါစိတ္တိယာနိ,_  
_သဗ္ဗာနိ နာနာဝတ္ထုကာနိ;_  
_ဝတ္ထုံ ကိတ္တေတွာ ဒေသေယျ,_  
_ဝုတ္တာ အာဒိစ္စဗန္ဓုနာ._  

</Paragraph>

<Paragraph number="2274" type="verses" book="pari">
_ယာဝတတိယကေ ကတိ အာပတ္တိယော,_  
_ကတိ ဝေါဟာရပစ္စယာ;_  
_ခါဒန္တဿ ကတိ အာပတ္တိယော,_  
_ကတိ ဘောဇနပစ္စယာ._  

</Paragraph>

<Paragraph number="2275" type="verses" book="pari">
_ယာဝတတိယကေ တိဿော အာပတ္တိယော,_  
_ဆ ဝေါဟာရပစ္စယာ;_  
_ခါဒန္တဿ တိဿော အာပတ္တိယော,_  
_ပဉ္စ ဘောဇနပစ္စယာ._  

</Paragraph>

<Paragraph number="2276" type="verses" book="pari">
_သဗ္ဗာ ယာဝတတိယကာ,_  
_ကတိ ဌာနာနိ ဂစ္ဆန္တိ;_  
_ကတိနဉ္စေဝ အာပတ္တိ,_  
_ကတိနံ အဓိကရဏေန စ._  

</Paragraph>

<Paragraph number="2277" type="verses" book="pari">
_သဗ္ဗာ ယာဝတတိယကာ,_  
_ပဉ္စ ဌာနာနိ ဂစ္ဆန္တိ;_  
_ပဉ္စန္နဉ္စေဝ အာပတ္တိ,_  
_ပဉ္စန္နံ အဓိကရဏေန စ._  

</Paragraph>

<Paragraph number="2278" type="verses" book="pari">
_ကတိနံ ဝိနိစ္ဆယော ဟောတိ,_  
_ကတိနံ ဝူပသမေန စ;_  
_ကတိနဉ္စေဝ အနာပတ္တိ,_  
_ကတိဟိ ဌာနေဟိ သောဘတိ._  

</Paragraph>

<Paragraph number="2279" type="verses" book="pari">
_ပဉ္စန္နံ ဝိနိစ္ဆယော ဟောတိ,_  
_ပဉ္စန္နံ ဝူပသမေန စ;_  
_ပဉ္စန္နဉ္စေဝ အနာပတ္တိ,_  
_တီဟိ ဌာနေဟိ သောဘတိ._  

</Paragraph>

<Paragraph number="2280" type="verses" book="pari">
_ကတိ ကာယိကာ ရတ္တိံ,_  
_ကတိ ကာယိကာ ဒိဝါ;_  
_နိဇ္ဈာယန္တဿ ကတိ အာပတ္တိ,_  
_ကတိ ပိဏ္ဍပါတပစ္စယာ._  

</Paragraph>

<Paragraph number="2281" type="verses" book="pari">
_ဒွေ ကာယိကာ ရတ္တိံ,_  
_ဒွေ ကာယိကာ ဒိဝါ;_  
_နိဇ္ဈာယန္တဿ ဧကာ အာပတ္တိ,_  
_ဧကာ ပိဏ္ဍပါတပစ္စယာ._  

</Paragraph>

<Paragraph number="2282" type="verses" book="pari">
_ကတာနိသံသေ သမ္ပဿံ,_  
_ပရေသံ သဒ္ဓါယ ဒေသယေ;_  
ဥက္ခိတ္တကာ ကတိ ဝုတ္တာ,_  
_ကတိ သမ္မာဝတ္တနာ._  

</Paragraph>

<Paragraph number="2283" type="verses" book="pari">
_အဋ္ဌာနိသံသေ သမ္ပဿံ,_  
_ပရေသံ သဒ္ဓါယ ဒေသယေ;_  
ဥက္ခိတ္တကာ တယော ဝုတ္တာ,_  
_တေစတ္တာလီသ သမ္မာဝတ္တနာ._  

</Paragraph>

<Paragraph number="2284" type="verses" book="pari">
_ကတိ ဌာနေ မုသာဝါဒေါ,_  
_ကတိ ပရမန္တိ ဝုစ္စတိ;_  
_ကတိ ပါဋိဒေသနီယာ,_  
_ကတိနံ ဒေသနာယ စ._  

</Paragraph>

<Paragraph number="2285" type="verses" book="pari">
_ပဉ္စ ဌာနေ မုသာဝါဒေါ,_  
_စုဒ္ဒသ ပရမန္တိ ဝုစ္စတိ;_  
_ဒွါဒသ ပါဋိဒေသနီယာ,_  
_စတုန္နံ ဒေသနာယ စ._  

</Paragraph>

<Paragraph number="2286" type="verses" book="pari">
_ကတင်္ဂိကော မုသာဝါဒေါ,_  
_ကတိ ဥပေါသထင်္ဂါနိ;_  
_ကတိ ဒူတေယျင်္ဂါနိ,_  
_ကတိ တိတ္ထိယဝတ္တနာ._  

</Paragraph>

<Paragraph number="2287" type="verses" book="pari">
_အဋ္ဌင်္ဂိကော မုသာဝါဒေါ,_  
_အဋ္ဌ ဥပေါသထင်္ဂါနိ;_  
_အဋ္ဌ ဒူတေယျင်္ဂါနိ,_  
_အဋ္ဌ တိတ္ထိယဝတ္တနာ._  

</Paragraph>

<Paragraph number="2288" type="verses" book="pari">
_ကတိဝါစိကာ ဥပသမ္ပဒါ,_  
_ကတိနံ ပစ္စုဋ္ဌာတဗ္ဗံ;_  
_ကတိနံ အာသနံ ဒါတဗ္ဗံ,_  
_ဘိက္ခုနောဝါဒကော ကတိဟိ._  

</Paragraph>

<Paragraph number="2289" type="verses" book="pari">
_အဋ္ဌဝါစိကာ ဥပသမ္ပဒါ,_  
_အဋ္ဌန္နံ ပစ္စုဋ္ဌာတဗ္ဗံ;_  
_အဋ္ဌန္နံ အာသနံ ဒါတဗ္ဗံ,_  
_ဘိက္ခုနောဝါဒကော အဋ္ဌဟိ._  

</Paragraph>

<Paragraph number="2290" type="verses" book="pari">
_ကတိနံ ဆေဇ္ဇံ ဟောတိ,_  
_ကတိနံ ထုလ္လစ္စယံ;_  
_ကတိနဉ္စေဝ အနာပတ္တိ,_  
_သဗ္ဗေသံ ဧကဝတ္ထုကာ._  

</Paragraph>

<Paragraph number="2291" type="verses" book="pari">
_ဧကဿ ဆေဇ္ဇံ ဟောတိ,_  
_စတုန္နံ ထုလ္လစ္စယံ;_  
_စတုန္နဉ္စေဝ အနာပတ္တိ,_  
_သဗ္ဗေသံ ဧကဝတ္ထုကာ._  

</Paragraph>

<Paragraph number="2292" type="verses" book="pari">
_ကတိ အာဃာတဝတ္ထူနိ,_  
_ကတိဟိ သံဃော ဘိဇ္ဇတိ;_  
_ကတေတ္ထ ပဌမာပတ္တိကာ,_  
_ဉတ္တိယာ ကရဏာ ကတိ._  

</Paragraph>

<Paragraph number="2293" type="verses" book="pari">
_နဝ အာဃာတဝတ္ထူနိ,_  
_နဝဟိ သံဃော ဘိဇ္ဇတိ;_  
_နဝေတ္ထ ပဌမာပတ္တိကာ,_  
_ဉတ္တိယာ ကရဏာ နဝ._
</Paragraph>
</Division>