---
title: "19.2 ဒေသနာဂါမိနိယာဒိအာပတ္တိ"
tableOfContents: false
sidebar:
  order: 2
type: "tipitaka"
basket: "vi"
book: "pari"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="475" book="pari">

<Paragraph number="2242" type="verses" book="pari">
_ကတိ ဒေသနာဂါမိနိယော,_  
_ကတိ သပ္ပဋိကမ္မာ ကတာ;_  
_ကတေတ္ထ အပ္ပဋိကမ္မာ ဝုတ္တာ,_  
_ဗုဒ္ဓေနာဒိစ္စဗန္ဓုနာ._  

</Paragraph>

<Paragraph number="2243" type="verses" book="pari">
_ပဉ္စ ဒေသနာဂါမိနိယော,_  
_ဆ သပ္ပဋိကမ္မာ ကတာ;_  
_ဧကေတ္ထ အပ္ပဋိကမ္မာ ဝုတ္တာ,_  
_ဗုဒ္ဓေနာဒိစ္စဗန္ဓုနာ._  

</Paragraph>

<Paragraph number="2244" type="verses" book="pari">
_ဝိနယဂရုကာ ကတိ ဝုတ္တာ,_  
_ကာယဝါစသိကာနိ စ;_  
_ကတိ ဝိကာလေ ဓညရသော,_  
_ကတိ ဉတ္တိစတုတ္ထေန သမ္မုတိ._  

</Paragraph>

<Paragraph number="2245" type="verses" book="pari">
_ဝိနယဂရုကာ ဒွေ ဝုတ္တာ,_  
_ကာယဝါစသိကာနိ စ;_  
_ဧကော ဝိကာလေ ဓညရသော,_  
_ဧကာ ဉတ္တိစတုတ္ထေန သမ္မုတိ._  

</Paragraph>

<Paragraph number="2246" type="verses" book="pari">
_ပါရာဇိကာ ကာယိကာ ကတိ,_  
_ကတိ သံဝါသကဘူမိယော;_  
_ကတိနံ ရတ္တိစ္ဆေဒေါ,_  
_ပညတ္တာ ဒွင်္ဂုလာ ကတိ._  

</Paragraph>

<Paragraph number="2247" type="verses" book="pari">
_ပါရာဇိကာ ကာယိကာ ဒွေ,_  
_ဒွေ သံဝါသကဘူမိယော;_  
_ဒွိန္နံ ရတ္တိစ္ဆေဒေါ,_  
_ပညတ္တာ ဒွင်္ဂုလာ ဒုဝေ._  

</Paragraph>

<Paragraph number="2248" type="verses" book="pari">
_ကတတ္တာနံ ဝဓိတွာန,_  
_ကတိဟိ သံဃော ဘိဇ္ဇတိ;_  
_ကတေတ္ထ ပဌမာပတ္တိကာ,_  
_ဉတ္တိယာ ကရဏာ ကတိ._  

</Paragraph>

<Paragraph number="2249" type="verses" book="pari">
_ဒွေ အတ္တာနံ ဝဓိတွာန,_  
_ဒွီဟိ သံဃော ဘိဇ္ဇတိ;_  
_ဒွေတ္ထ ပဌမာပတ္တိကာ,_  
_ဉတ္တိယာ ကရဏာ ဒုဝေ._  

</Paragraph>

<Paragraph number="2250" type="verses" book="pari">
_ပါဏာတိပါတေ ကတိ အာပတ္တိယော,_  
_ဝါစာ ပါရာဇိကာ ကတိ;_  
_ဩဘာသနာ ကတိ ဝုတ္တာ,_  
_သဉ္စရိတ္တေန ဝါ ကတိ._  

</Paragraph>

<Paragraph number="2251" type="verses" book="pari">
_ပါဏာတိပါတေ တိဿော အာပတ္တိယော,_  
_ဝါစာ ပါရာဇိကာ တယော;_  
_ဩဘာသနာ တယော ဝုတ္တာ,_  
_သဉ္စရိတ္တေန ဝါ တယော._  

</Paragraph>

<Paragraph number="2252" type="verses" book="pari">
_ကတိ ပုဂ္ဂလာ န ဥပသမ္ပာဒေတဗ္ဗာ,_  
_ကတိ ကမ္မာနံ သင်္ဂဟာ;_  
_နာသိတကာ ကတိ ဝုတ္တာ,_  
_ကတိနံ ဧကဝါစိကာ._  

</Paragraph>

<Paragraph number="2253" type="verses" book="pari">
_တယော ပုဂ္ဂလာ န ဥပသမ္ပာဒေတဗ္ဗာ,_  
_တယော ကမ္မာနံ သင်္ဂဟာ;_  
_နာသိတကာ တယော ဝုတ္တာ,_  
_တိဏ္ဏန္နံ ဧကဝါစိကာ._  

</Paragraph>

<Paragraph number="2254" type="verses" book="pari">
_အဒိန္နာဒါနေ ကတိ အာပတ္တိယော,_  
_ကတိ မေထုနပစ္စယာ;_  
_ဆိန္ဒန္တဿ ကတိ အာပတ္တိယော,_  
_ကတိ ဆဍ္ဍိတပစ္စယာ._  

</Paragraph>

<Paragraph number="2255" type="verses" book="pari">
_အဒိန္နာဒါနေ တိဿော အာပတ္တိယော,_  
_စတဿော မေထုနပစ္စယာ;_  
_ဆိန္ဒန္တဿ တိဿော အာပတ္တိယော,_  
_ပဉ္စ ဆဍ္ဍိတပစ္စယာ._  

</Paragraph>

<Paragraph number="2256" type="verses" book="pari">
_ဘိက္ခုနောဝါဒကဝဂ္ဂသ္မိံ,_  
_ပါစိတ္တိယေန ဒုက္ကဋာ;_  
_ကတေတ္ထ နဝကာ ဝုတ္တာ,_  
_ကတိနံ စီဝရေန စ._  

</Paragraph>

<Paragraph number="2257" type="verses" book="pari">
_ဘိက္ခုနောဝါဒကဝဂ္ဂသ္မိံ,_  
_ပါစိတ္တိယေန ဒုက္ကဋာ ကတာ;_  
_စတုရေတ္ထ နဝကာ ဝုတ္တာ,_  
_ဒွိန္နံ စီဝရေန စ._  

</Paragraph>

<Paragraph number="2258" type="verses" book="pari">
_ဘိက္ခုနီနဉ္စ အက္ခာတာ,_  
_ပါဋိဒေသနိယာ ကတိ;_  
_ဘုဉ္ဇန္တာမကဓညေန,_  
_ပါစိတ္တိယေန ဒုက္ကဋာ ကတိ._  

</Paragraph>

<Paragraph number="2259" type="verses" book="pari">
_ဘိက္ခုနီနဉ္စ အက္ခာတာ,_  
_အဋ္ဌ ပါဋိဒေသနီယာ ကတာ;_  
_ဘုဉ္ဇန္တာမကဓညေန,_  
_ပါစိတ္တိယေန ဒုက္ကဋာ ကတာ._  

</Paragraph>

<Paragraph number="2260" type="verses" book="pari">
_ဂစ္ဆန္တဿ ကတိ အာပတ္တိယော,_  
_ဌိတဿ စာပိ ကိတ္တကာ;_  
_နိသိန္နဿ ကတိ အာပတ္တိယော,_  
_နိပန္နဿာပိ ကိတ္တကာ._  

</Paragraph>

<Paragraph number="2261" type="verses" book="pari">
_ဂစ္ဆန္တဿ စတဿော အာပတ္တိယော,_  
_ဌိတဿ စာပိ တတ္တကာ;_  
_နိသိန္နဿ စတဿော အာပတ္တိယော,_  
_နိပန္နဿာပိ တတ္တကာ._
</Paragraph>
</Division>