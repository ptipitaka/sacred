---
title: "12.1 စောဒနာဒိပုစ္ဆာဝိဿဇ္ဇနာ"
tableOfContents: false
sidebar:
  order: 1
type: "tipitaka"
basket: "vi"
book: "pari"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="359" book="pari">

<Paragraph number="1770" type="verses" book="pari">
_စောဒနာ ကိမတ္ထာယ,_  
_သာရဏာ ကိဿ ကာရဏာ;_  
_သံဃော ကိမတ္ထာယ,_  
_မတိကမ္မံ ပန ကိဿ ကာရဏာ._  

</Paragraph>

<Paragraph number="1771" type="verses" book="pari">
_စောဒနာ သာရဏတ္ထာယ,_  
_နိဂ္ဂဟတ္ထာယ သာရဏာ;_  
_သံဃော ပရိဂ္ဂဟတ္ထာယ,_  
_မတိကမ္မံ ပန ပါဋိယေက္ကံ._  

</Paragraph>

<Paragraph number="1772" type="verses" book="pari">
_မာ ခေါ တုရိတော အဘဏိ,_  
_မာ ခေါ စဏ္ဍိကတော ဘဏိ;_  
_မာ ခေါ ပဋိဃံ ဇနယိ,_  
_သစေ အနုဝိဇ္ဇကော တုဝံ._  

</Paragraph>

<Paragraph number="1773" type="verses" book="pari">
_မာ ခေါ သဟသာ အဘဏိ,_  
_ကထံ ဝိဂ္ဂါဟိကံ အနတ္ထသံဟိတံ;_  
_သုတ္တေ ဝိနယေ အနုလောမေ,_  
_ပညတ္တေ အနုလောမိကေ._  

</Paragraph>

<Paragraph number="1774" type="verses" book="pari">
_အနုယောဂဝတ္တံ နိသာမယ,_  
_ကုသလေန ဗုဒ္ဓိမတာ ကတံ;_  
_သုဝုတ္တံ သိက္ခာပဒါနုလောမိကံ,_  
_ဂတိံ န နာသေန္တော သမ္ပရာယိကံ;_  
_ဟိတေသီ အနုယုဉ္ဇဿု,_  
_ကာလေနတ္ထူပသံဟိတံ._  

</Paragraph>

<Paragraph number="1775" type="verses" book="pari">
_စုဒိတဿ စ စောဒကဿ စ,_  
_သဟသာ ဝေါဟာရံ မာ ပဓာရေသိ;_  
_စောဒကော အာဟ အာပန္နောတိ,_  
_စုဒိတကော အာဟ အနာပန္နောတိ._  

</Paragraph>

<Paragraph number="1776" type="verses" book="pari">
ဥဘော အနုက္ခိပန္တော,_  
_ပဋိညာနုသန္ဓိတေန ကာရယေ;_  
_ပဋိညာ လဇ္ဇီသု ကတာ,_  
_အလဇ္ဇီသု ဧဝံ န ဝိဇ္ဇတိ;_  
_ဗဟုမ္ပိ အလဇ္ဇီ ဘာသေယျ,_  
_ဝတ္တာနုသန္ဓိတေန ကာရယေ._  

</Paragraph>

<Paragraph number="1777" type="verses" book="pari">
_အလဇ္ဇီ ကီဒိသော ဟောတိ,_  
_ပဋိညာ ယဿ န ရူဟတိ;_  
_ဧတဉ္စ တာဟံ ပုစ္ဆာမိ,_  
_ကီဒိသော ဝုစ္စတိ အလဇ္ဇီ ပုဂ္ဂလော._  

</Paragraph>

<Paragraph number="1778" type="verses" book="pari">
_သဉ္စိစ္စ အာပတ္တိံ အာပဇ္ဇတိ,_  
_အာပတ္တိံ ပရိဂူဟတိ;_  
_အဂတိဂမနဉ္စ ဂစ္ဆတိ,_  
_ဧဒိသော ဝုစ္စတိ အလဇ္ဇီပုဂ္ဂလော._  

</Paragraph>

<Paragraph number="1779" type="verses" book="pari">
_သစ္စံ အဟမ္ပိ ဇာနာမိ,_  
_ဧဒိသော ဝုစ္စတိ အလဇ္ဇီပုဂ္ဂလော;_  
_အညဉ္စ တာဟံ ပုစ္ဆာမိ,_  
_ကီဒိသော ဝုစ္စတိ လဇ္ဇီပုဂ္ဂလော._  

</Paragraph>

<Paragraph number="1780" type="verses" book="pari">
_သဉ္စိစ္စ အာပတ္တိံ နာပဇ္ဇတိ,_  
_အာပတ္တိံ န ပရိဂူဟတိ;_  
_အဂတိဂမနံ န ဂစ္ဆတိ,_  
_ဧဒိသော ဝုစ္စတိ လဇ္ဇီပုဂ္ဂလော._  

</Paragraph>

<Paragraph number="1781" type="verses" book="pari">
_သစ္စံ အဟမ္ပိ ဇာနာမိ,_  
_ဧဒိသော ဝုစ္စတိ လဇ္ဇီပုဂ္ဂလော;_  
_အညဉ္စ တာဟံ ပုစ္ဆာမိ,_  
_ကီဒိသော ဝုစ္စတိ အဓမ္မစောဒကော._  

</Paragraph>

<Paragraph number="1782" type="verses" book="pari">
_အကာလေန စောဒေတိ အဘူတေန,_  
_ဖရုသေန အနတ္ထသံဟိတေန;_  
_ဒေါသန္တရော စောဒေတိ နော မေတ္တာစိတ္တော,_  
_ဧဒိသော ဝုစ္စတိ အဓမ္မစောဒကော._  

</Paragraph>

<Paragraph number="1783" type="verses" book="pari">
_သစ္စံ အဟမ္ပိ ဇာနာမိ,_  
_ဧဒိသော ဝုစ္စတိ အဓမ္မစောဒကော;_  
_အညဉ္စ တာဟံ ပုစ္ဆာမိ,_  
_ကီဒိသော ဝုစ္စတိ ဓမ္မစောဒကော._  

</Paragraph>

<Paragraph number="1784" type="verses" book="pari">
_ကာလေန စောဒေတိ ဘူတေန,_  
_သဏှေန အတ္ထသံဟိတေန;_  
_မေတ္တာစိတ္တော စောဒေတိ နော ဒေါသန္တရော,_  
_ဧဒိသော ဝုစ္စတိ ဓမ္မစောဒကော._  

</Paragraph>

<Paragraph number="1785" type="verses" book="pari">
_သစ္စံ အဟမ္ပိ ဇာနာမိ,_  
_ဧဒိသော ဝုစ္စတိ ဓမ္မစောဒကော;_  
_အညဉ္စ တာဟံ ပုစ္ဆာမိ,_  
_ကီဒိသော ဝုစ္စတိ ဗာလစောဒကော._  

</Paragraph>

<Paragraph number="1786" type="verses" book="pari">
_ပုဗ္ဗာပရံ န ဇာနာတိ,_  
_ပုဗ္ဗာပရဿ အကောဝိဒေါ;_  
_အနုသန္ဓိဝစနပထံ န ဇာနာတိ,_  
_အနုသန္ဓိဝစနပထဿ အကောဝိဒေါ;_  
_ဧဒိသော ဝုစ္စတိ ဗာလစောဒကော._  

</Paragraph>

<Paragraph number="1787" type="verses" book="pari">
_သစ္စံ အဟမ္ပိ ဇာနာမိ,_  
_ဧဒိသော ဝုစ္စတိ ဗာလစောဒကော;_  
_အညဉ္စ တာဟံ ပုစ္ဆာမိ,_  
_ကီဒိသော ဝုစ္စတိ ပဏ္ဍိတစောဒကော._  

</Paragraph>

<Paragraph number="1788" type="verses" book="pari">
_ပုဗ္ဗာပရမ္ပိ ဇာနာတိ,_  
_ပုဗ္ဗာပရဿ ကောဝိဒေါ;_  
_အနုသန္ဓိဝစနပထံ ဇာနာတိ,_  
_အနုသန္ဓိဝစနပထဿ ကောဝိဒေါ;_  
_ဧဒိသော ဝုစ္စတိ ပဏ္ဍိတစောဒကော._  

</Paragraph>

<Paragraph number="1789" type="verses" book="pari">
_သစ္စံ အဟမ္ပိ ဇာနာမိ,_  
_ဧဒိသော ဝုစ္စတိ ပဏ္ဍိတစောဒကော;_  
_အညဉ္စ တာဟံ ပုစ္ဆာမိ,_  
_စောဒနာ ကိန္တိ ဝုစ္စတိ._  

</Paragraph>

<Paragraph number="1790" type="verses" book="pari">
_သီလဝိပတ္တိယာ စောဒေတိ,_  
_အထော အာစာရဒိဋ္ဌိယာ;_  
_အာဇီဝေနပိ စောဒေတိ,_  
_စောဒနာ တေန ဝုစ္စတီတိ._  


</Paragraph>
</Division>

<Paragraph number="1791" type="center" book="pari">
အပရံ ဂါထာသင်္ဂဏိကံ နိဋ္ဌိတံ.
</Paragraph>