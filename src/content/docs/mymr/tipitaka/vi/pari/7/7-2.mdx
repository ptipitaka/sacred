---
title: "7.2 ဒုကဝါရ"
tableOfContents: false
sidebar:
  order: 2
type: "tipitaka"
basket: "vi"
book: "pari"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="322" book="pari" e="ch" v="5" p="212">

<Paragraph number="1446" book="pari">
အတ္ထာပတ္တိ သညာ ဝိမောက္ခာ, အတ္ထာပတ္တိ နော သညာဝိမောက္ခာ. အတ္ထာပတ္တိ လဒ္ဓသမာပတ္တိကဿ, အတ္ထာပတ္တိ န လဒ္ဓသမာပတ္တိကဿ. အတ္ထာပတ္တိ သဒ္ဓမ္မပဋိသညုတ္တာ, အတ္ထာပတ္တိ အသဒ္ဓမ္မပဋိသညုတ္တာ. အတ္ထာပတ္တိ သပရိက္ခာရပဋိသညုတ္တာ, အတ္ထာပတ္တိ ပရပရိက္ခာရပဋိသညုတ္တာ. အတ္ထာပတ္တိ သပုဂ္ဂလပဋိသညုတ္တာ, အတ္ထာပတ္တိ ပရပုဂ္ဂလပဋိသညုတ္တာ. အတ္ထိ သစ္စံ ဘဏန္တော ဂရုကံ အာပတ္တိံ အာပဇ္ဇတိ, မုသာ ဘဏန္တော လဟုကံ. အတ္ထိ မုသာ ဘဏန္တော ဂရုကံ အာပတ္တိံ အာပဇ္ဇတိ, သစ္စံ ဘဏန္တော လဟုကံ. အတ္ထာပတ္တိ ဘူမိဂတော အာပဇ္ဇတိ, နော ဝေဟာသဂတော. အတ္ထာပတ္တိ ဝေဟာသဂတော အာပဇ္ဇတိ, နော ဘူမိဂတော. အတ္ထာပတ္တိ နိက္ခမန္တော အာပဇ္ဇတိ, နော ပဝိသန္တော. အတ္ထာပတ္တိ ပဝိသန္တော အာပဇ္ဇတိ, နော နိက္ခမန္တော. အတ္ထာပတ္တိ အာဒိယန္တော အာပဇ္ဇတိ, အတ္ထာပတ္တိ အနာဒိယန္တော အာပဇ္ဇတိ. အတ္ထာပတ္တိ သမာဒိယန္တော အာပဇ္ဇတိ, အတ္ထာပတ္တိ န သမာဒိယန္တော အာပဇ္ဇတိ. အတ္ထာပတ္တိ ကရောန္တော အာပဇ္ဇတိ, အတ္ထာပတ္တိ န ကရောန္တော အာပဇ္ဇတိ. အတ္ထာပတ္တိ ဒေန္တော အာပဇ္ဇတိ, အတ္ထာပတ္တိ န ဒေန္တော အာပဇ္ဇတိ. အတ္ထာပတ္တိ ဒေသေန္တော အာပဇ္ဇတိ, အတ္ထာပတ္တိ န ဒေသေန္တော အာပဇ္ဇတိ. အတ္ထာပတ္တိ ပဋိဂ္ဂဏှန္တော အာပဇ္ဇတိ, အတ္ထာပတ္တိ န ပဋိဂ္ဂဏှန္တော အာပဇ္ဇတိ. အတ္ထာပတ္တိ ပရိဘောဂေန အာပဇ္ဇတိ, အတ္ထာပတ္တိ န ပရိဘောဂေန အာပဇ္ဇတိ. အတ္ထာပတ္တိ ရတ္တိံ အာပဇ္ဇတိ, နော ဒိဝါ. အတ္ထာပတ္တိ ဒိဝါ အာပဇ္ဇတိ, နော ရတ္တိံ. အတ္ထာပတ္တိ အရုဏုဂ္ဂေ အာပဇ္ဇတိ, အတ္ထာပတ္တိ န အရုဏုဂ္ဂေ အာပဇ္ဇတိ. အတ္ထာပတ္တိ ဆိန္ဒန္တော အာပဇ္ဇတိ, အတ္ထာပတ္တိ န ဆိန္ဒန္တော အာပဇ္ဇတိ. အတ္ထာပတ္တိ ဆာဒေန္တော အာပဇ္ဇတိ, အတ္ထာပတ္တိ န ဆာဒေန္တော အာပဇ္ဇတိ. အတ္ထာပတ္တိ ဓာရေန္တော အာပဇ္ဇတိ, အတ္ထာပတ္တိ န ဓာရေန္တော အာပဇ္ဇတိ.
</Paragraph>

<Paragraph number="1447" book="pari">
ဒွေ ဥပေါသထာ—  စာတုဒ္ဒသိကော စ ပန္နရသိကော စ. ဒွေ ပဝါရဏာ—  စာတုဒ္ဒသိကာ စ ပန္နရသိကာ စ. ဒွေ ကမ္မာနိ—  အပလောကနကမ္မံ, ဉတ္တိကမ္မံ. အပရာနိပိ ဒွေ ကမ္မာနိ—  ဉတ္တိဒုတိယကမ္မံ, ဉတ္တိစတုတ္ထကမ္မံ. ဒွေ ကမ္မဝတ္ထူနိ—  အပလောကနကမ္မဿ ဝတ္ထု, ဉတ္တိကမ္မဿ ဝတ္ထု. အပရာနိပိ ဒွေ ကမ္မဝတ္ထူနိ—  ဉတ္တိဒုတိယကမ္မဿ ဝတ္ထု, ဉတ္တိစတုတ္ထကမ္မဿ ဝတ္ထု. ဒွေ ကမ္မဒေါသာ—  အပလောကနကမ္မဿ ဒေါသော, ဉတ္တိကမ္မဿ ဒေါသော. အပရေပိ ဒွေ ကမ္မဒေါသာ—  ဉတ္တိဒုတိယကမ္မဿ ဒေါသော, ဉတ္တိစတုတ္ထကမ္မဿ ဒေါသော. ဒွေ ကမ္မသမ္ပတ္တိယော—  အပလောကနကမ္မဿ သမ္ပတ္တိ, ဉတ္တိကမ္မဿ သမ္ပတ္တိ. အပရာပိ ဒွေ ကမ္မသမ္ပတ္တိယော—  ဉတ္တိဒုတိယကမ္မဿ သမ္ပတ္တိ, ဉတ္တိစတုတ္ထကမ္မဿ သမ္ပတ္တိ. ဒွေ နာနာသံဝါသကဘူမိယော—  အတ္တနာ ဝါ အတ္တာနံ နာနာသံဝါသကံ ကရောတိ, သမဂ္ဂေါ ဝါ နံ သံဃော ဥက္ခိပတိ အဒဿနေ ဝါ အပ္ပဋိကမ္မေ ဝါ အပ္ပဋိနိဿဂ္ဂေ ဝါ. ဒွေ သမာနသံဝါသကဘူမိယော—  အတ္တနာ ဝါ အတ္တာနံ သမာနသံဝါသကံ ကရောတိ, သမဂ္ဂေါ ဝါ နံ သံဃော ဥက္ခိတ္တံ ဩသာရေတိ ဒဿနေ ဝါ ပဋိကမ္မေ ဝါ ပဋိနိဿဂ္ဂေ ဝါ. ဒွေ ပါရာဇိကာ—  ဘိက္ခူနဉ္စ ဘိက္ခုနီနဉ္စ. ဒွေ သံဃာဒိသေသာ, ဒွေ ထုလ္လစ္စယာ, ဒွေ ပါစိတ္တိယာ, ဒွေ ပါဋိဒေသနီယာ, ဒွေ ဒုက္ကဋာ, ဒွေ ဒုဗ္ဘာသိတာ—  ဘိက္ခူနဉ္စ ဘိက္ခုနီနဉ္စ. သတ္တ အာပတ္တိယော, သတ္တ အာပတ္တိက္ခန္ဓာ. ဒွီဟာကာရေဟိ သံဃော ဘိဇ္ဇတိ—  ကမ္မေန ဝါ သလာကဂ္ဂါဟေန ဝါ.
</Paragraph>

<Paragraph number="1448" book="pari">
ဒွေ ပုဂ္ဂလာ န ဥပသမ္ပာဒေတဗ္ဗာ—  အဒ္ဓါနဟီနော, အင်္ဂဟီနော. အပရေပိ ဒွေ ပုဂ္ဂလာ န ဥပသမ္ပာဒေတဗ္ဗာ—  ဝတ္ထုဝိပန္နော, ကရဏဒုက္ကဋကော. အပရေပိ ဒွေ ပုဂ္ဂလာ န ဥပသမ္ပာဒေတဗ္ဗာ—  အပရိပူရော ပရိပူရော နော စ ယာစတိ. ဒွိန္နံ ပုဂ္ဂလာနံ နိဿာယ န ဝတ္ထဗ္ဗံ—  အလဇ္ဇိဿ စ ဗာလဿ စ. ဒွိန္နံ ပုဂ္ဂလာနံ နိဿယော န ဒါတဗ္ဗော—  အလဇ္ဇိဿ စ လဇ္ဇိနော စ န ယာစတိ. ဒွိန္နံ ပုဂ္ဂလာနံ နိဿယော ဒါတဗ္ဗော—  ဗာလဿ စ လဇ္ဇိဿ စ ယာစတိ. ဒွေ ပုဂ္ဂလာ အဘဗ္ဗာ အာပတ္တိံ အာပဇ္ဇိတုံ—  ဗုဒ္ဓါ စ ပစ္စေကဗုဒ္ဓါ စ. ဒွေ ပုဂ္ဂလာ ဘဗ္ဗာ, အာပတ္တိံ အာပဇ္ဇိတုံ—  ဘိက္ခူ စ ဘိက္ခုနိယော စ. ဒွေ ပုဂ္ဂလာ အဘဗ္ဗာ သဉ္စိစ္စ အာပတ္တိံ အာပဇ္ဇိတုံ—  ဘိက္ခူ စ ဘိက္ခုနိယော စ အရိယပုဂ္ဂလာ. ဒွေ ပုဂ္ဂလာ ဘဗ္ဗာ သဉ္စိစ္စ အာပတ္တိံ အာပဇ္ဇိတုံ—  ဘိက္ခူ စ ဘိက္ခုနိယော စ ပုထုဇ္ဇနာ. ဒွေ ပုဂ္ဂလာ အဘဗ္ဗာ သဉ္စိစ္စ သာတိသာရံ ဝတ္ထုံ အဇ္ဈာစရိတုံ—  ဘိက္ခူ စ ဘိက္ခုနိယော စ အရိယပုဂ္ဂလာ. ဒွေ ပုဂ္ဂလာ ဘဗ္ဗာ သဉ္စိစ္စ သာတိသာရံ ဝတ္ထုံ အဇ္ဈာစရိတုံ—  ဘိက္ခူ စ ဘိက္ခုနိယော စ ပုထုဇ္ဇနာ.
</Paragraph>

<Paragraph number="1449" book="pari">
ဒွေ ပဋိက္ကောသာ—  ကာယေန ဝါ ပဋိက္ကောသတိ ဝါစာယ ဝါ ပဋိက္ကောသတိ. ဒွေ နိဿာရဏာ—  အတ္ထိ ပုဂ္ဂလော အပ္ပတ္တော နိဿာရဏံ တဉ္စေ သံဃော နိဿာရေတိ ဧကစ္စော သုနိဿာရိတော, ဧကစ္စော ဒုန္နိဿာရိတော. ဒွေ ဩသာရဏာ—  အတ္ထိ ပုဂ္ဂလော အပ္ပတ္တော ဩသာရဏံ တဉ္စေ သံဃော ဩသာရေတိ ဧကစ္စော သောသာရိတော, ဧကစ္စော ဒေါသာရိတော. ဒွေ ပဋိညာ—  ကာယေန ဝါ ပဋိဇာနာတိ ဝါစာယ ဝါ ပဋိဇာနာတိ. ဒွေ ပဋိဂ္ဂဟာ—  ကာယေန ဝါ ပဋိဂ္ဂဏှာတိ ကာယပဋိဗဒ္ဓေန ဝါ ပဋိဂ္ဂဏှာတိ. ဒွေ ပဋိက္ခေပါ—  ကာယေန ဝါ ပဋိက္ခိပတိ ဝါစာယ ဝါ ပဋိက္ခိပတိ. ဒွေ ဥပဃာတိကာ—  သိက္ခူပဃာတိကာ စ ဘောဂူပဃာတိကာ စ. ဒွေ စောဒနာ—  ကာယေန ဝါ စောဒေတိ ဝါစာယ ဝါ စောဒေတိ. ဒွေ ကထိနဿ ပလိဗောဓာ—  အာဝါသပလိဗောဓော စ စီဝရပလိဗောဓော စ. ဒွေ ကထိနဿ အပလိဗောဓာ—  အာဝါသအပလိဗောဓော စ စီဝရအပလိဗောဓော စ. ဒွေ စီဝရာနိ—  ဂဟပတိကဉ္စ ပံသုကူလဉ္စ. ဒွေ ပတ္တာ—  အယောပတ္တော မတ္တိကာပတ္တော. ဒွေ မဏ္ဍလာနိ—  တိပုမယံ, သီသမယံ. ဒွေ ပတ္တဿ အဓိဋ္ဌာနာ—  ကာယေန ဝါ အဓိဋ္ဌေတိ ဝါစာယ ဝါ အဓိဋ္ဌေတိ. ဒွေ စီဝရဿ အဓိဋ္ဌာနာ—  ကာယေန ဝါ အဓိဋ္ဌေတိ ဝါစာယ ဝါ အဓိဋ္ဌေတိ. ဒွေ ဝိကပ္ပနာ—  သမ္မုခါဝိကပ္ပနာ စ ပရမ္မုခါဝိကပ္ပနာ စ. ဒွေ ဝိနယာ—  ဘိက္ခူနဉ္စ ဘိက္ခုနီနဉ္စ. ဒွေ ဝေနယိကာ—  ပညတ္တဉ္စ ပညတ္တာနုလောမဉ္စ. ဒွေ ဝိနယဿ သလ္လေခါ—  အကပ္ပိယေ သေတုဃာတော, ကပ္ပိယေ မတ္တကာရိတာ. ဒွီဟာကာရေဟိ အာပတ္တိံ အာပဇ္ဇတိ—  ကာယေန ဝါ အာပဇ္ဇတိ ဝါစာယ ဝါ အာပဇ္ဇတိ. ဒွီဟာကာရေဟိ အာပတ္တိယာ ဝုဋ္ဌာတိ—  ကာယေန ဝါ ဝုဋ္ဌာတိ ဝါစာယ ဝါ ဝုဋ္ဌာတိ. ဒွေ ပရိဝါသာ—  ပဋိစ္ဆန္နပရိဝါသော, အပ္ပဋိစ္ဆန္နပရိဝါသော. အပရေပိ ဒွေ ပရိဝါသာ—  သုဒ္ဓန္တပရိဝါသော သမောဓာနပရိဝါသော. ဒွေ မာနတ္တာ—  ပဋိစ္ဆန္နမာနတ္တံ, အပ္ပဋိစ္ဆန္နမာနတ္တံ. အပရေပိ ဒွေ မာနတ္တာ—  ပက္ခမာနတ္တံ, သမောဓာနမာနတ္တံ. ဒွိန္နံ ပုဂ္ဂလာနံ ရတ္တိစ္ဆေဒေါ—  ပါရိဝါသိကဿ စ မာနတ္တစာရိကဿ စ. ဒွေ အနာဒရိယာနိ—  ပုဂ္ဂလာနာဒရိယဉ္စ ဓမ္မာနာဒရိယဉ္စ. ဒွေ လောဏာနိ—  ဇာတိမဉ္စ ကာရိမဉ္စ. အပရာနိပိ ဒွေ လောဏာနိ—  သာမုဒ္ဒံ ကာဠလောဏံ. အပရာနိပိ ဒွေ လောဏာနိ—  သိန္ဓဝံ, ဥဗ္ဘိဒံ. အပရာနိပိ ဒွေ လောဏာနိ—  ရောမကံ, ပက္ကာလကံ. ဒွေ ပရိဘောဂါ—  အဗ္ဘန္တရပရိဘောဂေါ စ ဗာဟိရပရိဘောဂေါ စ. ဒွေ အက္ကောသာ—  ဟီနော စ အက္ကောသော ဥက္ကဋ္ဌော စ အက္ကောသော. ဒွီဟာကာရေဟိ ပေသုညံ ဟောတိ—  ပိယကမျဿ ဝါ ဘေဒါဓိပ္ပါယဿ ဝါ. ဒွီဟာကာရေဟိ ဂဏဘောဇနံ ပသဝတိ—  နိမန္တနတော ဝါ ဝိညတ္တိတော ဝါ. ဒွေ ဝဿူပနာယိကာ—  ပုရိမိကာ, ပစ္ဆိမိကာ. ဒွေ အဓမ္မိကာနိ ပါတိမောက္ခဋ္ဌပနာနိ. ဒွေ ဓမ္မိကာနိ ပါတိမောက္ခဋ္ဌပနာနိ.
</Paragraph>

<Paragraph number="1450" book="pari">
ဒွေ ပုဂ္ဂလာ ဗာလာ—  ယော စ အနာဂတံ ဘာရံ ဝဟတိ, ယော စ အာဂတံ ဘာရံ န ဝဟတိ. ဒွေ ပုဂ္ဂလာ ပဏ္ဍိတာ—  ယော စ အနာဂတံ ဘာရံ န ဝဟတိ, ယော စ အာဂတံ ဘာရံ ဝဟတိ. အပရေပိ ဒွေ ပုဂ္ဂလာ ဗာလာ—  ယော စ အကပ္ပိယေ ကပ္ပိယသညီ, ယော စ ကပ္ပိယေ အကပ္ပိယသညီ. ဒွေ ပုဂ္ဂလာ ပဏ္ဍိတာ—  ယော စ အကပ္ပိယေ အကပ္ပိယသညီ, ယော စ ကပ္ပိယေ ကပ္ပိယသညီ. အပရေပိ ဒွေ ပုဂ္ဂလာ ဗာလာ—  ယော စ အနာပတ္တိယာ အာပတ္တိသညီ, ယော စ အာပတ္တိယာ အနာပတ္တိသညီ. ဒွေ ပုဂ္ဂလာ ပဏ္ဍိတာ—  ယော စ အာပတ္တိယာ အာပတ္တိသညီ, ယော စ အနာပတ္တိယာ အနာပတ္တိသညီ. အပရေပိ ဒွေ ပုဂ္ဂလာ ဗာလာ—  ယော စ အဓမ္မေ ဓမ္မသညီ, ယော စ ဓမ္မေ အဓမ္မသညီ. ဒွေ ပုဂ္ဂလာ ပဏ္ဍိတာ—  ယော စ အဓမ္မေ အဓမ္မသညီ, ယော စ ဓမ္မေ ဓမ္မသညီ. အပရေပိ ဒွေ ပုဂ္ဂလာ ဗာလာ—  ယော စ အဝိနယေ ဝိနယသညီ, ယော စ ဝိနယေ အဝိနယသညီ. ဒွေ ပုဂ္ဂလာ ပဏ္ဍိတာ—  ယော စ အဝိနယေ အဝိနယသညီ, ယော စ ဝိနယေ ဝိနယသညီ.
</Paragraph>

<Paragraph number="1451" book="pari">
ဒွိန္နံ ပုဂ္ဂလာနံ အာသဝါ ဝဍ္ဎန္တိ—  ယော စ န ကုက္ကုစ္စာယိတဗ္ဗံ ကုက္ကုစ္စာယတိ, ယော စ ကုက္ကုစ္စာယိတဗ္ဗံ န ကုက္ကုစ္စာယတိ. ဒွိန္နံ ပုဂ္ဂလာနံ အာသဝါ န ဝဍ္ဎန္တိ—  ယော စ န ကုက္ကုစ္စာယိတဗ္ဗံ န ကုက္ကုစ္စာယတိ, ယော စ ကုက္ကုစ္စာယိတဗ္ဗံ ကုက္ကုစ္စာယတိ. အပရေသမ္ပိ ဒွိန္နံ ပုဂ္ဂလာနံ အာသဝါ ဝဍ္ဎန္တိ—  ယော စ အကပ္ပိယေ ကပ္ပိယသညီ, ယော စ ကပ္ပိယေ အကပ္ပိယသညီ. ဒွိန္နံ ပုဂ္ဂလာနံ အာသဝါ န ဝဍ္ဎန္တိ—  ယော စ အကပ္ပိယေ အကပ္ပိယသညီ, ယော စ ကပ္ပိယေ ကပ္ပိယသညီ. အပရေသမ္ပိ ဒွိန္နံ ပုဂ္ဂလာနံ အာသဝါ ဝဍ္ဎန္တိ—  ယော စ အနာပတ္တိယာ အာပတ္တိသညီ, ယော စ အာပတ္တိယာ အနာပတ္တိသညီ. ဒွိန္နံ ပုဂ္ဂလာနံ အာသဝါ န ဝဍ္ဎန္တိ—  ယော စ အနာပတ္တိယာ အနာပတ္တိသညီ, ယော စ အာပတ္တိယာ အာပတ္တိသညီ. အပရေသမ္ပိ ဒွိန္နံ ပုဂ္ဂလာနံ အာသဝါ ဝဍ္ဎန္တိ—  ယော စ အဓမ္မေ ဓမ္မသညီ, ယော စ ဓမ္မေ အဓမ္မသညီ. ဒွိန္နံ ပုဂ္ဂလာနံ အာသဝါ န ဝဍ္ဎန္တိ—  ယော စ အဓမ္မေ အဓမ္မသညီ, ယော စ ဓမ္မေ ဓမ္မသညီ. အပရေသမ္ပိ ဒွိန္နံ ပုဂ္ဂလာနံ အာသဝါ ဝဍ္ဎန္တိ—  ယော စ အဝိနယေ ဝိနယသညီ, ယော စ ဝိနယေ အဝိနယသညီ. ဒွိန္နံ ပုဂ္ဂလာနံ အာသဝါ န ဝဍ္ဎန္တိ—  ယော စ အဝိနယေ အဝိနယသညီ, ယော စ ဝိနယေ ဝိနယသညီ.

</Paragraph>
</Division>

<Paragraph number="1452" type="center" book="pari">
ဒုကာ နိဋ္ဌိတာ.



</Paragraph>

<Paragraph number="1453" type="center" book="pari">
တဿုဒ္ဒါနံ


</Paragraph>

<Paragraph number="1454" type="verses" book="pari">
_သညာ လဒ္ဓါ စ သဒ္ဓမ္မာ,_  
_ပရိက္ခာရာ စ ပုဂ္ဂလာ;_  
_သစ္စံ ဘူမိ နိက္ခမန္တော,_  
_အာဒိယန္တော သမာဒိယံ._  

</Paragraph>

<Paragraph number="1455" type="verses" book="pari">
_ကရောန္တော ဒေန္တော ဂဏှန္တော,_  
_ပရိဘောဂေန ရတ္တိ စ;_  
_အရုဏာဆိန္ဒံ ဆာဒေန္တော,_  
_ဓာရေန္တော စ ဥပေါသထာ._  

</Paragraph>

<Paragraph number="1456" type="verses" book="pari">
_ပဝါရဏာ ကမ္မာပရာ,_  
_ဝတ္ထု အပရာ ဒေါသာ စ;_  
_အပရာ ဒွေ စ သမ္ပတ္တိ,_  
_နာနာ သမာနမေဝ စ._  

</Paragraph>

<Paragraph number="1457" type="verses" book="pari">
_ပါရာဇိသံဃထုလ္လစ္စယ,_  
_ပါစိတ္တိ ပါဋိဒေသနာ;_  
_ဒုက္ကဋာ ဒုဗ္ဘာသိတာ စေဝ,_  
_သတ္တ အာပတ္တိက္ခန္ဓာ စ._  

</Paragraph>

<Paragraph number="1458" type="verses" book="pari">
_ဘိဇ္ဇတိ ဥပသမ္ပဒါ,_  
_တထေဝ အပရေ ဒုဝေ;_  
_န ဝတ္ထဗ္ဗံ န ဒါတဗ္ဗံ,_  
_အဘဗ္ဗာဘဗ္ဗမေဝ စ._  

</Paragraph>

<Paragraph number="1459" type="verses" book="pari">
_သဉ္စိစ္စ သာတိသာရာ စ,_  
_ပဋိက္ကောသာ နိဿာရဏာ;_  
_ဩသာရဏာ ပဋိညာ စ,_  
_ပဋိဂ္ဂဟာ ပဋိက္ခိပါ._  

</Paragraph>

<Paragraph number="1460" type="verses" book="pari">
ဥပဃာတိ စောဒနာ စ,_  
_ကထိနာ စ ဒုဝေ တထာ;_  
_စီဝရာ ပတ္တမဏ္ဍလာ,_  
_အဓိဋ္ဌာနာ တထေဝ ဒွေ._  

</Paragraph>

<Paragraph number="1461" type="verses" book="pari">
_ဝိကပ္ပနာ စ ဝိနယာ,_  
_ဝေနယိကာ စ သလ္လေခါ;_  
_အာပဇ္ဇတိ စ ဝုဋ္ဌာတိ,_  
_ပရိဝါသာပရေ ဒုဝေ._  

</Paragraph>

<Paragraph number="1462" type="verses" book="pari">
_ဒွေ မာနတ္တာ အပရေ စ,_  
_ရတ္တိစ္ဆေဒေါ အနာဒရိ;_  
_ဒွေ လောဏာ တယော အပရေ,_  
_ပရိဘောဂက္ကောသေန စ._  

</Paragraph>

<Paragraph number="1463" type="verses" book="pari">
_ပေသုညော စ ဂဏာဝဿ,_  
_ဌပနာ ဘာရကပ္ပိယံ;_  
_အနာပတ္တိ အဓမ္မဓမ္မာ,_  
_ဝိနယေ အာသဝေ တထာတိ._
</Paragraph>