---
title: "7.4 စတုက္ကဝါရ"
tableOfContents: false
sidebar:
  order: 6
type: "tipitaka"
basket: "vi"
book: "pari"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="324" book="pari">

<Paragraph number="1485" book="pari">
အတ္ထာပတ္တိ သကဝါစာယ အာပဇ္ဇတိ, ပရဝါစာယ ဝုဋ္ဌာတိ; အတ္ထာပတ္တိ ပရဝါစာယ အာပဇ္ဇတိ, သကဝါစာယ ဝုဋ္ဌာတိ; အတ္ထာပတ္တိ သကဝါစာယ အာပဇ္ဇတိ, သကဝါစာယ ဝုဋ္ဌာတိ; အတ္ထာပတ္တိ ပရဝါစာယ အာပဇ္ဇတိ, ပရဝါစာယ ဝုဋ္ဌာတိ. အတ္ထာပတ္တိ ကာယေန အာပဇ္ဇတိ, ဝါစာယ ဝုဋ္ဌာတိ; အတ္ထာပတ္တိ ဝါစာယ အာပဇ္ဇတိ, ကာယေန ဝုဋ္ဌာတိ; အတ္ထာပတ္တိ ကာယေန အာပဇ္ဇတိ, ကာယေန ဝုဋ္ဌာတိ; အတ္ထာပတ္တိ ဝါစာယ အာပဇ္ဇတိ, ဝါစာယ ဝုဋ္ဌာတိ. အတ္ထာပတ္တိ ပသုတ္တော အာပဇ္ဇတိ, ပဋိဗုဒ္ဓေါ ဝုဋ္ဌာတိ; အတ္ထာပတ္တိ ပဋိဗုဒ္ဓေါ အာပဇ္ဇတိ, ပသုတ္တော ဝုဋ္ဌာတိ; အတ္ထာပတ္တိ ပသုတ္တော အာပဇ္ဇတိ, ပသုတ္တော ဝုဋ္ဌာတိ; အတ္ထာပတ္တိ ပဋိဗုဒ္ဓေါ အာပဇ္ဇတိ, ပဋိဗုဒ္ဓေါ ဝုဋ္ဌာတိ. အတ္ထာပတ္တိ အစိတ္တကော အာပဇ္ဇတိ, သစိတ္တကော ဝုဋ္ဌာတိ; အတ္ထာပတ္တိ သစိတ္တကော အာပဇ္ဇတိ, အစိတ္တကော ဝုဋ္ဌာတိ; အတ္ထာပတ္တိ အစိတ္တကော အာပဇ္ဇတိ, အစိတ္တကော ဝုဋ္ဌာတိ; အတ္ထာပတ္တိ သစိတ္တကော အာပဇ္ဇတိ, သစိတ္တကော ဝုဋ္ဌာတိ. အတ္ထာပတ္တိ အာပဇ္ဇန္တော ဒေသေတိ; ဒေသေန္တော အာပဇ္ဇတိ; အတ္ထာပတ္တိ အာပဇ္ဇန္တော ဝုဋ္ဌာတိ; ဝုဋ္ဌဟန္တော အာပဇ္ဇတိ. အတ္ထာပတ္တိ ကမ္မေန အာပဇ္ဇတိ, အကမ္မေန ဝုဋ္ဌာတိ; အတ္ထာပတ္တိ အကမ္မေန အာပဇ္ဇတိ, ကမ္မေန ဝုဋ္ဌာတိ; အတ္ထာပတ္တိ ကမ္မေန အာပဇ္ဇတိ, ကမ္မေန ဝုဋ္ဌာတိ; အတ္ထာပတ္တိ အကမ္မေန အာပဇ္ဇတိ, အကမ္မေန ဝုဋ္ဌာတိ.
</Paragraph>

<Paragraph number="1486" book="pari">
စတ္တာရော အနရိယဝေါဟာရာ—  အဒိဋ္ဌေ ဒိဋ္ဌဝါဒိတာ, အဿုတေ သုတဝါဒိတာ, အမုတေ မုတဝါဒိတာ, အဝိညာတေ ဝိညာတဝါဒိတာ. စတ္တာရော အရိယဝေါဟာရာ—  အဒိဋ္ဌေ အဒိဋ္ဌဝါဒိတာ, အဿုတေ အဿုတဝါဒိတာ, အမုတေ အမုတဝါဒိတာ, အဝိညာတေ အဝိညာတဝါဒိတာ. အပရေပိ စတ္တာရော အနရိယဝေါဟာရာ—  ဒိဋ္ဌေ အဒိဋ္ဌဝါဒိတာ, သုတေ အဿုတဝါဒိတာ, မုတေ အမုတဝါဒိတာ, ဝိညာတေ အဝိညာတဝါဒိတာ. စတ္တာရော အရိယဝေါဟာရာ—  ဒိဋ္ဌေ ဒိဋ္ဌဝါဒိတာ, သုတေ သုတဝါဒိတာ, မုတေ မုတဝါဒိတာ, ဝိညာတေ ဝိညာတဝါဒိတာ.
</Paragraph>

<Paragraph number="1487" book="pari">
စတ္တာရော ပါရာဇိကာ ဘိက္ခူနံ ဘိက္ခုနီဟိ သာဓာရဏာ; စတ္တာရော ပါရာဇိကာ ဘိက္ခုနီနံ ဘိက္ခူဟိ အသာဓာရဏာ. စတ္တာရော ပရိက္ခာရာ—  အတ္ထိ ပရိက္ခာရော ရက္ခိတဗ္ဗော ဂေါပေတဗ္ဗော မမာယိတဗ္ဗော ပရိဘုဉ္ဇိတဗ္ဗော; အတ္ထိ ပရိက္ခာရော ရက္ခိတဗ္ဗော ဂေါပေတဗ္ဗော မမာယိတဗ္ဗော, န ပရိဘုဉ္ဇိတဗ္ဗော; အတ္ထိ ပရိက္ခာရော ရက္ခိတဗ္ဗော ဂေါပေတဗ္ဗော, န မမာယိတဗ္ဗော န ပရိဘုဉ္ဇိတဗ္ဗော; အတ္ထိ ပရိက္ခာရော န ရက္ခိတဗ္ဗော န ဂေါပေတဗ္ဗော, န မမာယိတဗ္ဗော န ပရိဘုဉ္ဇိတဗ္ဗော. အတ္ထာပတ္တိ သမ္မုခါ အာပဇ္ဇတိ, ပရမ္မုခါ ဝုဋ္ဌာတိ; အတ္ထာပတ္တိ ပရမ္မုခါ အာပဇ္ဇတိ, သမ္မုခါ ဝုဋ္ဌာတိ; အတ္ထာပတ္တိ သမ္မုခါ အာပဇ္ဇတိ, သမ္မုခါ ဝုဋ္ဌာတိ; အတ္ထာပတ္တိ ပရမ္မုခါ အာပဇ္ဇတိ, ပရမ္မုခါ ဝုဋ္ဌာတိ. အတ္ထာပတ္တိ အဇာနန္တော အာပဇ္ဇတိ, ဇာနန္တော ဝုဋ္ဌာတိ; အတ္ထာပတ္တိ ဇာနန္တော အာပဇ္ဇတိ, အဇာနန္တော ဝုဋ္ဌာတိ; အတ္ထာပတ္တိ အဇာနန္တော အာပဇ္ဇတိ, အဇာနန္တော ဝုဋ္ဌာတိ; အတ္ထာပတ္တိ ဇာနန္တော အာပဇ္ဇတိ, ဇာနန္တော ဝုဋ္ဌာတိ.
</Paragraph>

<Paragraph number="1488" book="pari">
စတူဟာကာရေဟိ အာပတ္တိံ အာပဇ္ဇတိ—  ကာယေန အာပဇ္ဇတိ, ဝါစာယ အာပဇ္ဇတိ, ကာယေန ဝါစာယ အာပဇ္ဇတိ, ကမ္မဝါစာယ အာပဇ္ဇတိ. အပရေဟိပိ စတူဟာကာရေဟိ အာပတ္တိံ အာပဇ္ဇတိ—  သံဃမဇ္ဈေ, ဂဏမဇ္ဈေ, ပုဂ္ဂလဿ သန္တိကေ, လိင်္ဂပါတုဘာဝေန. စတူဟာကာရေဟိ အာပတ္တိယာ ဝုဋ္ဌာတိ—  ကာယေန ဝုဋ္ဌာတိ, ဝါစာယ ဝုဋ္ဌာတိ, ကာယေန ဝါစာယ ဝုဋ္ဌာတိ, ကမ္မဝါစာယ ဝုဋ္ဌာတိ. အပရေဟိပိ စတူဟာကာရေဟိ အာပတ္တိယာ ဝုဋ္ဌာတိ—  သံဃမဇ္ဈေ, ဂဏမဇ္ဈေ, ပုဂ္ဂလဿ သန္တိကေ, လိင်္ဂပါတုဘာဝေန. သဟ ပဋိလာဘေန ပုရိမံ ဇဟတိ, ပစ္ဆိမေ ပတိဋ္ဌာတိ, ဝိညတ္တိယော ပဋိပ္ပဿမ္ဘန္တိ, ပဏ္ဏတ္တိယော နိရုဇ္ဈန္တိ. သဟ ပဋိလာဘေန ပစ္ဆိမံ ဇဟတိ, ပုရိမေ ပတိဋ္ဌာတိ, ဝိညတ္တိယော ပဋိပ္ပဿမ္ဘန္တိ, ပဏ္ဏတ္တိယော နိရုဇ္ဈန္တိ. စတဿော စောဒနာ—  သီလဝိပတ္တိယာ စောဒေတိ, အာစာရဝိပတ္တိယာ စောဒေတိ, ဒိဋ္ဌိဝိပတ္တိယာ စောဒေတိ, အာဇီဝဝိပတ္တိယာ စောဒေတိ. စတ္တာရော ပရိဝါသာ—  ပဋိစ္ဆန္နပရိဝါသော, အပ္ပဋိစ္ဆန္နပရိဝါသော, သုဒ္ဓန္တပရိဝါသော, သမောဓာနပရိဝါသော. စတ္တာရော မာနတ္တာ—  ပဋိစ္ဆန္နမာနတ္တံ, အပ္ပဋိစ္ဆန္နမာနတ္တံ, ပက္ခမာနတ္တံ, သမောဓာနမာနတ္တံ. စတ္တာရော မာနတ္တစာရိကဿ ဘိက္ခုနော ရတ္တိစ္ဆေဒါ—  သဟဝါသော, ဝိပ္ပဝါသော, အနာရောစနာ, ဦနေ ဂဏေ စရတိ. စတ္တာရော သာမုက္ကံသာ. စတ္တာရော ပဋိဂ္ဂဟိတပရိဘောဂါ—  ယာဝကာလိကံ, ယာမကာလိကံ, သတ္တာဟကာလိကံ, ယာဝဇီဝိကံ. စတ္တာရိ မဟာဝိကဋာနိ—  ဂူထော, မုတ္တံ, ဆာရိကာ, မတ္တိကာ. စတ္တာရိ ကမ္မာနိ—  အပလောကနကမ္မံ, ဉတ္တိကမ္မံ, ဉတ္တိဒုတိယကမ္မံ, ဉတ္တိစတုတ္ထကမ္မံ. အပရာနိပိ စတ္တာရိ ကမ္မာနိ—  အဓမ္မေန ဝဂ္ဂကမ္မံ, အဓမ္မေန သမဂ္ဂကမ္မံ, ဓမ္မေန ဝဂ္ဂကမ္မံ, ဓမ္မေန သမဂ္ဂကမ္မံ. စတဿော ဝိပတ္တိယော—  သီလဝိပတ္တိ, အာစာရဝိပတ္တိ, ဒိဋ္ဌိဝိပတ္တိ, အာဇီဝဝိပတ္တိ. စတ္တာရိ အဓိကရဏာနိ—  ဝိဝါဒါဓိကရဏံ, အနုဝါဒါဓိကရဏံ, အာပတ္တာဓိကရဏံ, ကိစ္စာဓိကရဏံ. စတ္တာရော ပရိသဒူသနာ—  ဘိက္ခု ဒုဿီလော ပါပဓမ္မော ပရိသဒူသနော, ဘိက္ခုနီ ဒုဿီလာ ပါပဓမ္မာ ပရိသဒူသနာ, ဥပါသကော ဒုဿီလော ပါပဓမ္မော ပရိသဒူသနော, ဥပါသိကာ ဒုဿီလာ ပါပဓမ္မာ ပရိသဒူသနာ. စတ္တာရော ပရိသသောဘနာ—  ဘိက္ခု သီလဝါ ကလျာဏဓမ္မော ပရိသသောဘနော, ဘိက္ခုနီ သီလဝတီ ကလျာဏဓမ္မာ ပရိသသောဘနာ, ဥပါသကော သီလဝါ ကလျာဏဓမ္မော ပရိသသောဘနော, ဥပါသိကာ သီလဝတီ ကလျာဏဓမ္မာ ပရိသသောဘနာ.
</Paragraph>

<Paragraph number="1489" book="pari">
အတ္ထာပတ္တိ အာဂန္တုကော အာပဇ္ဇတိ, နော အာဝါသိကော; အတ္ထာပတ္တိ အာဝါသိကော အာပဇ္ဇတိ, နော အာဂန္တုကော; အတ္ထာပတ္တိ အာဂန္တုကော စေဝ အာပဇ္ဇတိ အာဝါသိကော စ အတ္ထာပတ္တိ နေဝ အာဂန္တုကော အာပဇ္ဇတိ, နော အာဝါသိကော. အတ္ထာပတ္တိ ဂမိကော အာပဇ္ဇတိ, နော အာဝါသိကော; အတ္ထာပတ္တိ အာဝါသိကော အာပဇ္ဇတိ, နော ဂမိကော; အတ္ထာပတ္တိ ဂမိကော စေဝ အာပဇ္ဇတိ အာဝါသိကော စ; အတ္ထာပတ္တိ နေဝ ဂမိကော အာပဇ္ဇတိ နော အာဝါသိကော. အတ္ထိ ဝတ္ထုနာနတ္တတာ နော အာပတ္တိနာနတ္တတာ, အတ္ထိ အာပတ္တိနာနတ္တတာ နော ဝတ္ထုနာနတ္တတာ, အတ္ထိ ဝတ္ထုနာနတ္တတာ စေဝ အာပတ္တိနာနတ္တတာ စ, အတ္ထိ နေဝ ဝတ္ထုနာနတ္တတာ နော အာပတ္တိနာနတ္တတာ. အတ္ထိ ဝတ္ထုသဘာဂတာ နော အာပတ္တိသဘာဂတာ, အတ္ထိ အာပတ္တိသဘာဂတာ နော ဝတ္ထုသဘာဂတာ, အတ္ထိ ဝတ္ထုသဘာဂတာ စေဝ အာပတ္တိသဘာဂတာ စ အတ္ထိ နေဝ ဝတ္ထုသဘာဂတာ နော အာပတ္တိသဘာဂတာ. အတ္ထာပတ္တိ ဥပဇ္ဈာယော အာပဇ္ဇတိ နော သဒ္ဓိဝိဟာရိကော, အတ္ထာပတ္တိ သဒ္ဓိဝိဟာရိကော အာပဇ္ဇတိ နော ဥပဇ္ဈာယော, အတ္ထာပတ္တိ ဥပဇ္ဈာယော စေဝ အာပဇ္ဇတိ သဒ္ဓိဝိဟာရိကော စ, အတ္ထာပတ္တိ နေဝ ဥပဇ္ဈာယော အာပဇ္ဇတိ နော သဒ္ဓိဝိဟာရိကော. အတ္ထာပတ္တိ အာစရိယော အာပဇ္ဇတိ နော အန္တေဝါသိကော, အတ္ထာပတ္တိ အန္တေဝါသိကော အာပဇ္ဇတိ နော အာစရိယော, အတ္ထာပတ္တိ အာစရိယော စေဝ အာပဇ္ဇတိ အန္တေဝါသိကော စ, အတ္ထာပတ္တိ နေဝ အာစရိယော အာပဇ္ဇတိ နော အန္တေဝါသိကော. စတ္တာရော ပစ္စယာ အနာပတ္တိ ဝဿစ္ဆေဒဿ—  သံဃော ဝါ ဘိန္နော ဟောတိ, သံဃံ ဝါ ဘိန္ဒိတုကာမာ ဟောန္တိ, ဇီဝိတန္တရာယော ဝါ ဟောတိ, ဗြဟ္မစရိယန္တရာယော ဝါ ဟောတိ. စတ္တာရိ ဝစီဒုစ္စရိတာနိ—  မုသာဝါဒေါ, ပိသုဏာ ဝါစာ, ဖရုသာ ဝါစာ, သမ္ဖပ္ပလာပေါ. စတ္တာရိ ဝစီသုစရိတာနိ—  သစ္စဝါစာ, အပိသုဏာ ဝါစာ, သဏှာ ဝါစာ, မန္တာ ဘာသာ. အတ္ထိ အာဒိယန္တော ဂရုကံ အာပတ္တိံ အာပဇ္ဇတိ, ပယောဇေန္တော လဟုကံ; အတ္ထိ အာဒိယန္တော လဟုကံ အာပတ္တိံ အာပဇ္ဇတိ, ပယောဇေန္တော ဂရုကံ, အတ္ထိ အာဒိယန္တောပိ ပယောဇေန္တောပိ ဂရုကံ အာပတ္တိံ အာပဇ္ဇတိ; အတ္ထိ အာဒိယန္တောပိ ပယောဇေန္တောပိ လဟုကံ အာပတ္တိံ အာပဇ္ဇတိ.
</Paragraph>

<Paragraph number="1490" book="pari">
အတ္ထိ ပုဂ္ဂလော အဘိဝါဒနာရဟော, နော ပစ္စုဋ္ဌာနာရဟော; အတ္ထိ ပုဂ္ဂလော ပစ္စုဋ္ဌာနာရဟော, နော အဘိဝါဒနာရဟော; အတ္ထိ ပုဂ္ဂလော အဘိဝါဒနာရဟော စေဝ ပစ္စုဋ္ဌာနာရဟော စ; အတ္ထိ ပုဂ္ဂလော နေဝ အဘိဝါဒနာရဟော နော ပစ္စုဋ္ဌာနာရဟော. အတ္ထိ ပုဂ္ဂလော အာသနာရဟော, နော အဘိဝါဒနာရဟော; အတ္ထိ ပုဂ္ဂလော အဘိဝါဒနာရဟော, နော အာသနာရဟော; အတ္ထိ ပုဂ္ဂလော အာသနာရဟော စေဝ အဘိဝါဒနာရဟော စ; အတ္ထိ ပုဂ္ဂလော နေဝ အာသနာရဟော နော အဘိဝါဒနာရဟော. အတ္ထာပတ္တိ ကာလေ အာပဇ္ဇတိ, နော ဝိကာလေ; အတ္ထာပတ္တိ ဝိကာလေ အာပဇ္ဇတိ, နော ကာလေ; အတ္ထာပတ္တိ ကာလေ စေဝ အာပဇ္ဇတိ ဝိကာလေ စ; အတ္ထာပတ္တိ နေဝ ကာလေ အာပဇ္ဇတိ နော ဝိကာလေ. အတ္ထိ ပဋိဂ္ဂဟိတံ ကာလေ ကပ္ပတိ, နော ဝိကာလေ; အတ္ထိ ပဋိဂ္ဂဟိတံ ဝိကာလေ ကပ္ပတိ, နော ကာလေ; အတ္ထိ ပဋိဂ္ဂဟိတံ ကာလေ စေဝ ကပ္ပတိ ဝိကာလေ စ; အတ္ထိ ပဋိဂ္ဂဟိတံ နေဝ ကာလေ ကပ္ပတိ နော ဝိကာလေ. အတ္ထာပတ္တိ ပစ္စန္တိမေသု ဇနပဒေသု အာပဇ္ဇတိ, နော မဇ္ဈိမေသု; အတ္ထာပတ္တိ မဇ္ဈိမေသု ဇနပဒေသု အာပဇ္ဇတိ, နော ပစ္စန္တိမေသု; အတ္ထာပတ္တိ ပစ္စန္တိမေသု စေဝ ဇနပဒေသု အာပဇ္ဇတိ မဇ္ဈိမေသု စ; အတ္ထာပတ္တိ နေဝ ပစ္စန္တိမေသု ဇနပဒေသု အာပဇ္ဇတိ နော မဇ္ဈိမေသု. အတ္ထိ ပစ္စန္တိမေသု ဇနပဒေသု ကပ္ပတိ, နော မဇ္ဈိမေသု; အတ္ထိ မဇ္ဈိမေသု ဇနပဒေသု ကပ္ပတိ, နော ပစ္စန္တိမေသု; အတ္ထိ ပစ္စန္တိမေသု စေဝ ဇနပဒေသု ကပ္ပတိ မဇ္ဈိမေသု စ; အတ္ထိ နေဝ ပစ္စန္တိမေသု ဇနပဒေသု ကပ္ပတိ နော မဇ္ဈိမေသု. အတ္ထာပတ္တိ အန္တော အာပဇ္ဇတိ, နော ဗဟိ; အတ္ထာပတ္တိ ဗဟိ အာပဇ္ဇတိ, နော အန္တော; အတ္ထာပတ္တိ အန္တော စေဝ အာပဇ္ဇတိ ဗဟိ စ; အတ္ထာပတ္တိ နေဝ အန္တော အာပဇ္ဇတိ နော ဗဟိ. အတ္ထာပတ္တိ အန္တောသီမာယ အာပဇ္ဇတိ, နော ဗဟိသီမာယ; အတ္ထာပတ္တိ ဗဟိသီမာယ အာပဇ္ဇတိ, နော အန္တောသီမာယ; အတ္ထာပတ္တိ အန္တောသီမာယ စေဝ အာပဇ္ဇတိ ဗဟိသီမာယ စ; အတ္ထာပတ္တိ နေဝ အန္တောသီမာယ အာပဇ္ဇတိ နော ဗဟိသီမာယ. အတ္ထာပတ္တိ ဂါမေ အာပဇ္ဇတိ, နော အရညေ; အတ္ထာပတ္တိ အရညေ အာပဇ္ဇတိ, နော ဂါမေ; အတ္ထာပတ္တိ ဂါမေ စေဝ အာပဇ္ဇတိ အရညေ စ; အတ္ထာပတ္တိ နေဝ ဂါမေ အာပဇ္ဇတိ နော အရညေ.
</Paragraph>

<Paragraph number="1491" book="pari">
စတဿော စောဒနာ—  ဝတ္ထုသန္ဒဿနာ, အာပတ္တိသန္ဒဿနာ, သံဝါသပဋိက္ခေပေါ, သာမီစိပဋိက္ခေပေါ. စတ္တာရော ပုဗ္ဗကိစ္စာ. စတ္တာရော ပတ္တကလ္လာ. စတ္တာရိ အနညပါစိတ္တိယာနိ. စတဿော ဘိက္ခုသမ္မုတိယော. စတ္တာရိ အဂတိဂမနာနိ—  ဆန္ဒာဂတိံ ဂစ္ဆတိ, ဒေါသာဂတိံ ဂစ္ဆတိ, မောဟာဂတိံ ဂစ္ဆတိ, ဘယာဂတိံ ဂစ္ဆတိ. စတ္တာရိ နာဂတိဂမနာနိ—  န ဆန္ဒာဂတိံ ဂစ္ဆတိ, န ဒေါသာဂတိံ ဂစ္ဆတိ, န မောဟာဂတိံ ဂစ္ဆတိ, န ဘယာဂတိံ ဂစ္ဆတိ. စတူဟင်္ဂေဟိ သမန္နာဂတော အလဇ္ဇီ ဘိက္ခု သံဃံ ဘိန္ဒတိ—  ဆန္ဒာဂတိံ ဂစ္ဆန္တော, ဒေါသာဂတိံ ဂစ္ဆန္တော, မောဟာဂတိံ ဂစ္ဆန္တော, ဘယာဂတိံ ဂစ္ဆန္တော. စတူဟင်္ဂေဟိ သမန္နာဂတော ပေသလော ဘိက္ခု ဘိန္နံ သံဃံ သမဂ္ဂံ ကရောတိ—  န ဆန္ဒာဂတိံ ဂစ္ဆန္တော, န ဒေါသာဂတိံ ဂစ္ဆန္တော, န မောဟာဂတိံ ဂစ္ဆန္တော, န ဘယာဂတိံ ဂစ္ဆန္တော. စတူဟင်္ဂေဟိ သမန္နာဂတဿ ဘိက္ခုနော ဝိနယော န ပုစ္ဆိတဗ္ဗော—  ဆန္ဒာဂတိံ ဂစ္ဆတိ, ဒေါသာဂတိံ ဂစ္ဆတိ, မောဟာဂတိံ ဂစ္ဆတိ, ဘယာဂတိံ ဂစ္ဆတိ. စတူဟင်္ဂေဟိ သမန္နာဂတေန ဘိက္ခုနာ ဝိနယော န ပုစ္ဆိတဗ္ဗော—  ဆန္ဒာဂတိံ ဂစ္ဆတိ, ဒေါသာဂတိံ ဂစ္ဆတိ, မောဟာဂတိံ ဂစ္ဆတိ, ဘယာဂတိံ ဂစ္ဆတိ. စတူဟင်္ဂေဟိ သမန္နာဂတဿ ဘိက္ခုနော ဝိနယော န ဝိဿဇ္ဇေတဗ္ဗော—  ဆန္ဒာဂတိံ ဂစ္ဆတိ, ဒေါသာဂတိံ ဂစ္ဆတိ, မောဟာဂတိံ ဂစ္ဆတိ, ဘယာဂတိံ ဂစ္ဆတိ. စတူဟင်္ဂေဟိ သမန္နာဂတေန ဘိက္ခုနာ ဝိနယော န ဝိဿဇ္ဇေတဗ္ဗော—  ဆန္ဒာဂတိံ ဂစ္ဆတိ, ဒေါသာဂတိံ ဂစ္ဆတိ, မောဟာဂတိံ ဂစ္ဆတိ, ဘယာဂတိံ ဂစ္ဆတိ. စတူဟင်္ဂေဟိ သမန္နာဂတဿ ဘိက္ခုနော အနုယောဂေါ န ဒါတဗ္ဗော—  ဆန္ဒာဂတိံ ဂစ္ဆတိ, ဒေါသာဂတိံ ဂစ္ဆတိ, မောဟာဂတိံ ဂစ္ဆတိ, ဘယာဂတိံ ဂစ္ဆတိ. စတူဟင်္ဂေဟိ သမန္နာဂတေန ဘိက္ခုနာ သဒ္ဓိံ ဝိနယော န သာကစ္ဆိတဗ္ဗော—  ဆန္ဒာဂတိံ ဂစ္ဆတိ, ဒေါသာဂတိံ ဂစ္ဆတိ, မောဟာဂတိံ ဂစ္ဆတိ, ဘယာဂတိံ ဂစ္ဆတိ. အတ္ထာပတ္တိ ဂိလာနော အာပဇ္ဇတိ, နော အဂိလာနော; အတ္ထာပတ္တိ အဂိလာနော အာပဇ္ဇတိ, နော ဂိလာနော; အတ္ထာပတ္တိ ဂိလာနော စေဝ အာပဇ္ဇတိ အဂိလာနော စ; အတ္ထာပတ္တိ နေဝ ဂိလာနော အာပဇ္ဇတိ နော အဂိလာနော. စတ္တာရိ အဓမ္မိကာနိ ပါတိမောက္ခဋ္ဌပနာနိ. စတ္တာရိ ဓမ္မိကာနိ ပါတိမောက္ခဋ္ဌပနာနိ.

</Paragraph>
</Division>

<Paragraph number="1492" type="center" book="pari">
စတုက္ကံ နိဋ္ဌိတံ.



</Paragraph>

<Paragraph number="1493" type="center" book="pari">
တဿုဒ္ဒါနံ


</Paragraph>

<Paragraph number="1494" type="verses" book="pari">
_သကဝါစာယ ကာယေန,_  
_ပသုတ္တော စ အစိတ္တကော;_  
_အာပဇ္ဇန္တော စ ကမ္မေန,_  
_ဝေါဟာရာ စတုရော တထာ._  

</Paragraph>

<Paragraph number="1495" type="verses" book="pari">
_ဘိက္ခူနံ ဘိက္ခုနီနဉ္စ,_  
_ပရိက္ခာရော စ သမ္မုခါ;_  
_အဇာနကာယေ မဇ္ဈေ စ,_  
_ဝုဋ္ဌာတိ ဒုဝိဓာ တထာ._  

</Paragraph>

<Paragraph number="1496" type="verses" book="pari">
_ပဋိလာဘေန စောဒနာ,_  
_ပရိဝါသာ စ ဝုစ္စတိ;_  
_မာနတ္တစာရိကာ စာပိ,_  
_သာမုက္ကံသာ ပဋိဂ္ဂဟိ._  

</Paragraph>

<Paragraph number="1497" type="verses" book="pari">
_မဟာဝိကဋကမ္မာနိ,_  
_ပုန ကမ္မေ ဝိပတ္တိယော;_  
_အဓိကရဏာ ဒုဿီလာ စ,_  
_သောဘနာဂန္တုကေန စ._  

</Paragraph>

<Paragraph number="1498" type="verses" book="pari">
_ဂမိကော ဝတ္ထုနာနတ္တာ,_  
_သဘာဂုပဇ္ဈာယေန စ;_  
_အာစရိယော ပစ္စယာ ဝါ,_  
_ဒုစ္စရိတံ သုစရိတံ._  

</Paragraph>

<Paragraph number="1499" type="verses" book="pari">
_အာဒိယန္တော ပုဂ္ဂလော စ,_  
_အရဟော အာသနေန စ;_  
_ကာလေ စ ကပ္ပတိ စေဝ,_  
_ပစ္စန္တိမေသု ကပ္ပတိ._  

</Paragraph>

<Paragraph number="1500" type="verses" book="pari">
_အန္တော အန္တော စ သီမာယ,_  
_ဂါမေ စ စောဒနာယ စ;_  
_ပုဗ္ဗကိစ္စံ ပတ္တကလ္လံ,_  
_အနညာ သမ္မုတိယော စ._  

</Paragraph>

<Paragraph number="1501" type="verses" book="pari">
_အဂတိ နာဂတိ စေဝ,_  
_အလဇ္ဇီ ပေသလေန စ;_  
_ပုစ္ဆိတဗ္ဗာ ဒုဝေ စေဝ,_  
_ဝိဿဇ္ဇေယျာ တထာ ဒုဝေ;_  
_အနုယောဂေါ စ သာကစ္ဆာ,_  
_ဂိလာနော ဌပနေန စာတိ._
</Paragraph>