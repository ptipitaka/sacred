---
title: "7.3 တိကဝါရ"
tableOfContents: false
sidebar:
  order: 3
type: "tipitaka"
basket: "vi"
book: "pari"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="323" book="pari" e="ch" v="5" p="217">

<Paragraph number="1464" book="pari">
အတ္ထာပတ္တိ တိဋ္ဌန္တေ ဘဂဝတိ အာပဇ္ဇတိ, နော ပရိနိဗ္ဗုတေ; အတ္ထာပတ္တိ ပရိနိဗ္ဗုတေ ဘဂဝတိ အာပဇ္ဇတိ, နော တိဋ္ဌန္တေ; အတ္ထာပတ္တိ တိဋ္ဌန္တေပိ ဘဂဝတိ အာပဇ္ဇတိ ပရိနိဗ္ဗုတေပိ. အတ္ထာပတ္တိ ကာလေ အာပဇ္ဇတိ, နော ဝိကာလေ; အတ္ထာပတ္တိ ဝိကာလေ အာပဇ္ဇတိ, နော ကာလေ; အတ္ထာပတ္တိ ကာလေ စေဝ အာပဇ္ဇတိ ဝိကာလေ စ. အတ္ထာပတ္တိ ရတ္တိံ အာပဇ္ဇတိ, နော ဒိဝါ; အတ္ထာပတ္တိ ဒိဝါ အာပဇ္ဇတိ, နော ရတ္တိံ; အတ္ထာပတ္တိ ရတ္တိဉ္စေဝ အာပဇ္ဇတိ ဒိဝါ စ. အတ္ထာပတ္တိ ဒသဝဿော အာပဇ္ဇတိ, နော ဦနဒသဝဿော; အတ္ထာပတ္တိ ဦနဒသဝဿော အာပဇ္ဇတိ, နော ဒသဝဿော; အတ္ထာပတ္တိ ဒသဝဿော စေဝ အာပဇ္ဇတိ ဦနဒသဝဿော စ. အတ္ထာပတ္တိ ပဉ္စဝဿော အာပဇ္ဇတိ, နော ဦနပဉ္စဝဿော; အတ္ထာပတ္တိ ဦနပဉ္စဝဿော အာပဇ္ဇတိ, နော ပဉ္စဝဿော; အတ္ထာပတ္တိ ပဉ္စဝဿော စေဝ အာပဇ္ဇတိ ဦနပဉ္စဝဿော စ. အတ္ထာပတ္တိ ကုသလစိတ္တော အာပဇ္ဇတိ; အတ္ထာပတ္တိ အကုသလစိတ္တော အာပဇ္ဇတိ; အတ္ထာပတ္တိ အဗျာကတစိတ္တော အာပဇ္ဇတိ. အတ္ထာပတ္တိ သုခဝေဒနာသမင်္ဂီ အာပဇ္ဇတိ; အတ္ထာပတ္တိ ဒုက္ခဝေဒနာသမင်္ဂီ အာပဇ္ဇတိ; အတ္ထာပတ္တိ အဒုက္ခမသုခဝေဒနာသမင်္ဂီ အာပဇ္ဇတိ. တီဏိ စောဒနာဝတ္ထူနိ—  ဒိဋ္ဌေန, သုတေန, ပရိသင်္ကာယ. တယော သလာကဂ္ဂါဟာ—  ဂုဠှကော, ဝိဝဋကော, သကဏ္ဏဇပ္ပကော. တယော ပဋိက္ခေပါ—  မဟိစ္ဆတာ, အသန္တုဋ္ဌိတာ, အသလ္လေခတာ. တယော အနုညာတာ—  အပ္ပိစ္ဆတာ, သန္တုဋ္ဌိတာ, သလ္လေခတာ. အပရေပိ တယော ပဋိက္ခေပါ—  မဟိစ္ဆတာ, အသန္တုဋ္ဌိတာ, အမတ္တညုတာ. တယော အနုညာတာ—  အပ္ပိစ္ဆတာ, သန္တုဋ္ဌိတာ, မတ္တညုတာ. တိဿော ပညတ္တိယော—  ပညတ္တိ, အနုပညတ္တိ, အနုပ္ပန္နပညတ္တိ. အပရာပိ တိဿော ပညတ္တိယော—  သဗ္ဗတ္ထပညတ္တိ, ပဒေသပညတ္တိ, သာဓာရဏပညတ္တိ. အပရာပိ တိဿော ပညတ္တိယော—  အသာဓာရဏပညတ္တိ, ဧကတောပညတ္တိ, ဥဘတောပညတ္တိ.
</Paragraph>

<Paragraph number="1465" book="pari">
အတ္ထာပတ္တိ ဗာလော အာပဇ္ဇတိ, နော ပဏ္ဍိတော; အတ္ထာပတ္တိ ပဏ္ဍိတော အာပဇ္ဇတိ, နော ဗာလော; အတ္ထာပတ္တိ ဗာလော စေဝ အာပဇ္ဇတိ ပဏ္ဍိတော စ. အတ္ထာပတ္တိ ကာဠေ အာပဇ္ဇတိ, နော ဇုဏှေ; အတ္ထာပတ္တိ ဇုဏှေ အာပဇ္ဇတိ, နော ကာဠေ; အတ္ထာပတ္တိ ကာဠေ စေဝ အာပဇ္ဇတိ ဇုဏှေ စ. အတ္ထိ ကာဠေ ကပ္ပတိ, နော ဇုဏှေ; အတ္ထိ ဇုဏှေ ကပ္ပတိ, နော ကာဠေ; အတ္ထိ ကာဠေ စေဝ ကပ္ပတိ ဇုဏှေ စ. အတ္ထာပတ္တိ ဟေမန္တေ အာပဇ္ဇတိ, နော ဂိမှေ နော ဝဿေ; အတ္ထာပတ္တိ ဂိမှေ အာပဇ္ဇတိ, နော ဟေမန္တေ နော ဝဿေ; အတ္ထာပတ္တိ ဝဿေ အာပဇ္ဇတိ, နော ဟေမန္တေ နော ဂိမှေ. အတ္ထာပတ္တိ သံဃော အာပဇ္ဇတိ, န ဂဏော န ပုဂ္ဂလော; အတ္ထာပတ္တိ ဂဏော အာပဇ္ဇတိ, န သံဃော န ပုဂ္ဂလော; အတ္ထာပတ္တိ ပုဂ္ဂလော အာပဇ္ဇတိ, န သံဃော န ဂဏော. အတ္ထိ သံဃဿ ကပ္ပတိ, န ဂဏဿ န ပုဂ္ဂလဿ; အတ္ထိ ဂဏဿ ကပ္ပတိ, န သံဃဿ န ပုဂ္ဂလဿ; အတ္ထိ ပုဂ္ဂလဿ ကပ္ပတိ, န သံဃဿ န ဂဏဿ. တိဿော ဆာဒနာ ဝတ္ထုံ ဆာဒေတိ, နော အာပတ္တိံ; အာပတ္တိံ ဆာဒေတိ, နော ဝတ္ထုံ; ဝတ္ထုဉ္စေဝ ဆာဒေတိ အာပတ္တိဉ္စ. တိဿော ပဋိစ္ဆာဒိယော—  ဇန္တာဃရပဋိစ္ဆာဒိ, ဥဒကပဋိစ္ဆာဒိ, ဝတ္ထပဋိစ္ဆာဒိ. တီဏိ ပဋိစ္ဆန္နာနိ ဝဟန္တိ, နော ဝိဝဋာနိ—  မာတုဂါမော ပဋိစ္ဆန္နော ဝဟတိ, နော ဝိဝဋော; ဗြာဟ္မဏာနံ မန္တာ ပဋိစ္ဆန္နာ ဝဟန္တိ, နော ဝိဝဋာ; မိစ္ဆာဒိဋ္ဌိ ပဋိစ္ဆန္နာ ဝဟတိ, နော ဝိဝဋာ. တီဏိ ဝိဝဋာနိ ဝိရောစန္တိ, နော ပဋိစ္ဆန္နာနိ—  စန္ဒမဏ္ဍလံ ဝိဝဋံ ဝိရောစတိ, နော ပဋိစ္ဆန္နံ; သူရိယမဏ္ဍလံ ဝိဝဋံ ဝိရောစတိ, နော ပဋိစ္ဆန္နံ; တထာဂတပ္ပဝေဒိတော ဓမ္မဝိနယော ဝိဝဋော ဝိရောစတိ, နော ပဋိစ္ဆန္နော. တယော သေနာသနဂ္ဂါဟာ—  ပုရိမကော, ပစ္ဆိမကော, အန္တရာမုတ္တကော. အတ္ထာပတ္တိ ဂိလာနော အာပဇ္ဇတိ, နော အဂိလာနော; အတ္ထာပတ္တိ အဂိလာနော အာပဇ္ဇတိ, နော ဂိလာနော; အတ္ထာပတ္တိ ဂိလာနော စေဝ အာပဇ္ဇတိ အဂိလာနော စ.
</Paragraph>

<Paragraph number="1466" book="pari">
တီဏိ အဓမ္မိကာနိ ပါတိမောက္ခဋ္ဌပနာနိ. တီဏိ ဓမ္မိကာနိ ပါတိမောက္ခဋ္ဌပနာနိ. တယော ပရိဝါသာ—  ပဋိစ္ဆန္နပရိဝါသော, အပ္ပဋိစ္ဆန္နပရိဝါသော, သုဒ္ဓန္တပရိဝါသော. တယော မာနတ္တာ—  ပဋိစ္ဆန္နမာနတ္တံ, အပ္ပဋိစ္ဆန္နမာနတ္တံ, ပက္ခမာနတ္တံ. တယော ပါရိဝါသိကဿ ဘိက္ခုနော ရတ္တိစ္ဆေဒါ—  သဟဝါသော, ဝိပ္ပဝါသော, အနာရောစနာ. အတ္ထာပတ္တိ အန္တော အာပဇ္ဇတိ, နော ဗဟိ; အတ္ထာပတ္တိ ဗဟိ အာပဇ္ဇတိ, နော အန္တော; အတ္ထာပတ္တိ အန္တော စေဝ အာပဇ္ဇတိ ဗဟိ စ. အတ္ထာပတ္တိ အန္တောသီမာယ အာပဇ္ဇတိ, နော ဗဟိသီမာယ; အတ္ထာပတ္တိ ဗဟိသီမာယ အာပဇ္ဇတိ, နော အန္တောသီမာယ; အတ္ထာပတ္တိ အန္တောသီမာယ စေဝ အာပဇ္ဇတိ ဗဟိသီမာယ စ. တီဟာကာရေဟိ အာပတ္တိံ အာပဇ္ဇတိ—  ကာယေန အာပဇ္ဇတိ, ဝါစာယ အာပဇ္ဇတိ, ကာယေန ဝါစာယ အာပဇ္ဇတိ. အပရေဟိပိ တီဟာကာရေဟိ အာပတ္တိံ အာပဇ္ဇတိ—  သံဃမဇ္ဈေ, ဂဏမဇ္ဈေ, ပုဂ္ဂလဿ သန္တိကေ. တီဟာကာရေဟိ အာပတ္တိယာ ဝုဋ္ဌာတိ—  ကာယေန ဝုဋ္ဌာတိ, ဝါစာယ ဝုဋ္ဌာတိ, ကာယေန ဝါစာယ ဝုဋ္ဌာတိ. အပရေဟိပိ တီဟာကာရေဟိ အာပတ္တိယာ ဝုဋ္ဌာတိ—  သံဃမဇ္ဈေ, ဂဏမဇ္ဈေ, ပုဂ္ဂလဿ သန္တိကေ. တီဏိ အဓမ္မိကာနိ အမူဠှဝိနယဿ ဒါနာနိ. တီဏိ ဓမ္မိကာနိ အမူဠှဝိနယဿ ဒါနာနိ.
</Paragraph>

<Paragraph number="1467" book="pari">
တီဟင်္ဂေဟိ သမန္နာဂတဿ ဘိက္ခုနော အာကင်္ခမာနော သံဃော တဇ္ဇနီယကမ္မံ ကရေယျ—  ဘဏ္ဍနကာရကော ဟောတိ ကလဟကာရကော ဝိဝါဒကာရကော ဘဿကာရကော သံဃေ အဓိကရဏကာရကော, ဗာလော ဟောတိ အဗျတ္တော, အာပတ္တိဗဟုလော အနပဒါနော ဂိဟိသံသဋ္ဌော ဝိဟရတိ အနနုလောမိကေဟိ ဂိဟိသံသဂ္ဂေဟိ. တီဟင်္ဂေဟိ သမန္နာဂတဿ ဘိက္ခုနော အာကင်္ခမာနော သံဃော နိယဿကမ္မံ ကရေယျ—  ဘဏ္ဍနကာရကော ဟောတိ …ပေ…  သံဃေ အဓိကရဏကာရကော, ဗာလော ဟောတိ အဗျတ္တော, အာပတ္တိဗဟုလော အနပဒါနော ဂိဟိသံသဋ္ဌော ဝိဟရတိ အနနုလောမိကေဟိ ဂိဟိသံသဂ္ဂေဟိ. တီဟင်္ဂေဟိ သမန္နာဂတဿ ဘိက္ခုနော အာကင်္ခမာနော သံဃော ပဗ္ဗာဇနီယကမ္မံ ကရေယျ—  ဘဏ္ဍနကာရကော ဟောတိ …ပေ…  သံဃေ အဓိကရဏကာရကော, ဗာလော ဟောတိ အဗျတ္တော, အာပတ္တိဗဟုလော အနပဒါနော ကုလဒူသကော ဟောတိ ပါပသမာစာရော ပါပသမာစာရာ ဒိဿန္တိ စေဝ သုယျန္တိ စ. တီဟင်္ဂေဟိ သမန္နာဂတဿ ဘိက္ခုနော အာကင်္ခမာနော သံဃော ပဋိသာရဏီယကမ္မံ ကရေယျ—  ဘဏ္ဍနကာရကော ဟောတိ …ပေ…  သံဃေ အဓိကရဏကာရကော, ဗာလော ဟောတိ အဗျတ္တော, အာပတ္တိဗဟုလော အနပဒါနော ဂိဟီ အက္ကောသတိ ပရိဘာသတိ. တီဟင်္ဂေဟိ သမန္နာဂတဿ ဘိက္ခုနော အာကင်္ခမာနော သံဃော အာပတ္တိယာ အဒဿနေ ဥက္ခေပနီယကမ္မံ ကရေယျ—  ဘဏ္ဍနကာရကော ဟောတိ …ပေ…  သံဃေ အဓိကရဏကာရကော, ဗာလော ဟောတိ အဗျတ္တော, အာပတ္တိဗဟုလော အနပဒါနော အာပတ္တိံ အာပဇ္ဇိတွာ န ဣစ္ဆတိ အာပတ္တိံ ပဿိတုံ. တီဟင်္ဂေဟိ သမန္နာဂတဿ ဘိက္ခုနော အာကင်္ခမာနော သံဃော အာပတ္တိယာ အပ္ပဋိကမ္မေ ဥက္ခေပနီယကမ္မံ ကရေယျ—  ဘဏ္ဍနကာရကော ဟောတိ …ပေ…  သံဃေ အဓိကရဏကာရကော, ဗာလော ဟောတိ အဗျတ္တော, အာပတ္တိဗဟုလော အနပဒါနော အာပတ္တိံ အာပဇ္ဇိတွာ န ဣစ္ဆတိ အာပတ္တိံ ပဋိကာတုံ. တီဟင်္ဂေဟိ သမန္နာဂတဿ ဘိက္ခုနော အာကင်္ခမာနော သံဃော ပါပိကာယ ဒိဋ္ဌိယာ အပ္ပဋိနိဿဂ္ဂေ ဥက္ခေပနီယကမ္မံ ကရေယျ—  ဘဏ္ဍနကာရကော ဟောတိ …ပေ…  သံဃေ အဓိကရဏကာရကော, ဗာလော ဟောတိ အဗျတ္တော, အာပတ္တိဗဟုလော အနပဒါနော န ဣစ္ဆတိ ပါပိကံ ဒိဋ္ဌိံ ပဋိနိဿဇ္ဇိတုံ.
</Paragraph>

<Paragraph number="1468" book="pari">
တီဟင်္ဂေဟိ သမန္နာဂတဿ ဘိက္ခုနော အာကင်္ခမာနော သံဃော အာဂါဠှာယ စေတေယျ—  ဘဏ္ဍနကာရကော ဟောတိ ကလဟကာရကော ဝိဝါဒကာရကော ဘဿကာရကော သံဃေ အဓိကရဏကာရကော, ဗာလော ဟောတိ အဗျတ္တော အာပတ္တိဗဟုလော အနပဒါနော, ဂိဟိသံသဋ္ဌော ဝိဟရတိ အနနုလောမိကေဟိ ဂိဟိသံသဂ္ဂေဟိ. တီဟင်္ဂေဟိ သမန္နာဂတဿ ဘိက္ခုနော ကမ္မံ ကာတဗ္ဗံ—  အလဇ္ဇီ စ ဟောတိ, ဗာလော စ, အပကတတ္တော စ. အပရေဟိပိ တီဟင်္ဂေဟိ သမန္နာဂတဿ ဘိက္ခုနော ကမ္မံ ကာတဗ္ဗံ—  အဓိသီလေ သီလဝိပန္နော ဟောတိ, အဇ္ဈာစာရေ အာစာရဝိပန္နော ဟောတိ, အတိဒိဋ္ဌိယာ ဒိဋ္ဌိဝိပန္နော ဟောတိ. အပရေဟိပိ တီဟင်္ဂေဟိ သမန္နာဂတဿ ဘိက္ခုနော ကမ္မံ ကာတဗ္ဗံ—  ကာယိကေန ဒဝေန သမန္နာဂတော ဟောတိ, ဝါစသိကေန ဒဝေန သမန္နာဂတော ဟောတိ, ကာယိကဝါစသိကေန ဒဝေန သမန္နာဂတော ဟောတိ. အပရေဟိပိ တီဟင်္ဂေဟိ သမန္နာဂတဿ ဘိက္ခုနော ကမ္မံ ကာတဗ္ဗံ—  ကာယိကေန အနာစာရေန သမန္နာဂတော ဟောတိ, ဝါစသိကေန အနာစာရေန သမန္နာဂတော ဟောတိ, ကာယိကဝါစသိကေန အနာစာရေန သမန္နာဂတော ဟောတိ. အပရေဟိပိ တီဟင်္ဂေဟိ သမန္နာဂတဿ ဘိက္ခုနော ကမ္မံ ကာတဗ္ဗံ—  ကာယိကေန ဥပဃာတိကေန သမန္နာဂတော ဟောတိ, ဝါစသိကေန ဥပဃာတိကေန သမန္နာဂတော ဟောတိ, ကာယိကဝါစသိကေန ဥပဃာတိကေန သမန္နာဂတော ဟောတိ. အပရေဟိပိ တီဟင်္ဂေဟိ သမန္နာဂတဿ ဘိက္ခုနော ကမ္မံ ကာတဗ္ဗံ—  ကာယိကေန မိစ္ဆာဇီဝေန သမန္နာဂတော ဟောတိ, ဝါစသိကေန မိစ္ဆာဇီဝေန သမန္နာဂတော ဟောတိ, ကာယိကဝါစသိကေန မိစ္ဆာဇီဝေန သမန္နာဂတော ဟောတိ. အပရေဟိပိ တီဟင်္ဂေဟိ သမန္နာဂတဿ ဘိက္ခုနော ကမ္မံ ကာတဗ္ဗံ—  အာပတ္တိံ အာပန္နော ကမ္မကတော ဥပသမ္ပာဒေတိ, နိဿယံ ဒေတိ, သာမဏေရံ ဥပဋ္ဌာပေတိ. အပရေဟိပိ တီဟင်္ဂေဟိ သမန္နာဂတဿ ဘိက္ခုနော ကမ္မံ ကာတဗ္ဗံ—  ယာယ အာပတ္တိယာ သံဃေန ကမ္မံ ကတံ ဟောတိ တံ အာပတ္တိံ အာပဇ္ဇတိ, အညံ ဝါ တာဒိသိကံ, တတော ဝါ ပါပိဋ္ဌတရံ. အပရေဟိပိ တီဟင်္ဂေဟိ သမန္နာဂတဿ ဘိက္ခုနော ကမ္မံ ကာတဗ္ဗံ—  ဗုဒ္ဓဿ အဝဏ္ဏံ ဘာသတိ, ဓမ္မဿ အဝဏ္ဏံ ဘာသတိ, သံဃဿ အဝဏ္ဏံ ဘာသတိ.
</Paragraph>

<Paragraph number="1469" book="pari">
တီဟင်္ဂေဟိ သမန္နာဂတဿ ဘိက္ခုနော သံဃမဇ္ဈေ ဥပေါသထံ ဌပေန္တဿ—  “အလံ, ဘိက္ခု, မာ ဘဏ္ဍနံ မာ ကလဟံ မာ ဝိဂ္ဂဟံ မာ ဝိဝါဒန်”တိ ဩမဒ္ဒိတွာ သံဃေန ဥပေါသထော ကာတဗ္ဗော—  အလဇ္ဇီ စ ဟောတိ, ဗာလော စ, အပကတတ္တော စ. တီဟင်္ဂေဟိ သမန္နာဂတဿ ဘိက္ခုနော သံဃမဇ္ဈေ ပဝါရဏံ ဌပေန္တဿ—  “အလံ, ဘိက္ခု, မာ ဘဏ္ဍနံ မာ ကလဟံ မာ ဝိဂ္ဂဟံ မာ ဝိဝါဒန်”တိ ဩမဒ္ဒိတွာ သံဃေန ပဝါရေတဗ္ဗံ—  အလဇ္ဇီ စ ဟောတိ, ဗာလော စ, အပကတတ္တော စ. တီဟင်္ဂေဟိ သမန္နာဂတဿ ဘိက္ခုနော န ကာစိ သံဃသမ္မုတိ ဒါတဗ္ဗာ—  အလဇ္ဇီ စ ဟောတိ, ဗာလော စ, အပကတတ္တော စ. တီဟင်္ဂေဟိ သမန္နာဂတေန ဘိက္ခုနာ သံဃေ န ဝေါဟရိတဗ္ဗံ—  အလဇ္ဇီ စ ဟောတိ, ဗာလော စ, အပကတတ္တော စ. တီဟင်္ဂေဟိ သမန္နာဂတော ဘိက္ခု န ကိသ္မိဉ္စိ ပစ္စေကဋ္ဌာနေ ဌပေတဗ္ဗော—  အလဇ္ဇီ စ ဟောတိ, ဗာလော စ, အပကတတ္တော စ. တီဟင်္ဂေဟိ သမန္နာဂတဿ ဘိက္ခုနော နိဿာယ န ဝတ္ထဗ္ဗံ—  အလဇ္ဇီ စ ဟောတိ, ဗာလော စ, အပကတတ္တော စ. တီဟင်္ဂေဟိ သမန္နာဂတဿ ဘိက္ခုနော နိဿယော န ဒါတဗ္ဗော—  အလဇ္ဇီ စ ဟောတိ, ဗာလော စ, အပကတတ္တော စ. တီဟင်္ဂေဟိ သမန္နာဂတဿ ဘိက္ခုနော ဩကာသကမ္မံ ကာရာပေန္တဿ နာလံ ဩကာသကမ္မံ ကာတုံ—  အလဇ္ဇီ စ ဟောတိ, ဗာလော စ, အပကတတ္တော စ. တီဟင်္ဂေဟိ သမန္နာဂတဿ ဘိက္ခုနော သဝစနီယံ နာဒါတဗ္ဗံ—  အလဇ္ဇီ စ ဟောတိ, ဗာလော စ, အပကတတ္တော စ. တီဟင်္ဂေဟိ သမန္နာဂတဿ ဘိက္ခုနော ဝိနယော န ပုစ္ဆိတဗ္ဗော—  အလဇ္ဇီ စ ဟောတိ, ဗာလော စ, အပကတတ္တော စ. တီဟင်္ဂေဟိ သမန္နာဂတေန ဘိက္ခုနာ ဝိနယော န ပုစ္ဆိတဗ္ဗော—  အလဇ္ဇီ စ ဟောတိ, ဗာလော စ, အပကတတ္တော စ. တီဟင်္ဂေဟိ သမန္နာဂတဿ ဘိက္ခုနော ဝိနယော န ဝိဿဇ္ဇေတဗ္ဗော—  အလဇ္ဇီ စ ဟောတိ, ဗာလော စ, အပကတတ္တော စ. တီဟင်္ဂေဟိ သမန္နာဂတေန ဘိက္ခုနာ ဝိနယော န ဝိဿဇ္ဇေတဗ္ဗော—  အလဇ္ဇီ စ ဟောတိ, ဗာလော စ, အပကတတ္တော စ. တီဟင်္ဂေဟိ သမန္နာဂတဿ ဘိက္ခုနော အနုယောဂေါ န ဒါတဗ္ဗော—  အလဇ္ဇီ စ ဟောတိ, ဗာလော စ, အပကတတ္တော စ. တီဟင်္ဂေဟိ သမန္နာဂတေန ဘိက္ခုနာ သဒ္ဓိံ ဝိနယော န သာကစ္ဆိတဗ္ဗော—  အလဇ္ဇီ စ ဟောတိ, ဗာလော စ, အပကတတ္တော စ. တီဟင်္ဂေဟိ သမန္နာဂတေန ဘိက္ခုနာ န ဥပသမ္ပာဒေတဗ္ဗံ န နိဿယော ဒါတဗ္ဗော န သာမဏေရော ဥပဋ္ဌာပေတဗ္ဗော—  အလဇ္ဇီ စ ဟောတိ, ဗာလော စ, အပကတတ္တော စ.
</Paragraph>

<Paragraph number="1470" book="pari">
တယော ဥပေါသထာ—  စာတုဒ္ဒသိကော, ပန္နရသိကော, သာမဂ္ဂိဥပေါသထော. အပရေပိ တယော ဥပေါသထာ—  သံဃေဥပေါသထော, ဂဏေဥပေါသထော, ပုဂ္ဂလေဥပေါသထော. အပရေပိ တယော ဥပေါသထာ—  သုတ္တုဒ္ဒေသောဥပေါသထော, ပါရိသုဒ္ဓိဥပေါသထော, အဓိဋ္ဌာနုပေါသထော.
</Paragraph>

<Paragraph number="1471" book="pari">
တိဿော ပဝါရဏာ—  စာတုဒ္ဒသိကာ, ပန္နရသိကာ, သာမဂ္ဂိပဝါရဏာ. အပရာပိ တိဿော ပဝါရဏာ—  သံဃေပဝါရဏာ, ဂဏေပဝါရဏာ, ပုဂ္ဂလေပဝါရဏာ. အပရာပိ တိဿော ပဝါရဏာ—  တေဝါစိကာပဝါရဏာ, ဒွေဝါစိကာပဝါရဏာ, သမာနဝဿိကာပဝါရဏာ.
</Paragraph>

<Paragraph number="1472" book="pari">
တယော အာပါယိကာ နေရယိကာ—  ဣဒမပ္ပဟာယ, ယော စ အဗြဟ္မစာရီ ဗြဟ္မစာရိပဋိညော, ယော စ သုဒ္ဓံ ဗြဟ္မစာရိံ ပရိသုဒ္ဓဗြဟ္မစရိယံ စရန္တံ အမူလကေန အဗြဟ္မစရိယေန အနုဒ္ဓံသေတိ, ယော စာယံ ဧဝံဝါဒီ ဧဝံဒိဋ္ဌိ—  “နတ္ထိ ကာမေသု ဒေါသော”တိ သော ကာမေသု ပါတဗျတံ အာပဇ္ဇတိ. တီဏိ အကုသလမူလာနိ—  လောဘော အကုသလမူလံ, ဒေါသော အကုသလမူလံ, မောဟော အကုသလမူလံ. တီဏိ ကုသလမူလာနိ—  အလောဘော ကုသလမူလံ, အဒေါသော ကုသလမူလံ, အမောဟော ကုသလမူလံ. တီဏိ ဒုစ္စရိတာနိ—  ကာယဒုစ္စရိတံ, ဝစီဒုစ္စရိတံ, မနောဒုစ္စရိတံ. တီဏိ သုစရိတာနိ—  ကာယသုစရိတံ, ဝစီသုစရိတံ, မနောသုစရိတံ. တယော အတ္ထဝသေ ပဋိစ္စ ဘဂဝတာ ကုလေသု တိကဘောဇနံ ပညတ္တံ—  ဒုမ္မင်္ကူနံ ပုဂ္ဂလာနံ နိဂ္ဂဟာယ, ပေသလာနံ ဘိက္ခူနံ ဖာသုဝိဟာရာယ, “မာ ပါပိစ္ဆာ ပက္ခံ နိဿာယ သံဃံ ဘိန္ဒေယျုန်”တိ ကုလာနုဒ္ဒယတာယ စ. တီဟိ အသဒ္ဓမ္မေဟိ အဘိဘူတော ပရိယာဒိန္နစိတ္တော ဒေဝဒတ္တော အာပါယိကော နေရယိကော ကပ္ပဋ္ဌော အတေကိစ္ဆော ပါပိစ္ဆတာ ပါပမိတ္တတာ ဩရမတ္တကေန ဝိသေသာဓိဂမေန အန္တရာ ဝေါသာနံ အာပါဒိ. တိဿော သမ္မုတိယော—  ဒဏ္ဍသမ္မုတိ, သိက္ကာသမ္မုတိ, ဒဏ္ဍသိက္ကာသမ္မုတိ. တိဿော ပါဒုကာ ဓုဝဋ္ဌာနိကာ အသင်္ကမနီယာ—  ဝစ္စပါဒုကာ, ပဿာဝပါဒုကာ, အာစမနပါဒုကာ. တိဿော ပါဒဃံသနိယော—  သက္ခရံ, ကထလာ, သမုဒ္ဒဖေဏကောတိ.

</Paragraph>
</Division>

<Paragraph number="1473" type="center" book="pari">
တိကံ နိဋ္ဌိတံ.



</Paragraph>

<Paragraph number="1474" type="center" book="pari">
တဿုဒ္ဒါနံ


</Paragraph>

<Paragraph number="1475" type="verses" book="pari">
_တိဋ္ဌန္တေ ကာလေ ရတ္တိဉ္စ,_  
_ဒသ ပဉ္စ ကုသလေန;_  
_ဝေဒနာ စောဒနာ ဝတ္ထု,_  
_သလာကာ ဒွေ ပဋိက္ခိပါ._  

</Paragraph>

<Paragraph number="1476" type="verses" book="pari">
_ပညတ္တိ အပရေ ဒွေ စ,_  
_ဗာလော ကာဠေ စ ကပ္ပတိ;_  
_ဟေမန္တေ သံဃော သံဃဿ,_  
_ဆာဒနာ စ ပဋိစ္ဆာဒိ._  

</Paragraph>

<Paragraph number="1477" type="verses" book="pari">
_ပဋိစ္ဆန္နာ ဝိဝဋာ စ,_  
_သေနာသနဂိလာယနာ;_  
_ပါတိမောက္ခံ ပရိဝါသံ,_  
_မာနတ္တာ ပါရိဝါသိကာ._  

</Paragraph>

<Paragraph number="1478" type="verses" book="pari">
_အန္တော အန္တော စ သီမာယ,_  
_အာပဇ္ဇတိ ပုနာပရေ;_  
_ဝုဋ္ဌာတိ အပရေ စေဝ,_  
_အမူဠှဝိနယာ ဒုဝေ._  

</Paragraph>

<Paragraph number="1479" type="verses" book="pari">
_တဇ္ဇနီယာ နိယဿာ စ,_  
_ပဗ္ဗာဇပဋိသာရဏီ;_  
_အဒဿနာ ပဋိကမ္မေ,_  
_အနိဿဂ္ဂေ စ ဒိဋ္ဌိယာ._  

</Paragraph>

<Paragraph number="1480" type="verses" book="pari">
_အာဂါဠှကမ္မာဓိသီလေ,_  
_ဒဝါနာစာရဃာတိကာ;_  
_အာဇီဝါပန္နာ တာဒိသိကာ,_  
_အဝဏ္ဏုပေါသထေန စ._  

</Paragraph>

<Paragraph number="1481" type="verses" book="pari">
_ပဝါရဏာ သမ္မုတိ စ,_  
_ဝေါဟာရပစ္စေကေန စ;_  
_န ဝတ္ထဗ္ဗံ န ဒါတဗ္ဗံ,_  
_ဩကာသံ န ကရေ တထာ._  

</Paragraph>

<Paragraph number="1482" type="verses" book="pari">
_န ကရေ သဝစနီယံ,_  
_န ပုစ္ဆိတဗ္ဗကာ ဒုဝေ;_  
_န ဝိဿဇ္ဇေ ဒုဝေ စေဝ,_  
_အနုယောဂမ္ပိ နော ဒဒေ._  

</Paragraph>

<Paragraph number="1483" type="verses" book="pari">
_သာကစ္ဆာ ဥပသမ္ပဒါ,_  
_နိဿယသာမဏေရာ စ;_  
ဥပေါသထတိကာ တီဏိ,_  
_ပဝါရဏတိကာ တယော._  

</Paragraph>

<Paragraph number="1484" type="verses" book="pari">
_အာပါယိကာ အကုသလာ,_  
_ကုသလာ စရိတာ ဒုဝေ;_  
_တိကဘောဇနသဒ္ဓမ္မေ,_  
_သမ္မုတိ ပါဒုကေန စ;_  
_ပါဒဃံသနိကာ စေဝ,_  
ဥဒ္ဒါနံ တိကကေ ဣဒန္တိ._
</Paragraph>