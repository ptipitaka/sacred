---
title: "14.1 အနုဝိဇ္ဇကဿပဋိပတ္တိ"
tableOfContents: false
sidebar:
  order: 1
type: "tipitaka"
basket: "vi"
book: "pari"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="365" book="pari">

<Paragraph number="1820" book="pari">
သင်္ဂါမာဝစရေန ဘိက္ခုနာ သံဃံ ဥပသင်္ကမန္တေန နီစစိတ္တေန သံဃော ဥပသင်္ကမိတဗ္ဗော ရဇောဟရဏသမေန စိတ္တေန; အာသနကုသလေန ဘဝိတဗ္ဗံ နိသဇ္ဇကုသလေန; ထေရေ ဘိက္ခူ အနုပခဇ္ဇန္တေန, နဝေ ဘိက္ခူ အာသနေန အပ္ပဋိဗာဟန္တေန, ယထာပတိရူပေ အာသနေ နိသီဒိတဗ္ဗံ; အနာနာကထိကေန ဘဝိတဗ္ဗံ အတိရစ္ဆာနကထိကေန; သာမံ ဝါ ဓမ္မော ဘာသိတဗ္ဗော ပရော ဝါ အဇ္ဈေသိတဗ္ဗော အရိယော ဝါ တုဏှီဘာဝေါ နာတိမညိတဗ္ဗော.
</Paragraph>

<Paragraph number="1821" book="pari">
သံဃေန အနုမတေန ပုဂ္ဂလေန အနုဝိဇ္ဇကေန အနုဝိဇ္ဇိတုကာမေန န ဥပဇ္ဈာယော ပုစ္ဆိတဗ္ဗော, န အာစရိယော ပုစ္ဆိတဗ္ဗော, န သဒ္ဓိဝိဟာရိကော ပုစ္ဆိတဗ္ဗော, န အန္တေဝါသိကော ပုစ္ဆိတဗ္ဗော, န သမာနုပဇ္ဈာယကော ပုစ္ဆိတဗ္ဗော, န သမာနာစရိယကော ပုစ္ဆိတဗ္ဗော, န ဇာတိ ပုစ္ဆိတဗ္ဗာ, န နာမံ ပုစ္ဆိတဗ္ဗံ, န ဂေါတ္တံ ပုစ္ဆိတဗ္ဗံ, န အာဂမော ပုစ္ဆိတဗ္ဗော, န ကုလပဒေသော ပုစ္ဆိတဗ္ဗော, န ဇာတိဘူမိ ပုစ္ဆိတဗ္ဗာ. တံ ကိံ ကာရဏာ? အတြဿ ပေမံ ဝါ ဒေါသော ဝါ. ပေမေ ဝါ သတိ ဒေါသေ ဝါ, ဆန္ဒာပိ ဂစ္ဆေယျ, ဒေါသာပိ ဂစ္ဆေယျ, မောဟာပိ ဂစ္ဆေယျ, ဘယာပိ ဂစ္ဆေယျ.
</Paragraph>

<Paragraph number="1822" book="pari">
သံဃေန အနုမတေန ပုဂ္ဂလေန အနုဝိဇ္ဇကေန အနုဝိဇ္ဇိတုကာမေန သံဃဂရုကေန ဘဝိတဗ္ဗံ နော ပုဂ္ဂလဂရုကေန, သဒ္ဓမ္မဂရုကေန ဘဝိတဗ္ဗံ နော အာမိသဂရုကေန, အတ္ထဝသိကေန ဘဝိတဗ္ဗံ နော ပရိသကပ္ပိကေန, ကာလေန အနုဝိဇ္ဇိတဗ္ဗံ နော အကာလေန, ဘူတေန အနုဝိဇ္ဇိတဗ္ဗံ နော အဘူတေန, သဏှေန အနုဝိဇ္ဇိတဗ္ဗံ နော ဖရုသေန, အတ္ထသံဟိတေန အနုဝိဇ္ဇိတဗ္ဗံ နော အနတ္ထသံဟိတေန, မေတ္တာစိတ္တေန အနုဝိဇ္ဇိတဗ္ဗံ နော ဒေါသန္တရေန, န ဥပကဏ္ဏကဇပ္ပိနာ ဘဝိတဗ္ဗံ, န ဇိမှံ ပေက္ခိတဗ္ဗံ, န အက္ခိ နိခဏိတဗ္ဗံ, န ဘမုကံ ဥက္ခိပိတဗ္ဗံ, န သီသံ ဥက္ခိပိတဗ္ဗံ, န ဟတ္ထဝိကာရော ကာတဗ္ဗော, န ဟတ္ထမုဒ္ဒါ ဒဿေတဗ္ဗာ.
</Paragraph>

<Paragraph number="1823" book="pari">
အာသနကုသလေန ဘဝိတဗ္ဗံ နိသဇ္ဇကုသလေန, ယုဂမတ္တံ ပေက္ခန္တေန အတ္ထံ အနုဝိဓိယန္တေန သကေ အာသနေ နိသီဒိတဗ္ဗံ, န စ အာသနာ ဝုဋ္ဌာတဗ္ဗံ, န ဝီတိဟာတဗ္ဗံ, န ကုမ္မဂ္ဂေါ သေဝိတဗ္ဗော, န ဗာဟာဝိက္ခေပကံ ဘဏိတဗ္ဗံ, အတုရိတေန ဘဝိတဗ္ဗံ အသာဟသိကေန, အစဏ္ဍိကတေန ဘဝိတဗ္ဗံ ဝစနက္ခမေန, မေတ္တာစိတ္တေန ဘဝိတဗ္ဗံ ဟိတာနုကမ္ပိနာ, ကာရုဏိကေန ဘဝိတဗ္ဗံ ဟိတပရိသက္ကိနာ, အသမ္ဖပ္ပလာပိနာ ဘဝိတဗ္ဗံ ပရိယန္တဘာဏိနာ, အဝေရဝသိကေန ဘဝိတဗ္ဗံ အနသုရုတ္တေန, အတ္တာ ပရိဂ္ဂဟေတဗ္ဗော, ပရော ပရိဂ္ဂဟေတဗ္ဗော, စောဒကော ပရိဂ္ဂဟေတဗ္ဗော, စုဒိတကော ပရိဂ္ဂဟေတဗ္ဗော, အဓမ္မစောဒကော ပရိဂ္ဂဟေတဗ္ဗော, အဓမ္မစုဒိတကော ပရိဂ္ဂဟေတဗ္ဗော, ဓမ္မစောဒကော ပရိဂ္ဂဟေတဗ္ဗော, ဓမ္မစုဒိတကော ပရိဂ္ဂဟေတဗ္ဗော, ဝုတ္တံ အဟာပေန္တေန အဝုတ္တံ အပကာသေန္တေန ဩတိဏ္ဏာနိ ပဒဗျဉ္ဇနာနိ သာဓုကံ ပရိဂ္ဂဟေတွာ ပရော ပဋိပုစ္ဆိတွာ ယထာ ပဋိညာယ ကာရေတဗ္ဗော, မန္ဒော ဟာသေတဗ္ဗော, ဘီရူ အဿာသေတဗ္ဗော, စဏ္ဍော နိသေဓေတဗ္ဗော, အသုစိ ဝိဘာဝေတဗ္ဗော, ဥဇုမဒ္ဒဝေန န ဆန္ဒာဂတိံ ဂန္တဗ္ဗံ, န ဒေါသာဂတိံ ဂန္တဗ္ဗံ, န မောဟာဂတိံ ဂန္တဗ္ဗံ, န ဘယာဂတိံ ဂန္တဗ္ဗံ, မဇ္ဈတ္တေန ဘဝိတဗ္ဗံ ဓမ္မေသု စ ပုဂ္ဂလေသု စ. ဧဝဉ္စ ပန အနုဝိဇ္ဇကော အနုဝိဇ္ဇမာနော သတ္ထု စေဝ သာသနကရော ဟောတိ, ဝိညူနဉ္စ သဗြဟ္မစာရီနံ ပိယော စ ဟောတိ မနာပေါ စ ဂရု စ ဘာဝနီယော စ.
</Paragraph>

</Division>
<Division number="366" book="pari">

<Paragraph number="1824" book="pari">
သုတ္တံ သံသန္ဒနတ္ထာယ, ဩပမ္မံ နိဒဿနတ္ထာယ, အတ္ထော ဝိညာပနတ္ထာယ, ပဋိပုစ္ဆာ ဌပနတ္ထာယ, ဩကာသကမ္မံ စောဒနတ္ထာယ, စောဒနာ သာရဏတ္ထာယ, သာရဏာ သဝစနီယတ္ထာယ, သဝစနီယံ ပလိဗောဓတ္ထာယ, ပလိဗောဓော ဝိနိစ္ဆယတ္ထာယ, ဝိနိစ္ဆယော သန္တီရဏတ္ထာယ, သန္တီရဏံ ဌာနာဌာနဂမနတ္ထာယ, ဌာနာဌာနဂမနံ ဒုမ္မင်္ကူနံ ပုဂ္ဂလာနံ နိဂ္ဂဟတ္ထာယ, ပေသလာနံ ဘိက္ခူနံ သမ္ပဂ္ဂဟတ္ထာယ, သံဃော သမ္ပရိဂ္ဂဟသမ္ပဋိစ္ဆနတ္ထာယ, သံဃေန အနုမတာ ပုဂ္ဂလာ ပစ္စေကဋ္ဌာယိနော အဝိသံဝါဒကဋ္ဌာယိနော.
</Paragraph>

<Paragraph number="1825" book="pari">
ဝိနယော သံဝရတ္ထာယ, သံဝရော အဝိပ္ပဋိသာရတ္ထာယ, အဝိပ္ပဋိသာရော ပါမုဇ္ဇတ္ထာယ, ပါမုဇ္ဇံ ပီတတ္ထာယ, ပီတိ ပဿဒ္ဓတ္ထာယ, ပဿဒ္ဓိ သုခတ္ထာယ, သုခံ သမာဓတ္ထာယ, သမာဓိ ယထာဘူတဉာဏဒဿနတ္ထာယ, ယထာဘူတဉာဏဒဿနံ နိဗ္ဗိဒတ္ထာယ, နိဗ္ဗိဒါ ဝိရာဂတ္ထာယ, ဝိရာဂေါ ဝိမုတ္တတ္ထာယ, ဝိမုတ္တိ ဝိမုတ္တိဉာဏဒဿနတ္ထာယ, ဝိမုတ္တိဉာဏဒဿနံ အနုပါဒါပရိနိဗ္ဗာနတ္ထာယ. ဧတဒတ္ထာ ကထာ, ဧတဒတ္ထာ မန္တနာ, ဧတဒတ္ထာ ဥပနိသာ, ဧတဒတ္ထံ သောတာဝဓာနံ—  ယဒိဒံ အနုပါဒါစိတ္တဿ ဝိမောက္ခောတိ.
</Paragraph>

</Division>
<Division number="367" book="pari">

<Paragraph number="1826" type="verses" book="pari">
_အနုယောဂဝတ္တံ နိသာမယ,_  
_ကုသလေန ဗုဒ္ဓိမတာ ကတံ;_  
_သုဝုတ္တံ သိက္ခာပဒါနုလောမိကံ,_  
_ဂတိံ န နာသေန္တော သမ္ပရာယိကံ._  

</Paragraph>

<Paragraph number="1827" type="verses" book="pari">
_ဝတ္ထုံ ဝိပတ္တိံ အာပတ္တိံ,_  
_နိဒါနံ အာကာရအကောဝိဒေါ;_  
_ပုဗ္ဗာပရံ န ဇာနာတိ,_  
_ကတာကတံ သမေန စ._  

</Paragraph>

<Paragraph number="1828" type="verses" book="pari">
_ကမ္မဉ္စ အဓိကရဏဉ္စ,_  
_သမထေ စာပိ အကောဝိဒေါ;_  
_ရတ္တော ဒုဋ္ဌော စ မူဠှော စ,_  
_ဘယာ မောဟာ စ ဂစ္ဆတိ._  

</Paragraph>

<Paragraph number="1829" type="verses" book="pari">
_န စ သညတ္တိကုသလော,_  
_နိဇ္ဈတ္တိယာ စ အကောဝိဒေါ;_  
_လဒ္ဓပက္ခော အဟိရိကော,_  
_ကဏှကမ္မော အနာဒရော;_  
_သ ဝေ တာဒိသကော ဘိက္ခု,_  
_အပ္ပဋိက္ခောတိ ဝုစ္စတိ._  

</Paragraph>

<Paragraph number="1830" type="verses" book="pari">
_ဝတ္ထုံ ဝိပတ္တိံ အာပတ္တိံ,_  
_နိဒါနံ အာကာရကောဝိဒေါ;_  
_ပုဗ္ဗာပရဉ္စ ဇာနာတိ,_  
_ကတာကတံ သမေန စ._  

</Paragraph>

<Paragraph number="1831" type="verses" book="pari">
_ကမ္မဉ္စ အဓိကရဏဉ္စ,_  
_သမထေ စာပိ ကောဝိဒေါ;_  
_အရတ္တော အဒုဋ္ဌော အမူဠှော,_  
_ဘယာ မောဟာ န ဂစ္ဆတိ._  

</Paragraph>

<Paragraph number="1832" type="verses" book="pari">
_သညတ္တိယာ စ ကုသလော,_  
_နိဇ္ဈတ္တိယာ စ ကောဝိဒေါ;_  
_လဒ္ဓပက္ခော ဟိရိမနော,_  
_သုက္ကကမ္မော သဂါရဝေါ;_  
_သ ဝေ တာဒိသကော ဘိက္ခု,_  
_သပ္ပဋိက္ခောတိ ဝုစ္စတီတိ._  


</Paragraph>
</Division>

<Paragraph number="1833" type="center" book="pari">
စူဠသင်္ဂါမံ နိဋ္ဌိတံ.



</Paragraph>

<Paragraph number="1834" type="center" book="pari">
တဿုဒ္ဒါနံ


</Paragraph>

<Paragraph number="1835" type="verses" book="pari">
_နီစစိတ္တေန ပုစ္ဆေယျ,_  
_ဂရု သံဃေ န ပုဂ္ဂလေ;_  
_သုတ္တံ သံသန္ဒနတ္ထာယ,_  
_ဝိနယာနုဂ္ဂဟေန စ;_  
ဥဒ္ဒါနံ စူဠသင်္ဂါမေ,_  
_ဧကုဒ္ဒေသော ဣဒံ ကတန္တိ._
</Paragraph>