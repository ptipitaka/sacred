---
title: "15.1 ဝေါဟရန္တေနဇာနိတဗ္ဗာဒိ"
tableOfContents: false
sidebar:
  order: 1
type: "tipitaka"
basket: "vi"
book: "pari"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="368" book="pari" e="ch" v="5" p="290">

<Paragraph number="1836" book="pari">
သင်္ဂါမာဝစရေန ဘိက္ခုနာ သံဃေ ဝေါဟရန္တေန ဝတ္ထု ဇာနိတဗ္ဗံ, ဝိပတ္တိ ဇာနိတဗ္ဗာ, အာပတ္တိ ဇာနိတဗ္ဗာ, နိဒါနံ ဇာနိတဗ္ဗံ, အာကာရော ဇာနိတဗ္ဗော, ပုဗ္ဗာပရံ ဇာနိတဗ္ဗံ, ကတာကတံ ဇာနိတဗ္ဗံ, ကမ္မံ ဇာနိတဗ္ဗံ, အဓိကရဏံ ဇာနိတဗ္ဗံ, သမထော ဇာနိတဗ္ဗော, န ဆန္ဒာဂတိ ဂန္တဗ္ဗာ, န ဒေါသာဂတိ ဂန္တဗ္ဗာ, န မောဟာဂတိ ဂန္တဗ္ဗာ, န ဘယာဂတိ ဂန္တဗ္ဗာ, သညာပနီယေ ဌာနေ သညာပေတဗ္ဗံ, နိဇ္ဈာပနီယေ ဌာနေ နိဇ္ဈာပေတဗ္ဗံ, ပေက္ခနီယေ ဌာနေ ပေက္ခိတဗ္ဗံ, ပသာဒနီယေ ဌာနေ ပသာဒေတဗ္ဗံ, “လဒ္ဓပက္ခောမှီ”တိ ပရပက္ခော နာဝဇာနိတဗ္ဗော, ဗဟုဿုတောမှီတိ အပ္ပဿုတော နာဝဇာနိတဗ္ဗော, ထေရတရောမှီတိ နဝကတရော နာဝဇာနိတဗ္ဗော, အသမ္ပတ္တံ န ဗျာဟာတဗ္ဗံ, သမ္ပတ္တံ ဓမ္မတော ဝိနယတော န ပရိဟာပေတဗ္ဗံ, ယေန ဓမ္မေန ယေန ဝိနယေန ယေန သတ္ထုသာသနေန တံ အဓိကရဏံ ဝူပသမ္မတိ, တထာ တံ အဓိကရဏံ ဝူပသမေတဗ္ဗံ.
</Paragraph>

</Division>
<Division number="369" book="pari" e="ch" v="5" p="290">

<Paragraph number="1837" book="pari">
<Emphasis>ဝတ္ထု ဇာနိတဗ္ဗန်</Emphasis>တိ အဋ္ဌပါရာဇိကာနံ ဝတ္ထု ဇာနိတဗ္ဗံ, တေဝီသသံဃာဒိသေသာနံ ဝတ္ထု ဇာနိတဗ္ဗံ, ဒွေအနိယတာနံ ဝတ္ထု ဇာနိတဗ္ဗံ, ဒွေစတ္တာရီသနိဿဂ္ဂိယာနံ ဝတ္ထု ဇာနိတဗ္ဗံ, အဋ္ဌာသီတိသတပါစိတ္တိယာနံ ဝတ္ထု ဇာနိတဗ္ဗံ, ဒွါဒသပါဋိဒေသနီယာနံ ဝတ္ထု ဇာနိတဗ္ဗံ, ဒုက္ကဋာနံ ဝတ္ထု ဇာနိတဗ္ဗံ, ဒုဗ္ဘာသိတာနံ ဝတ္ထု ဇာနိတဗ္ဗံ.
</Paragraph>

</Division>
<Division number="370" book="pari" e="ch" v="5" p="290">

<Paragraph number="1838" book="pari">
<Emphasis>ဝိပတ္တိ ဇာနိတဗ္ဗာ</Emphasis>တိ သီလဝိပတ္တိ ဇာနိတဗ္ဗာ, အာစာရဝိပတ္တိ ဇာနိတဗ္ဗာ, ဒိဋ္ဌိဝိပတ္တိ ဇာနိတဗ္ဗာ, အာဇီဝဝိပတ္တိ ဇာနိတဗ္ဗာ.
</Paragraph>

</Division>
<Division number="371" book="pari" e="ch" v="5" p="290">

<Paragraph number="1839" book="pari">
<Emphasis>အာပတ္တိ ဇာနိတဗ္ဗာ</Emphasis>တိ ပါရာဇိကာပတ္တိ ဇာနိတဗ္ဗာ, သံဃာဒိသေသာပတ္တိ ဇာနိတဗ္ဗာ, ထုလ္လစ္စယာပတ္တိ ဇာနိတဗ္ဗာ, ပါစိတ္တိယာပတ္တိ ဇာနိတဗ္ဗာ, ပါဋိဒေသနီယာပတ္တိ ဇာနိတဗ္ဗာ, ဒုက္ကဋာပတ္တိ ဇာနိတဗ္ဗာ, ဒုဗ္ဘာသိတာပတ္တိ ဇာနိတဗ္ဗာ.
</Paragraph>

</Division>
<Division number="372" book="pari" e="ch" v="5" p="291">

<Paragraph number="1840" book="pari">
<Emphasis>နိဒါနံ</Emphasis> <Emphasis>ဇာနိတဗ္ဗန်</Emphasis>တိ အဋ္ဌပါရာဇိကာနံ နိဒါနံ ဇာနိတဗ္ဗံ, တေဝီသသံဃာဒိသေသာနံ နိဒါနံ ဇာနိတဗ္ဗံ, ဒွေအနိယတာနံ နိဒါနံ ဇာနိတဗ္ဗံ, ဒွေစတ္တာရီသနိဿဂ္ဂိယာနံ နိဒါနံ ဇာနိတဗ္ဗံ, အဋ္ဌာသီတိသတပါစိတ္တိယာနံ နိဒါနံ ဇာနိတဗ္ဗံ, ဒွါဒသပါဋိဒေသနီယာနံ နိဒါနံ ဇာနိတဗ္ဗံ, ဒုက္ကဋာနံ နိဒါနံ ဇာနိတဗ္ဗံ, ဒုဗ္ဘာသိတာနံ နိဒါနံ ဇာနိတဗ္ဗံ.
</Paragraph>

</Division>
<Division number="373" book="pari" e="ch" v="5" p="291">

<Paragraph number="1841" book="pari">
<Emphasis>အာကာရော ဇာနိတဗ္ဗော</Emphasis>တိ သံဃော အာကာရတော ဇာနိတဗ္ဗော, ဂဏော အာကာရတော ဇာနိတဗ္ဗော, ပုဂ္ဂလော အာကာရတော ဇာနိတဗ္ဗော, စောဒကော အာကာရတော ဇာနိတဗ္ဗော, စုဒိတကော အာကာရတော ဇာနိတဗ္ဗော. <Emphasis>သံဃော အာကာရတော ဇာနိတဗ္ဗော</Emphasis>တိ ပဋိဗလော နု ခေါ အယံ သံဃော ဣမံ အဓိကရဏံ ဝူပသမေတုံ ဓမ္မေန ဝိနယေန သတ္ထုသာသနေန ဥဒါဟု နောတိ, ဧဝံ သံဃော အာကာရတော ဇာနိတဗ္ဗော. <Emphasis>ဂဏော အာကာရတော ဇာနိတဗ္ဗော</Emphasis>တိ ပဋိဗလော နု ခေါ အယံ ဂဏော ဣမံ အဓိကရဏံ ဝူပသမေတုံ ဓမ္မေန ဝိနယေန သတ္ထုသာသနေန ဥဒါဟု နောတိ, ဧဝံ ဂဏော အာကာရတော ဇာနိတဗ္ဗော. <Emphasis>ပုဂ္ဂလော အာကာရတော ဇာနိတဗ္ဗော</Emphasis>တိ ပဋိဗလော နု ခေါ အယံ ပုဂ္ဂလော ဣမံ အဓိကရဏံ ဝူပသမေတုံ ဓမ္မေန ဝိနယေန သတ္ထုသာသနေန ဥဒါဟု နောတိ, ဧဝံ ပုဂ္ဂလော အာကာရတော ဇာနိတဗ္ဗော. <Emphasis>စောဒကော အာကာရတော ဇာနိတဗ္ဗော</Emphasis>တိ ကစ္စိ နု ခေါ အယမာယသ္မာ ပဉ္စသု ဓမ္မေသု ပတိဋ္ဌာယ ပရံ စောဒေတိ ဥဒါဟု နောတိ, ဧဝံ စောဒကော အာကာရတော ဇာနိတဗ္ဗော. <Emphasis>စုဒိတကော အာကာရတော ဇာနိတဗ္ဗော</Emphasis>တိ ကစ္စိ နု ခေါ အယမာယသ္မာ ဒွီသု ဓမ္မေသု ပတိဋ္ဌိတော သစ္စေ စ အကုပ္ပေ စ ဥဒါဟု နောတိ, ဧဝံ စုဒိတကော အာကာရတော ဇာနိတဗ္ဗော.
</Paragraph>

</Division>
<Division number="374" book="pari" e="ch" v="5" p="291">

<Paragraph number="1842" book="pari">
<Emphasis>ပုဗ္ဗာပရံ ဇာနိတဗ္ဗန်</Emphasis>တိ ကစ္စိ နု ခေါ အယမာယသ္မာ ဝတ္ထုတော ဝါ ဝတ္ထုံ သင်္ကမတိ, ဝိပတ္တိတော ဝါ ဝိပတ္တိံ သင်္ကမတိ, အာပတ္တိတော ဝါ အာပတ္တိံ သင်္ကမတိ, အဝဇာနိတွာ ဝါ ပဋိဇာနာတိ, ပဋိဇာနိတွာ ဝါ အဝဇာနာတိ, အညေန ဝါ အညံ ပဋိစရတိ, ဥဒါဟု နောတိ, ဧဝံ ပုဗ္ဗာပရံ ဇာနိတဗ္ဗံ.
</Paragraph>

</Division>
<Division number="375" book="pari" e="ch" v="5" p="291">

<Paragraph number="1843" book="pari">
<Emphasis>ကတာကတံ ဇာနိတဗ္ဗန်</Emphasis>တိ မေထုနဓမ္မော ဇာနိတဗ္ဗော, မေထုနဓမ္မဿ အနုလောမံ ဇာနိတဗ္ဗံ, မေထုနဓမ္မဿ ပုဗ္ဗဘာဂေါ ဇာနိတဗ္ဗော. <Emphasis>မေထုနဓမ္မော ဇာနိတဗ္ဗော</Emphasis>တိ ဒွယံဒွယသမာပတ္တိ ဇာနိတဗ္ဗာ. <Emphasis>မေထုနဓမ္မဿ အနုလောမံ</Emphasis> <Emphasis>ဇာနိတဗ္ဗန်</Emphasis>တိ ဘိက္ခု အတ္တနော မုခေန ပရဿ အင်္ဂဇာတံ ဂဏှာတိ. <Emphasis>မေထုနဓမ္မဿ ပုဗ္ဗဘာဂေါ ဇာနိတဗ္ဗော</Emphasis>တိ ဝဏ္ဏာဝဏ္ဏော, ကာယသံသဂ္ဂေါ, ဒုဋ္ဌုလ္လဝါစာ, အတ္တကာမပါရိစရိယာ, ဝစနမနုပ္ပဒါနံ.
</Paragraph>

</Division>
<Division number="376" book="pari" e="ch" v="5" p="292">

<Paragraph number="1844" book="pari">
<Emphasis>ကမ္မံ ဇာနိတဗ္ဗန်</Emphasis>တိ သောဠသကမ္မာနိ ဇာနိတဗ္ဗာနိ—  စတ္တာရိ အပလောကနကမ္မာနိ ဇာနိတဗ္ဗာနိ, စတ္တာရိ ဉတ္တိကမ္မာနိ ဇာနိတဗ္ဗာနိ, စတ္တာရိ ဉတ္တိဒုတိယကမ္မာနိ ဇာနိတဗ္ဗာနိ, စတ္တာရိ ဉတ္တိစတုတ္ထကမ္မာနိ ဇာနိတဗ္ဗာနိ.
</Paragraph>

</Division>
<Division number="377" book="pari" e="ch" v="5" p="292">

<Paragraph number="1845" book="pari">
<Emphasis>အဓိကရဏံ ဇာနိတဗ္ဗန်</Emphasis>တိ စတ္တာရိ အဓိကရဏာနိ ဇာနိတဗ္ဗာနိ—  ဝိဝါဒါဓိကရဏံ ဇာနိတဗ္ဗံ, အနုဝါဒါဓိကရဏံ ဇာနိတဗ္ဗံ, အာပတ္တာဓိကရဏံ ဇာနိတဗ္ဗံ, ကိစ္စာဓိကရဏံ ဇာနိတဗ္ဗံ.
</Paragraph>

</Division>
<Division number="378" book="pari" e="ch" v="5" p="292">

<Paragraph number="1846" book="pari">
<Emphasis>သမထော ဇာနိတဗ္ဗော</Emphasis>တိ သတ္တ သမထာ ဇာနိတဗ္ဗာ—  သမ္မုခါဝိနယော ဇာနိတဗ္ဗော, သတိဝိနယော ဇာနိတဗ္ဗော, အမူဠှဝိနယော ဇာနိတဗ္ဗော, ပဋိညာတကရဏံ ဇာနိတဗ္ဗံ, ယေဘုယျသိကာ ဇာနိတဗ္ဗာ, တဿပါပိယသိကာ ဇာနိတဗ္ဗာ, တိဏဝတ္ထာရကော ဇာနိတဗ္ဗော.
</Paragraph>
</Division>