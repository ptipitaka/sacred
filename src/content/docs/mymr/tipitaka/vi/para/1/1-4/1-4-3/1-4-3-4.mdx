---
title: "1.4.3.4 ဝဿိကသာဋိကသိက္ခာပဒ"
tableOfContents: false
sidebar:
  order: 5
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="626" book="para">

<Paragraph number="2323" book="para">
တေန သမယေန ဗုဒ္ဓေါ ဘဂဝါ သာဝတ္ထိယံ ဝိဟရတိ ဇေတဝနေ အနာထပိဏ္ဍိကဿ အာရာမေ. တေန ခေါ ပန သမယေန ဘဂဝတာ ဘိက္ခူနံ ဝဿိကသာဋိကာ အနုညာတာ ဟောတိ. ဆဗ္ဗဂ္ဂိယာ ဘိက္ခူ—  “ဘဂဝတာ ဝဿိကသာဋိကာ အနုညာတာ”တိ, ပဋိကစ္စေဝ ဝဿိကသာဋိကစီဝရံ ပရိယေသန္တိ, ပဋိကစ္စေဝ ကတွာ နိဝါသေန္တိ, ဇိဏ္ဏာယ ဝဿိကသာဋိကာယ နဂ္ဂါ ကာယံ ဩဝဿာပေန္တိ. ယေ တေ ဘိက္ခူ အပ္ပိစ္ဆာ …ပေ…  တေ ဥဇ္ဈာယန္တိ ခိယျန္တိ ဝိပါစေန္တိ—  “ကထဉှိ နာမ ဆဗ္ဗဂ္ဂိယာ ဘိက္ခူ ပဋိကစ္စေဝ ဝဿိကသာဋိကစီဝရံ ပရိယေသိဿန္တိ, ပဋိကစ္စေဝ ကတွာ နိဝါသေဿန္တိ, ဇိဏ္ဏာယ ဝဿိကသာဋိကာယ နဂ္ဂါ ကာယံ ဩဝဿာပေဿန္တီ”တိ.
</Paragraph>

<Paragraph number="2324" book="para">
အထ ခေါ တေ ဘိက္ခူ ဆဗ္ဗဂ္ဂိယေ ဘိက္ခူ အနေကပရိယာယေန ဝိဂရဟိတွာ ဘဂဝတော ဧတမတ္ထံ အာရောစေသုံ …ပေ…  “သစ္စံ ကိရ တုမှေ, ဘိက္ခဝေ, ပဋိကစ္စေဝ ဝဿိကသာဋိကစီဝရံ ပရိယေသထ? ပဋိကစ္စေဝ ကတွာ နိဝါသေထ? ဇိဏ္ဏာယ ဝဿိကသာဋိကာယ နဂ္ဂါ ကာယံ ဩဝဿာပေထာ”တိ? “သစ္စံ, ဘဂဝါ”တိ. ဝိဂရဟိ ဗုဒ္ဓေါ ဘဂဝါ …ပေ…  ကထဉှိ နာမ တုမှေ မောဃပုရိသာ, ပဋိကစ္စေဝ ဝဿိကသာဋိကစီဝရံ ပရိယေသိဿထ, ပဋိကစ္စေဝ ကတွာ နိဝါသေဿထ, ဇိဏ္ဏာယ ဝဿိကသာဋိကာယ နဂ္ဂါ ကာယံ ဩဝဿာပေဿထ. နေတံ, မောဃပုရိသာ, အပ္ပသန္နာနံ ဝါ ပသာဒါယ …ပေ…  ဧဝဉ္စ ပန, ဘိက္ခဝေ, ဣမံ သိက္ခာပဒံ ဥဒ္ဒိသေယျာထ—
</Paragraph>

</Division>
<Division number="627" book="para">

<Paragraph number="2325" book="para">
<Emphasis>“‘မာသော သေသော ဂိမှာနန်’တိ ဘိက္ခုနာ ဝဿိကသာဋိကစီဝရံ ပရိယေသိတဗ္ဗံ</Emphasis>; <Emphasis>‘အဒ္ဓမာသော</Emphasis> <Emphasis>သေသော ဂိမှာနန်’တိ ကတွာ နိဝါသေတဗ္ဗံ</Emphasis>. <Emphasis>‘ဩရေန စေ မာသော သေသော ဂိမှာနန်’တိ ဝဿိကသာဋိကစီဝရံ ပရိယေသေယျ, ‘ဩရေနဒ္ဓမာသော သေသော ဂိမှာနန်’တိ ကတွာ နိဝါသေယျ, နိဿဂ္ဂိယံ ပါစိတ္တိယန်”</Emphasis>တိ. (*24*:<Emphasis>43</Emphasis>)
</Paragraph>

</Division>
<Division number="628" book="para">

<Paragraph number="2326" book="para">
<Emphasis>“မာသော သေသော ဂိမှာနန်”တိ ဘိက္ခုနာ ဝဿိကသာဋိကစီဝရံ ပရိယေသိတဗ္ဗန်</Emphasis>တိ. ယေ မနုဿာ ပုဗ္ဗေပိ ဝဿိကသာဋိကစီဝရံ ဒေန္တိ တေ ဥပသင်္ကမိတွာ ဧဝမဿု ဝစနီယာ—  “ကာလော ဝဿိကသာဋိကာယ, သမယော ဝဿိကသာဋိကာယ, အညေပိ မနုဿာ ဝဿိကသာဋိကစီဝရံ ဒေန္တီ”တိ. န ဝတ္တဗ္ဗာ—  “ဒေထ မေ ဝဿိကသာဋိကစီဝရံ, အာဟရထ မေ ဝဿိကသာဋိကစီဝရံ, ပရိဝတ္တေထ မေ ဝဿိကသာဋိကစီဝရံ, စေတာပေထ မေ ဝဿိကသာဋိကစီဝရန်”တိ.
</Paragraph>

<Paragraph number="2327" book="para">
<Emphasis>“အဒ္ဓမာသော သေသော ဂိမှာနန်”တိ ကတွာ နိဝါသေတဗ္ဗန်</Emphasis>တိ. အဒ္ဓမာသေ သေသေ ဂိမှာနေ ကတွာ နိဝါသေတဗ္ဗံ.
</Paragraph>

<Paragraph number="2328" book="para">
<Emphasis>“ဩရေန စေ မာသော သေသော ဂိမှာနန်”</Emphasis>တိ အတိရေကမာသေ သေသေ ဂိမှာနေ ဝဿိကသာဋိကစီဝရံ ပရိယေသတိ, နိဿဂ္ဂိယံ ပါစိတ္တိယံ.
</Paragraph>

<Paragraph number="2329" book="para">
<Emphasis>“ဩရေနဒ္ဓမာသော သေသော ဂိမှာနန်”</Emphasis>တိ အတိရေကဒ္ဓမာသေ သေသေ ဂိမှာနေ ကတွာ နိဝါသေတိ, နိဿဂ္ဂိယံ ဟောတိ. နိဿဇ္ဇိတဗ္ဗံ သံဃဿ ဝါ ဂဏဿ ဝါ ပုဂ္ဂလဿ ဝါ. ဧဝဉ္စ ပန, ဘိက္ခဝေ, နိဿဇ္ဇိတဗ္ဗံ …ပေ…  “ဣဒံ မေ, ဘန္တေ, ဝဿိကသာဋိကစီဝရံ အတိရေကမာသေ သေသေ ဂိမှာနေ ပရိယိဋ္ဌံ အတိရေကဒ္ဓမာသေ သေသေ ဂိမှာနေ ကတွာ ပရိဒဟိတံ နိဿဂ္ဂိယံ. ဣမာဟံ သံဃဿ နိဿဇ္ဇာမီ”တိ …ပေ…  ဒဒေယျာတိ …ပေ…  ဒဒေယျုန္တိ …ပေ…  အာယသ္မတော ဒမ္မီတိ.
</Paragraph>

</Division>
<Division number="629" book="para">

<Paragraph number="2330" book="para">
အတိရေကမာသေ သေသေ ဂိမှာနေ အတိရေကသညီ ဝဿိကသာဋိကစီဝရံ ပရိယေသတိ, နိဿဂ္ဂိယံ ပါစိတ္တိယံ. အတိရေကမာသေ သေသေ ဂိမှာနေ ဝေမတိကော ဝဿိကသာဋိကစီဝရံ ပရိယေသတိ, နိဿဂ္ဂိယံ ပါစိတ္တိယံ. အတိရေကမာသေ သေသေ ဂိမှာနေ ဦနကသညီ ဝဿိကသာဋိကစီဝရံ ပရိယေသတိ, နိဿဂ္ဂိယံ ပါစိတ္တိယံ.
</Paragraph>

<Paragraph number="2331" book="para">
အတိရေကဒ္ဓမာသေ သေသေ ဂိမှာနေ အတိရေကသညီ ကတွာ နိဝါသေတိ, နိဿဂ္ဂိယံ ပါစိတ္တိယံ. အတိရေကဒ္ဓမာသေ သေသေ ဂိမှာနေ ဝေမတိကော ကတွာ နိဝါသေတိ, နိဿဂ္ဂိယံ ပါစိတ္တိယံ. အတိရေကဒ္ဓမာသေ သေသေ ဂိမှာနေ ဦနကသညီ ကတွာ နိဝါသေတိ, နိဿဂ္ဂိယံ ပါစိတ္တိယံ.
</Paragraph>

<Paragraph number="2332" book="para">
သတိယာ ဝဿိကသာဋိကာယ နဂ္ဂေါ ကာယံ ဩဝဿာပေတိ, အာပတ္တိ ဒုက္ကဋဿ. ဦနကမာသေ သေသေ ဂိမှာနေ အတိရေကသညီ, အာပတ္တိ ဒုက္ကဋဿ. ဦနကမာသေ သေသေ ဂိမှာနေ ဝေမတိကော, အာပတ္တိ ဒုက္ကဋဿ. ဦနကမာသေ သေသေ ဂိမှာနေ ဦနကသညီ, အနာပတ္တိ.
</Paragraph>

<Paragraph number="2333" book="para">
ဦနကဒ္ဓမာသေ သေသေ ဂိမှာနေ အတိရေကသညီ, အာပတ္တိ ဒုက္ကဋဿ. ဦနကဒ္ဓမာသေ သေသေ ဂိမှာနေ ဝေမတိကော, အာပတ္တိ ဒုက္ကဋဿ. ဦနကဒ္ဓမာသေ သေသေ ဂိမှာနေ ဦနကသညီ, အနာပတ္တိ.
</Paragraph>

</Division>
<Division number="630" book="para">

<Paragraph number="2334" book="para">
အနာပတ္တိ—  “မာသော သေသော ဂိမှာနန်”တိ ဝဿိကသာဋိကစီဝရံ ပရိယေသတိ, “အဒ္ဓမာသော သေသော ဂိမှာနန်”တိ ကတွာ နိဝါသေတိ, “ဦနကမာသော သေသော ဂိမှာနန်”တိ ဝဿိကသာဋိကစီဝရံ ပရိယေသတိ, “ဦနကဒ္ဓမာသော သေသော ဂိမှာနန်”တိ ကတွာ နိဝါသေတိ, ပရိယိဋ္ဌာယ ဝဿိကသာဋိကာယ ဝဿံ ဥက္ကဍ္ဎိယျတိ, နိဝတ္ထာယ ဝဿိကသာဋိကာယ ဝဿံ ဥက္ကဍ္ဎိယျတိ, ဓောဝိတွာ နိက္ခိပိတဗ္ဗံ; သမယေ နိဝါသေတဗ္ဗံ, အစ္ဆိန္နစီဝရဿ, နဋ္ဌစီဝရဿ, အာပဒါသု, ဥမ္မတ္တကဿ, အာဒိကမ္မိကဿာတိ.

</Paragraph>
</Division>

<Paragraph number="2335" type="center" book="para">
ဝဿိကသာဋိကသိက္ခာပဒံ နိဋ္ဌိတံ စတုတ္ထံ.
</Paragraph>