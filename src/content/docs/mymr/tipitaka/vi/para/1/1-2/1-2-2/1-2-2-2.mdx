---
title: "1.2.2.2 ဝိနီတဝတ္ထု"
tableOfContents: false
sidebar:
  order: 2
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="281" book="para">

<Paragraph number="1113" book="para">
တေန ခေါ ပန သမယေန အညတရော ဘိက္ခု မာတုယာ မာတုပေမေန အာမသိ. တဿ ကုက္ကုစ္စံ အဟောသိ—  “ဘဂဝတာ သိက္ခာပဒံ ပညတ္တံ, ကစ္စိ နု ခေါ အဟံ သံဃာဒိသေသံ အာပတ္တိံ အာပန္နော”တိ? ဘဂဝတော ဧတမတ္ထံ အာရောစေသိ. “အနာပတ္တိ, ဘိက္ခု, သံဃာဒိသေသဿ; အာပတ္တိ ဒုက္ကဋဿာ”တိ. (1)
</Paragraph>

<Paragraph number="1114" book="para">
တေန ခေါ ပန သမယေန အညတရော ဘိက္ခု ဓီတုယာ ဓီတုပေမေန အာမသိ …ပေ…  ဘဂိနိယာ ဘဂိနိပေမေန အာမသိ. တဿ ကုက္ကုစ္စံ အဟောသိ …ပေ…  “အနာပတ္တိ, ဘိက္ခု, သံဃာဒိသေသဿ; အာပတ္တိ ဒုက္ကဋဿာ”တိ. (2–3)
</Paragraph>

<Paragraph number="1115" book="para">
တေန ခေါ ပန သမယေန အညတရော ဘိက္ခု ပုရာဏဒုတိယိကာယ ကာယသံသဂ္ဂံ သမာပဇ္ဇိ. တဿ ကုက္ကုစ္စံ အဟောသိ …ပေ…  “အာပတ္တိံ တွံ, ဘိက္ခု, အာပန္နော သံဃာဒိသေသန်”တိ. (4)
</Paragraph>

<Paragraph number="1116" book="para">
တေန ခေါ ပန သမယေန အညတရော ဘိက္ခု ယက္ခိနိယာ ကာယသံသဂ္ဂံ သမာပဇ္ဇိ. တဿ ကုက္ကုစ္စံ အဟောသိ …ပေ…  “အနာပတ္တိ, ဘိက္ခု, သံဃာဒိသေသဿ; အာပတ္တိ ထုလ္လစ္စယဿာ”တိ. (5)
</Paragraph>

<Paragraph number="1117" book="para">
တေန ခေါ ပန သမယေန အညတရော ဘိက္ခု ပဏ္ဍကဿ ကာယသံသဂ္ဂံ သမာပဇ္ဇိ. တဿ ကုက္ကုစ္စံ အဟောသိ …ပေ…  “အနာပတ္တိ, ဘိက္ခု, သံဃာဒိသေသဿ; အာပတ္တိ ထုလ္လစ္စယဿာ”တိ. (6)
</Paragraph>

<Paragraph number="1118" book="para">
တေန ခေါ ပန သမယေန အညတရော ဘိက္ခု သုတ္တိတ္ထိယာ ကာယသံသဂ္ဂံ သမာပဇ္ဇိ. တဿ ကုက္ကုစ္စံ အဟောသိ …ပေ…  “အာပတ္တိံ တွံ, ဘိက္ခု, အာပန္နော သံဃာဒိသေသန်”တိ. (7)
</Paragraph>

<Paragraph number="1119" book="para">
တေန ခေါ ပန သမယေန အညတရော ဘိက္ခု မတိတ္ထိယာ ကာယသံသဂ္ဂံ သမာပဇ္ဇိ. တဿ ကုက္ကုစ္စံ အဟောသိ …ပေ…  “အနာပတ္တိ, ဘိက္ခု, သံဃာဒိသေသဿ; အာပတ္တိ ထုလ္လစ္စယဿာ”တိ. (8)
</Paragraph>

<Paragraph number="1120" book="para">
တေန ခေါ ပန သမယေန အညတရော ဘိက္ခု တိရစ္ဆာနဂတိတ္ထိယာ ကာယသံသဂ္ဂံ သမာပဇ္ဇိ. တဿ ကုက္ကုစ္စံ အဟောသိ …ပေ…  “အနာပတ္တိ, ဘိက္ခု, သံဃာဒိသေသဿ; အာပတ္တိ ဒုက္ကဋဿာ”တိ. (9)
</Paragraph>

<Paragraph number="1121" book="para">
တေန ခေါ ပန သမယေန အညတရော ဘိက္ခု ဒါရုဓီတလိကာယ ကာယသံသဂ္ဂံ သမာပဇ္ဇိ. တဿ ကုက္ကုစ္စံ အဟောသိ …ပေ…  “အနာပတ္တိ, ဘိက္ခု, သံဃာဒိသေသဿ; အာပတ္တိ ဒုက္ကဋဿာ”တိ. (10)
</Paragraph>

</Division>
<Division number="282" book="para">

<Paragraph number="1122" book="para">
တေန ခေါ ပန သမယေန သမ္ဗဟုလာ ဣတ္ထိယော အညတရံ ဘိက္ခုံ သမ္ပီဠေတွာ ဗာဟာပရမ္ပရာယ အာနေသုံ. တဿ ကုက္ကုစ္စံ အဟောသိ …ပေ…  “သာဒိယိ တွံ, ဘိက္ခူ”တိ? “နာဟံ, ဘဂဝါ, သာဒိယိန်”တိ. “အနာပတ္တိ, ဘိက္ခု, အသာဒိယန္တဿာ”တိ. (11)
</Paragraph>

<Paragraph number="1123" book="para">
တေန ခေါ ပန သမယေန အညတရော ဘိက္ခု ဣတ္ထိယာ အဘိရူဠှံ သင်္ကမံ သာရတ္တော သဉ္စာလေသိ. တဿ ကုက္ကုစ္စံ အဟောသိ …ပေ…  “အနာပတ္တိ, ဘိက္ခု, သံဃာဒိသေသဿ; အာပတ္တိ ဒုက္ကဋဿာ”တိ. (12)
</Paragraph>

<Paragraph number="1124" book="para">
တေန ခေါ ပန သမယေန အညတရော ဘိက္ခု ဣတ္ထိံ ပဋိပထေ ပဿိတွာ သာရတ္တော အံသကူဋေန ပဟာရံ အဒါသိ. တဿ ကုက္ကုစ္စံ အဟောသိ …ပေ…  “အာပတ္တိံ တွံ, ဘိက္ခု, အာပန္နော သံဃာဒိသေသန်”တိ. (13)
</Paragraph>

<Paragraph number="1125" book="para">
တေန ခေါ ပန သမယေန အညတရော ဘိက္ခု ဣတ္ထိယာ အဘိရူဠှံ ရုက္ခံ သာရတ္တော သဉ္စာလေသိ. တဿ ကုက္ကုစ္စံ အဟောသိ …ပေ…  “အနာပတ္တိ, ဘိက္ခု, သံဃာဒိသေသဿ; အာပတ္တိ ဒုက္ကဋဿာ”တိ. (14)
</Paragraph>

<Paragraph number="1126" book="para">
တေန ခေါ ပန သမယေန အညတရော ဘိက္ခု ဣတ္ထိယာ အဘိရူဠှံ နာဝံ သာရတ္တော သဉ္စာလေသိ. တဿ ကုက္ကုစ္စံ အဟောသိ …ပေ…  “အနာပတ္တိ, ဘိက္ခု, သံဃာဒိသေသဿ; အာပတ္တိ ဒုက္ကဋဿာ”တိ. (15)
</Paragraph>

<Paragraph number="1127" book="para">
တေန ခေါ ပန သမယေန အညတရော ဘိက္ခု ဣတ္ထိယာ ဂဟိတံ ရဇ္ဇုံ သာရတ္တော အာဝိဉ္ဆိ. တဿ ကုက္ကုစ္စံ အဟောသိ …ပေ…  “အနာပတ္တိ, ဘိက္ခု, သံဃာဒိသေသဿ; အာပတ္တိ ထုလ္လစ္စယဿာ”တိ. (16)
</Paragraph>

<Paragraph number="1128" book="para">
တေန ခေါ ပန သမယေန အညတရော ဘိက္ခု ဣတ္ထိယာ ဂဟိတံ ဒဏ္ဍံ သာရတ္တော အာဝိဉ္ဆိ. တဿ ကုက္ကုစ္စံ အဟောသိ …ပေ…  “အနာပတ္တိ, ဘိက္ခု, သံဃာဒိသေသဿ; အာပတ္တိ ထုလ္လစ္စယဿာ”တိ. (17)
</Paragraph>

<Paragraph number="1129" book="para">
တေန ခေါ ပန သမယေန အညတရော ဘိက္ခု သာရတ္တော ဣတ္ထိံ ပတ္တေန ပဏာမေသိ. တဿ ကုက္ကုစ္စံ အဟောသိ …ပေ…  “အနာပတ္တိ, ဘိက္ခု, သံဃာဒိသေသဿ; အာပတ္တိ ထုလ္လစ္စယဿာ”တိ. (18)
</Paragraph>

<Paragraph number="1130" book="para">
တေန ခေါ ပန သမယေန အညတရော ဘိက္ခု ဣတ္ထိယာ ဝန္ဒန္တိယာ သာရတ္တော ပါဒံ ဥစ္စာရေသိ. တဿ ကုက္ကုစ္စံ အဟောသိ …ပေ…  “အာပတ္တိံ တွံ, ဘိက္ခု, အာပန္နော သံဃာဒိသေသန်”တိ. (19)
</Paragraph>

<Paragraph number="1131" book="para">
တေန ခေါ ပန သမယေန အညတရော ဘိက္ခု ဣတ္ထိံ ဂဟေဿာမီတိ ဝါယမိတွာ န ဆုပိ. တဿ ကုက္ကုစ္စံ အဟောသိ …ပေ…  “အနာပတ္တိ, ဘိက္ခု, သံဃာဒိသေသဿ; အာပတ္တိ ဒုက္ကဋဿာ”တိ. (20)

</Paragraph>
</Division>

<Paragraph number="1132" type="center" book="para">
ကာယသံသဂ္ဂသိက္ခာပဒံ နိဋ္ဌိတံ ဒုတိယံ.
</Paragraph>