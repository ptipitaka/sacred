---
title: 1.1.2 ဒုတိယပါရာဇိကသိက္ခာပဒ
tableOfContents: false
sidebar:
  order: 2
type: tipitaka
basket: vi
book: para
review:
  current: review
  updated: '2025-10-22T11:23:32.404616'
  updated_by: ''
  notes: ''
  history:
  - state: review
    date: '2025-10-22T11:23:32.404616'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';
import TableOfContents from '@components/TableOfContents.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="84" book="para" e="ch" v="1" p="50">

<Paragraph number="191" book="para">
တေန သမယေန ဗုဒ္ဓေါ ဘဂဝါ ရာဇဂဟေ ဝိဟရတိ ဂိဇ္ဈကူဋေ ပဗ္ဗတေ. တေန ခေါ ပန သမယေန သမ္ဗဟုလာ သန္ဒိဋ္ဌာ သမ္ဘတ္တာ ဘိက္ခူ ဣသိဂိလိပဿေ တိဏကုဋိယော ကရိတွာ ဝဿံ ဥပဂစ္ဆိံသု. အာယသ္မာပိ ဓနိယော ကုမ္ဘကာရပုတ္တော တိဏကုဋိကံ ကရိတွာ ဝဿံ ဥပဂစ္ဆိ. အထ ခေါ တေ ဘိက္ခူ ဝဿံဝုဋ္ဌာ တေမာသစ္စယေန တိဏကုဋိယော ဘိန္ဒိတွာ တိဏဉ္စ ကဋ္ဌဉ္စ ပဋိသာမေတွာ ဇနပဒစာရိကံ ပက္ကမိံသု. အာယသ္မာ ပန ဓနိယော ကုမ္ဘကာရပုတ္တော တတ္ထေဝ ဝဿံ ဝသိ, တတ္ထ ဟေမန္တံ, တတ္ထ ဂိမှံ. အထ ခေါ အာယသ္မတော ဓနိယဿ ကုမ္ဘကာရပုတ္တဿ ဂါမံ ပိဏ္ဍာယ ပဝိဋ္ဌဿ တိဏဟာရိယော ကဋ္ဌဟာရိယော တိဏကုဋိကံ ဘိန္ဒိတွာ တိဏဉ္စ ကဋ္ဌဉ္စ အာဒါယ အဂမံသု. ဒုတိယမ္ပိ ခေါ အာယသ္မာ ဓနိယော ကုမ္ဘကာရပုတ္တော တိဏဉ္စ ကဋ္ဌဉ္စ သင်္ကဍ္ဎိတွာ တိဏကုဋိကံ အကာသိ. ဒုတိယမ္ပိ ခေါ အာယသ္မတော ဓနိယဿ ကုမ္ဘကာရပုတ္တဿ ဂါမံ ပိဏ္ဍာယ ပဝိဋ္ဌဿ တိဏဟာရိယော ကဋ္ဌဟာရိယော တိဏကုဋိကံ ဘိန္ဒိတွာ တိဏဉ္စ ကဋ္ဌဉ္စ အာဒါယ အဂမံသု. တတိယမ္ပိ ခေါ အာယသ္မာ ဓနိယော ကုမ္ဘကာရပုတ္တော တိဏဉ္စ ကဋ္ဌဉ္စ သင်္ကဍ္ဎိတွာ တိဏကုဋိကံ အကာသိ. တတိယမ္ပိ ခေါ အာယသ္မတော ဓနိယဿ ကုမ္ဘကာရပုတ္တဿ ဂါမံ ပိဏ္ဍာယ ပဝိဋ္ဌဿ တိဏဟာရိယော ကဋ္ဌဟာရိယော တိဏကုဋိကံ ဘိန္ဒိတွာ တိဏဉ္စ ကဋ္ဌဉ္စ အာဒါယ အဂမံသု.



</Paragraph>

<Paragraph number="192" book="para">
အထ ခေါ အာယသ္မတော ဓနိယဿ ကုမ္ဘကာရပုတ္တဿ ဧတဒဟောသိ—  “ယာဝတတိယကံ ခေါ မေ ဂါမံ ပိဏ္ဍာယ ပဝိဋ္ဌဿ တိဏဟာရိယော ကဋ္ဌဟာရိယော တိဏကုဋိကံ ဘိန္ဒိတွာ တိဏဉ္စ ကဋ္ဌဉ္စ အာဒါယ အဂမံသု. အဟံ ခေါ ပန သုသိက္ခိတော အနဝယော သကေ အာစရိယကေ ကုမ္ဘကာရကမ္မေ ပရိယောဒါတသိပ္ပေါ. ယန္နူနာဟံ သာမံ စိက္ခလ္လံ မဒ္ဒိတွာ သဗ္ဗမတ္တိကာမယံ ကုဋိကံ ကရေယျန်”တိ.



</Paragraph>

<Paragraph number="193" book="para">
အထ ခေါ အာယသ္မာ ဓနိယော ကုမ္ဘကာရပုတ္တော သာမံ စိက္ခလ္လံ မဒ္ဒိတွာ သဗ္ဗမတ္တိကာမယံ ကုဋိကံ ကရိတွာ တိဏဉ္စ ကဋ္ဌဉ္စ ဂေါမယဉ္စ သင်္ကဍ္ဎိတွာ တံ ကုဋိကံ ပစိ. သာ အဟောသိ ကုဋိကာ အဘိရူပါ ဒဿနီယာ ပါသာဒိကာ လောဟိတိကာ, သေယျထာပိ ဣန္ဒဂေါပကော. သေယျထာပိ နာမ ကိင်္ကဏိကသဒ္ဒေါ; ဧဝမေဝံ တဿာ ကုဋိကာယ သဒ္ဒေါ အဟောသိ.



</Paragraph>

</Division>
<Division number="85" book="para" e="ch" v="1" p="51">

<Paragraph number="194" book="para">
အထ ခေါ ဘဂဝါ သမ္ဗဟုလေဟိ ဘိက္ခူဟိ သဒ္ဓိံ ဂိဇ္ဈကူဋာ ပဗ္ဗတာ ဩရောဟန္တော အဒ္ဒသ တံ ကုဋိကံ အဘိရူပံ ဒဿနီယံ ပါသာဒိကံ လောဟိတိကံ. ဒိသွာန ဘိက္ခူ အာမန္တေသိ—  “ကိံ ဧတံ, ဘိက္ခဝေ, အဘိရူပံ ဒဿနီယံ ပါသာဒိကံ လောဟိတိကံ, သေယျထာပိ ဣန္ဒဂေါပကော”တိ? အထ ခေါ တေ ဘိက္ခူ ဘဂဝတော ဧတမတ္ထံ အာရောစေသုံ. ဝိဂရဟိ ဗုဒ္ဓေါ ဘဂဝါ—  “အနနုစ္ဆဝိကံ, ဘိက္ခဝေ, တဿ မောဃပုရိသဿ အနနုလောမိကံ အပ္ပတိရူပံ အဿာမဏကံ အကပ္ပိယံ အကရဏီယံ. ကထဉှိ နာမ သော, ဘိက္ခဝေ, မောဃပုရိသော သဗ္ဗမတ္တိကာမယံ ကုဋိကံ ကရိဿတိ. န ဟိ နာမ, ဘိက္ခဝေ, တဿ မောဃပုရိသဿ ပါဏေသု အနုဒ္ဒယာ အနုကမ္ပာ အဝိဟေသာ ဘဝိဿတိ. ဂစ္ဆထေတံ, ဘိက္ခဝေ, ကုဋိကံ ဘိန္ဒထ. မာ ပစ္ဆိမာ ဇနတာ ပါဏေသု ပါတဗျတံ အာပဇ္ဇိ. န စ, ဘိက္ခဝေ, သဗ္ဗမတ္တိကာမယာ ကုဋိကာ ကာတဗ္ဗာ. ယော ကရေယျ, အာပတ္တိ ဒုက္ကဋဿာ”တိ. “ဧဝံ, ဘန္တေ”တိ, ခေါ တေ ဘိက္ခူ ဘဂဝတော ပဋိဿုဏိတွာ ယေန သာ ကုဋိကာ တေနုပသင်္ကမိံသု; ဥပသင်္ကမိတွာ တံ ကုဋိကံ ဘိန္ဒိံသု. အထ ခေါ အာယသ္မာ ဓနိယော ကုမ္ဘကာရပုတ္တော တေ ဘိက္ခူ ဧတဒဝေါစ—  “ကိဿ မေ တုမှေ, အာဝုသော, ကုဋိကံ ဘိန္ဒထာ”တိ? “ဘဂဝါ, အာဝုသော, ဘေဒါပေတီ”တိ. “ဘိန္ဒထာဝုသော, သစေ ဓမ္မဿာမီ ဘေဒါပေတီ”တိ.



</Paragraph>

</Division>
<Division number="86" book="para" e="ch" v="1" p="52">

<Paragraph number="195" book="para">
အထ ခေါ အာယသ္မတော ဓနိယဿ ကုမ္ဘကာရပုတ္တဿ ဧတဒဟောသိ—  “ယာဝတတိယကံ ခေါ မေ ဂါမံ ပိဏ္ဍာယ ပဝိဋ္ဌဿ တိဏဟာရိယော ကဋ္ဌဟာရိယော တိဏကုဋိကံ ဘိန္ဒိတွာ တိဏဉ္စ ကဋ္ဌဉ္စ အာဒါယ အဂမံသု. ယာပိ မယာ သဗ္ဗမတ္တိကာမယာ ကုဋိကာ ကတာ သာပိ ဘဂဝတာ ဘေဒါပိတာ. အတ္ထိ စ မေ ဒါရုဂဟေ ဂဏကော သန္ဒိဋ္ဌော. ယန္နူနာဟံ ဒါရုဂဟေ ဂဏကံ ဒါရူနိ ယာစိတွာ ဒါရုကုဋိကံ ကရေယျန်”တိ.



</Paragraph>

<Paragraph number="196" book="para">
အထ ခေါ အာယသ္မာ ဓနိယော ကုမ္ဘကာရပုတ္တော ယေန ဒါရုဂဟေ ဂဏကော တေနုပသင်္ကမိ; ဥပသင်္ကမိတွာ ဒါရုဂဟေ ဂဏကံ ဧတဒဝေါစ—  “ယာဝတတိယကံ ခေါ မေ, အာဝုသော, ဂါမံ ပိဏ္ဍာယ ပဝိဋ္ဌဿ တိဏဟာရိယော ကဋ္ဌဟာရိယော တိဏကုဋိကံ ဘိန္ဒိတွာ တိဏဉ္စ ကဋ္ဌဉ္စ အာဒါယ အဂမံသု. ယာပိ မယာ သဗ္ဗမတ္တိကာမယာ ကုဋိကာ ကတာ သာပိ ဘဂဝတာ ဘေဒါပိတာ. ဒေဟိ မေ, အာဝုသော, ဒါရူနိ. ဣစ္ဆာမိ ဒါရုကုဋိကံ ကာတုန်”တိ. “နတ္ထိ, ဘန္တေ, တာဒိသာနိ ဒါရူနိ ယာနာဟံ အယျဿ ဒဒေယျံ. အတ္ထိ, ဘန္တေ, ဒေဝဂဟဒါရူနိ နဂရပဋိသင်္ခါရိကာနိ အာပဒတ္ထာယ နိက္ခိတ္တာနိ. သစေ တာနိ ဒါရူနိ ရာဇာ ဒါပေတိ ဟရာပေထ, ဘန္တေ”တိ. “ဒိန္နာနိ, အာဝုသော, ရညာ”တိ.



</Paragraph>

<Paragraph number="197" book="para">
အထ ခေါ ဒါရုဂဟေ ဂဏကဿ ဧတဒဟောသိ—  “ဣမေ ခေါ သမဏာ သကျပုတ္တိယာ ဓမ္မစာရိနော သမစာရိနော ဗြဟ္မစာရိနော သစ္စဝါဒိနော သီလဝန္တော ကလျာဏဓမ္မာ. ရာဇာပိမေသံ အဘိပ္ပသန္နော. နာရဟတိ အဒိန္နံ ဒိန္နန္တိ ဝတ္တုန်”တိ. အထ ခေါ ဒါရုဂဟေ ဂဏကော အာယသ္မန္တံ ဓနိယံ ကုမ္ဘကာရပုတ္တံ ဧတဒဝေါစ—  “ဟရာပေထ, ဘန္တေ”တိ. အထ ခေါ အာယသ္မာ ဓနိယော ကုမ္ဘကာရပုတ္တော တာနိ ဒါရူနိ ခဏ္ဍာခဏ္ဍိကံ ဆေဒါပေတွာ သကဋေဟိ နိဗ္ဗာဟာပေတွာ ဒါရုကုဋိကံ အကာသိ.



</Paragraph>

</Division>
<Division number="87" book="para" e="ch" v="1" p="53">

<Paragraph number="198" book="para">
အထ ခေါ ဝဿကာရော ဗြာဟ္မဏော မဂဓမဟာမတ္တော ရာဇဂဟေ ကမ္မန္တေ အနုသညာယမာနော ယေန ဒါရုဂဟေ ဂဏကော တေနုပသင်္ကမိ; ဥပသင်္ကမိတွာ ဒါရုဂဟေ ဂဏကံ ဧတဒဝေါစ—  “ယာနိ တာနိ, ဘဏေ, ဒေဝဂဟဒါရူနိ နဂရပဋိသင်္ခါရိကာနိ အာပဒတ္ထာယ နိက္ခိတ္တာနိ ကဟံ တာနိ ဒါရူနီ”တိ? “တာနိ, သာမိ, ဒါရူနိ ဒေဝေန အယျဿ ဓနိယဿ ကုမ္ဘကာရပုတ္တဿ ဒိန္နာနီ”တိ.



</Paragraph>

<Paragraph number="199" book="para">
အထ ခေါ ဝဿကာရော ဗြာဟ္မဏော မဂဓမဟာမတ္တော အနတ္တမနော အဟောသိ—  “ကထဉှိ နာမ ဒေဝေါ ဒေဝဂဟဒါရူနိ နဂရပဋိသင်္ခါရိကာနိ အာပဒတ္ထာယ နိက္ခိတ္တာနိ ဓနိယဿ ကုမ္ဘကာရပုတ္တဿ ဒဿတီ”တိ. အထ ခေါ ဝဿကာရော ဗြာဟ္မဏော မဂဓမဟာမတ္တော ယေန ရာဇာ မာဂဓော သေနိယော ဗိမ္ဗိသာရော တေနုပသင်္ကမိ; ဥပသင်္ကမိတွာ ရာဇာနံ မာဂဓံ သေနိယံ ဗိမ္ဗိသာရံ ဧတဒဝေါစ—  “သစ္စံ ကိရ ဒေဝေန ဒေဝဂဟဒါရူနိ နဂရပဋိသင်္ခါရိကာနိ အာပဒတ္ထာယ နိက္ခိတ္တာနိ ဓနိယဿ ကုမ္ဘကာရပုတ္တဿ ဒိန္နာနီ”တိ? “ကော ဧဝမာဟာ”တိ? “ဒါရုဂဟေ ဂဏကော, ဒေဝါ”တိ. “တေန ဟိ, ဗြာဟ္မဏ, ဒါရုဂဟေ ဂဏကံ အာဏာပေဟီ”တိ. အထ ခေါ ဝဿကာရော ဗြာဟ္မဏော မဂဓမဟာမတ္တော ဒါရုဂဟေ ဂဏကံ ဗန္ဓံ အာဏာပေသိ.



</Paragraph>

<Paragraph number="200" book="para">
အဒ္ဒသ ခေါ အာယသ္မာ ဓနိယော ကုမ္ဘကာရပုတ္တော ဒါရုဂဟေ ဂဏကံ ဗန္ဓံ နိယျမာနံ. ဒိသွာန ဒါရုဂဟေ ဂဏကံ ဧတဒဝေါစ—  “ကိဿ တွံ, အာဝုသော, ဗန္ဓော နိယျာသီ”တိ? “တေသံ, ဘန္တေ, ဒါရူနံ ကိစ္စာ”တိ. “ဂစ္ဆာဝုသော, အဟမ္ပိ အာဂစ္ဆာမီ”တိ. “ဧယျာသိ, ဘန္တေ, ပုရာဟံ ဟညာမီ”တိ.



</Paragraph>

</Division>
<Division number="88" book="para" e="ch" v="1" p="53">

<Paragraph number="201" book="para">
အထ ခေါ အာယသ္မာ ဓနိယော ကုမ္ဘကာရပုတ္တော ယေန ရညော မာဂဓဿ သေနိယဿ ဗိမ္ဗိသာရဿ နိဝေသနံ တေနုပသင်္ကမိ; ဥပသင်္ကမိတွာ ပညတ္တေ အာသနေ နိသီဒိ. အထ ခေါ ရာဇာ မာဂဓော သေနိယော ဗိမ္ဗိသာရော ယေနာယသ္မာ ဓနိယော ကုမ္ဘကာရပုတ္တော တေနုပသင်္ကမိ; ဥပသင်္ကမိတွာ အာယသ္မန္တံ ဓနိယံ ကုမ္ဘကာရပုတ္တံ အဘိဝါဒေတွာ ဧကမန္တံ နိသီဒိ. ဧကမန္တံ နိသိန္နော ခေါ ရာဇာ မာဂဓော သေနိယော ဗိမ္ဗိသာရော အာယသ္မန္တံ ဓနိယံ ကုမ္ဘကာရပုတ္တံ ဧတဒဝေါစ—  “သစ္စံ ကိရ မယာ, ဘန္တေ, ဒေဝဂဟဒါရူနိ နဂရပဋိသင်္ခါရိကာနိ အာပဒတ္ထာယ နိက္ခိတ္တာနိ အယျဿ ဒိန္နာနီ”တိ? “ဧဝံ, မဟာရာဇာ”တိ. “မယံ ခေါ, ဘန္တေ, ရာဇာနော နာမ ဗဟုကိစ္စာ ဗဟုကရဏီယာ, ဒတွာပိ န သရေယျာမ; ဣင်္ဃ, ဘန္တေ, သရာပေဟီ”တိ. “သရသိ တွံ, မဟာရာဇ, ပဌမာဘိသိတ္တော ဧဝရူပိံ ဝါစံ ဘာသိတာ—  ‘ဒိန္နညေဝ သမဏဗြာဟ္မဏာနံ တိဏကဋ္ဌောဒကံ ပရိဘုဉ္ဇန္တူ’”တိ. “သရာမဟံ, ဘန္တေ. သန္တိ, ဘန္တေ, သမဏဗြာဟ္မဏာ လဇ္ဇိနော ကုက္ကုစ္စကာ သိက္ခာကာမာ. တေသံ အပ္ပမတ္တကေပိ ကုက္ကုစ္စံ ဥပ္ပဇ္ဇတိ. တေသံ မယာ သန္ဓာယ ဘာသိတံ, တဉ္စ ခေါ အရညေ အပရိဂ္ဂဟိတံ. သော တွံ, ဘန္တေ, တေန လေသေန ဒါရူနိ အဒိန္နံ ဟရိတုံ မညသိ. ကထဉှိ နာမ မာဒိသော သမဏံ ဝါ ဗြာဟ္မဏံ ဝါ ဝိဇိတေ ဝသန္တံ ဟနေယျ ဝါ ဗန္ဓေယျ ဝါ ပဗ္ဗာဇေယျ ဝါ. ဂစ္ဆ, ဘန္တေ, လောမေန တွံ မုတ္တောသိ. မာဿု ပုနပိ ဧဝရူပံ အကာသီ”တိ.



</Paragraph>

<Paragraph number="202" book="para">
မနုဿာ ဥဇ္ဈာယန္တိ ခိယျန္တိ ဝိပါစေန္တိ—  “အလဇ္ဇိနော ဣမေ သမဏာ သကျပုတ္တိယာ ဒုဿီလာ မုသာဝါဒိနော. ဣမေ ဟိ နာမ ဓမ္မစာရိနော သမစာရိနော ဗြာဟ္မစာရိနော သစ္စဝါဒိနော သီလဝန္တော ကလျာဏဓမ္မာ ပဋိဇာနိဿန္တိ. နတ္ထိ ဣမေသံ သာမညံ, နတ္ထိ ဣမေသံ ဗြဟ္မညံ. နဋ္ဌံ ဣမေသံ သာမညံ, နဋ္ဌံ ဣမေသံ ဗြဟ္မညံ. ကုတော ဣမေသံ သာမညံ, ကုတော ဣမေသံ ဗြဟ္မညံ. အပဂတာ ဣမေ သာမညာ, အပဂတာ ဣမေ ဗြဟ္မညာ. ရာဇာနမ္ပိ ဣမေ ဝဉ္စေန္တိ, ကိံ ပနညေ မနုဿေ”တိ.



</Paragraph>

<Paragraph number="203" book="para">
အဿောသုံ ခေါ ဘိက္ခူ တေသံ မနုဿာနံ ဥဇ္ဈာယန္တာနံ ခိယျန္တာနံ ဝိပါစေန္တာနံ. ယေ တေ ဘိက္ခူ အပ္ပိစ္ဆာ သန္တုဋ္ဌာ လဇ္ဇိနော ကုက္ကုစ္စကာ သိက္ခာကာမာ တေ ဥဇ္ဈာယန္တိ ခိယျန္တိ ဝိပါစေန္တိ—  “ကထဉှိ နာမ အာယသ္မာ ဓနိယော ကုမ္ဘကာရပုတ္တော ရညော ဒါရူနိ အဒိန္နံ အာဒိယိဿတီ”တိ.



</Paragraph>

<Paragraph number="204" book="para">
အထ ခေါ တေ ဘိက္ခူ အာယသ္မန္တံ ဓနိယံ ကုမ္ဘကာရပုတ္တံ အနေကပရိယာယေန ဝိဂရဟိတွာ ဘဂဝတော ဧတမတ္ထံ အာရောစေသုံ. အထ ခေါ ဘဂဝါ ဧတသ္မိံ နိဒါနေ ဧတသ္မိံ ပကရဏေ ဘိက္ခုသံဃံ သန္နိပါတာပေတွာ အာယသ္မန္တံ ဓနိယံ ကုမ္ဘကာရပုတ္တံ ပဋိပုစ္ဆိ—  “သစ္စံ ကိရ တွံ, ဓနိယ, ရညော ဒါရူနိ အဒိန္နံ အာဒိယီ”တိ? “သစ္စံ, ဘဂဝါ”တိ. ဝိဂရဟိ ဗုဒ္ဓေါ ဘဂဝါ—  “အနနုစ္ဆဝိကံ, မောဃပုရိသ, အနနုလောမိကံ အပ္ပတိရူပံ အဿာမဏကံ အကပ္ပိယံ အကရဏီယံ. ကထဉှိ နာမ တွံ, မောဃပုရိသ, ရညော ဒါရူနိ အဒိန္နံ အာဒိယိဿသိ. နေတံ, မောဃပုရိသ, အပ္ပသန္နာနံ ဝါ ပသာဒါယ ပသန္နာနံ ဝါ ဘိယျောဘာဝါယ; အထ ခွေတံ, မောဃပုရိသ, အပ္ပသန္နာနဉ္စေဝ အပ္ပသာဒါယ ပသန္နာနဉ္စ ဧကစ္စာနံ အညထတ္တာယာ”တိ.



</Paragraph>

<Paragraph number="205" book="para">
တေန ခေါ ပန သမယေန အညတရော ပုရာဏဝေါဟာရိကော မဟာမတ္တော ဘိက္ခူသု ပဗ္ဗဇိတော ဘဂဝတော အဝိဒူရေ နိသိန္နော ဟောတိ. အထ ခေါ ဘဂဝါ တံ ဘိက္ခုံ ဧတဒဝေါစ—  “ကိတ္တကေန ခေါ, ဘိက္ခု, ရာဇာ မာဂဓော သေနိယော ဗိမ္ဗိသာရော စောရံ ဂဟေတွာ ဟနတိ ဝါ ဗန္ဓတိ ဝါ ပဗ္ဗာဇေတိ ဝါ”တိ? “ပါဒေန ဝါ, ဘဂဝါ, ပါဒါရဟေန ဝါ”တိ. တေန ခေါ ပန သမယေန ရာဇဂဟေ ပဉ္စမာသကော ပါဒေါ ဟောတိ. အထ ခေါ ဘဂဝါ အာယသ္မန္တံ ဓနိယံ ကုမ္ဘကာရပုတ္တံ အနေကပရိယာယေန ဝိဂရဟိတွာ ဒုဗ္ဘရတာယ …ပေ…  ဧဝဉ္စ ပန, ဘိက္ခဝေ, ဣမံ သိက္ခာပဒံ ဥဒ္ဒိသေယျာထ—



</Paragraph>

</Division>
<Division number="89" book="para" e="ch" v="1" p="55">

<Paragraph number="206" book="para">
<Emphasis>“ယော ပန ဘိက္ခု အဒိန္နံ ထေယျသင်္ခါတံ အာဒိယေယျ, ယထာရူပေ အဒိန္နာဒါနေ ရာဇာနော စောရံ ဂဟေတွာ ဟနေယျုံ ဝါ ဗန္ဓေယျုံ ဝါ ပဗ္ဗာဇေယျုံ ဝါ—  ‘စောရောသိ ဗာလောသိ မူဠှောသိ ထေနောသီ’တိ, တထာရူပံ ဘိက္ခု အဒိန္နံ အာဒိယမာနော အယမ္ပိ ပါရာဇိကော ဟောတိ အသံဝါသော”</Emphasis>တိ.



</Paragraph>

<Paragraph number="207" book="para">
ဧဝဉ္စိဒံ ဘဂဝတာ ဘိက္ခူနံ သိက္ခာပဒံ ပညတ္တံ ဟောတိ.



</Paragraph>

</Division>
<Division number="90" book="para" e="ch" v="1" p="55">

<Paragraph number="208" book="para">
တေန ခေါ ပန သမယေန ဆဗ္ဗဂ္ဂိယာ ဘိက္ခူ ရဇကတ္ထရဏံ ဂန္တွာ ရဇကဘဏ္ဍိကံ အဝဟရိတွာ အာရာမံ ဟရိတွာ ဘာဇေသုံ. ဘိက္ခူ ဧဝမာဟံသု—  “မဟာပုညတ္ထ တုမှေ, အာဝုသော. ဗဟုံ တုမှာကံ စီဝရံ ဥပ္ပန္နန်”တိ. “ကုတော, အာဝုသော, အမှာကံ ပုညံ, ဣဒါနိ မယံ ရဇကတ္ထရဏံ ဂန္တွာ ရဇကဘဏ္ဍိကံ အဝဟရိမှာ”တိ. “နနု, အာဝုသော, ဘဂဝတာ သိက္ခာပဒံ ပညတ္တံ. ကိဿ တုမှေ, အာဝုသော, ရဇကဘဏ္ဍိကံ အဝဟရိတ္ထာ”တိ? “သစ္စံ, အာဝုသော, ဘဂဝတာ သိက္ခာပဒံ ပညတ္တံ. တဉ္စ ခေါ ဂါမေ, နော အရညေ”တိ. “နနု, အာဝုသော, တထေဝေတံ ဟောတိ. အနနုစ္ဆဝိကံ, အာဝုသော, အနနုလောမိကံ အပ္ပတိရူပံ အဿာမဏကံ အကပ္ပိယံ အကရဏီယံ. ကထဉှိ နာမ တုမှေ, အာဝုသော, ရဇကဘဏ္ဍိကံ အဝဟရိဿထ. နေတံ, အာဝုသော, အပ္ပသန္နာနံ ဝါ ပသာဒါယ ပသန္နာနံ ဝါ ဘိယျောဘာဝါယ; အထ ခွေတံ, အာဝုသော, အပ္ပသန္နာနဉ္စေဝ အပ္ပသာဒါယ ပသန္နာနဉ္စ ဧကစ္စာနံ အညထတ္တာယာ”တိ. အထ ခေါ တေ ဘိက္ခူ ဆဗ္ဗဂ္ဂိယေ ဘိက္ခူ အနေကပရိယာယေန ဝိဂရဟိတွာ ဘဂဝတော ဧတမတ္ထံ အာရောစေသုံ.



</Paragraph>

<Paragraph number="209" book="para">
အထ ခေါ ဘဂဝါ ဧတသ္မိံ နိဒါနေ ဧတသ္မိံ ပကရဏေ ဘိက္ခုသံဃံ သန္နိပါတာပေတွာ ဆဗ္ဗဂ္ဂိယေ ဘိက္ခူ ပဋိပုစ္ဆိ—  “သစ္စံ ကိရ တုမှေ, ဘိက္ခဝေ, ရဇကတ္ထရဏံ ဂန္တွာ ရဇကဘဏ္ဍိကံ အဝဟရိတ္ထာ”တိ? “သစ္စံ, ဘဂဝါ”တိ. ဝိဂရဟိ ဗုဒ္ဓေါ ဘဂဝါ—  “အနနုစ္ဆဝိကံ, မောဃပုရိသာ, အနနုလောမိကံ အပ္ပဋိရူပံ အဿာမဏကံ အကပ္ပိယံ အကရဏီယံ. ကထဉှိ နာမ တုမှေ, မောဃပုရိသာ, ရဇကဘဏ္ဍိကံ အဝဟရိဿထ. နေတံ, မောဃပုရိသာ, အပ္ပသန္နာနံ ဝါ ပသာဒါယ ပသန္နာနံ ဝါ ဘိယျောဘာဝါယ; အထ ခွေတံ, မောဃပုရိသာ, အပ္ပသန္နာနဉ္စေဝ အပ္ပသာဒါယ ပသန္နာနဉ္စ ဧကစ္စာနံ အညထတ္တာယာ”တိ. အထ ခေါ ဘဂဝါ ဆဗ္ဗဂ္ဂိယေ ဘိက္ခူ အနေကပရိယာယေန ဝိဂရဟိတွာ ဒုဗ္ဘရတာယ …ပေ…  ဝီရိယာရမ္ဘဿ ဝဏ္ဏံ ဘာသိတွာ ဘိက္ခူနံ တဒနုစ္ဆဝိကံ တဒနုလောမိကံ ဓမ္မိံ ကထံ ကတွာ ဘိက္ခူ အာမန္တေသိ …ပေ…  ဧဝဉ္စ ပန, ဘိက္ခဝေ, ဣမံ သိက္ခာပဒံ ဥဒ္ဒိသေယျာထ—



</Paragraph>

</Division>
<Division number="91" book="para" e="ch" v="1" p="56">

<Paragraph number="210" book="para">
<Emphasis>“ယော ပန ဘိက္ခု ဂါမာ ဝါ အရညာ ဝါ အဒိန္နံ ထေယျသင်္ခါတံ အာဒိယေယျ, ယထာရူပေ အဒိန္နာဒါနေ ရာဇာနော စောရံ ဂဟေတွာ ဟနေယျုံ ဝါ ဗန္ဓေယျုံ ဝါ ပဗ္ဗာဇေယျုံ ဝါ—  ‘စောရောသိ ဗာလောသိ မူဠှောသိ ထေနောသီ’တိ, တထာရူပံ ဘိက္ခု အဒိန္နံ အာဒိယမာနော အယမ္ပိ ပါရာဇိကော ဟောတိ အသံဝါသော”</Emphasis>တိ. (*2*:<Emphasis>2</Emphasis>)



</Paragraph>

</Division>
<Division number="92" book="para" e="ch" v="1" p="56">

<Paragraph number="211" book="para">
<Emphasis>ယော ပနာ</Emphasis>တိ ယော ယာဒိသော …ပေ…  <Emphasis>ဘိက္ခူ</Emphasis>တိ …ပေ…  အယံ ဣမသ္မိံ အတ္ထေ အဓိပ္ပေတော ဘိက္ခူတိ.



</Paragraph>

<Paragraph number="212" book="para">
<Emphasis>ဂါမော</Emphasis> နာမ ဧကကုဋိကောပိ ဂါမော, ဒွိကုဋိကောပိ ဂါမော, တိကုဋိကောပိ ဂါမော, စတုကုဋိကောပိ ဂါမော, သမနုဿောပိ ဂါမော, အမနုဿောပိ ဂါမော, ပရိက္ခိတ္တောပိ ဂါမော, အပရိက္ခိတ္တောပိ ဂါမော, ဂေါနိသာဒိနိဝိဋ္ဌောပိ ဂါမော, ယောပိ သတ္ထော အတိရေကစတုမာသနိဝိဋ္ဌော သောပိ ဝုစ္စတိ ဂါမော.



</Paragraph>

<Paragraph number="213" book="para">
<Emphasis>ဂါမူပစာရော</Emphasis> နာမ ပရိက္ခိတ္တဿ ဂါမဿ ဣန္ဒခီလေ ဌိတဿ မဇ္ဈိမဿ ပုရိသဿ လေဍ္ဍုပါတော, အပရိက္ခိတ္တဿ ဂါမဿ ဃရူပစာရေ ဌိတဿ မဇ္ဈိမဿ ပုရိသဿ လေဍ္ဍုပါတော.



</Paragraph>

<Paragraph number="214" book="para">
<Emphasis>အရညံ</Emphasis> နာမ ဌပေတွာ ဂါမဉ္စ ဂါမူပစာရဉ္စ အဝသေသံ အရညံ နာမ.



</Paragraph>

<Paragraph number="215" book="para">
<Emphasis>အဒိန္နံ</Emphasis> နာမ ယံ အဒိန္နံ အနိဿဋ္ဌံ အပရိစ္စတ္တံ ရက္ခိတံ ဂေါပိတံ မမာယိတံ ပရပရိဂ္ဂဟိတံ. ဧတံ အဒိန္နံ နာမ.



</Paragraph>

<Paragraph number="216" book="para">
<Emphasis>ထေယျသင်္ခါတန်</Emphasis>တိ ထေယျစိတ္တော အဝဟရဏစိတ္တော.



</Paragraph>

<Paragraph number="217" book="para">
<Emphasis>အာဒိယေယျာ</Emphasis>တိ အာဒိယေယျ ဟရေယျ အဝဟရေယျ ဣရိယာပထံ ဝိကောပေယျ ဌာနာ စာဝေယျ သင်္ကေတံ ဝီတိနာမေယျ.



</Paragraph>

<Paragraph number="218" book="para">
<Emphasis>ယထာရူပံ</Emphasis> နာမ ပါဒံ ဝါ ပါဒါရဟံ ဝါ အတိရေကပါဒံ ဝါ.



</Paragraph>

<Paragraph number="219" book="para">
<Emphasis>ရာဇာနော</Emphasis> နာမ ပထဗျာရာဇာ ပဒေသရာဇာ မဏ္ဍလိကာ အန္တရဘောဂိကာ အက္ခဒဿာ မဟာမတ္တာ, ယေ ဝါ ပန ဆေဇ္ဇဘေဇ္ဇံ ကရောန္တာ အနုသာသန္တိ. ဧတေ ရာဇာနော နာမ.



</Paragraph>

<Paragraph number="220" book="para">
<Emphasis>စောရော</Emphasis> နာမ ယော ပဉ္စမာသကံ ဝါ အတိရေကပဉ္စမာသကံ ဝါ အဂ္ဃနကံ အဒိန္နံ ထေယျသင်္ခါတံ အာဒိယတိ. ဧသော စောရော နာမ.



</Paragraph>

<Paragraph number="221" book="para">
<Emphasis>ဟနေယျုံ ဝါ</Emphasis>တိ ဟတ္ထေန ဝါ ပါဒေန ဝါ ကသာယ ဝါ ဝေတ္တေန ဝါ အဍ္ဎဒဏ္ဍကေန ဝါ ဆေဇ္ဇာယ ဝါ ဟနေယျုံ.



</Paragraph>

<Paragraph number="222" book="para">
<Emphasis>ဗန္ဓေယျုံ ဝါ</Emphasis>တိ ရဇ္ဇုဗန္ဓနေန ဝါ အန္ဒုဗန္ဓနေန ဝါ သင်္ခလိကဗန္ဓနေန ဝါ ဃရဗန္ဓနေန ဝါ နဂရဗန္ဓနေန ဝါ ဂါမဗန္ဓနေန ဝါ နိဂမဗန္ဓနေန ဝါ ဗန္ဓေယျုံ, ပုရိသဂုတ္တိံ ဝါ ကရေယျုံ.



</Paragraph>

<Paragraph number="223" book="para">
<Emphasis>ပဗ္ဗာဇေယျုံ ဝါ</Emphasis>တိ ဂါမာ ဝါ နိဂမာ ဝါ နဂရာ ဝါ ဇနပဒါ ဝါ ဇနပဒပဒေသာ ဝါ ပဗ္ဗာဇေယျုံ.



</Paragraph>

<Paragraph number="224" book="para">
<Emphasis>စောရောသိ ဗာလောသိ မူဠှောသိ ထေနောသီ</Emphasis>တိ ပရိဘာသော ဧသော.



</Paragraph>

<Paragraph number="225" book="para">
<Emphasis>တထာရူပံ</Emphasis> နာမ ပါဒံ ဝါ ပါဒါရဟံ ဝါ အတိရေကပါဒံ ဝါ.



</Paragraph>

<Paragraph number="226" book="para">
<Emphasis>အာဒိယမာနော</Emphasis>တိ အာဒိယမာနော ဟရမာနော အဝဟရမာနော ဣရိယာပထံ ဝိကောပယမာနော ဌာနာ စာဝယမာနော သင်္ကေတံ ဝီတိနာမယမာနော.



</Paragraph>

<Paragraph number="227" book="para">
<Emphasis>အယမ္ပီ</Emphasis>တိ ပုရိမံ ဥပါဒါယ ဝုစ္စတိ.



</Paragraph>

<Paragraph number="228" book="para">
<Emphasis>ပါရာဇိကော ဟောတီ</Emphasis>တိ သေယျထာပိ နာမ ပဏ္ဍုပလာသော ဗန္ဓနာ ပဝုတ္တော အဘဗ္ဗော ဟရိတတ္ထာယ; ဧဝမေဝ ဘိက္ခု ပါဒံ ဝါ ပါဒါရဟံ ဝါ အတိရေကပါဒံ ဝါ အဒိန္နံ ထေယျသင်္ခါတံ အာဒိယိတွာ အဿမဏော ဟောတိ အသကျပုတ္တိယော. တေန ဝုစ္စတိ—  “ပါရာဇိကော ဟောတီ”တိ.



</Paragraph>

<Paragraph number="229" book="para">
<Emphasis>အသံဝါသော</Emphasis>တိ သံဝါသော နာမ ဧကကမ္မံ ဧကုဒ္ဒေသော သမသိက္ခတာ. ဧသော သံဝါသော နာမ. သော တေန သဒ္ဓိံ နတ္ထိ. တေန ဝုစ္စတိ—  “အသံဝါသော”တိ.



</Paragraph>

</Division>
<Division number="93" book="para" e="ch" v="1" p="58">

<Paragraph number="230" book="para">
ဘူမဋ္ဌံ ထလဋ္ဌံ အာကာသဋ္ဌံ ဝေဟာသဋ္ဌံ ဥဒကဋ္ဌံ နာဝဋ္ဌံ ယာနဋ္ဌံ ဘာရဋ္ဌံ အာရာမဋ္ဌံ ဝိဟာရဋ္ဌံ ခေတ္တဋ္ဌံ ဝတ္ထုဋ္ဌံ ဂါမဋ္ဌံ အရညဋ္ဌံ ဥဒကံ ဒန္တပေါဏံ ဝနပ္ပတိ ဟရဏကံ ဥပနိဓိ သုင်္ကဃာတံ ပါဏော အပဒံ ဒွိပဒံ စတုပ္ပဒံ ဗဟုပ္ပဒံ ဩစရကော ဩဏိရက္ခော သံဝိဒါဝဟာရော သင်္ကေတကမ္မံ နိမိတ္တကမ္မန္တိ.



</Paragraph>

</Division>
<Division number="94" book="para" e="ch" v="1" p="58">

<Paragraph number="231" book="para">
<Emphasis>ဘူမဋ္ဌံ</Emphasis> နာမ ဘဏ္ဍံ ဘူမိယံ နိက္ခိတ္တံ ဟောတိ နိခါတံ ပဋိစ္ဆန္နံ. ဘူမဋ္ဌံ ဘဏ္ဍံ အဝဟရိဿာမီတိ ထေယျစိတ္တော ဒုတိယံ ဝါ ပရိယေသတိ ကုဒါလံ ဝါ ပိဋကံ ဝါ ပရိယေသတိ ဂစ္ဆတိ ဝါ, အာပတ္တိ ဒုက္ကဋဿ. တတ္ထ ဇာတကံ ကဋ္ဌံ ဝါ လတံ ဝါ ဆိန္ဒတိ, အာပတ္တိ ဒုက္ကဋဿ. တတ္ထ ပံသုံ ခဏတိ ဝါ ဗျူဟတိ ဝါ ဥဒ္ဓရတိ ဝါ, အာပတ္တိ ဒုက္ကဋဿ. ကုမ္ဘိံ အာမသတိ, အာပတ္တိ ဒုက္ကဋဿ. ဖန္ဒာပေတိ, အာပတ္တိ ထုလ္လစ္စယဿ. ဌာနာ စာဝေတိ, အာပတ္တိ ပါရာဇိကဿ. အတ္တနော ဘာဇနံ ပဝေသေတွာ ပဉ္စမာသကံ ဝါ အတိရေကပဉ္စမာသကံ ဝါ အဂ္ဃနကံ ထေယျစိတ္တော အာမသတိ, အာပတ္တိ ဒုက္ကဋဿ. ဖန္ဒာပေတိ, အာပတ္တိ ထုလ္လစ္စယဿ. အတ္တနော ဘာဇနဂတံ ဝါ ကရောတိ မုဋ္ဌိံ ဝါ ဆိန္ဒတိ, အာပတ္တိ ပါရာဇိကဿ. သုတ္တာရုဠှံ ဘဏ္ဍံ ပါမင်္ဂံ ဝါ ကဏ္ဌသုတ္တကံ ဝါ ကဋိသုတ္တကံ ဝါ သာဋကံ ဝါ ဝေဌနံ ဝါ ထေယျစိတ္တော အာမသတိ, အာပတ္တိ ဒုက္ကဋဿ. ဖန္ဒာပေတိ, အာပတ္တိ ထုလ္လစ္စယဿ. ကောဋိယံ ဂဟေတွာ ဥစ္စာရေတိ, အာပတ္တိ ထုလ္လစ္စယဿ. ဃံသန္တော နီဟရတိ, အာပတ္တိ ထုလ္လစ္စယဿ. အန္တမသော ကေသဂ္ဂမတ္တမ္ပိ ကုမ္ဘိမုခါ မောစေတိ, အာပတ္တိ ပါရာဇိကဿ. သပ္ပိံ ဝါ တေလံ ဝါ မဓုံ ဝါ ဖာဏိတံ ဝါ ပဉ္စမာသကံ ဝါ အတိရေကပဉ္စမာသကံ ဝါ အဂ္ဃနကံ ထေယျစိတ္တော ဧကေန ပယောဂေန ပိဝတိ, အာပတ္တိ ပါရာဇိကဿ. တတ္ထေဝ ဘိန္ဒတိ ဝါ ဆဍ္ဍေတိ ဝါ ဈာပေတိ ဝါ အပရိဘောဂံ ဝါ ကရောတိ, အာပတ္တိ ဒုက္ကဋဿ.



</Paragraph>

</Division>
<Division number="95" book="para" e="ch" v="1" p="59">

<Paragraph number="232" book="para">
<Emphasis>ထလဋ္ဌံ</Emphasis> နာမ ဘဏ္ဍံ ထလေ နိက္ခိတ္တံ ဟောတိ. ထလဋ္ဌံ ဘဏ္ဍံ အဝဟရိဿာမီတိ ထေယျစိတ္တော ဒုတိယံ ဝါ ပရိယေသတိ ဂစ္ဆတိ ဝါ, အာပတ္တိ ဒုက္ကဋဿ. အာမသတိ, အာပတ္တိ ဒုက္ကဋဿ. ဖန္ဒာပေတိ, အာပတ္တိ ထုလ္လစ္စယဿ. ဌာနာ စာဝေတိ, အာပတ္တိ ပါရာဇိကဿ.



</Paragraph>

</Division>
<Division number="96" book="para" e="ch" v="1" p="59">

<Paragraph number="233" book="para">
<Emphasis>အာကာသဋ္ဌံ</Emphasis> နာမ ဘဏ္ဍံ အာကာသဂတံ ဟောတိ. မောရော ဝါ ကပိဉ္ဇရော ဝါ တိတ္တိရော ဝါ ဝဋ္ဋကော ဝါ, သာဋကံ ဝါ ဝေဌနံ ဝါ ဟိရညံ ဝါ သုဝဏ္ဏံ ဝါ ဆိဇ္ဇမာနံ ပတတိ. အာကာသဋ္ဌံ ဘဏ္ဍံ အဝဟရိဿာမီတိ ထေယျစိတ္တော ဒုတိယံ ဝါ ပရိယေသတိ ဂစ္ဆတိ ဝါ, အာပတ္တိ ဒုက္ကဋဿ. ဂမနံ ဥပစ္ဆိန္ဒတိ, အာပတ္တိ ဒုက္ကဋဿ. အာမသတိ, အာပတ္တိ ဒုက္ကဋဿ. ဖန္ဒာပေတိ, အာပတ္တိ ထုလ္လစ္စယဿ. ဌာနာ စာဝေတိ, အာပတ္တိ ပါရာဇိကဿ.



</Paragraph>

</Division>
<Division number="97" book="para" e="ch" v="1" p="59">

<Paragraph number="234" book="para">
<Emphasis>ဝေဟာသဋ္ဌံ</Emphasis> နာမ ဘဏ္ဍံ ဝေဟာသဂတံ ဟောတိ. မဉ္စေ ဝါ ပီဌေ ဝါ စီဝရဝံသေ ဝါ စီဝရရဇ္ဇုယာ ဝါ ဘိတ္တိခိလေ ဝါ နာဂဒန္တေ ဝါ ရုက္ခေ ဝါ လဂ္ဂိတံ ဟောတိ, အန္တမသော ပတ္တာဓာရကေပိ. ဝေဟာသဋ္ဌံ ဘဏ္ဍံ အဝဟရိဿာမီတိ ထေယျစိတ္တော ဒုတိယံ ဝါ ပရိယေသတိ ဂစ္ဆတိ ဝါ, အာပတ္တိ ဒုက္ကဋဿ. အာမသတိ, အာပတ္တိ ဒုက္ကဋဿ. ဖန္ဒာပေတိ, အာပတ္တိ ထုလ္လစ္စယဿ. ဌာနာ စာဝေတိ, အာပတ္တိ ပါရာဇိကဿ.



</Paragraph>

</Division>
<Division number="98" book="para" e="ch" v="1" p="59">

<Paragraph number="235" book="para">
<Emphasis>ဥဒကဋ္ဌံ</Emphasis> နာမ ဘဏ္ဍံ ဥဒကေ နိက္ခိတ္တံ ဟောတိ. ဥဒကဋ္ဌံ ဘဏ္ဍံ အဝဟရိဿာမီတိ ထေယျစိတ္တော ဒုတိယံ ဝါ ပရိယေသတိ ဂစ္ဆတိ ဝါ, အာပတ္တိ ဒုက္ကဋဿ. နိမုဇ္ဇတိ ဝါ ဥမ္မုဇ္ဇတိ ဝါ, အာပတ္တိ ဒုက္ကဋဿ. အာမသတိ, အာပတ္တိ ဒုက္ကဋဿ. ဖန္ဒာပေတိ, အာပတ္တိ ထုလ္လစ္စယဿ. ဌာနာ စာဝေတိ, အာပတ္တိ ပါရာဇိကဿ. တတ္ထ ဇာတကံ ဥပ္ပလံ ဝါ ပဒုမံ ဝါ ပုဏ္ဍရီကံ ဝါ ဘိသံ ဝါ မစ္ဆံ ဝါ ကစ္ဆပံ ဝါ ပဉ္စမာသကံ ဝါ အတိရေကပဉ္စမာသကံ ဝါ အဂ္ဃနကံ ထေယျစိတ္တော အာမသတိ, အာပတ္တိ ဒုက္ကဋဿ. ဖန္ဒာပေတိ, အာပတ္တိ ထုလ္လစ္စယဿ. ဌာနာ စာဝေတိ, အာပတ္တိ ပါရာဇိကဿ.



</Paragraph>

</Division>
<Division number="99" book="para" e="ch" v="1" p="60">

<Paragraph number="236" book="para">
<Emphasis>နာဝါ</Emphasis> နာမ ယာယ တရတိ. <Emphasis>နာဝဋ္ဌံ</Emphasis> နာမ ဘဏ္ဍံ နာဝါယ နိက္ခိတ္တံ ဟောတိ. “နာဝဋ္ဌံ ဘဏ္ဍံ အဝဟရိဿာမီ”တိ ထေယျစိတ္တော ဒုတိယံ ဝါ ပရိယေသတိ ဂစ္ဆတိ ဝါ, အာပတ္တိ ဒုက္ကဋဿ. အာမသတိ, အာပတ္တိ ဒုက္ကဋဿ. ဖန္ဒာပေတိ, အာပတ္တိ ထုလ္လစ္စယဿ. ဌာနာ စာဝေတိ, အာပတ္တိ ပါရာဇိကဿ. နာဝံ အဝဟရိဿာမီတိ ထေယျစိတ္တော ဒုတိယံ ဝါ ပရိယေသတိ ဂစ္ဆတိ ဝါ, အာပတ္တိ ဒုက္ကဋဿ. အာမသတိ, အာပတ္တိ ဒုက္ကဋဿ. ဖန္ဒာပေတိ, အာပတ္တိ ထုလ္လစ္စယဿ. ဗန္ဓနံ မောစေတိ, အာပတ္တိ ဒုက္ကဋဿ. ဗန္ဓနံ မောစေတွာ အာမသတိ, အာပတ္တိ ဒုက္ကဋဿ. ဖန္ဒာပေတိ, အာပတ္တိ ထုလ္လစ္စယဿ. ဥဒ္ဓံ ဝါ အဓော ဝါ တိရိယံ ဝါ အန္တမသော ကေသဂ္ဂမတ္တမ္ပိ သင်္ကာမေတိ, အာပတ္တိ ပါရာဇိကဿ.



</Paragraph>

</Division>
<Division number="100" book="para" e="ch" v="1" p="60">

<Paragraph number="237" book="para">
<Emphasis>ယာနံ</Emphasis> နာမ ဝယှံ ရထော သကဋံ သန္ဒမာနိကာ. <Emphasis>ယာနဋ္ဌံ</Emphasis> နာမ ဘဏ္ဍံ ယာနေ နိက္ခိတ္တံ ဟောတိ. ယာနဋ္ဌံ ဘဏ္ဍံ အဝဟရိဿာမီတိ ထေယျစိတ္တော ဒုတိယံ ဝါ ပရိယေသတိ ဂစ္ဆတိ ဝါ, အာပတ္တိ ဒုက္ကဋဿ. အာမသတိ, အာပတ္တိ ဒုက္ကဋဿ. ဖန္ဒာပေတိ, အာပတ္တိ ထုလ္လစ္စယဿ. ဌာနာ စာဝေတိ, အာပတ္တိ ပါရာဇိကဿ. ယာနံ အဝဟရိဿာမီတိ ထေယျစိတ္တော ဒုတိယံ ဝါ ပရိယေသတိ ဂစ္ဆတိ ဝါ, အာပတ္တိ ဒုက္ကဋဿ. အာမသတိ, အာပတ္တိ ဒုက္ကဋဿ. ဖန္ဒာပေတိ, အာပတ္တိ ထုလ္လစ္စယဿ. ဌာနာ စာဝေတိ, အာပတ္တိ ပါရာဇိကဿ.



</Paragraph>

</Division>
<Division number="101" book="para" e="ch" v="1" p="60">

<Paragraph number="238" book="para">
<Emphasis>ဘာရော</Emphasis> နာမ သီသဘာရော ခန္ဓဘာရော ကဋိဘာရော ဩလမ္ဗကော. သီသေ ဘာရံ ထေယျစိတ္တော အာမသတိ, အာပတ္တိ ဒုက္ကဋဿ. ဖန္ဒာပေတိ, အာပတ္တိ ထုလ္လစ္စယဿ. ခန္ဓံ ဩရောပေတိ, အာပတ္တိ ပါရာဇိကဿ. ခန္ဓေ ဘာရံ ထေယျစိတ္တော အာမသတိ, အာပတ္တိ ဒုက္ကဋဿ. ဖန္ဒာပေတိ, အာပတ္တိ ထုလ္လစ္စယဿ. ကဋိံ ဩရောပေတိ, အာပတ္တိ ပါရာဇိကဿ. ကဋိယာ ဘာရံ ထေယျစိတ္တော အာမသတိ, အာပတ္တိ ဒုက္ကဋဿ. ဖန္ဒာပေတိ, အာပတ္တိ ထုလ္လစ္စယဿ. ဟတ္ထေန ဂဏှာတိ, အာပတ္တိ ပါရာဇိကဿ. ဟတ္ထေ ဘာရံ ထေယျစိတ္တော ဘူမိယံ နိက္ခိပတိ, အာပတ္တိ ပါရာဇိကဿ. ထေယျစိတ္တော ဘူမိတော ဂဏှာတိ, အာပတ္တိ ပါရာဇိကဿ.



</Paragraph>

</Division>
<Division number="102" book="para" e="ch" v="1" p="60">

<Paragraph number="239" book="para">
<Emphasis>အာရာမော</Emphasis> နာမ ပုပ္ဖါရာမော ဖလာရာမော. <Emphasis>အာရာမဋ္ဌံ</Emphasis> နာမ ဘဏ္ဍံ အာရာမေ စတူဟိ ဌာနေဟိ နိက္ခိတ္တံ ဟောတိ—  ဘူမဋ္ဌံ ထလဋ္ဌံ, အာကာသဋ္ဌံ, ဝေဟာသဋ္ဌံ. အာရာမဋ္ဌံ ဘဏ္ဍံ အဝဟရိဿာမီတိ ထေယျစိတ္တော ဒုတိယံ ဝါ ပရိယေသတိ ဂစ္ဆတိ ဝါ, အာပတ္တိ ဒုက္ကဋဿ. အာမသတိ, အာပတ္တိ ဒုက္ကဋဿ. ဖန္ဒာပေတိ, အာပတ္တိ ထုလ္လစ္စယဿ. ဌာနာ စာဝေတိ, အာပတ္တိ ပါရာဇိကဿ. တတ္ထ ဇာတကံ မူလံ ဝါ တစံ ဝါ ပတ္တံ ဝါ ပုပ္ဖံ ဝါ ဖလံ ဝါ ပဉ္စမာသကံ ဝါ အတိရေကပဉ္စမာသကံ ဝါ အဂ္ဃနကံ ထေယျစိတ္တော အာမသတိ, အာပတ္တိ ဒုက္ကဋဿ. ဖန္ဒာပေတိ, အာပတ္တိ ထုလ္လစ္စယဿ. ဌာနာ စာဝေတိ, အာပတ္တိ ပါရာဇိကဿ. အာရာမံ အဘိယုဉ္ဇတိ, အာပတ္တိ ဒုက္ကဋဿ. သာမိကဿ ဝိမတိံ ဥပ္ပါဒေတိ, အာပတ္တိ ထုလ္လစ္စယဿ. သာမိကော န မယှံ ဘဝိဿတီတိ ဓုရံ နိက္ခိပတိ, အာပတ္တိ ပါရာဇိကဿ. ဓမ္မံ စရန္တော သာမိကံ ပရာဇေတိ, အာပတ္တိ ပါရာဇိကဿ. ဓမ္မံ စရန္တော ပရဇ္ဇတိ, အာပတ္တိ ထုလ္လစ္စယဿ.



</Paragraph>

</Division>
<Division number="103" book="para" e="ch" v="1" p="61">

<Paragraph number="240" book="para">
<Emphasis>ဝိဟာရဋ္ဌံ</Emphasis> နာမ ဘဏ္ဍံ ဝိဟာရေ စတူဟိ ဌာနေဟိ နိက္ခိတ္တံ ဟောတိ—  ဘူမဋ္ဌံ, ထလဋ္ဌံ, အာကာသဋ္ဌံ, ဝေဟာသဋ္ဌံ. ဝိဟာရဋ္ဌံ ဘဏ္ဍံ အဝဟရိဿာမီတိ ထေယျစိတ္တော ဒုတိယံ ဝါ ပရိယေသတိ ဂစ္ဆတိ ဝါ, အာပတ္တိ ဒုက္ကဋဿ. အာမသတိ, အာပတ္တိ ဒုက္ကဋဿ. ဖန္ဒာပေတိ, အာပတ္တိ ထုလ္လစ္စယဿ. ဌာနာ စာဝေတိ, အာပတ္တိ ပါရာဇိကဿ. ဝိဟာရံ အဘိယုဉ္ဇတိ, အာပတ္တိ ဒုက္ကဋဿ. သာမိကဿ ဝိမတိံ ဥပ္ပါဒေတိ, အာပတ္တိ ထုလ္လစ္စယဿ. သာမိကော န မယှံ ဘဝိဿတီတိ ဓုရံ နိက္ခိပတိ, အာပတ္တိ ပါရာဇိကဿ. ဓမ္မံ စရန္တော သာမိကံ ပရာဇေတိ, အာပတ္တိ ပါရာဇိကဿ. ဓမ္မံ စရန္တော ပရဇ္ဇတိ, အာပတ္တိ ထုလ္လစ္စယဿ.



</Paragraph>

</Division>
<Division number="104" book="para" e="ch" v="1" p="61">

<Paragraph number="241" book="para">
<Emphasis>ခေတ္တံ</Emphasis> နာမ ယတ္ထ ပုဗ္ဗဏ္ဏံ ဝါ အပရဏ္ဏံ ဝါ ဇာယတိ. <Emphasis>ခေတ္တဋ္ဌံ</Emphasis> နာမ ဘဏ္ဍံ ခေတ္တေ စတူဟိ ဌာနေဟိ နိက္ခိတ္တံ ဟောတိ—  ဘူမဋ္ဌံ, ထလဋ္ဌံ, အာကာသဋ္ဌံ, ဝေဟာသဋ္ဌံ. ခေတ္တဋ္ဌံ ဘဏ္ဍံ အဝဟရိဿာမီတိ ထေယျစိတ္တော ဒုတိယံ ဝါ ပရိယေသတိ ဂစ္ဆတိ ဝါ, အာပတ္တိ, ဒုက္ကဋဿ. အာမသတိ, အာပတ္တိ ဒုက္ကဋဿ. ဖန္ဒာပေတိ, အာပတ္တိ ထုလ္လစ္စယဿ. ဌာနာ စာဝေတိ, အာပတ္တိ ပါရာဇိကဿ. တတ္ထ ဇာတကံ ပုဗ္ဗဏ္ဏံ ဝါ အပရဏ္ဏံ ဝါ ပဉ္စမာသကံ ဝါ အတိရေကပဉ္စမာသကံ ဝါ အဂ္ဃနကံ ထေယျစိတ္တော အာမသတိ, အာပတ္တိ ဒုက္ကဋဿ. ဖန္ဒာပေတိ, အာပတ္တိ ထုလ္လစ္စယဿ. ဌာနာ စာဝေတိ, အာပတ္တိ ပါရာဇိကဿ. ခေတ္တံ အဘိယုဉ္ဇတိ, အာပတ္တိ ဒုက္ကဋဿ. သာမိကဿ ဝိမတိံ ဥပ္ပါဒေတိ, အာပတ္တိ ထုလ္လစ္စယဿ. သာမိကော န မယှံ ဘဝိဿတီတိ ဓုရံ နိက္ခိပတိ, အာပတ္တိ ပါရာဇိကဿ. ဓမ္မံ စရန္တော သာမိကံ ပရာဇေတိ, အာပတ္တိ ပါရာဇိကဿ. ဓမ္မံ စရန္တော ပရဇ္ဇတိ, အာပတ္တိ ထုလ္လစ္စယဿ. ခီလံ ဝါ ရဇ္ဇုံ ဝါ ဝတိံ ဝါ မရိယာဒံ ဝါ သင်္ကာမေတိ, အာပတ္တိ ဒုက္ကဋဿ. ဧကံ ပယောဂံ အနာဂတေ, အာပတ္တိ ထုလ္လစ္စယဿ. တသ္မိံ ပယောဂေ အာဂတေ, အာပတ္တိ ပါရာဇိကဿ.



</Paragraph>

</Division>
<Division number="105" book="para" e="ch" v="1" p="62">

<Paragraph number="242" book="para">
<Emphasis>ဝတ္ထု</Emphasis> နာမ အာရာမဝတ္ထု ဝိဟာရဝတ္ထု. <Emphasis>ဝတ္ထုဋ္ဌံ</Emphasis> နာမ ဘဏ္ဍံ ဝတ္ထုသ္မိံ စတူဟိ ဌာနေဟိ နိက္ခိတ္တံ ဟောတိ—  ဘူမဋ္ဌံ, ထလဋ္ဌံ, အာကာသဋ္ဌံ, ဝေဟာသဋ္ဌံ. ဝတ္ထုဋ္ဌံ ဘဏ္ဍံ အဝဟရိဿာမီတိ ထေယျစိတ္တော ဒုတိယံ ဝါ ပရိယေသတိ ဂစ္ဆတိ ဝါ, အာပတ္တိ ဒုက္ကဋဿ. အာမသတိ, အာပတ္တိ ဒုက္ကဋဿ. ဖန္ဒာပေတိ, အာပတ္တိ ထုလ္လစ္စယဿ. ဌာနာ စာဝေတိ, အာပတ္တိ ပါရာဇိကဿ. ဝတ္ထုံ အဘိယုဉ္ဇတိ, အာပတ္တိ ဒုက္ကဋဿ. သာမိကဿ ဝိမတိံ ဥပ္ပါဒေတိ, အာပတ္တိ ထုလ္လစ္စယဿ. သာမိကော န မယှံ ဘဝိဿတီတိ ဓုရံ နိက္ခိပတိ, အာပတ္တိ ပါရာဇိကဿ. ဓမ္မံ စရန္တော သာမိကံ ပရာဇေတိ, အာပတ္တိ ပါရာဇိကဿ. ဓမ္မံ စရန္တော ပရဇ္ဇတိ, အာပတ္တိ ထုလ္လစ္စယဿ. ခီလံ ဝါ ရဇ္ဇုံ ဝါ ဝတိံ ဝါ ပါကာရံ ဝါ သင်္ကာမေတိ, အာပတ္တိ ဒုက္ကဋဿ. ဧကံ ပယောဂံ အနာဂတေ အာပတ္တိ ထုလ္လစ္စယဿ. တသ္မိံ ပယောဂေ အာဂတေ အာပတ္တိ ပါရာဇိကဿ.



</Paragraph>

</Division>
<Division number="106" book="para" e="ch" v="1" p="62">

<Paragraph number="243" book="para">
<Emphasis>ဂါမဋ္ဌံ</Emphasis> နာမ ဘဏ္ဍံ ဂါမေ စတူဟိ ဌာနေဟိ နိက္ခိတ္တံ ဟောတိ—  ဘူမဋ္ဌံ, ထလဋ္ဌံ, အာကာသဋ္ဌံ, ဝေဟာသဋ္ဌံ. ဂါမဋ္ဌံ ဘဏ္ဍံ အဝဟရိဿာမီတိ ထေယျစိတ္တော ဒုတိယံ ဝါ ပရိယေသတိ ဂစ္ဆတိ ဝါ, အာပတ္တိ ဒုက္ကဋဿ. အာမသတိ, အာပတ္တိ ဒုက္ကဋဿ. ဖန္ဒာပေတိ, အာပတ္တိ ထုလ္လစ္စယဿ. ဌာနာ စာဝေတိ, အာပတ္တိ ပါရာဇိကဿ.



</Paragraph>

</Division>
<Division number="107" book="para" e="ch" v="1" p="62">

<Paragraph number="244" book="para">
<Emphasis>အရညံ</Emphasis> နာမ ယံ မနုဿာနံ ပရိဂ္ဂဟိတံ ဟောတိ, တံ အရညံ. <Emphasis>အရညဋ္ဌံ</Emphasis> နာမ ဘဏ္ဍံ အရညေ စတူဟိ ဌာနေဟိ နိက္ခိတ္တံ ဟောတိ—  ဘူမဋ္ဌံ, ထလဋ္ဌံ, အာကာသဋ္ဌံ, ဝေဟာသဋ္ဌံ. အရညဋ္ဌံ ဘဏ္ဍံ အဝဟရိဿာမီတိ ထေယျစိတ္တော ဒုတိယံ ဝါ ပရိယေသတိ ဂစ္ဆတိ ဝါ, အာပတ္တိ ဒုက္ကဋဿ. အာမသတိ, အာပတ္တိ ဒုက္ကဋဿ. ဖန္ဒာပေတိ, အာပတ္တိ ထုလ္လစ္စယဿ. ဌာနာ စာဝေတိ, အာပတ္တိ ပါရာဇိကဿ. တတ္ထ ဇာတကံ ကဋ္ဌံ ဝါ လတံ ဝါ တိဏံ ဝါ ပဉ္စမာသကံ ဝါ အတိရေကပဉ္စမာသကံ ဝါ အဂ္ဃနကံ ထေယျစိတ္တော အာမသတိ, အာပတ္တိ ဒုက္ကဋဿ. ဖန္ဒာပေတိ, အာပတ္တိ ထုလ္လစ္စယဿ. ဌာနာ စာဝေတိ, အာပတ္တိ ပါရာဇိကဿ.



</Paragraph>

</Division>
<Division number="108" book="para" e="ch" v="1" p="63">

<Paragraph number="245" book="para">
<Emphasis>ဥဒကံ</Emphasis> နာမ ဘာဇနဂတံ ဝါ ဟောတိ ပေါက္ခရဏိယာ ဝါ တဠာကေ ဝါ. ထေယျစိတ္တော အာမသတိ, အာပတ္တိ ဒုက္ကဋဿ. ဖန္ဒာပေတိ, အာပတ္တိ ထုလ္လစ္စယဿ. ဌာနာ စာဝေတိ, အာပတ္တိ ပါရာဇိကဿ. အတ္တနော ဘာဇနံ ပဝေသေတွာ ပဉ္စမာသကံ ဝါ အတိရေကပဉ္စမာသကံ ဝါ အဂ္ဃနကံ ဥဒကံ ထေယျစိတ္တော အာမသတိ, အာပတ္တိ ဒုက္ကဋဿ. ဖန္ဒာပေတိ, အာပတ္တိ ထုလ္လစ္စယဿ. အတ္တနော ဘာဇနဂတံ ကရောတိ, အာပတ္တိ ပါရာဇိကဿ. မရိယာဒံ ဘိန္ဒတိ, အာပတ္တိ ဒုက္ကဋဿ. မရိယာဒံ ဘိန္ဒိတွာ ပဉ္စမာသကံ ဝါ အတိရေကပဉ္စမာသကံ ဝါ အဂ္ဃနကံ ဥဒကံ နိက္ခာမေတိ, အာပတ္တိ ပါရာဇိကဿ. အတိရေကမာသကံ ဝါ ဦနပဉ္စမာသကံ ဝါ အဂ္ဃနကံ ဥဒကံ နိက္ခာမေတိ, အာပတ္တိ ထုလ္လစ္စယဿ. မာသကံ ဝါ ဦနမာသကံ ဝါ အဂ္ဃနကံ ဥဒကံ နိက္ခာမေတိ, အာပတ္တိ ဒုက္ကဋဿ.



</Paragraph>

</Division>
<Division number="109" book="para" e="ch" v="1" p="63">

<Paragraph number="246" book="para">
<Emphasis>ဒန္တပေါဏံ</Emphasis> နာမ ဆိန္နံ ဝါ အစ္ဆိန္နံ ဝါ. ပဉ္စမာသကံ ဝါ အတိရေကပဉ္စမာသကံ ဝါ အဂ္ဃနကံ ထေယျစိတ္တော အာမသတိ, အာပတ္တိ ဒုက္ကဋဿ. ဖန္ဒာပေတိ, အာပတ္တိ ထုလ္လစ္စယဿ. ဌာနာ စာဝေတိ, အာပတ္တိ ပါရာဇိကဿ.



</Paragraph>

</Division>
<Division number="110" book="para" e="ch" v="1" p="63">

<Paragraph number="247" book="para">
<Emphasis>ဝနပ္ပတိ</Emphasis> နာမ ယော မနုဿာနံ ပရိဂ္ဂဟိတော ဟောတိ ရုက္ခော ပရိဘောဂေါ. ထေယျစိတ္တော ဆိန္ဒတိ, ပဟာရေ ပဟာရေ အာပတ္တိ ဒုက္ကဋဿ. ဧကံ ပဟာရံ အနာဂတေ, အာပတ္တိ ထုလ္လစ္စယဿ. တသ္မိံ ပဟာရေ အာဂတေ, အာပတ္တိ ပါရာဇိကဿ.



</Paragraph>

</Division>
<Division number="111" book="para" e="ch" v="1" p="63">

<Paragraph number="248" book="para">
<Emphasis>ဟရဏကံ</Emphasis> နာမ အညဿ ဟရဏကံ ဘဏ္ဍံ. ထေယျစိတ္တော အာမသတိ, အာပတ္တိ ဒုက္ကဋဿ. ဖန္ဒာပေတိ, အာပတ္တိ ထုလ္လစ္စယဿ. ဌာနာ စာဝေတိ, အာပတ္တိ ပါရာဇိကဿ. သဟဘဏ္ဍဟာရကံ ပဒသာ နေဿာမီတိ ပဌမံ ပါဒံ သင်္ကာမေတိ, အာပတ္တိ ထုလ္လစ္စယဿ. ဒုတိယံ ပါဒံ သင်္ကာမေတိ, အာပတ္တိ ပါရာဇိကဿ. ပတိတံ ဘဏ္ဍံ ဂဟေဿာမီတိ ပါတာပေတိ, အာပတ္တိ ဒုက္ကဋဿ. ပတိတံ ဘဏ္ဍံ ပဉ္စမာသကံ ဝါ အတိရေကပဉ္စမာသကံ ဝါ အဂ္ဃနကံ ထေယျစိတ္တော အာမသတိ, အာပတ္တိ ဒုက္ကဋဿ. ဖန္ဒာပေတိ, အာပတ္တိ ထုလ္လစ္စယဿ. ဌာနာ စာဝေတိ, အာပတ္တိ ပါရာဇိကဿ.



</Paragraph>

</Division>
<Division number="112" book="para" e="ch" v="1" p="63">

<Paragraph number="249" book="para">
<Emphasis>ဥပနိဓိ</Emphasis> နာမ ဥပနိက္ခိတ္တံ ဘဏ္ဍံ. ဒေဟိ မေ ဘဏ္ဍန္တိ ဝုစ္စမာနော နာဟံ ဂဏှာမီတိ ဘဏတိ, အာပတ္တိ ဒုက္ကဋဿ. သာမိကဿ ဝိမတိံ ဥပ္ပါဒေတိ, အာပတ္တိ ထုလ္လစ္စယဿ. သာမိကော န မယှံ ဒဿတီတိ ဓုရံ နိက္ခိပတိ, အာပတ္တိ ပါရာဇိကဿ. ဓမ္မံ စရန္တော သာမိကံ ပရာဇေတိ, အာပတ္တိ ပါရာဇိကဿ. ဓမ္မံ စရန္တော ပရဇ္ဇတိ, အာပတ္တိ ထုလ္လစ္စယဿ.



</Paragraph>

</Division>
<Division number="113" book="para" e="ch" v="1" p="64">

<Paragraph number="250" book="para">
<Emphasis>သုင်္ကဃာတံ</Emphasis> နာမ ရညာ ဌပိတံ ဟောတိ ပဗ္ဗတခဏ္ဍေ ဝါ နဒီတိတ္ထေ ဝါ ဂါမဒွါရေ ဝါ—  “အတြ ပဝိဋ္ဌဿ သုင်္ကံ ဂဏှန္တူ”တိ. တတြ ပဝိသိတွာ ရာဇဂ္ဂံ ဘဏ္ဍံ ပဉ္စမာသကံ ဝါ အတိရေကပဉ္စမာသကံ ဝါ အဂ္ဃနကံ ထေယျစိတ္တော အာမသတိ, အာပတ္တိ ဒုက္ကဋဿ. ဖန္ဒာပေတိ, အာပတ္တိ ထုလ္လစ္စယဿ. ပဌမံ ပါဒံ သုင်္ကဃာတံ အတိက္ကာမေတိ, အာပတ္တိ ထုလ္လစ္စယဿ. ဒုတိယံ ပါဒံ အတိက္ကာမေတိ, အာပတ္တိ ပါရာဇိကဿ. အန္တောသုင်္ကဃာတေ ဌိတော ဗဟိသုင်္ကဃာတံ ပါတေတိ, အာပတ္တိ ပါရာဇိကဿ. သုင်္ကံ ပရိဟရတိ, အာပတ္တိ ဒုက္ကဋဿ.



</Paragraph>

</Division>
<Division number="114" book="para" e="ch" v="1" p="64">

<Paragraph number="251" book="para">
<Emphasis>ပါဏော</Emphasis> နာမ မနုဿပါဏော ဝုစ္စတိ. ထေယျစိတ္တော အာမသတိ, အာပတ္တိ ဒုက္ကဋဿ. ဖန္ဒာပေတိ, အာပတ္တိ ထုလ္လစ္စယဿ. ဌာနာ စာဝေတိ, အာပတ္တိ ပါရာဇိကဿ. ပဒသာ နေဿာမီတိ ပဌမံ ပါဒံ သင်္ကာမေတိ, အာပတ္တိ ထုလ္လစ္စယဿ. ဒုတိယံ ပါဒံ သင်္ကာမေတိ, အာပတ္တိ ပါရာဇိကဿ.



</Paragraph>

<Paragraph number="252" book="para">
<Emphasis>အပဒံ</Emphasis> နာမ အဟိ မစ္ဆာ. ပဉ္စမာသကံ ဝါ အတိရေကပဉ္စမာသကံ ဝါ အဂ္ဃနကံ ထေယျစိတ္တော အာမသတိ, အာပတ္တိ ဒုက္ကဋဿ. ဖန္ဒာပေတိ, အာပတ္တိ ထုလ္လစ္စယဿ. ဌာနာ စာဝေတိ, အာပတ္တိ ပါရာဇိကဿ.



</Paragraph>

</Division>
<Division number="115" book="para" e="ch" v="1" p="64">

<Paragraph number="253" book="para">
<Emphasis>ဒွိပဒံ</Emphasis> နာမ မနုဿာ, ပက္ခဇာတာ. ထေယျစိတ္တော အာမသတိ, အာပတ္တိ ဒုက္ကဋဿ. ဖန္ဒာပေတိ, အာပတ္တိ ထုလ္လစ္စယဿ. ဌာနာ စာဝေတိ, အာပတ္တိ ပါရာဇိကဿ. ပဒသာ နေဿာမီတိ ပဌမံ ပါဒံ သင်္ကာမေတိ, အာပတ္တိ ထုလ္လစ္စယဿ. ဒုတိယံ ပါဒံ သင်္ကာမေတိ, အာပတ္တိ ပါရာဇိကဿ.



</Paragraph>

</Division>
<Division number="116" book="para" e="ch" v="1" p="64">

<Paragraph number="254" book="para">
<Emphasis>စတုပ္ပဒံ</Emphasis> နာမ—  ဟတ္ထီ အဿာ ဩဋ္ဌာ ဂေါဏာ ဂဒြဘာ ပသုကာ. ထေယျစိတ္တော အာမသတိ, အာပတ္တိ ဒုက္ကဋဿ. ဖန္ဒာပေတိ, အာပတ္တိ ထုလ္လစ္စယဿ. ဌာနာ စာဝေတိ, အာပတ္တိ ပါရာဇိကဿ. ပဒသာ နေဿာမီတိ ပဌမံ ပါဒံ သင်္ကာမေတိ, အာပတ္တိ ထုလ္လစ္စယဿ. ဒုတိယံ ပါဒံ သင်္ကာမေတိ, အာပတ္တိ ထုလ္လစ္စယဿ. တတိယံ ပါဒံ သင်္ကာမေတိ, အာပတ္တိ ထုလ္လစ္စယဿ. စတုတ္ထံ ပါဒံ သင်္ကာမေတိ, အာပတ္တိ ပါရာဇိကဿ.



</Paragraph>

</Division>
<Division number="117" book="para" e="ch" v="1" p="65">

<Paragraph number="255" book="para">
<Emphasis>ဗဟုပ္ပဒံ</Emphasis> နာမ—  ဝိစ္ဆိကာ သတပဒီ ဥစ္စာလိင်္ဂပါဏကာ. ပဉ္စမာသကံ ဝါ အတိရေကပဉ္စမာသကံ ဝါ အဂ္ဃနကံ ထေယျစိတ္တော အာမသတိ, အာပတ္တိ ဒုက္ကဋဿ. ဖန္ဒာပေတိ, အာပတ္တိ ထုလ္လစ္စယဿ. ဌာနာ စာဝေတိ, အာပတ္တိ ပါရာဇိကဿ. ပဒသာ နေဿာမီတိ သင်္ကာမေတိ, ပဒေ ပဒေ အာပတ္တိ ထုလ္လစ္စယဿ. ပစ္ဆိမံ ပါဒံ သင်္ကာမေတိ, အာပတ္တိ ပါရာဇိကဿ.



</Paragraph>

</Division>
<Division number="118" book="para" e="ch" v="1" p="65">

<Paragraph number="256" book="para">
<Emphasis>ဩစရကော</Emphasis> နာမ ဘဏ္ဍံ ဩစရိတွာ အာစိက္ခတိ—  “ဣတ္ထန္နာမံ ဘဏ္ဍံ အဝဟရာ”တိ, အာပတ္တိ ဒုက္ကဋဿ. သော တံ ဘဏ္ဍံ အဝဟရတိ, အာပတ္တိ ဥဘိန္နံ ပါရာဇိကဿ.



</Paragraph>

<Paragraph number="257" book="para">
<Emphasis>ဩဏိရက္ခော</Emphasis> နာမ အာဟဋံ ဘဏ္ဍံ ဂေါပေန္တော ပဉ္စမာသကံ ဝါ အတိရေကပဉ္စမာသကံ ဝါ အဂ္ဃနကံ ထေယျစိတ္တော အာမသတိ, အာပတ္တိ ဒုက္ကဋဿ. ဖန္ဒာပေတိ, အာပတ္တိ ထုလ္လစ္စယဿ. ဌာနာ စာဝေတိ, အာပတ္တိ ပါရာဇိကဿ.



</Paragraph>

<Paragraph number="258" book="para">
<Emphasis>သံဝိဒါဝဟာရော</Emphasis> နာမ သမ္ဗဟုလာ သံဝိဒဟိတွာ ဧကော ဘဏ္ဍံ အဝဟရတိ, အာပတ္တိ သဗ္ဗေသံ ပါရာဇိကဿ.



</Paragraph>

</Division>
<Division number="119" book="para" e="ch" v="1" p="65">

<Paragraph number="259" book="para">
<Emphasis>သင်္ကေတကမ္မံ</Emphasis> နာမ သင်္ကေတံ ကရောတိ—  “ပုရေဘတ္တံ ဝါ ပစ္ဆာဘတ္တံ ဝါ ရတ္တိံ ဝါ ဒိဝါ ဝါ တေန သင်္ကေတေန တံ ဘဏ္ဍံ အဝဟရာ”တိ, အာပတ္တိ ဒုက္ကဋဿ. တေန သင်္ကေတေန တံ ဘဏ္ဍံ အဝဟရတိ, အာပတ္တိ ဥဘိန္နံ ပါရာဇိကဿ. တံ သင်္ကေတံ ပုရေ ဝါ ပစ္ဆာ ဝါ တံ ဘဏ္ဍံ အဝဟရတိ, မူလဋ္ဌဿ အနာပတ္တိ. အဝဟာရကဿ အာပတ္တိ ပါရာဇိကဿ.



</Paragraph>

</Division>
<Division number="120" book="para" e="ch" v="1" p="65">

<Paragraph number="260" book="para">
<Emphasis>နိမိတ္တကမ္မံ</Emphasis> နာမ နိမိတ္တံ ကရောတိ. အက္ခိံ ဝါ နိခဏိဿာမိ ဘမုကံ ဝါ ဥက္ခိပိဿာမိ သီသံ ဝါ ဥက္ခိပိဿာမိ, တေန နိမိတ္တေန တံ ဘဏ္ဍံ အဝဟရာတိ, အာပတ္တိ ဒုက္ကဋဿ. တေန နိမိတ္တေန တံ ဘဏ္ဍံ အဝဟရတိ, အာပတ္တိ ဥဘိန္နံ ပါရာဇိကဿ. တံ နိမိတ္တံ ပုရေ ဝါ ပစ္ဆာ ဝါ တံ ဘဏ္ဍံ အဝဟရတိ, မူလဋ္ဌဿ အနာပတ္တိ. အဝဟာရကဿ အာပတ္တိ ပါရာဇိကဿ.



</Paragraph>

</Division>
<Division number="121" book="para" e="ch" v="1" p="66">

<Paragraph number="261" book="para">
ဘိက္ခု ဘိက္ခုံ အာဏာပေတိ—  “ဣတ္ထန္နာမံ ဘဏ္ဍံ အဝဟရာ”တိ, အာပတ္တိ ဒုက္ကဋဿ. သော တံ မညမာနော တံ အဝဟရတိ, အာပတ္တိ ဥဘိန္နံ ပါရာဇိကဿ.



</Paragraph>

<Paragraph number="262" book="para">
ဘိက္ခု ဘိက္ခုံ အာဏာပေတိ—  “ဣတ္ထန္နာမံ ဘဏ္ဍံ အဝဟရာ”တိ, အာပတ္တိ ဒုက္ကဋဿ. သော တံ မညမာနော အညံ အဝဟရတိ, မူလဋ္ဌဿ အနာပတ္တိ. အဝဟာရကဿ အာပတ္တိ ပါရာဇိကဿ.



</Paragraph>

<Paragraph number="263" book="para">
ဘိက္ခု ဘိက္ခုံ အာဏာပေတိ—  “ဣတ္ထန္နာမံ ဘဏ္ဍံ အဝဟရာ”တိ, အာပတ္တိ ဒုက္ကဋဿ. သော အညံ မညမာနော တံ အဝဟရတိ, အာပတ္တိ ဥဘိန္နံ ပါရာဇိကဿ.



</Paragraph>

<Paragraph number="264" book="para">
ဘိက္ခု ဘိက္ခုံ အာဏာပေတိ—  “ဣတ္ထန္နာမံ ဘဏ္ဍံ အဝဟရာ”တိ, အာပတ္တိ ဒုက္ကဋဿ. သော အညံ မညမာနော အညံ အဝဟရတိ, မူလဋ္ဌဿ အနာပတ္တိ. အဝဟာရကဿ အာပတ္တိ ပါရာဇိကဿ.



</Paragraph>

<Paragraph number="265" book="para">
ဘိက္ခု ဘိက္ခုံ အာဏာပေတိ—  “ဣတ္ထန္နာမဿ ပါဝဒ—  ‘ဣတ္ထန္နာမော ဣတ္ထန္နာမဿ ပါဝဒတု—  ဣတ္ထန္နာမော ဣတ္ထန္နာမံ ဘဏ္ဍံ အဝဟရတူ’”တိ, အာပတ္တိ ဒုက္ကဋဿ. သော ဣတရဿ အာရောစေတိ, အာပတ္တိ ဒုက္ကဋဿ. အဝဟာရကော ပဋိဂ္ဂဏှာတိ, မူလဋ္ဌဿ အာပတ္တိ ထုလ္လစ္စယဿ. သော တံ ဘဏ္ဍံ အဝဟရတိ, အာပတ္တိ သဗ္ဗေသံ ပါရာဇိကဿ.



</Paragraph>

<Paragraph number="266" book="para">
ဘိက္ခု ဘိက္ခုံ အာဏာပေတိ—  “ဣတ္ထန္နာမဿ ပါဝဒ—  ‘ဣတ္ထန္နာမော ဣတ္ထန္နာမဿ ပါဝဒတု—  ဣတ္ထန္နာမော ဣတ္ထန္နာမံ ဘဏ္ဍံ အဝဟရတူ’”တိ, အာပတ္တိ ဒုက္ကဋဿ. သော အညံ အာဏာပေတိ, အာပတ္တိ ဒုက္ကဋဿ. အဝဟာရကော ပဋိဂ္ဂဏှာတိ, အာပတ္တိ ဒုက္ကဋဿ. သော တံ ဘဏ္ဍံ အဝဟရတိ, မူလဋ္ဌဿ အနာပတ္တိ. အာဏာပကဿ စ အဝဟာရကဿ စ အာပတ္တိ ပါရာဇိကဿ.



</Paragraph>

<Paragraph number="267" book="para">
ဘိက္ခု ဘိက္ခုံ အာဏာပေတိ—  “ဣတ္ထန္နာမံ ဘဏ္ဍံ အဝဟရာ”တိ, အာပတ္တိ ဒုက္ကဋဿ. သော ဂန္တွာ ပုန ပစ္စာဂစ္ဆတိ—  “နာဟံ သက္ကောမိ တံ ဘဏ္ဍံ အဝဟရိတုန်”တိ. သော ပုန အာဏာပေတိ—  “ယဒါ သက္ကောသိ တဒါ တံ ဘဏ္ဍံ အဝဟရာ”တိ, အာပတ္တိ ဒုက္ကဋဿ. သော တံ ဘဏ္ဍံ အဝဟရတိ, အာပတ္တိ ဥဘိန္နံ ပါရာဇိကဿ.



</Paragraph>

<Paragraph number="268" book="para">
ဘိက္ခု ဘိက္ခုံ အာဏာပေတိ—  “ဣတ္ထန္နာမံ ဘဏ္ဍံ အဝဟရာ”တိ, အာပတ္တိ ဒုက္ကဋဿ. သော အာဏာပေတွာ ဝိပ္ပဋိသာရီ န သာဝေတိ—  “မာ အဝဟရီ”တိ. သော တံ ဘဏ္ဍံ အဝဟရတိ, အာပတ္တိ ဥဘိန္နံ ပါရာဇိကဿ.



</Paragraph>

<Paragraph number="269" book="para">
ဘိက္ခု ဘိက္ခုံ အာဏာပေတိ—  “ဣတ္ထန္နာမံ ဘဏ္ဍံ အဝဟရာ”တိ, အာပတ္တိ ဒုက္ကဋဿ. သော အာဏာပေတွာ ဝိပ္ပဋိသာရီ သာဝေတိ—  “မာ အဝဟရီ”တိ. သော “အာဏတ္တော အဟံ တယာ”တိ, တံ ဘဏ္ဍံ အဝဟရတိ, မူလဋ္ဌဿ အနာပတ္တိ. အဝဟာရကဿ အာပတ္တိ ပါရာဇိကဿ.



</Paragraph>

<Paragraph number="270" book="para">
ဘိက္ခု ဘိက္ခုံ အာဏာပေတိ—  “ဣတ္ထန္နာမံ ဘဏ္ဍံ အဝဟရာ”တိ, အာပတ္တိ ဒုက္ကဋဿ. သော အာဏာပေတွာ ဝိပ္ပဋိသာရီ သာဝေတိ—  “မာ အဝဟရီ”တိ. သော “သာဓူ”တိ? ဩရမတိ, ဥဘိန္နံ အနာပတ္တိ.



</Paragraph>

</Division>
<Division number="122" book="para" e="ch" v="1" p="67">

<Paragraph number="271" book="para">
ပဉ္စဟိ အာကာရေဟိ အဒိန္နံ အာဒိယန္တဿ အာပတ္တိ ပါရာဇိကဿ—  ပရပရိဂ္ဂဟိတဉ္စ ဟောတိ, ပရပရိဂ္ဂဟိတသညီ စ, ဂရုကော စ ဟောတိ ပရိက္ခာရော, ပဉ္စမာသကော ဝါ အတိရေကပဉ္စမာသကော ဝါ, ထေယျစိတ္တဉ္စ ပစ္စုပဋ္ဌိတံ ဟောတိ. အာမသတိ, အာပတ္တိ ဒုက္ကဋဿ. ဖန္ဒာပေတိ, အာပတ္တိ ထုလ္လစ္စယဿ. ဌာနာ စာဝေတိ, အာပတ္တိ ပါရာဇိကဿ.



</Paragraph>

</Division>
<Division number="123" book="para" e="ch" v="1" p="67">

<Paragraph number="272" book="para">
ပဉ္စဟိ အာကာရေဟိ အဒိန္နံ အာဒိယန္တဿ အာပတ္တိ ထုလ္လစ္စယဿ—  ပရပရိဂ္ဂဟိတဉ္စ ဟောတိ, ပရပရိဂ္ဂဟိတသညီ စ, လဟုကော စ ဟောတိ ပရိက္ခာရော, အတိရေကမာသကော ဝါ ဦနပဉ္စမာသကော ဝါ, ထေယျစိတ္တဉ္စ ပစ္စုပဋ္ဌိတံ ဟောတိ. အာမသတိ, အာပတ္တိ ဒုက္ကဋဿ. ဖန္ဒာပေတိ, အာပတ္တိ ဒုက္ကဋဿ. ဌာနာ စာဝေတိ, အာပတ္တိ ထုလ္လစ္စယဿ.



</Paragraph>

</Division>
<Division number="124" book="para" e="ch" v="1" p="67">

<Paragraph number="273" book="para">
ပဉ္စဟိ အာကာရေဟိ အဒိန္နံ အာဒိယန္တဿ အာပတ္တိ ဒုက္ကဋဿ. ပရပရိဂ္ဂဟိတဉ္စ ဟောတိ, ပရပရိဂ္ဂဟိတသညီ စ, လဟုကော စ ဟောတိ ပရိက္ခာရော, မာသကော ဝါ ဦနမာသကော ဝါ, ထေယျစိတ္တဉ္စ ပစ္စုပဋ္ဌိတံ ဟောတိ. အာမသတိ, အာပတ္တိ ဒုက္ကဋဿ. ဖန္ဒာပေတိ, အာပတ္တိ ဒုက္ကဋဿ. ဌာနာ စာဝေတိ, အာပတ္တိ ဒုက္ကဋဿ.



</Paragraph>

</Division>
<Division number="125" book="para" e="ch" v="1" p="67">

<Paragraph number="274" book="para">
ဆဟိ အာကာရေဟိ အဒိန္နံ အာဒိယန္တဿ အာပတ္တိ ပါရာဇိကဿ. န စ သကသညီ, န စ ဝိဿာသဂ္ဂါဟီ, န စ တာဝကာလိကံ, ဂရုကော စ ဟောတိ ပရိက္ခာရော, ပဉ္စမာသကော ဝါ အတိရေကပဉ္စမာသကော ဝါ, ထေယျစိတ္တဉ္စ ပစ္စုပဋ္ဌိတံ ဟောတိ. အာမသတိ, အာပတ္တိ ဒုက္ကဋဿ. ဖန္ဒာပေတိ, အာပတ္တိ ထုလ္လစ္စယဿ. ဌာနာ စာဝေတိ, အာပတ္တိ ပါရာဇိကဿ.



</Paragraph>

</Division>
<Division number="126" book="para" e="ch" v="1" p="68">

<Paragraph number="275" book="para">
ဆဟိ အာကာရေဟိ အဒိန္နံ အာဒိယန္တဿ အာပတ္တိ ထုလ္လစ္စယဿ. န စ သကသညီ, န စ ဝိဿာသဂ္ဂါဟီ, န စ တာဝကာလိကံ, လဟုကော စ ဟောတိ ပရိက္ခာရော အတိရေကမာသကော ဝါ ဦနပဉ္စမာသကော ဝါ, ထေယျစိတ္တဉ္စ ပစ္စုပဋ္ဌိတံ ဟောတိ. အာမသတိ, အာပတ္တိ ဒုက္ကဋဿ. ဖန္ဒာပေတိ, အာပတ္တိ ဒုက္ကဋဿ. ဌာနာ စာဝေတိ, အာပတ္တိ ထုလ္လစ္စယဿ.



</Paragraph>

</Division>
<Division number="127" book="para" e="ch" v="1" p="68">

<Paragraph number="276" book="para">
ဆဟိ အာကာရေဟိ အဒိန္နံ အာဒိယန္တဿ အာပတ္တိ ဒုက္ကဋဿ. န စ သကသညီ, န စ ဝိဿာသဂ္ဂါဟီ, န စ တာဝကာလိကံ, လဟုကော စ ဟောတိ ပရိက္ခာရော, မာသကော ဝါ ဦနမာသကော ဝါ, ထေယျစိတ္တဉ္စ ပစ္စုပဋ္ဌိတံ ဟောတိ. အာမသတိ, အာပတ္တိ ဒုက္ကဋဿ. ဖန္ဒာပေတိ, အာပတ္တိ ဒုက္ကဋဿ. ဌာနာ စာဝေတိ, အာပတ္တိ ဒုက္ကဋဿ.



</Paragraph>

</Division>
<Division number="128" book="para" e="ch" v="1" p="68">

<Paragraph number="277" book="para">
ပဉ္စဟိ အာကာရေဟိ အဒိန္နံ အာဒိယန္တဿ အာပတ္တိ ဒုက္ကဋဿ. န စ ပရပရိဂ္ဂဟိတံ ဟောတိ, ပရပရိဂ္ဂဟိတသညီ စ, ဂရုကော စ ဟောတိ ပရိက္ခာရော, ပဉ္စမာသကော ဝါ အတိရေကပဉ္စမာသကော ဝါ, ထေယျစိတ္တဉ္စ ပစ္စုပဋ္ဌိတံ ဟောတိ. အာမသတိ, အာပတ္တိ ဒုက္ကဋဿ. ဖန္ဒာပေတိ, အာပတ္တိ ဒုက္ကဋဿ. ဌာနာ စာဝေတိ, အာပတ္တိ ဒုက္ကဋဿ.



</Paragraph>

</Division>
<Division number="129" book="para" e="ch" v="1" p="68">

<Paragraph number="278" book="para">
ပဉ္စဟိ အာကာရေဟိ အဒိန္နံ အာဒိယန္တဿ အာပတ္တိ ဒုက္ကဋဿ. န စ ပရပရိဂ္ဂဟိတံ ဟောတိ, ပရပရိဂ္ဂဟိတသညီ စ, လဟုကော စ ဟောတိ ပရိက္ခာရော, အတိရေကမာသကော ဝါ ဦနပဉ္စမာသကော ဝါ, ထေယျစိတ္တဉ္စ ပစ္စုပဋ္ဌိတံ ဟောတိ. အာမသတိ, အာပတ္တိ ဒုက္ကဋဿ. ဖန္ဒာပေတိ, အာပတ္တိ ဒုက္ကဋဿ. ဌာနာ စာဝေတိ, အာပတ္တိ ဒုက္ကဋဿ.



</Paragraph>

</Division>
<Division number="130" book="para" e="ch" v="1" p="68">

<Paragraph number="279" book="para">
ပဉ္စဟိ အာကာရေဟိ အဒိန္နံ အာဒိယန္တဿ အာပတ္တိ ဒုက္ကဋဿ. န စ ပရပရိဂ္ဂဟိတံ ဟောတိ, ပရပရိဂ္ဂဟိတသညီ စ, လဟုကော စ ဟောတိ ပရိက္ခာရော, မာသကော ဝါ ဦနမာသကော ဝါ, ထေယျစိတ္တဉ္စ ပစ္စုပဋ္ဌိတံ ဟောတိ. အာမသတိ, အာပတ္တိ ဒုက္ကဋဿ. ဖန္ဒာပေတိ, အာပတ္တိ ဒုက္ကဋဿ. ဌာနာ စာဝေတိ, အာပတ္တိ ဒုက္ကဋဿ.



</Paragraph>

</Division>
<Division number="131" book="para" e="ch" v="1" p="69">

<Paragraph number="280" book="para">
အနာပတ္တိ—  သသညိဿ, ဝိဿာသဂ္ဂါဟေ, တာဝကာလိကေ, ပေတပရိဂ္ဂဟေ, တိရစ္ဆာနဂတပရိဂ္ဂဟေ, ပံသုကူလသညိဿ, ဥမ္မတ္တကဿ, ခိတ္တစိတ္တဿ ဝေဒနာဋ္ဋဿ အာဒိကမ္မိကဿာတိ.




</Paragraph>
</Division>

<Paragraph number="281" type="center" book="para">
အဒိန္နာဒါနမှိ ပဌမဘာဏဝါရော နိဋ္ဌိတော.



</Paragraph>

<TableOfContents book="para" section="1.1.2">
* [1.1.2.1 ဝိနီတဝတ္ထုဥဒ္ဒါနဂါထာ](1-1-2/1-1-2-1)
* [1.1.2.2 ဝိနီတဝတ္ထု](1-1-2/1-1-2-2)
</TableOfContents>