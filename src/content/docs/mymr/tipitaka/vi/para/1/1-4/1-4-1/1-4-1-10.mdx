---
title: 1.4.1.10 ရာဇသိက္ခာပဒ
tableOfContents: false
sidebar:
  order: 10
type: tipitaka
basket: vi
book: para
review:
  current: review
  updated: '2025-10-18T23:47:54.545010'
  updated_by: ''
  notes: ''
  history:
  - state: review
    date: '2025-10-18T23:47:54.545010'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<DynamicBreadcrumb />


<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<Division number="537" book="para" e="ch" v="1" p="323">

<Paragraph number="2070" book="para">
တေန သမယေန ဗုဒ္ဓေါ ဘဂဝါ သာဝတ္ထိယံ ဝိဟရတိ ဇေတဝနေ အနာထပိဏ္ဍိကဿ အာရာမေ. တေန ခေါ ပန သမယေန အာယသ္မတော ဥပနန္ဒဿ သကျပုတ္တဿ ဥပဋ္ဌာကော မဟာမတ္တော အာယသ္မတော ဥပနန္ဒဿ သကျပုတ္တဿ ဒူတေန စီဝရစေတာပန္နံ ပါဟေသိ—  “ဣမိနာ စီဝရစေတာပန္နေန စီဝရံ စေတာပေတွာ အယျံ ဥပနန္ဒံ စီဝရေန အစ္ဆာဒေဟီ”တိ. အထ ခေါ သော ဒူတော ယေနာယသ္မာ ဥပနန္ဒော သကျပုတ္တော တေနုပသင်္ကမိ; ဥပသင်္ကမိတွာ အာယသ္မန္တံ ဥပနန္ဒံ သကျပုတ္တံ ဧတဒဝေါစ—  “ဣဒံ ခေါ, ဘန္တေ, အာယသ္မန္တံ ဥဒ္ဒိဿ စီဝရစေတာပန္နံ အာဘတံ. ပဋိဂ္ဂဏှာတု အာယသ္မာ စီဝရစေတာပန္နန်”တိ. ဧဝံ ဝုတ္တေ အာယသ္မာ ဥပနန္ဒော သကျပုတ္တော တံ ဒူတံ ဧတဒဝေါစ—  “န ခေါ မယံ, အာဝုသော, စီဝရစေတာပန္နံ ပဋိဂ္ဂဏှာမ, စီဝရဉ္စ ခေါ မယံ ပဋိဂ္ဂဏှာမ ကာလေန ကပ္ပိယန်”တိ. ဧဝံ ဝုတ္တေ, သော ဒူတော အာယသ္မန္တံ ဥပနန္ဒံ သကျပုတ္တံ ဧတဒဝေါစ—  “အတ္ထိ ပနာယသ္မတော ကောစိ ဝေယျာဝစ္စကရော”တိ? တေန ခေါ ပန သမယေန အညတရော ဥပါသကော အာရာမံ အဂမာသိ ကေနစိဒေဝ ကရဏီယေန. အထ ခေါ အာယသ္မာ ဥပနန္ဒော သကျပုတ္တော တံ ဒူတံ ဧတဒဝေါစ—  “ဧသော ခေါ, အာဝုသော, ဥပါသကော ဘိက္ခူနံ ဝေယျာဝစ္စကရော”တိ. အထ ခေါ သော ဒူတော တံ ဥပါသကံ သညာပေတွာ ယေနာယသ္မာ ဥပနန္ဒော သကျပုတ္တော တေနုပသင်္ကမိ; ဥပသင်္ကမိတွာ အာယသ္မန္တံ ဥပနန္ဒံ သကျပုတ္တံ ဧတဒဝေါစ—  “ယံ ခေါ, ဘန္တေ, အာယသ္မာ ဝေယျာဝစ္စကရံ နိဒ္ဒိသိ သညတ္တော သော မယာ. ဥပသင်္ကမတု အာယသ္မာ ကာလေန, စီဝရေန တံ အစ္ဆာဒေဿတီ”တိ.
</Paragraph>

<Paragraph number="2071" book="para">
တေန ခေါ ပန သမယေန သော မဟာမတ္တော အာယသ္မတော ဥပနန္ဒဿ သကျပုတ္တဿ သန္တိကေ ဒူတံ ပါဟေသိ—  “ပရိဘုဉ္ဇတု အယျော တံ စီဝရံ, ဣစ္ဆာမ မယံ အယျေန တံ စီဝရံ ပရိဘုတ္တန်”တိ. အထ ခေါ အာယသ္မာ ဥပနန္ဒော သကျပုတ္တော တံ ဥပါသကံ န ကိဉ္စိ အဝစာသိ. ဒုတိယမ္ပိ ခေါ သော မဟာမတ္တော အာယသ္မတော ဥပနန္ဒဿ သကျပုတ္တဿ သန္တိကေ ဒူတံ ပါဟေသိ—  “ပရိဘုဉ္ဇတု အယျော တံ စီဝရံ, ဣစ္ဆာမ မယံ အယျေန တံ စီဝရံ ပရိဘုတ္တန်”တိ. ဒုတိယမ္ပိ ခေါ အာယသ္မာ ဥပနန္ဒော သကျပုတ္တော တံ ဥပါသကံ န ကိဉ္စိ အဝစာသိ. တတိယမ္ပိ ခေါ သော မဟာမတ္တော အာယသ္မတော ဥပနန္ဒဿ သကျပုတ္တဿ သန္တိကေ ဒူတံ ပါဟေသိ—  “ပရိဘုဉ္ဇတု အယျော တံ စီဝရံ, ဣစ္ဆာမ မယံ အယျေန တံ စီဝရံ ပရိဘုတ္တန်”တိ.
</Paragraph>

<Paragraph number="2072" book="para">
တေန ခေါ ပန သမယေန နေဂမဿ သမယော ဟောတိ. နေဂမေန စ ကတိကာ ကတာ ဟောတိ—  “ယော ပစ္ဆာ အာဂစ္ဆတိ ပညာသံ ဗဒ္ဓေါ”တိ. အထ ခေါ အာယသ္မာ ဥပနန္ဒော သကျပုတ္တော ယေန သော ဥပါသကော တေနုပသင်္ကမိ; ဥပသင်္ကမိတွာ တံ ဥပါသကံ ဧတဒဝေါစ—  “အတ္ထော မေ, အာဝုသော, စီဝရေနာ”တိ. “အဇ္ဇဏှော, ဘန္တေ, အာဂမေဟိ, အဇ္ဇ နေဂမဿ သမယော. နေဂမေန စ ကတိကာ ကတာ ဟောတိ—  ‘ယော ပစ္ဆာ အာဂစ္ဆတိ ပညာသံ ဗဒ္ဓေါ’”တိ. “အဇ္ဇေဝ မေ, အာဝုသော, စီဝရံ ဒေဟီ”တိ ဩဝဋ္ဋိကာယ ပရာမသိ. အထ ခေါ သော ဥပါသကော အာယသ္မတာ ဥပနန္ဒေန သကျပုတ္တေန နိပ္ပီဠိယမာနော အာယသ္မတော ဥပနန္ဒဿ သကျပုတ္တဿ စီဝရံ စေတာပေတွာ ပစ္ဆာ အဂမာသိ. မနုဿာ တံ ဥပါသကံ ဧတဒဝေါစုံ—  “ကိဿ တွံ, အယျော, ပစ္ဆာ အာဂတော, ပညာသံ ဇီနောသီ”တိ.
</Paragraph>

<Paragraph number="2073" book="para">
အထ ခေါ သော ဥပါသကော တေသံ မနုဿာနံ ဧတမတ္ထံ အာရောစေသိ. မနုဿာ ဥဇ္ဈာယန္တိ ခိယျန္တိ ဝိပါစေန္တိ—  “မဟိစ္ဆာ ဣမေ သမဏာ သကျပုတ္တိယာ အသန္တုဋ္ဌာ. နယိမေသံ သုကရံ ဝေယျာဝစ္စမ္ပိ ကာတုံ. ကထဉှိ နာမ အာယသ္မာ ဥပနန္ဒော ဥပါသကေန—  ‘အဇ္ဇဏှော, ဘန္တေ, အာဂမေဟီ’တိ ဝုစ္စမာနော နာဂမေဿတီ”တိ.
</Paragraph>

<Paragraph number="2074" book="para">
အဿောသုံ ခေါ ဘိက္ခူ တေသံ မနုဿာနံ ဥဇ္ဈာယန္တာနံ ခိယျန္တာနံ ဝိပါစေန္တာနံ. ယေ တေ ဘိက္ခူ အပ္ပိစ္ဆာ …ပေ…  တေ ဥဇ္ဈာယန္တိ ခိယျန္တိ ဝိပါစေန္တိ—  “ကထဉှိ နာမ အာယသ္မာ ဥပနန္ဒော သကျပုတ္တော ဥပါသကေန—  ‘အဇ္ဇဏှော, ဘန္တေ, အာဂမေဟီ’တိ ဝုစ္စမာနော နာဂမေဿတီ”တိ.
</Paragraph>

<Paragraph number="2075" book="para">
အထ ခေါ တေ ဘိက္ခူ အာယသ္မန္တံ ဥပနန္ဒံ သကျပုတ္တံ အနေကပရိယာယေန ဝိဂရဟိတွာ ဘဂဝတော ဧတမတ္ထံ အာရောစေသုံ …ပေ…  “သစ္စံ ကိရ တွံ, ဥပနန္ဒ, ဥပါသကေန—  ‘အဇ္ဇဏှော, ဘန္တေ, အာဂမေဟီ’တိ ဝုစ္စမာနော နာဂမေသီ”တိ? “သစ္စံ, ဘဂဝါ”တိ. ဝိဂရဟိ ဗုဒ္ဓေါ ဘဂဝါ …ပေ…  ကထဉှိ နာမ တွံ, မောဃပုရိသ, ဥပါသကေန—  ‘အဇ္ဇဏှော, ဘန္တေ, အာဂမေဟီ’တိ ဝုစ္စမာနော နာဂမေဿသိ. နေတံ, မောဃပုရိသ, အပ္ပသန္နာနံ ဝါ ပသာဒါယ …ပေ…  ဧဝဉ္စ ပန, ဘိက္ခဝေ, ဣမံ သိက္ခာပဒံ ဥဒ္ဒိသေယျာထ—
</Paragraph>

</Division>
<Division number="538" book="para" e="ch" v="1" p="325">

<Paragraph number="2076" book="para">
<Emphasis>“ဘိက္ခုံ ပနေဝ ဥဒ္ဒိဿ ရာဇာ ဝါ ရာဇဘောဂ္ဂေါ ဝါ ဗြာဟ္မဏော ဝါ ဂဟပတိကော ဝါ ဒူတေန စီဝရစေတာပန္နံ ပဟိဏေယျ—  ‘ဣမိနာ စီဝရစေတာပန္နေန စီဝရံ စေတာပေတွာ ဣတ္ထန္နာမံ ဘိက္ခုံ စီဝရေန အစ္ဆာဒေဟီ’တိ. သော စေ ဒူတော တံ ဘိက္ခုံ ဥပသင်္ကမိတွာ ဧဝံ ဝဒေယျ—  ‘ဣဒံ ခေါ, ဘန္တေ, အာယသ္မန္တံ ဥဒ္ဒိဿ စီဝရစေတာပန္နံ အာဘတံ, ပဋိဂ္ဂဏှာတု အာယသ္မာ စီဝရစေတာပန္နန်’တိ, တေန ဘိက္ခုနာ သော ဒူတော ဧဝမဿ ဝစနီယော—  ‘န ခေါ မယံ, အာဝုသော, စီဝရစေတာပန္နံ ပဋိဂ္ဂဏှာမ. စီဝရဉ္စ ခေါ မယံ ပဋိဂ္ဂဏှာမ, ကာလေန ကပ္ပိယန်’တိ. သော စေ ဒူတော တံ ဘိက္ခုံ ဧဝံ ဝဒေယျ—  ‘အတ္ထိ ပနာယသ္မတော ကောစိ ဝေယျာဝစ္စကရော’တိ, စီဝရတ္ထိကေန, ဘိက္ခဝေ, ဘိက္ခုနာ ဝေယျာဝစ္စကရော နိဒ္ဒိသိတဗ္ဗော အာရာမိကော ဝါ ဥပါသကော ဝါ—  ‘ဧသော ခေါ, အာဝုသော, ဘိက္ခူနံ ဝေယျာဝစ္စကရော’တိ. သော စေ ဒူတော တံ ဝေယျာဝစ္စကရံ သညာပေတွာ တံ ဘိက္ခုံ ဥပသင်္ကမိတွာ ဧဝံ ဝဒေယျ—  ‘ယံ ခေါ, ဘန္တေ, အာယသ္မာ ဝေယျာဝစ္စကရံ နိဒ္ဒိသိ သညတ္တော သော မယာ, ဥပသင်္ကမတု အာယသ္မာ ကာလေန, စီဝရေန တံ အစ္ဆာဒေဿတီ’တိ, စီဝရတ္ထိကေန, ဘိက္ခဝေ, ဘိက္ခုနာ ဝေယျာဝစ္စကရော ဥပသင်္ကမိတွာ ဒွတ္တိက္ခတ္တုံ စောဒေတဗ္ဗော သာရေတဗ္ဗော—  ‘အတ္ထော မေ, အာဝုသော, စီဝရေနာ’တိ. ဒွတ္တိက္ခတ္တုံ စောဒယမာနော သာရယမာနော တံ စီဝရံ အဘိနိပ္ဖါဒေယျ, ဣစ္စေတံ ကုသလံ; နော စေ အဘိနိပ္ဖါဒေယျ, စတုက္ခတ္တုံ ပဉ္စက္ခတ္တုံ ဆက္ခတ္တုပရမံ တုဏှီဘူတေန ဥဒ္ဒိဿ ဌာတဗ္ဗံ. စတုက္ခတ္တုံ ပဉ္စက္ခတ္တုံ ဆက္ခတ္တုပရမံ တုဏှီဘူတော ဥဒ္ဒိဿ တိဋ္ဌမာနော တံ စီဝရံ အဘိနိပ္ဖါဒေယျ, ဣစ္စေတံ ကုသလံ; တတော စေ ဥတ္တရိ ဝါယမမာနော တံ စီဝရံ အဘိနိပ္ဖါဒေယျ, နိဿဂ္ဂိယံ ပါစိတ္တိယံ. နော စေ အဘိနိပ္ဖါဒေယျ, ယတဿ စီဝရစေတာပန္နံ အာဘတံ, တတ္ထ သာမံ ဝါ ဂန္တဗ္ဗံ ဒူတော ဝါ ပါဟေတဗ္ဗော—  ‘ယံ ခေါ တုမှေ အာယသ္မန္တော ဘိက္ခုံ ဥဒ္ဒိဿ စီဝရစေတာပန္နံ ပဟိဏိတ္ထ, န တံ တဿ ဘိက္ခုနော ကိဉ္စိ အတ္ထံ အနုဘောတိ, ယုဉ္ဇန္တာယသ္မန္တော သကံ, မာ ဝေါ သကံ ဝိနဿာ’တိ, အယံ တတ္ထ သာမီစီ”</Emphasis>တိ. (*10*:<Emphasis>29</Emphasis>)
</Paragraph>

</Division>
<Division number="539" book="para" e="ch" v="1" p="326">

<Paragraph number="2077" book="para">
<Emphasis>ဘိက္ခုံ ပနေဝ ဥဒ္ဒိဿာ</Emphasis>တိ ဘိက္ခုဿတ္ထာယ, ဘိက္ခုံ အာရမ္မဏံ ကရိတွာ, ဘိက္ခုံ အစ္ဆာဒေတုကာမော.
</Paragraph>

<Paragraph number="2078" book="para">
<Emphasis>ရာဇာ</Emphasis> နာမ ယော ကောစိ ရဇ္ဇံ ကာရေတိ.
</Paragraph>

<Paragraph number="2079" book="para">
<Emphasis>ရာဇဘောဂ္ဂေါ</Emphasis> နာမ ယော ကောစိ ရညော ဘတ္တဝေတနာဟာရော.
</Paragraph>

<Paragraph number="2080" book="para">
<Emphasis>ဗြာဟ္မဏော</Emphasis> နာမ ဇာတိယာ ဗြာဟ္မဏော.
</Paragraph>

<Paragraph number="2081" book="para">
<Emphasis>ဂဟပတိကော</Emphasis> နာမ ဌပေတွာ ရာဇံ ရာဇဘောဂ္ဂံ ဗြာဟ္မဏံ အဝသေသော ဂဟပတိကော နာမ.
</Paragraph>

<Paragraph number="2082" book="para">
<Emphasis>စီဝရစေတာပန္နံ</Emphasis> နာမ ဟိရညံ ဝါ သုဝဏ္ဏံ ဝါ မုတ္တာ ဝါ မဏိ ဝါ.
</Paragraph>

<Paragraph number="2083" book="para">
<Emphasis>ဣမိနာ စီဝရစေတာပန္နေနာ</Emphasis>တိ ပစ္စုပဋ္ဌိတေန.
</Paragraph>

<Paragraph number="2084" book="para">
<Emphasis>စေတာပေတွာ</Emphasis>တိ ပရိဝတ္တေတွာ.
</Paragraph>

<Paragraph number="2085" book="para">
<Emphasis>အစ္ဆာဒေဟီ</Emphasis>တိ ဒဇ္ဇေဟိ.
</Paragraph>

<Paragraph number="2086" book="para">
သော စေ ဒူတော တံ ဘိက္ခုံ ဥပသင်္ကမိတွာ ဧဝံ ဝဒေယျ—  “ဣဒံ ခေါ, ဘန္တေ, အာယသ္မန္တံ ဥဒ္ဒိဿ စီဝရစေတာပန္နံ အာဘတံ. ပဋိဂ္ဂဏှာတု အာယသ္မာ စီဝရစေတာပန္နန်”တိ, တေန ဘိက္ခုနာ သော ဒူတော ဧဝမဿ ဝစနီယော—  “န ခေါ မယံ, အာဝုသော, စီဝရစေတာပန္နံ ပဋိဂ္ဂဏှာမ. စီဝရဉ္စ ခေါ မယံ ပဋိဂ္ဂဏှာမ, ကာလေန ကပ္ပိယန်”တိ. သော စေ ဒူတော တံ ဘိက္ခုံ ဧဝံ ဝဒေယျ—  “အတ္ထိ ပနာယသ္မတော ကောစိ ဝေယျာဝစ္စကရော”တိ? စီဝရတ္ထိကေန, ဘိက္ခဝေ, ဘိက္ခုနာ ဝေယျာဝစ္စကရော နိဒ္ဒိသိတဗ္ဗော အာရာမိကော ဝါ ဥပါသကော ဝါ—  “ဧသော ခေါ, အာဝုသော, ဘိက္ခူနံ ဝေယျာဝစ္စကရော”တိ. န ဝတ္တဗ္ဗော—  “တဿ ဒေဟီတိ ဝါ, သော ဝါ နိက္ခိပိဿတိ, သော ဝါ ပရိဝတ္တေဿတိ, သော ဝါ စေတာပေဿတီ”တိ.
</Paragraph>

<Paragraph number="2087" book="para">
သော စေ ဒူတော တံ ဝေယျာဝစ္စကရံ သညာပေတွာ တံ ဘိက္ခုံ ဥပသင်္ကမိတွာ ဧဝံ ဝဒေယျ—  “ယံ ခေါ, ဘန္တေ, အာယသ္မာ ဝေယျာဝစ္စကရံ နိဒ္ဒိသိ သညတ္တော သော မယာ. ဥပသင်္ကမတု အာယသ္မာ ကာလေန, စီဝရေန တံ အစ္ဆာဒေဿတီ”တိ. စီဝရတ္ထိကေန, ဘိက္ခဝေ, ဘိက္ခုနာ ဝေယျာဝစ္စကရော ဥပသင်္ကမိတွာ ဒွတ္တိက္ခတ္တုံ စောဒေတဗ္ဗော သာရေတဗ္ဗော—  “အတ္ထော မေ, အာဝုသော, စီဝရေနာ”တိ. န ဝတ္တဗ္ဗော—  “ဒေဟိ မေ စီဝရံ, အာဟရ မေ စီဝရံ, ပရိဝတ္တေဟိ မေ စီဝရံ, စေတာပေဟိ မေ စီဝရန်”တိ.
</Paragraph>

<Paragraph number="2088" book="para">
ဒုတိယမ္ပိ ဝတ္တဗ္ဗော. တတိယမ္ပိ ဝတ္တဗ္ဗော. သစေ အဘိနိပ္ဖါဒေတိ, ဣစ္စေတံ ကုသလံ; နော စေ အဘိနိပ္ဖါဒေတိ, တတ္ထ ဂန္တွာ တုဏှီဘူတေန ဥဒ္ဒိဿ ဌာတဗ္ဗံ. န အာသနေ နိသီဒိတဗ္ဗံ. န အာမိသံ ပဋိဂ္ဂဟေတဗ္ဗံ. န ဓမ္မော ဘာသိတဗ္ဗော. “ကိံ ကာရဏာ အာဂတောသီ”တိ ပုစ္ဆိယမာနော “ဇာနာဟိ, အာဝုသော”တိ ဝတ္တဗ္ဗော. သစေ အာသနေ ဝါ နိသီဒတိ, အာမိသံ ဝါ ပဋိဂ္ဂဏှာတိ, ဓမ္မံ ဝါ ဘာသတိ, ဌာနံ ဘဉ္ဇတိ.
</Paragraph>

<Paragraph number="2089" book="para">
ဒုတိယမ္ပိ ဌာတဗ္ဗံ. တတိယမ္ပိ ဌာတဗ္ဗံ. စတုက္ခတ္တုံ စောဒေတွာ စတုက္ခတ္တုံ ဌာတဗ္ဗံ. ပဉ္စက္ခတ္တုံ စောဒေတွာ ဒွိက္ခတ္တုံ ဌာတဗ္ဗံ. ဆက္ခတ္တုံ စောဒေတွာ န ဌာတဗ္ဗံ. တတော စေ ဥတ္တရိ ဝါယမမာနော တံ စီဝရံ အဘိနိပ္ဖါဒေတိ, ပယောဂေ ဒုက္ကဋံ. ပဋိလာဘေန နိဿဂ္ဂိယံ ဟောတိ. နိဿဇ္ဇိတဗ္ဗံ သံဃဿ ဝါ ဂဏဿ ဝါ ပုဂ္ဂလဿ ဝါ. ဧဝဉ္စ ပန, ဘိက္ခဝေ, နိဿဇ္ဇိတဗ္ဗံ …ပေ…  “ဣဒံ မေ, ဘန္တေ, စီဝရံ အတိရေကတိက္ခတ္တုံ စောဒနာယ အတိရေကဆက္ခတ္တုံ ဌာနေန အဘိနိပ္ဖါဒိတံ နိဿဂ္ဂိယံ. ဣမာဟံ သံဃဿ နိဿဇ္ဇာမီ”တိ …ပေ…  ဒဒေယျာတိ …ပေ…  ဒဒေယျုန္တိ …ပေ…  အာယသ္မတော ဒမ္မီတိ.
</Paragraph>

<Paragraph number="2090" book="para">
နော စေ အဘိနိပ္ဖါဒေယျ, ယတဿ စီဝရစေတာပန္နံ အာဘတံ တတ္ထ သာမံ ဝါ ဂန္တဗ္ဗံ ဒူတော ဝါ ပါဟေတဗ္ဗော—  “ယံ ခေါ တုမှေ, အာယသ္မန္တော, ဘိက္ခုံ ဥဒ္ဒိဿ စီဝရစေတာပန္နံ ပဟိဏိတ္ထ န တံ တဿ ဘိက္ခုနော ကိဉ္စိ အတ္ထံ အနုဘောတိ. ယုဉ္ဇန္တာယသ္မန္တော သကံ, မာ ဝေါ သကံ ဝိနဿာ”တိ.
</Paragraph>

<Paragraph number="2091" book="para">
<Emphasis>အယံ တတ္ထ သာမီစီ</Emphasis>တိ အယံ တတ္ထ အနုဓမ္မတာ.
</Paragraph>

</Division>
<Division number="540" book="para" e="ch" v="1" p="327">

<Paragraph number="2092" book="para">
အတိရေကတိက္ခတ္တုံ စောဒနာယ အတိရေကဆက္ခတ္တုံ ဌာနေန အတိရေကသညီ အဘိနိပ္ဖါဒေတိ, နိဿဂ္ဂိယံ ပါစိတ္တိယံ. အတိရေကတိက္ခတ္တုံ စောဒနာယ အတိရေကဆက္ခတ္တုံ ဌာနေန ဝေမတိကော အဘိနိပ္ဖါဒေတိ, နိဿဂ္ဂိယံ ပါစိတ္တိယံ. အတိရေကတိက္ခတ္တုံ စောဒနာယ အတိရေကဆက္ခတ္တုံ ဌာနေန ဦနကသညီ အဘိနိပ္ဖါဒေတိ, နိဿဂ္ဂိယံ ပါစိတ္တိယံ.
</Paragraph>

<Paragraph number="2093" book="para">
ဦနကတိက္ခတ္တုံ စောဒနာယ ဦနကဆက္ခတ္တုံ ဌာနေန အတိရေကသညီ, အာပတ္တိ ဒုက္ကဋဿ. ဦနကတိက္ခတ္တုံ စောဒနာယ ဦနကဆက္ခတ္တုံ ဌာနေန ဝေမတိကော, အာပတ္တိ ဒုက္ကဋဿ. ဦနကတိက္ခတ္တုံ စောဒနာယ ဦနကဆက္ခတ္တုံ ဌာနေန ဦနကသညီ အနာပတ္တိ.
</Paragraph>

</Division>
<Division number="541" book="para" e="ch" v="1" p="328">

<Paragraph number="2094" book="para">
အနာပတ္တိ—  တိက္ခတ္တုံ စောဒနာယ, ဆက္ခတ္တုံ ဌာနေန, ဦနကတိက္ခတ္တုံ စောဒနာယ, ဦနကဆက္ခတ္တုံ ဌာနေန, အစောဒိယမာနော ဒေတိ, သာမိကာ စောဒေတွာ ဒေန္တိ, ဥမ္မတ္တကဿ, အာဒိကမ္မိကဿာတိ.

</Paragraph>
</Division>

<Paragraph number="2095" type="center" book="para">
ရာဇသိက္ခာပဒံ နိဋ္ဌိတံ ဒသမံ.

  
ကထိနဝဂ္ဂေါ ပဌမော.



</Paragraph>

<Paragraph number="2096" type="center" book="para">
တဿုဒ္ဒါနံ


</Paragraph>

<Paragraph number="2097" book="para">
ဥဗ္ဘတံ ကထိနံ တီဏိ,_  
_ဓောဝနဉ္စ ပဋိဂ္ဂဟော;_  
_အညာတကာနိ တီဏေဝ,_  
ဥဘိန္နံ ဒူတကေန စာတိ._
</Paragraph>