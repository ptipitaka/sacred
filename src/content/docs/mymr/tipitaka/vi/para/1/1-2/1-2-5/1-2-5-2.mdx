---
title: "1.2.5.2 ဝိနီတဝတ္ထု"
tableOfContents: false
sidebar:
  order: 2
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="341" book="para">

<Paragraph number="1412" book="para">
တေန ခေါ ပန သမယေန အညတရော ပုရိသော အညတရံ ဘိက္ခုံ အာဏာပေသိ—  “ဂစ္ဆ, ဘန္တေ, ဣတ္ထန္နာမံ ဣတ္ထိံ ဝီမံသာ”တိ. သော ဂန္တွာ မနုဿေ ပုစ္ဆိ—  “ကဟံ ဣတ္ထန္နာမာ”တိ? “သုတ္တာ, ဘန္တေ”တိ. တဿ ကုက္ကုစ္စံ အဟောသိ—  “ဘဂဝတာ သိက္ခာပဒံ ပညတ္တံ, ကစ္စိ နု ခေါ အဟံ သံဃာဒိသေသံ အာပတ္တိံ အာပန္နော”တိ? ဘဂဝတော ဧတမတ္ထံ အာရောစေသိ—  “အနာပတ္တိ, ဘိက္ခု, သံဃာဒိသေသဿ; အာပတ္တိ ဒုက္ကဋဿာ”တိ. (1)
</Paragraph>

<Paragraph number="1413" book="para">
တေန ခေါ ပန သမယေန အညတရော ပုရိသော အညတရံ ဘိက္ခုံ အာဏာပေသိ—  “ဂစ္ဆ, ဘန္တေ, ဣတ္ထန္နာမံ ဣတ္ထိံ ဝီမံသာ”တိ. သော ဂန္တွာ မနုဿေ ပုစ္ဆိ—  “ကဟံ ဣတ္ထန္နာမာ”တိ? “မတာ, ဘန္တေ”တိ …ပေ…  “နိက္ခန္တာ, ဘန္တေ”တိ…  “အနိတ္ထီ, ဘန္တေ”တိ…  “ဣတ္ထိပဏ္ဍကာ, ဘန္တေ”တိ. တဿ ကုက္ကုစ္စံ အဟောသိ …ပေ…  “အနာပတ္တိ, ဘိက္ခု, သံဃာဒိသေသဿ; အာပတ္တိ ဒုက္ကဋဿာ”တိ. (2--5)
</Paragraph>

<Paragraph number="1414" book="para">
တေန ခေါ ပန သမယေန အညတရာ ဣတ္ထီ သာမိကေန သဟ ဘဏ္ဍိတွာ မာတုဃရံ အဂမာသိ. ကုလူပကော ဘိက္ခု သမ္မောဒနီယံ အကာသိ. တဿ ကုက္ကုစ္စံ အဟောသိ …ပေ…  “အလံဝစနီယာ, ဘိက္ခူ”တိ? “နာလံဝစနီယာ, ဘဂဝါ”တိ. “အနာပတ္တိ, ဘိက္ခု, နာလံဝစနီယာယာ”တိ. (6)
</Paragraph>

<Paragraph number="1415" book="para">
တေန ခေါ ပန သမယေန အညတရော ဘိက္ခု ပဏ္ဍကေ သဉ္စရိတ္တံ သမာပဇ္ဇိ. တဿ ကုက္ကုစ္စံ အဟောသိ …ပေ…  “အနာပတ္တိ, ဘိက္ခု, သံဃာဒိသေသဿ; အာပတ္တိ ထုလ္လစ္စယဿာ”တိ. (7)

</Paragraph>
</Division>

<Paragraph number="1416" type="center" book="para">
သဉ္စရိတ္တသိက္ခာပဒံ နိဋ္ဌိတံ ပဉ္စမံ.
</Paragraph>