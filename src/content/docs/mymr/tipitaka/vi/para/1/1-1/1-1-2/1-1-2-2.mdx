---
title: 1.1.2.2 ဝိနီတဝတ္ထု
tableOfContents: false
sidebar:
  order: 2
type: tipitaka
basket: vi
book: para
review:
  current: review
  updated: '2025-10-22T11:23:32.608076'
  updated_by: ''
  notes: ''
  history:
  - state: review
    date: '2025-10-22T11:23:32.608076'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="132" book="para" e="ch" v="1" p="70">

<Paragraph number="292" book="para">
တေန ခေါ ပန သမယေန ဆဗ္ဗဂ္ဂိယာ ဘိက္ခူ ရဇကတ္ထရဏံ ဂန္တွာ ရဇကဘဏ္ဍိကံ အဝဟရိံသု. တေသံ ကုက္ကုစ္စံ အဟောသိ—  “ဘဂဝတာ သိက္ခာပဒံ ပညတ္တံ. ကစ္စိ နု ခေါ မယံ ပါရာဇိကံ အာပတ္တိံ အာပန္နာ”တိ. ဘဂဝတော ဧတမတ္ထံ အာရောစေသုံ. “အာပတ္တိံ တုမှေ, ဘိက္ခဝေ, အာပန္နာ ပါရာဇိကန်”တိ. (1)
</Paragraph>

<Paragraph number="293" book="para">
တေန ခေါ ပန သမယေန အညတရော ဘိက္ခု ရဇကတ္ထရဏံ ဂန္တွာ မဟဂ္ဃံ ဒုဿံ ပဿိတွာ ထေယျစိတ္တံ ဥပ္ပါဒေသိ. တဿ ကုက္ကုစ္စံ အဟောသိ—  “ဘဂဝတာ သိက္ခာပဒံ ပညတ္တံ, ကစ္စိ နု ခေါ အဟံ ပါရာဇိကံ အာပတ္တိံ အာပန္နော”တိ? ဘဂဝတော ဧတမတ္ထံ အာရောစေသိ. “အနာပတ္တိ, ဘိက္ခု, စိတ္တုပ္ပါဒေ”တိ. (2)
</Paragraph>

<Paragraph number="294" book="para">
တေန ခေါ ပန သမယေန အညတရော ဘိက္ခု ရဇကတ္ထရဏံ ဂန္တွာ မဟဂ္ဃံ ဒုဿံ ပဿိတွာ ထေယျစိတ္တော အာမသိ. တဿ ကုက္ကုစ္စံ အဟောသိ …ပေ…  “အနာပတ္တိ, ဘိက္ခု, ပါရာဇိကဿ. အာပတ္တိ ဒုက္ကဋဿာ”တိ. (3)
</Paragraph>

<Paragraph number="295" book="para">
တေန ခေါ ပန သမယေန အညတရော ဘိက္ခု ရဇကတ္ထရဏံ ဂန္တွာ မဟဂ္ဃံ ဒုဿံ ပဿိတွာ ထေယျစိတ္တော ဖန္ဒာပေသိ. တဿ ကုက္ကုစ္စံ အဟောသိ …ပေ…  “အနာပတ္တိ, ဘိက္ခု, ပါရာဇိကဿ. အာပတ္တိ ထုလ္လစ္စယဿာ”တိ. (4)
</Paragraph>

<Paragraph number="296" book="para">
တေန ခေါ ပန သမယေန အညတရော ဘိက္ခု ရဇကတ္ထရဏံ ဂန္တွာ မဟဂ္ဃံ ဒုဿံ ပဿိတွာ ထေယျစိတ္တော ဌာနာ စာဝေသိ. တဿ ကုက္ကုစ္စံ အဟောသိ …ပေ…  “အာပတ္တိံ တွံ, ဘိက္ခု, အာပန္နော ပါရာဇိကန်”တိ. (5)
</Paragraph>

</Division>
<Division number="133" book="para" e="ch" v="1" p="71">

<Paragraph number="297" book="para">
တေန ခေါ ပန သမယေန အညတရော ပိဏ္ဍစာရိကော ဘိက္ခု မဟဂ္ဃံ ဥတ္တရတ္ထရဏံ ပဿိတွာ ထေယျစိတ္တံ ဥပ္ပါဒေသိ …ပေ…  ထေယျစိတ္တော အာမသိ …ပေ…  ထေယျစိတ္တော ဖန္ဒာပေသိ …ပေ…  ထေယျစိတ္တော ဌာနာ စာဝေသိ. တဿ ကုက္ကုစ္စံ အဟောသိ …ပေ…  “အာပတ္တိံ တွံ, ဘိက္ခု, အာပန္နော ပါရာဇိကန်”တိ. (6–9)
</Paragraph>

</Division>
<Division number="134" book="para" e="ch" v="1" p="71">

<Paragraph number="298" book="para">
တေန ခေါ ပန သမယေန အညတရော ဘိက္ခု ဒိဝါ ဘဏ္ဍံ ပဿိတွာ နိမိတ္တံ အကာသိ—  “ရတ္တိံ အဝဟရိဿာမီ”တိ. သော တံ မညမာနော တံ အဝဟရိ …ပေ…  တံ မညမာနော အညံ အဝဟရိ …ပေ…  အညံ မညမာနော တံ အဝဟရိ …ပေ…  အညံ မညမာနော အညံ အဝဟရိ. တဿ ကုက္ကုစ္စံ အဟောသိ …ပေ…  “အာပတ္တိံ တွံ, ဘိက္ခု, အာပန္နော ပါရာဇိကန်”တိ. (10–13)
</Paragraph>

<Paragraph number="299" book="para">
တေန ခေါ ပန သမယေန အညတရော ဘိက္ခု ဒိဝါ ဘဏ္ဍံ ပဿိတွာ နိမိတ္တံ အကာသိ—  “ရတ္တိံ အဝဟရိဿာမီ”တိ. သော တံ မညမာနော အတ္တနော ဘဏ္ဍံ အဝဟရိ. တဿ ကုက္ကုစ္စံ အဟောသိ …ပေ…  “အနာပတ္တိ, ဘိက္ခု, ပါရာဇိကဿ. အာပတ္တိ ဒုက္ကဋဿာ”တိ. (14)
</Paragraph>

<Paragraph number="300" book="para">
တေန ခေါ ပန သမယေန အညတရော ဘိက္ခု အညဿ ဘဏ္ဍံ ဟရန္တော သီသေ ဘာရံ ထေယျစိတ္တော အာမသိ …ပေ…  ထေယျစိတ္တော ဖန္ဒာပေသိ …ပေ…  ထေယျစိတ္တော ခန္ဓံ ဩရောပေသိ …ပေ…  ခန္ဓေ ဘာရံ ထေယျစိတ္တော အာမသိ …ပေ…  ထေယျစိတ္တော ဖန္ဒာပေသိ …ပေ…  ထေယျစိတ္တော ကဋိံ ဩရောပေသိ …ပေ…  ကဋိယာ ဘာရံ ထေယျစိတ္တော အာမသိ …ပေ…  ထေယျစိတ္တော ဖန္ဒာပေသိ …ပေ…  ထေယျစိတ္တော ဟတ္ထေန အဂ္ဂဟေသိ …ပေ…  ဟတ္ထေ ဘာရံ ထေယျစိတ္တော ဘူမိယံ နိက္ခိပိ …ပေ…  ထေယျစိတ္တော ဘူမိတော အဂ္ဂဟေသိ. တဿ ကုက္ကုစ္စံ အဟောသိ …ပေ…  “အာပတ္တိံ တွံ, ဘိက္ခု, အာပန္နော ပါရာဇိကန်”တိ. (15–25)
</Paragraph>

</Division>
<Division number="135" book="para" e="ch" v="1" p="71">

<Paragraph number="301" book="para">
တေန ခေါ ပန သမယေန အညတရော ဘိက္ခု အဇ္ဈောကာသေ စီဝရံ ပတ္ထရိတွာ ဝိဟာရံ ပါဝိသိ. အညတရော ဘိက္ခု—  “မာယိဒံ စီဝရံ နဿီ”တိ, ပဋိသာမေသိ. သော နိက္ခမိတွာ တံ ဘိက္ခုံ ပုစ္ဆိ—  “အာဝုသော, မယှံ စီဝရံ ကေန အဝဟဋန်”တိ? သော ဧဝမာဟ—  “မယာ အဝဟဋန်”တိ. “သော တံ အာဒိယိ, အဿမဏောသိ တွန်”တိ. တဿ ကုက္ကုစ္စံ အဟောသိ …ပေ… . ဘဂဝတော ဧတမတ္ထံ အာရောစေသိ. “ကိံစိတ္တော တွံ, ဘိက္ခူ”တိ? “နိရုတ္တိပထော အဟံ, ဘဂဝါ”တိ. “အနာပတ္တိ, ဘိက္ခု, နိရုတ္တိပထေ”တိ. (26)
</Paragraph>

<Paragraph number="302" book="para">
တေန ခေါ ပန သမယေန အညတရော ဘိက္ခု ပီဌေ စီဝရံ နိက္ခိပိတွာ. ပီဌေ နိသီဒနံ နိက္ခိပိတွာ…  ဟေဋ္ဌာပီဌေ ပတ္တံ နိက္ခိပိတွာ ဝိဟာရံ ပါဝိသိ. အညတရော ဘိက္ခု—  “မာယံ ပတ္တော နဿီ”တိ ပဋိသာမေသိ. သော နိက္ခမိတွာ တံ ဘိက္ခုံ ပုစ္ဆိ—  “အာဝုသော, မယှံ ပတ္တော ကေန အဝဟဋော”တိ? သော ဧဝမာဟ—  “မယာ အဝဟဋော”တိ. သော တံ အာဒိယိ, “အဿမဏောသိ တွန်”တိ. တဿ ကုက္ကုစ္စံ အဟောသိ …ပေ…  “အနာပတ္တိ, ဘိက္ခု, နိရုတ္တိပထေ”တိ. (27–29)
</Paragraph>

<Paragraph number="303" book="para">
တေန ခေါ ပန သမယေန အညတရာ ဘိက္ခုနီ ဝတိယာ စီဝရံ ပတ္ထရိတွာ ဝိဟာရံ ပါဝိသိ. အညတရာ ဘိက္ခုနီ—  “မာယိဒံ စီဝရံ နဿီ”တိ ပဋိသာမေသိ. သာ နိက္ခမိတွာ တံ ဘိက္ခုနိံ ပုစ္ဆိ—  “အယျေ, မယှံ စီဝရံ ကေန အဝဟဋန်”တိ? သာ ဧဝမာဟ—  “မယာ အဝဟဋန်”တိ. “သာ တံ အာဒိယိ, အဿမဏီသိ တွန်”တိ. တဿာ ကုက္ကုစ္စံ အဟောသိ …ပေ… . အထ ခေါ သာ ဘိက္ခုနီ ဘိက္ခုနီနံ ဧတမတ္ထံ အာရောစေသိ. ဘိက္ခုနိယော ဘိက္ခူနံ ဧတမတ္ထံ အာရောစေသုံ. ဘိက္ခူ ဘဂဝတော ဧတမတ္ထံ အာရောစေသုံ …ပေ…  “အနာပတ္တိ, ဘိက္ခဝေ, နိရုတ္တိပထေ”တိ. (30)
</Paragraph>

</Division>
<Division number="136" book="para" e="ch" v="1" p="72">

<Paragraph number="304" book="para">
တေန ခေါ ပန သမယေန အညတရော ဘိက္ခု ဝါတမဏ္ဍလိကာယ ဥက္ခိတ္တံ သာဋကံ ပဿိတွာ သာမိကာနံ ဒဿာမီတိ, အဂ္ဂဟေသိ. သာမိကာ တံ ဘိက္ခုံ စောဒေသုံ—  “အဿမဏောသိ တွန်”တိ. တဿ ကုက္ကုစ္စံ အဟောသိ …ပေ…  “ကိံစိတ္တော တွံ, ဘိက္ခူ”တိ? “အထေယျစိတ္တော အဟံ, ဘဂဝါ”တိ. “အနာပတ္တိ, ဘိက္ခု, အထေယျစိတ္တဿာ”တိ. (31)
</Paragraph>

<Paragraph number="305" book="para">
တေန ခေါ ပန သမယေန အညတရော ဘိက္ခု ဝါတမဏ္ဍလိကာယ ဥက္ခိတ္တံ ဝေဌနံ ပဿိတွာ—  “ပုရေ သာမိကာ ပဿန္တီ”တိ ထေယျစိတ္တော အဂ္ဂဟေသိ. သာမိကာ တံ ဘိက္ခုံ စောဒေသုံ—  “အဿမဏောသိ တွန်”တိ. တဿ ကုက္ကုစ္စံ အဟောသိ …ပေ…  “အာပတ္တိံ တွံ, ဘိက္ခု, အာပန္နော ပါရာဇိကန်”တိ. (32)
</Paragraph>

</Division>
<Division number="137" book="para" e="ch" v="1" p="72">

<Paragraph number="306" book="para">
တေန ခေါ ပန သမယေန အညတရော ဘိက္ခု သုသာနံ ဂန္တွာ အဘိန္နေ သရီရေ ပံသုကူလံ အဂ္ဂဟေသိ. တသ္မိဉ္စ သရီရေ ပေတော အဓိဝတ္ထော ဟောတိ. အထ ခေါ သော ပေတော တံ ဘိက္ခုံ ဧတဒဝေါစ—  “မာ, ဘန္တေ, မယှံ သာဋကံ အဂ္ဂဟေသီ”တိ. သော ဘိက္ခု အနာဒိယန္တော အဂမာသိ. အထ ခေါ တံ သရီရံ ဥဋ္ဌဟိတွာ တဿ ဘိက္ခုနော ပိဋ္ဌိတော ပိဋ္ဌိတော အနုဗန္ဓိ. အထ ခေါ သော ဘိက္ခု ဝိဟာရံ ပဝိသိတွာ ဒွါရံ ထကေသိ. အထ ခေါ တံ သရီရံ တတ္ထေဝ ပရိပတိ. တဿ ကုက္ကုစ္စံ အဟောသိ …ပေ…  “အနာပတ္တိ, ဘိက္ခု, ပါရာဇိကဿ. န စ, ဘိက္ခဝေ, အဘိန္နေ သရီရေ ပံသုကူလံ ဂဟေတဗ္ဗံ. ယော ဂဏှေယျ, အာပတ္တိ ဒုက္ကဋဿာ”တိ. (33)
</Paragraph>

</Division>
<Division number="138" book="para" e="ch" v="1" p="73">

<Paragraph number="307" book="para">
တေန ခေါ ပန သမယေန အညတရော ဘိက္ခု သံဃဿ စီဝရေ ဘာဇီယမာနေ ထေယျစိတ္တော ကုသံ သင်္ကာမေတွာ စီဝရံ အဂ္ဂဟေသိ. တဿ ကုက္ကုစ္စံ အဟောသိ …ပေ…  “အာပတ္တိံ တွံ, ဘိက္ခု, အာပန္နော ပါရာဇိကန်”တိ. (34)
</Paragraph>

</Division>
<Division number="139" book="para" e="ch" v="1" p="73">

<Paragraph number="308" book="para">
တေန ခေါ ပန သမယေန အာယသ္မာ အာနန္ဒော ဇန္တာဃရေ အညတရဿ ဘိက္ခုနော အန္တရဝါသကံ အတ္တနော မညမာနော နိဝါသေသိ. အထ ခေါ သော ဘိက္ခု အာယသ္မန္တံ အာနန္ဒံ ဧတဒဝေါစ—  “ကိဿ မေ တွံ, အာဝုသော အာနန္ဒ, အန္တရဝါသကံ နိဝါသေသီ”တိ? “သကသညီ အဟံ, အာဝုသော”တိ. ဘဂဝတော ဧတမတ္ထံ အာရောစေသုံ. “အနာပတ္တိ, ဘိက္ခဝေ, သကသညိဿာ”တိ. (35)
</Paragraph>

</Division>
<Division number="140" book="para" e="ch" v="1" p="73">

<Paragraph number="309" book="para">
တေန ခေါ ပန သမယေန သမ္ဗဟုလာ ဘိက္ခူ ဂိဇ္ဈကူဋာ ပဗ္ဗတာ ဩရောဟန္တာ သီဟဝိဃာသံ ပဿိတွာ ပစာပေတွာ ပရိဘုဉ္ဇိံသု. တေသံ ကုက္ကုစ္စံ အဟောသိ …ပေ…  “အနာပတ္တိ, ဘိက္ခဝေ, သီဟဝိဃာသေ”တိ. (36)
</Paragraph>

<Paragraph number="310" book="para">
တေန ခေါ ပန သမယေန သမ္ဗဟုလာ ဘိက္ခူ ဂိဇ္ဈကူဋာ ပဗ္ဗတာ ဩရောဟန္တာ ဗျဂ္ဃဝိဃာသံ ပဿိတွာ…  ဒီပိဝိဃာသံ ပဿိတွာ…  တရစ္ဆဝိဃာသံ ပဿိတွာ…  ကောကဝိဃာသံ ပဿိတွာ ပစာပေတွာ ပရိဘုဉ္ဇိံသု. တေသံ ကုက္ကုစ္စံ အဟောသိ …ပေ…  “အနာပတ္တိ, ဘိက္ခဝေ, တိရစ္ဆာနဂတပရိဂ္ဂဟေ”တိ. (37–40)
</Paragraph>

</Division>
<Division number="141" book="para" e="ch" v="1" p="73">

<Paragraph number="311" book="para">
တေန ခေါ ပန သမယေန အညတရော ဘိက္ခု သံဃဿ ဩဒနေ ဘာဇီယမာနေ—  “အပရဿ ဘာဂံ ဒေဟီ”တိ အမူလကံ အဂ္ဂဟေသိ. တဿ ကုက္ကုစ္စံ အဟောသိ …ပေ…  “အနာပတ္တိ, ဘိက္ခု, ပါရာဇိကဿ. အာပတ္တိ သမ္ပဇာနမုသာဝါဒေ ပါစိတ္တိယဿာ”တိ. (41)
</Paragraph>

<Paragraph number="312" book="para">
တေန ခေါ ပန သမယေန အညတရော ဘိက္ခု သံဃဿ ခါဒနီယေ ဘာဇီယမာနေ…  သံဃဿ ပူဝေ ဘာဇီယမာနေ…  သံဃဿ ဥစ္ဆုမှိ ဘာဇီယမာနေ…  သံဃဿ တိမ္ဗရူသကေ ဘာဇီယမာနေ—  “အပရဿ ဘာဂံ ဒေဟီ”တိ အမူလကံ အဂ္ဂဟေသိ. တဿ ကုက္ကုစ္စံ အဟောသိ …ပေ… . “အနာပတ္တိ, ဘိက္ခု, ပါရာဇိကဿ. အာပတ္တိ သမ္ပဇာနမုသာဝါဒေ ပါစိတ္တိယဿာ”တိ. (42–45)
</Paragraph>

</Division>
<Division number="142" book="para" e="ch" v="1" p="74">

<Paragraph number="313" book="para">
တေန ခေါ ပန သမယေန အညတရော ဘိက္ခု ဒုဗ္ဘိက္ခေ ဩဒနီယဃရံ ပဝိသိတွာ ပတ္တပူရံ ဩဒနံ ထေယျစိတ္တော အဝဟရိ. တဿ ကုက္ကုစ္စံ အဟောသိ …ပေ…  “အာပတ္တိံ တွံ, ဘိက္ခု, အာပန္နော ပါရာဇိကန်”တိ. (46)
</Paragraph>

<Paragraph number="314" book="para">
တေန ခေါ ပန သမယေန အညတရော ဘိက္ခု ဒုဗ္ဘိက္ခေ သူနဃရံ ပဝိသိတွာ ပတ္တပူရံ မံသံ ထေယျစိတ္တော အဝဟရိ. တဿ ကုက္ကုစ္စံ အဟောသိ …ပေ…  “အာပတ္တိံ တွံ, ဘိက္ခု, အာပန္နော ပါရာဇိကန်”တိ. (47)
</Paragraph>

<Paragraph number="315" book="para">
တေန ခေါ ပန သမယေန အညတရော ဘိက္ခု ဒုဗ္ဘိက္ခေ ပူဝဃရံ ပဝိသိတွာ ပတ္တပူရံ ပူဝံ ထေယျစိတ္တော အဝဟရိ …ပေ…  ပတ္တပူရာ သက္ခလိယော ထေယျစိတ္တော အဝဟရိ …ပေ…  ပတ္တပူရေ မောဒကေ ထေယျစိတ္တော အဝဟရိ. တဿ ကုက္ကုစ္စံ အဟောသိ …ပေ…  “အာပတ္တိံ တွံ, ဘိက္ခု, အာပန္နော ပါရာဇိကန်”တိ. (48–50)
</Paragraph>

</Division>
<Division number="143" book="para" e="ch" v="1" p="74">

<Paragraph number="316" book="para">
တေန ခေါ ပန သမယေန အညတရော ဘိက္ခု ဒိဝါ ပရိက္ခာရံ ပဿိတွာ နိမိတ္တံ အကာသိ—  “ရတ္တိံ အဝဟရိဿာမီ”တိ. သော တံ မညမာနော တံ အဝဟရိ …ပေ…  တံ မညမာနော အညံ အဝဟရိ …ပေ…  အညံ မညမာနော တံ အဝဟရိ …ပေ…  အညံ မညမာနော အညံ အဝဟရိ. တဿ ကုက္ကုစ္စံ အဟောသိ …ပေ…  “အာပတ္တိံ တွံ, ဘိက္ခု, အာပန္နော ပါရာဇိကန်”တိ. (51–54)
</Paragraph>

<Paragraph number="317" book="para">
တေန ခေါ ပန သမယေန အညတရော ဘိက္ခု ဒိဝါ ပရိက္ခာရံ ပဿိတွာ နိမိတ္တံ အကာသိ—  “ရတ္တိံ အဝဟရိဿာမီ”တိ. သော တံ မညမာနော အတ္တနော ပရိက္ခာရံ အဝဟရိ. တဿ ကုက္ကုစ္စံ အဟောသိ …ပေ…  “အနာပတ္တိ, ဘိက္ခု, ပါရာဇိကဿ. အာပတ္တိ ဒုက္ကဋဿာ”တိ. (55)
</Paragraph>

</Division>
<Division number="144" book="para" e="ch" v="1" p="74">

<Paragraph number="318" book="para">
တေန ခေါ ပန သမယေန အညတရော ဘိက္ခု ပီဌေ ထဝိကံ ပဿိတွာ—  “ဣတော ဂဏှန္တော ပါရာဇိကော ဘဝိဿာမီ”တိ သဟ ပီဌကေန သင်္ကာမေတွာ အဂ္ဂဟေသိ. တဿ ကုက္ကုစ္စံ အဟောသိ …ပေ…  “အာပတ္တိံ တွံ, ဘိက္ခု, အာပန္နော ပါရာဇိကန်”တိ. (56)
</Paragraph>

<Paragraph number="319" book="para">
တေန ခေါ ပန သမယေန အညတရော ဘိက္ခု သံဃဿ ဘိသိံ ထေယျစိတ္တော အဝဟရိ. တဿ ကုက္ကုစ္စံ အဟောသိ …ပေ…  “အာပတ္တိံ တွံ, ဘိက္ခု, အာပန္နော ပါရာဇိကန်”တိ. (57)
</Paragraph>

</Division>
<Division number="145" book="para" e="ch" v="1" p="75">

<Paragraph number="320" book="para">
တေန ခေါ ပန သမယေန အညတရော ဘိက္ခု စီဝရဝံသေ စီဝရံ ထေယျစိတ္တော အဝဟရိ. တဿ ကုက္ကုစ္စံ အဟောသိ …ပေ…  “အာပတ္တိံ တွံ, ဘိက္ခု, အာပန္နော ပါရာဇိကန်”တိ. (58)
</Paragraph>

<Paragraph number="321" book="para">
တေန ခေါ ပန သမယေန အညတရော ဘိက္ခု ဝိဟာရေ စီဝရံ အဝဟရိတွာ—  “ဣတော နိက္ခမန္တော ပါရာဇိကော ဘဝိဿာမီ”တိ ဝိဟာရာ န နိက္ခမိ …ပေ…  ဘဂဝတော ဧတမတ္ထံ အာရောစေသုံ. “နိက္ခမိ ဝါ သော, ဘိက္ခဝေ, မောဃပုရိသော န ဝါ နိက္ခမိ, အာပတ္တိ ပါရာဇိကဿာ”တိ. (59)
</Paragraph>

</Division>
<Division number="146" book="para" e="ch" v="1" p="75">

<Paragraph number="322" book="para">
တေန ခေါ ပန သမယေန ဒွေ ဘိက္ခူ သဟာယကာ ဟောန္တိ. ဧကော ဘိက္ခု ဂါမံ ပိဏ္ဍာယ ပါဝိသိ. ဒုတိယော ဘိက္ခု သံဃဿ ခါဒနီယေ ဘာဇီယမာနေ သဟာယကဿ ဘာဂံ ဂဟေတွာ တဿ ဝိဿသန္တော ပရိဘုဉ္ဇိ. သော ဇာနိတွာ တံ စောဒေသိ—  “အဿမဏောသိ တွန်”တိ. တဿ ကုက္ကုစ္စံ အဟောသိ …ပေ…  “ကိံစိတ္တော တွံ, ဘိက္ခူ”တိ? “ဝိဿာသဂ္ဂါဟော အဟံ, ဘဂဝါ”တိ. “အနာပတ္တိ, ဘိက္ခု, ဝိဿာသဂ္ဂါဟေ”တိ. (60)
</Paragraph>

</Division>
<Division number="147" book="para" e="ch" v="1" p="75">

<Paragraph number="323" book="para">
တေန ခေါ ပန သမယေန သမ္ဗဟုလာ ဘိက္ခူ စီဝရကမ္မံ ကရောန္တိ. သံဃဿ ခါဒနီယေ ဘာဇီယမာနေ သဗ္ဗေသံ ပဋိဝိသာ အာဟရိတွာ ဥပနိက္ခိတ္တာ ဟောန္တိ. အညတရော ဘိက္ခု အညတရဿ ဘိက္ခုနော ပဋိဝိသံ အတ္တနော မညမာနော ပရိဘုဉ္ဇိ. သော ဇာနိတွာ တံ စောဒေသိ—  “အဿမဏောသိ တွန်”တိ. တဿ ကုက္ကုစ္စံ အဟောသိ …ပေ…  “ကိံစိတ္တော တွံ, ဘိက္ခူ”တိ? “သကသညီ အဟံ, ဘဂဝါ”တိ. “အနာပတ္တိ, ဘိက္ခု, သကသညိဿာ”တိ. (61)
</Paragraph>

<Paragraph number="324" book="para">
တေန ခေါ ပန သမယေန သမ္ဗဟုလာ ဘိက္ခူ စီဝရကမ္မံ ကရောန္တိ. သံဃဿ ခါဒနီယေ ဘာဇီယမာနေ အညတရဿ ဘိက္ခုနော ပတ္တေန အညတရဿ ဘိက္ခုနော ပဋိဝိသော အာဟရိတွာ ဥပနိက္ခိတ္တော ဟောတိ. ပတ္တသာမိကော ဘိက္ခု အတ္တနော မညမာနော ပရိဘုဉ္ဇိ. သော ဇာနိတွာ တံ စောဒေသိ—  “အဿမဏောသိ တွန်”တိ. တဿ ကုက္ကုစ္စံ အဟောသိ …ပေ…  “အနာပတ္တိ, ဘိက္ခု, သကသညိဿာ”တိ. (62)
</Paragraph>

</Division>
<Division number="148" book="para" e="ch" v="1" p="76">

<Paragraph number="325" book="para">
တေန ခေါ ပန သမယေန အမ္ဗစောရကာ အမ္ဗံ ပါတေတွာ ဘဏ္ဍိကံ အာဒါယ အဂမံသု. သာမိကာ တေ စောရကေ အနုဗန္ဓိံသု. စောရကာ သာမိကေ ပဿိတွာ ဘဏ္ဍိကံ ပါတေတွာ ပလာယိံသု. ဘိက္ခူ ပံသုကူလသညိနော ပဋိဂ္ဂဟာပေတွာ ပရိဘုဉ္ဇိံသု. သာမိကာ တေ ဘိက္ခူ စောဒေသုံ—  “အဿမဏာတ္ထ တုမှေ”တိ. တေသံ ကုက္ကုစ္စံ အဟောသိ …ပေ…  ဘဂဝတော ဧတမတ္ထံ အာရောစေသုံ. “ကိံစိတ္တာ တုမှေ, ဘိက္ခဝေ”တိ? “ပံသုကူလသညိနော မယံ, ဘဂဝါ”တိ. “အနာပတ္တိ, ဘိက္ခဝေ, ပံသုကူလသညိဿာ”တိ. (63)
</Paragraph>

<Paragraph number="326" book="para">
တေန ခေါ ပန သမယေန ဇမ္ဗုစောရကာ…  လဗုဇစောရကာ…  ပနသစောရကာ…  တာလပက္ကစောရကာ…  ဥစ္ဆုစောရကာ…  တိမ္ဗရူသကစောရကာ တိမ္ဗရူသကေ ဥစ္စိနိတွာ ဘဏ္ဍိကံ အာဒါယ အဂမံသု. သာမိကာ တေ စောရကေ အနုဗန္ဓိံသု. စောရကာ သာမိကေ ပဿိတွာ ဘဏ္ဍိကံ ပါတေတွာ ပလာယိံသု. ဘိက္ခူ ပံသုကူလသညိနော ပဋိဂ္ဂဟာပေတွာ ပရိဘုဉ္ဇိံသု. သာမိကာ တေ ဘိက္ခူ စောဒေသုံ—  “အဿမဏာတ္ထ တုမှေ”တိ. တေသံ ကုက္ကုစ္စံ အဟောသိ …ပေ…  “အနာပတ္တိ, ဘိက္ခဝေ, ပံသုကူလသညိဿာ”တိ. (64–69)
</Paragraph>

<Paragraph number="327" book="para">
တေန ခေါ ပန သမယေန အမ္ဗစောရကာ အမ္ဗံ ပါတေတွာ ဘဏ္ဍိကံ အာဒါယ အဂမံသု. သာမိကာ တေ စောရကေ အနုဗန္ဓိံသု. စောရကာ သာမိကေ ပဿိတွာ ဘဏ္ဍိကံ ပါတေတွာ ပလာယိံသု. ဘိက္ခူ—  “ပုရေ သာမိကာ ပဿန္တီ”တိ, ထေယျစိတ္တာ ပရိဘုဉ္ဇိံသု. သာမိကာ တေ ဘိက္ခူ စောဒေသုံ—  “အဿမဏာတ္ထ တုမှေ”တိ. တေသံ ကုက္ကုစ္စံ အဟောသိ …ပေ…  “အာပတ္တိံ တုမှေ, ဘိက္ခဝေ, အာပန္နာ ပါရာဇိကန်”တိ. (70)
</Paragraph>

<Paragraph number="328" book="para">
တေန ခေါ ပန သမယေန ဇမ္ဗုစောရကာ…  လဗုဇစောရကာ…  ပနသစောရကာ…  တာလပက္ကစောရကာ…  ဥစ္ဆုစောရကာ…  တိမ္ဗရူသကစောရကာ တိမ္ဗရူသကေ ဥစ္စိနိတွာ ဘဏ္ဍိကံ အာဒါယ အဂမံသု. သာမိကာ တေ စောရကေ အနုဗန္ဓိံသု. စောရကာ သာမိကေ ပဿိတွာ ဘဏ္ဍိကံ ပါတေတွာ ပလာယိံသု. ဘိက္ခူ—  “ပုရေ သာမိကာ ပဿန္တီ”တိ, ထေယျစိတ္တာ ပရိဘုဉ္ဇိံသု. သာမိကာ တေ ဘိက္ခူ စောဒေသုံ—  “အဿမဏာတ္ထ တုမှေ”တိ. တေသံ ကုက္ကုစ္စံ အဟောသိ …ပေ…  “အာပတ္တိံ တုမှေ, ဘိက္ခဝေ, အာပန္နာ ပါရာဇိကန်”တိ. (71–76)
</Paragraph>

<Paragraph number="329" book="para">
တေန ခေါ ပန သမယေန အညတရော ဘိက္ခု သံဃဿ အမ္ဗံ ထေယျစိတ္တော အဝဟရိ…  သံဃဿ ဇမ္ဗုံ…  သံဃဿ လဗုဇံ…  သံဃဿ ပနသံ…  သံဃဿ တာလပက္ကံ…  သံဃဿ ဥစ္ဆုံ…  သံဃဿ တိမ္ဗရူသကံ ထေယျစိတ္တော အဝဟရိ. တဿ ကုက္ကုစ္စံ အဟောသိ …ပေ…  “အာပတ္တိံ တွံ, ဘိက္ခု, အာပန္နော ပါရာဇိကန်”တိ. (77–83)
</Paragraph>

</Division>
<Division number="149" book="para" e="ch" v="1" p="77">

<Paragraph number="330" book="para">
တေန ခေါ ပန သမယေန အညတရော ဘိက္ခု ပုပ္ဖါရာမံ ဂန္တွာ ဩစိတံ ပုပ္ဖံ ပဉ္စမာသဂ္ဃနကံ ထေယျစိတ္တော အဝဟရိ. တဿ ကုက္ကုစ္စံ အဟောသိ …ပေ…  “အာပတ္တိံ တွံ, ဘိက္ခု, အာပန္နော ပါရာဇိကန်”တိ. (84)
</Paragraph>

<Paragraph number="331" book="para">
တေန ခေါ ပန သမယေန အညတရော ဘိက္ခု ပုပ္ဖါရာမံ ဂန္တွာ ပုပ္ဖံ ဩစိနိတွာ ပဉ္စမာသဂ္ဃနကံ ထေယျစိတ္တော အဝဟရိ. တဿ ကုက္ကုစ္စံ အဟောသိ …ပေ…  “အာပတ္တိံ တွံ, ဘိက္ခု, အာပန္နော ပါရာဇိကန်”တိ. (85)
</Paragraph>

</Division>
<Division number="150" book="para" e="ch" v="1" p="77">

<Paragraph number="332" book="para">
တေန ခေါ ပန သမယေန အညတရော ဘိက္ခု ဂါမကံ ဂစ္ဆန္တော အညတရံ ဘိက္ခုံ ဧတဒဝေါစ—  “အာဝုသော, တုယှံ ဥပဋ္ဌာကကုလံ ဝုတ္တော ဝဇ္ဇေမီ”တိ. သော ဂန္တွာ ဧကံ သာဋကံ အာဟရာပေတွာ အတ္တနာ ပရိဘုဉ္ဇိ. သော ဇာနိတွာ တံ စောဒေသိ—  “အဿမဏောသိ တွန်”တိ. တဿ ကုက္ကုစ္စံ အဟောသိ …ပေ…  “အနာပတ္တိ, ဘိက္ခု, ပါရာဇိကဿ. န စ, ဘိက္ခဝေ, ဝုတ္တော ဝဇ္ဇေမီတိ ဝတ္တဗ္ဗော. ယော ဝဒေယျ, အာပတ္တိ ဒုက္ကဋဿာ”တိ. (86)
</Paragraph>

<Paragraph number="333" book="para">
တေန ခေါ ပန သမယေန အညတရော ဘိက္ခု ဂါမကံ ဂစ္ဆတိ. အညတရော ဘိက္ခု တံ ဘိက္ခုံ ဧတဒဝေါစ—  “အာဝုသော, မယှံ ဥပဋ္ဌာကကုလံ ဝုတ္တော ဝဇ္ဇေဟီ”တိ. သော ဂန္တွာ ယုဂသာဋကံ အာဟရာပေတွာ ဧကံ အတ္တနာ ပရိဘုဉ္ဇိ, ဧကံ တဿ ဘိက္ခုနော အဒါသိ. သော ဇာနိတွာ တံ စောဒေသိ—  “အဿမဏောသိ တွန်”တိ. တဿ ကုက္ကုစ္စံ အဟောသိ …ပေ…  “အနာပတ္တိ, ဘိက္ခု, ပါရာဇိကဿ. န စ, ဘိက္ခဝေ, ဝုတ္တော ဝဇ္ဇေဟီတိ ဝတ္တဗ္ဗော. ယော ဝဒေယျ, အာပတ္တိ ဒုက္ကဋဿာ”တိ. (87)
</Paragraph>

<Paragraph number="334" book="para">
တေန ခေါ ပန သမယေန အညတရော ဘိက္ခု ဂါမကံ ဂစ္ဆန္တော အညတရံ ဘိက္ခုံ ဧတဒဝေါစ—  “အာဝုသော, တုယှံ ဥပဋ္ဌာကကုလံ ဝုတ္တော ဝဇ္ဇေမီ”တိ. သောပိ ဧဝမာဟ—  “ဝုတ္တော ဝဇ္ဇေဟီ”တိ. သော ဂန္တွာ အာဠှကံ သပ္ပိံ တုလံ ဂုဠံ ဒေါဏံ တဏ္ဍုလံ အာဟရာပေတွာ အတ္တနာ ပရိဘုဉ္ဇိ. သော ဇာနိတွာ တံ စောဒေသိ—  “အဿမဏောသိ တွန်”တိ. တဿ ကုက္ကုစ္စံ အဟောသိ …ပေ…  “အနာပတ္တိ, ဘိက္ခု, ပါရာဇိကဿ. န စ, ဘိက္ခဝေ, ဝုတ္တော ဝဇ္ဇေမီတိ ဝတ္တဗ္ဗော, န စ ဝုတ္တော ဝဇ္ဇေဟီတိ ဝတ္တဗ္ဗော. ယော ဝဒေယျ, အာပတ္တိ ဒုက္ကဋဿာ”တိ. (88)
</Paragraph>

</Division>
<Division number="151" book="para" e="ch" v="1" p="78">

<Paragraph number="335" book="para">
တေန ခေါ ပန သမယေန အညတရော ပုရိသော မဟဂ္ဃံ မဏိံ အာဒါယ အညတရေန ဘိက္ခုနာ သဒ္ဓိံ အဒ္ဓါနမဂ္ဂပ္ပဋိပန္နော ဟောတိ. အထ ခေါ သော ပုရိသော သုင်္ကဋ္ဌာနံ ပဿိတွာ တဿ ဘိက္ခုနော အဇာနန္တဿ ထဝိကာယ မဏိံ ပက္ခိပိတွာ သုင်္ကဋ္ဌာနံ အတိက္ကမိတွာ အဂ္ဂဟေသိ. တဿ ကုက္ကုစ္စံ အဟောသိ …ပေ…  “ကိံစိတ္တော တွံ, ဘိက္ခူ”တိ? “နာဟံ, ဘဂဝါ, ဇာနာမီ”တိ. “အနာပတ္တိ, ဘိက္ခု, အဇာနန္တဿာ”တိ. (89)
</Paragraph>

<Paragraph number="336" book="para">
တေန ခေါ ပန သမယေန အညတရော ပုရိသော မဟဂ္ဃံ မဏိံ အာဒါယ အညတရေန ဘိက္ခုနာ သဒ္ဓိံ အဒ္ဓါနမဂ္ဂပ္ပဋိပန္နော ဟောတိ. အထ ခေါ သော ပုရိသော သုင်္ကဋ္ဌာနံ ပဿိတွာ ဂိလာနာလယံ ကရိတွာ အတ္တနော ဘဏ္ဍိကံ တဿ ဘိက္ခုနော အဒါသိ. အထ ခေါ သော ပုရိသော သုင်္ကဋ္ဌာနံ အတိက္ကမိတွာ တံ ဘိက္ခုံ ဧတဒဝေါစ—  “အာဟရ မေ, ဘန္တေ, ဘဏ္ဍိကံ; နာဟံ အကလ္လကော”တိ. “ကိဿ ပန တွံ, အာဝုသော, ဧဝရူပံ အကာသီ”တိ? အထ ခေါ သော ပုရိသော တဿ ဘိက္ခုနော ဧတမတ္ထံ အာရောစေသိ. တဿ ကုက္ကုစ္စံ အဟောသိ …ပေ…  “ကိံစိတ္တော တွံ, ဘိက္ခူ”တိ? “နာဟံ, ဘဂဝါ, ဇာနာမီ”တိ. “အနာပတ္တိ, ဘိက္ခု, အဇာနန္တဿာ”တိ. (90)
</Paragraph>

</Division>
<Division number="152" book="para" e="ch" v="1" p="78">

<Paragraph number="337" book="para">
တေန ခေါ ပန သမယေန အညတရော ဘိက္ခု သတ္ထေန သဒ္ဓိံ အဒ္ဓါနမဂ္ဂပ္ပဋိပန္နော ဟောတိ. အညတရော ပုရိသော တံ ဘိက္ခုံ အာမိသေန ဥပလာပေတွာ သုင်္ကဋ္ဌာနံ ပဿိတွာ မဟဂ္ဃံ မဏိံ တဿ ဘိက္ခုနော အဒါသိ—  “ဣမံ, ဘန္တေ, မဏိံ သုင်္ကဋ္ဌာနံ အတိက္ကာမေဟီ”တိ. အထ ခေါ သော ဘိက္ခု တံ မဏိံ သုင်္ကဋ္ဌာနံ အတိက္ကာမေသိ. တဿ ကုက္ကုစ္စံ အဟောသိ …ပေ…  “အာပတ္တိံ တွံ, ဘိက္ခု, အာပန္နော ပါရာဇိကန်”တိ. (91)
</Paragraph>

</Division>
<Division number="153" book="para" e="ch" v="1" p="79">

<Paragraph number="338" book="para">
တေန ခေါ ပန သမယေန အညတရော ဘိက္ခု ပါသေ ဗန္ဓံ သူကရံ ကာရုညေန မုဉ္စိ. တဿ ကုက္ကုစ္စံ အဟောသိ …ပေ…  “ကိံစိတ္တော တွံ, ဘိက္ခူ”တိ? “ကာရုညာဓိပ္ပါယော အဟံ, ဘဂဝါ”တိ. “အနာပတ္တိ, ဘိက္ခု, ကာရုညာဓိပ္ပါယဿာ”တိ. (92)
</Paragraph>

<Paragraph number="339" book="para">
တေန ခေါ ပန သမယေန အညတရော ဘိက္ခု ပါသေ ဗန္ဓံ သူကရံ—  “ပုရေ သာမိကာ ပဿန္တီ”တိ, ထေယျစိတ္တော မုဉ္စိ. တဿ ကုက္ကုစ္စံ အဟောသိ …ပေ…  “အာပတ္တိံ တွံ, ဘိက္ခု, အာပန္နော ပါရာဇိကန်”တိ. (93)
</Paragraph>

<Paragraph number="340" book="para">
တေန ခေါ ပန သမယေန အညတရော ဘိက္ခု ပါသေ ဗန္ဓံ မိဂံ ကာရုညေန မုဉ္စိ…  ပါသေ ဗန္ဓံ မိဂံ—  “ပုရေ သာမိကာ ပဿန္တီ”တိ, ထေယျစိတ္တော မုဉ္စိ…  ကုမိနေ ဗန္ဓေ မစ္ဆေ ကာရုညေန မုဉ္စိ…  ကုမိနေ ဗန္ဓေ မစ္ဆေ—  “ပုရေ သာမိကာ ပဿန္တီ”တိ ထေယျစိတ္တော မုဉ္စိ. တဿ ကုက္ကုစ္စံ အဟောသိ …ပေ…  “အာပတ္တိံ တွံ, ဘိက္ခု, အာပန္နော ပါရာဇိကန်”တိ. (94–97)
</Paragraph>

<Paragraph number="341" book="para">
တေန ခေါ ပန သမယေန အညတရော ဘိက္ခု ယာနေ ဘဏ္ဍံ ပဿိတွာ—  “ဣတော ဂဏှန္တော ပါရာဇိကော ဘဝိဿာမီ”တိ, အတိက္ကမိတွာ ပဝဋ္ဋေတွာ အဂ္ဂဟေသိ. တဿ ကုက္ကုစ္စံ အဟောသိ …ပေ…  “အာပတ္တိံ တွံ, ဘိက္ခု, အာပန္နော ပါရာဇိကန်”တိ. (98)
</Paragraph>

<Paragraph number="342" book="para">
တေန ခေါ ပန သမယေန အညတရော ဘိက္ခု ကုလလေန ဥက္ခိတ္တံ မံသပေသိံ—  “သာမိကာနံ ဒဿာမီ”တိ အဂ္ဂဟေသိ. သာမိကာ တံ ဘိက္ခုံ စောဒေသုံ—  “အဿမဏောသိ တွန်”တိ. တဿ ကုက္ကုစ္စံ အဟောသိ …ပေ…  “အနာပတ္တိ, ဘိက္ခု, အထေယျစိတ္တဿာ”တိ. (99)
</Paragraph>

<Paragraph number="343" book="para">
တေန ခေါ ပန သမယေန အညတရော ဘိက္ခု ကုလလေန ဥက္ခိတ္တံ မံသပေသိံ—  “ပုရေ သာမိကာ ပဿန္တီ”တိ, ထေယျစိတ္တော အဂ္ဂဟေသိ. သာမိကာ တံ ဘိက္ခုံ စောဒေသုံ—  “အဿမဏောသိ တွန်”တိ. တဿ ကုက္ကုစ္စံ အဟောသိ …ပေ…  “အာပတ္တိံ တွံ, ဘိက္ခု, အာပန္နော ပါရာဇိကန်”တိ. (100)
</Paragraph>

</Division>
<Division number="154" book="para" e="ch" v="1" p="79">

<Paragraph number="344" book="para">
တေန ခေါ ပန သမယေန မနုဿာ ဥဠုမ္ပံ ဗန္ဓိတွာ အစိရဝတိယာ နဒိယာ ဩသာရေန္တိ. ဗန္ဓနေ ဆိန္နေ ကဋ္ဌာနိ ဝိပ္ပကိဏ္ဏာနိ အဂမံသု. ဘိက္ခူ ပံသုကူလသညိနော ဥတ္တာရေသုံ. သာမိကာ တေ ဘိက္ခူ စောဒေသုံ—  “အဿမဏာတ္ထ တုမှေ”တိ. တေသံ ကုက္ကုစ္စံ အဟောသိ …ပေ…  “အနာပတ္တိ, ဘိက္ခဝေ, ပံသုကူလသညိဿာ”တိ. (101)
</Paragraph>

<Paragraph number="345" book="para">
တေန ခေါ ပန သမယေန မနုဿာ ဥဠုမ္ပံ ဗန္ဓိတွာ အစိရဝတိယာ နဒိယာ ဩသာရေန္တိ. ဗန္ဓနေ ဆိန္နေ ကဋ္ဌာနိ ဝိပ္ပကိဏ္ဏာနိ အဂမံသု. ဘိက္ခူ—  “ပုရေ သာမိကာ ပဿန္တီ”တိ, ထေယျစိတ္တာ ဥတ္တာရေသုံ. သာမိကာ တေ ဘိက္ခူ စောဒေသုံ—  “အဿမဏာတ္ထ တုမှေ”တိ. တေသံ ကုက္ကုစ္စံ အဟောသိ …ပေ…  “အာပတ္တိံ တုမှေ, ဘိက္ခဝေ, အာပန္နာ ပါရာဇိကန်”တိ. (102)
</Paragraph>

<Paragraph number="346" book="para">
တေန ခေါ ပန သမယေန အညတရော ဂေါပါလကော ရုက္ခေ သာဋကံ အာလဂ္ဂေတွာ ဥစ္စာရံ အဂမာသိ. အညတရော ဘိက္ခု ပံသုကူလသညီ အဂ္ဂဟေသိ. အထ ခေါ သော ဂေါပါလကော တံ ဘိက္ခုံ စောဒေသိ—  “အဿမဏောသိ တွန်”တိ. တဿ ကုက္ကုစ္စံ အဟောသိ …ပေ…  “အနာပတ္တိ, ဘိက္ခု, ပံသုကူလသညိဿာ”တိ. (103)
</Paragraph>

<Paragraph number="347" book="para">
တေန ခေါ ပန သမယေန အညတရဿ ဘိက္ခုနော နဒိံ တရန္တဿ ရဇကာနံ ဟတ္ထတော မုတ္တံ သာဋကံ ပါဒေ လဂ္ဂံ ဟောတိ. သော ဘိက္ခု—  “သာမိကာနံ ဒဿာမီ”တိ အဂ္ဂဟေသိ. သာမိကာ တံ ဘိက္ခုံ စောဒေသုံ—  “အဿမဏောသိ တွန်”တိ. တဿ ကုက္ကုစ္စံ အဟောသိ …ပေ…  “အနာပတ္တိ, ဘိက္ခု, အထေယျစိတ္တဿာ”တိ. (104)
</Paragraph>

<Paragraph number="348" book="para">
တေန ခေါ ပန သမယေန အညတရဿ ဘိက္ခုနော နဒိံ တရန္တဿ ရဇကာနံ ဟတ္ထတော မုတ္တံ သာဋကံ ပါဒေ လဂ္ဂံ ဟောတိ. သော ဘိက္ခု—  “ပုရေ သာမိကာ ပဿန္တီ”တိ, ထေယျစိတ္တော အဂ္ဂဟေသိ. သာမိကာ တံ ဘိက္ခုံ စောဒေသုံ—  “အဿမဏောသိ တွန်”တိ. တဿ ကုက္ကုစ္စံ အဟောသိ …ပေ…  “အာပတ္တိံ တွံ, ဘိက္ခု, အာပန္နော ပါရာဇိကန်”တိ. (105)
</Paragraph>

</Division>
<Division number="155" book="para" e="ch" v="1" p="80">

<Paragraph number="349" book="para">
တေန ခေါ ပန သမယေန အညတရော ဘိက္ခု သပ္ပိကုမ္ဘိံ ပဿိတွာ ထောကံ ထောကံ ပရိဘုဉ္ဇိ. တဿ ကုက္ကုစ္စံ အဟောသိ …ပေ…  “အနာပတ္တိ, ဘိက္ခု, ပါရာဇိကဿ; အာပတ္တိ ဒုက္ကဋဿာ”တိ. (106)
</Paragraph>

<Paragraph number="350" book="para">
တေန ခေါ ပန သမယေန သမ္ဗဟုလာ ဘိက္ခူ သံဝိဒဟိတွာ အဂမံသု—  “ဘဏ္ဍံ အဝဟရိဿာမာ”တိ. ဧကော ဘဏ္ဍံ အဝဟရိ. တေ ဧဝမာဟံသု—  “န မယံ ပါရာဇိကာ. ယော အဝဟဋော သော ပါရာဇိကော”တိ. ဘဂဝတော ဧတမတ္ထံ အာရောစေသုံ…  “အာပတ္တိံ တုမှေ, ဘိက္ခဝေ, အာပန္နာ ပါရာဇိကန်”တိ. (107)
</Paragraph>

<Paragraph number="351" book="para">
တေန ခေါ ပန သမယေန သမ္ဗဟုလာ ဘိက္ခူ သံဝိဒဟိတွာ ဘဏ္ဍံ အဝဟရိတွာ ဘာဇေသုံ. တေဟိ ဘာဇီယမာနေ ဧကမေကဿ ပဋိဝိသော န ပဉ္စမာသကော ပူရိ. တေ ဧဝမာဟံသု—  “န မယံ ပါရာဇိကာ”တိ. ဘဂဝတော ဧတမတ္ထံ အာရောစေသုံ. “အာပတ္တိံ တုမှေ, ဘိက္ခဝေ, အာပန္နာ ပါရာဇိကန်”တိ. (108)
</Paragraph>

<Paragraph number="352" book="para">
တေန ခေါ ပန သမယေန အညတရော ဘိက္ခု သာဝတ္ထိယံ ဒုဗ္ဘိက္ခေ အာပဏိကဿ တဏ္ဍုလမုဋ္ဌိံ ထေယျစိတ္တော အဝဟရိ. တဿ ကုက္ကုစ္စံ အဟောသိ …ပေ…  “အာပတ္တိံ တွံ, ဘိက္ခု, အာပန္နော ပါရာဇိကန်”တိ. (109)
</Paragraph>

<Paragraph number="353" book="para">
တေန ခေါ ပန သမယေန အညတရော ဘိက္ခု သာဝတ္ထိယံ ဒုဗ္ဘိက္ခေ အာပဏိကဿ မုဂ္ဂမုဋ္ဌိံ…  မာသမုဋ္ဌိံ…  တိလမုဋ္ဌိံ ထေယျစိတ္တော အဝဟရိ. တဿ ကုက္ကုစ္စံ အဟောသိ …ပေ…  “အာပတ္တိံ တွံ, ဘိက္ခု, အာပန္နော ပါရာဇိကန်”တိ. (110–112)
</Paragraph>

<Paragraph number="354" book="para">
တေန ခေါ ပန သမယေန သာဝတ္ထိယံ အန္ဓဝနေ စောရကာ ဂါဝိံ ဟန္တွာ မံသံ ခါဒိတွာ သေသကံ ပဋိသာမေတွာ အဂမံသု. ဘိက္ခူ ပံသုကူလသညိနော ပဋိဂ္ဂဟာပေတွာ ပရိဘုဉ္ဇိံသု. စောရကာ တေ ဘိက္ခူ စောဒေသုံ—  “အဿမဏာတ္ထ တုမှေ”တိ. တေသံ ကုက္ကုစ္စံ အဟောသိ …ပေ…  “အနာပတ္တိ, ဘိက္ခဝေ, ပံသုကူလသညိဿာ”တိ. (113)
</Paragraph>

<Paragraph number="355" book="para">
တေန ခေါ ပန သမယေန သာဝတ္ထိယံ အန္ဓဝနေ စောရကာ သူကရံ ဟန္တွာ မံသံ ခါဒိတွာ သေသကံ ပဋိသာမေတွာ အဂမံသု. ဘိက္ခူ ပံသုကူလသညိနော ပဋိဂ္ဂဟာပေတွာ ပရိဘုဉ္ဇိံသု. စောရကာ တေ ဘိက္ခူ စောဒေသုံ—  “အဿမဏာတ္ထ တုမှေ”တိ. တေသံ ကုက္ကုစ္စံ အဟောသိ …ပေ…  “အနာပတ္တိ, ဘိက္ခဝေ, ပံသုကူလသညိဿာ”တိ. (114)
</Paragraph>

<Paragraph number="356" book="para">
တေန ခေါ ပန သမယေန အညတရော ဘိက္ခု တိဏက္ခေတ္တံ ဂန္တွာ လူတံ တိဏံ ပဉ္စမာသဂ္ဃနကံ ထေယျစိတ္တော အဝဟရိ. တဿ ကုက္ကုစ္စံ အဟောသိ …ပေ…  “အာပတ္တိံ တွံ, ဘိက္ခု, အာပန္နော ပါရာဇိကန်”တိ. (115)
</Paragraph>

<Paragraph number="357" book="para">
တေန ခေါ ပန သမယေန အညတရော ဘိက္ခု တိဏက္ခေတ္တံ ဂန္တွာ တိဏံ လာယိတွာ ပဉ္စမာသဂ္ဃနကံ ထေယျစိတ္တော အဝဟရိ. တဿ ကုက္ကုစ္စံ အဟောသိ …ပေ…  “အာပတ္တိံ တွံ, ဘိက္ခု, အာပန္နော ပါရာဇိကန်”တိ. (116)
</Paragraph>

</Division>
<Division number="156" book="para" e="ch" v="1" p="82">

<Paragraph number="358" book="para">
တေန ခေါ ပန သမယေန အာဂန္တုကာ ဘိက္ခူ သံဃဿ အမ္ဗံ ဘာဇာပေတွာ ပရိဘုဉ္ဇိံသု. အာဝါသိကာ ဘိက္ခူ တေ ဘိက္ခူ စောဒေသုံ—  “အဿမဏာတ္ထ တုမှေ”တိ. တေသံ ကုက္ကုစ္စံ အဟောသိ …ပေ…  ဘဂဝတော ဧတမတ္ထံ အာရောစေသုံ. “ကိံစိတ္တာ တုမှေ, ဘိက္ခဝေ”တိ? “ပရိဘောဂတ္ထာယ မယံ, ဘဂဝါ”တိ. “အနာပတ္တိ, ဘိက္ခဝေ, ပရိဘောဂတ္ထာယာ”တိ. (117)
</Paragraph>

<Paragraph number="359" book="para">
တေန ခေါ ပန သမယေန အာဂန္တုကာ ဘိက္ခူ သံဃဿ ဇမ္ဗုံ…  သံဃဿ လဗုဇံ…  သံဃဿ ပနသံ…  သံဃဿ တာလပက္ကံ…  သံဃဿ ဥစ္ဆုံ…  သံဃဿ တိမ္ဗရူသကံ ဘာဇာပေတွာ ပရိဘုဉ္ဇိံသု. အာဝါသိကာ ဘိက္ခူ တေ ဘိက္ခူ စောဒေသုံ—  “အဿမဏာတ္ထ တုမှေ”တိ. တေသံ ကုက္ကုစ္စံ အဟောသိ …ပေ…  “အနာပတ္တိ, ဘိက္ခဝေ, ပရိဘောဂတ္ထာယာ”တိ. (118–123)
</Paragraph>

<Paragraph number="360" book="para">
တေန ခေါ ပန သမယေန အမ္ဗပါလကာ ဘိက္ခူနံ အမ္ဗဖလံ ဒေန္တိ. ဘိက္ခူ—  “ဂေါပေတုံ ဣမေ ဣဿရာ, နယိမေ ဒါတုန်”တိ, ကုက္ကုစ္စာယန္တာ န ပဋိဂ္ဂဏှန္တိ. ဘဂဝတော ဧတမတ္ထံ အာရောစေသုံ. “အနာပတ္တိ, ဘိက္ခဝေ, ဂေါပကဿ ဒါနေ”တိ. (124)
</Paragraph>

<Paragraph number="361" book="para">
တေန ခေါ ပန သမယေန ဇမ္ဗုပါလကာ…  လဗုဇပါလကာ…  ပနသပါလကာ…  တာလပက္ကပါလကာ…  ဥစ္ဆုပါလကာ…  တိမ္ဗရူသကပါလကာ ဘိက္ခူနံ တိမ္ဗရူသကံ ဒေန္တိ. ဘိက္ခူ—  “ဂေါပေတုံ ဣမေ ဣဿရာ, နယိမေ ဒါတုန်”တိ, ကုက္ကုစ္စာယန္တာ န ပဋိဂ္ဂဏှန္တိ. ဘဂဝတော ဧတမတ္ထံ အာရောစေသုံ. “အနာပတ္တိ, ဘိက္ခဝေ, ဂေါပကဿ ဒါနေ”တိ. (125–130)
</Paragraph>

<Paragraph number="362" book="para">
တေန ခေါ ပန သမယေန အညတရော ဘိက္ခု သံဃဿ ဒါရုံ တာဝကာလိကံ ဟရိတွာ အတ္တနော ဝိဟာရဿ ကုဋ္ဋံ ဥပတ္ထမ္ဘေသိ. ဘိက္ခူ တံ ဘိက္ခုံ စောဒေသုံ—  “အဿမဏောသိ တွန်”တိ. တဿ ကုက္ကုစ္စံ အဟောသိ. ဘဂဝတော ဧတမတ္ထံ အာရောစေသိ. “ကိံစိတ္တော တွံ, ဘိက္ခူ”တိ? “တာဝကာလိကော အဟံ, ဘဂဝါ”တိ. “အနာပတ္တိ, ဘိက္ခု, တာဝကာလိကေ”တိ. (131)
</Paragraph>

<Paragraph number="363" book="para">
တေန ခေါ ပန သမယေန အညတရော ဘိက္ခု သံဃဿ ဥဒကံ ထေယျစိတ္တော အဝဟရိ…  သံဃဿ မတ္တိကံ ထေယျစိတ္တော အဝဟရိ…  သံဃဿ ပုဉ္ဇကိတံ တိဏံ ထေယျစိတ္တော အဝဟရိ…  တဿ ကုက္ကုစ္စံ အဟောသိ …ပေ…  “အာပတ္တိံ တွံ, ဘိက္ခု, အာပန္နော ပါရာဇိကန်”တိ. (132–134)
</Paragraph>

<Paragraph number="364" book="para">
တေန ခေါ ပန သမယေန အညတရော ဘိက္ခု သံဃဿ ပုဉ္ဇကိတံ တိဏံ ထေယျစိတ္တော ဈာပေသိ. တဿ ကုက္ကုစ္စံ အဟောသိ …ပေ…  “အနာပတ္တိ, ဘိက္ခု, ပါရာဇိကဿ. အာပတ္တိ ဒုက္ကဋဿာ”တိ. (135)
</Paragraph>

<Paragraph number="365" book="para">
တေန ခေါ ပန သမယေန အညတရော ဘိက္ခု သံဃဿ မဉ္စံ ထေယျစိတ္တော အဝဟရိ…  တဿ ကုက္ကုစ္စံ အဟောသိ …ပေ…  “အာပတ္တိံ တွံ, ဘိက္ခု, အာပန္နော ပါရာဇိကန်”တိ. (136)
</Paragraph>

<Paragraph number="366" book="para">
တေန ခေါ ပန သမယေန အညတရော ဘိက္ခု သံဃဿ ပီဌံ…  သံဃဿ ဘိသိံ…  သံဃဿ ဗိဗ္ဗောဟနံ…  သံဃဿ ကဝါဋံ…  သံဃဿ အာလောကသန္ဓိံ…  သံဃဿ ဂေါပါနသိံ ထေယျစိတ္တော အဝဟရိ…  တဿ ကုက္ကုစ္စံ အဟောသိ …ပေ…  “အာပတ္တိံ တွံ, ဘိက္ခု, အာပန္နော ပါရာဇိကန်”တိ. (137–142)
</Paragraph>

</Division>
<Division number="157" book="para" e="ch" v="1" p="83">

<Paragraph number="367" book="para">
တေန ခေါ ပန သမယေန ဘိက္ခူ အညတရဿ ဥပါသကဿ ဝိဟာရပရိဘောဂံ သေနာသနံ အညတြ ပရိဘုဉ္ဇန္တိ. အထ ခေါ သော ဥပါသကော ဥဇ္ဈာယတိ ခိယျတိ ဝိပါစေတိ—  “ကထဉှိ နာမ ဘဒန္တာ အညတြ ပရိဘောဂံ အညတြ ပရိဘုဉ္ဇိဿန္တီ”တိ. ဘဂဝတော ဧတမတ္ထံ အာရောစေသုံ. “န, ဘိက္ခဝေ, အညတြ ပရိဘောဂေါ အညတြ ပရိဘုဉ္ဇိတဗ္ဗော. ယော ပရိဘုဉ္ဇေယျ, အာပတ္တိ ဒုက္ကဋဿာ”တိ. (143)
</Paragraph>

<Paragraph number="368" book="para">
တေန ခေါ ပန သမယေန ဘိက္ခူ ဥပေါသထဂ္ဂမ္ပိ သန္နိသဇ္ဇမ္ပိ ဟရိတုံ ကုက္ကုစ္စာယန္တာ ဆမာယံ နိသီဒန္တိ. ဂတ္တာနိပိ စီဝရာနိပိ ပံသုကိတာနိ ဟောန္တိ. ဘဂဝတော ဧတမတ္ထံ အာရောစေသုံ. “အနုဇာနာမိ, ဘိက္ခဝေ, တာဝကာလိကံ ဟရိတုန်”တိ. (144)
</Paragraph>

<Paragraph number="369" book="para">
တေန ခေါ ပန သမယေန စမ္ပာယံ ထုလ္လနန္ဒာယ ဘိက္ခုနိယာ အန္တေဝါသိနီ ဘိက္ခုနီ ထုလ္လနန္ဒာယ ဘိက္ခုနိယာ ဥပဋ္ဌာကကုလံ ဂန္တွာ—  “အယျာ ဣစ္ဆတိ တေကဋုလယာဂုံ ပါတုန်”တိ, ပစာပေတွာ ဟရိတွာ အတ္တနာ ပရိဘုဉ္ဇိ. သာ ဇာနိတွာ တံ စောဒေသိ—  “အဿမဏီသိ တွန်”တိ. တဿာ ကုက္ကုစ္စံ အဟောသိ …ပေ… . အထ ခေါ သာ ဘိက္ခုနီ ဘိက္ခုနီနံ ဧတမတ္ထံ အာရောစေသိ. ဘိက္ခုနိယော ဘိက္ခူနံ ဧတမတ္ထံ အာရောစေသုံ. ဘိက္ခူ ဘဂဝတော ဧတမတ္ထံ အာရောစေသုံ. “အနာပတ္တိ, ဘိက္ခဝေ, ပါရာဇိကဿ; အာပတ္တိ သမ္ပဇာနမုသာဝါဒေ ပါစိတ္တိယဿာ”တိ. (145)
</Paragraph>

<Paragraph number="370" book="para">
တေန ခေါ ပန သမယေန ရာဇဂဟေ ထုလ္လနန္ဒာယ ဘိက္ခုနိယာ အန္တေဝါသိနီ ဘိက္ခုနီ ထုလ္လနန္ဒာယ ဘိက္ခုနိယာ ဥပဋ္ဌာကကုလံ ဂန္တွာ—  “အယျာ ဣစ္ဆတိ မဓုဂေါဠကံ ခါဒိတုန်”တိ, ပစာပေတွာ ဟရိတွာ အတ္တနာ ပရိဘုဉ္ဇိ. သာ ဇာနိတွာ တံ စောဒေသိ—  “အဿမဏီသိ တွန်”တိ. တဿာ ကုက္ကုစ္စံ အဟောသိ …ပေ…  “အနာပတ္တိ, ဘိက္ခဝေ, ပါရာဇိကဿ; အာပတ္တိ သမ္ပဇာနမုသာဝါဒေ ပါစိတ္တိယဿာ”တိ. (146)
</Paragraph>

</Division>
<Division number="158" book="para" e="ch" v="1" p="84">

<Paragraph number="371" book="para">
တေန ခေါ ပန သမယေန ဝေသာလိယံ အာယသ္မတော အဇ္ဇုကဿ ဥပဋ္ဌာကဿ ဂဟပတိနော ဒွေ ဒါရကာ ဟောန္တိ—  ပုတ္တော စ ဘာဂိနေယျော စ. အထ ခေါ သော ဂဟပတိ အာယသ္မန္တံ အဇ္ဇုကံ ဧတဒဝေါစ—  “ဣမံ, ဘန္တေ, ဩကာသံ ယော ဣမေသံ ဒွိန္နံ ဒါရကာနံ သဒ္ဓေါ ဟောတိ ပသန္နော တဿ အာစိက္ခေယျာသီ”တိ. တေန ခေါ ပန သမယေန တဿ ဂဟပတိနော ဘာဂိနေယျော သဒ္ဓေါ ဟောတိ ပသန္နော. အထ ခေါ အာယသ္မာ အဇ္ဇုကော တံ ဩကာသံ တဿ ဒါရကဿ အာစိက္ခိ. သော တေန သာပတေယျေန ကုဋုမ္ဗဉ္စ သဏ္ဌပေသိ ဒါနဉ္စ ပဋ္ဌပေသိ. အထ ခေါ တဿ ဂဟပတိနော ပုတ္တော အာယသ္မန္တံ အာနန္ဒံ ဧတဒဝေါစ—  “ကော နု ခေါ, ဘန္တေ အာနန္ဒ, ပိတုနော ဒါယဇ္ဇော—  ပုတ္တော ဝါ ဘာဂိနေယျော ဝါ”တိ? “ပုတ္တော ခေါ, အာဝုသော, ပိတုနော ဒါယဇ္ဇော”တိ. “အယံ, ဘန္တေ, အယျော အဇ္ဇုကော အမှာကံ သာပတေယျံ အမှာကံ မေထုနကဿ အာစိက္ခီ”တိ. “အဿမဏော, အာဝုသော, အာယသ္မာ အဇ္ဇုကော”တိ. အထ ခေါ အာယသ္မာ အဇ္ဇုကော အာယသ္မန္တံ အာနန္ဒံ ဧတဒဝေါစ—  “ဒေဟိ မေ, အာဝုသော အာနန္ဒ, ဝိနိစ္ဆယန်”တိ. တေန ခေါ ပန သမယေန အာယသ္မာ ဥပါလိ အာယသ္မတော အဇ္ဇုကဿ ပက္ခော ဟောတိ. အထ ခေါ အာယသ္မာ ဥပါလိ အာယသ္မန္တံ အာနန္ဒံ ဧတဒဝေါစ—  “ယော နု ခေါ, အာဝုသော အာနန္ဒ, သာမိကေန ‘ဣမံ ဩကာသံ ဣတ္ထန္နာမဿ အာစိက္ခေယျာသီ’တိ ဝုတ္တော တဿ အာစိက္ခတိ, ကိံ သော အာပဇ္ဇတီ”တိ? “န, ဘန္တေ, ကိဉ္စိ အာပဇ္ဇတိ, အန္တမသော ဒုက္ကဋမတ္တမ္ပီ”တိ. “အယံ, အာဝုသော, အာယသ္မာ အဇ္ဇုကော သာမိကေန—  ‘ဣမံ ဩကာသံ ဣတ္ထန္နာမဿ အာစိက္ခာ’တိ ဝုတ္တော တဿ အာစိက္ခတိ; အနာပတ္တိ, အာဝုသော, အာယသ္မတော အဇ္ဇုကဿာ”တိ. (147)
</Paragraph>

</Division>
<Division number="159" book="para" e="ch" v="1" p="85">

<Paragraph number="372" book="para">
တေန ခေါ ပန သမယေန ဗာရာဏသိယံ အာယသ္မတော ပိလိန္ဒဝစ္ဆဿ ဥပဋ္ဌာကကုလံ စောရေဟိ ဥပဒ္ဒုတံ ဟောတိ. ဒွေ စ ဒါရကာ နီတာ ဟောန္တိ. အထ ခေါ အာယသ္မာ ပိလိန္ဒဝစ္ဆော တေ ဒါရကေ ဣဒ္ဓိယာ အာနေတွာ ပါသာဒေ ဌပေသိ. မနုဿာ တေ ဒါရကေ ပဿိတွာ—  “အယျဿာယံ ပိလိန္ဒဝစ္ဆဿ ဣဒ္ဓါနုဘာဝေါ”တိ, အာယသ္မန္တေ ပိလိန္ဒဝစ္ဆေ အဘိပ္ပသီဒိံသု. ဘိက္ခူ ဥဇ္ဈာယန္တိ ခိယျန္တိ ဝိပါစေန္တိ—  “ကထဉှိ နာမ အာယသ္မာ ပိလိန္ဒဝစ္ဆော စောရေဟိ နီတေ ဒါရကေ အာနေဿတီ”တိ. ဘဂဝတော ဧတမတ္ထံ အာရောစေသုံ. “အနာပတ္တိ, ဘိက္ခဝေ, ဣဒ္ဓိမဿ ဣဒ္ဓိဝိသယေ”တိ. (148)
</Paragraph>

</Division>
<Division number="160" book="para" e="ch" v="1" p="85">

<Paragraph number="373" book="para">
တေန ခေါ ပန သမယေန ဒွေ ဘိက္ခူ သဟာယကာ ဟောန္တိ—  ပဏ္ဍုကော စ ကပိလော စ. ဧကော ဂါမကေ ဝိဟရတိ, ဧကော ကောသမ္ဗိယံ. အထ ခေါ တဿ ဘိက္ခုနော ဂါမကာ ကောသမ္ဗိံ ဂစ္ဆန္တဿ အန္တရာမဂ္ဂေ နဒိံ တရန္တဿ သူကရိကာနံ ဟတ္ထတော မုတ္တာ မေဒဝဋ္ဋိ ပါဒေ လဂ္ဂါ ဟောတိ. သော ဘိက္ခု—  “သာမိကာနံ ဒဿာမီ”တိ အဂ္ဂဟေသိ. သာမိကာ တံ ဘိက္ခုံ စောဒေသုံ—  “အဿမဏောသိ တွန်”တိ. တံ ဥတ္တိဏ္ဏံ ဂေါပါလိကာ ပဿိတွာ ဧတဒဝေါစ—  “ဧဟိ, ဘန္တေ, မေထုနံ ဓမ္မံ ပဋိသေဝါ”တိ. သော—  “ပကတိယာပါဟံ အဿမဏော”တိ တဿာ မေထုနံ ဓမ္မံ ပဋိသေဝိတွာ ကောသမ္ဗိံ ဂန္တွာ ဘိက္ခူနံ ဧတမတ္ထံ အာရောစေသိ. ဘိက္ခူ ဘဂဝတော ဧတမတ္ထံ အာရောစေသုံ. “အနာပတ္တိ, ဘိက္ခဝေ, အဒိန္နာဒါနေ ပါရာဇိကဿ; အာပတ္တိ မေထုနဓမ္မသမာယောဂေ ပါရာဇိကဿာ”တိ. (149)
</Paragraph>

</Division>
<Division number="161" book="para" e="ch" v="1" p="85">

<Paragraph number="374" book="para">
တေန ခေါ ပန သမယေန သာဂလာယံ အာယသ္မတော ဒဠှိကဿ သဒ္ဓိဝိဟာရိကော ဘိက္ခု အနဘိရတိယာ ပီဠိတော အာပဏိကဿ ဝေဌနံ အဝဟရိတွာ အာယသ္မန္တံ ဒဠှိကံ ဧတဒဝေါစ—  “အဿမဏော အဟံ, ဘန္တေ, ဝိဗ္ဘမိဿာမီ”တိ. “ကိံ တယာ, အာဝုသော, ကတန်”တိ? သော တမတ္ထံ အာရောစေသိ. အာဟရာပေတွာ အဂ္ဃါပေသိ. တံ အဂ္ဃါပေန္တံ န ပဉ္စမာသကေ အဂ္ဃတိ. “အနာပတ္တိ, အာဝုသော, ပါရာဇိကဿာ”တိ. ဓမ္မကထံ အကာသိ. သော ဘိက္ခု အဘိရမတီတိ. (150)

</Paragraph>
</Division>

<Paragraph number="375" type="center" book="para">
ဒုတိယပါရာဇိကံ သမတ္တံ.
</Paragraph>