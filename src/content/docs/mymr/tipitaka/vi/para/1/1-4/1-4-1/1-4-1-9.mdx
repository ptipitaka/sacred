---
title: 1.4.1.9 ဒုတိယော်ပက္ခဋသိက္ခာပဒ
tableOfContents: false
sidebar:
  order: 9
type: tipitaka
basket: vi
book: para
review:
  current: review
  updated: '2025-10-18T23:47:54.567356'
  updated_by: ''
  notes: ''
  history:
  - state: review
    date: '2025-10-18T23:47:54.567356'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<DynamicBreadcrumb />


<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<Division number="532" book="para" e="ch" v="1" p="320">

<Paragraph number="2041" book="para">
တေန သမယေန ဗုဒ္ဓေါ ဘဂဝါ သာဝတ္ထိယံ ဝိဟရတိ ဇေတဝနေ အနာထပိဏ္ဍိကဿ အာရာမေ. တေန ခေါ ပန သမယေန အညတရော ပုရိသော အညတရံ ပုရိသံ ဧတဒဝေါစ—  “အယျံ ဥပနန္ဒံ စီဝရေန အစ္ဆာဒေဿာမီ”တိ. သောပိ ဧဝမာဟ—  “အဟမ္ပိ အယျံ ဥပနန္ဒံ စီဝရေန အစ္ဆာဒေဿာမီ”တိ. အဿောသိ ခေါ အညတရော ပိဏ္ဍစာရိကော ဘိက္ခု တေသံ ပုရိသာနံ ဣမံ ကထာသလ္လာပံ. အထ ခေါ သော ဘိက္ခု ယေနာယသ္မာ ဥပနန္ဒော သကျပုတ္တော တေနုပသင်္ကမိ; ဥပသင်္ကမိတွာ အာယသ္မန္တံ ဥပနန္ဒံ သကျပုတ္တံ ဧတဒဝေါစ—  “မဟာပုညောသိ တွံ, အာဝုသော ဥပနန္ဒ. အမုကသ္မိံ ဩကာသေ အညတရော ပုရိသော အညတရံ ပုရိသံ ဧတဒဝေါစ—  ‘အယျံ ဥပနန္ဒံ စီဝရေန အစ္ဆာဒေဿာမီ’တိ. သောပိ ဧဝမာဟ—  ‘အဟမ္ပိ အယျံ ဥပနန္ဒံ စီဝရေန အစ္ဆာဒေဿာမီ’”တိ. “အတ္ထာဝုသော, မံ တေ ဥပဋ္ဌာကာ”တိ.
</Paragraph>

<Paragraph number="2042" book="para">
အထ ခေါ အာယသ္မာ ဥပနန္ဒော သကျပုတ္တော ယေန တေ ပုရိသာ တေနုပသင်္ကမိ; ဥပသင်္ကမိတွာ တေ ပုရိသေ ဧတဒဝေါစ—  “သစ္စံ ကိရ မံ တုမှေ, အာဝုသော, စီဝရေဟိ အစ္ဆာဒေတုကာမာတ္ထာ”တိ? “အပိ နယျ, ဧဝံ ဟောတိ—  ‘အယျံ ဥပနန္ဒံ စီဝရေဟိ အစ္ဆာဒေဿာမာ’”တိ. “သစေ ခေါ မံ တုမှေ, အာဝုသော, စီဝရေဟိ အစ္ဆာဒေတုကာမာတ္ထ, ဧဝရူပေန စီဝရေန အစ္ဆာဒေထ, ကျာဟံ တေဟိ အစ္ဆန္နောပိ ကရိဿာမိ, ယာနာဟံ န ပရိဘုဉ္ဇိဿာမီ”တိ. အထ ခေါ တေ ပုရိသာ ဥဇ္ဈာယန္တိ ခိယျန္တိ ဝိပါစေန္တိ—  “မဟိစ္ဆာ ဣမေ သမဏာ သကျပုတ္တိယာ အသန္တုဋ္ဌာ. နယိမေ သုကရာ စီဝရေဟိ အစ္ဆာဒေတုံ. ကထဉှိ နာမ အယျော ဥပနန္ဒော အမှေဟိ ပုဗ္ဗေ အပ္ပဝါရိတော ဥပသင်္ကမိတွာ စီဝရေ ဝိကပ္ပံ အာပဇ္ဇိဿတီ”တိ.
</Paragraph>

<Paragraph number="2043" book="para">
အဿောသုံ ခေါ ဘိက္ခူ တေသံ ပုရိသာနံ ဥဇ္ဈာယန္တာနံ ခိယျန္တာနံ ဝိပါစေန္တာနံ. ယေ တေ ဘိက္ခူ အပ္ပိစ္ဆာ …ပေ…  တေ ဥဇ္ဈာယန္တိ ခိယျန္တိ ဝိပါစေန္တိ—  “ကထဉှိ နာမ အာယသ္မာ ဥပနန္ဒော သကျပုတ္တော ပုဗ္ဗေ အပ္ပဝါရိတော ဂဟပတိကေ ဥပသင်္ကမိတွာ စီဝရေ ဝိကပ္ပံ အာပဇ္ဇိဿတီ”တိ.
</Paragraph>

<Paragraph number="2044" book="para">
အထ ခေါ တေ ဘိက္ခူ အာယသ္မန္တံ ဥပနန္ဒံ သကျပုတ္တံ အနေကပရိယာယေန ဝိဂရဟိတွာ ဘဂဝတော ဧတမတ္ထံ အာရောစေသုံ …ပေ…  “သစ္စံ ကိရ တွံ, ဥပနန္ဒ, ပုဗ္ဗေ အပ္ပဝါရိတော ဂဟပတိကေ ဥပသင်္ကမိတွာ စီဝရေ ဝိကပ္ပံ အာပဇ္ဇသီ”တိ? “သစ္စံ, ဘဂဝါ”တိ. “ဉာတကာ တေ, ဥပနန္ဒ, အညာတကာ”တိ? “အညာတကာ, ဘဂဝါ”တိ. “အညာတကော, မောဃပုရိသ, အညာတကာနံ န ဇာနာတိ ပတိရူပံ ဝါ အပ္ပတိရူပံ ဝါ သန္တံ ဝါ အသန္တံ ဝါ. တတ္ထ နာမ တွံ, မောဃပုရိသ, ပုဗ္ဗေ အပ္ပဝါရိတော အညာတကေ ဂဟပတိကေ ဥပသင်္ကမိတွာ စီဝရေ ဝိကပ္ပံ အာပဇ္ဇိဿသိ. နေတံ, မောဃပုရိသ, အပ္ပသန္နာနံ ဝါ ပသာဒါယ …ပေ…  ဧဝဉ္စ ပန, ဘိက္ခဝေ, ဣမံ သိက္ခာပဒံ ဥဒ္ဒိသေယျာထ—
</Paragraph>

</Division>
<Division number="533" book="para" e="ch" v="1" p="321">

<Paragraph number="2045" book="para">
<Emphasis>“ဘိက္ခုံ ပနေဝ ဥဒ္ဒိဿ ဥဘိန္နံ အညာတကာနံ ဂဟပတီနံ ဝါ ဂဟပတာနီနံ ဝါ ပစ္စေကစီဝရစေတာပန္နာနိ ဥပက္ခဋာနိ ဟောန္တိ—  ‘ဣမေဟိ မယံ ပစ္စေကစီဝရစေတာပန္နေဟိ ပစ္စေကစီဝရာနိ စေတာပေတွာ ဣတ္ထန္နာမံ ဘိက္ခုံ စီဝရေဟိ အစ္ဆာဒေဿာမာ’တိ; တတြ စေ သော ဘိက္ခု ပုဗ္ဗေ အပ္ပဝါရိတော ဥပသင်္ကမိတွာ စီဝရေ ဝိကပ္ပံ အာပဇ္ဇေယျ—  ‘သာဓု ဝတ မံ အာယသ္မန္တော ဣမေဟိ ပစ္စေကစီဝရစေတာပန္နေဟိ ဧဝရူပံ ဝါ ဧဝရူပံ ဝါ စီဝရံ စေတာပေတွာ အစ္ဆာဒေထ, ဥဘောဝ သန္တာ ဧကေနာ’တိ, ကလျာဏကမျတံ ဥပါဒါယ, နိဿဂ္ဂိယံ ပါစိတ္တိယန်”</Emphasis>တိ. (*9*:<Emphasis>28</Emphasis>)
</Paragraph>

</Division>
<Division number="534" book="para" e="ch" v="1" p="321">

<Paragraph number="2046" book="para">
<Emphasis>ဘိက္ခုံ ပနေဝ ဥဒ္ဒိဿာ</Emphasis>တိ ဘိက္ခုဿတ္ထာယ, ဘိက္ခုံ အာရမ္မဏံ ကရိတွာ, ဘိက္ခုံ အစ္ဆာဒေတုကာမာ.
</Paragraph>

<Paragraph number="2047" book="para">
<Emphasis>ဥဘိန္နန်</Emphasis>တိ ဒွိန္နံ.
</Paragraph>

<Paragraph number="2048" book="para">
<Emphasis>အညာတကာ</Emphasis> နာမ မာတိတော ဝါ ပိတိတော ဝါ ယာဝ သတ္တမာ ပိတာမဟယုဂါ အသမ္ဗဒ္ဓါ.
</Paragraph>

<Paragraph number="2049" book="para">
<Emphasis>ဂဟပတီ</Emphasis> နာမ ယေ ကေစိ အဂါရံ အဇ္ဈာဝသန္တိ.
</Paragraph>

<Paragraph number="2050" book="para">
<Emphasis>ဂဟပတာနိယော</Emphasis> နာမ ယာ ကာစိ အဂါရံ အဇ္ဈာဝသန္တိ.
</Paragraph>

<Paragraph number="2051" book="para">
<Emphasis>စီဝရစေတာပန္နာနိ</Emphasis> နာမ ဟိရညာ ဝါ သုဝဏ္ဏာ ဝါ မုတ္တာ ဝါ မဏီ ဝါ ပဝါဠာ ဝါ ဖလိကာ ဝါ ပဋကာ ဝါ သုတ္တာ ဝါ ကပ္ပါသာ ဝါ.
</Paragraph>

<Paragraph number="2052" book="para">
<Emphasis>ဣမေဟိ ပစ္စေကစီဝရစေတာပန္နေဟီ</Emphasis>တိ ပစ္စုပဋ္ဌိတေဟိ.
</Paragraph>

<Paragraph number="2053" book="para">
<Emphasis>စေတာပေတွာ</Emphasis>တိ ပရိဝတ္တေတွာ.
</Paragraph>

<Paragraph number="2054" book="para">
<Emphasis>အစ္ဆာဒေဿာမာ</Emphasis>တိ ဒဿာမ.
</Paragraph>

<Paragraph number="2055" book="para">
<Emphasis>တတြ စေ သော ဘိက္ခူ</Emphasis>တိ ယံ ဘိက္ခုံ ဥဒ္ဒိဿ စီဝရစေတာပန္နာနိ ဥပက္ခဋာနိ ဟောန္တိ သော ဘိက္ခု.
</Paragraph>

<Paragraph number="2056" book="para">
<Emphasis>ပုဗ္ဗေ အပ္ပဝါရိတော</Emphasis>တိ ပုဗ္ဗေ အဝုတ္တော ဟောတိ—  “ကီဒိသေန တေ, ဘန္တေ, စီဝရေန အတ္ထော, ကီဒိသံ တေ စီဝရံ စေတာပေမာ”တိ.
</Paragraph>

<Paragraph number="2057" book="para">
<Emphasis>ဥပသင်္ကမိတွာ</Emphasis>တိ ဃရံ ဂန္တွာ ယတ္ထ ကတ္ထစိ ဥပသင်္ကမိတွာ.
</Paragraph>

<Paragraph number="2058" book="para">
<Emphasis>စီဝရေ ဝိကပ္ပံ အာပဇ္ဇေယျာ</Emphasis>တိ အာယတံ ဝါ ဟောတု ဝိတ္ထတံ ဝါ အပ္ပိတံ ဝါ သဏှံ ဝါ.
</Paragraph>

<Paragraph number="2059" book="para">
<Emphasis>ဣမေဟိ ပစ္စေကစီဝရစေတာပန္နေဟီ</Emphasis>တိ ပစ္စုပဋ္ဌိတေဟိ.
</Paragraph>

<Paragraph number="2060" book="para">
<Emphasis>ဧဝရူပံ ဝါ ဧဝရူပံ ဝါ</Emphasis>တိ အာယတံ ဝါ ဝိတ္ထတံ ဝါ အပ္ပိတံ ဝါ သဏှံ ဝါ.
</Paragraph>

<Paragraph number="2061" book="para">
<Emphasis>စေတာပေတွာ</Emphasis>တိ ပရိဝတ္တေတွာ.
</Paragraph>

<Paragraph number="2062" book="para">
<Emphasis>အစ္ဆာဒေထာ</Emphasis>တိ ဒဇ္ဇေထ.
</Paragraph>

<Paragraph number="2063" book="para">
<Emphasis>ဥဘောဝ သန္တာ ဧကေနာ</Emphasis>တိ ဒွေပိ ဇနာ ဧကေန.
</Paragraph>

<Paragraph number="2064" book="para">
<Emphasis>ကလျာဏကမျတံ ဥပါဒါယာ</Emphasis>တိ သာဓတ္ထိကော မဟဂ္ဃတ္ထိကော.
</Paragraph>

<Paragraph number="2065" book="para">
တဿ ဝစနေန အာယတံ ဝါ ဝိတ္ထတံ ဝါ အပ္ပိတံ ဝါ သဏှံ ဝါ စေတာပေန္တိ, ပယောဂေ ဒုက္ကဋံ. ပဋိလာဘေန နိဿဂ္ဂိယံ ဟောတိ. နိဿဇ္ဇိတဗ္ဗံ သံဃဿ ဝါ ဂဏဿ ဝါ ပုဂ္ဂလဿ ဝါ. ဧဝဉ္စ ပန, ဘိက္ခဝေ, နိဿဇ္ဇိတဗ္ဗံ …ပေ…  “ဣဒံ မေ, ဘန္တေ, စီဝရံ ပုဗ္ဗေ အပ္ပဝါရိတော အညာတကေ ဂဟပတိကေ ဥပသင်္ကမိတွာ စီဝရေ ဝိကပ္ပံ အာပန္နံ နိဿဂ္ဂိယံ. ဣမာဟံ သံဃဿ နိဿဇ္ဇာမီ”တိ …ပေ…  ဒဒေယျာတိ …ပေ…  ဒဒေယျုန္တိ …ပေ…  အာယသ္မတော ဒမ္မီတိ.
</Paragraph>

</Division>
<Division number="535" book="para" e="ch" v="1" p="323">

<Paragraph number="2066" book="para">
အညာတကေ အညာတကသညီ ပုဗ္ဗေ အပ္ပဝါရိတော ဂဟပတိကေ ဥပသင်္ကမိတွာ စီဝရေ ဝိကပ္ပံ အာပဇ္ဇတိ, နိဿဂ္ဂိယံ ပါစိတ္တိယံ. အညာတကေ ဝေမတိကော ပုဗ္ဗေ အပ္ပဝါရိတော ဂဟပတိကေ ဥပသင်္ကမိတွာ စီဝရေ ဝိကပ္ပံ အာပဇ္ဇတိ, နိဿဂ္ဂိယံ ပါစိတ္တိယံ. အညာတကေ ဉာတကသညီ ပုဗ္ဗေ အပ္ပဝါရိတော ဂဟပတိကေ ဥပသင်္ကမိတွာ စီဝရေ ဝိကပ္ပံ အာပဇ္ဇတိ, နိဿဂ္ဂိယံ ပါစိတ္တိယံ.
</Paragraph>

<Paragraph number="2067" book="para">
ဉာတကေ အညာတကသညီ, အာပတ္တိ ဒုက္ကဋဿ. ဉာတကေ ဝေမတိကော, အာပတ္တိ ဒုက္ကဋဿ. ဉာတကေ ဉာတကသညီ, အနာပတ္တိ.
</Paragraph>

</Division>
<Division number="536" book="para" e="ch" v="1" p="323">

<Paragraph number="2068" book="para">
အနာပတ္တိ—  ဉာတကာနံ, ပဝါရိတာနံ, အညဿတ္ထာယ, အတ္တနော ဓနေန, မဟဂ္ဃံ စေတာပေတုကာမာနံ အပ္ပဂ္ဃံ စေတာပေတိ, ဥမ္မတ္တကဿ, အာဒိကမ္မိကဿာတိ.

</Paragraph>
</Division>

<Paragraph number="2069" type="center" book="para">
ဒုတိယော်ပက္ခဋသိက္ခာပဒံ နိဋ္ဌိတံ နဝမံ.
</Paragraph>