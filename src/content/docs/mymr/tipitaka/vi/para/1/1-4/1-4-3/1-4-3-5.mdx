---
title: 1.4.3.5 စီဝရအစ္ဆိန္ဒနသိက္ခာပဒ
tableOfContents: false
sidebar:
  order: 5
type: tipitaka
basket: vi
book: para
review:
  current: review
  updated: '2025-10-27T21:49:45.382203'
  updated_by: ''
  notes: ''
  history:
  - state: review
    date: '2025-10-27T21:49:45.382203'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="631" book="para" e="ch" v="1" p="367">

<Paragraph number="2336" book="para">
တေန သမယေန ဗုဒ္ဓေါ ဘဂဝါ သာဝတ္ထိယံ ဝိဟရတိ ဇေတဝနေ အနာထပိဏ္ဍိကဿ အာရာမေ. တေန ခေါ ပန သမယေန အာယသ္မာ ဥပနန္ဒော သကျပုတ္တော ဘာတုနော သဒ္ဓိဝိဟာရိကံ ဘိက္ခုံ ဧတဒဝေါစ—  “ဧဟာဝုသော, ဇနပဒစာရိကံ ပက္ကမိဿာမာ”တိ. “နာဟံ, ဘန္တေ, ဂမိဿာမိ; ဒုဗ္ဗလစီဝရောမှီ”တိ. “ဧဟာဝုသော, အဟံ တေ စီဝရံ ဒဿာမီ”တိ တဿ စီဝရံ အဒါသိ. အဿောသိ ခေါ သော ဘိက္ခု—  “ဘဂဝါ ကိရ ဇနပဒစာရိကံ ပက္ကမိဿတီ”တိ. အထ ခေါ တဿ ဘိက္ခုနော ဧတဒဟောသိ—  “န ဒါနာဟံ အာယသ္မတာ ဥပနန္ဒေန သကျပုတ္တေန သဒ္ဓိံ ဇနပဒစာရိကံ ပက္ကမိဿာမိ, ဘဂဝတာ သဒ္ဓိံ ဇနပဒစာရိကံ ပက္ကမိဿာမီ”တိ. အထ ခေါ အာယသ္မာ ဥပနန္ဒော သကျပုတ္တော တံ ဘိက္ခုံ ဧတဒဝေါစ—  “ဧဟိ ဒါနိ, အာဝုသော, ဇနပဒစာရိကံ ပက္ကမိဿာမာ”တိ. “နာဟံ, ဘန္တေ, တယာ သဒ္ဓိံ ဇနပဒစာရိကံ ပက္ကမိဿာမိ, ဘဂဝတာ သဒ္ဓိံ ဇနပဒစာရိကံ ပက္ကမိဿာမီ”တိ. “ယမ္ပိ တျာဟံ, အာဝုသော, စီဝရံ အဒါသိံ, မယာ သဒ္ဓိံ ဇနပဒစာရိကံ ပက္ကမိဿတီ”တိ, ကုပိတော အနတ္တမနော အစ္ဆိန္ဒိ. အထ ခေါ သော ဘိက္ခု ဘိက္ခူနံ ဧတမတ္ထံ အာရောစေသိ. ယေ တေ ဘိက္ခူ အပ္ပိစ္ဆာ …ပေ…  တေ ဥဇ္ဈာယန္တိ ခိယျန္တိ ဝိပါစေန္တိ—  “ကထဉှိ နာမ အာယသ္မာ ဥပနန္ဒော သကျပုတ္တော ဘိက္ခုဿ သာမံ စီဝရံ ဒတွာ ကုပိတော အနတ္တမနော အစ္ဆိန္ဒိဿတီ”တိ.
</Paragraph>

<Paragraph number="2337" book="para">
အထ ခေါ တေ ဘိက္ခူ အာယသ္မန္တံ ဥပနန္ဒံ သကျပုတ္တံ အနေကပရိယာယေန ဝိဂရဟိတွာ ဘဂဝတော ဧတမတ္ထံ အာရောစေသုံ …ပေ…  “သစ္စံ ကိရ တွံ, ဥပနန္ဒ, ဘိက္ခုဿ သာမံ စီဝရံ ဒတွာ ကုပိတော အနတ္တမနော အစ္ဆိန္ဒီ”တိ? “သစ္စံ, ဘဂဝါ”တိ. ဝိဂရဟိ ဗုဒ္ဓေါ ဘဂဝါ …ပေ…  ကထဉှိ နာမ တွံ, မောဃပုရိသ, ဘိက္ခုဿ သာမံ စီဝရံ ဒတွာ ကုပိတော အနတ္တမနော အစ္ဆိန္ဒိဿသိ. နေတံ, မောဃပုရိသ, အပ္ပသန္နာနံ ဝါ ပသာဒါယ …ပေ…  ဧဝဉ္စ ပန, ဘိက္ခဝေ, ဣမံ သိက္ခာပဒံ ဥဒ္ဒိသေယျာထ—
</Paragraph>

</Division>
<Division number="632" book="para" e="ch" v="1" p="367">

<Paragraph number="2338" book="para">
<Emphasis>“ယော ပန ဘိက္ခု ဘိက္ခုဿ သာမံ စီဝရံ ဒတွာ ကုပိတော အနတ္တမနော အစ္ဆိန္ဒေယျ ဝါ အစ္ဆိန္ဒာပေယျ ဝါ, နိဿဂ္ဂိယံ ပါစိတ္တိယန်”</Emphasis>တိ. (*25*:<Emphasis>44</Emphasis>)
</Paragraph>

</Division>
<Division number="633" book="para" e="ch" v="1" p="367">

<Paragraph number="2339" book="para">
<Emphasis>ယော ပနာ</Emphasis>တိ ယော ယာဒိသော …ပေ…  <Emphasis>ဘိက္ခူ</Emphasis>တိ …ပေ…  အယံ ဣမသ္မိံ အတ္ထေ အဓိပ္ပေတော ဘိက္ခူတိ.
</Paragraph>

<Paragraph number="2340" book="para">
<Emphasis>ဘိက္ခုဿာ</Emphasis>တိ အညဿ ဘိက္ခုဿ.
</Paragraph>

<Paragraph number="2341" book="para">
<Emphasis>သာမန်</Emphasis>တိ သယံ ဒတွာ.
</Paragraph>

<Paragraph number="2342" book="para">
<Emphasis>စီဝရံ</Emphasis> နာမ ဆန္နံ စီဝရာနံ အညတရံ စီဝရံ, ဝိကပ္ပနုပဂံ ပစ္ဆိမံ.
</Paragraph>

<Paragraph number="2343" book="para">
<Emphasis>ကုပိတော အနတ္တမနော</Emphasis>တိ အနဘိရဒ္ဓေါ အာဟတစိတ္တော ခိလဇာတော.
</Paragraph>

<Paragraph number="2344" book="para">
<Emphasis>အစ္ဆိန္ဒေယျာ</Emphasis>တိ သယံ အစ္ဆိန္ဒတိ, နိဿဂ္ဂိယံ ပါစိတ္တိယံ.
</Paragraph>

<Paragraph number="2345" book="para">
<Emphasis>အစ္ဆိန္ဒာပေယျာ</Emphasis>တိ အညံ အာဏာပေတိ, အာပတ္တိ ဒုက္ကဋဿ. သကိံ အာဏတ္တော ဗဟုကမ္ပိ အစ္ဆိန္ဒတိ, နိဿဂ္ဂိယံ ဟောတိ. နိဿဇ္ဇိတဗ္ဗံ သံဃဿ ဝါ ဂဏဿ ဝါ ပုဂ္ဂလဿ ဝါ. ဧဝဉ္စ ပန, ဘိက္ခဝေ, နိဿဇ္ဇိတဗ္ဗံ …ပေ…  “ဣဒံ မေ, ဘန္တေ, စီဝရံ ဘိက္ခုဿ သာမံ ဒတွာ အစ္ဆိန္နံ နိဿဂ္ဂိယံ ဣမာဟံ သံဃဿ နိဿဇ္ဇာမီ”တိ …ပေ…  ဒဒေယျာတိ …ပေ…  ဒဒေယျုန္တိ …ပေ…  အာယသ္မတော ဒမ္မီတိ.
</Paragraph>

</Division>
<Division number="634" book="para" e="ch" v="1" p="368">

<Paragraph number="2346" book="para">
ဥပသမ္ပန္နေ ဥပသမ္ပန္နသညီ စီဝရံ ဒတွာ ကုပိတော အနတ္တမနော အစ္ဆိန္ဒတိ ဝါ အစ္ဆိန္ဒာပေတိ ဝါ, နိဿဂ္ဂိယံ ပါစိတ္တိယံ. ဥပသမ္ပန္နေ ဝေမတိကော စီဝရံ ဒတွာ ကုပိတော အနတ္တမနော အစ္ဆိန္ဒတိ ဝါ အစ္ဆိန္ဒာပေတိ ဝါ, နိဿဂ္ဂိယံ ပါစိတ္တိယံ. ဥပသမ္ပန္နေ အနုပသမ္ပန္နသညီ စီဝရံ ဒတွာ ကုပိတော အနတ္တမနော အစ္ဆိန္ဒတိ ဝါ အစ္ဆိန္ဒာပေတိ ဝါ, နိဿဂ္ဂိယံ ပါစိတ္တိယံ.
</Paragraph>

<Paragraph number="2347" book="para">
အညံ ပရိက္ခာရံ ဒတွာ ကုပိတော အနတ္တမနော အစ္ဆိန္ဒတိ ဝါ အစ္ဆိန္ဒာပေတိ ဝါ, အာပတ္တိ ဒုက္ကဋဿ. အနုပသမ္ပန္နဿ စီဝရံ ဝါ အညံ ဝါ ပရိက္ခာရံ ဒတွာ ကုပိတော အနတ္တမနော အစ္ဆိန္ဒတိ ဝါ အစ္ဆိန္ဒာပေတိ ဝါ, အာပတ္တိ ဒုက္ကဋဿ. အနုပသမ္ပန္နေ ဥပသမ္ပန္နသညီ, အာပတ္တိ ဒုက္ကဋဿ. အနုပသမ္ပန္နေ ဝေမတိကော, အာပတ္တိ ဒုက္ကဋဿ. အနုပသမ္ပန္နေ အနုပသမ္ပန္နသညီ, အာပတ္တိ ဒုက္ကဋဿ.
</Paragraph>

</Division>
<Division number="635" book="para" e="ch" v="1" p="368">

<Paragraph number="2348" book="para">
အနာပတ္တိ—  သော ဝါ ဒေတိ, တဿ ဝါ ဝိဿသန္တော ဂဏှာတိ, ဥမ္မတ္တကဿ, အာဒိကမ္မိကဿာတိ.

</Paragraph>
</Division>

<Paragraph number="2349" type="center" book="para">
စီဝရအစ္ဆိန္ဒနသိက္ခာပဒံ နိဋ္ဌိတံ ပဉ္စမံ.
</Paragraph>