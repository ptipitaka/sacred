---
title: "1.4.3.7 မဟာပေသကာရသိက္ခာပဒ"
tableOfContents: false
sidebar:
  order: 8
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="641" book="para">

<Paragraph number="2362" book="para">
တေန သမယေန ဗုဒ္ဓေါ ဘဂဝါ သာဝတ္ထိယံ ဝိဟရတိ ဇေတဝနေ အနာထပိဏ္ဍိကဿ အာရာမေ. တေန ခေါ ပန သမယေန အညတရော ပုရိသော ပဝါသံ ဂစ္ဆန္တော ပဇာပတိံ ဧတဒဝေါစ—  “သုတ္တံ ဓာရယိတွာ အမုကဿ တန္တဝါယဿ ဒေဟိ, စီဝရံ ဝါယာပေတွာ နိက္ခိပ, အာဂတော အယျံ ဥပနန္ဒံ စီဝရေန အစ္ဆာဒေဿာမီ”တိ. အဿောသိ ခေါ အညတရော ပိဏ္ဍစာရိကော ဘိက္ခု တဿ ပုရိသဿ ဣမံ ဝါစံ ဘာသမာနဿ. အထ ခေါ သော ဘိက္ခု ယေနာယသ္မာ ဥပနန္ဒော သကျပုတ္တော တေနုပသင်္ကမိ; ဥပသင်္ကမိတွာ အာယသ္မန္တံ ဥပနန္ဒံ သကျပုတ္တံ ဧတဒဝေါစ—  “မဟာပုညောသိ တွံ, အာဝုသော ဥပနန္ဒ, အမုကသ္မိံ ဩကာသေ အညတရော ပုရိသော ပဝါသံ ဂစ္ဆန္တော ပဇာပတိံ ဧတဒဝေါစ—  ‘သုတ္တံ ဓာရယိတွာ အမုကဿ တန္တဝါယဿ ဒေဟိ, စီဝရံ ဝါယာပေတွာ နိက္ခိပ, အာဂတော အယျံ ဥပနန္ဒံ စီဝရေန အစ္ဆာဒေဿာမီ’”တိ. “အတ္ထာဝုသော, မံ သော ဥပဋ္ဌာကော”တိ. သောပိ ခေါ တန္တဝါယော အာယသ္မတော ဥပနန္ဒဿ သကျပုတ္တဿ ဥပဋ္ဌာကော ဟောတိ.
</Paragraph>

<Paragraph number="2363" book="para">
အထ ခေါ အာယသ္မာ ဥပနန္ဒော သကျပုတ္တော ယေန သော တန္တဝါယော တေနုပသင်္ကမိ; ဥပသင်္ကမိတွာ တံ တန္တဝါယံ ဧတဒဝေါစ—  “ဣဒံ ခေါ, အာဝုသော, စီဝရံ မံ ဥဒ္ဒိဿ ဝိယျတိ; အာယတဉ္စ ကရောဟိ ဝိတ္ထတဉ္စ. အပ္ပိတဉ္စ သုဝီတဉ္စ သုပ္ပဝါယိတဉ္စ သုဝိလေခိတဉ္စ သုဝိတစ္ဆိတဉ္စ ကရောဟီ”တိ. “ဧတေ ခေါ မေ, ဘန္တေ, သုတ္တံ ဓာရယိတွာ အဒံသု; ဣမိနာ သုတ္တေန စီဝရံ ဝိနာဟီ”တိ. “န, ဘန္တေ, သက္ကာ အာယတံ ဝါ ဝိတ္ထတံ ဝါ အပ္ပိတံ ဝါ ကာတုံ. သက္ကာ စ ခေါ, ဘန္တေ, သုဝီတဉ္စ သုပ္ပဝါယိတဉ္စ သုဝိလေခိတဉ္စ သုဝိတစ္ဆိတဉ္စ ကာတုန်”တိ. “ဣင်္ဃ တွံ, အာဝုသော, အာယတဉ္စ ကရောဟိ ဝိတ္ထတဉ္စ အပ္ပိတဉ္စ. န တေန သုတ္တေန ပဋိဗဒ္ဓံ ဘဝိဿတီ”တိ.
</Paragraph>

<Paragraph number="2364" book="para">
အထ ခေါ သော တန္တဝါယော ယထာဘတံ သုတ္တံ တန္တေ ဥပနေတွာ ယေန သာ ဣတ္ထီ တေနုပသင်္ကမိ; ဥပသင်္ကမိတွာ တံ ဣတ္ထိံ ဧတဒဝေါစ—  “သုတ္တေန, အယျေ, အတ္ထော”တိ. “နနု တွံ အယျော မယာ ဝုတ္တော—  ‘ဣမိနာ သုတ္တေန စီဝရံ ဝိနာဟီ’”တိ. “သစ္စာဟံ, အယျေ, တယာ ဝုတ္တော—  ‘ဣမိနာ သုတ္တေန စီဝရံ ဝိနာဟီ’တိ. အပိ စ မံ အယျော ဥပနန္ဒော ဧဝမာဟ—  ‘ဣင်္ဃ တွံ, အာဝုသော, အာယတဉ္စ ကရောဟိ ဝိတ္ထတဉ္စ အပ္ပိတဉ္စ, န တေန သုတ္တေန ပဋိဗဒ္ဓံ ဘဝိဿတီ’”တိ. အထ ခေါ သာ ဣတ္ထီ ယတ္တကံယေဝ သုတ္တံ ပဌမံ အဒါသိ တတ္တကံ ပစ္ဆာ အဒါသိ. အဿောသိ ခေါ အာယသ္မာ ဥပနန္ဒော သကျပုတ္တော—  “သော ကိရ ပုရိသော ပဝါသတော အာဂတော”တိ. အထ ခေါ အာယသ္မာ ဥပနန္ဒော သကျပုတ္တော ယေန တဿ ပုရိသဿ နိဝေသနံ တေနုပသင်္ကမိ; ဥပသင်္ကမိတွာ ပညတ္တေ အာသနေ နိသီဒိ. အထ ခေါ သော ပုရိသော ယေနာယသ္မာ ဥပနန္ဒော သကျပုတ္တော တေနုပသင်္ကမိ; ဥပသင်္ကမိတွာ အာယသ္မန္တံ ဥပနန္ဒံ သကျပုတ္တံ အဘိဝါဒေတွာ ဧကမန္တံ နိသီဒိ. ဧကမန္တံ နိသိန္နော ခေါ သော ပုရိသော ပဇာပတိံ ဧတဒဝေါစ—  “ဝီတံ တံ စီဝရန်”တိ? “အာမာယျ, ဝီတံ တံ စီဝရန်”တိ. “အာဟရ, အယျံ ဥပနန္ဒံ စီဝရေန အစ္ဆာဒေဿာမီ”တိ. အထ ခေါ သာ ဣတ္ထီ တံ စီဝရံ နီဟရိတွာ သာမိကဿ ဒတွာ ဧတမတ္ထံ အာရောစေသိ. အထ ခေါ သော ပုရိသော အာယသ္မတော ဥပနန္ဒဿ သကျပုတ္တဿ စီဝရံ ဒတွာ ဥဇ္ဈာယတိ ခိယျတိ ဝိပါစေတိ—  “မဟိစ္ဆာ ဣမေ သမဏာ သကျပုတ္တိယာ အသန္တုဋ္ဌာ. နယိမေ သုကရာ စီဝရေန အစ္ဆာဒေတုံ. ကထဉှိ နာမ အယျော ဥပနန္ဒော မယာ ပုဗ္ဗေ အပ္ပဝါရိတော တန္တဝါယေ ဥပသင်္ကမိတွာ စီဝရေ ဝိကပ္ပံ အာပဇ္ဇိဿတီ”တိ.
</Paragraph>

<Paragraph number="2365" book="para">
အဿောသုံ ခေါ ဘိက္ခူ တဿ ပုရိသဿ ဥဇ္ဈာယန္တဿ ခိယျန္တဿ ဝိပါစေန္တဿ. ယေ တေ ဘိက္ခူ အပ္ပိစ္ဆာ …ပေ…  တေ ဥဇ္ဈာယန္တိ ခိယျန္တိ ဝိပါစေန္တိ—  “ကထဉှိ နာမ အာယသ္မာ ဥပနန္ဒော သကျပုတ္တော ပုဗ္ဗေ အပ္ပဝါရိတော ဂဟပတိကဿ တန္တဝါယေ ဥပသင်္ကမိတွာ စီဝရေ ဝိကပ္ပံ အာပဇ္ဇိဿတီ”တိ.
</Paragraph>

<Paragraph number="2366" book="para">
အထ ခေါ တေ ဘိက္ခူ အာယသ္မန္တံ ဥပနန္ဒံ သကျပုတ္တံ အနေကပရိယာယေန ဝိဂရဟိတွာ ဘဂဝတော ဧတမတ္ထံ အာရောစေသုံ …ပေ…  “သစ္စံ ကိရ တွံ, ဥပနန္ဒ, ပုဗ္ဗေ အပ္ပဝါရိတော ဂဟပတိကဿ တန္တဝါယေ ဥပသင်္ကမိတွာ စီဝရေ ဝိကပ္ပံ အာပဇ္ဇီ”တိ? “သစ္စံ, ဘဂဝါ”တိ. “ဉာတကော တေ, ဥပနန္ဒ, အညာတကော”တိ? “အညာတကော, ဘဂဝါ”တိ. “အညာတကော, မောဃပုရိသ, အညာတကဿ န ဇာနာတိ ပတိရူပံ ဝါ အပ္ပတိရူပံ ဝါ သန္တံ ဝါ အသန္တံ ဝါ. တတ္ထ နာမ တွံ, မောဃပုရိသ, ပုဗ္ဗေ အပ္ပဝါရိတော အညာတကဿ ဂဟပတိကဿ တန္တဝါယေ ဥပသင်္ကမိတွာ စီဝရေ ဝိကပ္ပံ အာပဇ္ဇိဿသိ. နေတံ, မောဃပုရိသ, အပ္ပသန္နာနံ ဝါ ပသာဒါယ …ပေ…  ဧဝဉ္စ ပန, ဘိက္ခဝေ, ဣမံ သိက္ခာပဒံ ဥဒ္ဒိသေယျာထ—
</Paragraph>

</Division>
<Division number="642" book="para">

<Paragraph number="2367" book="para">
<Emphasis>“ဘိက္ခုံ ပနေဝ ဥဒ္ဒိဿ အညာတကော ဂဟပတိ ဝါ ဂဟပတာနီ ဝါ တန္တဝါယေဟိ စီဝရံ ဝါယာပေယျ, တတြ စေ သော ဘိက္ခု ပုဗ္ဗေ အပ္ပဝါရိတော တန္တဝါယေ ဥပသင်္ကမိတွာ စီဝရေ ဝိကပ္ပံ အာပဇ္ဇေယျ—  ‘ဣဒံ ခေါ, အာဝုသော, စီဝရံ မံ ဥဒ္ဒိဿ ဝိယျတိ. အာယတဉ္စ ကရောထ ဝိတ္ထတဉ္စ. အပ္ပိတဉ္စ သုဝီတဉ္စ သုပ္ပဝါယိတဉ္စ သုဝိလေခိတဉ္စ သုဝိတစ္ဆိတဉ္စ ကရောထ. အပ္ပေဝ နာမ မယမ္ပိ အာယသ္မန္တာနံ ကိဉ္စိမတ္တံ အနုပဒဇ္ဇေယျာမာ’တိ. ဧဝဉ္စ သော ဘိက္ခု ဝတွာ ကိဉ္စိမတ္တံ အနုပဒဇ္ဇေယျ အန္တမသော ပိဏ္ဍပါတမတ္တမ္ပိ, နိဿဂ္ဂိယံ ပါစိတ္တိယန်”</Emphasis>တိ. (*27*:<Emphasis>46</Emphasis>)
</Paragraph>

</Division>
<Division number="643" book="para">

<Paragraph number="2368" book="para">
<Emphasis>ဘိက္ခုံ ပနေဝ ဥဒ္ဒိဿာ</Emphasis>တိ ဘိက္ခုဿတ္ထာယ ဘိက္ခုံ အာရမ္မဏံ ကရိတွာ ဘိက္ခုံ အစ္ဆာဒေတုကာမော.
</Paragraph>

<Paragraph number="2369" book="para">
<Emphasis>အညာတကော</Emphasis> နာမ မာတိတော ဝါ ပိတိတော ဝါ ယာဝ သတ္တမာ ပိတာမဟယုဂါ အသမ္ဗဒ္ဓေါ.
</Paragraph>

<Paragraph number="2370" book="para">
<Emphasis>ဂဟပတိ</Emphasis> နာမ ယော ကောစိ အဂါရံ အဇ္ဈာဝသတိ.
</Paragraph>

<Paragraph number="2371" book="para">
<Emphasis>ဂဟပတာနီ</Emphasis> နာမ ယာ ကာစိ အဂါရံ အဇ္ဈာဝသတိ.
</Paragraph>

<Paragraph number="2372" book="para">
<Emphasis>တန္တဝါယေဟီ</Emphasis>တိ ပေသကာရေဟိ.
</Paragraph>

<Paragraph number="2373" book="para">
<Emphasis>စီဝရံ</Emphasis> နာမ ဆန္နံ စီဝရာနံ အညတရံ စီဝရံ ဝိကပ္ပနုပဂံ ပစ္ဆိမံ.
</Paragraph>

<Paragraph number="2374" book="para">
<Emphasis>ဝါယာပေယျာ</Emphasis>တိ ဝိနာပေတိ.
</Paragraph>

<Paragraph number="2375" book="para">
<Emphasis>တတြ စေ သော ဘိက္ခူ</Emphasis>တိ ယံ ဘိက္ခုံ ဥဒ္ဒိဿ စီဝရံ ဝိယျတိ သော ဘိက္ခု.
</Paragraph>

<Paragraph number="2376" book="para">
<Emphasis>ပုဗ္ဗေ အပ္ပဝါရိတော</Emphasis>တိ ပုဗ္ဗေ အဝုတ္တော ဟောတိ—  “ကီဒိသေန တေ, ဘန္တေ, စီဝရေန အတ္ထော, ကီဒိသံ တေ စီဝရံ ဝါယာပေမီ”တိ?
</Paragraph>

<Paragraph number="2377" book="para">
<Emphasis>တန္တဝါယေ ဥပသင်္ကမိတွာ</Emphasis>တိ ဃရံ ဂန္တွာ ယတ္ထ ကတ္ထစိ ဥပသင်္ကမိတွာ.
</Paragraph>

<Paragraph number="2378" book="para">
<Emphasis>စီဝရေ ဝိကပ္ပံ အာပဇ္ဇေယျာ</Emphasis>တိ—  “ဣဒံ ခေါ, အာဝုသော, စီဝရံ မံ ဥဒ္ဒိဿ ဝိယျတိ, အာယတဉ္စ ကရောထ ဝိတ္ထတဉ္စ. အပ္ပိတဉ္စ သုဝီတဉ္စ သုပ္ပဝါယိတဉ္စ သုဝိလေခိတဉ္စ သုဝိတစ္ဆိတဉ္စ ကရောထ. အပ္ပေဝ နာမ မယမ္ပိ အာယသ္မန္တာနံ ကိဉ္စိမတ္တံ အနုပဒဇ္ဇေယျာမာ”တိ.
</Paragraph>

<Paragraph number="2379" book="para">
<Emphasis>ဧဝဉ္စ သော ဘိက္ခု ဝတွာ ကိဉ္စိမတ္တံ အနုပဒဇ္ဇေယျ အန္တမသော ပိဏ္ဍပါတမတ္တမ္ပီ</Emphasis>တိ. <Emphasis>ပိဏ္ဍပါတော</Emphasis> နာမ ယာဂုပိ ဘတ္တမ္ပိ ခါဒနီယမ္ပိ စုဏ္ဏပိဏ္ဍောပိ ဒန္တကဋ္ဌမ္ပိ ဒသိကသုတ္တမ္ပိ, အန္တမသော ဓမ္မမ္ပိ ဘဏတိ.
</Paragraph>

<Paragraph number="2380" book="para">
တဿ ဝစနေန အာယတံ ဝါ ဝိတ္ထတံ ဝါ အပ္ပိတံ ဝါ ကရောတိ, ပယောဂေ ဒုက္ကဋံ. ပဋိလာဘေန နိဿဂ္ဂိယံ ဟောတိ. နိဿဇ္ဇိတဗ္ဗံ သံဃဿ ဝါ ဂဏဿ ဝါ ပုဂ္ဂလဿ ဝါ. ဧဝဉ္စ ပန, ဘိက္ခဝေ, နိဿဇ္ဇိတဗ္ဗံ …ပေ…  “ဣဒံ မေ, ဘန္တေ, စီဝရံ ပုဗ္ဗေ အပ္ပဝါရိတော အညာတကဿ ဂဟပတိကဿ တန္တဝါယေ ဥပသင်္ကမိတွာ စီဝရေ ဝိကပ္ပံ အာပန္နံ နိဿဂ္ဂိယံ. ဣမာဟံ သံဃဿ နိဿဇ္ဇာမီ”တိ …ပေ…  ဒဒေယျာတိ …ပေ…  ဒဒေယျုန္တိ …ပေ…  အာယသ္မတော ဒမ္မီတိ.
</Paragraph>

</Division>
<Division number="644" book="para">

<Paragraph number="2381" book="para">
အညာတကေ အညာတကသညီ ပုဗ္ဗေ အပ္ပဝါရိတော ဂဟပတိကဿ တန္တဝါယေ ဥပသင်္ကမိတွာ စီဝရေ ဝိကပ္ပံ အာပဇ္ဇတိ, နိဿဂ္ဂိယံ ပါစိတ္တိယံ. အညာတကေ ဝေမတိကော ပုဗ္ဗေ အပ္ပဝါရိတော ဂဟပတိကဿ တန္တဝါယေ ဥပသင်္ကမိတွာ စီဝရေ ဝိကပ္ပံ အာပဇ္ဇတိ, နိဿဂ္ဂိယံ ပါစိတ္တိယံ. အညာတကေ ဉာတကသညီ ပုဗ္ဗေ အပ္ပဝါရိတော ဂဟပတိကဿ တန္တဝါယေ ဥပသင်္ကမိတွာ စီဝရေ ဝိကပ္ပံ အာပဇ္ဇတိ, နိဿဂ္ဂိယံ ပါစိတ္တိယံ.
</Paragraph>

<Paragraph number="2382" book="para">
ဉာတကေ အဉာတကသညီ, အာပတ္တိ ဒုက္ကဋဿ. ဉာတကေ ဝေမတိကော, အာပတ္တိ ဒုက္ကဋဿ. ဉာတကေ ဉာတကသညီ, အနာပတ္တိ.
</Paragraph>

</Division>
<Division number="645" book="para">

<Paragraph number="2383" book="para">
အနာပတ္တိ—  ဉာတကာနံ, ပဝါရိတာနံ, အညဿတ္ထာယ, အတ္တနော ဓနေန, မဟဂ္ဃံ ဝါယာပေတုကာမဿ အပ္ပဂ္ဃံ ဝါယာပေတိ, ဥမ္မတ္တကဿ, အာဒိကမ္မိကဿာတိ.

</Paragraph>
</Division>

<Paragraph number="2384" type="center" book="para">
မဟာပေသကာရသိက္ခာပဒံ နိဋ္ဌိတံ သတ္တမံ.
</Paragraph>