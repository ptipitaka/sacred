---
title: 1.2.4 အတ္တကာမပါရိစရိယသိက္ခာပဒ
tableOfContents: false
sidebar:
  order: 4
type: tipitaka
basket: vi
book: para
review:
  current: review
  updated: '2025-10-22T11:23:33.374993'
  updated_by: ''
  notes: ''
  history:
  - state: review
    date: '2025-10-22T11:23:33.374993'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';
import TableOfContents from '@components/TableOfContents.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="290" book="para" e="ch" v="1" p="192">

<Paragraph number="1180" book="para">
တေန သမယေန ဗုဒ္ဓေါ ဘဂဝါ သာဝတ္ထိယံ ဝိဟရတိ ဇေတဝနေ အနာထပိဏ္ဍိကဿ အာရာမေ. တေန ခေါ ပန သမယေန အာယသ္မာ ဥဒါယီ သာဝတ္ထိယံ ကုလူပကော ဟောတိ, ဗဟုကာနိ ကုလာနိ ဥပသင်္ကမတိ. တေန ခေါ ပန သမယေန အညတရာ ဣတ္ထီ မတပတိကာ အဘိရူပါ ဟောတိ ဒဿနီယာ ပါသာဒိကာ. အထ ခေါ အာယသ္မာ ဥဒါယီ ပုဗ္ဗဏှသမယံ နိဝါသေတွာ ပတ္တစီဝရမာဒါယ ယေန တဿာ ဣတ္ထိယာ နိဝေသနံ တေနုပသင်္ကမိ; ဥပသင်္ကမိတွာ ပညတ္တေ အာသနေ နိသီဒိ. အထ ခေါ သာ ဣတ္ထီ ယေနာယသ္မာ ဥဒါယီ တေနုပသင်္ကမိ; ဥပသင်္ကမိတွာ အာယသ္မန္တံ ဥဒါယိံ အဘိဝါဒေတွာ ဧကမန္တံ နိသီဒိ. ဧကမန္တံ နိသိန္နံ ခေါ တံ ဣတ္ထိံ အာယသ္မာ ဥဒါယီ ဓမ္မိယာ ကထာယ သန္ဒဿေသိ သမာဒပေသိ သမုတ္တေဇေသိ သမ္ပဟံသေသိ. အထ ခေါ သာ ဣတ္ထီ အာယသ္မတာ ဥဒါယိနာ ဓမ္မိယာ ကထာယ သန္ဒဿိတာ သမာဒပိတာ သမုတ္တေဇိတာ သမ္ပဟံသိတာ အာယသ္မန္တံ ဥဒါယိံ ဧတဒဝေါစ—  “ဝဒေယျာထ, ဘန္တေ, ယေန အတ္ထော. ပဋိဗလာ မယံ အယျဿ ဒါတုံ ယဒိဒံ စီဝရပိဏ္ဍပါတသေနာသနဂိလာနပ္ပစ္စယဘေသဇ္ဇပရိက္ခာရန်”တိ.



</Paragraph>

<Paragraph number="1181" book="para">
“န ခေါ တေ, ဘဂိနိ, အမှာကံ ဒုလ္လဘာ ယဒိဒံ စီဝရပိဏ္ဍပါတသေနာသနဂိလာနပ္ပစ္စယဘေသဇ္ဇပရိက္ခာရာ. အပိ စ ယော အမှာကံ ဒုလ္လဘော တံ ဒေဟီ”တိ. “ကိံ, ဘန္တေ”တိ? “မေထုနဓမ္မန်”တိ. “အတ္ထော, ဘန္တေ”တိ? “အတ္ထော, ဘဂိနီ”တိ. “ဧဟိ, ဘန္တေ”တိ, ဩဝရကံ ပဝိသိတွာ သာဋကံ နိက္ခိပိတွာ မဉ္စကေ ဥတ္တာနာ နိပဇ္ဇိ. အထ ခေါ အာယသ္မာ ဥဒါယီ ယေန သာ ဣတ္ထီ တေနုပသင်္ကမိ; ဥပသင်္ကမိတွာ—  “ကော ဣမံ ဝသလံ ဒုဂ္ဂန္ဓံ အာမသိဿတီ”တိ, နိဋ္ဌုဘိတွာ ပက္ကာမိ.



</Paragraph>

<Paragraph number="1182" book="para">
အထ ခေါ သာ ဣတ္ထီ ဥဇ္ဈာယတိ ခိယျတိ ဝိပါစေတိ—  “အလဇ္ဇိနော ဣမေ သမဏာ သကျပုတ္တိယာ ဒုဿီလာ မုသာဝါဒိနော. ဣမေ ဟိ နာမ ဓမ္မစာရိနော သမစာရိနော ဗြဟ္မစာရိနော သစ္စဝါဒိနော သီလဝန္တော ကလျာဏဓမ္မာ ပဋိဇာနိဿန္တိ. နတ္ထိ ဣမေသံ သာမညံ နတ္ထိ ဣမေသံ ဗြဟ္မညံ, နဋ္ဌံ ဣမေသံ သာမညံ နဋ္ဌံ ဣမေသံ ဗြဟ္မညံ, ကုတော ဣမေသံ သာမညံ ကုတော ဣမေသံ ဗြဟ္မညံ, အပဂတာ ဣမေ သာမညာ အပဂတာ ဣမေ ဗြဟ္မညာ. ကထဉှိ နာမ သမဏော ဥဒါယီ မံ သာမံ မေထုနဓမ္မံ ယာစိတွာ, ‘ကော ဣမံ ဝသလံ ဒုဂ္ဂန္ဓံ အာမသိဿတီ’တိ နိဋ္ဌုဘိတွာ ပက္ကမိဿတိ. ကိံ မေ ပါပကံ ကိံ မေ ဒုဂ္ဂန္ဓံ, ကဿာဟံ ကေန ဟာယာမီ”တိ?



</Paragraph>

<Paragraph number="1183" book="para">
အညာပိ ဣတ္ထိယော ဥဇ္ဈာယန္တိ ခိယျန္တိ ဝိပါစေန္တိ—  “အလဇ္ဇိနော ဣမေ သမဏာ သကျပုတ္တိယာ ဒုဿီလာ မုသာဝါဒိနော …ပေ…  ကထဉှိ နာမ သမဏော ဥဒါယီ ဣမိဿာ သာမံ မေထုနဓမ္မံ ယာစိတွာ, ‘ကော ဣမံ ဝသလံ ဒုဂ္ဂန္ဓံ အာမသိဿတီ’တိ နိဋ္ဌုဘိတွာ ပက္ကမိဿတိ. ကိံ ဣမိဿာ ပါပကံ ကိံ ဣမိဿာ ဒုဂ္ဂန္ဓံ, ကဿာယံ ကေန ဟာယတီ”တိ?



</Paragraph>

<Paragraph number="1184" book="para">
အဿောသုံ ခေါ ဘိက္ခူ တာသံ ဣတ္ထီနံ ဥဇ္ဈာယန္တီနံ ခိယျန္တီနံ ဝိပါစေန္တီနံ. ယေ တေ ဘိက္ခူ အပ္ပိစ္ဆာ …ပေ…  တေ ဥဇ္ဈာယန္တိ ခိယျန္တိ ဝိပါစေန္တိ—  “ကထဉှိ နာမ အာယသ္မာ ဥဒါယီ မာတုဂါမဿ သန္တိကေ အတ္တကာမပါရိစရိယာယ ဝဏ္ဏံ ဘာသိဿတီ”တိ.



</Paragraph>

<Paragraph number="1185" book="para">
အထ ခေါ တေ ဘိက္ခူ အာယသ္မန္တံ ဥဒါယိံ အနေကပရိယာယေန ဝိဂရဟိတွာ ဘဂဝတော ဧတမတ္ထံ အာရောစေသုံ. အထ ခေါ ဘဂဝါ ဧတသ္မိံ နိဒါနေ ဧတသ္မိံ ပကရဏေ ဘိက္ခုသံဃံ သန္နိပါတာပေတွာ အာယသ္မန္တံ ဥဒါယိံ ပဋိပုစ္ဆိ—  “သစ္စံ ကိရ တွံ, ဥဒါယိ, မာတုဂါမဿ သန္တိကေ အတ္တကာမပါရိစရိယာယ ဝဏ္ဏံ ဘာသသီ”တိ? “သစ္စံ, ဘဂဝါ”တိ. ဝိဂရဟိ ဗုဒ္ဓေါ ဘဂဝါ—  “အနနုစ္ဆဝိကံ, မောဃပုရိသ, အနနုလောမိကံ အပ္ပတိရူပံ အဿာမဏကံ အကပ္ပိယံ အကရဏီယံ. ကထဉှိ နာမ တွံ, မောဃပုရိသ, မာတုဂါမဿ သန္တိကေ အတ္တကာမပါရိစရိယာယ ဝဏ္ဏံ ဘာသိဿသိ. နနု မယာ, မောဃပုရိသ, အနေကပရိယာယေန ဝိရာဂါယ ဓမ္မော ဒေသိတော နော သရာဂါယ …ပေ…  ကာမပရိဠာဟာနံ ဝူပသမော အက္ခာတော? နေတံ, မောဃပုရိသ, အပ္ပသန္နာနံ ဝါ ပသာဒါယ …ပေ…  ဧဝဉ္စ ပန, ဘိက္ခဝေ, ဣမံ သိက္ခာပဒံ ဥဒ္ဒိသေယျာထ—



</Paragraph>

</Division>
<Division number="291" book="para" e="ch" v="1" p="194">

<Paragraph number="1186" book="para">
<Emphasis>“ယော ပန ဘိက္ခု ဩတိဏ္ဏော ဝိပရိဏတေန စိတ္တေန မာတုဂါမဿ သန္တိကေ အတ္တကာမပါရိစရိယာယ ဝဏ္ဏံ ဘာသေယျ—  ‘ဧတဒဂ္ဂံ, ဘဂိနိ, ပါရိစရိယာနံ ယာ မာဒိသံ သီလဝန္တံ ကလျာဏဓမ္မံ ဗြဟ္မစာရိံ ဧတေန ဓမ္မေန ပရိစရေယျာတိ မေထုနုပသံဟိတေန’, သံဃာဒိသေသော”</Emphasis>တိ. (*4*:<Emphasis>8</Emphasis>)



</Paragraph>

</Division>
<Division number="292" book="para" e="ch" v="1" p="194">

<Paragraph number="1187" book="para">
<Emphasis>ယော ပနာ</Emphasis>တိ ယော ယာဒိသော …ပေ…  <Emphasis>ဘိက္ခူ</Emphasis>တိ …ပေ…  အယံ ဣမသ္မိံ အတ္ထေ အဓိပ္ပေတော ဘိက္ခူတိ.



</Paragraph>

<Paragraph number="1188" book="para">
<Emphasis>ဩတိဏ္ဏော</Emphasis> နာမ သာရတ္တော အပေက္ခဝါ ပဋိဗဒ္ဓစိတ္တော.



</Paragraph>

<Paragraph number="1189" book="para">
<Emphasis>ဝိပရိဏတန်</Emphasis>တိ ရတ္တမ္ပိ စိတ္တံ ဝိပရိဏတံ, ဒုဋ္ဌမ္ပိ စိတ္တံ ဝိပရိဏတံ, မူဠှမ္ပိ စိတ္တံ ဝိပရိဏတံ. အပိ စ ရတ္တံ စိတ္တံ ဣမသ္မိံ အတ္ထေ အဓိပ္ပေတံ ဝိပရိဏတန္တိ.



</Paragraph>

<Paragraph number="1190" book="para">
<Emphasis>မာတုဂါမော</Emphasis> နာမ မနုဿိတ္ထီ, န ယက္ခီ, န ပေတီ, န တိရစ္ဆာနဂတာ. ဝိညူ ပဋိဗလာ သုဘာသိတဒုဗ္ဘာသိတံ ဒုဋ္ဌုလ္လာဒုဋ္ဌုလ္လံ အာဇာနိတုံ.



</Paragraph>

<Paragraph number="1191" book="para">
<Emphasis>မာတုဂါမဿ သန္တိကေ</Emphasis>တိ မာတုဂါမဿ သာမန္တာ, မာတုဂါမဿ အဝိဒူရေ.



</Paragraph>

<Paragraph number="1192" book="para">
<Emphasis>အတ္တကာမန်</Emphasis>တိ အတ္တနော ကာမံ အတ္တနော ဟေတုံ အတ္တနော အဓိပ္ပါယံ အတ္တနော ပါရိစရိယံ.



</Paragraph>

<Paragraph number="1193" book="para">
<Emphasis>ဧတဒဂ္ဂန်</Emphasis>တိ ဧတံ အဂ္ဂံ ဧတံ သေဋ္ဌံ ဧတံ မောက္ခံ ဧတံ ဥတ္တမံ ဧတံ ပဝရံ.



</Paragraph>

<Paragraph number="1194" book="para">
<Emphasis>ယာ</Emphasis>တိ ခတ္တိယီ ဝါ ဗြာဟ္မဏီ ဝါ ဝေဿီ ဝါ သုဒ္ဒီ ဝါ.



</Paragraph>

<Paragraph number="1195" book="para">
<Emphasis>မာဒိသန်</Emphasis>တိ ခတ္တိယံ ဝါ ဗြာဟ္မဏံ ဝါ ဝေဿံ ဝါ သုဒ္ဒံ ဝါ.



</Paragraph>

<Paragraph number="1196" book="para">
<Emphasis>သီလဝန္တန်</Emphasis>တိ ပါဏာတိပါတာ ပဋိဝိရတံ, အဒိန္နာဒါနာ ပဋိဝိရတံ, မုသာဝါဒါ ပဋိဝိရတံ.



</Paragraph>

<Paragraph number="1197" book="para">
<Emphasis>ဗြဟ္မစာရိန်</Emphasis>တိ မေထုနဓမ္မာ ပဋိဝိရတံ.



</Paragraph>

<Paragraph number="1198" book="para">
<Emphasis>ကလျာဏဓမ္မော</Emphasis> နာမ တေန စ သီလေန တေန စ ဗြဟ္မစရိယေန ကလျာဏဓမ္မော ဟောတိ.



</Paragraph>

<Paragraph number="1199" book="para">
<Emphasis>ဧတေန ဓမ္မေနာ</Emphasis>တိ မေထုနဓမ္မေန.



</Paragraph>

<Paragraph number="1200" book="para">
<Emphasis>ပရိစရေယျာ</Emphasis>တိ အဘိရမေယျ.



</Paragraph>

<Paragraph number="1201" book="para">
<Emphasis>မေထုနုပသံဟိတေနာ</Emphasis>တိ မေထုနဓမ္မပ္ပဋိသံယုတ္တေန.



</Paragraph>

<Paragraph number="1202" book="para">
<Emphasis>သံဃာဒိသေသော</Emphasis>တိ …ပေ…  တေနပိ ဝုစ္စတိ “သံဃာဒိသေသော”တိ.



</Paragraph>

</Division>
<Division number="293" book="para" e="ch" v="1" p="195">

<Paragraph number="1203" book="para">
ဣတ္ထီ စ ဟောတိ ဣတ္ထိသညီ သာရတ္တော စ. ဘိက္ခု စ နံ ဣတ္ထိယာ သန္တိကေ အတ္တကာမပါရိစရိယာယ ဝဏ္ဏံ ဘာသတိ, အာပတ္တိ သံဃာဒိသေသဿ.



</Paragraph>

<Paragraph number="1204" book="para">
ဣတ္ထီ စ ဟောတိ ဝေမတိကော …ပေ…  ပဏ္ဍကသညီ…  ပုရိသသညီ…  တိရစ္ဆာနဂတသညီ သာရတ္တော စ. ဘိက္ခု စ နံ ဣတ္ထိယာ သန္တိကေ အတ္တကာမပါရိစရိယာယ ဝဏ္ဏံ ဘာသတိ, အာပတ္တိ ထုလ္လစ္စယဿ.



</Paragraph>

<Paragraph number="1205" book="para">
ပဏ္ဍကော စ ဟောတိ ပဏ္ဍကသညီ သာရတ္တော စ. ဘိက္ခု စ နံ ပဏ္ဍကဿ သန္တိကေ အတ္တကာမပါရိစရိယာယ ဝဏ္ဏံ ဘာသတိ, အာပတ္တိ ထုလ္လစ္စယဿ.



</Paragraph>

<Paragraph number="1206" book="para">
ပဏ္ဍကော စ ဟောတိ ဝေမတိကော …ပေ…  ပုရိသသညီ…  တိရစ္ဆာနဂတသညီ…  ဣတ္ထိသညီ သာရတ္တော စ. ဘိက္ခု စ နံ ပဏ္ဍကဿ သန္တိကေ အတ္တကာမပါရိစရိယာယ ဝဏ္ဏံ ဘာသတိ, အာပတ္တိ ဒုက္ကဋဿ.



</Paragraph>

<Paragraph number="1207" book="para">
ပုရိသော စ ဟောတိ …ပေ…  တိရစ္ဆာနဂတော စ ဟောတိ တိရစ္ဆာနဂတသညီ …ပေ…  ဝေမတိကော ဣတ္ထိသညီ…  ပဏ္ဍကသညီ…  ပုရိသသညီ သာရတ္တော စ. ဘိက္ခု စ နံ တိရစ္ဆာနဂတဿ သန္တိကေ အတ္တကာမပါရိစရိယာယ ဝဏ္ဏံ ဘာသတိ, အာပတ္တိ ဒုက္ကဋဿ.



</Paragraph>

<Paragraph number="1208" book="para">
ဒွေ ဣတ္ထိယော ဒွိန္နံ ဣတ္ထီနံ ဣတ္ထိသညီ သာရတ္တော စ. ဘိက္ခု စ နံ ဒွိန္နံ ဣတ္ထီနံ သန္တိကေ အတ္တကာမပါရိစရိယာယ ဝဏ္ဏံ ဘာသတိ, အာပတ္တိ ဒွိန္နံ သံဃာဒိသေသာနံ …ပေ… .



</Paragraph>

<Paragraph number="1209" book="para">
ဣတ္ထီ စ ပဏ္ဍကော စ ဥဘိန္နံ ဣတ္ထိသညီ သာရတ္တော စ. ဘိက္ခု စ နံ ဥဘိန္နံ သန္တိကေ အတ္တကာမပါရိစရိယာယ ဝဏ္ဏံ ဘာသတိ, အာပတ္တိ သံဃာဒိသေသေန ဒုက္ကဋဿ …ပေ… .



</Paragraph>

</Division>
<Division number="294" book="para" e="ch" v="1" p="195">

<Paragraph number="1210" book="para">
အနာပတ္တိ—  “စီဝရပိဏ္ဍပါတသေနာသနဂိလာနပ္ပစ္စယဘေသဇ္ဇပရိက္ခာရေန ဥပဋ္ဌဟာ”တိ ဘဏတိ, ဥမ္မတ္တကဿ အာဒိကမ္မိကဿာတိ.

</Paragraph>
</Division>

<TableOfContents book="para" section="1.2.4">
* [1.2.4.1 ဝိနီတဝတ္ထုဥဒ္ဒါနဂါထာ](1-2-4/1-2-4-1)
* [1.2.4.2 ဝိနီတဝတ္ထု](1-2-4/1-2-4-2)
</TableOfContents>