---
title: 1.2.3 ဒုဋ္ဌုလ္လဝါစာသိက္ခာပဒ
tableOfContents: false
sidebar:
  order: 3
type: tipitaka
basket: vi
book: para
review:
  current: review
  updated: '2025-10-27T21:49:44.599490'
  updated_by: ''
  notes: ''
  history:
  - state: review
    date: '2025-10-27T21:49:44.599490'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';
import TableOfContents from '@components/TableOfContents.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="283" book="para" e="ch" v="1" p="186">

<Paragraph number="1133" book="para">
တေန သမယေန ဗုဒ္ဓေါ ဘဂဝါ သာဝတ္ထိယံ ဝိဟရတိ ဇေတဝနေ အနာထပိဏ္ဍိကဿ အာရာမေ. တေန ခေါ ပန သမယေန အာယသ္မာ ဥဒါယီ အရညေ ဝိဟရတိ. တဿာယသ္မတော ဝိဟာရော အဘိရူပေါ ဟောတိ ဒဿနီယော ပါသာဒိကော. တေန ခေါ ပန သမယေန သမ္ဗဟုလာ ဣတ္ထိယော အာရာမံ အာဂမံသု ဝိဟာရပေက္ခိကာယော. အထ ခေါ တာ ဣတ္ထိယော ယေနာယသ္မာ ဥဒါယီ တေနုပသင်္ကမိံသု; ဥပသင်္ကမိတွာ အာယသ္မန္တံ ဥဒါယိံ ဧတဒဝေါစုံ—  “ဣစ္ဆာမ မယံ, ဘန္တေ, အယျဿ ဝိဟာရံ ပေက္ခိတုန်”တိ. အထ ခေါ အာယသ္မာ ဥဒါယီ တာ ဣတ္ထိယော ဝိဟာရံ ပေက္ခာပေတွာ တာသံ ဣတ္ထီနံ ဝစ္စမဂ္ဂံ ပဿာဝမဂ္ဂံ အာဒိဿ ဝဏ္ဏမ္ပိ ဘဏတိ အဝဏ္ဏမ္ပိ ဘဏတိ ယာစတိပိ အာယာစတိပိ ပုစ္ဆတိပိ ပဋိပုစ္ဆတိပိ အာစိက္ခတိပိ အနုသာသတိပိ အက္ကောသတိပိ. ယာ တာ ဣတ္ထိယော ဆိန္နိကာ ဓုတ္တိကာ အဟိရိကာယော တာ အာယသ္မတာ ဥဒါယိနာ သဒ္ဓိံ ဥဟသန္တိပိ ဥလ္လပန္တိပိ ဥဇ္ဇဂ္ဃန္တိပိ ဥပ္ပဏ္ဍေန္တိပိ. ယာ ပန တာ ဣတ္ထိယော ဟိရိမနာ တာ နိက္ခမိတွာ ဘိက္ခူ ဥဇ္ဈာပေန္တိ—  “ဣဒံ, ဘန္တေ, နစ္ဆန္နံ နပ္ပတိရူပံ. သာမိကေနပိ မယံ ဧဝံ ဝုတ္တာ န ဣစ္ဆေယျာမ, ကိံ ပနာယျေန ဥဒါယိနာ”တိ. ယေ တေ ဘိက္ခူ အပ္ပိစ္ဆာ …ပေ…  တေ ဥဇ္ဈာယန္တိ ခိယျန္တိ ဝိပါစေန္တိ—  “ကထဉှိ နာမ အာယသ္မာ ဥဒါယီ မာတုဂါမံ ဒုဋ္ဌုလ္လာဟိ ဝါစာဟိ ဩဘာသိဿတီ”တိ.



</Paragraph>

<Paragraph number="1134" book="para">
အထ ခေါ တေ ဘိက္ခူ အာယသ္မန္တံ ဥဒါယိံ အနေကပရိယာယေန ဝိဂရဟိတွာ ဘဂဝတော ဧတမတ္ထံ အာရောစေသုံ. အထ ခေါ ဘဂဝါ ဧတသ္မိံ နိဒါနေ ဧတသ္မိံ ပကရဏေ ဘိက္ခုသံဃံ သန္နိပါတာပေတွာ အာယသ္မန္တံ ဥဒါယိံ ပဋိပုစ္ဆိ—  “သစ္စံ ကိရ တွံ, ဥဒါယိ, မာတုဂါမံ ဒုဋ္ဌုလ္လာဟိ ဝါစာဟိ ဩဘာသသီ”တိ? “သစ္စံ, ဘဂဝါ”တိ. ဝိဂရဟိ ဗုဒ္ဓေါ ဘဂဝါ—  “အနနုစ္ဆဝိကံ, မောဃပုရိသ, အနနုလောမိကံ အပ္ပတိရူပံ အဿာမဏကံ အကပ္ပိယံ အကရဏီယံ. ကထဉှိ နာမ တွံ, မောဃပုရိသ, မာတုဂါမံ ဒုဋ္ဌုလ္လာဟိ ဝါစာဟိ ဩဘာသိဿသိ. နနု မယာ, မောဃပုရိသ, အနေကပရိယာယေန ဝိရာဂါယ ဓမ္မော ဒေသိတော နော သရာဂါယ …ပေ…  ကာမပရိဠာဟာနံ ဝူပသမော အက္ခာတော. နေတံ, မောဃပုရိသ, အပ္ပသန္နာနံ ဝါ ပသာဒါယ …ပေ…  ဧဝဉ္စ ပန, ဘိက္ခဝေ, ဣမံ သိက္ခာပဒံ ဥဒ္ဒိသေယျာထ—



</Paragraph>

</Division>
<Division number="284" book="para" e="ch" v="1" p="187">

<Paragraph number="1135" book="para">
<Emphasis>“ယော ပန ဘိက္ခု ဩတိဏ္ဏော ဝိပရိဏတေန စိတ္တေန မာတုဂါမံ ဒုဋ္ဌုလ္လာဟိ ဝါစာဟိ ဩဘာသေယျ ယထာ တံ ယုဝါ ယုဝတိံ မေထုနုပသံဟိတာဟိ, သံဃာဒိသေသော”</Emphasis>တိ. (*3*:<Emphasis>7</Emphasis>)



</Paragraph>

</Division>
<Division number="285" book="para" e="ch" v="1" p="187">

<Paragraph number="1136" book="para">
<Emphasis>ယော ပနာ</Emphasis>တိ ယော ယာဒိသော …ပေ…  <Emphasis>ဘိက္ခူ</Emphasis>တိ …ပေ…  အယံ ဣမသ္မိံ အတ္ထေ အဓိပ္ပေတော ဘိက္ခူတိ.



</Paragraph>

<Paragraph number="1137" book="para">
<Emphasis>ဩတိဏ္ဏော</Emphasis> နာမ သာရတ္တော အပေက္ခဝါ ပဋိဗဒ္ဓစိတ္တော.



</Paragraph>

<Paragraph number="1138" book="para">
<Emphasis>ဝိပရိဏတန်</Emphasis>တိ ရတ္တမ္ပိ စိတ္တံ ဝိပရိဏတံ, ဒုဋ္ဌမ္ပိ စိတ္တံ ဝိပရိဏတံ မူဠှမ္ပိ စိတ္တံ ဝိပရိဏတံ. အပိ စ ရတ္တံ စိတ္တံ ဣမသ္မိံ အတ္ထေ အဓိပ္ပေတံ ဝိပရိဏတန္တိ.



</Paragraph>

<Paragraph number="1139" book="para">
<Emphasis>မာတုဂါမော</Emphasis> နာမ မနုဿိတ္ထီ, န ယက္ခီ, န ပေတီ, န တိရစ္ဆာနဂတာ. ဝိညူ ပဋိဗလာ သုဘာသိတဒုဗ္ဘာသိတံ ဒုဋ္ဌုလ္လာဒုဋ္ဌုလ္လံ အာဇာနိတုံ.



</Paragraph>

<Paragraph number="1140" book="para">
<Emphasis>ဒုဋ္ဌုလ္လာ</Emphasis> နာမ <Emphasis>ဝါစာ</Emphasis> ဝစ္စမဂ္ဂပဿာဝမဂ္ဂမေထုနဓမ္မပ္ပဋိသံယုတ္တာ ဝါစာ.



</Paragraph>

<Paragraph number="1141" book="para">
<Emphasis>ဩဘာသေယျာ</Emphasis>တိ အဇ္ဈာစာရော ဝုစ္စတိ.



</Paragraph>

<Paragraph number="1142" book="para">
<Emphasis>ယထာ တံ ယုဝါ ယုဝတိန်</Emphasis>တိ ဒဟရော ဒဟရိံ, တရုဏော တရုဏိံ, ကာမဘောဂီ ကာမဘောဂိနိံ.



</Paragraph>

<Paragraph number="1143" book="para">
<Emphasis>မေထုနုပသံဟိတာဟီ</Emphasis>တိ မေထုနဓမ္မပ္ပဋိသံယုတ္တာဟိ.



</Paragraph>

<Paragraph number="1144" book="para">
<Emphasis>သံဃာဒိသေသော</Emphasis>တိ …ပေ…  တေနပိ ဝုစ္စတိ သံဃာဒိသေသောတိ.



</Paragraph>

<Paragraph number="1145" book="para">
ဒွေ မဂ္ဂေ အာဒိဿ ဝဏ္ဏမ္ပိ ဘဏတိ, အဝဏ္ဏမ္ပိ ဘဏတိ, ယာစတိပိ, အာယာစတိပိ, ပုစ္ဆတိပိ, ပဋိပုစ္ဆတိပိ, အာစိက္ခတိပိ, အနုသာသတိပိ, အက္ကောသတိပိ.



</Paragraph>

<Paragraph number="1146" book="para">
<Emphasis>ဝဏ္ဏံ ဘဏတိ</Emphasis> နာမ ဒွေ မဂ္ဂေ ထောမေတိ ဝဏ္ဏေတိ ပသံသတိ.



</Paragraph>

<Paragraph number="1147" book="para">
<Emphasis>အဝဏ္ဏံ ဘဏတိ</Emphasis> နာမ ဒွေ မဂ္ဂေ ခုံသေတိ ဝမ္ဘေတိ ဂရဟတိ.



</Paragraph>

<Paragraph number="1148" book="para">
<Emphasis>ယာစတိ</Emphasis> နာမ ဒေဟိ မေ, အရဟသိ မေ ဒါတုန္တိ.



</Paragraph>

<Paragraph number="1149" book="para">
<Emphasis>အာယာစတိ</Emphasis> နာမ ကဒါ တေ မာတာ ပသီဒိဿတိ, ကဒါ တေ ပိတာ ပသီဒိဿတိ, ကဒါ တေ ဒေဝတာယော ပသီဒိဿန္တိ, ကဒါ သုခဏော သုလယော သုမုဟုတ္တော ဘဝိဿတိ, ကဒါ တေ မေထုနံ ဓမ္မံ လဘိဿာမီတိ.



</Paragraph>

<Paragraph number="1150" book="para">
<Emphasis>ပုစ္ဆတိ</Emphasis> နာမ ကထံ တွံ သာမိကဿ ဒေသိ, ကထံ ဇာရဿ ဒေသီတိ?



</Paragraph>

<Paragraph number="1151" book="para">
<Emphasis>ပဋိပုစ္ဆတိ</Emphasis> နာမ ဧဝံ ကိရ တွံ သာမိကဿ ဒေသိ, ဧဝံ ဇာရဿ ဒေသီတိ.



</Paragraph>

<Paragraph number="1152" book="para">
<Emphasis>အာစိက္ခတိ</Emphasis> နာမ ပုဋ္ဌော ဘဏတိ—  “ဧဝံ ဒေဟိ. ဧဝံ ဒေန္တာ သာမိကဿ ပိယာ ဘဝိဿတိ မနာပါ စာ”တိ.



</Paragraph>

<Paragraph number="1153" book="para">
<Emphasis>အနုသာသတိ</Emphasis> နာမ အပုဋ္ဌော ဘဏတိ—  “ဧဝံ ဒေဟိ. ဧဝံ ဒေန္တာ သာမိကဿ ပိယာ ဘဝိဿတိ မနာပါ စာ”တိ.



</Paragraph>

<Paragraph number="1154" book="para">
<Emphasis>အက္ကောသတိ</Emphasis> နာမ အနိမိတ္တာသိ, နိမိတ္တမတ္တာသိ, အလောဟိတာသိ, ဓုဝလောဟိတာသိ, ဓုဝစောဠာသိ, ပဂ္ဃရန္တီသိ, သိခရဏီသိ, ဣတ္ထိပဏ္ဍကာသိ, ဝေပုရိသိကာသိ, သမ္ဘိန္နာသိ, ဥဘတောဗျဉ္ဇနာသီတိ.



</Paragraph>

</Division>
<Division number="286" book="para" e="ch" v="1" p="189">

<Paragraph number="1155" book="para">
ဣတ္ထီ စ ဟောတိ ဣတ္ထိသညီ သာရတ္တော စ. ဘိက္ခု စ နံ ဣတ္ထိယာ ဝစ္စမဂ္ဂံ ပဿာဝမဂ္ဂံ အာဒိဿ ဝဏ္ဏမ္ပိ ဘဏတိ အဝဏ္ဏမ္ပိ ဘဏတိ ယာစတိပိ အာယာစတိပိ ပုစ္ဆတိပိ ပဋိပုစ္ဆတိပိ အာစိက္ခတိပိ အနုသာသတိပိ အက္ကောသတိပိ, အာပတ္တိ သံဃာဒိသေသဿ …ပေ… .



</Paragraph>

<Paragraph number="1156" book="para">
ဒွေ ဣတ္ထိယော ဒွိန္နံ ဣတ္ထီနံ ဣတ္ထိသညီ သာရတ္တော စ. ဘိက္ခု စ နံ ဒွိန္နံ ဣတ္ထီနံ ဝစ္စမဂ္ဂံ ပဿာဝမဂ္ဂံ အာဒိဿ ဝဏ္ဏမ္ပိ ဘဏတိ အဝဏ္ဏမ္ပိ ဘဏတိ …ပေ…  အက္ကောသတိပိ, အာပတ္တိ ဒွိန္နံ သံဃာဒိသေသာနံ …ပေ… .



</Paragraph>

<Paragraph number="1157" book="para">
ဣတ္ထီ စ ပဏ္ဍကော စ ဥဘိန္နံ ဣတ္ထိသညီ သာရတ္တော စ. ဘိက္ခု စ နံ ဥဘိန္နံ ဝစ္စမဂ္ဂံ ပဿာဝမဂ္ဂံ အာဒိဿ ဝဏ္ဏမ္ပိ ဘဏတိ အဝဏ္ဏမ္ပိ ဘဏတိ …ပေ…  အက္ကောသတိပိ, အာပတ္တိ သံဃာဒိသေသေန ဒုက္ကဋဿ …ပေ… .



</Paragraph>

<Paragraph number="1158" book="para">
ဣတ္ထီ စ ဟောတိ ဣတ္ထိသညီ သာရတ္တော စ. ဘိက္ခု စ နံ ဣတ္ထိယာ ဝစ္စမဂ္ဂံ ပဿာဝမဂ္ဂံ ဌပေတွာ အဓက္ခကံ ဥဗ္ဘဇာဏုမဏ္ဍလံ အာဒိဿ ဝဏ္ဏမ္ပိ ဘဏတိ အဝဏ္ဏမ္ပိ ဘဏတိ …ပေ…  အက္ကောသတိပိ, အာပတ္တိ ထုလ္လစ္စယဿ …ပေ… .



</Paragraph>

<Paragraph number="1159" book="para">
ဒွေ ဣတ္ထိယော ဒွိန္နံ ဣတ္ထီနံ ဣတ္ထိသညီ သာရတ္တော စ. ဘိက္ခု စ နံ ဒွိန္နံ ဣတ္ထီနံ ဝစ္စမဂ္ဂံ ပဿာဝမဂ္ဂံ ဌပေတွာ အဓက္ခကံ ဥဗ္ဘဇာဏုမဏ္ဍလံ အာဒိဿ ဝဏ္ဏမ္ပိ ဘဏတိ အဝဏ္ဏမ္ပိ ဘဏတိ …ပေ…  အက္ကောသတိပိ, အာပတ္တိ ဒွိန္နံ ထုလ္လစ္စယာနံ …ပေ… .



</Paragraph>

<Paragraph number="1160" book="para">
ဣတ္ထီ စ ပဏ္ဍကော စ ဥဘိန္နံ ဣတ္ထိသညီ သာရတ္တော စ. ဘိက္ခု စ နံ ဥဘိန္နံ ဝစ္စမဂ္ဂံ ပဿာဝမဂ္ဂံ ဌပေတွာ အဓက္ခကံ ဥဗ္ဘဇာဏုမဏ္ဍလံ အာဒိဿ ဝဏ္ဏမ္ပိ ဘဏတိ အဝဏ္ဏမ္ပိ ဘဏတိ …ပေ…  အက္ကောသတိပိ, အာပတ္တိ ထုလ္လစ္စယေန ဒုက္ကဋဿ …ပေ… .



</Paragraph>

<Paragraph number="1161" book="para">
ဣတ္ထီ စ ဟောတိ ဣတ္ထိသညီ သာရတ္တော စ. ဘိက္ခု စ နံ ဣတ္ထိယာ ဥဗ္ဘက္ခကံ အဓောဇာဏုမဏ္ဍလံ အာဒိဿ ဝဏ္ဏမ္ပိ ဘဏတိ အဝဏ္ဏမ္ပိ ဘဏတိ …ပေ…  အက္ကောသတိပိ, အာပတ္တိ ဒုက္ကဋဿ …ပေ… .



</Paragraph>

<Paragraph number="1162" book="para">
ဒွေ ဣတ္ထိယော ဒွိန္နံ ဣတ္ထီနံ ဣတ္ထိသညီ သာရတ္တော စ. ဘိက္ခု စ နံ ဒွိန္နံ ဣတ္ထီနံ ဥဗ္ဘက္ခကံ အဓောဇာဏုမဏ္ဍလံ အာဒိဿ ဝဏ္ဏမ္ပိ ဘဏတိ အဝဏ္ဏမ္ပိ ဘဏတိ …ပေ…  အက္ကောသတိပိ, အာပတ္တိ ဒွိန္နံ ဒုက္ကဋာနံ …ပေ… .



</Paragraph>

<Paragraph number="1163" book="para">
ဣတ္ထီ စ ပဏ္ဍကော စ ဥဘိန္နံ ဣတ္ထိသညီ သာရတ္တော စ. ဘိက္ခု စ နံ ဥဘိန္နံ ဥဗ္ဘက္ခကံ အဓောဇာဏုမဏ္ဍလံ အာဒိဿ ဝဏ္ဏမ္ပိ ဘဏတိ အဝဏ္ဏမ္ပိ ဘဏတိ …ပေ…  အက္ကောသတိပိ, အာပတ္တိ ဒွိန္နံ ဒုက္ကဋာနံ …ပေ… .



</Paragraph>

<Paragraph number="1164" book="para">
ဣတ္ထီ စ ဟောတိ ဣတ္ထိသညီ သာရတ္တော စ. ဘိက္ခု စ နံ ဣတ္ထိယာ ကာယပဋိဗဒ္ဓံ အာဒိဿ ဝဏ္ဏမ္ပိ ဘဏတိ အဝဏ္ဏမ္ပိ ဘဏတိ …ပေ…  အက္ကောသတိပိ, အာပတ္တိ ဒုက္ကဋဿ …ပေ… .



</Paragraph>

<Paragraph number="1165" book="para">
ဒွေ ဣတ္ထိယော ဒွိန္နံ ဣတ္ထီနံ ဣတ္ထိသညီ သာရတ္တော စ. ဘိက္ခု စ နံ ဒွိန္နံ ဣတ္ထီနံ ကာယပဋိဗဒ္ဓံ အာဒိဿ ဝဏ္ဏမ္ပိ ဘဏတိ အဝဏ္ဏမ္ပိ ဘဏတိ …ပေ…  အက္ကောသတိပိ, အာပတ္တိ ဒွိန္နံ ဒုက္ကဋာနံ …ပေ… .



</Paragraph>

<Paragraph number="1166" book="para">
ဣတ္ထီ စ ပဏ္ဍကော စ ဥဘိန္နံ ဣတ္ထိသညီ သာရတ္တော စ. ဘိက္ခု စ နံ ဥဘိန္နံ ကာယပဋိဗဒ္ဓံ အာဒိဿ ဝဏ္ဏမ္ပိ ဘဏတိ အဝဏ္ဏမ္ပိ ဘဏတိ …ပေ…  အက္ကောသတိပိ, အာပတ္တိ ဒွိန္နံ ဒုက္ကဋာနံ …ပေ… .



</Paragraph>

</Division>
<Division number="287" book="para" e="ch" v="1" p="190">

<Paragraph number="1167" book="para">
အနာပတ္တိ—  အတ္ထပုရေက္ခာရဿ, ဓမ္မပုရေက္ခာရဿ, အနုသာသနိပုရေက္ခာရဿ, ဥမ္မတ္တကဿ, အာဒိကမ္မိကဿာတိ.

</Paragraph>
</Division>

<TableOfContents book="para" section="1.2.3">
* [1.2.3.1 ဝိနီတဝတ္ထုဥဒ္ဒါနဂါထာ](./1-2-3-1/)
* [1.2.3.2 ဝိနီတဝတ္ထု](./1-2-3-2/)
</TableOfContents>