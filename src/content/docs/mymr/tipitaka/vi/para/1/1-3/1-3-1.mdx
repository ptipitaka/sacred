---
title: 1.3.1 ပဌမအနိယတသိက္ခာပဒ
tableOfContents: false
sidebar:
  order: 1
type: tipitaka
basket: vi
book: para
review:
  current: review
  updated: '2025-10-27T21:49:44.910901'
  updated_by: ''
  notes: ''
  history:
  - state: review
    date: '2025-10-27T21:49:44.910901'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />


<Paragraph number="1802" type="center" book="para">
ဣမေ ခေါ ပနာယသ္မန္တော ဒွေ အနိယတာ ဓမ္မာ

  
ဥဒ္ဒေသံ အာဂစ္ဆန္တိ.


</Paragraph>

<Division number="443" book="para" e="ch" v="1" p="285">

<Paragraph number="1803" book="para">
တေန သမယေန ဗုဒ္ဓေါ ဘဂဝါ သာဝတ္ထိယံ ဝိဟရတိ ဇေတဝနေ အနာထပိဏ္ဍိကဿ အာရာမေ. တေန ခေါ ပန သမယေန အာယသ္မာ ဥဒါယီ သာဝတ္ထိယံ ကုလူပကော ဟောတိ, ဗဟုကာနိ ကုလာနိ ဥပသင်္ကမတိ. တေန ခေါ ပန သမယေန အာယသ္မတော ဥဒါယိဿ ဥပဋ္ဌာကကုလဿ ကုမာရိကာ အညတရဿ ကုလဿ ကုမာရကဿ ဒိန္နာ ဟောတိ. အထ ခေါ အာယသ္မာ ဥဒါယီ ပုဗ္ဗဏှသမယံ နိဝါသေတွာ ပတ္တစီဝရမာဒါယ ယေန တံ ကုလံ တေနုပသင်္ကမိ; ဥပသင်္ကမိတွာ မနုဿေ ပုစ္ဆိ—  “ကဟံ ဣတ္ထန္နာမာ”တိ? တေ ဧဝမာဟံသု—  “ဒိန္နာ, ဘန္တေ, အမုကဿ ကုလဿ ကုမာရကဿာ”တိ. တမ္ပိ ခေါ ကုလံ အာယသ္မတော ဥဒါယိဿ ဥပဋ္ဌာကံ ဟောတိ. အထ ခေါ အာယသ္မာ ဥဒါယီ ယေန တံ ကုလံ တေနုပသင်္ကမိ; ဥပသင်္ကမိတွာ မနုဿေ ပုစ္ဆိ—  “ကဟံ ဣတ္ထန္နာမာ”တိ? တေ ဧဝမာဟံသု—  “ဧသာယျ, ဩဝရကေ နိသိန္နာ”တိ. အထ ခေါ အာယသ္မာ ဥဒါယီ ယေန သာ ကုမာရိကာ တေနုပသင်္ကမိ; ဥပသင်္ကမိတွာ တဿာ ကုမာရိကာယ သဒ္ဓိံ ဧကော ဧကာယ ရဟော ပဋိစ္ဆန္နေ အာသနေ အလံကမ္မနိယေ နိသဇ္ဇံ ကပ္ပေသိ ကာလယုတ္တံ သမုလ္လပန္တော ကာလယုတ္တံ ဓမ္မံ ဘဏန္တော.
</Paragraph>

<Paragraph number="1804" book="para">
တေန ခေါ ပန သမယေန ဝိသာခါ မိဂါရမာတာ ဗဟုပုတ္တာ ဟောတိ ဗဟုနတ္တာ အရောဂပုတ္တာ အရောဂနတ္တာ အဘိမင်္ဂလသမ္မတာ. မနုဿာ ယညေသု ဆဏေသု ဥဿဝေသု ဝိသာခံ မိဂါရမာတရံ ပဌမံ ဘောဇေန္တိ. အထ ခေါ ဝိသာခါ မိဂါရမာတာ နိမန္တိတာ တံ ကုလံ အဂမာသိ. အဒ္ဒသာ ခေါ ဝိသာခါ မိဂါရမာတာ အာယသ္မန္တံ ဥဒါယိံ တဿာ ကုမာရိကာယ သဒ္ဓိံ ဧကံ ဧကာယ ရဟော ပဋိစ္ဆန္နေ အာသနေ အလံကမ္မနိယေ နိသိန္နံ. ဒိသွာန အာယသ္မန္တံ ဥဒါယိံ ဧတဒဝေါစ—  “ဣဒံ, ဘန္တေ, နစ္ဆန္နံ နပ္ပတိရူပံ ယံ အယျော မာတုဂါမေန သဒ္ဓိံ ဧကော ဧကာယ ရဟော ပဋိစ္ဆန္နေ အာသနေ အလံကမ္မနိယေ နိသဇ္ဇံ ကပ္ပေတိ. ကိဉ္စာပိ, ဘန္တေ, အယျော အနတ္ထိကော တေန ဓမ္မေန, အပိ စ ဒုဿဒ္ဓါပယာ အပ္ပသန္နာ မနုဿာ”တိ. ဧဝမ္ပိ ခေါ အာယသ္မာ ဥဒါယီ ဝိသာခါယ မိဂါရမာတုယာ ဝုစ္စမာနော နာဒိယိ. အထ ခေါ ဝိသာခါ မိဂါရမာတာ နိက္ခမိတွာ ဘိက္ခူနံ ဧတမတ္ထံ အာရောစေသိ. ယေ တေ ဘိက္ခူ အပ္ပိစ္ဆာ …ပေ…  တေ ဥဇ္ဈာယန္တိ ခိယျန္တိ ဝိပါစေန္တိ—  “ကထဉှိ နာမ အာယသ္မာ ဥဒါယီ မာတုဂါမေန သဒ္ဓိံ ဧကော ဧကာယ ရဟော ပဋိစ္ဆန္နေ အာသနေ အလံကမ္မနိယေ နိသဇ္ဇံ ကပ္ပေဿတီ”တိ.
</Paragraph>

<Paragraph number="1805" book="para">
အထ ခေါ တေ ဘိက္ခူ အာယသ္မန္တံ ဥဒါယိံ အနေကပရိယာယေန ဝိဂရဟိတွာ ဘဂဝတော ဧတမတ္ထံ အာရောစေသုံ …ပေ…  “သစ္စံ ကိရ တွံ, ဥဒါယိ, မာတုဂါမေန သဒ္ဓိံ ဧကော ဧကာယ ရဟော ပဋိစ္ဆန္နေ အာသနေ အလံကမ္မနိယေ နိသဇ္ဇံ ကပ္ပေသီ”တိ? “သစ္စံ, ဘဂဝါ”တိ. ဝိဂရဟိ ဗုဒ္ဓေါ ဘဂဝါ …ပေ…  ကထဉှိ နာမ တွံ, မောဃပုရိသ, မာတုဂါမေန သဒ္ဓိံ ဧကော ဧကာယ ရဟော ပဋိစ္ဆန္နေ အာသနေ အလံကမ္မနိယေ နိသဇ္ဇံ ကပ္ပေဿသိ. နေတံ, မောဃပုရိသ, အပ္ပသန္နာနံ ဝါ ပသာဒါယ …ပေ…  ဧဝဉ္စ ပန, ဘိက္ခဝေ, ဣမံ သိက္ခာပဒံ ဥဒ္ဒိသေယျာထ—
</Paragraph>

</Division>
<Division number="444" book="para" e="ch" v="1" p="286">

<Paragraph number="1806" book="para">
<Emphasis>“ယော ပန ဘိက္ခု မာတုဂါမေန သဒ္ဓိံ ဧကော ဧကာယ ရဟော ပဋိစ္ဆန္နေ အာသနေ အလံကမ္မနိယေ နိသဇ္ဇံ ကပ္ပေယျ, တမေနံ သဒ္ဓေယျဝစသာ ဥပါသိကာ ဒိသွာ တိဏ္ဏံ ဓမ္မာနံ အညတရေန ဝဒေယျ—  ပါရာဇိကေန ဝါ သံဃာဒိသေသေန ဝါ ပါစိတ္တိယေန ဝါ, နိသဇ္ဇံ ဘိက္ခု ပဋိဇာနမာနော တိဏ္ဏံ ဓမ္မာနံ အညတရေန ကာရေတဗ္ဗော—  ပါရာဇိကေန ဝါ သံဃာဒိသေသေန ဝါ ပါစိတ္တိယေန ဝါ, ယေန ဝါ သာ သဒ္ဓေယျဝစသာ ဥပါသိကာ ဝဒေယျ, တေန သော ဘိက္ခု ကာရေတဗ္ဗော. အယံ ဓမ္မော အနိယတော”</Emphasis>တိ. (*1*:<Emphasis>18</Emphasis>)
</Paragraph>

</Division>
<Division number="445" book="para" e="ch" v="1" p="286">

<Paragraph number="1807" book="para">
<Emphasis>ယော ပနာ</Emphasis>တိ ယော ယာဒိသော …ပေ…  <Emphasis>ဘိက္ခူ</Emphasis>တိ …ပေ…  အယံ ဣမသ္မိံ အတ္ထေ အဓိပ္ပေတော ဘိက္ခူတိ.
</Paragraph>

<Paragraph number="1808" book="para">
<Emphasis>မာတုဂါမော</Emphasis> နာမ မနုဿိတ္ထီ, န ယက္ခီ န ပေတီ န တိရစ္ဆာနဂတာ. အန္တမသော တဒဟုဇာတာပိ ဒါရိကာ, ပဂေဝ မဟတ္တရီ.
</Paragraph>

<Paragraph number="1809" book="para">
<Emphasis>သဒ္ဓိန်</Emphasis>တိ ဧကတော.
</Paragraph>

<Paragraph number="1810" book="para">
<Emphasis>ဧကော ဧကာယာ</Emphasis>တိ ဘိက္ခု စေဝ ဟောတိ မာတုဂါမော စ.
</Paragraph>

<Paragraph number="1811" book="para">
<Emphasis>ရဟော</Emphasis> နာမ စက္ခုဿ ရဟော, သောတဿ ရဟော. <Emphasis>စက္ခုဿ ရဟော</Emphasis> နာမ န သက္ကာ ဟောတိ အက္ခိံ ဝါ နိခဏီယမာနေ ဘမုကံ ဝါ ဥက္ခိပီယမာနေ သီသံ ဝါ ဥက္ခိပီယမာနေ ပဿိတုံ. <Emphasis>သောတဿ ရဟော</Emphasis> နာမ န သက္ကာ ဟောတိ ပကတိကထာ သောတုံ.
</Paragraph>

<Paragraph number="1812" book="para">
<Emphasis>ပဋိစ္ဆန္နံ</Emphasis> နာမ အာသနံ ကုဋ္ဋေန ဝါ ကဝါဋေန ဝါ ကိလဉ္ဇေန ဝါ သာဏိပါကာရေန ဝါ ရုက္ခေန ဝါ ထမ္ဘေန ဝါ ကောတ္ထဠိယာ ဝါ ယေန ကေနစိ ပဋိစ္ဆန္နံ ဟောတိ.
</Paragraph>

<Paragraph number="1813" book="para">
<Emphasis>အလံကမ္မနိယေ</Emphasis>တိ သက္ကာ ဟောတိ မေထုနံ ဓမ္မံ ပဋိသေဝိတုံ.
</Paragraph>

<Paragraph number="1814" book="para">
<Emphasis>နိသဇ္ဇံ ကပ္ပေယျာ</Emphasis>တိ မာတုဂါမေ နိသိန္နေ ဘိက္ခု ဥပနိသိန္နော ဝါ ဟောတိ ဥပနိပန္နော ဝါ. ဘိက္ခု နိသိန္နေ မာတုဂါမော ဥပနိသိန္နော ဝါ ဟောတိ ဥပနိပန္နော ဝါ. ဥဘော ဝါ နိသိန္နာ ဟောန္တိ ဥဘော ဝါ နိပန္နာ.
</Paragraph>

<Paragraph number="1815" book="para">
<Emphasis>သဒ္ဓေယျဝစသာ</Emphasis> နာမ အာဂတဖလာ အဘိသမေတာဝိနီ ဝိညာတသာသနာ.
</Paragraph>

<Paragraph number="1816" book="para">
<Emphasis>ဥပါသိကာ</Emphasis> နာမ ဗုဒ္ဓံ သရဏံ ဂတာ, ဓမ္မံ သရဏံ ဂတာ, သံဃံ သရဏံ ဂတာ.
</Paragraph>

<Paragraph number="1817" book="para">
<Emphasis>ဒိသွာ</Emphasis>တိ ပဿိတွာ.
</Paragraph>

<Paragraph number="1818" book="para">
တိဏ္ဏံ ဓမ္မာနံ အညတရေန ဝဒေယျ—  ပါရာဇိကေန ဝါ သံဃာဒိသေသေန ဝါ ပါစိတ္တိယေန ဝါ. နိသဇ္ဇံ ဘိက္ခု ပဋိဇာနမာနော တိဏ္ဏံ ဓမ္မာနံ အညတရေန ကာရေတဗ္ဗော—  ပါရာဇိကေန ဝါ သံဃာဒိသေသေန ဝါ ပါစိတ္တိယေန ဝါ. ယေန ဝါ သာ သဒ္ဓေယျဝစသာ ဥပါသိကာ ဝဒေယျ တေန သော ဘိက္ခု ကာရေတဗ္ဗော.
</Paragraph>

</Division>
<Division number="446" book="para" e="ch" v="1" p="287">

<Paragraph number="1819" book="para">
သာ စေ ဧဝံ ဝဒေယျ—  “အယျော မယာ ဒိဋ္ဌော နိသိန္နော မာတုဂါမဿ မေထုနံ ဓမ္မံ ပဋိသေဝန္တော”တိ, သော စ တံ ပဋိဇာနာတိ, အာပတ္တိယာ ကာရေတဗ္ဗော. သာ စေ ဧဝံ ဝဒေယျ—  “အယျော မယာ ဒိဋ္ဌော နိသိန္နော မာတုဂါမဿ မေထုနံ ဓမ္မံ ပဋိသေဝန္တော”တိ, သော စေ ဧဝံ ဝဒေယျ—  “သစ္စာဟံ နိသိန္နော, နော စ ခေါ မေထုနံ ဓမ္မံ ပဋိသေဝိန်”တိ, နိသဇ္ဇာယ ကာရေတဗ္ဗော. သာ စေ ဧဝံ ဝဒေယျ—  “အယျော မယာ ဒိဋ္ဌော နိသိန္နော မာတုဂါမဿ မေထုနံ ဓမ္မံ ပဋိသေဝန္တော”တိ, သော စေ ဧဝံ ဝဒေယျ—  “နာဟံ နိသိန္နော, အပိ စ ခေါ နိပန္နော”တိ, နိပဇ္ဇာယ ကာရေတဗ္ဗော. သာ စေ ဧဝံ ဝဒေယျ—  “အယျော မယာ ဒိဋ္ဌော နိသိန္နော မာတုဂါမဿ မေထုနံ ဓမ္မံ ပဋိသေဝန္တော”တိ, သော စေ ဧဝံ ဝဒေယျ—  “နာဟံ နိသိန္နော, အပိ စ ခေါ ဌိတော”တိ, န ကာရေတဗ္ဗော.
</Paragraph>

</Division>
<Division number="447" book="para" e="ch" v="1" p="288">

<Paragraph number="1820" book="para">
သာ စေ ဧဝံ ဝဒေယျ—  “အယျော မယာ ဒိဋ္ဌော နိပန္နော မာတုဂါမဿ မေထုနံ ဓမ္မံ ပဋိသေဝန္တော”တိ, သော စ တံ ပဋိဇာနာတိ, အာပတ္တိယာ ကာရေတဗ္ဗော. သာ စေ ဧဝံ ဝဒေယျ—  “အယျော မယာ ဒိဋ္ဌော နိပန္နော မာတုဂါမဿ မေထုနံ ဓမ္မံ ပဋိသေဝန္တော”တိ, သော စေ ဧဝံ ဝဒေယျ—  “သစ္စာဟံ နိပန္နော, နော စ ခေါ မေထုနံ ဓမ္မံ ပဋိသေဝိန်”တိ, နိပဇ္ဇာယ ကာရေတဗ္ဗော. သာ စေ ဧဝံ ဝဒေယျ—  “အယျော မယာ ဒိဋ္ဌော နိပန္နော မာတုဂါမဿ မေထုနံ ဓမ္မံ ပဋိသေဝန္တော”တိ, သော စေ ဧဝံ ဝဒေယျ—  “နာဟံ နိပန္နော, အပိ စ ခေါ နိသိန္နော”တိ, နိသဇ္ဇာယ ကာရေတဗ္ဗော. သာ စေ ဧဝံ ဝဒေယျ—  “အယျော မယာ ဒိဋ္ဌော နိပန္နော မာတုဂါမဿ မေထုနံ ဓမ္မံ ပဋိသေဝန္တော”တိ, သော စေ ဧဝံ ဝဒေယျ—  “နာဟံ နိပန္နော, အပိ စ ခေါ ဌိတော”တိ, န ကာရေတဗ္ဗော.
</Paragraph>

</Division>
<Division number="448" book="para" e="ch" v="1" p="288">

<Paragraph number="1821" book="para">
သာ စေ ဧဝံ ဝဒေယျ—  “အယျော မယာ ဒိဋ္ဌော နိသိန္နော မာတုဂါမေန သဒ္ဓိံ ကာယသံသဂ္ဂံ သမာပဇ္ဇန္တော”တိ, သော စ တံ ပဋိဇာနာတိ, အာပတ္တိယာ ကာရေတဗ္ဗော …ပေ…  “သစ္စာဟံ နိသိန္နော နော စ ခေါ ကာယသံသဂ္ဂံ သမာပဇ္ဇိန်”တိ, နိသဇ္ဇာယ ကာရေတဗ္ဗော …ပေ…  “နာဟံ နိသိန္နော, အပိ စ ခေါ နိပန္နော”တိ, နိပဇ္ဇာယ ကာရေတဗ္ဗော …ပေ…  “နာဟံ နိသိန္နော, အပိ စ ခေါ ဌိတော”တိ, န ကာရေတဗ္ဗော.
</Paragraph>

<Paragraph number="1822" book="para">
သာ စေ ဧဝံ ဝဒေယျ—  “အယျော မယာ ဒိဋ္ဌော နိပန္နော မာတုဂါမေန သဒ္ဓိံ ကာယသံသဂ္ဂံ သမာပဇ္ဇန္တော”တိ, သော စ တံ ပဋိဇာနာတိ, အာပတ္တိယာ ကာရေတဗ္ဗော …ပေ…  “သစ္စာဟံ နိပန္နော, နော စ ခေါ ကာယသံသဂ္ဂံ သမာပဇ္ဇိန်”တိ, နိပဇ္ဇာယ ကာရေတဗ္ဗော …ပေ…  “နာဟံ နိပန္နော, အပိ စ ခေါ နိသိန္နော”တိ, နိသဇ္ဇာယ ကာရေတဗ္ဗော …ပေ…  “နာဟံ နိပန္နော, အပိ စ ခေါ ဌိတော”တိ, န ကာရေတဗ္ဗော.
</Paragraph>

</Division>
<Division number="449" book="para" e="ch" v="1" p="288">

<Paragraph number="1823" book="para">
သာ စေ ဧဝံ ဝဒေယျ—  “အယျော မယာ ဒိဋ္ဌော မာတုဂါမေန သဒ္ဓိံ ဧကော ဧကာယ ရဟော ပဋိစ္ဆန္နေ အာသနေ အလံကမ္မနိယေ နိသိန္နော”တိ, သော စ တံ ပဋိဇာနာတိ, နိသဇ္ဇာယ ကာရေတဗ္ဗော …ပေ…  “နာဟံ နိသိန္နော, အပိ စ ခေါ နိပန္နော”တိ, နိပဇ္ဇာယ ကာရေတဗ္ဗော …ပေ…  “နာဟံ နိသိန္နော, အပိ စ ခေါ ဌိတော”တိ, န ကာရေတဗ္ဗော.
</Paragraph>

</Division>
<Division number="450" book="para" e="ch" v="1" p="289">

<Paragraph number="1824" book="para">
သာ စေ ဧဝံ ဝဒေယျ—  “အယျော မယာ ဒိဋ္ဌော မာတုဂါမေန သဒ္ဓိံ ဧကော ဧကာယ ရဟော ပဋိစ္ဆန္နေ အာသနေ အလံကမ္မနိယေ နိပန္နော”တိ, သော စ တံ ပဋိဇာနာတိ, နိပဇ္ဇာယ ကာရေတဗ္ဗော …ပေ…  “နာဟံ နိပန္နော, အပိ စ ခေါ နိသိန္နော”တိ, နိသဇ္ဇာယ ကာရေတဗ္ဗော …ပေ…  “နာဟံ နိပန္နော, အပိ စ ခေါ ဌိတော”တိ, န ကာရေတဗ္ဗော.
</Paragraph>

<Paragraph number="1825" book="para">
<Emphasis>အနိယတော</Emphasis>တိ န နိယတော, ပါရာဇိကံ ဝါ သံဃာဒိသေသော ဝါ ပါစိတ္တိယံ ဝါ.
</Paragraph>

</Division>
<Division number="451" book="para" e="ch" v="1" p="289">

<Paragraph number="1826" book="para">
ဂမနံ ပဋိဇာနာတိ, နိသဇ္ဇံ ပဋိဇာနာတိ, အာပတ္တိံ ပဋိဇာနာတိ, အာပတ္တိယာ ကာရေတဗ္ဗော. ဂမနံ ပဋိဇာနာတိ, နိသဇ္ဇံ န ပဋိဇာနာတိ, အာပတ္တိံ ပဋိဇာနာတိ, အာပတ္တိယာ ကာရေတဗ္ဗော. ဂမနံ ပဋိဇာနာတိ, နိသဇ္ဇံ ပဋိဇာနာတိ, အာပတ္တိံ န ပဋိဇာနာတိ, နိသဇ္ဇာယ ကာရေတဗ္ဗော. ဂမနံ ပဋိဇာနာတိ, နိသဇ္ဇံ န ပဋိဇာနာတိ, အာပတ္တိံ န ပဋိဇာနာတိ, န ကာရေတဗ္ဗော.
</Paragraph>

<Paragraph number="1827" book="para">
ဂမနံ န ပဋိဇာနာတိ, နိသဇ္ဇံ ပဋိဇာနာတိ, အာပတ္တိံ ပဋိဇာနာတိ, အာပတ္တိယာ ကာရေတဗ္ဗော. ဂမနံ န ပဋိဇာနာတိ, နိသဇ္ဇံ န ပဋိဇာနာတိ, အာပတ္တိံ ပဋိဇာနာတိ, အာပတ္တိယာ ကာရေတဗ္ဗော. ဂမနံ န ပဋိဇာနာတိ, နိသဇ္ဇံ ပဋိဇာနာတိ, အာပတ္တိံ န ပဋိဇာနာတိ, နိသဇ္ဇာယ ကာရေတဗ္ဗော. ဂမနံ န ပဋိဇာနာတိ, နိသဇ္ဇံ န ပဋိဇာနာတိ, အာပတ္တိံ န ပဋိဇာနာတိ, န ကာရေတဗ္ဗောတိ.

</Paragraph>
</Division>

<Paragraph number="1828" type="center" book="para">
ပဌမော အနိယတော နိဋ္ဌိတော.
</Paragraph>