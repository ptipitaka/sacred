---
title: 1.2.2 ကာယသံသဂ္ဂသိက္ခာပဒ
tableOfContents: false
sidebar:
  order: 2
type: tipitaka
basket: vi
book: para
review:
  current: review
  updated: '2025-10-27T21:49:44.583254'
  updated_by: ''
  notes: ''
  history:
  - state: review
    date: '2025-10-27T21:49:44.583254'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';
import TableOfContents from '@components/TableOfContents.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="269" book="para" e="ch" v="1" p="172">

<Paragraph number="993" book="para">
တေန သမယေန ဗုဒ္ဓေါ ဘဂဝါ သာဝတ္ထိယံ ဝိဟရတိ ဇေတဝနေ အနာထပိဏ္ဍိကဿ အာရာမေ. တေန ခေါ ပန သမယေန အာယသ္မာ ဥဒါယီ အရညေ ဝိဟရတိ. တဿာယသ္မတော ဝိဟာရော အဘိရူပေါ ဟောတိ ဒဿနီယော ပါသာဒိကော, မဇ္ဈေဂဗ္ဘော, သမန္တာပရိယာဂါရော, သုပညတ္တံ မဉ္စပီဌံ ဘိသိဗိဗ္ဗောဟနံ, ပါနီယံ ပရိဘောဇနီယံ သူပဋ္ဌိတံ, ပရိဝေဏံ သုသမ္မဋ္ဌံ. ဗဟူ မနုဿာ အာယသ္မတော ဥဒါယိဿ ဝိဟာရပေက္ခကာ အာဂစ္ဆန္တိ.



</Paragraph>

<Paragraph number="994" book="para">
အညတရောပိ ဗြာဟ္မဏော သပဇာပတိကော ယေနာယသ္မာ ဥဒါယီ တေနုပသင်္ကမိ; ဥပသင်္ကမိတွာ အာယသ္မန္တံ ဥဒါယိံ ဧတဒဝေါစ—  “ဣစ္ဆာမ မယံ ဘောတော ဥဒါယိဿ ဝိဟာရံ ပေက္ခိတုန်”တိ. “တေန ဟိ, ဗြာဟ္မဏ, ပေက္ခဿူ”တိ, အဝါပုရဏံ အာဒါယ ဃဋိကံ ဥဂ္ဃါဋေတွာ ကဝါဋံ ပဏာမေတွာ ဝိဟာရံ ပါဝိသိ. သောပိ ခေါ ဗြာဟ္မဏော အာယသ္မတော ဥဒါယိဿ ပိဋ္ဌိတော ပါဝိသိ. သာပိ ခေါ ဗြာဟ္မဏီ တဿ ဗြာဟ္မဏဿ ပိဋ္ဌိတော ပါဝိသိ. အထ ခေါ အာယသ္မာ ဥဒါယီ ဧကစ္စေ ဝါတပါနေ ဝိဝရန္တော ဧကစ္စေ ဝါတပါနေ ထကေန္တော ဂဗ္ဘံ အနုပရိဂန္တွာ ပိဋ္ဌိတော အာဂန္တွာ တဿာ ဗြာဟ္မဏိယာ အင်္ဂမင်္ဂါနိ ပရာမသိ. အထ ခေါ သော ဗြာဟ္မဏော အာယသ္မတာ ဥဒါယိနာ သဒ္ဓိံ ပဋိသမ္မောဒိတွာ အဂမာသိ. အထ ခေါ သော ဗြာဟ္မဏော အတ္တမနော အတ္တမနဝါစံ နိစ္ဆာရေသိ—  “ဥဠာရာ ဣမေ သမဏာ သကျပုတ္တိယာ ယေ ဣမေ ဧဝရူပေ အရညေ ဝိဟရန္တိ. ဘဝမ္ပိ ဥဒါယီ ဥဠာရော ယော ဧဝရူပေ အရညေ ဝိဟရတီ”တိ.



</Paragraph>

<Paragraph number="995" book="para">
ဧဝံ ဝုတ္တေ, သာ ဗြာဟ္မဏီ တံ ဗြာဟ္မဏံ ဧတဒဝေါစ—  “ကုတော တဿ ဥဠာရတ္တတာ. ယထေဝ မေ တွံ အင်္ဂမင်္ဂါနိ ပရာမသိ ဧဝမေဝ မေ သမဏော ဥဒါယီ အင်္ဂမင်္ဂါနိ ပရာမသီ”တိ. အထ ခေါ သော ဗြာဟ္မဏော ဥဇ္ဈာယတိ ခိယျတိ ဝိပါစေတိ—  “အလဇ္ဇိနော ဣမေ သမဏာ သကျပုတ္တိယာ ဒုဿီလာ မုသာဝါဒိနော. ဣမေ ဟိ နာမ ဓမ္မစာရိနော သမစာရိနော ဗြဟ္မစာရိနော သစ္စဝါဒိနော သီလဝန္တော ကလျာဏဓမ္မာ ပဋိဇာနိဿန္တိ. နတ္ထိ ဣမေသံ သာမညံ နတ္ထိ ဣမေသံ ဗြဟ္မညံ, နဋ္ဌံ ဣမေသံ သာမညံ နဋ္ဌံ ဣမေသံ ဗြဟ္မညံ, ကုတော ဣမေသံ သာမညံ ကုတော ဣမေသံ ဗြဟ္မညံ, အပဂတာ ဣမေ သာမညာ အပဂတာ ဣမေ ဗြဟ္မညာ. ကထဉှိ နာမ သမဏော ဥဒါယီ မမ ဘရိယာယ အင်္ဂမင်္ဂါနိ ပရာမသိဿတိ. န ဟိ သက္ကာ ကုလိတ္ထီဟိ ကုလဓီတာဟိ ကုလကုမာရီဟိ ကုလသုဏှာဟိ ကုလဒါသီဟိ အာရာမံ ဝါ ဝိဟာရံ ဝါ ဂန္တုံ. သစေ ကုလိတ္ထိယော ကုလဓီတရော ကုလကုမာရိယော ကုလသုဏှာယော ကုလဒါသိယော အာရာမံ ဝါ ဝိဟာရံ ဝါ ဂစ္ဆေယျုံ, တာပိ သမဏာ သကျပုတ္တိယာ ဒူသေယျုန်”တိ.



</Paragraph>

<Paragraph number="996" book="para">
အဿောသုံ ခေါ ဘိက္ခု တဿ ဗြာဟ္မဏဿ ဥဇ္ဈာယန္တဿ ခိယျန္တဿ ဝိပါစေန္တဿ. ယေ တေ ဘိက္ခူ အပ္ပိစ္ဆာ …ပေ…  တေ ဥဇ္ဈာယန္တိ ခိယျန္တိ ဝိပါစေန္တိ—  “ကထဉှိ နာမ အာယသ္မာ ဥဒါယီ မာတုဂါမေန သဒ္ဓိံ ကာယသံသဂ္ဂံ သမာပဇ္ဇိဿတီ”တိ.



</Paragraph>

<Paragraph number="997" book="para">
အထ ခေါ တေ ဘိက္ခူ အာယသ္မန္တံ ဥဒါယိံ အနေကပရိယာယေန ဝိဂရဟိတွာ ဘဂဝတော ဧတမတ္ထံ အာရောစေသုံ. အထ ခေါ ဘဂဝါ ဧတသ္မိံ နိဒါနေ ဧတသ္မိံ ပကရဏေ ဘိက္ခုသံဃံ သန္နိပါတာပေတွာ အာယသ္မန္တံ ဥဒါယိံ ပဋိပုစ္ဆိ—  “သစ္စံ ကိရ တွံ, ဥဒါယိ, မာတုဂါမေန သဒ္ဓိံ ကာယသံသဂ္ဂံ သမာပဇ္ဇသီ”တိ? “သစ္စံ, ဘဂဝါ”တိ. ဝိဂရဟိ ဗုဒ္ဓေါ ဘဂဝါ—  “အနနုစ္ဆဝိကံ, မောဃပုရိသ, အနနုလောမိကံ အပ္ပတိရူပံ အဿာမဏကံ အကပ္ပိယံ အကရဏီယံ. ကထဉှိ နာမ တွံ, မောဃပုရိသ, မာတုဂါမေန သဒ္ဓိံ ကာယသံသဂ္ဂံ သမာပဇ္ဇိဿသိ. နနု မယာ, မောဃပုရိသ, အနေကပရိယာယေန ဝိရာဂါယ ဓမ္မော ဒေသိတော နော သရာဂါယ …ပေ…  ကာမပရိဠာဟာနံ ဝူပသမော အက္ခာတော. နေတံ, မောဃပုရိသ, အပ္ပသန္နာနံ ဝါ ပသာဒါယ …ပေ…  ဧဝဉ္စ ပန, ဘိက္ခဝေ, ဣမံ သိက္ခာပဒံ ဥဒ္ဒိသေယျာထ—



</Paragraph>

</Division>
<Division number="270" book="para" e="ch" v="1" p="173">

<Paragraph number="998" book="para">
<Emphasis>“ယော ပန ဘိက္ခု ဩတိဏ္ဏော ဝိပရိဏတေန စိတ္တေန မာတုဂါမေန သဒ္ဓိံ ကာယသံသဂ္ဂံ သမာပဇ္ဇေယျ ဟတ္ထဂ္ဂါဟံ ဝါ ဝေဏိဂ္ဂါဟံ ဝါ အညတရဿ ဝါ အညတရဿ ဝါ အင်္ဂဿ ပရာမသနံ, သံဃာဒိသေသော”</Emphasis>တိ. (*2*:<Emphasis>6</Emphasis>)



</Paragraph>

</Division>
<Division number="271" book="para" e="ch" v="1" p="173">

<Paragraph number="999" book="para">
<Emphasis>ယော ပနာ</Emphasis>တိ ယော ယာဒိသော …ပေ…  <Emphasis>ဘိက္ခူ</Emphasis>တိ …ပေ…  အယံ ဣမသ္မိံ အတ္ထေ အဓိပ္ပေတော ဘိက္ခူတိ.



</Paragraph>

<Paragraph number="1000" book="para">
<Emphasis>ဩတိဏ္ဏော</Emphasis> နာမ သာရတ္တော အပေက္ခဝါ ပဋိဗဒ္ဓစိတ္တော.



</Paragraph>

<Paragraph number="1001" book="para">
<Emphasis>ဝိပရိဏတန်</Emphasis>တိ ရတ္တမ္ပိ စိတ္တံ ဝိပရိဏတံ. ဒုဋ္ဌမ္ပိ စိတ္တံ ဝိပရိဏတံ. မူဠှမ္ပိ စိတ္တံ ဝိပရိဏတံ. အပိ စ ရတ္တံ စိတ္တံ ဣမသ္မိံ အတ္ထေ အဓိပ္ပေတံ ဝိပရိဏတန္တိ.



</Paragraph>

<Paragraph number="1002" book="para">
<Emphasis>မာတုဂါမော</Emphasis> နာမ မနုဿိတ္ထီ, န ယက္ခီ န ပေတီ, န တိရစ္ဆာနဂတာ. အန္တမသော တဒဟုဇာတာပိ ဒါရိကာ, ပဂေဝ မဟတ္တရီ.



</Paragraph>

<Paragraph number="1003" book="para">
<Emphasis>သဒ္ဓိန်</Emphasis>တိ ဧကတော.



</Paragraph>

<Paragraph number="1004" book="para">
<Emphasis>ကာယသံသဂ္ဂံ သမာပဇ္ဇေယျာ</Emphasis>တိ အဇ္ဈာစာရော ဝုစ္စတိ.



</Paragraph>

<Paragraph number="1005" book="para">
<Emphasis>ဟတ္ထော</Emphasis> နာမ ကပ္ပရံ ဥပါဒါယ ယာဝ အဂ္ဂနခါ.



</Paragraph>

<Paragraph number="1006" book="para">
<Emphasis>ဝေဏီ</Emphasis> နာမ သုဒ္ဓကေသာ ဝါ, သုတ္တမိဿာ ဝါ, မာလာမိဿာ ဝါ, ဟိရညမိဿာ ဝါ, သုဝဏ္ဏမိဿာ ဝါ, မုတ္တာမိဿာ ဝါ, မဏိမိဿာ ဝါ.



</Paragraph>

<Paragraph number="1007" book="para">
<Emphasis>အင်္ဂံ</Emphasis> နာမ ဟတ္ထဉ္စ ဝေဏိဉ္စ ဌပေတွာ အဝသေသံ အင်္ဂံ နာမ.



</Paragraph>

</Division>
<Division number="272" book="para" e="ch" v="1" p="174">

<Paragraph number="1008" book="para">
အာမသနာ, ပရာမသနာ, ဩမသနာ, ဥမ္မသနာ, ဩလင်္ဃနာ, ဥလ္လင်္ဃနာ, အာကဍ္ဎနာ, ပတိကဍ္ဎနာ, အဘိနိဂ္ဂဏှနာ, အဘိနိပ္ပီဠနာ, ဂဟဏံ, ဆုပနံ.



</Paragraph>

<Paragraph number="1009" book="para">
<Emphasis>အာမသနာ</Emphasis> နာမ အာမဋ္ဌမတ္တာ.



</Paragraph>

<Paragraph number="1010" book="para">
<Emphasis>ပရာမသနာ</Emphasis> နာမ ဣတောစိတော စ သဉ္စောပနာ.



</Paragraph>

<Paragraph number="1011" book="para">
<Emphasis>ဩမသနာ</Emphasis> နာမ ဟေဋ္ဌာ ဩရောပနာ.



</Paragraph>

<Paragraph number="1012" book="para">
<Emphasis>ဥမ္မသနာ</Emphasis> နာမ ဥဒ္ဓံ ဥစ္စာရဏာ.



</Paragraph>

<Paragraph number="1013" book="para">
<Emphasis>ဩလင်္ဃနာ</Emphasis> နာမ ဟေဋ္ဌာ ဩနမနာ.



</Paragraph>

<Paragraph number="1014" book="para">
<Emphasis>ဥလ္လင်္ဃနာ</Emphasis> နာမ ဥဒ္ဓံ ဥစ္စာရဏာ.



</Paragraph>

<Paragraph number="1015" book="para">
<Emphasis>အာကဍ္ဎနာ</Emphasis> နာမ အာဝိဉ္ဆနာ.



</Paragraph>

<Paragraph number="1016" book="para">
<Emphasis>ပတိကဍ္ဎနာ</Emphasis> နာမ ပတိပ္ပဏာမနာ.



</Paragraph>

<Paragraph number="1017" book="para">
<Emphasis>အဘိနိဂ္ဂဏှနာ</Emphasis> နာမ အင်္ဂံ ဂဟေတွာ နိပ္ပီဠနာ.



</Paragraph>

<Paragraph number="1018" book="para">
<Emphasis>အဘိနိပ္ပီဠနာ</Emphasis> နာမ ကေနစိ သဟ နိပ္ပီဠနာ.



</Paragraph>

<Paragraph number="1019" book="para">
<Emphasis>ဂဟဏံ</Emphasis> နာမ ဂဟိတမတ္တံ.



</Paragraph>

<Paragraph number="1020" book="para">
<Emphasis>ဆုပနံ</Emphasis> နာမ ဖုဋ္ဌမတ္တံ.



</Paragraph>

<Paragraph number="1021" book="para">
<Emphasis>သံဃာဒိသေသော</Emphasis>တိ …ပေ…  တေနပိ ဝုစ္စတိ “သံဃာဒိသေသော”တိ.



</Paragraph>

</Division>
<Division number="273" book="para" e="ch" v="1" p="175">

<Paragraph number="1022" book="para">
ဣတ္ထီ စ ဟောတိ ဣတ္ထိသညီ သာရတ္တော စ ဘိက္ခု စ. နံ ဣတ္ထိယာ ကာယေန ကာယံ အာမသတိ ပရာမသတိ ဩမသတိ ဥမ္မသတိ ဩလင်္ဃေတိ ဥလ္လင်္ဃေတိ အာကဍ္ဎတိ ပတိကဍ္ဎတိ အဘိနိဂ္ဂဏှာတိ အဘိနိပ္ပီဠေတိ ဂဏှာတိ ဆုပတိ, အာပတ္တိ သံဃာဒိသေသဿ.



</Paragraph>

<Paragraph number="1023" book="para">
ဣတ္ထီ စ ဟောတိ ဝေမတိကော သာရတ္တော စ. ဘိက္ခု စ နံ ဣတ္ထိယာ ကာယေန ကာယံ အာမသတိ ပရာမသတိ …ပေ…  ဂဏှာတိ ဆုပတိ, အာပတ္တိ ထုလ္လစ္စယဿ.



</Paragraph>

<Paragraph number="1024" book="para">
ဣတ္ထီ စ ဟောတိ ပဏ္ဍကသညီ သာရတ္တော စ. ဘိက္ခု စ နံ ဣတ္ထိယာ ကာယေန ကာယံ အာမသတိ ပရာမသတိ …ပေ…  ဂဏှာတိ ဆုပတိ, အာပတ္တိ ထုလ္လစ္စယဿ.



</Paragraph>

<Paragraph number="1025" book="para">
ဣတ္ထီ စ ဟောတိ ပုရိသသညီ သာရတ္တော စ. ဘိက္ခု စ နံ ဣတ္ထိယာ ကာယေန ကာယံ အာမသတိ ပရာမသတိ …ပေ…  ဂဏှာတိ ဆုပတိ, အာပတ္တိ ထုလ္လစ္စယဿ.



</Paragraph>

<Paragraph number="1026" book="para">
ဣတ္ထီ စ ဟောတိ တိရစ္ဆာနဂတသညီ သာရတ္တော စ. ဘိက္ခု စ နံ ဣတ္ထိယာ ကာယေန ကာယံ အာမသတိ ပရာမသတိ …ပေ…  ဂဏှာတိ ဆုပတိ, အာပတ္တိ ထုလ္လစ္စယဿ.



</Paragraph>

<Paragraph number="1027" book="para">
ပဏ္ဍကော စ ဟောတိ ပဏ္ဍကသညီ သာရတ္တော စ. ဘိက္ခု စ နံ ပဏ္ဍကဿ ကာယေန ကာယံ အာမသတိ ပရာမသတိ …ပေ…  ဂဏှာတိ ဆုပတိ, အာပတ္တိ ထုလ္လစ္စယဿ.



</Paragraph>

<Paragraph number="1028" book="para">
ပဏ္ဍကော စ ဟောတိ ဝေမတိကော သာရတ္တော စ. ဘိက္ခု စ နံ ပဏ္ဍကဿ ကာယေန ကာယံ အာမသတိ ပရာမသတိ …ပေ…  ဂဏှာတိ ဆုပတိ, အာပတ္တိ ဒုက္ကဋဿ.



</Paragraph>

<Paragraph number="1029" book="para">
ပဏ္ဍကော စ ဟောတိ ပုရိသသညီ သာရတ္တော စ. ဘိက္ခု စ နံ ပဏ္ဍကဿ ကာယေန ကာယံ အာမသတိ ပရာမသတိ …ပေ…  ဂဏှာတိ ဆုပတိ, အာပတ္တိ ဒုက္ကဋဿ.



</Paragraph>

<Paragraph number="1030" book="para">
ပဏ္ဍကော စ ဟောတိ တိရစ္ဆာနဂတသညီ သာရတ္တော စ. ဘိက္ခု စ နံ ပဏ္ဍကဿ ကာယေန ကာယံ အာမသတိ ပရာမသတိ …ပေ…  ဂဏှာတိ ဆုပတိ, အာပတ္တိ ဒုက္ကဋဿ.



</Paragraph>

<Paragraph number="1031" book="para">
ပဏ္ဍကော စ ဟောတိ ဣတ္ထိသညီ သာရတ္တော စ. ဘိက္ခု စ နံ ပဏ္ဍကဿ ကာယေန ကာယံ အာမသတိ ပရာမသတိ …ပေ…  ဂဏှာတိ ဆုပတိ, အာပတ္တိ ဒုက္ကဋဿ.



</Paragraph>

<Paragraph number="1032" book="para">
ပုရိသော စ ဟောတိ ပုရိသသညီ သာရတ္တော စ. ဘိက္ခု စ နံ ပုရိသဿ ကာယေန ကာယံ အာမသတိ ပရာမသတိ …ပေ…  ဂဏှာတိ ဆုပတိ, အာပတ္တိ ဒုက္ကဋဿ.



</Paragraph>

<Paragraph number="1033" book="para">
ပုရိသော စ ဟောတိ ဝေမတိကော …ပေ…  ပုရိသော စ ဟောတိ တိရစ္ဆာနဂတသညီ…  ပုရိသော စ ဟောတိ ဣတ္ထိသညီ…  ပုရိသော စ ဟောတိ ပဏ္ဍကသညီ သာရတ္တော စ. ဘိက္ခု စ နံ ပုရိသဿ ကာယေန ကာယံ အာမသတိ ပရာမသတိ …ပေ…  ဂဏှာတိ ဆုပတိ, အာပတ္တိ ဒုက္ကဋဿ.



</Paragraph>

<Paragraph number="1034" book="para">
တိရစ္ဆာနဂတော စ ဟောတိ တိရစ္ဆာနဂတသညီ သာရတ္တော စ. ဘိက္ခု စ နံ တိရစ္ဆာနဂတဿ ကာယေန ကာယံ အာမသတိ ပရာမသတိ …ပေ…  ဂဏှာတိ ဆုပတိ, အာပတ္တိ ဒုက္ကဋဿ.



</Paragraph>

<Paragraph number="1035" book="para">
တိရစ္ဆာနဂတော စ ဟောတိ ဝေမတိကော …ပေ…  တိရစ္ဆာနဂတော စ ဟောတိ ဣတ္ထိသညီ…  တိရစ္ဆာနဂတော စ ဟောတိ ပဏ္ဍကသညီ…  တိရစ္ဆာနဂတော စ ဟောတိ. ပုရိသသညီ သာရတ္တော စ. ဘိက္ခု စ နံ တိရစ္ဆာနဂတဿ ကာယေန ကာယံ အာမသတိ ပရာမသတိ …ပေ…  ဂဏှာတိ ဆုပတိ, အာပတ္တိ ဒုက္ကဋဿ.




</Paragraph>
</Division>

<Paragraph number="1036" type="center" book="para">
ဧကမူလကံ နိဋ္ဌိတံ.





</Paragraph>

<Division number="274" book="para" e="ch" v="1" p="176">

<Paragraph number="1037" book="para">
ဒွေ ဣတ္ထိယော ဒွိန္နံ ဣတ္ထီနံ ဣတ္ထိသညီ သာရတ္တော စ. ဘိက္ခု စ နံ ဒွိန္နံ ဣတ္ထီနံ ကာယေန ကာယံ အာမသတိ ပရာမသတိ …ပေ…  ဂဏှာတိ ဆုပတိ, အာပတ္တိ ဒွိန္နံ သံဃာဒိသေသာနံ.



</Paragraph>

<Paragraph number="1038" book="para">
ဒွေ ဣတ္ထိယော ဒွိန္နံ ဣတ္ထီနံ ဝေမတိကော သာရတ္တော စ. ဘိက္ခု စ နံ ဒွိန္နံ ဣတ္ထီနံ ကာယေန ကာယံ အာမသတိ ပရာမသတိ …ပေ…  ဂဏှာတိ ဆုပတိ, အာပတ္တိ ဒွိန္နံ ထုလ္လစ္စယာနံ.



</Paragraph>

<Paragraph number="1039" book="para">
ဒွေ ဣတ္ထိယော ဒွိန္နံ ဣတ္ထီနံ ပဏ္ဍကသညီ …ပေ…  ပုရိသသညီ…  တိရစ္ဆာနဂတသညီ သာရတ္တော စ. ဘိက္ခု စ နံ ဒွိန္နံ ဣတ္ထီနံ ကာယေန ကာယံ အာမသတိ ပရာမသတိ …ပေ…  ဂဏှာတိ ဆုပတိ, အာပတ္တိ ဒွိန္နံ ထုလ္လစ္စယာနံ.



</Paragraph>

<Paragraph number="1040" book="para">
ဒွေ ပဏ္ဍကာ ဒွိန္နံ ပဏ္ဍကာနံ ပဏ္ဍကသညီ သာရတ္တော စ ဘိက္ခု စ နံ ဒွိန္နံ ပဏ္ဍကာနံ ကာယေန ကာယံ အာမသတိ ပရာမသတိ …ပေ…  ဂဏှာတိ ဆုပတိ, အာပတ္တိ ဒွိန္နံ ထုလ္လစ္စယာနံ.



</Paragraph>

<Paragraph number="1041" book="para">
ဒွေ ပဏ္ဍကာ ဒွိန္နံ ပဏ္ဍကာနံ ဝေမတိကော …ပေ…  ပုရိသသညီ…  တိရစ္ဆာနဂတသညီ…  ဣတ္ထိသညီ သာရတ္တော စ. ဘိက္ခု စ နံ ဒွိန္နံ ပဏ္ဍကာနံ ကာယေန ကာယံ အာမသတိ ပရာမသတိ …ပေ…  ဂဏှာတိ ဆုပတိ, အာပတ္တိ ဒွိန္နံ ဒုက္ကဋာနံ.



</Paragraph>

<Paragraph number="1042" book="para">
ဒွေ ပုရိသာ ဒွိန္နံ ပုရိသာနံ ပုရိသသညီ သာရတ္တော စ ဘိက္ခု စ နံ ဒွိန္နံ ပုရိသာနံ ကာယေန ကာယံ အာမသတိ ပရာမသတိ …ပေ…  ဂဏှာတိ ဆုပတိ, အာပတ္တိ ဒွိန္နံ ဒုက္ကဋာနံ.



</Paragraph>

<Paragraph number="1043" book="para">
ဒွေ ပုရိသာ ဒွိန္နံ ပုရိသာနံ ဝေမတိကော …ပေ…  တိရစ္ဆာနဂတသညီ…  ဣတ္ထိသညီ…  ပဏ္ဍကသညီ သာရတ္တော စ. ဘိက္ခု စ နံ ဒွိန္နံ ပုရိသာနံ ကာယေန ကာယံ အာမသတိ ပရာမသတိ …ပေ…  ဂဏှာတိ ဆုပတိ, အာပတ္တိ ဒွိန္နံ ဒုက္ကဋာနံ.



</Paragraph>

<Paragraph number="1044" book="para">
ဒွေ တိရစ္ဆာနဂတာ ဒွိန္နံ တိရစ္ဆာနဂတာနံ တိရစ္ဆာနဂတသညီ သာရတ္တော စ. ဘိက္ခု စ နံ ဒွိန္နံ တိရစ္ဆာနဂတာနံ ကာယေန ကာယံ အာမသတိ ပရာမသတိ …ပေ…  ဂဏှာတိ ဆုပတိ, အာပတ္တိ ဒွိန္နံ ဒုက္ကဋာနံ.



</Paragraph>

<Paragraph number="1045" book="para">
ဒွေ တိရစ္ဆာနဂတာ ဒွိန္နံ တိရစ္ဆာနဂတာနံ ဝေမတိကော …ပေ…  ဣတ္ထိသညီ…  ပဏ္ဍကသညီ…  ပုရိသသညီ သာရတ္တော စ. ဘိက္ခု စ နံ ဒွိန္နံ တိရစ္ဆာနဂတာနံ ကာယေန ကာယံ အာမသတိ ပရာမသတိ …ပေ…  ဂဏှာတိ ဆုပတိ, အာပတ္တိ ဒွိန္နံ ဒုက္ကဋာနံ.



</Paragraph>

</Division>
<Division number="275" book="para" e="ch" v="1" p="177">

<Paragraph number="1046" book="para">
ဣတ္ထီ စ ပဏ္ဍကော စ ဥဘိန္နံ ဣတ္ထိသညီ သာရတ္တော စ. ဘိက္ခု စ နံ ဥဘိန္နံ ကာယေန ကာယံ အာမသတိ ပရာမသတိ …ပေ…  ဂဏှာတိ ဆုပတိ, အာပတ္တိ သံဃာဒိသေသေန ဒုက္ကဋဿ.



</Paragraph>

<Paragraph number="1047" book="para">
ဣတ္ထီ စ ပဏ္ဍကော စ ဥဘိန္နံ ဝေမတိကော သာရတ္တော စ. ဘိက္ခု စ နံ ဥဘိန္နံ ကာယေန ကာယံ အာမသတိ ပရာမသတိ …ပေ…  ဂဏှာတိ ဆုပတိ, အာပတ္တိ ထုလ္လစ္စယေန ဒုက္ကဋဿ.



</Paragraph>

<Paragraph number="1048" book="para">
ဣတ္ထီ စ ပဏ္ဍကော စ ဥဘိန္နံ ပဏ္ဍကသညီ သာရတ္တော စ. ဘိက္ခု စ နံ ဥဘိန္နံ ကာယေန ကာယံ အာမသတိ ပရာမသတိ …ပေ…  ဂဏှာတိ ဆုပတိ, အာပတ္တိ ဒွိန္နံ ထုလ္လစ္စယာနံ.



</Paragraph>

<Paragraph number="1049" book="para">
ဣတ္ထီ စ ပဏ္ဍကော စ ဥဘိန္နံ ပုရိသသညီ သာရတ္တော စ. ဘိက္ခု စ နံ ဥဘိန္နံ ကာယေန ကာယံ အာမသတိ ပရာမသတိ …ပေ…  ဂဏှာတိ ဆုပတိ, အာပတ္တိ ထုလ္လစ္စယေန ဒုက္ကဋဿ.



</Paragraph>

<Paragraph number="1050" book="para">
ဣတ္ထီ စ ပဏ္ဍကော စ ဥဘိန္နံ တိရစ္ဆာနဂတသညီ သာရတ္တော စ. ဘိက္ခု စ နံ ဥဘိန္နံ ကာယေန ကာယံ အာမသတိ ပရာမသတိ …ပေ…  ဂဏှာတိ ဆုပတိ, အာပတ္တိ ထုလ္လစ္စယေန ဒုက္ကဋဿ.



</Paragraph>

<Paragraph number="1051" book="para">
ဣတ္ထီ စ ပုရိသော စ ဥဘိန္နံ ဣတ္ထိသညီ သာရတ္တော စ. ဘိက္ခု စ နံ ဥဘိန္နံ ကာယေန ကာယံ အာမသတိ ပရာမသတိ …ပေ…  ဂဏှာတိ ဆုပတိ, အာပတ္တိ သံဃာဒိသေသေန ဒုက္ကဋဿ.



</Paragraph>

<Paragraph number="1052" book="para">
ဣတ္ထီ စ ပုရိသော စ ဥဘိန္နံ ဝေမတိကော …ပေ…  ပဏ္ဍကသညီ…  ပုရိသသညီ…  တိရစ္ဆာနဂတသညီ သာရတ္တော စ. ဘိက္ခု စ နံ ဥဘိန္နံ ကာယေန ကာယံ အာမသတိ ပရာမသတိ …ပေ…  ဂဏှာတိ ဆုပတိ, အာပတ္တိ ထုလ္လစ္စယေန ဒုက္ကဋဿ.



</Paragraph>

<Paragraph number="1053" book="para">
ဣတ္ထီ စ တိရစ္ဆာနဂတော စ ဥဘိန္နံ ဣတ္ထိသညီ သာရတ္တော စ. ဘိက္ခု စ နံ ဥဘိန္နံ ကာယေန ကာယံ အာမသတိ ပရာမသတိ …ပေ…  ဂဏှာတိ ဆုပတိ, အာပတ္တိ သံဃာဒိသေသေန ဒုက္ကဋဿ.



</Paragraph>

<Paragraph number="1054" book="para">
ဣတ္ထီ စ တိရစ္ဆာနဂတော စ ဥဘိန္နံ ဝေမတိကော …ပေ…  ပဏ္ဍကသညီ…  ပုရိသသညီ…  တိရစ္ဆာနဂတသညီ သာရတ္တော စ. ဘိက္ခု စ နံ ဥဘိန္နံ ကာယေန ကာယံ အာမသတိ ပရာမသတိ …ပေ…  ဂဏှာတိ ဆုပတိ, အာပတ္တိ ထုလ္လစ္စယေန ဒုက္ကဋဿ.



</Paragraph>

<Paragraph number="1055" book="para">
ပဏ္ဍကော စ ပုရိသော စ ဥဘိန္နံ ပဏ္ဍကသညီ သာရတ္တော စ. ဘိက္ခု စ နံ ဥဘိန္နံ ကာယေန ကာယံ အာမသတိ ပရာမသတိ …ပေ…  ဂဏှာတိ ဆုပတိ, အာပတ္တိ ထုလ္လစ္စယေန ဒုက္ကဋဿ.



</Paragraph>

<Paragraph number="1056" book="para">
ပဏ္ဍကော စ ပုရိသော စ ဥဘိန္နံ ဝေမတိကော …ပေ…  ပုရိသသညီ…  တိရစ္ဆာနဂတသညီ…  ဣတ္ထိသညီ သာရတ္တော စ. ဘိက္ခု စ နံ ဥဘိန္နံ ကာယေန ကာယံ အာမသတိ ပရာမသတိ …ပေ…  ဂဏှာတိ ဆုပတိ, အာပတ္တိ ဒွိန္နံ ဒုက္ကဋာနံ.



</Paragraph>

<Paragraph number="1057" book="para">
ပဏ္ဍကော စ တိရစ္ဆာနဂတော စ ဥဘိန္နံ ပဏ္ဍကသညီ သာရတ္တော စ. ဘိက္ခု စ နံ ဥဘိန္နံ ကာယေန ကာယံ အာမသတိ ပရာမသတိ …ပေ…  ဂဏှာတိ ဆုပတိ, အာပတ္တိ ထုလ္လစ္စယေန ဒုက္ကဋဿ.



</Paragraph>

<Paragraph number="1058" book="para">
ပဏ္ဍကော စ တိရစ္ဆာနဂတော စ ဥဘိန္နံ ဝေမတိကော …ပေ…  ပုရိသသညီ…  တိရစ္ဆာနဂတသညီ…  ဣတ္ထိသညီ သာရတ္တော စ. ဘိက္ခု စ နံ ဥဘိန္နံ ကာယေန ကာယံ အာမသတိ ပရာမသတိ …ပေ…  ဂဏှာတိ ဆုပတိ, အာပတ္တိ ဒွိန္နံ ဒုက္ကဋာနံ.



</Paragraph>

<Paragraph number="1059" book="para">
ပုရိသော စ တိရစ္ဆာနဂတော စ ဥဘိန္နံ ပုရိသသညီ သာရတ္တော စ. ဘိက္ခု စ နံ ဥဘိန္နံ ကာယေန ကာယံ အာမသတိ ပရာမသတိ …ပေ…  ဂဏှာတိ ဆုပတိ, အာပတ္တိ ဒွိန္နံ ဒုက္ကဋာနံ.



</Paragraph>

<Paragraph number="1060" book="para">
ပုရိသော စ တိရစ္ဆာနဂတော စ ဥဘိန္နံ ဝေမတိကော …ပေ…  တိရစ္ဆာနဂတသညီ…  ဣတ္ထိသညီ…  ပဏ္ဍကသညီ သာရတ္တော စ. ဘိက္ခု စ နံ ဥဘိန္နံ ကာယေန ကာယံ အာမသတိ ပရာမသတိ …ပေ…  ဂဏှာတိ ဆုပတိ, အာပတ္တိ ဒွိန္နံ ဒုက္ကဋာနံ.




</Paragraph>
</Division>

<Paragraph number="1061" type="center" book="para">
ဒုမူလကံ နိဋ္ဌိတံ.





</Paragraph>

<Division number="276" book="para" e="ch" v="1" p="179">

<Paragraph number="1062" book="para">
ဣတ္ထီ စ ဟောတိ ဣတ္ထိသညီ သာရတ္တော စ. ဘိက္ခု စ နံ ဣတ္ထိယာ ကာယေန ကာယပဋိဗဒ္ဓံ အာမသတိ ပရာမသတိ …ပေ…  ဂဏှာတိ ဆုပတိ, အာပတ္တိ ထုလ္လစ္စယဿ …ပေ… .



</Paragraph>

<Paragraph number="1063" book="para">
ဒွေ ဣတ္ထိယော ဒွိန္နံ ဣတ္ထီနံ ဣတ္ထိသညီ သာရတ္တော စ. ဘိက္ခု စ နံ ဒွိန္နံ ဣတ္ထီနံ ကာယေန ကာယပဋိဗဒ္ဓံ အာမသတိ ပရာမသတိ …ပေ…  ဂဏှာတိ ဆုပတိ, အာပတ္တိ ဒွိန္နံ ထုလ္လစ္စယာနံ …ပေ… .



</Paragraph>

<Paragraph number="1064" book="para">
ဣတ္ထီ စ ပဏ္ဍကော စ ဥဘိန္နံ ဣတ္ထိသညီ သာရတ္တော စ. ဘိက္ခု စ နံ ဥဘိန္နံ ကာယေန ကာယပဋိဗဒ္ဓံ အာမသတိ ပရာမသတိ …ပေ…  ဂဏှာတိ ဆုပတိ, အာပတ္တိ ထုလ္လစ္စယေန ဒုက္ကဋဿ …ပေ… .



</Paragraph>

<Paragraph number="1065" book="para">
ဣတ္ထီ စ ဟောတိ ဣတ္ထိသညီ သာရတ္တော စ. ဘိက္ခု စ နံ ဣတ္ထိယာ ကာယပဋိဗဒ္ဓေန ကာယံ အာမသတိ ပရာမသတိ …ပေ…  ဂဏှာတိ ဆုပတိ, အာပတ္တိ ထုလ္လစ္စယဿ …ပေ… .



</Paragraph>

<Paragraph number="1066" book="para">
ဒွေ ဣတ္ထိယော ဒွိန္နံ ဣတ္ထီနံ ဣတ္ထိသညီ သာရတ္တော စ. ဘိက္ခု စ နံ ဒွိန္နံ ဣတ္ထီနံ ကာယပဋိဗဒ္ဓေန ကာယံ အာမသတိ ပရာမသတိ …ပေ…  ဂဏှာတိ ဆုပတိ, အာပတ္တိ ဒွိန္နံ ထုလ္လစ္စယာနံ …ပေ… .



</Paragraph>

<Paragraph number="1067" book="para">
ဣတ္ထီ စ ပဏ္ဍကော စ ဥဘိန္နံ ဣတ္ထိသညီ သာရတ္တော စ. ဘိက္ခု စ နံ ဥဘိန္နံ ကာယပဋိဗဒ္ဓေန ကာယံ အာမသတိ ပရာမသတိ …ပေ…  ဂဏှာတိ ဆုပတိ, အာပတ္တိ ထုလ္လစ္စယေန ဒုက္ကဋဿ …ပေ… .



</Paragraph>

<Paragraph number="1068" book="para">
ဣတ္ထီ စ ဟောတိ ဣတ္ထိသညီ သာရတ္တော စ. ဘိက္ခု စ နံ ဣတ္ထိယာ ကာယပဋိဗဒ္ဓေန ကာယပဋိဗဒ္ဓံ အာမသတိ ပရာမသတိ …ပေ…  ဂဏှာတိ ဆုပတိ, အာပတ္တိ ဒုက္ကဋဿ …ပေ… .



</Paragraph>

<Paragraph number="1069" book="para">
ဒွေ ဣတ္ထိယော ဒွိန္နံ ဣတ္ထီနံ ဣတ္ထိသညီ သာရတ္တော စ. ဘိက္ခု စ နံ ဒွိန္နံ ဣတ္ထီနံ ကာယပဋိဗဒ္ဓေန ကာယပဋိဗဒ္ဓံ အာမသတိ ပရာမသတိ …ပေ…  ဂဏှာတိ ဆုပတိ, အာပတ္တိ ဒွိန္နံ ဒုက္ကဋာနံ …ပေ… .



</Paragraph>

<Paragraph number="1070" book="para">
ဣတ္ထီ စ ပဏ္ဍကော စ ဥဘိန္နံ ဣတ္ထိသညီ သာရတ္တော စ. ဘိက္ခု စ နံ ဥဘိန္နံ ကာယပဋိဗဒ္ဓေန ကာယပဋိဗဒ္ဓံ အာမသတိ ပရာမသတိ …ပေ…  ဂဏှာတိ ဆုပတိ, အာပတ္တိ ဒွိန္နံ ဒုက္ကဋာနံ …ပေ… .



</Paragraph>

<Paragraph number="1071" book="para">
ဣတ္ထီ စ ဟောတိ ဣတ္ထိသညီ သာရတ္တော စ. ဘိက္ခု စ နံ ဣတ္ထိယာ နိဿဂ္ဂိယေန ကာယံ အာမသတိ အာပတ္တိ ဒုက္ကဋဿ …ပေ… .



</Paragraph>

<Paragraph number="1072" book="para">
ဒွေ ဣတ္ထိယော ဒွိန္နံ ဣတ္ထီနံ ဣတ္ထိသညီ သာရတ္တော စ. ဘိက္ခု စ နံ ဒွိန္နံ ဣတ္ထီနံ နိဿဂ္ဂိယေန ကာယံ အာမသတိ, အာပတ္တိ ဒွိန္နံ ဒုက္ကဋာနံ …ပေ… .



</Paragraph>

<Paragraph number="1073" book="para">
ဣတ္ထီ စ ပဏ္ဍကော စ ဥဘိန္နံ ဣတ္ထိသညီ သာရတ္တော စ. ဘိက္ခု စ နံ ဥဘိန္နံ နိဿဂ္ဂိယေန ကာယံ အာမသတိ, အာပတ္တိ ဒွိန္နံ ဒုက္ကဋာနံ …ပေ… .



</Paragraph>

<Paragraph number="1074" book="para">
ဣတ္ထီ စ ဟောတိ ဣတ္ထိသညီ သာရတ္တော စ. ဘိက္ခု စ နံ ဣတ္ထိယာ နိဿဂ္ဂိယေန ကာယပဋိဗဒ္ဓံ အာမသတိ, အာပတ္တိ ဒုက္ကဋဿ …ပေ… .



</Paragraph>

<Paragraph number="1075" book="para">
ဒွေ ဣတ္ထိယော ဒွိန္နံ ဣတ္ထီနံ ဣတ္ထိသညီ သာရတ္တော စ. ဘိက္ခု စ နံ ဒွိန္နံ ဣတ္ထီနံ နိဿဂ္ဂိယေန ကာယပဋိဗဒ္ဓံ အာမသတိ, အာပတ္တိ ဒွိန္နံ ဒုက္ကဋာနံ …ပေ… .



</Paragraph>

<Paragraph number="1076" book="para">
ဣတ္ထီ စ ပဏ္ဍကော စ ဥဘိန္နံ ဣတ္ထိသညီ သာရတ္တော စ. ဘိက္ခု စ နံ ဥဘိန္နံ နိဿဂ္ဂိယေန ကာယပဋိဗဒ္ဓံ အာမသတိ, အာပတ္တိ ဒွိန္နံ ဒုက္ကဋာနံ …ပေ… .



</Paragraph>

<Paragraph number="1077" book="para">
ဣတ္ထီ စ ဟောတိ ဣတ္ထိသညီ သာရတ္တော စ. ဘိက္ခု စ နံ ဣတ္ထိယာ နိဿဂ္ဂိယေန နိဿဂ္ဂိယံ အာမသတိ, အာပတ္တိ ဒုက္ကဋဿ …ပေ… .



</Paragraph>

<Paragraph number="1078" book="para">
ဒွေ ဣတ္ထိယော ဒွိန္နံ ဣတ္ထီနံ ဣတ္ထိသညီ သာရတ္တော စ. ဘိက္ခု စ နံ ဒွိန္နံ ဣတ္ထီနံ နိဿဂ္ဂိယေန နိဿဂ္ဂိယံ အာမသတိ, အာပတ္တိ ဒွိန္နံ ဒုက္ကဋာနံ …ပေ… .



</Paragraph>

<Paragraph number="1079" book="para">
ဣတ္ထီ စ ပဏ္ဍကော စ ဥဘိန္နံ ဣတ္ထိသညီ သာရတ္တော စ. ဘိက္ခု စ နံ ဥဘိန္နံ နိဿဂ္ဂိယေန နိဿဂ္ဂိယံ အာမသတိ, အာပတ္တိ ဒွိန္နံ ဒုက္ကဋာနံ …ပေ… .




</Paragraph>
</Division>

<Paragraph number="1080" type="center" book="para">
ဘိက္ခုပေယျာလော နိဋ္ဌိတော.





</Paragraph>

<Division number="277" book="para" e="ch" v="1" p="181">

<Paragraph number="1081" book="para">
ဣတ္ထီ စ ဟောတိ ဣတ္ထိသညီ သာရတ္တော စ. ဣတ္ထီ စ နံ ဘိက္ခုဿ ကာယေန ကာယံ အာမသတိ ပရာမသတိ ဩမသတိ ဥမ္မသတိ ဩလင်္ဃေတိ ဥလ္လင်္ဃေတိ အာကဍ္ဎတိ ပတိကဍ္ဎတိ အဘိနိဂ္ဂဏှာတိ အဘိနိပ္ပီဠေတိ ဂဏှာတိ ဆုပတိ, သေဝနာဓိပ္ပါယော ကာယေန ဝါယမတိ ဖဿံ ပဋိဝိဇာနာတိ, အာပတ္တိ သံဃာဒိသေသဿ …ပေ… .



</Paragraph>

<Paragraph number="1082" book="para">
ဒွေ ဣတ္ထိယော ဒွိန္နံ ဣတ္ထီနံ ဣတ္ထိသညီ သာရတ္တော စ. ဣတ္ထိယော စ နံ ဘိက္ခုဿ ကာယေန ကာယံ အာမသန္တိ ပရာမသန္တိ ဩမသန္တိ ဥမ္မသန္တိ ဩလင်္ဃေန္တိ ဥလ္လင်္ဃေန္တိ အာကဍ္ဎန္တိ ပတိကဍ္ဎန္တိ အဘိနိဂ္ဂဏှန္တိ အဘိနိပ္ပီဠေန္တိ ဂဏှန္တိ ဆုပန္တိ, သေဝနာဓိပ္ပါယော ကာယေန ဝါယမတိ ဖဿံ ပဋိဝိဇာနာတိ, အာပတ္တိ ဒွိန္နံ သံဃာဒိသေသာနံ …ပေ… .



</Paragraph>

<Paragraph number="1083" book="para">
ဣတ္ထီ စ ပဏ္ဍကော စ ဥဘိန္နံ ဣတ္ထိသညီ သာရတ္တော စ. ဥဘော စ နံ ဘိက္ခုဿ ကာယေန ကာယံ အာမသန္တိ ပရာမသန္တိ …ပေ…  ဂဏှန္တိ ဆုပန္တိ, သေဝနာဓိပ္ပါယော ကာယေန ဝါယမတိ ဖဿံ ပဋိဝိဇာနာတိ, အာပတ္တိ သံဃာဒိသေသေန ဒုက္ကဋဿ …ပေ… .



</Paragraph>

<Paragraph number="1084" book="para">
ဣတ္ထီ စ ဟောတိ ဣတ္ထိသညီ သာရတ္တော စ. ဣတ္ထီ စ နံ ဘိက္ခုဿ ကာယေန ကာယပဋိဗဒ္ဓံ အာမသတိ ပရာမသတိ …ပေ…  ဂဏှာတိ ဆုပတိ, သေဝနာဓိပ္ပါယော ကာယေန ဝါယမတိ ဖဿံ ပဋိဝိဇာနာတိ, အာပတ္တိ ထုလ္လစ္စယဿ …ပေ… .



</Paragraph>

<Paragraph number="1085" book="para">
ဒွေ ဣတ္ထိယော ဒွိန္နံ ဣတ္ထီနံ ဣတ္ထိသညီ သာရတ္တော စ. ဣတ္ထိယော စ နံ ဘိက္ခုဿ ကာယေန ကာယပဋိဗဒ္ဓံ အာမသန္တိ ပရာမသန္တိ …ပေ…  ဂဏှန္တိ ဆုပန္တိ, သေဝနာဓိပ္ပါယော ကာယေန ဝါယမတိ ဖဿံ ပဋိဝိဇာနာတိ, အာပတ္တိ ဒွိန္နံ ထုလ္လစ္စယာနံ …ပေ… .



</Paragraph>

<Paragraph number="1086" book="para">
ဣတ္ထီ စ ပဏ္ဍကော စ ဥဘိန္နံ ဣတ္ထိသညီ သာရတ္တော စ. ဥဘော စ နံ ဘိက္ခုဿ ကာယေန ကာယပဋိဗဒ္ဓံ အာမသန္တိ ပရာမသန္တိ …ပေ…  ဂဏှန္တိ ဆုပန္တိ, သေဝနာဓိပ္ပါယော ကာယေန ဝါယမတိ ဖဿံ ပဋိဝိဇာနာတိ, အာပတ္တိ ထုလ္လစ္စယေန ဒုက္ကဋဿ …ပေ… .



</Paragraph>

<Paragraph number="1087" book="para">
ဣတ္ထီ စ ဟောတိ ဣတ္ထိသညီ သာရတ္တော စ. ဣတ္ထီ စ နံ ဘိက္ခုဿ ကာယပဋိဗဒ္ဓေန ကာယံ အာမသတိ ပရာမသတိ …ပေ…  ဂဏှာတိ ဆုပတိ, သေဝနာဓိပ္ပါယော ကာယေန ဝါယမတိ ဖဿံ ပဋိဝိဇာနာတိ, အာပတ္တိ ထုလ္လစ္စယဿ …ပေ… .



</Paragraph>

<Paragraph number="1088" book="para">
ဒွေ ဣတ္ထိယော ဒွိန္နံ ဣတ္ထီနံ ဣတ္ထိသညီ သာရတ္တော စ. ဣတ္ထိယော စ နံ ဘိက္ခုဿ ကာယပဋိဗဒ္ဓေန ကာယံ အာမသန္တိ ပရာမသန္တိ …ပေ…  ဂဏှန္တိ ဆုပန္တိ, သေဝနာဓိပ္ပါယော ကာယေန ဝါယမတိ ဖဿံ ပဋိဝိဇာနာတိ, အာပတ္တိ ဒွိန္နံ ထုလ္လစ္စယာနံ …ပေ… .



</Paragraph>

<Paragraph number="1089" book="para">
ဣတ္ထီ စ ပဏ္ဍကော စ ဥဘိန္နံ ဣတ္ထိသညီ သာရတ္တော စ. ဥဘော စ နံ ဘိက္ခုဿ ကာယပဋိဗဒ္ဓေန ကာယံ အာမသန္တိ ပရာမသန္တိ …ပေ…  ဂဏှန္တိ ဆုပန္တိ, သေဝနာဓိပ္ပါယော ကာယေန ဝါယမတိ ဖဿံ ပဋိဝိဇာနာတိ, အာပတ္တိ ထုလ္လစ္စယေန ဒုက္ကဋဿ …ပေ… .



</Paragraph>

</Division>
<Division number="278" book="para" e="ch" v="1" p="182">

<Paragraph number="1090" book="para">
ဣတ္ထီ စ ဟောတိ ဣတ္ထိသညီ သာရတ္တော စ. ဣတ္ထီ စ နံ ဘိက္ခုဿ ကာယပဋိဗဒ္ဓေန ကာယပဋိဗဒ္ဓံ အာမသတိ ပရာမသတိ …ပေ…  ဂဏှာတိ ဆုပတိ, သေဝနာဓိပ္ပါယော ကာယေန ဝါယမတိ ဖဿံ ပဋိဝိဇာနာတိ, အာပတ္တိ ဒုက္ကဋဿ …ပေ… .



</Paragraph>

<Paragraph number="1091" book="para">
ဒွေ ဣတ္ထိယော ဒွိန္နံ ဣတ္ထီနံ ဣတ္ထိသညီ သာရတ္တော စ. ဣတ္ထိယော စ နံ ဘိက္ခုဿ ကာယပဋိဗဒ္ဓေန ကာယပဋိဗဒ္ဓံ အာမသန္တိ ပရာမသန္တိ …ပေ…  ဂဏှန္တိ ဆုပန္တိ, သေဝနာဓိပ္ပါယော ကာယေန ဝါယမတိ ဖဿံ ပဋိဝိဇာနာတိ, အာပတ္တိ ဒွိန္နံ ဒုက္ကဋာနံ …ပေ… .



</Paragraph>

<Paragraph number="1092" book="para">
ဣတ္ထီ စ ပဏ္ဍကော စ ဥဘိန္နံ ဣတ္ထိသညီ သာရတ္တော စ. ဥဘော စ နံ ဘိက္ခုဿ ကာယပဋိဗဒ္ဓေန ကာယပဋိဗဒ္ဓံ အာမသန္တိ ပရာမသန္တိ …ပေ…  ဂဏှန္တိ ဆုပန္တိ, သေဝနာဓိပ္ပါယော ကာယေန ဝါယမတိ ဖဿံ ပဋိဝိဇာနာတိ, အာပတ္တိ ဒွိန္နံ ဒုက္ကဋာနံ …ပေ… .



</Paragraph>

<Paragraph number="1093" book="para">
ဣတ္ထီ စ ဟောတိ ဣတ္ထိသညီ သာရတ္တော စ. ဣတ္ထီ စ နံ ဘိက္ခုဿ နိဿဂ္ဂိယေန ကာယံ အာမသတိ. သေဝနာဓိပ္ပါယော ကာယေန ဝါယမတိ ဖဿံ ပဋိဝိဇာနာတိ, အာပတ္တိ ဒုက္ကဋဿ …ပေ… .



</Paragraph>

<Paragraph number="1094" book="para">
ဒွေ ဣတ္ထိယော ဒွိန္နံ ဣတ္ထီနံ ဣတ္ထိသညီ သာရတ္တော စ. ဣတ္ထိယော စ နံ ဘိက္ခုဿ နိဿဂ္ဂိယေန ကာယံ အာမသန္တိ. သေဝနာဓိပ္ပါယော ကာယေန ဝါယမတိ ဖဿံ ပဋိဝိဇာနာတိ, အာပတ္တိ ဒွိန္နံ ဒုက္ကဋာနံ …ပေ… .



</Paragraph>

<Paragraph number="1095" book="para">
ဣတ္ထီ စ ပဏ္ဍကော စ ဥဘိန္နံ ဣတ္ထိသညီ သာရတ္တော စ. ဥဘော စ နံ ဘိက္ခုဿ နိဿဂ္ဂိယေန ကာယံ အာမသန္တိ. သေဝနာဓိပ္ပါယော ကာယေန ဝါယမတိ ဖဿံ ပဋိဝိဇာနာတိ, အာပတ္တိ ဒွိန္နံ ဒုက္ကဋာနံ …ပေ… .



</Paragraph>

<Paragraph number="1096" book="para">
ဣတ္ထီ စ ဟောတိ ဣတ္ထိသညီ သာရတ္တော စ. ဣတ္ထီ စ နံ ဘိက္ခုဿ နိဿဂ္ဂိယေန ကာယပဋိဗဒ္ဓံ အာမသတိ. သေဝနာဓိပ္ပါယော ကာယေန ဝါယမတိ ဖဿံ ပဋိဝိဇာနာတိ, အာပတ္တိ ဒုက္ကဋဿ …ပေ… .



</Paragraph>

<Paragraph number="1097" book="para">
ဒွေ ဣတ္ထိယော ဒွိန္နံ ဣတ္ထီနံ ဣတ္ထိသညီ သာရတ္တော စ. ဣတ္ထိယော စ နံ ဘိက္ခုဿ နိဿဂ္ဂိယေန ကာယပဋိဗဒ္ဓံ အာမသန္တိ. သေဝနာဓိပ္ပါယော ကာယေန ဝါယမတိ ဖဿံ ပဋိဝိဇာနာတိ, အာပတ္တိ ဒွိန္နံ ဒုက္ကဋာနံ …ပေ… .



</Paragraph>

<Paragraph number="1098" book="para">
ဣတ္ထီ စ ပဏ္ဍကော စ ဥဘိန္နံ ဣတ္ထိသညီ သာရတ္တော စ. ဥဘော စ နံ ဘိက္ခုဿ နိဿဂ္ဂိယေန ကာယပဋိဗဒ္ဓံ အာမသန္တိ. သေဝနာဓိပ္ပါယော ကာယေန ဝါယမတိ ဖဿံ ပဋိဝိဇာနာတိ, အာပတ္တိ ဒွိန္နံ ဒုက္ကဋာနံ …ပေ… .



</Paragraph>

<Paragraph number="1099" book="para">
ဣတ္ထီ စ ဟောတိ ဣတ္ထိသညီ သာရတ္တော စ. ဣတ္ထီ စ နံ ဘိက္ခုဿ နိဿဂ္ဂိယေန နိဿဂ္ဂိယံ အာမသတိ. သေဝနာဓိပ္ပါယော ကာယေန ဝါယမတိ, န စ ဖဿံ ပဋိဝိဇာနာတိ, အာပတ္တိ ဒုက္ကဋဿ …ပေ… .



</Paragraph>

<Paragraph number="1100" book="para">
ဒွေ ဣတ္ထိယော ဒွိန္နံ ဣတ္ထီနံ ဣတ္ထိသညီ သာရတ္တော စ. ဣတ္ထိယော စ နံ ဘိက္ခုဿ နိဿဂ္ဂိယေန နိဿဂ္ဂိယံ အာမသန္တိ. သေဝနာဓိပ္ပါယော ကာယေန ဝါယမတိ, န စ ဖဿံ ပဋိဝိဇာနာတိ, အာပတ္တိ ဒွိန္နံ ဒုက္ကဋာနံ …ပေ… .



</Paragraph>

<Paragraph number="1101" book="para">
ဣတ္ထီ စ ပဏ္ဍကော စ ဥဘိန္နံ ဣတ္ထိသညီ သာရတ္တော စ. ဥဘော စ နံ ဘိက္ခုဿ နိဿဂ္ဂိယေန နိဿဂ္ဂိယံ အာမသန္တိ. သေဝနာဓိပ္ပါယော ကာယေန ဝါယမတိ, န စ ဖဿံ ပဋိဝိဇာနာတိ, အာပတ္တိ ဒွိန္နံ ဒုက္ကဋာနံ …ပေ… .



</Paragraph>

</Division>
<Division number="279" book="para" e="ch" v="1" p="183">

<Paragraph number="1102" book="para">
သေဝနာဓိပ္ပါယော ကာယေန ဝါယမတိ ဖဿံ ပဋိဝိဇာနာတိ, အာပတ္တိ သံဃာဒိသေသဿ.



</Paragraph>

<Paragraph number="1103" book="para">
သေဝနာဓိပ္ပါယော ကာယေန ဝါယမတိ, န စ ဖဿံ ပဋိဝိဇာနာတိ, အာပတ္တိ ဒုက္ကဋဿ.



</Paragraph>

<Paragraph number="1104" book="para">
သေဝနာဓိပ္ပါယော န စ ကာယေန ဝါယမတိ, ဖဿံ ပဋိဝိဇာနာတိ, အနာပတ္တိ.



</Paragraph>

<Paragraph number="1105" book="para">
သေဝနာဓိပ္ပါယော န စ ကာယေန ဝါယမတိ, န စ ဖဿံ ပဋိဝိဇာနာတိ, အနာပတ္တိ.



</Paragraph>

<Paragraph number="1106" book="para">
မောက္ခာဓိပ္ပါယော ကာယေန ဝါယမတိ, ဖဿံ ပဋိဝိဇာနာတိ, အနာပတ္တိ.



</Paragraph>

<Paragraph number="1107" book="para">
မောက္ခာဓိပ္ပါယော ကာယေန ဝါယမတိ, န စ ဖဿံ ပဋိဝိဇာနာတိ, အနာပတ္တိ.



</Paragraph>

<Paragraph number="1108" book="para">
မောက္ခာဓိပ္ပါယော န စ ကာယေန ဝါယမတိ, ဖဿံ ပဋိဝိဇာနာတိ, အနာပတ္တိ.



</Paragraph>

<Paragraph number="1109" book="para">
မောက္ခာဓိပ္ပါယော န စ ကာယေန ဝါယမတိ, န စ ဖဿံ ပဋိဝိဇာနာတိ, အနာပတ္တိ.



</Paragraph>

</Division>
<Division number="280" book="para" e="ch" v="1" p="184">

<Paragraph number="1110" book="para">
အနာပတ္တိ—  အသဉ္စိစ္စ, အသတိယာ, အဇာနန္တဿ, အသာဒိယန္တဿ, ဥမ္မတ္တကဿ, ခိတ္တစိတ္တဿ, ဝေဒနာဋ္ဋဿ, အာဒိကမ္မိကဿာတိ.

</Paragraph>
</Division>

<TableOfContents book="para" section="1.2.2">
* [1.2.2.1 ဝိနီတဝတ္ထုဥဒ္ဒါနဂါထာ](./1-2-2-1/)
* [1.2.2.2 ဝိနီတဝတ္ထု](./1-2-2-2/)
</TableOfContents>