---
title: "1.2.6 ကုဋိကာရသိက္ခာပဒ"
tableOfContents: false
sidebar:
  order: 10
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="342" book="para">

<Paragraph number="1417" book="para">
တေန သမယေန ဗုဒ္ဓေါ ဘဂဝါ ရာဇဂဟေ ဝိဟရတိ ဝေဠုဝနေ ကလန္ဒကနိဝါပေ. တေန ခေါ ပန သမယေန အာဠဝကာ ဘိက္ခူ သညာစိကာယော ကုဋိယော ကာရာပေန္တိ အဿာမိကာယော အတ္တုဒ္ဒေသိကာယော အပ္ပမာဏိကာယော. တာယော န နိဋ္ဌာနံ ဂစ္ဆန္တိ. တေ ယာစနဗဟုလာ ဝိညတ္တိဗဟုလာ ဝိဟရန္တိ—  “ပုရိသံ ဒေထ, ပုရိသတ္ထကရံ ဒေထ, ဂေါဏံ ဒေထ, သကဋံ ဒေထ, ဝါသိံ ဒေထ, ပရသုံ ဒေထ, ကုဌာရိံ ဒေထ, ကုဒါလံ ဒေထ, နိခါဒနံ ဒေထ, ဝလ္လိံ ဒေထ, ဝေဠုံ ဒေထ, မုဉ္ဇံ ဒေထ, ပဗ္ဗဇံ ဒေထ, တိဏံ ဒေထ, မတ္တိကံ ဒေထာ”တိ. မနုဿာ ဥပဒ္ဒုတာ ယာစနာယ ဥပဒ္ဒုတာ ဝိညတ္တိယာ ဘိက္ခူ ဒိသွာ ဥဗ္ဗိဇ္ဇန္တိပိ ဥတ္တသန္တိပိ ပလာယန္တိပိ အညေနပိ ဂစ္ဆန္တိ အညေနပိ မုခံ ကရောန္တိ ဒွါရမ္ပိ ထကေန္တိ, ဂါဝိမ္ပိ ဒိသွာ ပလာယန္တိ ဘိက္ခူတိ မညမာနာ.
</Paragraph>

<Paragraph number="1418" book="para">
အထ ခေါ အာယသ္မာ မဟာကဿပေါ ရာဇဂဟေ ဝဿံဝုဋ္ဌော ယေန အာဠဝီ တေန ပက္ကာမိ. အနုပုဗ္ဗေန ယေန အာဠဝီ တဒဝသရိ. တတြ သုဒံ အာယသ္မာ မဟာကဿပေါ အာဠဝိယံ ဝိဟရတိ အဂ္ဂါဠဝေ စေတိယေ. အထ ခေါ အာယသ္မာ မဟာကဿပေါ ပုဗ္ဗဏှသမယံ နိဝါသေတွာ ပတ္တစီဝရမာဒါယ အာဠဝိံ ပိဏ္ဍာယ ပါဝိသိ. မနုဿာ အာယသ္မန္တံ မဟာကဿပံ ပဿိတွာ ဥဗ္ဗိဇ္ဇန္တိပိ ဥတ္တသန္တိပိ ပလာယန္တိပိ အညေနပိ ဂစ္ဆန္တိ အညေနပိ မုခံ ကရောန္တိ ဒွါရမ္ပိ ထကေန္တိ. အထ ခေါ အာယသ္မာ မဟာကဿပေါ အာဠဝိယံ ပိဏ္ဍာယ စရိတွာ ပစ္ဆာဘတ္တံ ပိဏ္ဍပါတပဋိက္ကန္တော ဘိက္ခူ အာမန္တေသိ—  “ပုဗ္ဗာယံ, အာဝုသော, အာဠဝီ သုဘိက္ခာ အဟောသိ သုလဘပိဏ္ဍာ သုကရာ ဥဉ္ဆေန ပဂ္ဂဟေန ယာပေတုံ; ဧတရဟိ ပနာယံ အာဠဝီ ဒုဗ္ဘိက္ခာ ဒုလ္လဘပိဏ္ဍာ, န သုကရာ ဥဉ္ဆေန ပဂ္ဂဟေန ယာပေတုံ. ကော နု ခေါ, အာဝုသော, ဟေတု ကော ပစ္စယော, ယေနာယံ အာဠဝီ ဒုဗ္ဘိက္ခာ ဒုလ္လဘပိဏ္ဍာ, န သုကရာ ဥဉ္ဆေန ပဂ္ဂဟေန ယာပေတုန်”တိ? အထ ခေါ တေ ဘိက္ခူ အာယသ္မတော မဟာကဿပဿ ဧတမတ္ထံ အာရောစေသုံ.
</Paragraph>

</Division>
<Division number="343" book="para">

<Paragraph number="1419" book="para">
အထ ခေါ ဘဂဝါ ရာဇဂဟေ ယထာဘိရန္တံ ဝိဟရိတွာ ယေန အာဠဝီ တေန စာရိကံ ပက္ကာမိ. အနုပုဗ္ဗေန စာရိကံ စရမာနော ယေန အာဠဝီ တဒဝသရိ. တတြ သုဒံ ဘဂဝါ အာဠဝိယံ ဝိဟရတိ အဂ္ဂါဠဝေ စေတိယေ. အထ ခေါ အာယသ္မာ မဟာကဿပေါ ယေန ဘဂဝါ တေနုပသင်္ကမိ; ဥပသင်္ကမိတွာ ဘဂဝန္တံ အဘိဝါဒေတွာ ဧကမန္တံ နိသီဒိ. ဧကမန္တံ နိသိန္နော ခေါ အာယသ္မာ မဟာကဿပေါ ဘဂဝတော ဧတမတ္ထံ အာရောစေသိ.
</Paragraph>

<Paragraph number="1420" book="para">
အထ ခေါ ဘဂဝါ ဧတသ္မိံ နိဒါနေ ဧတသ္မိံ ပကရဏေ ဘိက္ခုသံဃံ သန္နိပါတာပေတွာ အာဠဝကေ ဘိက္ခူ ပဋိပုစ္ဆိ—  “သစ္စံ ကိရ တုမှေ, ဘိက္ခဝေ, သညာစိကာယော ကုဋိယော ကာရာပေထ အဿာမိကာယော အတ္တုဒ္ဒေသိကာယော အပ္ပမာဏိကာယော. တာယော န နိဋ္ဌာနံ ဂစ္ဆန္တိ. တေ တုမှေ ယာစနဗဟုလာ ဝိညတ္တိဗဟုလာ ဝိဟရထ—  ‘ပုရိသံ ဒေထ ပုရိသတ္ထကရံ ဒေထ …ပေ…  တိဏံ ဒေထ မတ္တိကံ ဒေထာ’တိ. မနုဿာ ဥပဒ္ဒုတာ ယာစနာယ ဥပဒ္ဒုတာ ဝိညတ္တိယာ ဘိက္ခူ ဒိသွာ ဥဗ္ဗိဇ္ဇန္တိပိ ဥတ္တသန္တိပိ ပလာယန္တိပိ အညေနပိ ဂစ္ဆန္တိ အညေနပိ မုခံ ကရောန္တိ ဒွါရမ္ပိ ထကေန္တိ, ဂါဝိမ္ပိ ဒိသွာ ပလာယန္တိ ဘိက္ခူတိ မညမာနာ”တိ? “သစ္စံ, ဘဂဝါ”တိ. ဝိဂရဟိ ဗုဒ္ဓေါ ဘဂဝါ …ပေ…  ကထဉှိ နာမ တုမှေ, မောဃပုရိသာ, သံယာစိကာယော ကုဋိယော ကာရာပေဿထ အဿာမိကာယော အတ္တုဒ္ဒေသိကာယော အပ္ပမာဏိကာယော. တာယော န နိဋ္ဌာနံ ဂစ္ဆန္တိ. တေ တုမှေ ယာစနဗဟုလာ ဝိညတ္တိဗဟုလာ ဝိဟရိဿထ—  “ပုရိသံ ဒေထ ပုရိသတ္ထကရံ ဒေထ …ပေ…  တိဏံ ဒေထ မတ္တိကံ ဒေထာ”တိ. နေတံ မောဃပုရိသာ, အပ္ပသန္နာနံ ဝါ ပသာဒါယ …ပေ…  ဝိဂရဟိတွာ ဓမ္မိံ ကထံ ကတွာ ဘိက္ခူ အာမန္တေသိ—
</Paragraph>

</Division>
<Division number="344" book="para">

<Paragraph number="1421" book="para">
“ဘူတပုဗ္ဗံ, ဘိက္ခဝေ, ဒွေ ဘာတရော ဣသယော ဂင်္ဂံ နဒိံ ဥပနိဿာယ ဝိဟရိံသု. အထ ခေါ, ဘိက္ခဝေ, မဏိကဏ္ဌော နာဂရာဇာ ဂင်္ဂံ နဒိံ ဥတ္တရိတွာ ယေန ကနိဋ္ဌော ဣသိ တေနုပသင်္ကမိ; ဥပသင်္ကမိတွာ ကနိဋ္ဌံ ဣသိံ သတ္တက္ခတ္တုံ ဘောဂေဟိ ပရိက္ခိပိတွာ ဥပရိမုဒ္ဓနိ မဟန္တံ ဖဏံ ကရိတွာ အဋ္ဌာသိ. အထ ခေါ, ဘိက္ခဝေ, ကနိဋ္ဌော ဣသိ တဿ နာဂဿ ဘယာ ကိသော အဟောသိ လူခေါ ဒုဗ္ဗဏ္ဏော ဥပ္ပဏ္ဍုပ္ပဏ္ဍုကဇာတော ဓမနိသန္ထတဂတ္တော. အဒ္ဒသ ခေါ, ဘိက္ခဝေ, ဇေဋ္ဌော ဣသိ ကနိဋ္ဌံ ဣသိံ ကိသံ လူခံ ဒုဗ္ဗဏ္ဏံ ဥပ္ပဏ္ဍုပ္ပဏ္ဍုကဇာတံ ဓမနိသန္ထတဂတ္တံ. ဒိသွာန ကနိဋ္ဌံ ဣသိံ ဧတဒဝေါစ—  ‘ကိဿ တွံ, ဘော, ကိသော လူခေါ ဒုဗ္ဗဏ္ဏော ဥပ္ပဏ္ဍုပ္ပဏ္ဍုကဇာတော ဓမနိသန္ထတဂတ္တော’တိ? ‘ဣဓ, ဘော, မဏိကဏ္ဌော နာဂရာဇာ ဂင်္ဂံ နဒိံ ဥတ္တရိတွာ ယေနာဟံ တေနုပသင်္ကမိ; ဥပသင်္ကမိတွာ မံ သတ္တက္ခတ္တုံ ဘောဂေဟိ ပရိက္ခိပိတွာ ဥပရိမုဒ္ဓနိ မဟန္တံ ဖဏံ ကရိတွာ အဋ္ဌာသိ. တဿာဟံ, ဘော, နာဂဿ ဘယာ ကိသော လူခေါ ဒုဗ္ဗဏ္ဏော ဥပ္ပဏ္ဍုပ္ပဏ္ဍုကဇာတော ဓမနိသန္ထတဂတ္တော’တိ. ‘ဣစ္ဆသိ ပန တွံ, ဘော, တဿ နာဂဿ အနာဂမနန်’တိ? ‘ဣစ္ဆာမဟံ, ဘော, တဿ နာဂဿ အနာဂမနန်’တိ. ‘အပိ ပန တွံ, ဘော, တဿ နာဂဿ ကိဉ္စိ ပဿသီ’တိ? ‘ပဿာမဟံ, ဘော, မဏိမဿ ကဏ္ဌေ ပိလန္ဓနန်’တိ. ‘တေန ဟိ တွံ, ဘော, တံ နာဂံ မဏိံ ယာစ—  “မဏိံ မေ, ဘော, ဒေဟိ; မဏိနာ မေ အတ္ထော”’တိ.
</Paragraph>

<Paragraph number="1422" book="para">
အထ ခေါ, ဘိက္ခဝေ, မဏိကဏ္ဌော နာဂရာဇာ ဂင်္ဂံ နဒိံ ဥတ္တရိတွာ ယေန ကနိဋ္ဌော ဣသိ တေနုပသင်္ကမိ; ဥပသင်္ကမိတွာ ဧကမန္တံ အဋ္ဌာသိ. ဧကမန္တံ ဌိတံ ခေါ, ဘိက္ခဝေ, မဏိကဏ္ဌံ နာဂရာဇာနံ ကနိဋ္ဌော ဣသိ ဧတဒဝေါစ—  ‘မဏိံ မေ, ဘော, ဒေဟိ; မဏိနာ မေ အတ္ထော’တိ. အထ ခေါ, ဘိက္ခဝေ, မဏိကဏ္ဌော နာဂရာဇာ—  ‘ဘိက္ခု မဏိံ ယာစတိ, ဘိက္ခုဿ မဏိနာ အတ္ထော’တိ ခိပ္ပညေဝ အဂမာသိ.
</Paragraph>

<Paragraph number="1423" book="para">
ဒုတိယမ္ပိ ခေါ, ဘိက္ခဝေ, မဏိကဏ္ဌော နာဂရာဇာ ဂင်္ဂံ နဒိံ ဥတ္တရိတွာ ယေန ကနိဋ္ဌော ဣသိ တေနုပသင်္ကမိ. အဒ္ဒသ ခေါ, ဘိက္ခဝေ, ကနိဋ္ဌော ဣသိ မဏိကဏ္ဌံ နာဂရာဇာနံ ဒူရတောဝ အာဂစ္ဆန္တံ. ဒိသွာန မဏိကဏ္ဌံ နာဂရာဇာနံ ဧတဒဝေါစ—  ‘မဏိံ မေ, ဘော, ဒေဟိ; မဏိနာ မေ အတ္ထော’တိ. အထ ခေါ, ဘိက္ခဝေ, မဏိကဏ္ဌော နာဂရာဇာ—  ‘ဘိက္ခု မဏိံ ယာစတိ, ဘိက္ခုဿ မဏိနာ အတ္ထော’တိ တတောဝ ပဋိနိဝတ္တိ.
</Paragraph>

<Paragraph number="1424" book="para">
တတိယမ္ပိ ခေါ, ဘိက္ခဝေ, မဏိကဏ္ဌော နာဂရာဇာ ဂင်္ဂံ နဒိံ ဥတ္တရတိ. အဒ္ဒသ ခေါ, ဘိက္ခဝေ, ကနိဋ္ဌော ဣသိ မဏိကဏ္ဌံ နာဂရာဇာနံ ဂင်္ဂံ နဒိံ ဥတ္တရန္တံ. ဒိသွာန မဏိကဏ္ဌံ နာဂရာဇာနံ ဧတဒဝေါစ—  ‘မဏိံ မေ, ဘော, ဒေဟိ; မဏိနာ မေ အတ္ထော’တိ. အထ ခေါ, ဘိက္ခဝေ, မဏိကဏ္ဌော နာဂရာဇာ ကနိဋ္ဌံ ဣသိံ ဂါထာဟိ အဇ္ဈဘာသိ—
</Paragraph>

<Paragraph number="1425" type="verses" book="para">
_‘မမန္နပါနံ ဝိပုလံ ဥဠာရံ,_  
ဥပ္ပဇ္ဇတီမဿ မဏိဿ ဟေတု;_  
_တံ တေ န ဒဿံ အတိယာစကောသိ,_  
_န စာပိ တေ အဿမမာဂမိဿံ._  

</Paragraph>

<Paragraph number="1426" type="verses" book="para">
_သုသူ ယထာ သက္ခရဓောတပါဏီ,_  
_တာသေသိ မံ သေလမာယာစမာနော;_  
_တံ တေ န ဒဿံ အတိယာစကောသိ,_  
_န စာပိ တေ အဿမမာဂမိဿန်’တိ._  

</Paragraph>

<Paragraph number="1427" book="para">
အထ ခေါ, ဘိက္ခဝေ, မဏိကဏ္ဌော နာဂရာဇာ—  ‘ဘိက္ခု မဏိံ ယာစတိ, ဘိက္ခုဿ မဏိနာ အတ္ထော’တိ ပက္ကာမိ. တထာ ပက္ကန္တောဝ အဟောသိ, န ပုန ပစ္စာဂဉ္ဆိ. အထ ခေါ, ဘိက္ခဝေ, ကနိဋ္ဌော ဣသိ တဿ နာဂဿ ဒဿနီယဿ အဒဿနေန ဘိယျောသော မတ္တာယ ကိသော အဟောသိ လူခေါ ဒုဗ္ဗဏ္ဏော, ဥပ္ပဏ္ဍုပ္ပဏ္ဍုကဇာတော ဓမနိသန္ထတဂတ္တော. အဒ္ဒသ ခေါ, ဘိက္ခဝေ, ဇေဋ္ဌော ဣသိ ကနိဋ္ဌံ ဣသိံ ဘိယျောသော မတ္တာယ ကိသံ လူခံ ဒုဗ္ဗဏ္ဏံ ဥပ္ပဏ္ဍုပ္ပဏ္ဍုကဇာတံ ဓမနိသန္ထတဂတ္တံ. ဒိသွာန ကနိဋ္ဌံ ဣသိံ ဧတဒဝေါစ—  ‘ကိဿ တွံ, ဘော, ဘိယျောသော မတ္တာယ ကိသော လူခေါ ဒုဗ္ဗဏ္ဏော ဥပ္ပဏ္ဍုပ္ပဏ္ဍုကဇာတော ဓမနိသန္ထတဂတ္တော’တိ? ‘တဿာဟံ, ဘော, နာဂဿ ဒဿနီယဿ အဒဿနေန ဘိယျောသော မတ္တာယ ကိသော လူခေါ ဒုဗ္ဗဏ္ဏော ဥပ္ပဏ္ဍုပ္ပဏ္ဍုကဇာတော ဓမနိသန္ထတဂတ္တော’တိ. အထ ခေါ, ဘိက္ခဝေ, ဇေဋ္ဌော ဣသိ ကနိဋ္ဌံ ဣသိံ ဂါထာယ အဇ္ဈဘာသိ—
</Paragraph>

<Paragraph number="1428" type="verses" book="para">
_‘န တံ ယာစေ ယဿပိယံ ဇိဂီသေ,_  
_ဝိဒေဿော ဟောတိ အတိယာစနာယ;_  
_နာဂေါ မဏိံ ယာစိတော ဗြာဟ္မဏေန,_  
_အဒဿနညေဝ တဒဇ္ဈဂမာ’တိ._  

</Paragraph>

<Paragraph number="1429" book="para">
တေသဉှိ နာမ, ဘိက္ခဝေ, တိရစ္ဆာနဂတာနံ ပါဏာနံ အမနာပါ ဘဝိဿတိ ယာစနာ အမနာပါ ဝိညတ္တိ. ကိမင်္ဂံ ပန မနုဿဘူတာနံ.
</Paragraph>

</Division>
<Division number="345" book="para">

<Paragraph number="1430" book="para">
ဘူတပုဗ္ဗံ, ဘိက္ခဝေ, အညတရော ဘိက္ခု ဟိမဝန္တပဿေ ဝိဟရတိ အညတရသ္မိံ ဝနသဏ္ဍေ. တဿ ခေါ, ဘိက္ခဝေ, ဝနသဏ္ဍဿ အဝိဒူရေ မဟန္တံ နိန္နံ ပလ္လလံ. အထ ခေါ, ဘိက္ခဝေ, မဟာသကုဏသင်္ဃော တသ္မိံ ပလ္လလေ ဒိဝသံ ဂေါစရံ စရိတွာ သာယံ တံ ဝနသဏ္ဍံ ဝါသာယ ဥပဂစ္ဆတိ. အထ ခေါ, ဘိက္ခဝေ, သော ဘိက္ခု တဿ သကုဏသင်္ဃဿ သဒ္ဒေန ဥဗ္ဗာဠှော ယေနာဟံ တေနုပသင်္ကမိ; ဥပသင်္ကမိတွာ မံ အဘိဝါဒေတွာ ဧကမန္တံ နိသီဒိ. ဧကမန္တံ နိသိန္နံ ခေါ အဟံ, ဘိက္ခဝေ, တံ ဘိက္ခုံ ဧတဒဝေါစ—  ‘ကစ္စိ, ဘိက္ခု, ခမနီယံ ကစ္စိ ယာပနီယံ ကစ္စိသိ အပ္ပကိလမထေန အဒ္ဓါနံ အာဂတော? ကုတော စ တွံ, ဘိက္ခု, အာဂစ္ဆသီ’တိ? ‘ခမနီယံ, ဘဂဝါ, ယာပနီယံ, ဘဂဝါ. အပ္ပကိလမထေန စာဟံ, ဘန္တေ, အဒ္ဓါနံ အာဂတော. အတ္ထိ, ဘန္တေ, ဟိမဝန္တပဿေ မဟာဝနသဏ္ဍော. တဿ ခေါ ပန, ဘန္တေ, ဝနသဏ္ဍဿ အဝိဒူရေ မဟန္တံ နိန္နံ ပလ္လလံ. အထ ခေါ, ဘန္တေ, မဟာသကုဏသင်္ဃော တသ္မိံ ပလ္လလေ ဒိဝသံ ဂေါစရံ စရိတွာ သာယံ တံ ဝနသဏ္ဍံ ဝါသာယ ဥပဂစ္ဆတိ. တတော အဟံ, ဘဂဝါ, အာဂစ္ဆာမိ—  တဿ သကုဏသင်္ဃဿ သဒ္ဒေန ဥဗ္ဗာဠှော’တိ. ‘ဣစ္ဆသိ ပန တွံ, ဘိက္ခု, တဿ သကုဏသင်္ဃဿ အနာဂမနန်’တိ? ‘ဣစ္ဆာမဟံ, ဘဂဝါ, တဿ သကုဏသင်္ဃဿ အနာဂမနန်’တိ. ‘တေန ဟိ တွံ, ဘိက္ခု, တတ္ထ ဂန္တွာ တံ ဝနသဏ္ဍံ အဇ္ဈောဂါဟေတွာ ရတ္တိယာ ပဌမံ ယာမံ တိက္ခတ္တုံ သဒ္ဒမနုဿာဝေဟိ—  သုဏန္တု မေ, ဘောန္တော သကုဏာ, ယာဝတိကာ ဣမသ္မိံ ဝနသဏ္ဍေ ဝါသံ ဥပဂတာ, ပတ္တေန မေ အတ္ထော. ဧကေကံ မေ, ဘောန္တော, ပတ္တံ ဒဒန္တူ’တိ. ရတ္တိယာ မဇ္ဈိမံ ယာမံ…  ရတ္တိယာ ပစ္ဆိမံ ယာမံ တိက္ခတ္တုံ သဒ္ဒမနုဿာဝေဟိ—  ‘သုဏန္တု မေ, ဘောန္တော သကုဏာ, ယာဝတိကာ ဣမသ္မိံ ဝနသဏ္ဍေ ဝါသံ ဥပဂတာ, ပတ္တေန မေ အတ္ထော. ဧကေကံ မေ, ဘောန္တော, ပတ္တံ ဒဒန္တူ’တိ.
</Paragraph>

<Paragraph number="1431" book="para">
အထ ခေါ, ဘိက္ခဝေ, သော ဘိက္ခု တတ္ထ ဂန္တွာ တံ ဝနသဏ္ဍံ အဇ္ဈောဂါဟေတွာ ရတ္တိယာ ပဌမံ ယာမံ တိက္ခတ္တုံ သဒ္ဒမနုဿာဝေသိ—  ‘သုဏန္တု မေ, ဘောန္တော သကုဏာ, ယာဝတိကာ ဣမသ္မိံ ဝနသဏ္ဍေ ဝါသံ ဥပဂတာ, ပတ္တေန မေ အတ္ထော. ဧကေကံ မေ, ဘောန္တော, ပတ္တံ ဒဒန္တူ’တိ. ရတ္တိယာ မဇ္ဈိမံ ယာမံ…  ရတ္တိယာ ပစ္ဆိမံ ယာမံ တိက္ခတ္တုံ သဒ္ဒမနုဿာဝေသိ—  ‘သုဏန္တု မေ, ဘောန္တော သကုဏာ, ယာဝတိကာ ဣမသ္မိံ ဝနသဏ္ဍေ ဝါသံ ဥပဂတာ, ပတ္တေန မေ အတ္ထော. ဧကေကံ မေ, ဘောန္တော, ပတ္တံ ဒဒန္တူ’တိ. အထ ခေါ, ဘိက္ခဝေ, သော သကုဏသင်္ဃော—  ‘ဘိက္ခု ပတ္တံ ယာစတိ ဘိက္ခုဿ ပတ္တေန အတ္ထော’တိ တမှာ ဝနသဏ္ဍာ ပက္ကာမိ. တထာ ပက္ကန္တောဝ အဟောသိ န ပုန ပစ္စာဂဉ္ဆိ. တေသဉှိ နာမ, ဘိက္ခဝေ, တိရစ္ဆာနဂတာနံ ပါဏာနံ အမနာပါ ဘဝိဿတိ ယာစနာ အမနာပါ ဝိညတ္တိ. ကိမင်္ဂံ ပန မနုဿဘူတာနံ.
</Paragraph>

</Division>
<Division number="346" book="para">

<Paragraph number="1432" book="para">
ဘူတပုဗ္ဗံ, ဘိက္ခဝေ, ရဋ္ဌပါလဿ ကုလပုတ္တဿ ပိတာ ရဋ္ဌပါလံ ကုလပုတ္တံ ဂါထာယ အဇ္ဈဘာသိ—
</Paragraph>

<Paragraph number="1433" type="verses" book="para">
_‘အပါဟံ တေ န ဇာနာမိ,_  
_ရဋ္ဌပါလ ဗဟူ ဇနာ;_  
_တေ မံ သင်္ဂမ္မ ယာစန္တိ,_  
_ကသ္မာ မံ တွံ န ယာစသီ’တိ._  

</Paragraph>

<Paragraph number="1434" type="verses" book="para">
_‘ယာစကော အပ္ပိယော ဟောတိ,_  
_ယာစံ အဒဒမပ္ပိယော;_  
_တသ္မာဟံ တံ န ယာစာမိ,_  
_မာ မေ ဝိဒေဿနာ အဟူ’တိ._  

</Paragraph>

<Paragraph number="1435" book="para">
သော ဟိ နာမ, ဘိက္ခဝေ, ရဋ္ဌပါလော ကုလပုတ္တော သကံ ပိတရံ ဧဝံ ဝက္ခတိ. ကိမင်္ဂံ ပန ဇနော ဇနံ.
</Paragraph>

</Division>
<Division number="347" book="para">

<Paragraph number="1436" book="para">
ဂိဟီနံ, ဘိက္ခဝေ, ဒုဿံဟရာနိ ဘောဂါနိ သမ္ဘတာနိပိ ဒုရက္ခိယာနိ. တတ္ထ နာမ တုမှေ, မောဃပုရိသာ, ဧဝံ ဒုဿံဟရေသု ဘောဂေသု သမ္ဘတေသုပိ ဒုရက္ခိယေသု ယာစနဗဟုလာ ဝိညတ္တိဗဟုလာ ဝိဟရိဿထ—  ‘ပုရိသံ ဒေထ, ပုရိသတ္ထကရံ ဒေထ, ဂေါဏံ ဒေထ, သကဋံ ဒေထ, ဝါသိံ ဒေထ, ပရသုံ ဒေထ, ကုဌာရိံ ဒေထ, ကုဒါလံ ဒေထ, နိခါဒနံ ဒေထ, ဝလ္လိံ ဒေထ, ဝေဠုံ ဒေထ, မုဉ္ဇံ ဒေထ, ပဗ္ဗဇံ ဒေထ, တိဏံ ဒေထ, မတ္တိကံ ဒေထာ’တိ. နေတံ, မောဃပုရိသာ, အပ္ပသန္နာနံ ဝါ ပသာဒါယ …ပေ…  ဧဝဉ္စ ပန, ဘိက္ခဝေ, ဣမံ သိက္ခာပဒံ ဥဒ္ဒိသေယျာထ—
</Paragraph>

</Division>
<Division number="348" book="para">

<Paragraph number="1437" book="para">
<Emphasis>“သညာစိကာယ ပန ဘိက္ခုနာ ကုဋိံ ကာရယမာနေန အဿာမိကံ အတ္တုဒ္ဒေသံ ပမာဏိကာ ကာရေတဗ္ဗာ. တတြိဒံ ပမာဏံ—  ဒီဃသော ဒွါဒသ ဝိဒတ္ထိယော, သုဂတဝိဒတ္ထိယာ; တိရိယံ သတ္တန္တရာ. ဘိက္ခူ အဘိနေတဗ္ဗာ ဝတ္ထုဒေသနာယ. တေဟိ ဘိက္ခူဟိ ဝတ္ထု ဒေသေတဗ္ဗံ—  အနာရမ္ဘံ သပရိက္ကမနံ. သာရမ္ဘေ စေ ဘိက္ခု ဝတ္ထုသ္မိံ အပရိက္ကမနေ သညာစိကာယ ကုဋိံ ကာရေယျ, ဘိက္ခူ ဝါ အနဘိနေယျ ဝတ္ထုဒေသနာယ, ပမာဏံ ဝါ အတိက္ကာမေယျ, သံဃာဒိသေသော”</Emphasis>တိ. (*6*:<Emphasis>10</Emphasis>)
</Paragraph>

</Division>
<Division number="349" book="para">

<Paragraph number="1438" book="para">
<Emphasis>သညာစိကာ</Emphasis> နာမ သယံ ယာစိတွာ ပုရိသမ္ပိ ပုရိသတ္ထကရမ္ပိ ဂေါဏမ္ပိ သကဋမ္ပိ ဝါသိမ္ပိ ပရသုမ္ပိ ကုဌာရိမ္ပိ ကုဒါလမ္ပိ နိခါဒနမ္ပိ ဝလ္လိမ္ပိ ဝေဠုမ္ပိ မုဉ္ဇမ္ပိ ပဗ္ဗဇမ္ပိ တိဏမ္ပိ မတ္တိကမ္ပိ.
</Paragraph>

<Paragraph number="1439" book="para">
<Emphasis>ကုဋိ</Emphasis> နာမ ဥလ္လိတ္တာ ဝါ ဟောတိ အဝလိတ္တာ ဝါ ဥလ္လိတ္တာဝလိတ္တာ ဝါ.
</Paragraph>

<Paragraph number="1440" book="para">
<Emphasis>ကာရယမာနေနာ</Emphasis>တိ ကရောန္တော ဝါ ကာရာပေန္တော ဝါ.
</Paragraph>

<Paragraph number="1441" book="para">
<Emphasis>အဿာမိကန်</Emphasis>တိ န အညော ကောစိ သာမိကော ဟောတိ, ဣတ္ထီ ဝါ ပုရိသော ဝါ ဂဟဋ္ဌော ဝါ ပဗ္ဗဇိတော ဝါ.
</Paragraph>

<Paragraph number="1442" book="para">
<Emphasis>အတ္တုဒ္ဒေသန်</Emphasis>တိ အတ္တနော အတ္ထာယ.
</Paragraph>

<Paragraph number="1443" book="para">
<Emphasis>ပမာဏိကာ ကာရေတဗ္ဗာ. တတြိဒံ ပမာဏံ—  ဒီဃသော ဒွါဒသ ဝိဒတ္ထိယော, သုဂတဝိဒတ္ထိယာ</Emphasis>တိ ဗာဟိရိမေန မာနေန.
</Paragraph>

<Paragraph number="1444" book="para">
<Emphasis>တိရိယံ သတ္တန္တရာ</Emphasis>တိ အဗ္ဘန္တရိမေန မာနေန.
</Paragraph>

<Paragraph number="1445" book="para">
<Emphasis>ဘိက္ခူ အဘိနေတဗ္ဗာ ဝတ္ထုဒေသနာယာ</Emphasis>တိ တေန ကုဋိကာရကေန ဘိက္ခုနာ ကုဋိဝတ္ထုံ သောဓေတွာ သံဃံ ဥပသင်္ကမိတွာ ဧကံသံ ဥတ္တရာသင်္ဂံ ကရိတွာ ဝုဍ္ဎာနံ ဘိက္ခူနံ ပါဒေ ဝန္ဒိတွာ ဥက္ကုဋိကံ နိသီဒိတွာ အဉ္ဇလိံ ပဂ္ဂဟေတွာ ဧဝမဿ ဝစနီယော—  “အဟံ, ဘန္တေ, သညာစိကာယ ကုဋိံ ကတ္တုကာမော အဿာမိကံ အတ္တုဒ္ဒေသံ. သောဟံ, ဘန္တေ, သံဃံ ကုဋိဝတ္ထုဩလောကနံ ယာစာမီ”တိ. ဒုတိယမ္ပိ ယာစိတဗ္ဗာ. တတိယမ္ပိ ယာစိတဗ္ဗာ. သစေ သဗ္ဗော သံဃော ဥဿဟတိ ကုဋိဝတ္ထုံ ဩလောကေတုံ, သဗ္ဗေန သံဃေန ဩလောကေတဗ္ဗံ. နော စေ သဗ္ဗော သံဃော ဥဿဟတိ ကုဋိဝတ္ထုံ ဩလောကေတုံ, ယေ တတ္ထ ဟောန္တိ ဘိက္ခူ ဗျတ္တာ ပဋိဗလာ သာရမ္ဘံ အနာရမ္ဘံ သပရိက္ကမနံ အပရိက္ကမနံ ဇာနိတုံ တေ ယာစိတွာ သမ္မန္နိတဗ္ဗာ. “ဧဝဉ္စ ပန, ဘိက္ခဝေ, သမ္မန္နိတဗ္ဗာ. ဗျတ္တေန ဘိက္ခုနာ ပဋိဗလေန သံဃော ဉာပေတဗ္ဗော—
</Paragraph>

</Division>
<Division number="350" book="para">

<Paragraph number="1446" book="para">
‘သုဏာတု မေ, ဘန္တေ, သံဃော. အယံ ဣတ္ထန္နာမော ဘိက္ခု သညာစိကာယ ကုဋိံ ကတ္တုကာမော အဿာမိကံ အတ္တုဒ္ဒေသံ. သော သံဃံ ကုဋိဝတ္ထုဩလောကနံ ယာစတိ. ယဒိ သံဃဿ ပတ္တကလ္လံ, သံဃော ဣတ္ထန္နာမဉ္စ ဣတ္ထန္နာမဉ္စ ဘိက္ခူ သမ္မန္နေယျ ဣတ္ထန္နာမဿ ဘိက္ခုနော ကုဋိဝတ္ထုံ ဩလောကေတုံ. ဧသာ ဉတ္တိ.
</Paragraph>

<Paragraph number="1447" book="para">
သုဏာတု မေ, ဘန္တေ, သံဃော. အယံ ဣတ္ထန္နာမော ဘိက္ခု သညာစိကာယ ကုဋိံ ကတ္တုကာမော အဿာမိကံ အတ္တုဒ္ဒေသံ. သော သံဃံ ကုဋိဝတ္ထုဩလောကနံ ယာစတိ. သံဃော ဣတ္ထန္နာမဉ္စ ဣတ္ထန္နာမဉ္စ ဘိက္ခူ သမ္မန္နတိ ဣတ္ထန္နာမဿ ဘိက္ခုနော ကုဋိဝတ္ထုံ ဩလောကေတုံ. ယဿာယသ္မတော ခမတိ ဣတ္ထန္နာမဿ စ ဣတ္ထန္နာမဿ စ ဘိက္ခူနံ သမ္မုတိ ဣတ္ထန္နာမဿ ဘိက္ခုနော ကုဋိဝတ္ထုံ ဩလောကေတုံ, သော တုဏှဿ; ယဿ နက္ခမတိ, သော ဘာသေယျ.
</Paragraph>

<Paragraph number="1448" book="para">
သမ္မတာ သံဃေန ဣတ္ထန္နာမော စ ဣတ္ထန္နာမော စ ဘိက္ခူ ဣတ္ထန္နာမဿ ဘိက္ခုနော ကုဋိဝတ္ထုံ ဩလောကေတုံ. ခမတိ သံဃဿ, တသ္မာ တုဏှီ, ဧဝမေတံ ဓာရယာမီ’”တိ.
</Paragraph>

</Division>
<Division number="351" book="para">

<Paragraph number="1449" book="para">
တေဟိ သမ္မတေဟိ ဘိက္ခူဟိ တတ္ထ ဂန္တွာ ကုဋိဝတ္ထု ဩလောကေတဗ္ဗံ, သာရမ္ဘံ အနာရမ္ဘံ သပရိက္ကမနံ အပရိက္ကမနံ ဇာနိတဗ္ဗံ. သစေ သာရမ္ဘံ ဟောတိ အပရိက္ကမနံ, “မာ ဣဓ ကရီ”တိ ဝတ္တဗ္ဗော. သစေ အနာရမ္ဘံ ဟောတိ သပရိက္ကမနံ, သံဃဿ အာရောစေတဗ္ဗံ—  “အနာရမ္ဘံ သပရိက္ကမနန်”တိ. တေန ကုဋိကာရကေန ဘိက္ခုနာ သံဃံ ဥပသင်္ကမိတွာ ဧကံသံ ဥတ္တရာသင်္ဂံ ကရိတွာ ဝုဍ္ဎာနံ ဘိက္ခူနံ ပါဒေ ဝန္ဒိတွာ ဥက္ကုဋိကံ နိသီဒိတွာ အဉ္ဇလိံ ပဂ္ဂဟေတွာ ဧဝမဿ ဝစနီယော—  “အဟံ, ဘန္တေ, သညာစိကာယ ကုဋိံ ကတ္တုကာမော အဿာမိကံ အတ္တုဒ္ဒေသံ. သောဟံ, ဘန္တေ, သံဃံ ကုဋိဝတ္ထုဒေသနံ ယာစာမီ”တိ. ဒုတိယမ္ပိ ယာစိတဗ္ဗာ. တတိယမ္ပိ ယာစိတဗ္ဗာ. “ဗျတ္တေန ဘိက္ခုနာ ပဋိဗလေန သံဃော ဉာပေတဗ္ဗော—
</Paragraph>

</Division>
<Division number="352" book="para">

<Paragraph number="1450" book="para">
‘သုဏာတု မေ, ဘန္တေ, သံဃော. အယံ ဣတ္ထန္နာမော ဘိက္ခု သညာစိကာယ ကုဋိံ ကတ္တုကာမော အဿာမိကံ အတ္တုဒ္ဒေသံ. သော သံဃံ ကုဋိဝတ္ထုဒေသနံ ယာစတိ. ယဒိ သံဃဿ ပတ္တကလ္လံ, သံဃော ဣတ္ထန္နာမဿ ဘိက္ခုနော ကုဋိဝတ္ထုံ ဒေသေယျ. ဧသာ ဉတ္တိ.
</Paragraph>

<Paragraph number="1451" book="para">
သုဏာတု မေ, ဘန္တေ, သံဃော. အယံ ဣတ္ထန္နာမော ဘိက္ခု သညာစိကာယ ကုဋိံ ကတ္တုကာမော အဿာမိကံ အတ္တုဒ္ဒေသံ. သော သံဃံ ကုဋိဝတ္ထုဒေသနံ ယာစတိ. သံဃော ဣတ္ထန္နာမဿ ဘိက္ခုနော ကုဋိဝတ္ထုံ ဒေသေတိ. ယဿာယသ္မတော ခမတိ ဣတ္ထန္နာမဿ ဘိက္ခုနော ကုဋိဝတ္ထုဿ ဒေသနာ, သော တုဏှဿ; ယဿ နက္ခမတိ, သော ဘာသေယျ.
</Paragraph>

<Paragraph number="1452" book="para">
ဒေသိတံ သံဃေန ဣတ္ထန္နာမဿ ဘိက္ခုနော ကုဋိဝတ္ထု. ခမတိ သံဃဿ, တသ္မာ တုဏှီ, ဧဝမေတံ ဓာရယာမီ’”တိ.
</Paragraph>

</Division>
<Division number="353" book="para">

<Paragraph number="1453" book="para">
<Emphasis>သာရမ္ဘံ</Emphasis> နာမ ကိပိလ္လိကာနံ ဝါ အာသယော ဟောတိ, ဥပစိကာနံ ဝါ အာသယော ဟောတိ, ဥန္ဒူရာနံ ဝါ အာသယော ဟောတိ, အဟီနံ ဝါ အာသယော ဟောတိ, ဝိစ္ဆိကာနံ ဝါ အာသယော ဟောတိ, သတပဒီနံ ဝါ အာသယော ဟောတိ, ဟတ္ထီနံ ဝါ အာသယော ဟောတိ, အဿာနံ ဝါ အာသယော ဟောတိ, သီဟာနံ ဝါ အာသယော ဟောတိ, ဗျဂ္ဃါနံ ဝါ အာသယော ဟောတိ, ဒီပီနံ ဝါ အာသယော ဟောတိ, အစ္ဆာနံ ဝါ အာသယော ဟောတိ, တရစ္ဆာနံ ဝါ အာသယော ဟောတိ, ယေသံ ကေသဉ္စိ တိရစ္ဆာနဂတာနံ ပါဏာနံ အာသယော ဟောတိ, ပုဗ္ဗဏ္ဏနိဿိတံ ဝါ ဟောတိ, အပရဏ္ဏနိဿိတံ ဝါ ဟောတိ, အဗ္ဘာဃာတနိဿိတံ ဝါ ဟောတိ, အာဃာတနနိဿိတံ ဝါ ဟောတိ, သုသာနနိဿိတံ ဝါ ဟောတိ, ဥယျာနနိဿိတံ ဝါ ဟောတိ, ရာဇဝတ္ထုနိဿိတံ ဝါ ဟောတိ, ဟတ္ထိသာလာနိဿိတံ ဝါ ဟောတိ, အဿသာလာနိဿိတံ ဝါ ဟောတိ, ဗန္ဓနာဂါရနိဿိတံ ဝါ ဟောတိ, ပါနာဂါရနိဿိတံ ဝါ ဟောတိ, သူနနိဿိတံ ဝါ ဟောတိ, ရစ္ဆာနိဿိတံ ဝါ ဟောတိ, စစ္စရနိဿိတံ ဝါ ဟောတိ, သဘာနိဿိတံ ဝါ ဟောတိ, သံသရဏနိဿိတံ ဝါ ဟောတိ. ဧတံ သာရမ္ဘံ နာမ.
</Paragraph>

<Paragraph number="1454" book="para">
<Emphasis>အပရိက္ကမနံ</Emphasis> နာမ န သက္ကာ ဟောတိ ယထာယုတ္တေန သကဋေန အနုပရိဂန္တုံ သမန္တာ နိဿေဏိယာ အနုပရိဂန္တုံ. ဧတံ အပရိက္ကမနံ နာမ.
</Paragraph>

<Paragraph number="1455" book="para">
<Emphasis>အနာရမ္ဘံ</Emphasis> နာမ န ကိပိလ္လိကာနံ ဝါ အာသယော ဟောတိ, န ဥပစိကာနံ ဝါ အာသယော ဟောတိ, န ဥန္ဒူရာနံ ဝါ အာသယော ဟောတိ, န အဟီနံ ဝါ အာသယော ဟောတိ, န ဝိစ္ဆိကာနံ ဝါ အာသယော ဟောတိ, န သတပဒီနံ ဝါ အာသယော ဟောတိ …ပေ…  န သံသရဏနိဿိတံ ဝါ ဟောတိ. ဧတံ အနာရမ္ဘံ နာမ.
</Paragraph>

<Paragraph number="1456" book="para">
<Emphasis>သပရိက္ကမနံ</Emphasis> နာမ သက္ကာ ဟောတိ ယထာယုတ္တေန သကဋေန အနုပရိဂန္တုံ, သမန္တာ နိဿေဏိယာ အနုပရိဂန္တုံ. ဧတံ သပရိက္ကမနံ နာမ.
</Paragraph>

<Paragraph number="1457" book="para">
<Emphasis>သညာစိကာ</Emphasis> နာမ သယံ ယာစိတွာ ပုရိသမ္ပိ ပုရိသတ္ထကရမ္ပိ …ပေ…  မတ္တိကမ္ပိ.
</Paragraph>

<Paragraph number="1458" book="para">
<Emphasis>ကုဋိ</Emphasis> နာမ ဥလ္လိတ္တာ ဝါ ဟောတိ အဝလိတ္တာ ဝါ ဥလ္လိတ္တာဝလိတ္တာ ဝါ.
</Paragraph>

<Paragraph number="1459" book="para">
<Emphasis>ကာရေယျာ</Emphasis>တိ ကရောတိ ဝါ ကာရာပေတိ ဝါ.
</Paragraph>

<Paragraph number="1460" book="para">
<Emphasis>ဘိက္ခူ ဝါ အနဘိနေယျ, ဝတ္ထုဒေသနာယ ပမာဏံ ဝါ အတိက္ကာမေယျာ</Emphasis>တိ ဉတ္တိဒုတိယေန ကမ္မေန ကုဋိဝတ္ထုံ န ဒေသာပေတွာ, အာယာမတော ဝါ ဝိတ္ထာရတော ဝါ အန္တမသော ကေသဂ္ဂမတ္တမ္ပိ အတိက္ကာမေတွာ ကရောတိ ဝါ ကာရာပေတိ ဝါ, ပယောဂေ ဒုက္ကဋံ. ဧကံ ပိဏ္ဍံ အနာဂတေ အာပတ္တိ ထုလ္လစ္စယဿ. တသ္မိံ ပိဏ္ဍေ အာဂတေ အာပတ္တိ သံဃာဒိသေသဿ.
</Paragraph>

<Paragraph number="1461" book="para">
<Emphasis>သံဃာဒိသေသော</Emphasis>တိ …ပေ…  တေနပိ ဝုစ္စတိ “သံဃာဒိသေသော”တိ.
</Paragraph>

</Division>
<Division number="354" book="para">

<Paragraph number="1462" book="para">
ဘိက္ခု ကုဋိံ ကရောတိ အဒေသိတဝတ္ထုကံ သာရမ္ဘံ အပရိက္ကမနံ, အာပတ္တိ သံဃာဒိသေသေန ဒွိန္နံ ဒုက္ကဋာနံ. ဘိက္ခု ကုဋိံ ကရောတိ အဒေသိတဝတ္ထုကံ သာရမ္ဘံ သပရိက္ကမနံ, အာပတ္တိ သံဃာဒိသေသေန ဒုက္ကဋဿ. ဘိက္ခု ကုဋိံ ကရောတိ အဒေသိတဝတ္ထုကံ အနာရမ္ဘံ အပရိက္ကမနံ, အာပတ္တိ သံဃာဒိသေသေန ဒုက္ကဋဿ. ဘိက္ခု ကုဋိံ ကရောတိ အဒေသိတဝတ္ထုကံ အနာရမ္ဘံ သပရိက္ကမနံ, အာပတ္တိ သံဃာဒိသေသဿ.
</Paragraph>

</Division>
<Division number="355" book="para">

<Paragraph number="1463" book="para">
ဘိက္ခု ကုဋိံ ကရောတိ ဒေသိတဝတ္ထုကံ သာရမ္ဘံ အပရိက္ကမနံ, အာပတ္တိ ဒွိန္နံ ဒုက္ကဋာနံ. ဘိက္ခု ကုဋိံ ကရောတိ ဒေသိတဝတ္ထုကံ သာရမ္ဘံ သပရိက္ကမနံ, အာပတ္တိ ဒုက္ကဋဿ. ဘိက္ခု ကုဋိံ ကရောတိ ဒေသိတဝတ္ထုကံ အနာရမ္ဘံ အပရိက္ကမနံ, အာပတ္တိ ဒုက္ကဋဿ. ဘိက္ခု ကုဋိံ ကရောတိ ဒေသိတဝတ္ထုကံ အနာရမ္ဘံ သပရိက္ကမနံ, အနာပတ္တိ.
</Paragraph>

<Paragraph number="1464" book="para">
ဘိက္ခု ကုဋိံ ကရောတိ ပမာဏာတိက္ကန္တံ သာရမ္ဘံ အပရိက္ကမနံ, အာပတ္တိ သံဃာဒိသေသေန ဒွိန္နံ ဒုက္ကဋာနံ. ဘိက္ခု ကုဋိံ ကရောတိ ပမာဏာတိက္ကန္တံ သာရမ္ဘံ သပရိက္ကမနံ, အာပတ္တိ သံဃာဒိသေသေန ဒုက္ကဋဿ. ဘိက္ခု ကုဋိံ ကရောတိ ပမာဏာတိက္ကန္တံ အနာရမ္ဘံ အပရိက္ကမနံ, အာပတ္တိ သံဃာဒိသေသေန ဒုက္ကဋဿ. ဘိက္ခု ကုဋိံ ကရောတိ ပမာဏာတိက္ကန္တံ အနာရမ္ဘံ သပရိက္ကမနံ, အာပတ္တိ သံဃာဒိသေသဿ.
</Paragraph>

<Paragraph number="1465" book="para">
ဘိက္ခု ကုဋိံ ကရောတိ ပမာဏိကံ သာရမ္ဘံ အပရိက္ကမနံ, အာပတ္တိ ဒွိန္နံ ဒုက္ကဋာနံ. ဘိက္ခု ကုဋိံ ကရောတိ ပမာဏိကံ သာရမ္ဘံ သပရိက္ကမနံ, အာပတ္တိ ဒုက္ကဋဿ. ဘိက္ခု ကုဋိံ ကရောတိ ပမာဏိကံ အနာရမ္ဘံ အပရိက္ကမနံ, အာပတ္တိ ဒုက္ကဋဿ. ဘိက္ခု ကုဋိံ ကရောတိ ပမာဏိကံ အနာရမ္ဘံ သပရိက္ကမနံ, အနာပတ္တိ.
</Paragraph>

<Paragraph number="1466" book="para">
ဘိက္ခု ကုဋိံ ကရောတိ အဒေသိတဝတ္ထုကံ ပမာဏာတိက္ကန္တံ သာရမ္ဘံ အပရိက္ကမနံ, အာပတ္တိ ဒွိန္နံ သံဃာဒိသေသေန ဒွိန္နံ ဒုက္ကဋာနံ. ဘိက္ခု ကုဋိံ ကရောတိ အဒေသိတဝတ္ထုကံ ပမာဏာတိက္ကန္တံ သာရမ္ဘံ သပရိက္ကမနံ, အာပတ္တိ ဒွိန္နံ သံဃာဒိသေသေန ဒုက္ကဋဿ. ဘိက္ခု ကုဋိံ ကရောတိ အဒေသိတဝတ္ထုကံ ပမာဏာတိက္ကန္တံ အနာရမ္ဘံ အပရိက္ကမနံ, အာပတ္တိ ဒွိန္နံ သံဃာဒိသေသေန ဒုက္ကဋဿ. ဘိက္ခု ကုဋိံ ကရောတိ အဒေသိတဝတ္ထုကံ ပမာဏာတိက္ကန္တံ အနာရမ္ဘံ သပရိက္ကမနံ, အာပတ္တိ ဒွိန္နံ သံဃာဒိသေသာနံ.
</Paragraph>

<Paragraph number="1467" book="para">
ဘိက္ခု ကုဋိံ ကရောတိ ဒေသိတဝတ္ထုကံ ပမာဏိကံ သာရမ္ဘံ အပရိက္ကမနံ, အာပတ္တိ ဒွိန္နံ ဒုက္ကဋာနံ. ဘိက္ခု ကုဋိံ ကရောတိ ဒေသိတဝတ္ထုကံ ပမာဏိကံ သာရမ္ဘံ သပရိက္ကမနံ, အာပတ္တိ ဒုက္ကဋဿ. ဘိက္ခု ကုဋိံ ကရောတိ ဒေသိတဝတ္ထုကံ ပမာဏိကံ အနာရမ္ဘံ အပရိက္ကမနံ, အာပတ္တိ ဒုက္ကဋဿ. ဘိက္ခု ကုဋိံ ကရောတိ ဒေသိတဝတ္ထုကံ ပမာဏိကံ အနာရမ္ဘံ သပရိက္ကမနံ, အနာပတ္တိ.
</Paragraph>

</Division>
<Division number="356" book="para">

<Paragraph number="1468" book="para">
ဘိက္ခု သမာဒိသတိ—  “ကုဋိံ မေ ကရောထာ”တိ. တဿ ကုဋိံ ကရောန္တိ အဒေသိတဝတ္ထုကံ သာရမ္ဘံ အပရိက္ကမနံ, အာပတ္တိ သံဃာဒိသေသေန ဒွိန္နံ ဒုက္ကဋာနံ …ပေ…  သာရမ္ဘံ သပရိက္ကမနံ, အာပတ္တိ သံဃာဒိသေသေန ဒုက္ကဋဿ …ပေ…  အနာရမ္ဘံ အပရိက္ကမနံ, အာပတ္တိ သံဃာဒိသေသေန ဒုက္ကဋဿ …ပေ…  အနာရမ္ဘံ သပရိက္ကမနံ, အာပတ္တိ သံဃာဒိသေသဿ.
</Paragraph>

<Paragraph number="1469" book="para">
ဘိက္ခု သမာဒိသတိ—  “ကုဋိံ မေ ကရောထာ”တိ. တဿ ကုဋိံ ကရောန္တိ ဒေသိတဝတ္ထုကံ သာရမ္ဘံ အပရိက္ကမနံ, အာပတ္တိ ဒွိန္နံ ဒုက္ကဋာနံ …ပေ…  သာရမ္ဘံ သပရိက္ကမနံ, အာပတ္တိ ဒုက္ကဋဿ …ပေ…  အနာရမ္ဘံ အပရိက္ကမနံ, အာပတ္တိ ဒုက္ကဋဿ …ပေ…  အနာရမ္ဘံ သပရိက္ကမနံ, အနာပတ္တိ.
</Paragraph>

<Paragraph number="1470" book="para">
ဘိက္ခု သမာဒိသတိ—  “ကုဋိံ မေ ကရောထာ”တိ. တဿ ကုဋိံ ကရောန္တိ ပမာဏာတိက္ကန္တံ သာရမ္ဘံ အပရိက္ကမနံ, အာပတ္တိ သံဃာဒိသေသေန ဒွိန္နံ ဒုက္ကဋာနံ …ပေ…  သာရမ္ဘံ သပရိက္ကမနံ, အာပတ္တိ သံဃာဒိသေသေန ဒုက္ကဋဿ …ပေ…  အနာရမ္ဘံ အပရိက္ကမနံ, အာပတ္တိ သံဃာဒိသေသေန ဒုက္ကဋဿ …ပေ…  အနာရမ္ဘံ သပရိက္ကမနံ, အာပတ္တိ သံဃာဒိသေသဿ.
</Paragraph>

<Paragraph number="1471" book="para">
ဘိက္ခု သမာဒိသတိ—  “ကုဋိံ မေ ကရောထာ”တိ. တဿ ကုဋိံ ကရောန္တိ ပမာဏိကံ သာရမ္ဘံ အပရိက္ကမနံ, အာပတ္တိ ဒွိန္နံ ဒုက္ကဋာနံ …ပေ…  သာရမ္ဘံ သပရိက္ကမနံ, အာပတ္တိ ဒုက္ကဋဿ …ပေ…  အနာရမ္ဘံ အပရိက္ကမနံ, အာပတ္တိ ဒုက္ကဋဿ …ပေ…  အနာရမ္ဘံ သပရိက္ကမနံ, အနာပတ္တိ.
</Paragraph>

<Paragraph number="1472" book="para">
ဘိက္ခု သမာဒိသတိ—  “ကုဋိံ မေ ကရောထာ”တိ. တဿ ကုဋိံ ကရောန္တိ အဒေသိတဝတ္ထုကံ ပမာဏာတိက္ကန္တံ သာရမ္ဘံ အပရိက္ကမနံ, အာပတ္တိ ဒွိန္နံ သံဃာဒိသေသေန ဒွိန္နံ ဒုက္ကဋာနံ …ပေ…  သာရမ္ဘံ သပရိက္ကမနံ, အာပတ္တိ ဒွိန္နံ သံဃာဒိသေသေန ဒုက္ကဋဿ …ပေ…  အနာရမ္ဘံ အပရိက္ကမနံ, အာပတ္တိ ဒွိန္နံ သံဃာဒိသေသေန ဒုက္ကဋဿ …ပေ…  အနာရမ္ဘံ သပရိက္ကမနံ, အာပတ္တိ ဒွိန္နံ သံဃာဒိသေသာနံ.
</Paragraph>

<Paragraph number="1473" book="para">
ဘိက္ခု သမာဒိသတိ—  “ကုဋိံ မေ ကရောထာ”တိ. တဿ ကုဋိံ ကရောန္တိ ဒေသိတဝတ္ထုကံ ပမာဏိကံ သာရမ္ဘံ အပရိက္ကမနံ, အာပတ္တိ ဒွိန္နံ ဒုက္ကဋာနံ …ပေ…  သာရမ္ဘံ သပရိက္ကမနံ, အာပတ္တိ ဒုက္ကဋဿ …ပေ…  အနာရမ္ဘံ အပရိက္ကမနံ, အာပတ္တိ ဒုက္ကဋဿ …ပေ…  အနာရမ္ဘံ သပရိက္ကမနံ, အနာပတ္တိ.
</Paragraph>

</Division>
<Division number="357" book="para">

<Paragraph number="1474" book="para">
ဘိက္ခု သမာဒိသိတွာ ပက္ကမတိ—  “ကုဋိံ မေ ကရောထာ”တိ. န စ သမာဒိသတိ—  “ဒေသိတဝတ္ထုကာ စ ဟောတု အနာရမ္ဘာ စ သပရိက္ကမနာ စာ”တိ. တဿ ကုဋိံ ကရောန္တိ အဒေသိတဝတ္ထုကံ သာရမ္ဘံ အပရိက္ကမနံ, အာပတ္တိ သံဃာဒိသေသေန ဒွိန္နံ ဒုက္ကဋာနံ …ပေ…  သာရမ္ဘံ သပရိက္ကမနံ, အာပတ္တိ သံဃာဒိသေသေန ဒုက္ကဋဿ …ပေ…  အနာရမ္ဘံ အပရိက္ကမနံ, အာပတ္တိ သံဃာဒိသေသေန ဒုက္ကဋဿ …ပေ…  အနာရမ္ဘံ သပရိက္ကမနံ, အာပတ္တိ သံဃာဒိသေသဿ.
</Paragraph>

<Paragraph number="1475" book="para">
ဘိက္ခု သမာဒိသိတွာ ပက္ကမတိ—  “ကုဋိံ မေ ကရောထာ”တိ. န စ သမာဒိသတိ—  “ဒေသိတဝတ္ထုကာ စ ဟောတု အနာရမ္ဘာ စ သပရိက္ကမနာ စာ”တိ. တဿ ကုဋိံ ကရောန္တိ ဒေသိတဝတ္ထုကံ သာရမ္ဘံ အပရိက္ကမနံ, အာပတ္တိ ဒွိန္နံ ဒုက္ကဋာနံ …ပေ…  သာရမ္ဘံ သပရိက္ကမနံ, အာပတ္တိ ဒုက္ကဋဿ …ပေ…  အနာရမ္ဘံ အပရိက္ကမနံ, အာပတ္တိ ဒုက္ကဋဿ …ပေ…  အနာရမ္ဘံ သပရိက္ကမနံ, အနာပတ္တိ.
</Paragraph>

<Paragraph number="1476" book="para">
ဘိက္ခု သမာဒိသိတွာ ပက္ကမတိ—  “ကုဋိံ မေ ကရောထာ”တိ. န စ သမာဒိသတိ—  “ပမာဏိကာ စ ဟောတု အနာရမ္ဘာ စ သပရိက္ကမနာ စာ”တိ. တဿ ကုဋိံ ကရောန္တိ ပမာဏာတိက္ကန္တံ သာရမ္ဘံ အပရိက္ကမနံ, အာပတ္တိ သံဃာဒိသေသေန ဒွိန္နံ ဒုက္ကဋာနံ …ပေ…  သာရမ္ဘံ သပရိက္ကမနံ, အာပတ္တိ သံဃာဒိသေသေန ဒုက္ကဋဿ …ပေ…  အနာရမ္ဘံ အပရိက္ကမနံ, အာပတ္တိ သံဃာဒိသေသေန ဒုက္ကဋဿ …ပေ…  အနာရမ္ဘံ သပရိက္ကမနံ, အာပတ္တိ သံဃာဒိသေသဿ.
</Paragraph>

<Paragraph number="1477" book="para">
ဘိက္ခု သမာဒိသိတွာ ပက္ကမတိ—  “ကုဋိံ မေ ကရောထာ”တိ. န စ သမာဒိသတိ—  “ပမာဏိကာ စ ဟောတု အနာရမ္ဘာ စ သပရိက္ကမနာ စာ”တိ. တဿ ကုဋိံ ကရောန္တိ ပမာဏိကံ သာရမ္ဘံ အပရိက္ကမနံ, အာပတ္တိ ဒွိန္နံ ဒုက္ကဋာနံ …ပေ…  သာရမ္ဘံ သပရိက္ကမနံ, အာပတ္တိ ဒုက္ကဋဿ …ပေ…  အနာရမ္ဘံ အပရိက္ကမနံ, အာပတ္တိ ဒုက္ကဋဿ …ပေ…  အနာရမ္ဘံ သပရိက္ကမနံ, အနာပတ္တိ.
</Paragraph>

<Paragraph number="1478" book="para">
ဘိက္ခု သမာဒိသိတွာ ပက္ကမတိ—  “ကုဋိံ မေ ကရောထာ”တိ. န စ သမာဒိသတိ—  “ဒေသိတဝတ္ထုကာ စ ဟောတု ပမာဏိကာ စ အနာရမ္ဘာ စ သပရိက္ကမနာ စာ”တိ. တဿ ကုဋိံ ကရောန္တိ အဒေသိတဝတ္ထုကံ ပမာဏာတိက္ကန္တံ သာရမ္ဘံ အပရိက္ကမနံ, အာပတ္တိ ဒွိန္နံ သံဃာဒိသေသေန ဒွိန္နံ ဒုက္ကဋာနံ …ပေ…  သာရမ္ဘံ သပရိက္ကမနံ, အာပတ္တိ ဒွိန္နံ သံဃာဒိသေသေန ဒုက္ကဋဿ …ပေ…  အနာရမ္ဘံ အပရိက္ကမနံ, အာပတ္တိ ဒွိန္နံ သံဃာဒိသေသေန ဒုက္ကဋဿ …ပေ…  အနာရမ္ဘံ သပရိက္ကမနံ, အာပတ္တိ ဒွိန္နံ သံဃာဒိသေသာနံ.
</Paragraph>

<Paragraph number="1479" book="para">
ဘိက္ခု သမာဒိသိတွာ ပက္ကမတိ—  “ကုဋိံ မေ ကရောထာ”တိ. န စ သမာဒိသတိ—  “ဒေသိတဝတ္ထုကာ စ ဟောတု ပမာဏိကာ စ အနာရမ္ဘာ စ သပရိက္ကမနာ စာ”တိ. တဿ ကုဋိံ ကရောန္တိ ဒေသိတဝတ္ထုကံ ပမာဏိကံ သာရမ္ဘံ အပရိက္ကမနံ, အာပတ္တိ ဒွိန္နံ ဒုက္ကဋာနံ …ပေ…  သာရမ္ဘံ သပရိက္ကမနံ, အာပတ္တိ ဒုက္ကဋဿ …ပေ…  အနာရမ္ဘံ အပရိက္ကမနံ, အာပတ္တိ ဒုက္ကဋဿ …ပေ…  အနာရမ္ဘံ သပရိက္ကမနံ, အနာပတ္တိ.
</Paragraph>

</Division>
<Division number="358" book="para">

<Paragraph number="1480" book="para">
ဘိက္ခု သမာဒိသိတွာ ပက္ကမတိ—  “ကုဋိံ မေ ကရောထာ”တိ. သမာဒိသတိ စ—  “ဒေသိတဝတ္ထုကာ စ ဟောတု အနာရမ္ဘာ စ သပရိက္ကမနာ စာ”တိ. တဿ ကုဋိံ ကရောန္တိ အဒေသိတဝတ္ထုကံ သာရမ္ဘံ အပရိက္ကမနံ. သော သုဏာတိ—  “ကုဋိ ကိရ မေ ကယိရတိ အဒေသိတဝတ္ထုကာ သာရမ္ဘာ အပရိက္ကမနာ”တိ. တေန ဘိက္ခုနာ သာမံ ဝါ ဂန္တဗ္ဗံ ဒူတော ဝါ ပါဟေတဗ္ဗော—  “ဒေသိတဝတ္ထုကာ စ ဟောတု အနာရမ္ဘာ စ သပရိက္ကမနာ စာ”တိ. နော စေ သာမံ ဝါ ဂစ္ဆေယျ ဒူတံ ဝါ ပဟိဏေယျ, အာပတ္တိ ဒုက္ကဋဿ.
</Paragraph>

<Paragraph number="1481" book="para">
ဘိက္ခု သမာဒိသိတွာ ပက္ကမတိ—  “ကုဋိံ မေ ကရောထာ”တိ. သမာဒိသတိ စ—  “ဒေသိတဝတ္ထုကာ စ ဟောတု အနာရမ္ဘာ စ သပရိက္ကမနာ စာ”တိ. တဿ ကုဋိံ ကရောန္တိ အဒေသိတဝတ္ထုကံ သာရမ္ဘံ သပရိက္ကမနံ. သော သုဏာတိ—  “ကုဋိ ကိရ မေ ကယိရတိ အဒေသိတဝတ္ထုကာ သာရမ္ဘာ သပရိက္ကမနာ”တိ. တေန ဘိက္ခုနာ သာမံ ဝါ ဂန္တဗ္ဗံ ဒူတော ဝါ ပါဟေတဗ္ဗော—  “ဒေသိတဝတ္ထုကာ စ ဟောတု အနာရမ္ဘာ စာ”တိ. နော စေ သာမံ ဝါ ဂစ္ဆေယျ ဒူတံ ဝါ ပဟိဏေယျ, အာပတ္တိ ဒုက္ကဋဿ.
</Paragraph>

<Paragraph number="1482" book="para">
ဘိက္ခု သမာဒိသိတွာ ပက္ကမတိ—  “ကုဋိံ မေ ကရောထာ”တိ. သမာဒိသတိ စ—  “ဒေသိတဝတ္ထုကာ စ ဟောတု အနာရမ္ဘာ စ သပရိက္ကမနာ စာ”တိ. တဿ ကုဋိံ ကရောန္တိ အဒေသိတဝတ္ထုကံ အနာရမ္ဘံ အပရိက္ကမနံ. သော သုဏာတိ—  “ကုဋိ ကိရ မေ ကယိရတိ အဒေသိတဝတ္ထုကာ အနာရမ္ဘာ အပရိက္ကမနာ”တိ. တေန ဘိက္ခုနာ သာမံ ဝါ ဂန္တဗ္ဗံ ဒူတော ဝါ ပါဟေတဗ္ဗော—  “ဒေသိတဝတ္ထုကာ စ ဟောတု သပရိက္ကမနာ စာ”တိ. နော စေ သာမံ ဝါ ဂစ္ဆေယျ ဒူတံ ဝါ ပဟိဏေယျ, အာပတ္တိ ဒုက္ကဋဿ.
</Paragraph>

<Paragraph number="1483" book="para">
ဘိက္ခု သမာဒိသိတွာ ပက္ကမတိ—  “ကုဋိံ မေ ကရောထာ”တိ. သမာဒိသတိ စ—  “ဒေသိတဝတ္ထုကာ စ ဟောတု အနာရမ္ဘာ စ သပရိက္ကမနာ စာ”တိ. တဿ ကုဋိံ ကရောန္တိ အဒေသိတဝတ္ထုကံ အနာရမ္ဘံ သပရိက္ကမနံ. သော သုဏာတိ—  “ကုဋိ ကိရ မေ ကယိရတိ အဒေသိတဝတ္ထုကာ အနာရမ္ဘာ သပရိက္ကမနာ”တိ. တေန ဘိက္ခုနာ သာမံ ဝါ ဂန္တဗ္ဗံ ဒူတော ဝါ ပါဟေတဗ္ဗော—  “ဒေသိတဝတ္ထုကာ ဟောတူ”တိ. နော စေ သာမံ ဝါ ဂစ္ဆေယျ ဒူတံ ဝါ ပဟိဏေယျ, အာပတ္တိ ဒုက္ကဋဿ.
</Paragraph>

<Paragraph number="1484" book="para">
ဘိက္ခု သမာဒိသိတွာ ပက္ကမတိ—  “ကုဋိံ မေ ကရောထာ”တိ. သမာဒိသတိ စ—  “ဒေသိတဝတ္ထုကာ စ ဟောတု အနာရမ္ဘာ စ သပရိက္ကမနာ စာ”တိ. တဿ ကုဋိံ ကရောန္တိ ဒေသိတဝတ္ထုကံ သာရမ္ဘံ အပရိက္ကမနံ. သော သုဏာတိ—  “ကုဋိ ကိရ မေ ကယိရတိ ဒေသိတဝတ္ထုကာ သာရမ္ဘာ အပရိက္ကမနာ”တိ. တေန ဘိက္ခုနာ သာမံ ဝါ ဂန္တဗ္ဗံ ဒူတော ဝါ ပါဟေတဗ္ဗော—  “အနာရမ္ဘာ စ ဟောတု သပရိက္ကမနာ စာ”တိ. နော စေ သာမံ ဝါ ဂစ္ဆေယျ ဒူတံ ဝါ ပဟိဏေယျ, အာပတ္တိ ဒုက္ကဋဿ.
</Paragraph>

<Paragraph number="1485" book="para">
ဘိက္ခု သမာဒိသိတွာ ပက္ကမတိ—  “ကုဋိံ မေ ကရောထာ”တိ. သမာဒိသတိ စ—  “ဒေသိတဝတ္ထုကာ စ ဟောတု အနာရမ္ဘာ စ သပရိက္ကမနာ စာ”တိ. တဿ ကုဋိံ ကရောန္တိ ဒေသိတဝတ္ထုကံ သာရမ္ဘံ သပရိက္ကမနံ. သော သုဏာတိ—  “ကုဋိ ကိရ မေ ကယိရတိ ဒေသိတဝတ္ထုကာ သာရမ္ဘာ သပရိက္ကမနာ”တိ. တေန ဘိက္ခုနာ သာမံ ဝါ ဂန္တဗ္ဗံ ဒူတော ဝါ ပါဟေတဗ္ဗော—  “အနာရမ္ဘာ ဟောတူ”တိ. နော စေ သာမံ ဝါ ဂစ္ဆေယျ ဒူတံ ဝါ ပဟိဏေယျ, အာပတ္တိ ဒုက္ကဋဿ.
</Paragraph>

<Paragraph number="1486" book="para">
ဘိက္ခု သမာဒိသိတွာ ပက္ကမတိ—  “ကုဋိံ မေ ကရောထာ”တိ. သမာဒိသတိ စ—  “ဒေသိတဝတ္ထုကာ စ ဟောတု အနာရမ္ဘာ စ သပရိက္ကမနာ စာ”တိ. တဿ ကုဋိံ ကရောန္တိ ဒေသိတဝတ္ထုကံ အနာရမ္ဘံ အပရိက္ကမနံ. သော သုဏာတိ—  “ကုဋိ ကိရ မေ ကယိရတိ ဒေသိတဝတ္ထုကာ အနာရမ္ဘာ အပရိက္ကမနာ”တိ. တေန ဘိက္ခုနာ သာမံ ဝါ ဂန္တဗ္ဗံ ဒူတော ဝါ ပါဟေတဗ္ဗော—  “သပရိက္ကမနာ ဟောတူ”တိ. နော စေ သာမံ ဝါ ဂစ္ဆေယျ ဒူတံ ဝါ ပဟိဏေယျ, အာပတ္တိ ဒုက္ကဋဿ.
</Paragraph>

<Paragraph number="1487" book="para">
ဘိက္ခု သမာဒိသိတွာ ပက္ကမတိ—  “ကုဋိံ မေ ကရောထာ”တိ. သမာဒိသတိ စ—  “ဒေသိတဝတ္ထုကာ စ ဟောတု အနာရမ္ဘာ စ သပရိက္ကမနာ စာ”တိ. တဿ ကုဋိံ ကရောန္တိ ဒေသိတဝတ္ထုကံ အနာရမ္ဘံ သပရိက္ကမနံ, အနာပတ္တိ.
</Paragraph>

</Division>
<Division number="359" book="para">

<Paragraph number="1488" book="para">
ဘိက္ခု သမာဒိသိတွာ ပက္ကမတိ—  “ကုဋိံ မေ ကရောထာ”တိ. သမာဒိသတိ စ—  “ပမာဏိကာ စ ဟောတု အနာရမ္ဘာ စ သပရိက္ကမနာ စာ”တိ. တဿ ကုဋိံ ကရောန္တိ ပမာဏာတိက္ကန္တံ သာရမ္ဘံ အပရိက္ကမနံ. သော သုဏာတိ—  “ကုဋိ ကိရ မေ ကယိရတိ ပမာဏာတိက္ကန္တာ သာရမ္ဘာ အပရိက္ကမနာ”တိ. တေန ဘိက္ခုနာ သာမံ ဝါ ဂန္တဗ္ဗံ ဒူတော ဝါ ပါဟေတဗ္ဗော—  “ပမာဏိကာ စ ဟောတု အနာရမ္ဘာ စ သပရိက္ကမနာ စာ”တိ …ပေ…  “ပမာဏိကာ စ ဟောတု အနာရမ္ဘာ စာ”တိ …ပေ…  “ပမာဏိကာ စ ဟောတု သပရိက္ကမနာ စာ”တိ …ပေ…  “ပမာဏိကာ ဟောတူ”တိ. နော စေ သာမံ ဝါ ဂစ္ဆေယျ ဒူတံ ဝါ ပဟိဏေယျ, အာပတ္တိ ဒုက္ကဋဿ.
</Paragraph>

<Paragraph number="1489" book="para">
ဘိက္ခု သမာဒိသိတွာ ပက္ကမတိ—  “ကုဋိံ မေ ကရောထာ”တိ. သမာဒိသတိ စ—  “ပမာဏိကာ စ ဟောတု အနာရမ္ဘာ စ သပရိက္ကမနာ စာ”တိ. တဿ ကုဋိံ ကရောန္တိ ပမာဏိကံ သာရမ္ဘံ အပရိက္ကမနံ. သော သုဏာတိ—  “ကုဋိ ကိရ မေ ကယိရတိ ပမာဏိကာ သာရမ္ဘာ အပရိက္ကမနာ”တိ. တေန ဘိက္ခုနာ သာမံ ဝါ ဂန္တဗ္ဗံ ဒူတော ဝါ ပါဟေတဗ္ဗော—  “အနာရမ္ဘာ စ ဟောတု သပရိက္ကမနာ စာ”တိ …ပေ…  “အနာရမ္ဘာ ဟောတူ”တိ …ပေ…  “သပရိက္ကမနာ ဟောတူ”တိ …ပေ…  အနာပတ္တိ.
</Paragraph>

</Division>
<Division number="360" book="para">

<Paragraph number="1490" book="para">
ဘိက္ခု သမာဒိသိတွာ ပက္ကမတိ—  “ကုဋိံ မေ ကရောထာ”တိ. သမာဒိသတိ စ—  “ဒေသိတဝတ္ထုကာ စ ဟောတု ပမာဏိကာ စ အနာရမ္ဘာ စ သပရိက္ကမနာ စာ”တိ. တဿ ကုဋိံ ကရောန္တိ အဒေသိတဝတ္ထုကံ ပမာဏာတိက္ကန္တံ သာရမ္ဘံ အပရိက္ကမနံ. သော သုဏာတိ—  “ကုဋိ ကိရ မေ ကယိရတိ အဒေသိတဝတ္ထုကာ ပမာဏာတိက္ကန္တာ သာရမ္ဘာ အပရိက္ကမနာ”တိ. တေန ဘိက္ခုနာ သာမံ ဝါ ဂန္တဗ္ဗံ ဒူတော ဝါ ပါဟေတဗ္ဗော—  “ဒေသိတဝတ္ထုကာ စ ဟောတု ပမာဏိကာ စ အနာရမ္ဘာ စ သပရိက္ကမနာ စာ”တိ …ပေ…  “ဒေသိတဝတ္ထုကာ စ ဟောတု ပမာဏိကာ စ အနာရမ္ဘာ စာ”တိ …ပေ…  “ဒေသိတဝတ္ထုကာ စ ဟောတု ပမာဏိကာ စ သပရိက္ကမနာ စာ”တိ …ပေ…  “ဒေသိတဝတ္ထုကာ စ ဟောတု ပမာဏိကာ စာ”တိ. နော စေ သာမံ ဝါ ဂစ္ဆေယျ ဒူတံ ဝါ ပဟိဏေယျ, အာပတ္တိ ဒုက္ကဋဿ.
</Paragraph>

<Paragraph number="1491" book="para">
ဘိက္ခု သမာဒိသိတွာ ပက္ကမတိ—  “ကုဋိံ မေ ကရောထာ”တိ. သမာဒိသတိ စ—  “ဒေသိတဝတ္ထုကာ စ ဟောတု ပမာဏိကာ စ အနာရမ္ဘာ စ သပရိက္ကမနာ စာ”တိ. တဿ ကုဋိံ ကရောန္တိ ဒေသိတဝတ္ထုကံ ပမာဏိကံ သာရမ္ဘံ အပရိက္ကမနံ. သော သုဏာတိ—  “ကုဋိ ကိရ မေ ကယိရတိ ဒေသိတဝတ္ထုကာ ပမာဏိကာ သာရမ္ဘာ အပရိက္ကမနာ”တိ. တေန ဘိက္ခုနာ သာမံ ဝါ ဂန္တဗ္ဗံ ဒူတော ဝါ ပါဟေတဗ္ဗော—  “အနာရမ္ဘာ စ ဟောတု သပရိက္ကမနာ စာ”တိ …ပေ…  “အနာရမ္ဘာ ဟောတူ”တိ …ပေ…  “သပရိက္ကမနာ ဟောတူ”တိ …ပေ…  အနာပတ္တိ.
</Paragraph>

<Paragraph number="1492" book="para">
ဘိက္ခု သမာဒိသိတွာ ပက္ကမတိ—  “ကုဋိံ မေ ကရောထာ”တိ. သမာဒိသတိ စ—  “ဒေသိတဝတ္ထုကာ စ ဟောတု အနာရမ္ဘာ စ သပရိက္ကမနာ စာ”တိ. တဿ ကုဋိံ ကရောန္တိ အဒေသိတဝတ္ထုကံ သာရမ္ဘံ အပရိက္ကမနံ, အာပတ္တိ ကာရုကာနံ တိဏ္ဏံ ဒုက္ကဋာနံ …ပေ…  သာရမ္ဘံ သပရိက္ကမနံ, အာပတ္တိ ကာရုကာနံ ဒွိန္နံ ဒုက္ကဋာနံ …ပေ…  အနာရမ္ဘံ အပရိက္ကမနံ, အာပတ္တိ ကာရုကာနံ ဒွိန္နံ ဒုက္ကဋာနံ …ပေ…  အနာရမ္ဘံ သပရိက္ကမနံ, အာပတ္တိ ကာရုကာနံ ဒုက္ကဋဿ.
</Paragraph>

<Paragraph number="1493" book="para">
ဘိက္ခု သမာဒိသိတွာ ပက္ကမတိ—  “ကုဋိံ မေ ကရောထာ”တိ. သမာဒိသတိ စ—  “ဒေသိတဝတ္ထုကာ စ ဟောတု အနာရမ္ဘာ စ သပရိက္ကမနာ စာ”တိ. တဿ ကုဋိံ ကရောန္တိ ဒေသိတဝတ္ထုကံ သာရမ္ဘံ အပရိက္ကမနံ, အာပတ္တိ ကာရုကာနံ ဒွိန္နံ ဒုက္ကဋာနံ …ပေ…  သာရမ္ဘံ သပရိက္ကမနံ, အာပတ္တိ ကာရုကာနံ ဒုက္ကဋဿ …ပေ…  အနာရမ္ဘံ အပရိက္ကမနံ, အာပတ္တိ ကာရုကာနံ ဒုက္ကဋဿ …ပေ…  အနာရမ္ဘံ သပရိက္ကမနံ, အနာပတ္တိ.
</Paragraph>

<Paragraph number="1494" book="para">
ဘိက္ခု သမာဒိသိတွာ ပက္ကမတိ—  “ကုဋိံ မေ ကရောထာ”တိ. သမာဒိသတိ စ—  “ပမာဏိကာ စ ဟောတု အနာရမ္ဘာ စ သပရိက္ကမနာ စာ”တိ. တဿ ကုဋိံ ကရောန္တိ ပမာဏာတိက္ကန္တံ သာရမ္ဘံ အပရိက္ကမနံ, အာပတ္တိ ကာရုကာနံ တိဏ္ဏံ ဒုက္ကဋာနံ …ပေ…  သာရမ္ဘံ သပရိက္ကမနံ, အာပတ္တိ ကာရုကာနံ ဒွိန္နံ ဒုက္ကဋာနံ …ပေ…  အနာရမ္ဘံ အပရိက္ကမနံ, အာပတ္တိ ကာရုကာနံ ဒွိန္နံ ဒုက္ကဋာနံ …ပေ…  အနာရမ္ဘံ သပရိက္ကမနံ, အာပတ္တိ ကာရုကာနံ ဒုက္ကဋဿ.
</Paragraph>

<Paragraph number="1495" book="para">
ဘိက္ခု သမာဒိသိတွာ ပက္ကမတိ—  “ကုဋိံ မေ ကရောထာ”တိ. သမာဒိသတိ စ—  “ပမာဏိကာ စ ဟောတု အနာရမ္ဘာ စ သပရိက္ကမနာ စာ”တိ. တဿ ကုဋိံ ကရောန္တိ ပမာဏိကံ သာရမ္ဘံ အပရိက္ကမနံ, အာပတ္တိ ကာရုကာနံ ဒွိန္နံ ဒုက္ကဋာနံ …ပေ…  သာရမ္ဘံ သပရိက္ကမနံ, အာပတ္တိ ကာရုကာနံ ဒုက္ကဋဿ …ပေ…  အနာရမ္ဘံ အပရိက္ကမနံ, အာပတ္တိ ကာရုကာနံ ဒုက္ကဋဿ …ပေ…  အနာရမ္ဘံ သပရိက္ကမနံ, အနာပတ္တိ.
</Paragraph>

<Paragraph number="1496" book="para">
ဘိက္ခု သမာဒိသိတွာ ပက္ကမတိ—  “ကုဋိံ မေ ကရောထာ”တိ. သမာဒိသတိ စ—  “ဒေသိတဝတ္ထုကာ စ ဟောတု ပမာဏိကာ စ အနာရမ္ဘာ စ သပရိက္ကမနာ စာ”တိ. တဿ ကုဋိံ ကရောန္တိ အဒေသိတဝတ္ထုကံ ပမာဏာတိက္ကန္တံ သာရမ္ဘံ အပရိက္ကမနံ, အာပတ္တိ ကာရုကာနံ စတုန္နံ ဒုက္ကဋာနံ …ပေ…  သာရမ္ဘံ သပရိက္ကမနံ, အာပတ္တိ ကာရုကာနံ တိဏ္ဏံ ဒုက္ကဋာနံ …ပေ…  အနာရမ္ဘံ အပရိက္ကမနံ, အာပတ္တိ ကာရုကာနံ တိဏ္ဏံ ဒုက္ကဋာနံ …ပေ…  အနာရမ္ဘံ သပရိက္ကမနံ, အာပတ္တိ ကာရုကာနံ ဒွိန္နံ ဒုက္ကဋာနံ.
</Paragraph>

<Paragraph number="1497" book="para">
ဘိက္ခု သမာဒိသိတွာ ပက္ကမတိ—  “ကုဋိံ မေ ကရောထာ”တိ. သမာဒိသတိ စ—  “ဒေသိတဝတ္ထုကာ စ ဟောတု ပမာဏိကာ စ အနာရမ္ဘာ စ သပရိက္ကမနာ စာ”တိ. တဿ ကုဋိံ ကရောန္တိ ဒေသိတဝတ္ထုကံ ပမာဏိကံ သာရမ္ဘံ အပရိက္ကမနံ, အာပတ္တိ ကာရုကာနံ ဒွိန္နံ ဒုက္ကဋာနံ …ပေ…  သာရမ္ဘံ သပရိက္ကမနံ, အာပတ္တိ ကာရုကာနံ ဒုက္ကဋဿ …ပေ…  အနာရမ္ဘံ အပရိက္ကမနံ, အာပတ္တိ ကာရုကာနံ ဒုက္ကဋဿ …ပေ…  အနာရမ္ဘံ သပရိက္ကမနံ, အနာပတ္တိ.
</Paragraph>

</Division>
<Division number="361" book="para">

<Paragraph number="1498" book="para">
ဘိက္ခု သမာဒိသိတွာ ပက္ကမတိ—  “ကုဋိံ မေ ကရောထာ”တိ. တဿ ကုဋိံ ကရောန္တိ အဒေသိတဝတ္ထုကံ သာရမ္ဘံ အပရိက္ကမနံ. သော စေ ဝိပ္ပကတေ အာဂစ္ဆတိ, တေန ဘိက္ခုနာ သာ ကုဋိ အညဿ ဝါ ဒါတဗ္ဗာ ဘိန္ဒိတွာ ဝါ ပုန ကာတဗ္ဗာ. နော စေ အညဿ ဝါ ဒဒေယျ ဘိန္ဒိတွာ ဝါ ပုန ကာရေယျ, အာပတ္တိ သံဃာဒိသေသေန ဒွိန္နံ ဒုက္ကဋာနံ.
</Paragraph>

<Paragraph number="1499" book="para">
ဘိက္ခု သမာဒိသိတွာ ပက္ကမတိ—  “ကုဋိံ မေ ကရောထာ”တိ. တဿ ကုဋိံ ကရောန္တိ အဒေသိတဝတ္ထုကံ သာရမ္ဘံ သပရိက္ကမနံ. သော စေ ဝိပ္ပကတေ အာဂစ္ဆတိ, တေန ဘိက္ခုနာ သာ ကုဋိ အညဿ ဝါ ဒါတဗ္ဗာ ဘိန္ဒိတွာ ဝါ ပုန ကာတဗ္ဗာ. နော စေ အညဿ ဝါ ဒဒေယျ ဘိန္ဒိတွာ ဝါ ပုန ကာရေယျ, အာပတ္တိ သံဃာဒိသေသေန ဒုက္ကဋဿ …ပေ…  အနာရမ္ဘံ အပရိက္ကမနံ …ပေ…  အာပတ္တိ သံဃာဒိသေသေန ဒုက္ကဋဿ …ပေ…  အနာရမ္ဘံ သပရိက္ကမနံ …ပေ…  အာပတ္တိ သံဃာဒိသေသဿ.
</Paragraph>

<Paragraph number="1500" book="para">
ဘိက္ခု သမာဒိသိတွာ ပက္ကမတိ—  “ကုဋိံ မေ ကရောထာ”တိ. တဿ ကုဋိံ ကရောန္တိ ဒေသိတဝတ္ထုကံ သာရမ္ဘံ အပရိက္ကမနံ. သော စေ ဝိပ္ပကတေ အာဂစ္ဆတိ, တေန ဘိက္ခုနာ သာ ကုဋိ အညဿ ဝါ ဒါတဗ္ဗာ ဘိန္ဒိတွာ ဝါ ပုန ကာတဗ္ဗာ. နော စေ အညဿ ဝါ ဒဒေယျ ဘိန္ဒိတွာ ဝါ ပုန ကာရေယျ, အာပတ္တိ ဒွိန္နံ ဒုက္ကဋာနံ …ပေ…  သာရမ္ဘံ သပရိက္ကမနံ, အာပတ္တိ ဒုက္ကဋဿ …ပေ…  အနာရမ္ဘံ အပရိက္ကမနံ, အာပတ္တိ ဒုက္ကဋဿ …ပေ…  အနာရမ္ဘံ သပရိက္ကမနံ, အနာပတ္တိ.
</Paragraph>

</Division>
<Division number="362" book="para">

<Paragraph number="1501" book="para">
ဘိက္ခု သမာဒိသိတွာ ပက္ကမတိ—  “ကုဋိံ မေ ကရောထာ”တိ. တဿ ကုဋိံ ကရောန္တိ ပမာဏာတိက္ကန္တံ သာရမ္ဘံ အပရိက္ကမနံ. သော စေ ဝိပ္ပကတေ အာဂစ္ဆတိ, တေန ဘိက္ခုနာ သာ ကုဋိ အညဿ ဝါ ဒါတဗ္ဗာ ဘိန္ဒိတွာ ဝါ ပုန ကာတဗ္ဗာ. နော စေ အညဿ ဝါ ဒဒေယျ ဘိန္ဒိတွာ ဝါ ပုန ကာရေယျ, အာပတ္တိ သံဃာဒိသေသေန ဒွိန္နံ ဒုက္ကဋာနံ …ပေ…  သာရမ္ဘံ သပရိက္ကမနံ, အာပတ္တိ သံဃာဒိသေသေန ဒုက္ကဋဿ …ပေ…  အနာရမ္ဘံ အပရိက္ကမနံ, အာပတ္တိ သံဃာဒိသေသေန ဒုက္ကဋဿ …ပေ…  အနာရမ္ဘံ သပရိက္ကမနံ, အာပတ္တိ သံဃာဒိသေသဿ.
</Paragraph>

<Paragraph number="1502" book="para">
ဘိက္ခု သမာဒိသိတွာ ပက္ကမတိ—  “ကုဋိံ မေ ကရောထာ”တိ. တဿ ကုဋိံ ကရောန္တိ ပမာဏိကံ သာရမ္ဘံ အပရိက္ကမနံ. သော စေ ဝိပ္ပကတေ အာဂစ္ဆတိ, တေန ဘိက္ခုနာ သာ ကုဋိ အညဿ ဝါ ဒါတဗ္ဗာ ဘိန္ဒိတွာ ဝါ ပုန ကာတဗ္ဗာ. နော စေ အညဿ ဝါ ဒဒေယျ ဘိန္ဒိတွာ ဝါ ပုန ကာရေယျ, အာပတ္တိ ဒွိန္နံ ဒုက္ကဋာနံ …ပေ…  သာရမ္ဘံ သပရိက္ကမနံ, အာပတ္တိ ဒုက္ကဋဿ …ပေ…  အနာရမ္ဘံ အပရိက္ကမနံ, အာပတ္တိ ဒုက္ကဋဿ …ပေ…  အနာရမ္ဘံ သပရိက္ကမနံ, အနာပတ္တိ.
</Paragraph>

<Paragraph number="1503" book="para">
ဘိက္ခု သမာဒိသိတွာ ပက္ကမတိ—  “ကုဋိံ မေ ကရောထာ”တိ. တဿ ကုဋိံ ကရောန္တိ အဒေသိတဝတ္ထုကံ ပမာဏာတိက္ကန္တံ သာရမ္ဘံ အပရိက္ကမနံ. သော စေ ဝိပ္ပကတေ အာဂစ္ဆတိ, တေန ဘိက္ခုနာ သာ ကုဋိ အညဿ ဝါ ဒါတဗ္ဗာ ဘိန္ဒိတွာ ဝါ ပုန ကာတဗ္ဗာ. နော စေ အညဿ ဝါ ဒဒေယျ ဘိန္ဒိတွာ ဝါ ပုန ကာရေယျ, အာပတ္တိ ဒွိန္နံ သံဃာဒိသေသေန ဒွိန္နံ ဒုက္ကဋာနံ …ပေ…  သာရမ္ဘံ သပရိက္ကမနံ, အာပတ္တိ ဒွိန္နံ သံဃာဒိသေသေန ဒုက္ကဋဿ …ပေ…  အနာရမ္ဘံ အပရိက္ကမနံ, အာပတ္တိ ဒွိန္နံ သံဃာဒိသေသေန ဒုက္ကဋဿ …ပေ…  အနာရမ္ဘံ သပရိက္ကမနံ, အာပတ္တိ ဒွိန္နံ သံဃာဒိသေသာနံ.
</Paragraph>

<Paragraph number="1504" book="para">
ဘိက္ခု သမာဒိသိတွာ ပက္ကမတိ—  “ကုဋိံ မေ ကရောထာ”တိ. တဿ ကုဋိံ ကရောန္တိ ဒေသိတဝတ္ထုကံ ပမာဏိကံ သာရမ္ဘံ အပရိက္ကမနံ. သော စေ ဝိပ္ပကတေ အာဂစ္ဆတိ, တေန ဘိက္ခုနာ သာ ကုဋိ အညဿ ဝါ ဒါတဗ္ဗာ ဘိန္ဒိတွာ ဝါ ပုန ကာတဗ္ဗာ. နော စေ အညဿ ဝါ ဒဒေယျ ဘိန္ဒိတွာ ဝါ ပုန ကာရေယျ, အာပတ္တိ ဒွိန္နံ ဒုက္ကဋာနံ …ပေ…  သာရမ္ဘံ သပရိက္ကမနံ, အာပတ္တိ ဒုက္ကဋဿ …ပေ…  အနာရမ္ဘံ အပရိက္ကမနံ, အာပတ္တိ ဒုက္ကဋဿ.
</Paragraph>

<Paragraph number="1505" book="para">
ဘိက္ခု သမာဒိသိတွာ ပက္ကမတိ—  “ကုဋိံ မေ ကရောထာ”တိ. တဿ ကုဋိံ ကရောန္တိ ဒေသိတဝတ္ထုကံ ပမာဏိကံ အနာရမ္ဘံ သပရိက္ကမနံ, အနာပတ္တိ.
</Paragraph>

</Division>
<Division number="363" book="para">

<Paragraph number="1506" book="para">
အတ္တနာ ဝိပ္ပကတံ အတ္တနာ ပရိယောသာပေတိ, အာပတ္တိ သံဃာဒိသေသဿ.
</Paragraph>

<Paragraph number="1507" book="para">
အတ္တနာ ဝိပ္ပကတံ ပရေဟိ ပရိယောသာပေတိ, အာပတ္တိ သံဃာဒိသေသဿ.
</Paragraph>

<Paragraph number="1508" book="para">
ပရေဟိ ဝိပ္ပကတံ အတ္တနာ ပရိယောသာပေတိ, အာပတ္တိ သံဃာဒိသေသဿ.
</Paragraph>

<Paragraph number="1509" book="para">
ပရေဟိ ဝိပ္ပကတံ ပရေဟိ ပရိယောသာပေတိ, အာပတ္တိ သံဃာဒိသေသဿ.
</Paragraph>

</Division>
<Division number="364" book="para">

<Paragraph number="1510" book="para">
အနာပတ္တိ—  လေဏေ ဂုဟာယ တိဏကုဋိကာယ အညဿတ္ထာယ ဝါသာဂါရံ ဌပေတွာ သဗ္ဗတ္ထ, အနာပတ္တိ ဥမ္မတ္တကဿ အာဒိကမ္မိကဿာတိ.

</Paragraph>
</Division>

<Paragraph number="1511" type="center" book="para">
ကုဋိကာရသိက္ခာပဒံ နိဋ္ဌိတံ ဆဋ္ဌံ.
</Paragraph>