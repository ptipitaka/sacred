---
title: "1.4.2.10 ကယဝိက္ကယသိက္ခာပဒ"
tableOfContents: false
sidebar:
  order: 10
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="593" book="para" e="ch" v="1" p="349">

<Paragraph number="2238" book="para">
တေန သမယေန ဗုဒ္ဓေါ ဘဂဝါ သာဝတ္ထိယံ ဝိဟရတိ ဇေတဝနေ အနာထပိဏ္ဍိကဿ အာရာမေ. တေန ခေါ ပန သမယေန အာယသ္မာ ဥပနန္ဒော သကျပုတ္တော ပဋ္ဋော ဟောတိ စီဝရကမ္မံ ကာတုံ. သော ပဋပိလောတိကာနံ သင်္ဃာဋိံ ကရိတွာ သုရတ္တံ သုပရိကမ္မကတံ ကတွာ ပါရုပိ. အထ ခေါ အညတရော ပရိဗ္ဗာဇကော မဟဂ္ဃံ ပဋံ ပါရုပိတွာ ယေနာယသ္မာ ဥပနန္ဒော သကျပုတ္တော တေနုပသင်္ကမိ; ဥပသင်္ကမိတွာ အာယသ္မန္တံ ဥပနန္ဒံ သကျပုတ္တံ ဧတဒဝေါစ—  “သုန္ဒရာ ခေါ တျာယံ, အာဝုသော, သင်္ဃာဋိ; ဒေဟိ မေ ပဋေနာ”တိ. “ဇာနာဟိ, အာဝုသော”တိ. “အာမာဝုသော, ဇာနာမီ”တိ. “ဟန္ဒာဝုသော”တိ, အဒါသိ. အထ ခေါ သော ပရိဗ္ဗာဇကော တံ သင်္ဃာဋိံ ပါရုပိတွာ ပရိဗ္ဗာဇကာရာမံ အဂမာသိ. ပရိဗ္ဗာဇကာ တံ ပရိဗ္ဗာဇကံ ဧတဒဝေါစုံ—  “သုန္ဒရာ ခေါ တျာယံ, အာဝုသော, သင်္ဃာဋိ; ကုတော တယာ လဒ္ဓါ”တိ? “တေန မေ, အာဝုသော, ပဋေန ပရိဝတ္တိတာ”တိ. “ကတိဟိပိ တျာယံ, အာဝုသော, သင်္ဃာဋိ ဘဝိဿတိ, သောယေဝ တေ ပဋော ဝရော”တိ.
</Paragraph>

<Paragraph number="2239" book="para">
အထ ခေါ သော ပရိဗ္ဗာဇကော—  “သစ္စံ ခေါ ပရိဗ္ဗာဇကာ အာဟံသု—  ‘ကတိဟိပိ မျာယံ သင်္ဃာဋိ ဘဝိဿတိ. သောယေဝ မေ ပဋော ဝရော’”တိ ယေနာယသ္မာ ဥပနန္ဒော သကျပုတ္တော တေနုပသင်္ကမိ; ဥပသင်္ကမိတွာ အာယသ္မန္တံ ဥပနန္ဒံ သကျပုတ္တံ ဧတဒဝေါစ—  “ဟန္ဒ တေ, အာဝုသော, သင်္ဃာဋိ; ဒေဟိ မေ ပဋန်”တိ. “နနု တွံ, အာဝုသော, မယာ ဝုတ္တော—  ‘ဇာနာဟိ, အာဝုသော’တိ. နာဟံ ဒဿာမီ”တိ. အထ ခေါ သော ပရိဗ္ဗာဇကော ဥဇ္ဈာယတိ ခိယျတိ ဝိပါစေတိ—  “ဂိဟီပိ နံ ဂိဟိဿ ဝိပ္ပဋိသာရိဿ ဒေန္တိ, ကိံ ပန ပဗ္ဗဇိတော ပဗ္ဗဇိတဿ န ဒဿတီ”တိ.
</Paragraph>

<Paragraph number="2240" book="para">
အဿောသုံ ခေါ ဘိက္ခူ တဿ ပရိဗ္ဗာဇကဿ ဥဇ္ဈာယန္တဿ ခိယျန္တဿ ဝိပါစေန္တဿ. ယေ တေ ဘိက္ခူ အပ္ပိစ္ဆာ …ပေ…  တေ ဥဇ္ဈာယန္တိ ခိယျန္တိ ဝိပါစေန္တိ—  “ကထဉှိ နာမ အာယသ္မာ ဥပနန္ဒော သကျပုတ္တော ပရိဗ္ဗာဇကေန သဒ္ဓိံ ကယဝိက္ကယံ သမာပဇ္ဇိဿတီ”တိ.
</Paragraph>

<Paragraph number="2241" book="para">
အထ ခေါ တေ ဘိက္ခူ အာယသ္မန္တံ ဥပနန္ဒံ သကျပုတ္တံ အနေကပရိယာယေန ဝိဂရဟိတွာ ဘဂဝတော ဧတမတ္ထံ အာရောစေသုံ …ပေ…  “သစ္စံ ကိရ တွံ, ဥပနန္ဒ, ပရိဗ္ဗာဇကေန သဒ္ဓိံ ကယဝိက္ကယံ သမာပဇ္ဇသီ”တိ? “သစ္စံ, ဘဂဝါ”တိ. ဝိဂရဟိ ဗုဒ္ဓေါ ဘဂဝါ …ပေ…  ကထဉှိ နာမ တွံ, မောဃပုရိသ, ပရိဗ္ဗာဇကေန သဒ္ဓိံ ကယဝိက္ကယံ သမာပဇ္ဇိဿသိ. နေတံ, မောဃပုရိသ, အပ္ပသန္နာနံ ဝါ ပသာဒါယ …ပေ…  ဧဝဉ္စ ပန, ဘိက္ခဝေ, ဣမံ သိက္ခာပဒံ ဥဒ္ဒိသေယျာထ—
</Paragraph>

</Division>
<Division number="594" book="para" e="ch" v="1" p="350">

<Paragraph number="2242" book="para">
<Emphasis>“ယော ပန ဘိက္ခု နာနပ္ပကာရကံ ကယဝိက္ကယံ သမာပဇ္ဇေယျ, နိဿဂ္ဂိယံ ပါစိတ္တိယန်”</Emphasis>တိ. (*20*:<Emphasis>39</Emphasis>)
</Paragraph>

</Division>
<Division number="595" book="para" e="ch" v="1" p="350">

<Paragraph number="2243" book="para">
<Emphasis>ယော ပနာ</Emphasis>တိ ယော ယာဒိသော …ပေ…  <Emphasis>ဘိက္ခူ</Emphasis>တိ …ပေ…  အယံ ဣမသ္မိံ အတ္ထေ အဓိပ္ပေတော ဘိက္ခူတိ.
</Paragraph>

<Paragraph number="2244" book="para">
<Emphasis>နာနပ္ပကာရကံ</Emphasis> နာမ စီဝရပိဏ္ဍပါတသေနာသနဂိလာနပ္ပစ္စယဘေသဇ္ဇပရိက္ခာရာ, အန္တမသော စုဏ္ဏပိဏ္ဍောပိ ဒန္တကဋ္ဌမ္ပိ ဒသိကသုတ္တမ္ပိ.
</Paragraph>

<Paragraph number="2245" book="para">
<Emphasis>ကယဝိက္ကယံ သမာပဇ္ဇေယျာ</Emphasis>တိ ဣမိနာ ဣမံ ဒေဟိ, ဣမိနာ ဣမံ အာဟရ, ဣမိနာ ဣမံ ပရိဝတ္တေဟိ, ဣမိနာ ဣမံ စေတာပေဟီတိ. အဇ္ဈာစရတိ, အာပတ္တိ ဒုက္ကဋဿ. ယတော ကယိတဉ္စ ဟောတိ ဝိက္ကယိတဉ္စ အတ္တနော ဘဏ္ဍံ ပရဟတ္ထဂတံ ပရဘဏ္ဍံ အတ္တနော ဟတ္ထဂတံ, နိဿဂ္ဂိယံ ဟောတိ. နိဿဇ္ဇိတဗ္ဗံ သံဃဿ ဝါ ဂဏဿ ဝါ ပုဂ္ဂလဿ ဝါ. ဧဝဉ္စ ပန, ဘိက္ခဝေ, နိဿဇ္ဇိတဗ္ဗံ …ပေ…  “အဟံ, ဘန္တေ, နာနပ္ပကာရကံ ကယဝိက္ကယံ သမာပဇ္ဇိံ. ဣဒံ မေ နိဿဂ္ဂိယံ. ဣမာဟံ သံဃဿ နိဿဇ္ဇာမီ”တိ …ပေ…  ဒဒေယျာတိ …ပေ…  ဒဒေယျုန္တိ …ပေ…  အာယသ္မတော ဒမ္မီတိ.
</Paragraph>

</Division>
<Division number="596" book="para" e="ch" v="1" p="351">

<Paragraph number="2246" book="para">
ကယဝိက္ကယေ ကယဝိက္ကယသညီ, နိဿဂ္ဂိယံ ပါစိတ္တိယံ. ကယဝိက္ကယေ ဝေမတိကော, နိဿဂ္ဂိယံ ပါစိတ္တိယံ. ကယဝိက္ကယေ နကယဝိက္ကယသညီ, နိဿဂ္ဂိယံ ပါစိတ္တိယံ.
</Paragraph>

<Paragraph number="2247" book="para">
နကယဝိက္ကယေ ကယဝိက္ကယသညီ, အာပတ္တိ ဒုက္ကဋဿ. နကယဝိက္ကယေ ဝေမတိကော, အာပတ္တိ ဒုက္ကဋဿ. နကယဝိက္ကယေ နကယဝိက္ကယသညီ, အနာပတ္တိ.
</Paragraph>

</Division>
<Division number="597" book="para" e="ch" v="1" p="351">

<Paragraph number="2248" book="para">
အနာပတ္တိ—  အဂ္ဃံ ပုစ္ဆတိ, ကပ္ပိယကာရကဿ အာစိက္ခတိ, “ဣဒံ အမှာကံ အတ္ထိ, အမှာကဉ္စ ဣမိနာ စ ဣမိနာ စ အတ္ထော”တိ ဘဏတိ, ဥမ္မတ္တကဿ, အာဒိကမ္မိကဿာတိ.

</Paragraph>
</Division>

<Paragraph number="2249" type="center" book="para">
ကယဝိက္ကယသိက္ခာပဒံ နိဋ္ဌိတံ ဒသမံ.

  
ကောသိယဝဂ္ဂေါ ဒုတိယော.



</Paragraph>

<Paragraph number="2250" type="center" book="para">
တဿုဒ္ဒါနံ


</Paragraph>

<Paragraph number="2251" type="verses" book="para">
_ကောသိယာ သုဒ္ဓဒွေဘာဂါ,_  
_ဆဗ္ဗဿာနိ နိသီဒနံ;_  
_ဒွေ စ လောမာနိ ဥဂ္ဂဏှေ,_  
ဥဘော နာနပ္ပကာရကာတိ._
</Paragraph>