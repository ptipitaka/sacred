---
title: "1.4.3.9 သာသင်္ကသိက္ခာပဒ"
tableOfContents: false
sidebar:
  order: 9
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="652" book="para" e="ch" v="1" p="376">

<Paragraph number="2400" book="para">
တေန သမယေန ဗုဒ္ဓေါ ဘဂဝါ သာဝတ္ထိယံ ဝိဟရတိ ဇေတဝနေ အနာထပိဏ္ဍိကဿ အာရာမေ. တေန ခေါ ပန သမယေန ဘိက္ခူ ဝုတ္ထဝဿာ အာရညကေသု သေနာသနေသု ဝိဟရန္တိ. ကတ္တိကစောရကာ ဘိက္ခူ—  “လဒ္ဓလာဘာ”တိ ပရိပါတေန္တိ. ဘဂဝတော ဧတမတ္ထံ အာရောစေသုံ. အထ ခေါ ဘဂဝါ ဧတသ္မိံ နိဒါနေ ဧတသ္မိံ ပကရဏေ ဓမ္မိံ ကထံ ကတွာ ဘိက္ခူ အာမန္တေသိ—  “အနုဇာနာမိ, ဘိက္ခဝေ, အာရညကေသု သေနာသနေသု ဝိဟရန္တေန တိဏ္ဏံ စီဝရာနံ အညတရံ စီဝရံ အန္တရဃရေ နိက္ခိပိတုန်”တိ.
</Paragraph>

<Paragraph number="2401" book="para">
တေန ခေါ ပန သမယေန ဘိက္ခူ—  “ဘဂဝတာ အနုညာတံ အာရညကေသု သေနာသနေသု ဝိဟရန္တေန တိဏ္ဏံ စီဝရာနံ အညတရံ စီဝရံ အန္တရဃရေ နိက္ခိပိတုန်”တိ တိဏ္ဏံ စီဝရာနံ အညတရံ စီဝရံ အန္တရဃရေ နိက္ခိပိတွာ အတိရေကဆာရတ္တံ ဝိပ္ပဝသန္တိ. တာနိ စီဝရာနိ နဿန္တိပိ ဝိနဿန္တိပိ ဍယှန္တိပိ ဥန္ဒူရေဟိပိ ခဇ္ဇန္တိ. ဘိက္ခူ ဒုစ္စောဠာ ဟောန္တိ လူခစီဝရာ. ဘိက္ခူ ဧဝမာဟံသု—  “ကိဿ တုမှေ, အာဝုသော, ဒုစ္စောဠာ လူခစီဝရာ”တိ? အထ ခေါ တေ ဘိက္ခူ ဘိက္ခူနံ ဧတမတ္ထံ အာရောစေသုံ. ယေ တေ ဘိက္ခူ အပ္ပိစ္ဆာ …ပေ…  တေ ဥဇ္ဈာယန္တိ ခိယျန္တိ ဝိပါစေန္တိ—  “ကထဉှိ နာမ ဘိက္ခူ တိဏ္ဏံ စီဝရာနံ အညတရံ စီဝရံ အန္တရဃရေ နိက္ခိပိတွာ အတိရေကဆာရတ္တံ ဝိပ္ပဝသိဿန္တီ”တိ.
</Paragraph>

<Paragraph number="2402" book="para">
အထ ခေါ တေ ဘိက္ခူ တေ အနေကပရိယာယေန ဝိဂရဟိတွာ ဘဂဝတော ဧတမတ္ထံ အာရောစေသုံ …ပေ…  “သစ္စံ ကိရ, ဘိက္ခဝေ, ဘိက္ခူ တိဏ္ဏံ စီဝရာနံ အညတရံ စီဝရံ အန္တရဃရေ နိက္ခိပိတွာ အတိရေကဆာရတ္တံ ဝိပ္ပဝသန္တီ”တိ? “သစ္စံ, ဘဂဝါ”တိ. ဝိဂရဟိ ဗုဒ္ဓေါ ဘဂဝါ …ပေ…  ကထဉှိ နာမ တေ, ဘိက္ခဝေ, မောဃပုရိသာ တိဏ္ဏံ စီဝရာနံ အညတရံ စီဝရံ အန္တရဃရေ နိက္ခိပိတွာ အတိရေကဆာရတ္တံ ဝိပ္ပဝသိဿန္တိ. နေတံ, ဘိက္ခဝေ, အပ္ပသန္နာနံ ဝါ ပသာဒါယ …ပေ…  ဧဝဉ္စ ပန, ဘိက္ခဝေ, ဣမံ သိက္ခာပဒံ ဥဒ္ဒိသေယျာထ—
</Paragraph>

</Division>
<Division number="653" book="para" e="ch" v="1" p="377">

<Paragraph number="2403" book="para">
<Emphasis>“ဥပဝဿံ ခေါ ပန ကတ္တိကပုဏ္ဏမံ ယာနိ ခေါ ပန တာနိ အာရညကာနိ သေနာသနာနိ သာသင်္ကသမ္မတာနိ သပ္ပဋိဘယာနိ တထာရူပေသု ဘိက္ခု သေနာသနေသု ဝိဟရန္တော အာကင်္ခမာနော တိဏ္ဏံ စီဝရာနံ အညတရံ စီဝရံ အန္တရဃရေ နိက္ခိပေယျ, သိယာ စ တဿ ဘိက္ခုနော ကောစိဒေဝ ပစ္စယော တေန စီဝရေန ဝိပ္ပဝါသာယ. ဆာရတ္တပရမံ တေန ဘိက္ခုနာ တေန စီဝရေန ဝိပ္ပဝသိတဗ္ဗံ. တတော စေ ဥတ္တရိ ဝိပ္ပဝသေယျ, အညတြ ဘိက္ခုသမ္မုတိယာ, နိဿဂ္ဂိယံ ပါစိတ္တိယန်”</Emphasis>တိ. (*29*:<Emphasis>48</Emphasis>)
</Paragraph>

</Division>
<Division number="654" book="para" e="ch" v="1" p="377">

<Paragraph number="2404" book="para">
<Emphasis>ဥပဝဿံ ခေါ ပနာ</Emphasis>တိ ဝုဋ္ဌဝဿာနံ.
</Paragraph>

<Paragraph number="2405" book="para">
<Emphasis>ကတ္တိကပုဏ္ဏမန်</Emphasis>တိ ကတ္တိကစာတုမာသိနီ ဝုစ္စတိ.
</Paragraph>

<Paragraph number="2406" book="para">
<Emphasis>ယာနိ ခေါ ပန တာနိ အာရညကာနိ သေနာသနာနီ</Emphasis>တိ <Emphasis>အာရညကံ</Emphasis> နာမ သေနာသနံ ပဉ္စဓနုသတိကံ ပစ္ဆိမံ.
</Paragraph>

<Paragraph number="2407" book="para">
<Emphasis>သာသင်္ကံ</Emphasis> နာမ အာရာမေ အာရာမူပစာရေ စောရာနံ နိဝိဋ္ဌောကာသော ဒိဿတိ, ဘုတ္တောကာသော ဒိဿတိ, ဌိတောကာသော ဒိဿတိ, နိသိန္နောကာသော ဒိဿတိ, နိပန္နောကာသော ဒိဿတိ.
</Paragraph>

<Paragraph number="2408" book="para">
<Emphasis>သပ္ပဋိဘယံ</Emphasis> နာမ အာရာမေ အာရာမူပစာရေ စောရေဟိ မနုဿာ ဟတာ ဒိဿန္တိ, ဝိလုတ္တာ ဒိဿန္တိ, အာကောဋိတာ ဒိဿန္တိ.
</Paragraph>

<Paragraph number="2409" book="para">
<Emphasis>တထာရူပေသု ဘိက္ခု သေနာသနေသု ဝိဟရန္တော</Emphasis>တိ ဧဝရူပေသု ဘိက္ခု သေနာသနေသု ဝိဟရန္တော.
</Paragraph>

<Paragraph number="2410" book="para">
<Emphasis>အာကင်္ခမာနော</Emphasis>တိ ဣစ္ဆမာနော.
</Paragraph>

<Paragraph number="2411" book="para">
<Emphasis>တိဏ္ဏံ စီဝရာနံ အညတရံ စီဝရန်</Emphasis>တိ သင်္ဃာဋိံ ဝါ ဥတ္တရာသင်္ဂံ ဝါ အန္တရဝါသကံ ဝါ.
</Paragraph>

<Paragraph number="2412" book="para">
<Emphasis>အန္တရဃရေ နိက္ခိပေယျာ</Emphasis>တိ သမန္တာ ဂေါစရဂါမေ နိက္ခိပေယျ.
</Paragraph>

<Paragraph number="2413" book="para">
<Emphasis>သိယာ စ တဿ ဘိက္ခုနော ကောစိဒေဝ ပစ္စယော တေန စီဝရေန ဝိပ္ပဝါသာယာ</Emphasis>တိ သိယာ ပစ္စယော သိယာ ကရဏီယံ.
</Paragraph>

<Paragraph number="2414" book="para">
<Emphasis>ဆာရတ္တပရမံ တေန ဘိက္ခုနာ တေန စီဝရေန ဝိပ္ပဝသိတဗ္ဗန်</Emphasis>တိ ဆာရတ္တပရမတာ ဝိပ္ပဝသိတဗ္ဗံ.
</Paragraph>

<Paragraph number="2415" book="para">
<Emphasis>အညတြ ဘိက္ခုသမ္မုတိယာ</Emphasis>တိ ဌပေတွာ ဘိက္ခုသမ္မုတိံ.
</Paragraph>

<Paragraph number="2416" book="para">
<Emphasis>တတော စေ ဥတ္တရိ ဝိပ္ပဝသေယျာ</Emphasis>တိ သတ္တမေ အရုဏုဂ္ဂမနေ နိဿဂ္ဂိယံ ဟောတိ. နိဿဇ္ဇိတဗ္ဗံ သံဃဿ ဝါ ဂဏဿ ဝါ ပုဂ္ဂလဿ ဝါ. ဧဝဉ္စ ပန, ဘိက္ခဝေ, နိဿဇ္ဇိတဗ္ဗံ …ပေ…  ဣဒံ မေ, ဘန္တေ, စီဝရံ အတိရေကဆာရတ္တံ ဝိပ္ပဝုတ္ထံ, အညတြ ဘိက္ခုသမ္မုတိယာ, နိဿဂ္ဂိယံ. ဣမာဟံ သံဃဿ နိဿဇ္ဇာမီတိ …ပေ…  ဒဒေယျာတိ …ပေ…  ဒဒေယျုန္တိ …ပေ…  အာယသ္မတော ဒမ္မီတိ.
</Paragraph>

</Division>
<Division number="655" book="para" e="ch" v="1" p="378">

<Paragraph number="2417" book="para">
အတိရေကဆာရတ္တေ အတိရေကသညီ ဝိပ္ပဝသတိ, အညတြ ဘိက္ခုသမ္မုတိယာ, နိဿဂ္ဂိယံ ပါစိတ္တိယံ. အတိရေကဆာရတ္တေ ဝေမတိကော ဝိပ္ပဝသတိ, အညတြ ဘိက္ခုသမ္မုတိယာ, နိဿဂ္ဂိယံ ပါစိတ္တိယံ. အတိရေကဆာရတ္တေ ဦနကသညီ ဝိပ္ပဝသတိ, အညတြ ဘိက္ခုသမ္မုတိယာ, နိဿဂ္ဂိယံ ပါစိတ္တိယံ. အပ္ပစ္စုဒ္ဓဋေ ပစ္စုဒ္ဓဋသညီ …ပေ…  အဝိဿဇ္ဇိတေ ဝိဿဇ္ဇိတသညီ…  အနဋ္ဌေ နဋ္ဌသညီ…  အဝိနဋ္ဌေ ဝိနဋ္ဌသညီ…  အဒဍ္ဎေ ဒဍ္ဎသညီ…  အဝိလုတ္တေ ဝိလုတ္တသညီ ဝိပ္ပဝသတိ, အညတြ ဘိက္ခုသမ္မုတိယာ, နိဿဂ္ဂိယံ ပါစိတ္တိယံ.
</Paragraph>

<Paragraph number="2418" book="para">
နိဿဂ္ဂိယံ စီဝရံ အနိဿဇ္ဇိတွာ ပရိဘုဉ္ဇတိ, အာပတ္တိ ဒုက္ကဋဿ. ဦနကဆာရတ္တေ အတိရေကသညီ, အာပတ္တိ ဒုက္ကဋဿ. ဦနကဆာရတ္တေ ဝေမတိကော, အာပတ္တိ ဒုက္ကဋဿ. ဦနကဆာရတ္တေ ဦနကသညီ, အနာပတ္တိ.
</Paragraph>

</Division>
<Division number="656" book="para" e="ch" v="1" p="379">

<Paragraph number="2419" book="para">
အနာပတ္တိ—  ဆာရတ္တံ ဝိပ္ပဝသတိ, ဦနကဆာရတ္တံ ဝိပ္ပဝသတိ, ဆာရတ္တံ ဝိပ္ပဝသိတွာ ပုန ဂါမသီမံ ဩက္ကမိတွာ ဝသိတွာ ပက္ကမတိ, အန္တောဆာရတ္တံ ပစ္စုဒ္ဓရတိ, ဝိဿဇ္ဇေတိ, နဿတိ, ဝိနဿတိ, ဍယှတိ, အစ္ဆိန္ဒိတွာ ဂဏှန္တိ, ဝိဿာသံ ဂဏှန္တိ, ဘိက္ခုသမ္မုတိယာ, ဥမ္မတ္တကဿ, အာဒိကမ္မိကဿာတိ.

</Paragraph>
</Division>

<Paragraph number="2420" type="center" book="para">
သာသင်္ကသိက္ခာပဒံ နိဋ္ဌိတံ နဝမံ.
</Paragraph>