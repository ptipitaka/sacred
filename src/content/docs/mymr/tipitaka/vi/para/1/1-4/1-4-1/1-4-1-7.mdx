---
title: 1.4.1.7 တတုတ္တရိသိက္ခာပဒ
tableOfContents: false
sidebar:
  order: 7
type: tipitaka
basket: vi
book: para
review:
  current: review
  updated: '2025-10-27T21:49:45.100563'
  updated_by: ''
  notes: ''
  history:
  - state: review
    date: '2025-10-27T21:49:45.100563'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="522" book="para" e="ch" v="1" p="315">

<Paragraph number="1998" book="para">
တေန သမယေန ဗုဒ္ဓေါ ဘဂဝါ သာဝတ္ထိယံ ဝိဟရတိ ဇေတဝနေ အနာထပိဏ္ဍိကဿ အာရာမေ. တေန ခေါ ပန သမယေန ဆဗ္ဗဂ္ဂိယာ ဘိက္ခူ အစ္ဆိန္နစီဝရကေ ဘိက္ခူ ဥပသင်္ကမိတွာ ဧဝံ ဝဒန္တိ—  “ဘဂဝတာ, အာဝုသော, အနုညာတံ—  ‘အစ္ဆိန္နစီဝရဿ ဝါ နဋ္ဌစီဝရဿ ဝါ အညာတကံ ဂဟပတိံ ဝါ ဂဟပတာနိံ ဝါ စီဝရံ ဝိညာပေတုံ’; ဝိညာပေထ, အာဝုသော, စီဝရန်”တိ. “အလံ, အာဝုသော, လဒ္ဓံ အမှေဟိ စီဝရန်”တိ. “မယံ အာယသ္မန္တာနံ ဝိညာပေမာ”တိ. “ဝိညာပေထ, အာဝုသော”တိ. အထ ခေါ ဆဗ္ဗဂ္ဂိယာ ဘိက္ခူ ဂဟပတိကေ ဥပသင်္ကမိတွာ ဧတဒဝေါစုံ—  “အစ္ဆိန္နစီဝရကာ, အာဝုသော, ဘိက္ခူ အာဂတာ. ဒေထ နေသံ စီဝရာနီ”တိ, ဗဟုံ စီဝရံ ဝိညာပေသုံ.
</Paragraph>

<Paragraph number="1999" book="para">
တေန ခေါ ပန သမယေန အညတရော ပုရိသော သဘာယံ နိသိန္နော အညတရံ ပုရိသံ ဧတဒဝေါစ—  “အစ္ဆိန္နစီဝရကာ အယျော ဘိက္ခူ အာဂတာ. တေသံ မယာ စီဝရံ ဒိန္နန်”တိ. သောပိ ဧဝမာဟ—  “မယာပိ ဒိန္နန်”တိ. အပရောပိ ဧဝမာဟ—  “မယာပိ ဒိန္နန်”တိ. တေ ဥဇ္ဈာယန္တိ ခိယျန္တိ ဝိပါစေန္တိ—  “ကထဉှိ နာမ သမဏာ သကျပုတ္တိယာ န မတ္တံ ဇာနိတွာ ဗဟုံ စီဝရံ ဝိညာပေဿန္တိ, ဒုဿဝါဏိဇ္ဇံ ဝါ သမဏာ သကျပုတ္တိယာ ကရိဿန္တိ, ပဂ္ဂါဟိကသာလံ ဝါ ပသာရေဿန္တီ”တိ.
</Paragraph>

<Paragraph number="2000" book="para">
အဿောသုံ ခေါ ဘိက္ခူ တေသံ မနုဿာနံ ဥဇ္ဈာယန္တာနံ ခိယျန္တာနံ ဝိပါစေန္တာနံ. ယေ တေ ဘိက္ခူ အပ္ပိစ္ဆာ …ပေ…  တေ ဥဇ္ဈာယန္တိ ခိယျန္တိ ဝိပါစေန္တိ—  “ကထဉှိ နာမ ဆဗ္ဗဂ္ဂိယာ ဘိက္ခူ န မတ္တံ ဇာနိတွာ ဗဟုံ စီဝရံ ဝိညာပေဿန္တီ”တိ.
</Paragraph>

<Paragraph number="2001" book="para">
အထ ခေါ တေ ဘိက္ခူ ဆဗ္ဗဂ္ဂိယေ ဘိက္ခူ အနေကပရိယာယေန ဝိဂရဟိတွာ ဘဂဝတော ဧတမတ္ထံ အာရောစေသုံ …ပေ…  “သစ္စံ ကိရ တုမှေ, ဘိက္ခဝေ, န မတ္တံ ဇာနိတွာ ဗဟုံ စီဝရံ ဝိညာပေထာ”တိ? “သစ္စံ, ဘဂဝါ”တိ. ဝိဂရဟိ ဗုဒ္ဓေါ ဘဂဝါ …ပေ…  ကထဉှိ နာမ တုမှေ, မောဃပုရိသာ, န မတ္တံ ဇာနိတွာ ဗဟုံ စီဝရံ ဝိညာပေဿထ. နေတံ, မောဃပုရိသာ, အပ္ပသန္နာနံ ဝါ ပသာဒါယ …ပေ…  ဧဝဉ္စ ပန, ဘိက္ခဝေ, ဣမံ သိက္ခာပဒံ ဥဒ္ဒိသေယျာထ—
</Paragraph>

</Division>
<Division number="523" book="para" e="ch" v="1" p="316">

<Paragraph number="2002" book="para">
<Emphasis>“တဉ္စေ အညာတကော ဂဟပတိ ဝါ ဂဟပတာနီ ဝါ ဗဟူဟိ စီဝရေဟိ အဘိဟဋ္ဌုံ ပဝါရေယျ သန္တရုတ္တရပရမံ တေန ဘိက္ခုနာ တတော စီဝရံ သာဒိတဗ္ဗံ. တတော စေ ဥတ္တရိ သာဒိယေယျ, နိဿဂ္ဂိယံ ပါစိတ္တိယန်”</Emphasis>တိ. (*7*:<Emphasis>26</Emphasis>)
</Paragraph>

</Division>
<Division number="524" book="para" e="ch" v="1" p="316">

<Paragraph number="2003" book="para">
<Emphasis>တဉ္စေ</Emphasis>တိ အစ္ဆိန္နစီဝရကံ ဘိက္ခုံ.
</Paragraph>

<Paragraph number="2004" book="para">
<Emphasis>အညာတကော</Emphasis> နာမ မာတိတော ဝါ ပိတိတော ဝါ ယာဝ သတ္တမာ ပိတာမဟယုဂါ အသမ္ဗဒ္ဓေါ.
</Paragraph>

<Paragraph number="2005" book="para">
<Emphasis>ဂဟပတိ</Emphasis> နာမ ယော ကောစိ အဂါရံ အဇ္ဈာဝသတိ.
</Paragraph>

<Paragraph number="2006" book="para">
<Emphasis>ဂဟပတာနီ</Emphasis> နာမ ယာ ကာစိ အဂါရံ အဇ္ဈာဝသတိ.
</Paragraph>

<Paragraph number="2007" book="para">
<Emphasis>ဗဟူဟိ စီဝရေဟီ</Emphasis>တိ ဗဟုကေဟိ စီဝရေဟိ.
</Paragraph>

<Paragraph number="2008" book="para">
<Emphasis>အဘိဟဋ္ဌုံ ပဝါရေယျာ</Emphasis>တိ ယာဝတကံ ဣစ္ဆသိ တာဝတကံ ဂဏှာဟီတိ.
</Paragraph>

<Paragraph number="2009" book="para">
<Emphasis>သန္တရုတ္တရပရမံ တေန ဘိက္ခုနာ တတော စီဝရံ သာဒိတဗ္ဗန်</Emphasis>တိ သစေ တီဏိ နဋ္ဌာနိ ဟောန္တိ ဒွေ သာဒိတဗ္ဗာနိ, ဒွေ နဋ္ဌာနိ ဧကံ သာဒိတဗ္ဗံ, ဧကံ နဋ္ဌံ န ကိဉ္စိ သာဒိတဗ္ဗံ.
</Paragraph>

<Paragraph number="2010" book="para">
<Emphasis>တတော စေ ဥတ္တရိ သာဒိယေယျာ</Emphasis>တိ တတုတ္တရိ ဝိညာပေတိ, ပယောဂေ ဒုက္ကဋံ. ပဋိလာဘေန နိဿဂ္ဂိယံ ဟောတိ. နိဿဇ္ဇိတဗ္ဗံ သံဃဿ ဝါ ဂဏဿ ဝါ ပုဂ္ဂလဿ ဝါ. ဧဝဉ္စ ပန, ဘိက္ခဝေ, နိဿဇ္ဇိတဗ္ဗံ …ပေ…  “ဣဒံ မေ, ဘန္တေ, စီဝရံ အညာတကံ ဂဟပတိကံ ဥပသင်္ကမိတွာ တတုတ္တရိ ဝိညာပိတံ နိဿဂ္ဂိယံ. ဣမာဟံ သံဃဿ နိဿဇ္ဇာမီ”တိ …ပေ…  ဒဒေယျာတိ …ပေ…  ဒဒေယျုန္တိ …ပေ…  အာယသ္မတော ဒမ္မီတိ.
</Paragraph>

</Division>
<Division number="525" book="para" e="ch" v="1" p="317">

<Paragraph number="2011" book="para">
အညာတကေ အညာတကသညီ တတုတ္တရိ စီဝရံ ဝိညာပေတိ, နိဿဂ္ဂိယံ ပါစိတ္တိယံ. အညာတကေ ဝေမတိကော တတုတ္တရိ စီဝရံ ဝိညာပေတိ, နိဿဂ္ဂိယံ ပါစိတ္တိယံ. အညာတကေ ဉာတကသညီ တတုတ္တရိ စီဝရံ ဝိညာပေတိ, နိဿဂ္ဂိယံ ပါစိတ္တိယံ.
</Paragraph>

<Paragraph number="2012" book="para">
ဉာတကေ အညာတကသညီ, အာပတ္တိ ဒုက္ကဋဿ. ဉာတကေ ဝေမတိကော, အာပတ္တိ ဒုက္ကဋဿ. ဉာတကေ ဉာတကသညီ, အနာပတ္တိ.
</Paragraph>

</Division>
<Division number="526" book="para" e="ch" v="1" p="317">

<Paragraph number="2013" book="para">
အနာပတ္တိ—  “သေသကံ အာဟရိဿာမီ”တိ ဟရန္တော ဂစ္ဆတိ, “သေသကံ တုယှေဝ ဟောတူ”တိ ဒေန္တိ, န အစ္ဆိန္နကာရဏာ ဒေန္တိ, န နဋ္ဌကာရဏာ ဒေန္တိ, ဉာတကာနံ, ပဝါရိတာနံ, အတ္တနော ဓနေန, ဥမ္မတ္တကဿ, အာဒိကမ္မိကဿာတိ.

</Paragraph>
</Division>

<Paragraph number="2014" type="center" book="para">
တတုတ္တရိသိက္ခာပဒံ နိဋ္ဌိတံ သတ္တမံ.
</Paragraph>