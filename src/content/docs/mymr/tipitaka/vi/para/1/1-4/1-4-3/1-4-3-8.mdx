---
title: 1.4.3.8 အစ္စေကစီဝရသိက္ခာပဒ
tableOfContents: false
sidebar:
  order: 8
type: tipitaka
basket: vi
book: para
review:
  current: review
  updated: '2025-10-22T11:23:34.367648'
  updated_by: ''
  notes: ''
  history:
  - state: review
    date: '2025-10-22T11:23:34.367648'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="646" book="para" e="ch" v="1" p="374">

<Paragraph number="2385" book="para">
တေန သမယေန ဗုဒ္ဓေါ ဘဂဝါ သာဝတ္ထိယံ ဝိဟရတိ ဇေတဝနေ အနာထပိဏ္ဍိကဿ အာရာမေ. တေန ခေါ ပန သမယေန အညတရော မဟာမတ္တော ပဝါသံ ဂစ္ဆန္တော ဘိက္ခူနံ သန္တိကေ ဒူတံ ပါဟေသိ—  “အာဂစ္ဆန္တု ဘဒန္တာ ဝဿာဝါသိကံ ဒဿာမီ”တိ. ဘိက္ခူ—  “ဝဿံဝုဋ္ဌာနံ ဘဂဝတာ ဝဿာဝါသိကံ အနုညာတန်”တိ, ကုက္ကုစ္စာယန္တာ နာဂမံသု. အထ ခေါ သော မဟာမတ္တော ဥဇ္ဈာယတိ ခိယျတိ ဝိပါစေတိ—  “ကထဉှိ နာမ ဘဒန္တာ မယာ ဒူတေ ပဟိတေ နာဂစ္ဆိဿန္တိ. အဟဉှိ သေနာယ ဂစ္ဆာမိ. ဒုဇ္ဇာနံ ဇီဝိတံ ဒုဇ္ဇာနံ မရဏန်”တိ.
</Paragraph>

<Paragraph number="2386" book="para">
အဿောသုံ ခေါ ဘိက္ခူ တဿ မဟာမတ္တဿ ဥဇ္ဈာယန္တဿ ခိယျန္တဿ ဝိပါစေန္တဿ. အထ ခေါ တေ ဘိက္ခူ ဘဂဝတော ဧတမတ္ထံ အာရောစေသုံ. အထ ခေါ ဘဂဝါ ဧတသ္မိံ နိဒါနေ ဧတသ္မိံ ပကရဏေ ဓမ္မိံ ကထံ ကတွာ ဘိက္ခူ အာမန္တေသိ—  “အနုဇာနာမိ, ဘိက္ခဝေ, အစ္စေကစီဝရံ ပဋိဂ္ဂဟေတွာ နိက္ခိပိတုန်”တိ.
</Paragraph>

</Division>
<Division number="647" book="para" e="ch" v="1" p="374">

<Paragraph number="2387" book="para">
တေန ခေါ ပန သမယေန ဘိက္ခူ—  “ဘဂဝတာ အနုညာတံ အစ္စေကစီဝရံ ပဋိဂ္ဂဟေတွာ နိက္ခိပိတုန်”တိ, အစ္စေကစီဝရာနိ ပဋိဂ္ဂဟေတွာ စီဝရကာလသမယံ အတိက္ကာမေန္တိ. တာနိ စီဝရာနိ စီဝရဝံသေ ဘဏ္ဍိကာဗဒ္ဓါနိ တိဋ္ဌန္တိ. အဒ္ဒသ ခေါ အာယသ္မာ အာနန္ဒော သေနာသနစာရိကံ အာဟိဏ္ဍန္တော တာနိ စီဝရာနိ စီဝရဝံသေ ဘဏ္ဍိကာဗဒ္ဓါနိ တိဋ္ဌန္တေ ဒိသွာ ဘိက္ခူ ဧတဒဝေါစ—  “ကဿိမာနိ, အာဝုသော, စီဝရာနိ စီဝရဝံသေ ဘဏ္ဍိကာဗဒ္ဓါနိ တိဋ္ဌန္တီ”တိ? “အမှာကံ, အာဝုသော, အစ္စေကစီဝရာနီ”တိ. “ကီဝစိရံ ပနာဝုသော, ဣမာနိ စီဝရာနိ နိက္ခိတ္တာနီ”တိ? အထ ခေါ တေ ဘိက္ခူ အာယသ္မတော အာနန္ဒဿ ယထာနိက္ခိတ္တံ အာရောစေသုံ. အာယသ္မာ အာနန္ဒော ဥဇ္ဈာယတိ ခိယျတိ ဝိပါစေတိ—  “ကထဉှိ နာမ ဘိက္ခူ အစ္စေကစီဝရံ ပဋိဂ္ဂဟေတွာ စီဝရကာလသမယံ အတိက္ကာမေဿန္တီ”တိ.
</Paragraph>

<Paragraph number="2388" book="para">
အထ ခေါ အာယသ္မာ အာနန္ဒော တေ ဘိက္ခူ အနေကပရိယာယေန ဝိဂရဟိတွာ ဘဂဝတော ဧတမတ္ထံ အာရောစေသိ …ပေ… —  “သစ္စံ ကိရ, ဘိက္ခဝေ, ဘိက္ခူ အစ္စေကစီဝရံ ပဋိဂ္ဂဟေတွာ စီဝရကာလသမယံ အတိက္ကာမေန္တီ”တိ? “သစ္စံ, ဘဂဝါ”တိ. ဝိဂရဟိ ဗုဒ္ဓေါ ဘဂဝါ …ပေ…  ကထဉှိ နာမ တေ, ဘိက္ခဝေ, မောဃပုရိသာ အစ္စေကစီဝရံ ပဋိဂ္ဂဟေတွာ စီဝရကာလသမယံ အတိက္ကာမေဿန္တိ. နေတံ, ဘိက္ခဝေ, အပ္ပသန္နာနံ ဝါ ပသာဒါယ …ပေ…  ဧဝဉ္စ ပန, ဘိက္ခဝေ, ဣမံ သိက္ခာပဒံ ဥဒ္ဒိသေယျာထ—
</Paragraph>

</Division>
<Division number="648" book="para" e="ch" v="1" p="375">

<Paragraph number="2389" book="para">
<Emphasis>“ဒသာဟာနာဂတံ ကတ္တိကတေမာသိကပုဏ္ဏမံ ဘိက္ခုနော ပနေဝ အစ္စေကစီဝရံ ဥပ္ပဇ္ဇေယျ, အစ္စေကံ မညမာနေန ဘိက္ခုနာ ပဋိဂ္ဂဟေတဗ္ဗံ, ပဋိဂ္ဂဟေတွာ ယာဝ စီဝရကာလသမယံ နိက္ခိပိတဗ္ဗံ. တတော စေ ဥတ္တရိ နိက္ခိပေယျ, နိဿဂ္ဂိယံ ပါစိတ္တိယန်”</Emphasis>တိ. (*28*:<Emphasis>47</Emphasis>)
</Paragraph>

</Division>
<Division number="649" book="para" e="ch" v="1" p="375">

<Paragraph number="2390" book="para">
<Emphasis>ဒသာဟာနာဂတန်</Emphasis>တိ ဒသာဟာနာဂတာယ ပဝါရဏာယ.
</Paragraph>

<Paragraph number="2391" book="para">
<Emphasis>ကတ္တိကတေမာသိကပုဏ္ဏမန်</Emphasis>တိ ပဝါရဏာ ကတ္တိကာ ဝုစ္စတိ.
</Paragraph>

<Paragraph number="2392" book="para">
<Emphasis>အစ္စေကစီဝရံ</Emphasis> နာမ သေနာယ ဝါ ဂန္တုကာမော ဟောတိ, ပဝါသံ ဝါ ဂန္တုကာမော ဟောတိ, ဂိလာနော ဝါ ဟောတိ, ဂဗ္ဘိနီ ဝါ ဟောတိ, အဿဒ္ဓဿ ဝါ သဒ္ဓါ ဥပ္ပန္နာ ဟောတိ, အပ္ပသန္နဿ ဝါ ပသာဒေါ ဥပ္ပန္နော ဟောတိ, သော စေ ဘိက္ခူနံ သန္တိကေ ဒူတံ ပဟိဏေယျ—  “အာဂစ္ဆန္တု ဘဒန္တာ ဝဿာဝါသိကံ ဒဿာမီ”တိ, ဧတံ အစ္စေကစီဝရံ နာမ.
</Paragraph>

<Paragraph number="2393" book="para">
<Emphasis>အစ္စေကံ မညမာနေန ဘိက္ခုနာ ပဋိဂ္ဂဟေတဗ္ဗံ ပဋိဂ္ဂဟေတွာ ယာဝ စီဝရကာလသမယံ နိက္ခိပိတဗ္ဗန်</Emphasis>တိ သညာဏံ ကတွာ နိက္ခိပိတဗ္ဗံ—  “ဣဒံ အစ္စေကစီဝရန်”တိ.
</Paragraph>

<Paragraph number="2394" book="para">
<Emphasis>စီဝရကာလသမယော</Emphasis> နာမ အနတ္ထတေ ကထိနေ ဝဿာနဿ ပစ္ဆိမော မာသော, အတ္ထတေ ကထိနေ ပဉ္စမာသာ.
</Paragraph>

<Paragraph number="2395" book="para">
<Emphasis>တတော စေ ဥတ္တရိ နိက္ခိပေယျာ</Emphasis>တိ အနတ္ထတေ ကထိနေ ဝဿာနဿ ပစ္ဆိမံ ဒိဝသံ အတိက္ကာမေတိ, နိဿဂ္ဂိယံ ပါစိတ္တိယံ. အတ္ထတေ ကထိနေ ကထိနုဒ္ဓါရဒိဝသံ အတိက္ကာမေတိ, နိဿဂ္ဂိယံ ဟောတိ. နိဿဇ္ဇိတဗ္ဗံ သံဃဿ ဝါ ဂဏဿ ဝါ ပုဂ္ဂလဿ ဝါ. ဧဝဉ္စ ပန, ဘိက္ခဝေ, နိဿဇ္ဇိတဗ္ဗံ …ပေ…  ဣဒံ မေ, ဘန္တေ, အစ္စေကစီဝရံ စီဝရကာလသမယံ အတိက္ကာမိတံ နိဿဂ္ဂိယံ. ဣမာဟံ သံဃဿ နိဿဇ္ဇာမီတိ …ပေ…  ဒဒေယျာတိ …ပေ…  ဒဒေယျုန္တိ …ပေ…  အာယသ္မတော ဒမ္မီတိ.
</Paragraph>

</Division>
<Division number="650" book="para" e="ch" v="1" p="376">

<Paragraph number="2396" book="para">
အစ္စေကစီဝရေ အစ္စေကစီဝရသညီ စီဝရကာလသမယံ အတိက္ကာမေတိ, နိဿဂ္ဂိယံ ပါစိတ္တိယံ. အစ္စေကစီဝရေ ဝေမတိကော စီဝရကာလသမယံ အတိက္ကာမေတိ, နိဿဂ္ဂိယံ ပါစိတ္တိယံ. အစ္စေကစီဝရေ အနစ္စေကစီဝရသညီ စီဝရကာလသမယံ အတိက္ကာမေတိ, နိဿဂ္ဂိယံ ပါစိတ္တိယံ. အနဓိဋ္ဌိတေ အဓိဋ္ဌိတသညီ …ပေ…  အဝိကပ္ပိတေ ဝိကပ္ပိတသညီ…  အဝိဿဇ္ဇိတေ ဝိဿဇ္ဇိတသညီ…  အနဋ္ဌေ နဋ္ဌသညီ…  အဝိနဋ္ဌေ ဝိနဋ္ဌသညီ…  အဒဍ္ဎေ ဒဍ္ဎသညီ…  အဝိလုတ္တေ ဝိလုတ္တသညီ စီဝရကာလသမယံ အတိက္ကာမေတိ, နိဿဂ္ဂိယံ ပါစိတ္တိယံ.
</Paragraph>

<Paragraph number="2397" book="para">
နိဿဂ္ဂိယံ စီဝရံ အနိဿဇ္ဇိတွာ ပရိဘုဉ္ဇတိ, အာပတ္တိ ဒုက္ကဋဿ. အနစ္စေကစီဝရေ အစ္စေကစီဝရသညီ, အာပတ္တိ ဒုက္ကဋဿ. အနစ္စေကစီဝရေ ဝေမတိကော, အာပတ္တိ ဒုက္ကဋဿ. အနစ္စေကစီဝရေ အနစ္စေကစီဝရသညီ, အနာပတ္တိ.
</Paragraph>

</Division>
<Division number="651" book="para" e="ch" v="1" p="376">

<Paragraph number="2398" book="para">
အနာပတ္တိ—  အန္တောသမယေ အဓိဋ္ဌေတိ, ဝိကပ္ပေတိ, ဝိဿဇ္ဇေတိ, နဿတိ, ဝိနဿတိ, ဍယှတိ, အစ္ဆိန္ဒိတွာ ဂဏှန္တိ, ဝိဿာသံ ဂဏှန္တိ, ဥမ္မတ္တကဿ, အာဒိကမ္မိကဿာတိ.

</Paragraph>
</Division>

<Paragraph number="2399" type="center" book="para">
အစ္စေကစီဝရသိက္ခာပဒံ နိဋ္ဌိတံ အဋ္ဌမံ.
</Paragraph>