---
title: "1.1.3.2 ဝိနီတဝတ္ထု"
tableOfContents: false
sidebar:
  order: 2
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="180" book="para">

<Paragraph number="457" book="para">
တေန ခေါ ပန သမယေန အညတရော ဘိက္ခု ဂိလာနော ဟောတိ. တဿ ဘိက္ခူ ကာရုညေန မရဏဝဏ္ဏံ သံဝဏ္ဏေသုံ. သော ဘိက္ခု ကာလမကာသိ. တေသံ ကုက္ကုစ္စံ အဟောသိ “ဘဂဝတာ သိက္ခာပဒံ ပညတ္တံ, ကစ္စိ နု ခေါ မယံ ပါရာဇိကံ အာပတ္တိံ အာပန္နာ”တိ? ဘဂဝတော ဧတမတ္ထံ အာရောစေသုံ. “အာပတ္တိံ တုမှေ, ဘိက္ခဝေ, အာပန္နာ ပါရာဇိကန်”တိ. (1)
</Paragraph>

<Paragraph number="458" book="para">
တေန ခေါ ပန သမယေန အညတရော ပိဏ္ဍစာရိကော ဘိက္ခု ပီဌကေ ပိလောတိကာယ ပဋိစ္ဆန္နံ ဒါရကံ နိသီဒန္တော ဩတ္ထရိတွာ မာရေသိ. တဿ ကုက္ကုစ္စံ အဟောသိ “ဘဂဝတာ သိက္ခာပဒံ ပညတ္တံ, ကစ္စိ နု ခေါ အဟံ ပါရာဇိကံ အာပတ္တိံ အာပန္နော”တိ? ဘဂဝတော ဧတမတ္ထံ အာရောစေသိ. “အနာပတ္တိ, ဘိက္ခု, ပါရာဇိကဿ. န စ, ဘိက္ခဝေ, အပ္ပဋိဝေက္ခိတွာ အာသနေ နိသီဒိတဗ္ဗံ; ယော နိသီဒေယျ, အာပတ္တိ ဒုက္ကဋဿာ”တိ. (2)
</Paragraph>

<Paragraph number="459" book="para">
တေန ခေါ ပန သမယေန အညတရော ဘိက္ခု ဘတ္တဂ္ဂေ အန္တရဃရေ အာသနံ ပညပေန္တော မုသလေ ဥဿိတေ ဧကံ မုသလံ အဂ္ဂဟေသိ. ဒုတိယော မုသလော ပရိပတိတွာ အညတရဿ ဒါရကဿ မတ္ထကေ အဝတ္ထာသိ. သော ကာလမကာသိ. တဿ ကုက္ကုစ္စံ အဟောသိ …ပေ…  “ကိံစိတ္တော တွံ, ဘိက္ခူ”တိ? “အသဉ္စိစ္စ အဟံ, ဘဂဝါ”တိ. “အနာပတ္တိ, ဘိက္ခု, အသဉ္စိစ္စာ”တိ. (3)
</Paragraph>

<Paragraph number="460" book="para">
တေန ခေါ ပန သမယေန အညတရော ဘိက္ခု ဘတ္တဂ္ဂေ အန္တရဃရေ အာသနံ ပညပေန္တော ဥဒုက္ခလဘဏ္ဍိကံ အက္ကမိတွာ ပဝဋ္ဋေသိ. အညတရံ ဒါရကံ ဩတ္ထရိတွာ မာရေသိ. တဿ ကုက္ကုစ္စံ အဟောသိ …ပေ…  “အနာပတ္တိ, ဘိက္ခု, အသဉ္စိစ္စာ”တိ. (4)
</Paragraph>

<Paragraph number="461" book="para">
တေန ခေါ ပန သမယေန ပိတာပုတ္တာ ဘိက္ခူသု ပဗ္ဗဇိတာ ဟောန္တိ. ကာလေ အာရောစိတေ ပုတ္တော ပိတရံ ဧတဒဝေါစ—  “ဂစ္ဆ, ဘန္တေ, သံဃော တံ ပတိမာနေတီ”တိ ပိဋ္ဌိယံ ဂဟေတွာ ပဏာမေသိ. သော ပပတိတွာ ကာလမကာသိ. တဿ ကုက္ကုစ္စံ အဟောသိ …ပေ…  “ကိံစိတ္တော တွံ, ဘိက္ခူ”တိ? “နာဟံ, ဘဂဝါ, မရဏာဓိပ္ပါယော”တိ. “အနာပတ္တိ, ဘိက္ခု, နမရဏာဓိပ္ပါယဿာ”တိ. (5)
</Paragraph>

<Paragraph number="462" book="para">
တေန ခေါ ပန သမယေန ပိတာပုတ္တာ ဘိက္ခူသု ပဗ္ဗဇိတာ ဟောန္တိ. ကာလေ အာရောစိတေ ပုတ္တော ပိတရံ ဧတဒဝေါစ—  “ဂစ္ဆ, ဘန္တေ, သံဃော တံ ပတိမာနေတီ”တိ မရဏာဓိပ္ပါယော ပိဋ္ဌိယံ ဂဟေတွာ ပဏာမေသိ. သော ပပတိတွာ ကာလမကာသိ. တဿ ကုက္ကုစ္စံ အဟောသိ …ပေ…  “အာပတ္တိံ တွံ, ဘိက္ခု, အာပန္နော ပါရာဇိကန်”တိ. (6)
</Paragraph>

<Paragraph number="463" book="para">
တေန ခေါ ပန သမယေန ပိတာပုတ္တာ ဘိက္ခူသု ပဗ္ဗဇိတာ ဟောန္တိ. ကာလေ အာရောစိတေ ပုတ္တော ပိတရံ ဧတဒဝေါစ—  “ဂစ္ဆ, ဘန္တေ, သံဃော တံ ပတိမာနေတီ”တိ မရဏာဓိပ္ပါယော ပိဋ္ဌိယံ ဂဟေတွာ ပဏာမေသိ. သော ပပတိတွာ န ကာလမကာသိ. တဿ ကုက္ကုစ္စံ အဟောသိ …ပေ…  “အနာပတ္တိ, ဘိက္ခု, ပါရာဇိကဿ; အာပတ္တိ ထုလ္လစ္စယဿာ”တိ. (7)
</Paragraph>

</Division>
<Division number="181" book="para">

<Paragraph number="464" book="para">
တေန ခေါ ပန သမယေန အညတရဿ ဘိက္ခုနော ဘုဉ္ဇန္တဿ မံသံ ကဏ္ဌေ ဝိလဂ္ဂံ ဟောတိ. အညတရော ဘိက္ခု တဿ ဘိက္ခုနော ဂီဝါယံ ပဟာရံ အဒါသိ. သလောဟိတံ မံသံ ပတိ. သော ဘိက္ခု ကာလမကာသိ. တဿ ကုက္ကုစ္စံ အဟောသိ …ပေ…  “အနာပတ္တိ, ဘိက္ခု, နမရဏာဓိပ္ပါယဿာ”တိ. (8)
</Paragraph>

<Paragraph number="465" book="para">
တေန ခေါ ပန သမယေန အညတရဿ ဘိက္ခုနော ဘုဉ္ဇန္တဿ မံသံ ကဏ္ဌေ ဝိလဂ္ဂံ ဟောတိ. အညတရော ဘိက္ခု မရဏာဓိပ္ပါယော တဿ ဘိက္ခုနော ဂီဝါယံ ပဟာရံ အဒါသိ. သလောဟိတံ မံသံ ပတိ. သော ဘိက္ခု ကာလမကာသိ. တဿ ကုက္ကုစ္စံ အဟောသိ …ပေ…  “အာပတ္တိံ တွံ, ဘိက္ခု, အာပန္နော ပါရာဇိကန်”တိ. (9)
</Paragraph>

<Paragraph number="466" book="para">
တေန ခေါ ပန သမယေန အညတရဿ ဘိက္ခုနော ဘုဉ္ဇန္တဿ မံသံ ကဏ္ဌေ ဝိလဂ္ဂံ ဟောတိ. အညတရော ဘိက္ခု မရဏာဓိပ္ပါယော တဿ ဘိက္ခုနော ဂီဝါယံ ပဟာရံ အဒါသိ. သလောဟိတံ မံသံ ပတိ. သော ဘိက္ခု န ကာလမကာသိ. တဿ ကုက္ကုစ္စံ အဟောသိ …ပေ…  “အနာပတ္တိ, ဘိက္ခု, ပါရာဇိကဿ; အာပတ္တိ ထုလ္လစ္စယဿာ”တိ. (10)
</Paragraph>

<Paragraph number="467" book="para">
တေန ခေါ ပန သမယေန အညတရော ပိဏ္ဍစာရိကော ဘိက္ခု ဝိသဂတံ ပိဏ္ဍပါတံ လဘိတွာ ပဋိက္ကမနံ ဟရိတွာ ဘိက္ခူနံ အဂ္ဂကာရိကံ အဒါသိ. တေ ဘိက္ခူ ကာလမကံသု. တဿ ကုက္ကုစ္စံ အဟောသိ …ပေ…  “ကိံစိတ္တော တွံ, ဘိက္ခူ”တိ? “နာဟံ, ဘဂဝါ, ဇာနာမီ”တိ. “အနာပတ္တိ, ဘိက္ခု, အဇာနန္တဿာ”တိ. (11)
</Paragraph>

<Paragraph number="468" book="para">
တေန ခေါ ပန သမယေန အညတရော ဘိက္ခု ဝီမံသာဓိပ္ပါယော အညတရဿ ဘိက္ခုနော ဝိသံ အဒါသိ. သော ဘိက္ခု ကာလမကာသိ. တဿ ကုက္ကုစ္စံ အဟောသိ …ပေ…  “ကိံစိတ္တော တွံ, ဘိက္ခူ”တိ? “ဝီမံသာဓိပ္ပါယော အဟံ, ဘဂဝါ”တိ. “အနာပတ္တိ, ဘိက္ခု, ပါရာဇိကဿ; အာပတ္တိ ထုလ္လစ္စယဿာ”တိ. (12)
</Paragraph>

</Division>
<Division number="182" book="para">

<Paragraph number="469" book="para">
တေန ခေါ ပန သမယေန အာဠဝကာ ဘိက္ခူ ဝိဟာရဝတ္ထုံ ကရောန္တိ. အညတရော ဘိက္ခု ဟေဋ္ဌာ ဟုတွာ သိလံ ဥစ္စာရေသိ. ဥပရိမေန ဘိက္ခုနာ ဒုဂ္ဂဟိတာ သိလာ ဟေဋ္ဌိမဿ ဘိက္ခုနော မတ္ထကေ အဝတ္ထာသိ. သော ဘိက္ခု ကာလမကာသိ. တဿ ကုက္ကုစ္စံ အဟောသိ …ပေ…  “အနာပတ္တိ, ဘိက္ခု, အသဉ္စိစ္စာ”တိ. (13)
</Paragraph>

<Paragraph number="470" book="para">
တေန ခေါ ပန သမယေန အာဠဝကာ ဘိက္ခူ ဝိဟာရဝတ္ထုံ ကရောန္တိ. အညတရော ဘိက္ခု ဟေဋ္ဌာ ဟုတွာ သိလံ ဥစ္စာရေသိ. ဥပရိမော ဘိက္ခု မရဏာဓိပ္ပါယော ဟေဋ္ဌိမဿ ဘိက္ခုနော မတ္ထကေ သိလံ မုဉ္စိ. သော ဘိက္ခု ကာလမကာသိ …ပေ…  သော ဘိက္ခု န ကာလမကာသိ. တဿ ကုက္ကုစ္စံ အဟောသိ …ပေ…  “အနာပတ္တိ, ဘိက္ခု, ပါရာဇိကဿ; အာပတ္တိ ထုလ္လစ္စယဿာ”တိ. (14--15)
</Paragraph>

<Paragraph number="471" book="para">
တေန ခေါ ပန သမယေန အာဠဝကာ ဘိက္ခူ ဝိဟာရဿ ကုဋ္ဋံ ဥဋ္ဌာပေန္တိ. အညတရော ဘိက္ခု ဟေဋ္ဌာ ဟုတွာ ဣဋ္ဌကံ ဥစ္စာရေသိ. ဥပရိမေန ဘိက္ခုနာ ဒုဂ္ဂဟိတာ ဣဋ္ဌကာ ဟေဋ္ဌိမဿ ဘိက္ခုနော မတ္ထကေ အဝတ္ထာသိ. သော ဘိက္ခု ကာလမကာသိ. တဿ ကုက္ကုစ္စံ အဟောသိ …ပေ…  “အနာပတ္တိ, ဘိက္ခု, အသဉ္စိစ္စာ”တိ. (16)
</Paragraph>

<Paragraph number="472" book="para">
တေန ခေါ ပန သမယေန အာဠဝကာ ဘိက္ခူ ဝိဟာရဿ ကုဋ္ဋံ ဥဋ္ဌာပေန္တိ. အညတရော ဘိက္ခု ဟေဋ္ဌာ ဟုတွာ ဣဋ္ဌကံ ဥစ္စာရေသိ. ဥပရိမော ဘိက္ခု မရဏာဓိပ္ပါယော ဟေဋ္ဌိမဿ ဘိက္ခုနော မတ္ထကေ ဣဋ္ဌကံ မုဉ္စိ. သော ဘိက္ခု ကာလမကာသိ …ပေ…  သော ဘိက္ခု န ကာလမကာသိ. တဿ ကုက္ကုစ္စံ အဟောသိ …ပေ…  “အနာပတ္တိ, ဘိက္ခု, ပါရာဇိကဿ; အာပတ္တိ ထုလ္လစ္စယဿာ”တိ. (17--18)
</Paragraph>

</Division>
<Division number="183" book="para">

<Paragraph number="473" book="para">
တေန ခေါ ပန သမယေန အာဠဝကာ ဘိက္ခူ နဝကမ္မံ ကရောန္တိ. အညတရော ဘိက္ခု ဟေဋ္ဌာ ဟုတွာ ဝါသိံ ဥစ္စာရေသိ. ဥပရိမေန ဘိက္ခုနာ ဒုဂ္ဂဟိတာ ဝါသီ ဟေဋ္ဌိမဿ ဘိက္ခုနော မတ္ထကေ အဝတ္ထာသိ. သော ဘိက္ခု ကာလမကာသိ. တဿ ကုက္ကုစ္စံ အဟောသိ …ပေ…  “အနာပတ္တိ, ဘိက္ခု, အသဉ္စိစ္စာ”တိ. (19)
</Paragraph>

<Paragraph number="474" book="para">
တေန ခေါ ပန သမယေန အာဠဝကာ ဘိက္ခူ နဝကမ္မံ ကရောန္တိ. အညတရော ဘိက္ခု ဟေဋ္ဌာ ဟုတွာ ဝါသိံ ဥစ္စာရေသိ. ဥပရိမော ဘိက္ခု မရဏာဓိပ္ပါယော ဟေဋ္ဌိမဿ ဘိက္ခုနော မတ္ထကေ ဝါသိံ မုဉ္စိ. သော ဘိက္ခု ကာလမကာသိ …ပေ…  သော ဘိက္ခု န ကာလမကာသိ. တဿ ကုက္ကုစ္စံ အဟောသိ …ပေ…  “အနာပတ္တိ, ဘိက္ခု, ပါရာဇိကဿ; အာပတ္တိ ထုလ္လစ္စယဿာ”တိ. (20--21)
</Paragraph>

<Paragraph number="475" book="para">
တေန ခေါ ပန သမယေန အာဠဝကာ ဘိက္ခူ နဝကမ္မံ ကရောန္တိ. အညတရော ဘိက္ခု ဟေဋ္ဌာ ဟုတွာ ဂေါပါနသိံ ဥစ္စာရေသိ. ဥပရိမေန ဘိက္ခုနာ ဒုဂ္ဂဟိတာ ဂေါပါနသီ ဟေဋ္ဌိမဿ ဘိက္ခုနော မတ္ထကေ အဝတ္ထာသိ. သော ဘိက္ခု ကာလမကာသိ. တဿ ကုက္ကုစ္စံ အဟောသိ …ပေ…  “အနာပတ္တိ, ဘိက္ခု, အသဉ္စိစ္စာ”တိ. (22)
</Paragraph>

<Paragraph number="476" book="para">
တေန ခေါ ပန သမယေန အာဠဝကာ ဘိက္ခူ နဝကမ္မံ ကရောန္တိ. အညတရော ဘိက္ခု ဟေဋ္ဌာ ဟုတွာ ဂေါပါနသိံ ဥစ္စာရေသိ. ဥပရိမော ဘိက္ခု မရဏာဓိပ္ပါယော ဟေဋ္ဌိမဿ ဘိက္ခုနော မတ္ထကေ ဂေါပါနသိံ မုဉ္စိ. သော ဘိက္ခု ကာလမကာသိ …ပေ…  သော ဘိက္ခု န ကာလမကာသိ. တဿ ကုက္ကုစ္စံ အဟောသိ …ပေ…  “အနာပတ္တိ, ဘိက္ခု, ပါရာဇိကဿ; အာပတ္တိ ထုလ္လစ္စယဿာ”တိ. (23--24)
</Paragraph>

<Paragraph number="477" book="para">
တေန ခေါ ပန သမယေန အာဠဝကာ ဘိက္ခူ နဝကမ္မံ ကရောန္တာ အဋ္ဋကံ ဗန္ဓန္တိ. အညတရော ဘိက္ခု အညတရံ ဘိက္ခုံ ဧတဒဝေါစ—  “အာဝုသော, အတြဋ္ဌိတော ဗန္ဓာဟီ”တိ. သော တတြဋ္ဌိတော ဗန္ဓန္တော ပရိပတိတွာ ကာလမကာသိ. တဿ ကုက္ကုစ္စံ အဟောသိ …ပေ…  “ကိံစိတ္တော တွံ, ဘိက္ခူ”တိ? “နာဟံ, ဘဂဝါ, မရဏာဓိပ္ပါယော”တိ. “အနာပတ္တိ, ဘိက္ခု, နမရဏာဓိပ္ပါယဿာ”တိ. (25)
</Paragraph>

<Paragraph number="478" book="para">
တေန ခေါ ပန သမယေန အာဠဝကာ ဘိက္ခူ နဝကမ္မံ ကရောန္တာ အဋ္ဋကံ ဗန္ဓန္တိ. အညတရော ဘိက္ခု မရဏာဓိပ္ပါယော အညတရံ ဘိက္ခုံ ဧတဒဝေါစ—  “အာဝုသော, အတြဋ္ဌိတော ဗန္ဓာဟီ”တိ. သော တတြဋ္ဌိတော ဗန္ဓန္တော ပရိပတိတွာ ကာလမကာသိ …ပေ…  ပရိပတိတွာ န ကာလမကာသိ. တဿ ကုက္ကုစ္စံ အဟောသိ …ပေ…  “အနာပတ္တိ, ဘိက္ခု, ပါရာဇိကဿ; အာပတ္တိ ထုလ္လစ္စယဿာ”တိ. (26--27)
</Paragraph>

<Paragraph number="479" book="para">
တေန ခေါ ပန သမယေန အညတရော ဘိက္ခု ဝိဟာရံ ဆာဒေတွာ ဩတရတိ. အညတရော ဘိက္ခု တံ ဘိက္ခုံ ဧတဒဝေါစ—  “အာဝုသော, ဣတော ဩတရာဟီ”တိ. သော တေန ဩတရန္တော ပရိပတိတွာ ကာလမကာသိ. တဿ ကုက္ကုစ္စံ အဟောသိ …ပေ…  “အနာပတ္တိ, ဘိက္ခု, နမရဏာဓိပ္ပါယဿာ”တိ. (28)
</Paragraph>

<Paragraph number="480" book="para">
တေန ခေါ ပန သမယေန အညတရော ဘိက္ခု ဝိဟာရံ ဆာဒေတွာ ဩတရတိ. အညတရော ဘိက္ခု မရဏာဓိပ္ပါယော တံ ဘိက္ခုံ ဧတဒဝေါစ—  “အာဝုသော, ဣတော ဩတရာဟီ”တိ. သော တေန ဩတရန္တော ပရိပတိတွာ ကာလမကာသိ …ပေ…  ပရိပတိတွာ န ကာလမကာသိ. တဿ ကုက္ကုစ္စံ အဟောသိ …ပေ…  “အနာပတ္တိ, ဘိက္ခု, ပါရာဇိကဿ; အာပတ္တိ ထုလ္လစ္စယဿာ”တိ. (29--30)
</Paragraph>

<Paragraph number="481" book="para">
တေန ခေါ ပန သမယေန အညတရော ဘိက္ခု အနဘိရတိယာ ပီဠိတော ဂိဇ္ဈကူဋံ ပဗ္ဗတံ အဘိရုဟိတွာ ပပါတေ ပပတန္တော အညတရံ ဝိလီဝကာရံ ဩတ္ထရိတွာ မာရေသိ. တဿ ကုက္ကုစ္စံ အဟောသိ …ပေ…  “အနာပတ္တိ, ဘိက္ခု, ပါရာဇိကဿ. န စ, ဘိက္ခဝေ, အတ္တာနံ ပါတေတဗ္ဗံ. ယော ပါတေယျ, အာပတ္တိ ဒုက္ကဋဿာ”တိ. (31)
</Paragraph>

<Paragraph number="482" book="para">
တေန ခေါ ပန သမယေန ဆဗ္ဗဂ္ဂိယာ ဘိက္ခူ ဂိဇ္ဈကူဋံ ပဗ္ဗတံ အဘိရုဟိတွာ ဒဝါယ သိလံ ပဝိဇ္ဈိံသု. သာ အညတရံ ဂေါပါလကံ ဩတ္ထရိတွာ မာရေသိ. တေသံ ကုက္ကုစ္စံ အဟောသိ …ပေ…  “အနာပတ္တိ, ဘိက္ခဝေ, ပါရာဇိကဿ. န စ, ဘိက္ခဝေ, ဒဝါယ သိလာ ပဝိဇ္ဈိတဗ္ဗာ. ယော ပဝိဇ္ဈေယျ, အာပတ္တိ ဒုက္ကဋဿာ”တိ. (32)
</Paragraph>

</Division>
<Division number="184" book="para">

<Paragraph number="483" book="para">
တေန ခေါ ပန သမယေန အညတရော ဘိက္ခု ဂိလာနော ဟောတိ. တံ ဘိက္ခူ သေဒေသုံ. သော ဘိက္ခု ကာလမကာသိ. တေသံ ကုက္ကုစ္စံ အဟောသိ …ပေ…  “အနာပတ္တိ, ဘိက္ခဝေ, နမရဏာဓိပ္ပါယဿာ”တိ. (33)
</Paragraph>

<Paragraph number="484" book="para">
တေန ခေါ ပန သမယေန အညတရော ဘိက္ခု ဂိလာနော ဟောတိ. တံ ဘိက္ခူ မရဏာဓိပ္ပါယာ သေဒေသုံ. သော ဘိက္ခု ကာလမကာသိ. …ပေ…  သော ဘိက္ခု န ကာလမကာသိ. တေသံ ကုက္ကုစ္စံ အဟောသိ …ပေ…  “အနာပတ္တိ, ဘိက္ခဝေ, ပါရာဇိကဿ; အာပတ္တိ ထုလ္လစ္စယဿာ”တိ. (34--35)
</Paragraph>

<Paragraph number="485" book="para">
တေန ခေါ ပန သမယေန အညတရဿ ဘိက္ခုနော သီသာဘိတာပေါ ဟောတိ. တဿ ဘိက္ခူ နတ္ထုံ အဒံသု. သော ဘိက္ခု ကာလမကာသိ. တေသံ ကုက္ကုစ္စံ အဟောသိ …ပေ…  “အနာပတ္တိ, ဘိက္ခဝေ, နမရဏာဓိပ္ပါယဿာ”တိ. (36)
</Paragraph>

<Paragraph number="486" book="para">
တေန ခေါ ပန သမယေန အညတရဿ ဘိက္ခုနော သီသာဘိတာပေါ ဟောတိ. တဿ ဘိက္ခူ မရဏာဓိပ္ပါယာ နတ္ထုံ အဒံသု. သော ဘိက္ခု ကာလမကာသိ …ပေ…  သော ဘိက္ခု န ကာလမကာသိ. တေသံ ကုက္ကုစ္စံ အဟောသိ …ပေ…  “အနာပတ္တိ, ဘိက္ခဝေ, ပါရာဇိကဿ; အာပတ္တိ ထုလ္လစ္စယဿာ”တိ. (37--38)
</Paragraph>

<Paragraph number="487" book="para">
တေန ခေါ ပန သမယေန အညတရော ဘိက္ခု ဂိလာနော ဟောတိ. တံ ဘိက္ခူ သမ္ဗာဟေသုံ. သော ဘိက္ခု ကာလမကာသိ. တေသံ ကုက္ကုစ္စံ အဟောသိ …ပေ…  “အနာပတ္တိ, ဘိက္ခဝေ, နမရဏာဓိပ္ပါယဿာ”တိ. (39)
</Paragraph>

<Paragraph number="488" book="para">
တေန ခေါ ပန သမယေန အညတရော ဘိက္ခု ဂိလာနော ဟောတိ. တံ ဘိက္ခူ မရဏာဓိပ္ပါယာ သမ္ဗာဟေသုံ. သော ဘိက္ခု ကာလမကာသိ …ပေ…  သော ဘိက္ခု န ကာလမကာသိ. တေသံ ကုက္ကုစ္စံ အဟောသိ …ပေ…  “အနာပတ္တိ, ဘိက္ခဝေ, ပါရာဇိကဿ; အာပတ္တိ ထုလ္လစ္စယဿာ”တိ. (40--41)
</Paragraph>

<Paragraph number="489" book="para">
တေန ခေါ ပန သမယေန အညတရော ဘိက္ခု ဂိလာနော ဟောတိ. တံ ဘိက္ခူ နှာပေသုံ. သော ဘိက္ခု ကာလမကာသိ. တေသံ ကုက္ကုစ္စံ အဟောသိ …ပေ…  “အနာပတ္တိ, ဘိက္ခဝေ, နမရဏာဓိပ္ပါယဿာ”တိ. (42)
</Paragraph>

<Paragraph number="490" book="para">
တေန ခေါ ပန သမယေန အညတရော ဘိက္ခု ဂိလာနော ဟောတိ. တံ ဘိက္ခူ မရဏာဓိပ္ပါယာ နှာပေသုံ. သော ဘိက္ခု ကာလမကာသိ …ပေ…  သော ဘိက္ခု န ကာလမကာသိ. တေသံ ကုက္ကုစ္စံ အဟောသိ …ပေ…  “အနာပတ္တိ, ဘိက္ခဝေ, ပါရာဇိကဿ; အာပတ္တိ ထုလ္လစ္စယဿာ”တိ. (43--44)
</Paragraph>

<Paragraph number="491" book="para">
တေန ခေါ ပန သမယေန အညတရော ဘိက္ခု ဂိလာနော ဟောတိ. တံ ဘိက္ခူ တေလေန အဗ္ဘဉ္ဇိံသု. သော ဘိက္ခု ကာလမကာသိ. တေသံ ကုက္ကုစ္စံ အဟောသိ …ပေ…  “အနာပတ္တိ, ဘိက္ခဝေ, နမရဏာဓိပ္ပါယဿာ”တိ. (45)
</Paragraph>

<Paragraph number="492" book="para">
တေန ခေါ ပန သမယေန အညတရော ဘိက္ခု ဂိလာနော ဟောတိ. တံ ဘိက္ခူ မရဏာဓိပ္ပါယာ တေလေန အဗ္ဘဉ္ဇိံသု. သော ဘိက္ခု ကာလမကာသိ …ပေ…  သော ဘိက္ခု န ကာလမကာသိ. တေသံ ကုက္ကုစ္စံ အဟောသိ …ပေ…  “အနာပတ္တိ, ဘိက္ခဝေ, ပါရာဇိကဿ; အာပတ္တိ ထုလ္လစ္စယဿာ”တိ. (46--47)
</Paragraph>

</Division>
<Division number="185" book="para">

<Paragraph number="493" book="para">
တေန ခေါ ပန သမယေန အညတရော ဘိက္ခု ဂိလာနော ဟောတိ. တံ ဘိက္ခူ ဥဋ္ဌာပေသုံ. သော ဘိက္ခု ကာလမကာသိ. တေသံ ကုက္ကုစ္စံ အဟောသိ …ပေ…  “အနာပတ္တိ, ဘိက္ခဝေ, နမရဏာဓိပ္ပါယဿာ”တိ. (48)
</Paragraph>

<Paragraph number="494" book="para">
တေန ခေါ ပန သမယေန အညတရော ဘိက္ခု ဂိလာနော ဟောတိ. တံ ဘိက္ခူ မရဏာဓိပ္ပါယာ ဥဋ္ဌာပေသုံ. သော ဘိက္ခု ကာလမကာသိ …ပေ…  သော ဘိက္ခု န ကာလမကာသိ. တေသံ ကုက္ကုစ္စံ အဟောသိ …ပေ…  “အနာပတ္တိ, ဘိက္ခဝေ, ပါရာဇိကဿ; အာပတ္တိ ထုလ္လစ္စယဿာ”တိ. (49--50)
</Paragraph>

<Paragraph number="495" book="para">
တေန ခေါ ပန သမယေန အညတရော ဘိက္ခု ဂိလာနော ဟောတိ. တံ ဘိက္ခူ နိပါတေသုံ. သော ဘိက္ခု ကာလမကာသိ. တေသံ ကုက္ကုစ္စံ အဟောသိ …ပေ…  “အနာပတ္တိ, ဘိက္ခဝေ, နမရဏာဓိပ္ပါယဿာ”တိ. (51)
</Paragraph>

<Paragraph number="496" book="para">
တေန ခေါ ပန သမယေန အညတရော ဘိက္ခု ဂိလာနော ဟောတိ. တံ ဘိက္ခူ မရဏာဓိပ္ပါယာ နိပါတေသုံ. သော ဘိက္ခု ကာလမကာသိ …ပေ…  သော ဘိက္ခု န ကာလမကာသိ. တေသံ ကုက္ကုစ္စံ အဟောသိ …ပေ…  “အနာပတ္တိ, ဘိက္ခဝေ, ပါရာဇိကဿ; အာပတ္တိ ထုလ္လစ္စယဿာ”တိ. (52--53)
</Paragraph>

<Paragraph number="497" book="para">
တေန ခေါ ပန သမယေန အညတရော ဘိက္ခု ဂိလာနော ဟောတိ. တဿ ဘိက္ခူ အန္နံ အဒံသု. သော ဘိက္ခု ကာလမကာသိ. တေသံ ကုက္ကုစ္စံ အဟောသိ …ပေ…  “အနာပတ္တိ, ဘိက္ခဝေ, နမရဏာဓိပ္ပါယဿာ”တိ. (54)
</Paragraph>

<Paragraph number="498" book="para">
တေန ခေါ ပန သမယေန အညတရော ဘိက္ခု ဂိလာနော ဟောတိ. တဿ ဘိက္ခူ မရဏာဓိပ္ပါယာ အန္နံ အဒံသု. သော ဘိက္ခု ကာလမကာသိ …ပေ…  သော ဘိက္ခု န ကာလမကာသိ. တေသံ ကုက္ကုစ္စံ အဟောသိ …ပေ…  “အနာပတ္တိ, ဘိက္ခဝေ, ပါရာဇိကဿ; အာပတ္တိ ထုလ္လစ္စယဿာ”တိ. (55--56)
</Paragraph>

<Paragraph number="499" book="para">
တေန ခေါ ပန သမယေန အညတရော ဘိက္ခု ဂိလာနော ဟောတိ. တဿ ဘိက္ခု ပါနံ အဒံသု. သော ဘိက္ခု ကာလမကာသိ. တေသံ ကုက္ကုစ္စံ အဟောသိ …ပေ…  “အနာပတ္တိ, ဘိက္ခဝေ, နမရဏာဓိပ္ပါယဿာ”တိ. (57)
</Paragraph>

<Paragraph number="500" book="para">
တေန ခေါ ပန သမယေန အညတရော ဘိက္ခု ဂိလာနော ဟောတိ. တဿ ဘိက္ခူ မရဏာဓိပ္ပါယာ ပါနံ အဒံသု. သော ဘိက္ခု ကာလမကာသိ …ပေ…  သော ဘိက္ခု န ကာလမကာသိ. တေသံ ကုက္ကုစ္စံ အဟောသိ …ပေ…  “အနာပတ္တိ, ဘိက္ခဝေ, ပါရာဇိကဿ; အာပတ္တိ ထုလ္လစ္စယဿာ”တိ. (58--59)
</Paragraph>

</Division>
<Division number="186" book="para">

<Paragraph number="501" book="para">
တေန ခေါ ပန သမယေန အညတရာ ဣတ္ထီ ပဝုတ္ထပတိကာ ဇာရေန ဂဗ္ဘိနီ ဟောတိ. သာ ကုလူပကံ ဘိက္ခုံ ဧတဒဝေါစ—  “ဣင်္ဃာယျ, ဂဗ္ဘပါတနံ ဇာနာဟီ”တိ. “သုဋ္ဌု, ဘဂိနီ”တိ တဿာ ဂဗ္ဘပါတနံ အဒါသိ. ဒါရကော ကာလမကာသိ. တဿ ကုက္ကုစ္စံ အဟောသိ …ပေ…  “အာပတ္တိံ တွံ, ဘိက္ခု, အာပန္နော ပါရာဇိကန်”တိ. (60)
</Paragraph>

<Paragraph number="502" book="para">
တေန ခေါ ပန သမယေန အညတရဿ ပုရိသဿ ဒွေ ပဇာပတိယော ဟောန္တိ—  ဧကာ ဝဉ္ဈာ, ဧကာ ဝိဇာယိနီ. ဝဉ္ဈာ ဣတ္ထီ ကုလူပကံ ဘိက္ခုံ ဧတဒဝေါစ—  “သစေ သာ, ဘန္တေ, ဝိဇာယိဿတိ သဗ္ဗဿ ကုဋုမ္ဗဿ ဣဿရာ ဘဝိဿတိ. ဣင်္ဃာယျ, တဿာ ဂဗ္ဘပါတနံ ဇာနာဟီ”တိ. “သုဋ္ဌု, ဘဂိနီ”တိ တဿာ ဂဗ္ဘပါတနံ အဒါသိ. ဒါရကော ကာလမကာသိ, မာတာ န ကာလမကာသိ. တဿ ကုက္ကုစ္စံ အဟောသိ …ပေ…  “အာပတ္တိံ တွံ, ဘိက္ခု, အာပန္နော ပါရာဇိကန်”တိ. (61)
</Paragraph>

<Paragraph number="503" book="para">
တေန ခေါ ပန သမယေန အညတရဿ ပုရိသဿ ဒွေ ပဇာပတိယော ဟောန္တိ—  ဧကာ ဝဉ္ဈာ, ဧကာ ဝိဇာယိနီ. ဝဉ္ဈာ ဣတ္ထီ ကုလူပကံ ဘိက္ခုံ ဧတဒဝေါစ—  “သစေ သာ, ဘန္တေ, ဝိဇာယိဿတိ သဗ္ဗဿ ကုဋုမ္ဗဿ ဣဿရာ ဘဝိဿတိ. ဣင်္ဃာယျ, တဿာ ဂဗ္ဘပါတနံ ဇာနာဟီ”တိ. “သုဋ္ဌု, ဘဂိနီ”တိ တဿာ ဂဗ္ဘပါတနံ အဒါသိ. မာတာ ကာလမကာသိ, ဒါရကော န ကာလမကာသိ. တဿ ကုက္ကုစ္စံ အဟောသိ …ပေ…  “အနာပတ္တိ, ဘိက္ခု, ပါရာဇိကဿ; အာပတ္တိ ထုလ္လစ္စယဿာ”တိ. (62)
</Paragraph>

<Paragraph number="504" book="para">
တေန ခေါ ပန သမယေန အညတရဿ ပုရိသဿ ဒွေ ပဇာပတိယော ဟောန္တိ—  ဧကာ ဝဉ္ဈာ, ဧကာ ဝိဇာယိနီ. ဝဉ္ဈာ ဣတ္ထီ ကုလူပကံ ဘိက္ခုံ ဧတဒဝေါစ—  “သစေ သာ, ဘန္တေ, ဝိဇာယိဿတိ သဗ္ဗဿ ကုဋုမ္ဗဿ ဣဿရာ ဘဝိဿတိ. ဣင်္ဃာယျ, တဿာ ဂဗ္ဘပါတနံ ဇာနာဟီ”တိ. “သုဋ္ဌု, ဘဂိနီ”တိ တဿာ ဂဗ္ဘပါတနံ အဒါသိ. ဥဘော ကာလမကံသု …ပေ…  ဥဘော န ကာလမကံသု. တဿ ကုက္ကုစ္စံ အဟောသိ …ပေ…  “အနာပတ္တိ, ဘိက္ခု, ပါရာဇိကဿ; အာပတ္တိ ထုလ္လစ္စယဿာ”တိ. (63--64)
</Paragraph>

</Division>
<Division number="187" book="para">

<Paragraph number="505" book="para">
တေန ခေါ ပန သမယေန အညတရာ ဂဗ္ဘိနီ ဣတ္ထီ ကုလူပကံ ဘိက္ခုံ ဧတဒဝေါစ—  “ဣင်္ဃာယျ, ဂဗ္ဘပါတနံ ဇာနာဟီ”တိ. “တေန ဟိ, ဘဂိနိ, မဒ္ဒဿူ”တိ. သာ မဒ္ဒါပေတွာ ဂဗ္ဘံ ပါတေသိ. တဿ ကုက္ကုစ္စံ အဟောသိ …ပေ…  “အာပတ္တိံ တွံ, ဘိက္ခု, အာပန္နော ပါရာဇိကန်”တိ. (65)
</Paragraph>

<Paragraph number="506" book="para">
တေန ခေါ ပန သမယေန အညတရာ ဂဗ္ဘိနီ ဣတ္ထီ ကုလူပကံ ဘိက္ခုံ ဧတဒဝေါစ—  “ဣင်္ဃာယျ, ဂဗ္ဘပါတနံ ဇာနာဟီ”တိ. “တေန ဟိ, ဘဂိနိ, တာပေဟီ”တိ. သာ တာပေတွာ ဂဗ္ဘံ ပါတေသိ. တဿ ကုက္ကုစ္စံ အဟောသိ …ပေ…  “အာပတ္တိံ တွံ, ဘိက္ခု, အာပန္နော ပါရာဇိကန်”တိ. (66)
</Paragraph>

<Paragraph number="507" book="para">
တေန ခေါ ပန သမယေန အညတရာ ဝဉ္ဈာ ဣတ္ထီ ကုလူပကံ ဘိက္ခုံ ဧတဒဝေါစ—  “ဣင်္ဃာယျ, ဘေသဇ္ဇံ ဇာနာဟိ ယေနာဟံ ဝိဇာယေယျန်”တိ. “သုဋ္ဌု, ဘဂိနီ”တိ တဿာ ဘေသဇ္ဇံ အဒါသိ. သာ ကာလမကာသိ. တဿ ကုက္ကုစ္စံ အဟောသိ …ပေ…  “အနာပတ္တိ, ဘိက္ခု, ပါရာဇိကဿ; အာပတ္တိ ဒုက္ကဋဿာ”တိ. (67)
</Paragraph>

<Paragraph number="508" book="para">
တေန ခေါ ပန သမယေန အညတရာ ဝိဇာယိနီ ဣတ္ထီ ကုလူပကံ ဘိက္ခုံ ဧတဒဝေါစ—  “ဣင်္ဃာယျ, ဘေသဇ္ဇံ ဇာနာဟိ ယေနာဟံ န ဝိဇာယေယျန်”တိ. “သုဋ္ဌု, ဘဂိနီ”တိ တဿာ ဘေသဇ္ဇံ အဒါသိ. သာ ကာလမကာသိ. တဿ ကုက္ကုစ္စံ အဟောသိ …ပေ…  “အနာပတ္တိ, ဘိက္ခု, ပါရာဇိကဿ; အာပတ္တိ ဒုက္ကဋဿာ”တိ. (68)
</Paragraph>

<Paragraph number="509" book="para">
တေန ခေါ ပန သမယေန ဆဗ္ဗဂ္ဂိယာ ဘိက္ခူ သတ္တရသဝဂ္ဂိယံ ဘိက္ခုံ အင်္ဂုလိပတောဒကေန ဟာသေသုံ. သော ဘိက္ခု ဥတ္တန္တော အနဿာသကော ကာလမကာသိ. တေသံ ကုက္ကုစ္စံ အဟောသိ …ပေ…  “အနာပတ္တိ, ဘိက္ခဝေ, ပါရာဇိကဿာ”တိ. (69)
</Paragraph>

<Paragraph number="510" book="para">
တေန ခေါ ပန သမယေန သတ္တရသဝဂ္ဂိယာ ဘိက္ခူ ဆဗ္ဗဂ္ဂိယံ ဘိက္ခုံ ကမ္မံ ကရိဿာမာတိ ဩတ္ထရိတွာ မာရေသုံ. တေသံ ကုက္ကုစ္စံ အဟောသိ …ပေ…  “အနာပတ္တိ, ဘိက္ခဝေ, ပါရာဇိကဿာ”တိ. (70)
</Paragraph>

<Paragraph number="511" book="para">
တေန ခေါ ပန သမယေန အညတရော ဘူတဝေဇ္ဇကော ဘိက္ခု ယက္ခံ ဇီဝိတာ ဝေါရောပေသိ. တဿ ကုက္ကုစ္စံ အဟောသိ …ပေ…  “အနာပတ္တိ, ဘိက္ခု, ပါရာဇိကဿ; အာပတ္တိ ထုလ္လစ္စယဿာ”တိ. (71)
</Paragraph>

<Paragraph number="512" book="para">
တေန ခေါ ပန သမယေန အညတရော ဘိက္ခု အညတရံ ဘိက္ခုံ ဝါဠယက္ခဝိဟာရံ ပါဟေသိ. တံ ယက္ခာ ဇီဝိတာ ဝေါရောပေသုံ. တဿ ကုက္ကုစ္စံ အဟောသိ …ပေ…  “အနာပတ္တိ, ဘိက္ခု, နမရဏာဓိပ္ပါယဿာ”တိ. (72)
</Paragraph>

<Paragraph number="513" book="para">
တေန ခေါ ပန သမယေန အညတရော ဘိက္ခု မရဏာဓိပ္ပါယော အညတရံ ဘိက္ခုံ ဝါဠယက္ခဝိဟာရံ ပါဟေသိ. တံ ယက္ခာ ဇီဝိတာ ဝေါရောပေသုံ …ပေ…  တံ ယက္ခာ ဇီဝိတာ န ဝေါရောပေသုံ. တဿ ကုက္ကုစ္စံ အဟောသိ …ပေ…  “အနာပတ္တိ, ဘိက္ခု, ပါရာဇိကဿ; အာပတ္တိ ထုလ္လစ္စယဿာ”တိ. (73--74)
</Paragraph>

<Paragraph number="514" book="para">
တေန ခေါ ပန သမယေန အညတရော ဘိက္ခု အညတရံ ဘိက္ခုံ ဝါဠကန္တာရံ ပါဟေသိ. တံ ဝါဠာ ဇီဝိတာ ဝေါရောပေသုံ. တဿ ကုက္ကုစ္စံ အဟောသိ …ပေ…  “အနာပတ္တိ, ဘိက္ခု, နမရဏာဓိပ္ပါယဿာ”တိ. (75)
</Paragraph>

<Paragraph number="515" book="para">
တေန ခေါ ပန သမယေန အညတရော ဘိက္ခု မရဏာဓိပ္ပါယော အညတရံ ဘိက္ခုံ ဝါဠကန္တာရံ ပါဟေသိ. တံ ဝါဠာ ဇီဝိတာ ဝေါရောပေသုံ …ပေ…  တံ ဝါဠာ ဇီဝိတာ န ဝေါရောပေသုံ. တဿ ကုက္ကုစ္စံ အဟောသိ …ပေ…  “အနာပတ္တိ, ဘိက္ခု, ပါရာဇိကဿ; အာပတ္တိ ထုလ္လစ္စယဿာ”တိ. (76--77)
</Paragraph>

<Paragraph number="516" book="para">
တေန ခေါ ပန သမယေန အညတရော ဘိက္ခု အညတရံ ဘိက္ခုံ စောရကန္တာရံ ပါဟေသိ. တံ စောရာ ဇီဝိတာ ဝေါရောပေသုံ. တဿ ကုက္ကုစ္စံ အဟောသိ …ပေ…  “အနာပတ္တိ, ဘိက္ခု, နမရဏာဓိပ္ပါယဿာ”တိ. (78)
</Paragraph>

<Paragraph number="517" book="para">
တေန ခေါ ပန သမယေန အညတရော ဘိက္ခု မရဏာဓိပ္ပါယော အညတရံ ဘိက္ခုံ စောရကန္တာရံ ပါဟေသိ. တံ စောရာ ဇီဝိတာ ဝေါရောပေသုံ …ပေ…  တံ စောရာ ဇီဝိတာ န ဝေါရောပေသုံ. တဿ ကုက္ကုစ္စံ အဟောသိ …ပေ…  “အနာပတ္တိ, ဘိက္ခု, ပါရာဇိကဿ; အာပတ္တိ ထုလ္လစ္စယဿာ”တိ. (79--80)
</Paragraph>

</Division>
<Division number="188" book="para">

<Paragraph number="518" book="para">
တေန ခေါ ပန သမယေန အညတရော ဘိက္ခု တံ မညမာနော တံ ဇီဝိတာ ဝေါရောပေသိ …ပေ…  တံ မညမာနော အညံ ဇီဝိတာ ဝေါရောပေသိ …ပေ…  အညံ မညမာနော တံ ဇီဝိတာ ဝေါရောပေသိ …ပေ…  အညံ မညမာနော အညံ ဇီဝိတာ ဝေါရောပေသိ. တဿ ကုက္ကုစ္စံ အဟောသိ …ပေ…  “အာပတ္တိံ တွံ, ဘိက္ခု, အာပန္နော ပါရာဇိကန်”တိ. (81--84)
</Paragraph>

<Paragraph number="519" book="para">
တေန ခေါ ပန သမယေန အညတရော ဘိက္ခု အမနုဿေန ဂဟိတော ဟောတိ. အညတရော ဘိက္ခု တဿ ဘိက္ခုနော ပဟာရံ အဒါသိ. သော ဘိက္ခု ကာလမကာသိ. တဿ ကုက္ကုစ္စံ အဟောသိ …ပေ…  “အနာပတ္တိ, ဘိက္ခု, နမရဏာဓိပ္ပါယဿာ”တိ. (85)
</Paragraph>

<Paragraph number="520" book="para">
တေန ခေါ ပန သမယေန အညတရော ဘိက္ခု အမနုဿေန ဂဟိတော ဟောတိ. အညတရော ဘိက္ခု မရဏာဓိပ္ပါယော တဿ ဘိက္ခုနော ပဟာရံ အဒါသိ. သော ဘိက္ခု ကာလမကာသိ …ပေ…  သော ဘိက္ခု န ကာလမကာသိ. တဿ ကုက္ကုစ္စံ အဟောသိ …ပေ…  “အနာပတ္တိ, ဘိက္ခု, ပါရာဇိကဿ; အာပတ္တိ ထုလ္လစ္စယဿာ”တိ. (86--87)
</Paragraph>

<Paragraph number="521" book="para">
တေန ခေါ ပန သမယေန အညတရော ဘိက္ခု ကလျာဏကမ္မဿ သဂ္ဂကထံ ကထေသိ. သော အဓိမုတ္တော ကာလမကာသိ. တဿ ကုက္ကုစ္စံ အဟောသိ …ပေ…  “အနာပတ္တိ, ဘိက္ခု, နမရဏာဓိပ္ပါယဿာ”တိ. (88)
</Paragraph>

<Paragraph number="522" book="para">
တေန ခေါ ပန သမယေန အညတရော ဘိက္ခု မရဏာဓိပ္ပါယော ကလျာဏကမ္မဿ သဂ္ဂကထံ ကထေသိ. သော အဓိမုတ္တော ကာလမကာသိ …ပေ…  သော အဓိမုတ္တော န ကာလမကာသိ. တဿ ကုက္ကုစ္စံ အဟောသိ …ပေ…  “အနာပတ္တိ, ဘိက္ခု, ပါရာဇိကဿ; အာပတ္တိ ထုလ္လစ္စယဿာ”တိ. (89--90)
</Paragraph>

<Paragraph number="523" book="para">
တေန ခေါ ပန သမယေန အညတရော ဘိက္ခု နေရယိကဿ နိရယကထံ ကထေသိ. သော ဥတ္တသိတွာ ကာလမကာသိ. တဿ ကုက္ကုစ္စံ အဟောသိ …ပေ…  “အနာပတ္တိ, ဘိက္ခု, နမရဏာဓိပ္ပါယဿာ”တိ. (91)
</Paragraph>

<Paragraph number="524" book="para">
တေန ခေါ ပန သမယေန အညတရော ဘိက္ခု မရဏာဓိပ္ပါယော နေရယိကဿ နိရယကထံ ကထေသိ. သော ဥတ္တသိတွာ ကာလမကာသိ …ပေ…  သော ဥတ္တသိတွာ န ကာလမကာသိ. တဿ ကုက္ကုစ္စံ အဟောသိ …ပေ…  “အနာပတ္တိ, ဘိက္ခု, ပါရာဇိကဿ; အာပတ္တိ ထုလ္လစ္စယဿာ”တိ. (92--93)
</Paragraph>

</Division>
<Division number="189" book="para">

<Paragraph number="525" book="para">
တေန ခေါ ပန သမယေန အာဠဝကာ ဘိက္ခူ နဝကမ္မံ ကရောန္တာ ရုက္ခံ ဆိန္ဒန္တိ. အညတရော ဘိက္ခု အညတရံ ဘိက္ခုံ ဧတဒဝေါစ—  “အာဝုသော, အတြဋ္ဌိတော ဆိန္ဒာဟီ”တိ. တံ တတြဋ္ဌိတံ ဆိန္ဒန္တံ ရုက္ခော ဩတ္ထရိတွာ မာရေသိ. တဿ ကုက္ကုစ္စံ အဟောသိ …ပေ…  “အနာပတ္တိ, ဘိက္ခု, နမရဏာဓိပ္ပါယဿာ”တိ. (94)
</Paragraph>

<Paragraph number="526" book="para">
တေန ခေါ ပန သမယေန အာဠဝကာ ဘိက္ခူ နဝကမ္မံ ကရောန္တာ ရုက္ခံ ဆိန္ဒန္တိ. အညတရော ဘိက္ခု မရဏာဓိပ္ပါယော အညတရံ ဘိက္ခုံ ဧတဒဝေါစ—  “အာဝုသော, အတြဋ္ဌိတော ဆိန္ဒာဟီ”တိ. တံ တတြဋ္ဌိတံ ဆိန္ဒန္တံ ရုက္ခော ဩတ္ထရိတွာ မာရေသိ …ပေ…  ရုက္ခော ဩတ္ထရိတွာ န မာရေသိ. တဿ ကုက္ကုစ္စံ အဟောသိ …ပေ…  “အနာပတ္တိ, ဘိက္ခု, ပါရာဇိကဿ; အာပတ္တိ ထုလ္လစ္စယဿာ”တိ. (95--96)
</Paragraph>

</Division>
<Division number="190" book="para">

<Paragraph number="527" book="para">
တေန ခေါ ပန သမယေန ဆဗ္ဗဂ္ဂိယာ ဘိက္ခူ ဒါယံ အာလိမ္ပေသုံ; မနုဿာ ဒဍ္ဎာ ကာလမကံသု. တေသံ ကုက္ကုစ္စံ အဟောသိ …ပေ…  “အနာပတ္တိ, ဘိက္ခဝေ, နမရဏာဓိပ္ပါယဿာ”တိ. (97)
</Paragraph>

<Paragraph number="528" book="para">
တေန ခေါ ပန သမယေန ဆဗ္ဗဂ္ဂိယာ ဘိက္ခူ မရဏာဓိပ္ပါယာ ဒါယံ အာလိမ္ပေသုံ. မနုဿာ ဒဍ္ဎာ ကာလမကံသု …ပေ…  မနုဿာ ဒဍ္ဎာ န ကာလမကံသု. တေသံ ကုက္ကုစ္စံ အဟောသိ …ပေ…  “အနာပတ္တိ, ဘိက္ခဝေ, ပါရာဇိကဿ; အာပတ္တိ ထုလ္လစ္စယဿာ”တိ. (98--99)
</Paragraph>

</Division>
<Division number="191" book="para">

<Paragraph number="529" book="para">
တေန ခေါ ပန သမယေန အညတရော ဘိက္ခု အာဃာတနံ ဂန္တွာ စောရဃာတံ ဧတဒဝေါစ—  “အာဝုသော, မာယိမံ ကိလမေသိ. ဧကေန ပဟာရေန ဇီဝိတာ ဝေါရောပေဟီ”တိ. “သုဋ္ဌု, ဘန္တေ”တိ ဧကေန ပဟာရေန ဇီဝိတာ ဝေါရောပေသိ. တဿ ကုက္ကုစ္စံ အဟောသိ …ပေ…  “အာပတ္တိံ တွံ, ဘိက္ခု, အာပန္နော ပါရာဇိကန်”တိ. (100)
</Paragraph>

<Paragraph number="530" book="para">
တေန ခေါ ပန သမယေန အညတရော ဘိက္ခု အာဃာတနံ ဂန္တွာ စောရဃာတံ ဧတဒဝေါစ—  “အာဝုသော, မာယိမံ ကိလမေသိ. ဧကေန ပဟာရေန ဇီဝိတာ ဝေါရောပေဟီ”တိ. သော—  “နာဟံ တုယှံ ဝစနံ ကရိဿာမီ”တိ တံ ဇီဝိတာ ဝေါရောပေသိ. တဿ ကုက္ကုစ္စံ အဟောသိ …ပေ…  “အနာပတ္တိ, ဘိက္ခု, ပါရာဇိကဿ; အာပတ္တိ ဒုက္ကဋဿာ”တိ. (101)
</Paragraph>

</Division>
<Division number="192" book="para">

<Paragraph number="531" book="para">
တေန ခေါ ပန သမယေန အညတရော ပုရိသော ဉာတိဃရေ ဟတ္ထပါဒစ္ဆိန္နော ဉာတကေဟိ သမ္ပရိကိဏ္ဏော ဟောတိ. အညတရော ဘိက္ခု တေ မနုဿေ ဧတဒဝေါစ—  “အာဝုသော, ဣစ္ဆထ ဣမဿ မရဏန်”တိ? “အာမ, ဘန္တေ, ဣစ္ဆာမာ”တိ. “တေန ဟိ တက္ကံ ပါယေထာ”တိ. တေ တံ တက္ကံ ပါယေသုံ. သော ကာလမကာသိ. တဿ ကုက္ကုစ္စံ အဟောသိ …ပေ…  “အာပတ္တိံ တွံ, ဘိက္ခု, အာပန္နော ပါရာဇိကန်”တိ. (102)
</Paragraph>

<Paragraph number="532" book="para">
တေန ခေါ ပန သမယေန အညတရော ပုရိသော ကုလဃရေ ဟတ္ထပါဒစ္ဆိန္နော ဉာတကေဟိ သမ္ပရိကိဏ္ဏော ဟောတိ. အညတရာ ဘိက္ခုနီ တေ မနုဿေ ဧတဒဝေါစ—  “အာဝုသော, ဣစ္ဆထ ဣမဿ မရဏန်”တိ? “အာမာယျေ, ဣစ္ဆာမာ”တိ. “တေန ဟိ လောဏသောဝီရကံ ပါယေထာ”တိ. တေ တံ လောဏသောဝီရကံ ပါယေသုံ. သော ကာလမကာသိ. တဿာ ကုက္ကုစ္စံ အဟောသိ …ပေ… . အထ ခေါ သာ ဘိက္ခုနီ ဘိက္ခုနီနံ ဧတမတ္ထံ အာရောစေသိ. ဘိက္ခုနိယော ဘိက္ခူနံ ဧတမတ္ထံ အာရောစေသုံ. ဘိက္ခူ ဘဂဝတော ဧတမတ္ထံ အာရောစေသုံ. “အာပတ္တိံ သာ, ဘိက္ခဝေ, ဘိက္ခုနီ အာပန္နာ ပါရာဇိကန်”တိ. (103)

</Paragraph>
</Division>

<Paragraph number="533" type="center" book="para">
တတိယပါရာဇိကံ သမတ္တံ.
</Paragraph>