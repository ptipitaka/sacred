---
title: 1.4.1.4 ပုရာဏစီဝရသိက္ခာပဒ
tableOfContents: false
sidebar:
  order: 4
type: tipitaka
basket: vi
book: para
review:
  current: review
  updated: '2025-10-22T11:23:33.850001'
  updated_by: ''
  notes: ''
  history:
  - state: review
    date: '2025-10-22T11:23:33.850001'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="503" book="para" e="ch" v="1" p="306">

<Paragraph number="1941" book="para">
တေန သမယေန ဗုဒ္ဓေါ ဘဂဝါ သာဝတ္ထိယံ ဝိဟရတိ ဇေတဝနေ အနာထပိဏ္ဍိကဿ အာရာမေ. တေန ခေါ ပန သမယေန အာယသ္မတော ဥဒါယိဿ ပုရာဏဒုတိယိကာ ဘိက္ခုနီသု ပဗ္ဗဇိတာ ဟောတိ. သာ အာယသ္မတော ဥဒါယိဿ သန္တိကေ အဘိက္ခဏံ အာဂစ္ဆတိ. အာယသ္မာပိ ဥဒါယီ တဿာ ဘိက္ခုနိယာ သန္တိကေ အဘိက္ခဏံ ဂစ္ဆတိ. တေန ခေါ ပန သမယေန အာယသ္မာ ဥဒါယီ တဿာ ဘိက္ခုနိယာ သန္တိကေ ဘတ္တဝိဿဂ္ဂံ ကရောတိ.
</Paragraph>

<Paragraph number="1942" book="para">
အထ ခေါ အာယသ္မာ ဥဒါယီ ပုဗ္ဗဏှသမယံ နိဝါသေတွာ ပတ္တစီဝရမာဒါယ ယေန သာ ဘိက္ခုနီ တေနုပသင်္ကမိ; ဥပသင်္ကမိတွာ တဿာ ဘိက္ခုနိယာ ပုရတော အင်္ဂဇာတံ ဝိဝရိတွာ အာသနေ နိသီဒိ. သာပိ ခေါ ဘိက္ခုနီ အာယသ္မတော ဥဒါယိဿ ပုရတော အင်္ဂဇာတံ ဝိဝရိတွာ အာသနေ နိသီဒိ. အထ ခေါ အာယသ္မာ ဥဒါယီ သာရတ္တော တဿာ ဘိက္ခုနိယာ အင်္ဂဇာတံ ဥပနိဇ္ဈာယိ. တဿ အသုစိ မုစ္စိ. အထ ခေါ အာယသ္မာ ဥဒါယီ တံ ဘိက္ခုနိံ ဧတဒဝေါစ—  “ဂစ္ဆ, ဘဂိနိ, ဥဒကံ အာဟရ, အန္တရဝါသကံ ဓောဝိဿာမီ”တိ. “အာဟရယျ, အဟမေဝ ဓောဝိဿာမီ”တိ တံ အသုစိံ ဧကဒေသံ မုခေန အဂ္ဂဟေသိ ဧကဒေသံ အင်္ဂဇာတေ ပက္ခိပိ. သာ တေန ဂဗ္ဘံ ဂဏှိ. ဘိက္ခုနိယော ဧဝမာဟံသု—  “အဗြဟ္မစာရိနီ အယံ ဘိက္ခုနီ, ဂဗ္ဘိနီ”တိ. “နာဟံ, အယျေ, အဗြဟ္မစာရိနီ”တိ ဘိက္ခုနီနံ ဧတမတ္ထံ အာရောစေသိ. ဘိက္ခုနိယော ဥဇ္ဈာယန္တိ ခိယျန္တိ ဝိပါစေန္တိ—  “ကထဉှိ နာမ အယျော ဥဒါယီ ဘိက္ခုနိယာ ပုရာဏစီဝရံ ဓောဝါပေဿတီ”တိ. အထ ခေါ တာ ဘိက္ခုနိယော ဘိက္ခူနံ ဧတမတ္ထံ အာရောစေသုံ. ယေ တေ ဘိက္ခူ အပ္ပိစ္ဆာ …ပေ…  တေ ဥဇ္ဈာယန္တိ ခိယျန္တိ ဝိပါစေန္တိ—  “ကထဉှိ နာမ အာယသ္မာ ဥဒါယီ ဘိက္ခုနိယာ ပုရာဏစီဝရံ ဓောဝါပေဿတီ”တိ.
</Paragraph>

<Paragraph number="1943" book="para">
အထ ခေါ တေ ဘိက္ခူ အာယသ္မန္တံ ဥဒါယိံ အနေကပရိယာယေန ဝိဂရဟိတွာ ဘဂဝတော ဧတမတ္ထံ အာရောစေသုံ …ပေ…  “သစ္စံ ကိရ တွံ, ဥဒါယိ, ဘိက္ခုနိယာ ပုရာဏစီဝရံ ဓောဝါပေသီ”တိ? “သစ္စံ, ဘဂဝါ”တိ. “ဉာတိကာ တေ, ဥဒါယိ, အညာတိကာ”တိ? “အညာတိကာ, ဘဂဝါ”တိ. “အညာတကော, မောဃပုရိသ, အညာတိကာယ န ဇာနာတိ ပတိရူပံ ဝါ အပ္ပတိရူပံ ဝါ ပါသာဒိကံ ဝါ အပါသာဒိကံ ဝါ. တတ္ထ နာမ တွံ, မောဃပုရိသ, အညာတိကာယ ဘိက္ခုနိယာ ပုရာဏစီဝရံ ဓောဝါပေဿသိ. နေတံ, မောဃပုရိသ, အပ္ပသန္နာနံ ဝါ ပသာဒါယ …ပေ…  ဧဝဉ္စ ပန, ဘိက္ခဝေ, ဣမံ သိက္ခာပဒံ ဥဒ္ဒိသေယျာထ—
</Paragraph>

</Division>
<Division number="504" book="para" e="ch" v="1" p="307">

<Paragraph number="1944" book="para">
<Emphasis>“ယော ပန ဘိက္ခု အညာတိကာယ ဘိက္ခုနိယာ ပုရာဏစီဝရံ ဓောဝါပေယျ ဝါ ရဇာပေယျ ဝါ အာကောဋာပေယျ ဝါ, နိဿဂ္ဂိယံ ပါစိတ္တိယန်”</Emphasis>တိ. (*4*:<Emphasis>23</Emphasis>)
</Paragraph>

</Division>
<Division number="505" book="para" e="ch" v="1" p="307">

<Paragraph number="1945" book="para">
<Emphasis>ယော ပနာ</Emphasis>တိ ယော ယာဒိသော …ပေ…  <Emphasis>ဘိက္ခူ</Emphasis>တိ …ပေ…  အယံ ဣမသ္မိံ အတ္ထေ အဓိပ္ပေတော ဘိက္ခူတိ.
</Paragraph>

<Paragraph number="1946" book="para">
<Emphasis>အညာတိကာ</Emphasis> နာမ မာတိတော ဝါ ပိတိတော ဝါ ယာဝ သတ္တမာ ပိတာမဟယုဂါ အသမ္ဗဒ္ဓါ.
</Paragraph>

<Paragraph number="1947" book="para">
<Emphasis>ဘိက္ခုနီ</Emphasis> နာမ ဥဘတောသံဃေ ဥပသမ္ပန္နာ.
</Paragraph>

<Paragraph number="1948" book="para">
<Emphasis>ပုရာဏစီဝရံ</Emphasis> နာမ သကိံ နိဝတ္ထမ္ပိ သကိံ ပါရုတမ္ပိ.
</Paragraph>

<Paragraph number="1949" book="para">
<Emphasis>ဓောဝါတိ အာဏာပေတိ</Emphasis>, အာပတ္တိ ဒုက္ကဋဿ. ဓောတံ နိဿဂ္ဂိယံ ဟောတိ. <Emphasis>ရဇာတိ အာဏာပေတိ</Emphasis>, အာပတ္တိ ဒုက္ကဋဿ. ရတ္တံ နိဿဂ္ဂိယံ ဟောတိ. <Emphasis>အာကောဋေဟီတိ အာဏာပေတိ</Emphasis>, အာပတ္တိ ဒုက္ကဋဿ. သကိံ ပါဏိပ္ပဟာရံ ဝါ မုဂ္ဂရပ္ပဟာရံ ဝါ ဒိန္နေ နိဿဂ္ဂိယံ ဟောတိ. နိဿဇ္ဇိတဗ္ဗံ သံဃဿ ဝါ ဂဏဿ ဝါ ပုဂ္ဂလဿ ဝါ. ဧဝဉ္စ ပန, ဘိက္ခဝေ, နိဿဇ္ဇိတဗ္ဗံ …ပေ…  ဣဒံ မေ, ဘန္တေ, ပုရာဏစီဝရံ အညာတိကာယ ဘိက္ခုနိယာ ဓောဝါပိတံ နိဿဂ္ဂိယံ. ဣမာဟံ သံဃဿ နိဿဇ္ဇာမီတိ …ပေ…  ဒဒေယျာတိ …ပေ…  ဒဒေယျုန္တိ …ပေ…  အာယသ္မတော ဒမ္မီတိ.
</Paragraph>

</Division>
<Division number="506" book="para" e="ch" v="1" p="307">

<Paragraph number="1950" book="para">
အညာတိကာယ အညာတိကသညီ ပုရာဏစီဝရံ ဓောဝါပေတိ, နိဿဂ္ဂိယံ ပါစိတ္တိယံ. အညာတိကာယ အညာတိကသညီ ပုရာဏစီဝရံ ဓောဝါပေတိ ရဇာပေတိ, နိဿဂ္ဂိယေန အာပတ္တိ ဒုက္ကဋဿ. အညာတိကာယ အညာတိကသညီ ပုရာဏစီဝရံ ဓောဝါပေတိ အာကောဋာပေတိ, နိဿဂ္ဂိယေန အာပတ္တိ ဒုက္ကဋဿ. အညာတိကာယ အညာတိကသညီ ပုရာဏစီဝရံ ဓောဝါပေတိ ရဇာပေတိ အာကောဋာပေတိ, နိဿဂ္ဂိယေန အာပတ္တိ ဒွိန္နံ ဒုက္ကဋာနံ.
</Paragraph>

<Paragraph number="1951" book="para">
အညာတိကာယ အညာတိကသညီ ပုရာဏစီဝရံ ရဇာပေတိ, နိဿဂ္ဂိယံ ပါစိတ္တိယံ. အညာတိကာယ အညာတိကသညီ ပုရာဏစီဝရံ ရဇာပေတိ အာကောဋာပေတိ, နိဿဂ္ဂိယေန အာပတ္တိ ဒုက္ကဋဿ. အညာတိကာယ အညာတိကသညီ ပုရာဏစီဝရံ ရဇာပေတိ ဓောဝါပေတိ, နိဿဂ္ဂိယေန အာပတ္တိ ဒုက္ကဋဿ. အညာတိကာယ အညာတိကသညီ ပုရာဏစီဝရံ ရဇာပေတိ အာကောဋာပေတိ ဓောဝါပေတိ, နိဿဂ္ဂိယေန အာပတ္တိ ဒွိန္နံ ဒုက္ကဋာနံ.
</Paragraph>

<Paragraph number="1952" book="para">
အညာတိကာယ အညာတိကသညီ ပုရာဏစီဝရံ အာကောဋာပေတိ, နိဿဂ္ဂိယံ ပါစိတ္တိယံ. အညာတိကာယ အညာတိကသညီ ပုရာဏစီဝရံ အာကောဋာပေတိ ဓောဝါပေတိ, နိဿဂ္ဂိယေန အာပတ္တိ ဒုက္ကဋဿ. အညာတိကာယ အညာတိကသညီ ပုရာဏစီဝရံ အာကောဋာပေတိ ရဇာပေတိ, နိဿဂ္ဂိယေန အာပတ္တိ ဒုက္ကဋဿ. အညာတိကာယ အညာတိကသညီ ပုရာဏစီဝရံ အာကောဋာပေတိ ဓောဝါပေတိ ရဇာပေတိ, နိဿဂ္ဂိယေန အာပတ္တိ ဒွိန္နံ ဒုက္ကဋာနံ.
</Paragraph>

<Paragraph number="1953" book="para">
အညာတိကာယ ဝေမတိကော …ပေ…  အညာတိကာယ ဉာတိကသညီ …ပေ…  အညဿ ပုရာဏစီဝရံ ဓောဝါပေတိ, အာပတ္တိ ဒုက္ကဋဿ. နိသီဒနပစ္စတ္ထရဏံ ဓောဝါပေတိ, အာပတ္တိ ဒုက္ကဋဿ. ဧကတောဥပသမ္ပန္နာယ ဓောဝါပေတိ, အာပတ္တိ ဒုက္ကဋဿ. ဉာတိကာယ အညာတိကသညီ, အာပတ္တိ ဒုက္ကဋဿ. ဉာတိကာယ ဝေမတိကော, အာပတ္တိ ဒုက္ကဋဿ. ဉာတိကာယ ဉာတိကသညီ, အနာပတ္တိ.
</Paragraph>

</Division>
<Division number="507" book="para" e="ch" v="1" p="308">

<Paragraph number="1954" book="para">
အနာပတ္တိ—  ဉာတိကာယ ဓောဝန္တိယာ အညာတိကာ ဒုတိယာ ဟောတိ, အဝုတ္တာ ဓောဝတိ, အပရိဘုတ္တံ ဓောဝါပေတိ, စီဝရံ ဌပေတွာ အညံ ပရိက္ခာရံ ဓောဝါပေတိ, သိက္ခမာနာယ, သာမဏေရိယာ, ဥမ္မတ္တကဿ, အာဒိကမ္မိကဿာတိ.

</Paragraph>
</Division>

<Paragraph number="1955" type="center" book="para">
ပုရာဏစီဝရသိက္ခာပဒံ နိဋ္ဌိတံ စတုတ္ထံ.
</Paragraph>