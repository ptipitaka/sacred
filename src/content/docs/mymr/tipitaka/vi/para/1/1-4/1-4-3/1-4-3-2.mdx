---
title: "1.4.3.2 ဦနပဉ္စဗန္ဓနသိက္ခာပဒ"
tableOfContents: false
sidebar:
  order: 2
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="609" book="para" e="ch" v="1" p="355">

<Paragraph number="2273" book="para">
တေန သမယေန ဗုဒ္ဓေါ ဘဂဝါ သက္ကေသု ဝိဟရတိ ကပိလဝတ္ထုသ္မိံ နိဂြေါဓာရာမေ. တေန ခေါ ပန သမယေန အညတရေန ကုမ္ဘကာရေန ဘိက္ခူ ပဝါရိတာ ဟောန္တိ—  “ယေသံ အယျာနံ ပတ္တေန အတ္ထော အဟံ ပတ္တေနာ”တိ. တေန ခေါ ပန သမယေန ဘိက္ခူ န မတ္တံ ဇာနိတွာ ဗဟူ ပတ္တေ ဝိညာပေန္တိ. ယေသံ ခုဒ္ဒကာ ပတ္တာ တေ မဟန္တေ ပတ္တေ ဝိညာပေန္တိ. ယေသံ မဟန္တာ ပတ္တာ တေ ခုဒ္ဒကေ ပတ္တေ ဝိညာပေန္တိ. အထ ခေါ သော ကုမ္ဘကာရော ဘိက္ခူနံ ဗဟူ ပတ္တေ ကရောန္တော န သက္ကောတိ အညံ ဝိက္ကာယိကံ ဘဏ္ဍံ ကာတုံ, အတ္တနာပိ န ယာပေတိ, ပုတ္တဒါရာပိဿ ကိလမန္တိ. မနုဿာ ဥဇ္ဈာယန္တိ ခိယျန္တိ ဝိပါစေန္တိ—  “ကထဉှိ နာမ သမဏာ သကျပုတ္တိယာ န မတ္တံ ဇာနိတွာ ဗဟူ ပတ္တေ ဝိညာပေဿန္တိ. အယံ ဣမေသံ ဗဟူ ပတ္တေ ကရောန္တော န သက္ကောတိ အညံ ဝိက္ကာယိကံ ဘဏ္ဍံ ကာတုံ, အတ္တနာပိ န ယာပေတိ, ပုတ္တဒါရာပိဿ ကိလမန္တီ”တိ.
</Paragraph>

<Paragraph number="2274" book="para">
အဿောသုံ ခေါ ဘိက္ခူ တေသံ မနုဿာနံ ဥဇ္ဈာယန္တာနံ ခိယျန္တာနံ ဝိပါစေန္တာနံ. ယေ တေ ဘိက္ခူ အပ္ပိစ္ဆာ …ပေ…  တေ ဥဇ္ဈာယန္တိ ခိယျန္တိ ဝိပါစေန္တိ—  “ကထဉှိ နာမ ဘိက္ခူ န မတ္တံ ဇာနိတွာ ဗဟူ ပတ္တေ ဝိညာပေဿန္တီ”တိ.
</Paragraph>

<Paragraph number="2275" book="para">
အထ ခေါ တေ ဘိက္ခူ တေ အနေကပရိယာယေန ဝိဂရဟိတွာ ဘဂဝတော ဧတမတ္ထံ အာရောစေသုံ …ပေ…  သစ္စံ ကိရ, ဘိက္ခဝေ, ဘိက္ခူ န မတ္တံ ဇာနိတွာ ဗဟူ ပတ္တေ ဝိညာပေန္တီတိ? “သစ္စံ, ဘဂဝါ”တိ. ဝိဂရဟိ ဗုဒ္ဓေါ ဘဂဝါ …ပေ…  ကထဉှိ နာမ တေ, ဘိက္ခဝေ, မောဃပုရိသာ န မတ္တံ ဇာနိတွာ ဗဟူ ပတ္တေ ဝိညာပေဿန္တိ. နေတံ, ဘိက္ခဝေ, အပ္ပသန္နာနံ ဝါ ပသာဒါယ …ပေ…  ဝိဂရဟိတွာ ဓမ္မိံ ကထံ ကတွာ ဘိက္ခူ အာမန္တေသိ—  “န, ဘိက္ခဝေ, ပတ္တော ဝိညာပေတဗ္ဗော. ယော ဝိညာပေယျ, အာပတ္တိ ဒုက္ကဋဿာ”တိ.
</Paragraph>

</Division>
<Division number="610" book="para" e="ch" v="1" p="355">

<Paragraph number="2276" book="para">
တေန ခေါ ပန သမယေန အညတရဿ ဘိက္ခုနော ပတ္တော ဘိန္နော ဟောတိ. အထ ခေါ သော ဘိက္ခု—  “ဘဂဝတာ ပဋိက္ခိတ္တံ ပတ္တံ ဝိညာပေတုန်”တိ ကုက္ကုစ္စာယန္တော န ဝိညာပေတိ. ဟတ္ထေသု ပိဏ္ဍာယ စရတိ. မနုဿာ ဥဇ္ဈာယန္တိ ခိယျန္တိ ဝိပါစေန္တိ—  “ကထဉှိ နာမ သမဏာ သကျပုတ္တိယာ ဟတ္ထေသု ပိဏ္ဍာယ စရိဿန္တိ, သေယျထာပိ တိတ္ထိယာ”တိ.
</Paragraph>

<Paragraph number="2277" book="para">
အဿောသုံ ခေါ ဘိက္ခူ တေသံ မနုဿာနံ ဥဇ္ဈာယန္တာနံ ခိယျန္တာနံ ဝိပါစေန္တာနံ. အထ ခေါ တေ ဘိက္ခူ ဘဂဝတော ဧတမတ္ထံ အာရောစေသုံ. အထ ခေါ ဘဂဝါ ဧတသ္မိံ နိဒါနေ ဧတသ္မိံ ပကရဏေ ဓမ္မိံ ကထံ ကတွာ ဘိက္ခူ အာမန္တေသိ—  “အနုဇာနာမိ, ဘိက္ခဝေ, နဋ္ဌပတ္တဿ ဝါ ဘိန္နပတ္တဿ ဝါ ပတ္တံ ဝိညာပေတုန်”တိ.
</Paragraph>

</Division>
<Division number="611" book="para" e="ch" v="1" p="356">

<Paragraph number="2278" book="para">
တေန ခေါ ပန သမယေန ဆဗ္ဗဂ္ဂိယာ ဘိက္ခူ—  “ဘဂဝတာ အနုညာတံ နဋ္ဌပတ္တဿ ဝါ ဘိန္နပတ္တဿ ဝါ ပတ္တံ ဝိညာပေတုန်”တိ အပ္ပမတ္တကေနပိ ဘိန္နေန အပ္ပမတ္တကေနပိ ခဏ္ဍေန ဝိလိခိတမတ္တေနပိ ဗဟူ ပတ္တေ ဝိညာပေန္တိ. အထ ခေါ သော ကုမ္ဘကာရော ဘိက္ခူနံ တထေဝ ဗဟူ ပတ္တေ ကရောန္တော န သက္ကောတိ အညံ ဝိက္ကာယိကံ ဘဏ္ဍံ ကာတုံ, အတ္တနာပိ န ယာပေတိ, ပုတ္တဒါရာပိဿ ကိလမန္တိ. မနုဿာ တထေဝ ဥဇ္ဈာယန္တိ ခိယျန္တိ ဝိပါစေန္တိ—  “ကထဉှိ နာမ သမဏာ သကျပုတ္တိယာ န မတ္တံ ဇာနိတွာ ဗဟူ ပတ္တေ ဝိညာပေဿန္တိ. အယံ ဣမေသံ ဗဟူ ပတ္တေ ကရောန္တော န သက္ကောတိ အညံ ဝိက္ကာယိကံ ဘဏ္ဍံ ကာတုံ, အတ္တနာပိ န ယာပေတိ, ပုတ္တဒါရာပိဿ ကိလမန္တီ”တိ.
</Paragraph>

<Paragraph number="2279" book="para">
အဿောသုံ ခေါ ဘိက္ခူ တေသံ မနုဿာနံ ဥဇ္ဈာယန္တာနံ ခိယျန္တာနံ ဝိပါစေန္တာနံ. ယေ တေ ဘိက္ခူ အပ္ပိစ္ဆာ …ပေ…  တေ ဥဇ္ဈာယန္တိ ခိယျန္တိ ဝိပါစေန္တိ—  “ကထဉှိ နာမ ဆဗ္ဗဂ္ဂိယာ ဘိက္ခူ အပ္ပမတ္တကေနပိ ဘိန္နေန အပ္ပမတ္တကေနပိ ခဏ္ဍေန ဝိလိခိတမတ္တေနပိ ဗဟူ ပတ္တေ ဝိညာပေဿန္တီ”တိ.
</Paragraph>

<Paragraph number="2280" book="para">
အထ ခေါ တေ ဘိက္ခူ ဆဗ္ဗဂ္ဂိယေ ဘိက္ခူ အနေကပရိယာယေန ဝိဂရဟိတွာ ဘဂဝတော ဧတမတ္ထံ အာရောစေသုံ …ပေ…  “သစ္စံ ကိရ တုမှေ, ဘိက္ခဝေ, အပ္ပမတ္တကေနပိ ဘိန္နေန အပ္ပမတ္တကေနပိ ခဏ္ဍေန ဝိလိခိတမတ္တေနပိ ဗဟူ ပတ္တေ ဝိညာပေထာ”တိ? “သစ္စံ, ဘဂဝါ”တိ. ဝိဂရဟိ ဗုဒ္ဓေါ ဘဂဝါ …ပေ…  ကထဉှိ နာမ တုမှေ, မောဃပုရိသာ, အပ္ပမတ္တကေနပိ ဘိန္နေန အပ္ပမတ္တကေနပိ ခဏ္ဍေန ဝိလိခိတမတ္တေနပိ ဗဟူ ပတ္တေ ဝိညာပေဿထ. နေတံ, မောဃပုရိသာ, အပ္ပသန္နာနံ ဝါ ပသာဒါယ …ပေ…  ဧဝဉ္စ ပန, ဘိက္ခဝေ, ဣမံ သိက္ခာပဒံ ဥဒ္ဒိသေယျာထ—
</Paragraph>

</Division>
<Division number="612" book="para" e="ch" v="1" p="356">

<Paragraph number="2281" book="para">
<Emphasis>“ယော ပန ဘိက္ခု ဦနပဉ္စဗန္ဓနေန ပတ္တေန အညံ နဝံ ပတ္တံ စေတာပေယျ, နိဿဂ္ဂိယံ ပါစိတ္တိယံ. တေန ဘိက္ခုနာ သော ပတ္တော ဘိက္ခုပရိသာယ နိဿဇ္ဇိတဗ္ဗော. ယော စ တဿာ ဘိက္ခုပရိသာယ ပတ္တပရိယန္တော သော တဿ ဘိက္ခုနော ပဒါတဗ္ဗော—  ‘အယံ တေ, ဘိက္ခု, ပတ္တော ယာဝ ဘေဒနာယ ဓာရေတဗ္ဗော’တိ. အယံ တတ္ထ သာမီစီ”</Emphasis>တိ. (*22*:<Emphasis>41</Emphasis>)
</Paragraph>

</Division>
<Division number="613" book="para" e="ch" v="1" p="356">

<Paragraph number="2282" book="para">
<Emphasis>ယော ပနာ</Emphasis>တိ ယော ယာဒိသော …ပေ…  <Emphasis>ဘိက္ခူ</Emphasis>တိ …ပေ…  အယံ ဣမသ္မိံ အတ္ထေ အဓိပ္ပေတော ဘိက္ခူတိ.
</Paragraph>

<Paragraph number="2283" book="para">
<Emphasis>ဦနပဉ္စဗန္ဓနော</Emphasis> နာမ ပတ္တော အဗန္ဓနော ဝါ ဧကဗန္ဓနော ဝါ ဒွိဗန္ဓနော ဝါ တိဗန္ဓနော ဝါ စတုဗန္ဓနော ဝါ. အဗန္ဓနောကာသော နာမ ပတ္တော ယဿ ဒွင်္ဂုလာ ရာဇိ န ဟောတိ. ဗန္ဓနောကာသော နာမ ပတ္တော ယဿ ဒွင်္ဂုလာ ရာဇိ ဟောတိ. <Emphasis>နဝေါ</Emphasis> နာမ ပတ္တော ဝိညတ္တိံ ဥပါဒါယ ဝုစ္စတိ.
</Paragraph>

<Paragraph number="2284" book="para">
<Emphasis>စေတာပေယျာ</Emphasis>တိ ဝိညာပေတိ, ပယောဂေ ဒုက္ကဋံ. ပဋိလာဘေန နိဿဂ္ဂိယော ဟောတိ. သံဃမဇ္ဈေ နိဿဇ္ဇိတဗ္ဗော. သဗ္ဗေဟေဝ အဓိဋ္ဌိတပတ္တံ ဂဟေတွာ သန္နိပတိတဗ္ဗံ. န လာမကော ပတ္တော အဓိဋ္ဌာတဗ္ဗော—  “မဟဂ္ဃံ ပတ္တံ ဂဟေဿာမီ”တိ. သစေ လာမကံ ပတ္တံ အဓိဋ္ဌေတိ—  “မဟဂ္ဃံ ပတ္တံ ဂဟေဿာမီ”တိ, အာပတ္တိ ဒုက္ကဋဿ. ဧဝဉ္စ ပန, ဘိက္ခဝေ, နိဿဇ္ဇိတဗ္ဗော. တေန ဘိက္ခုနာ သံဃံ ဥပသင်္ကမိတွာ ဧကံသံ ဥတ္တရာသင်္ဂံ ကရိတွာ ဝုဍ္ဎာနံ ဘိက္ခူနံ ပါဒေ ဝန္ဒိတွာ ဥက္ကုဋိကံ နိသီဒိတွာ အဉ္ဇလိံ ပဂ္ဂဟေတွာ ဧဝမဿ ဝစနီယော—  “အယံ မေ, ဘန္တေ, ပတ္တော ဦနပဉ္စဗန္ဓနေန ပတ္တေန စေတာပိတော နိဿဂ္ဂိယော. ဣမာဟံ သံဃဿ နိဿဇ္ဇာမီ”တိ. နိဿဇ္ဇိတွာ အာပတ္တိ ဒေသေတဗ္ဗာ. ဗျတ္တေန ဘိက္ခုနာ ပဋိဗလေန အာပတ္တိ ပဋိဂ္ဂဟေတဗ္ဗာ. ပဉ္စဟင်္ဂေဟိ သမန္နာဂတော ဘိက္ခု ပတ္တဂ္ဂါဟာပကော သမ္မန္နိတဗ္ဗော—  ယော န ဆန္ဒာဂတိံ ဂစ္ဆေယျ, န ဒေါသာဂတိံ ဂစ္ဆေယျ, န မောဟာဂတိံ ဂစ္ဆေယျ, န ဘယာဂတိံ ဂစ္ဆေယျ, ဂါဟိတာဂါဟိတဉ္စ ဇာနေယျ. “ဧဝဉ္စ ပန, ဘိက္ခဝေ, သမ္မန္နိတဗ္ဗော. ပဌမံ ဘိက္ခု ယာစိတဗ္ဗော. ယာစိတွာ ဗျတ္တေန ဘိက္ခုနာ ပဋိဗလေန သံဃော ဉာပေတဗ္ဗော—
</Paragraph>

</Division>
<Division number="614" book="para" e="ch" v="1" p="357">

<Paragraph number="2285" book="para">
‘သုဏာတု မေ, ဘန္တေ, သံဃော. ယဒိ သံဃဿ ပတ္တကလ္လံ, သံဃော ဣတ္ထန္နာမံ ဘိက္ခုံ ပတ္တဂ္ဂါဟာပကံ သမ္မန္နေယျ. ဧသာ ဉတ္တိ.
</Paragraph>

<Paragraph number="2286" book="para">
သုဏာတု မေ, ဘန္တေ, သံဃော. သံဃော ဣတ္ထန္နာမံ ဘိက္ခုံ ပတ္တဂ္ဂါဟာပကံ သမ္မန္နတိ. ယဿာယသ္မတော ခမတိ ဣတ္ထန္နာမဿ ဘိက္ခုနော ပတ္တဂ္ဂါဟာပကဿ သမ္မုတိ, သော တုဏှဿ; ယဿ နက္ခမတိ, သော ဘာသေယျ.
</Paragraph>

<Paragraph number="2287" book="para">
သမ္မတော သံဃေန ဣတ္ထန္နာမော ဘိက္ခု ပတ္တဂ္ဂါဟာပကော. ခမတိ သံဃဿ, တသ္မာ တုဏှီ, ဧဝမေတံ ဓာရယာမီ’”တိ.
</Paragraph>

</Division>
<Division number="615" book="para" e="ch" v="1" p="357">

<Paragraph number="2288" book="para">
တေန သမ္မတေန ဘိက္ခုနာ ပတ္တော ဂါဟေတဗ္ဗော. ထေရော ဝတ္တဗ္ဗော—  “ဂဏှာတု, ဘန္တေ, ထေရော ပတ္တန်”တိ. သစေ ထေရော ဂဏှာတိ, ထေရဿ ပတ္တော ဒုတိယဿ ဂါဟေတဗ္ဗော. န စ တဿ အနုဒ္ဒယတာယ န ဂဟေတဗ္ဗော. ယော န ဂဏှေယျ, အာပတ္တိ ဒုက္ကဋဿ. အပတ္တကဿ န ဂါဟေတဗ္ဗော. ဧတေနေဝ ဥပါယေန ယာဝ သံဃနဝကာ ဂါဟေတဗ္ဗော. ယော စ တဿာ ဘိက္ခုပရိသာယ ပတ္တပရိယန္တော, သော တဿ ဘိက္ခုနော ပဒါတဗ္ဗော—  “အယံ တေ, ဘိက္ခု, ပတ္တော ယာဝ ဘေဒနာယ ဓာရေတဗ္ဗော”တိ.
</Paragraph>

<Paragraph number="2289" book="para">
တေန ဘိက္ခုနာ သော ပတ္တော န အဒေသေ နိက္ခိပိတဗ္ဗော, န အဘောဂေန ဘုဉ္ဇိတဗ္ဗော, န ဝိဿဇ္ဇေတဗ္ဗော—  “ကထာယံ ပတ္တော နဿေယျ ဝါ ဝိနဿေယျ ဝါ ဘိဇ္ဇေယျ ဝါ”တိ? သစေ အဒေသေ ဝါ နိက္ခိပတိ အဘောဂေန ဝါ ဘုဉ္ဇတိ ဝိဿဇ္ဇေတိ ဝါ, အာပတ္တိ ဒုက္ကဋဿ.
</Paragraph>

<Paragraph number="2290" book="para">
<Emphasis>အယံ တတ္ထ သာမီစီ</Emphasis>တိ အယံ တတ္ထ အနုဓမ္မတာ.
</Paragraph>

</Division>
<Division number="616" book="para" e="ch" v="1" p="358">

<Paragraph number="2291" book="para">
အဗန္ဓနေန ပတ္တေန အဗန္ဓနံ ပတ္တံ စေတာပေတိ, နိဿဂ္ဂိယံ ပါစိတ္တိယံ. အဗန္ဓနေန ပတ္တေန ဧကဗန္ဓနံ ပတ္တံ စေတာပေတိ, နိဿဂ္ဂိယံ ပါစိတ္တိယံ. အဗန္ဓနေန ပတ္တေန ဒွိဗန္ဓနံ ပတ္တံ စေတာပေတိ, နိဿဂ္ဂိယံ ပါစိတ္တိယံ. အဗန္ဓနေန ပတ္တေန တိဗန္ဓနံ ပတ္တံ စေတာပေတိ, နိဿဂ္ဂိယံ ပါစိတ္တိယံ. အဗန္ဓနေန ပတ္တေန စတုဗန္ဓနံ ပတ္တံ စေတာပေတိ, နိဿဂ္ဂိယံ ပါစိတ္တိယံ.
</Paragraph>

<Paragraph number="2292" book="para">
ဧကဗန္ဓနေန ပတ္တေန အဗန္ဓနံ ပတ္တံ စေတာပေတိ, နိဿဂ္ဂိယံ ပါစိတ္တိယံ. ဧကဗန္ဓနေန ပတ္တေန ဧကဗန္ဓနံ ပတ္တံ စေတာပေတိ, နိဿဂ္ဂိယံ ပါစိတ္တိယံ. ဧကဗန္ဓနေန ပတ္တေန ဒွိဗန္ဓနံ ပတ္တံ စေတာပေတိ, နိဿဂ္ဂိယံ ပါစိတ္တိယံ. ဧကဗန္ဓနေန ပတ္တေန တိဗန္ဓနံ ပတ္တံ စေတာပေတိ, နိဿဂ္ဂိယံ ပါစိတ္တိယံ. ဧကဗန္ဓနေန ပတ္တေန စတုဗန္ဓနံ ပတ္တံ စေတာပေတိ, နိဿဂ္ဂိယံ ပါစိတ္တိယံ.
</Paragraph>

<Paragraph number="2293" book="para">
ဒွိဗန္ဓနေန ပတ္တေန အဗန္ဓနံ ပတ္တံ စေတာပေတိ, နိဿဂ္ဂိယံ ပါစိတ္တိယံ. ဒွိဗန္ဓနေန ပတ္တေန ဧကဗန္ဓနံ ပတ္တံ …ပေ…  ဒွိဗန္ဓနံ ပတ္တံ…  တိဗန္ဓနံ ပတ္တံ…  စတုဗန္ဓနံ ပတ္တံ စေတာပေတိ, နိဿဂ္ဂိယံ ပါစိတ္တိယံ.
</Paragraph>

<Paragraph number="2294" book="para">
တိဗန္ဓနေန ပတ္တေန အဗန္ဓနံ ပတ္တံ …ပေ…  ဧကဗန္ဓနံ ပတ္တံ ဒွိဗန္ဓနံ ပတ္တံ…  တိဗန္ဓနံ ပတ္တံ…  စတုဗန္ဓနံ ပတ္တံ စေတာပေတိ, နိဿဂ္ဂိယံ ပါစိတ္တိယံ.
</Paragraph>

<Paragraph number="2295" book="para">
စတုဗန္ဓနေန ပတ္တေန အဗန္ဓနံ ပတ္တံ …ပေ…  ဧကဗန္ဓနံ ပတ္တံ…  ဒွိဗန္ဓနံ ပတ္တံ…  တိဗန္ဓနံ ပတ္တံ…  စတုဗန္ဓနံ ပတ္တံ စေတာပေတိ, နိဿဂ္ဂိယံ ပါစိတ္တိယံ.
</Paragraph>

<Paragraph number="2296" book="para">
အဗန္ဓနေန ပတ္တေန အဗန္ဓနောကာသံ ပတ္တံ စေတာပေတိ, နိဿဂ္ဂိယံ ပါစိတ္တိယံ. အဗန္ဓနေန ပတ္တေန ဧကဗန္ဓနောကာသံ ပတ္တံ …ပေ…  ဒွိဗန္ဓနောကာသံ ပတ္တံ…  တိဗန္ဓနောကာသံ ပတ္တံ…  စတုဗန္ဓနောကာသံ ပတ္တံ စေတာပေတိ, နိဿဂ္ဂိယံ ပါစိတ္တိယံ.
</Paragraph>

<Paragraph number="2297" book="para">
ဧကဗန္ဓနေန ပတ္တေန အဗန္ဓနောကာသံ ပတ္တံ …ပေ…  ဧကဗန္ဓနောကာသံ ပတ္တံ…  ဒွိဗန္ဓနောကာသံ ပတ္တံ…  တိဗန္ဓနောကာသံ ပတ္တံ…  စတုဗန္ဓနောကာသံ ပတ္တံ စေတာပေတိ, နိဿဂ္ဂိယံ ပါစိတ္တိယံ.
</Paragraph>

<Paragraph number="2298" book="para">
ဒွိဗန္ဓနေန ပတ္တေန အဗန္ဓနောကာသံ ပတ္တံ …ပေ…  စတုဗန္ဓနောကာသံ ပတ္တံ စေတာပေတိ, နိဿဂ္ဂိယံ ပါစိတ္တိယံ.
</Paragraph>

<Paragraph number="2299" book="para">
တိဗန္ဓနေန ပတ္တေန အဗန္ဓနောကာသံ ပတ္တံ …ပေ…  စတုဗန္ဓနောကာသံ ပတ္တံ စေတာပေတိ, နိဿဂ္ဂိယံ ပါစိတ္တိယံ.
</Paragraph>

<Paragraph number="2300" book="para">
စတုဗန္ဓနေန ပတ္တေန အဗန္ဓနောကာသံ ပတ္တံ …ပေ…  ဧကဗန္ဓနောကာသံ ပတ္တံ…  ဒွိဗန္ဓနောကာသံ ပတ္တံ…  တိဗန္ဓနောကာသံ ပတ္တံ…  စတုဗန္ဓနောကာသံ ပတ္တံ စေတာပေတိ, နိဿဂ္ဂိယံ ပါစိတ္တိယံ.
</Paragraph>

<Paragraph number="2301" book="para">
အဗန္ဓနောကာသေန ပတ္တေန အဗန္ဓနံ ပတ္တံ စေတာပေတိ, နိဿဂ္ဂိယံ ပါစိတ္တိယံ. အဗန္ဓနောကာသေန ပတ္တေန ဧကဗန္ဓနံ ပတ္တံ …ပေ…  ဒွိဗန္ဓနံ ပတ္တံ…  တိဗန္ဓနံ ပတ္တံ…  စတုဗန္ဓနံ ပတ္တံ စေတာပေတိ, နိဿဂ္ဂိယံ ပါစိတ္တိယံ.
</Paragraph>

<Paragraph number="2302" book="para">
စတုဗန္ဓနောကာသေန ပတ္တေန အဗန္ဓနံ ပတ္တံ စေတာပေတိ, နိဿဂ္ဂိယံ ပါစိတ္တိယံ. စတုဗန္ဓနောကာသေန ပတ္တေန ဧကဗန္ဓနံ ပတ္တံ …ပေ…  ဒွိဗန္ဓနံ ပတ္တံ…  တိဗန္ဓနံ ပတ္တံ…  စတုဗန္ဓနံ ပတ္တံ စေတာပေတိ, နိဿဂ္ဂိယံ ပါစိတ္တိယံ.
</Paragraph>

<Paragraph number="2303" book="para">
အဗန္ဓနောကာသေန ပတ္တေန အဗန္ဓနောကာသံ ပတ္တံ …ပေ…  ဧကဗန္ဓနောကာသံ ပတ္တံ…  ဒွိဗန္ဓနောကာသံ ပတ္တံ…  တိဗန္ဓနောကာသံ ပတ္တံ…  စတုဗန္ဓနောကာသံ ပတ္တံ စေတာပေတိ, နိဿဂ္ဂိယံ ပါစိတ္တိယံ.
</Paragraph>

<Paragraph number="2304" book="para">
စတုဗန္ဓနောကာသေန ပတ္တေန အဗန္ဓနောကာသံ ပတ္တံ …ပေ…  ဧကဗန္ဓနောကာသံ ပတ္တံ…  ဒွိဗန္ဓနောကာသံ ပတ္တံ…  တိဗန္ဓနောကာသံ ပတ္တံ…  စတုဗန္ဓနောကာသံ ပတ္တံ စေတာပေတိ, နိဿဂ္ဂိယံ ပါစိတ္တိယံ.
</Paragraph>

</Division>
<Division number="617" book="para" e="ch" v="1" p="359">

<Paragraph number="2305" book="para">
အနာပတ္တိ—  နဋ္ဌပတ္တဿ, ဘိန္နပတ္တဿ, ဉာတကာနံ ပဝါရိတာနံ, အညဿတ္ထာယ, အတ္တနော ဓနေန, ဥမ္မတ္တကဿ, အာဒိကမ္မိကဿာတိ.

</Paragraph>
</Division>

<Paragraph number="2306" type="center" book="para">
ဦနပဉ္စဗန္ဓနသိက္ခာပဒံ နိဋ္ဌိတံ ဒုတိယံ.
</Paragraph>