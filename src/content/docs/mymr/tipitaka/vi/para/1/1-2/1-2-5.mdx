---
title: "1.2.5 သဉ္စရိတ္တသိက္ခာပဒ"
tableOfContents: false
sidebar:
  order: 9
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';
import TableOfContents from '@components/TableOfContents.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="296" book="para">

<Paragraph number="1220" book="para">
တေန သမယေန ဗုဒ္ဓေါ ဘဂဝါ သာဝတ္ထိယံ ဝိဟရတိ ဇေတဝနေ အနာထပိဏ္ဍိကဿ အာရာမေ. တေန ခေါ ပန သမယေန အာယသ္မာ ဥဒါယီ သာဝတ္ထိယံ ကုလူပကော ဟောတိ. ဗဟုကာနိ ကုလာနိ ဥပသင်္ကမတိ. ယတ္ထ ပဿတိ ကုမာရကံ ဝါ အပဇာပတိကံ, ကုမာရိကံ ဝါ အပတိကံ, ကုမာရကဿ မာတာပိတူနံ သန္တိကေ ကုမာရိကာယ ဝဏ္ဏံ ဘဏတိ—  “အမုကဿ ကုလဿ ကုမာရိကာ အဘိရူပါ ဒဿနီယာ ပါသာဒိကာ ပဏ္ဍိတာ ဗျတ္တာ မေဓာဝိနီ ဒက္ခာ အနလသာ. ဆန္နာ သာ ကုမာရိကာ ဣမဿ ကုမာရကဿာ”တိ. တေ ဧဝံ ဝဒန္တိ—  “ဧတေ ခေါ, ဘန္တေ, အမှေ န ဇာနန္တိ—  ‘ကေ ဝါ ဣမေ ကဿ ဝါ’တိ. သစေ, ဘန္တေ, အယျော ဒါပေယျ အာနေယျာမ မယံ တံ ကုမာရိကံ ဣမဿ ကုမာရကဿာ”တိ. ကုမာရိကာယ မာတာပိတူနံ သန္တိကေ ကုမာရကဿ ဝဏ္ဏံ ဘဏတိ—  “အမုကဿ ကုလဿ ကုမာရကော အဘိရူပေါ ဒဿနီယော ပါသာဒိကော ပဏ္ဍိတော ဗျတ္တော မေဓာဝီ ဒက္ခော အနလသော. ဆန္နာယံ ကုမာရိကာ တဿ ကုမာရကဿာ”တိ. တေ ဧဝံ ဝဒန္တိ—  “ဧတေ ခေါ, ဘန္တေ, အမှေ န ဇာနန္တိ—  ‘ကေ ဝါ ဣမေ ကဿ ဝါ’တိ, ကိသ္မိံ ဝိယ ကုမာရိကာယ ဝတ္တုံ. သစေ, ဘန္တေ, အယျော ယာစာပေယျ ဒဇ္ဇေယျာမ မယံ ဣမံ ကုမာရိကံ တဿ ကုမာရကဿာ”တိ. ဧတေနေဝ ဥပါယေန အာဝါဟာနိပိ ကာရာပေတိ, ဝိဝါဟာနိပိ ကာရာပေတိ, ဝါရေယျာနိပိ ကာရာပေတိ.



</Paragraph>

</Division>
<Division number="297" book="para">

<Paragraph number="1221" book="para">
တေန ခေါ ပန သမယေန အညတရိဿာ ပုရာဏဂဏကိယာ ဓီတာ အဘိရူပါ ဟောတိ ဒဿနီယာ ပါသာဒိကာ. တိရောဂါမကာ အာဇီဝကသာဝကာ အာဂန္တွာ တံ ဂဏကိံ ဧတဒဝေါစုံ—  “ဒေဟာယျေ, ဣမံ ကုမာရိကံ အမှာကံ ကုမာရကဿာ”တိ. သာ ဧဝမာဟ—  “အဟံ ခွယျော, တုမှေ န ဇာနာမိ—  ‘ကေ ဝါ ဣမေ ကဿ ဝါ’တိ. အယဉ္စ မေ ဧကဓီတိကာ, တိရောဂါမော စ ဂန္တဗ္ဗော, နာဟံ ဒဿာမီ”တိ. မနုဿာ တေ အာဇီဝကသာဝကေ ဧတဒဝေါစုံ—  “ကိဿ တုမှေ, အယျော, အာဂတတ္ထာ”တိ? “ဣဓ မယံ, အယျော, အမုကံ နာမ ဂဏကိံ ဓီတရံ ယာစိမှာ အမှာကံ ကုမာရကဿ. သာ ဧဝမာဟ—  ‘အဟံ ခွယျော, တုမှေ န ဇာနာမိ—  ကေ ဝါ ဣမေ ကဿ ဝါ’တိ. အယဉ္စ မေ ဧကဓီတိကာ, တိရောဂါမော စ ဂန္တဗ္ဗော, နာဟံ ဒဿာမီ”တိ. “ကိဿ တုမှေ, အယျော, တံ ဂဏကိံ ဓီတရံ ယာစိတ္ထ? နနု အယျော ဥဒါယီ ဝတ္တဗ္ဗော. အယျော ဥဒါယီ ဒါပေဿတီ”တိ.



</Paragraph>

<Paragraph number="1222" book="para">
အထ ခေါ တေ အာဇီဝကသာဝကာ ယေနာယသ္မာ ဥဒါယီ တေနုပသင်္ကမိံသု; ဥပသင်္ကမိတွာ အာယသ္မန္တံ ဥဒါယိံ ဧတဒဝေါစုံ—  “ဣဓ မယံ, ဘန္တေ, အမုကံ နာမ ဂဏကိံ ဓီတရံ ယာစိမှာ အမှာကံ ကုမာရကဿ. သာ ဧဝမာဟ—  ‘အဟံ ခွယျော, တုမှေ န ဇာနာမိ—  ကေ ဝါ ဣမေ ကဿ ဝါတိ. အယဉ္စ မေ ဧကဓီတိကာ, တိရောဂါမော စ ဂန္တဗ္ဗော, နာဟံ ဒဿာမီ’တိ. သာဓု, ဘန္တေ, အယျော တံ ဂဏကိံ ဓီတရံ ဒါပေတု အမှာကံ ကုမာရကဿာ”တိ.



</Paragraph>

<Paragraph number="1223" book="para">
အထ ခေါ အာယသ္မာ ဥဒါယီ ယေန သာ ဂဏကီ တေနုပသင်္ကမိ; ဥပသင်္ကမိတွာ တံ ဂဏကိံ ဧတဒဝေါစ—  “ကိဿိမေသံ ဓီတရံ န ဒေသီ”တိ? “အဟံ ခွယျ, ဣမေ န ဇာနာမိ—  ‘ကေ ဝါ ဣမေ ကဿ ဝါ’တိ. အယဉ္စ မေ ဧကဓီတိကာ, တိရောဂါမော စ ဂန္တဗ္ဗော, နာဟံ ဒဿာမီ”တိ. “ဒေဟိမေသံ. အဟံ ဣမေ ဇာနာမီ”တိ. “သစေ, ဘန္တေ, အယျော ဇာနာတိ, ဒဿာမီ”တိ. အထ ခေါ သာ ဂဏကီ တေသံ အာဇီဝကသာဝကာနံ ဓီတရံ အဒါသိ. အထ ခေါ တေ အာဇီဝကသာဝကာ တံ ကုမာရိကံ နေတွာ မာသံယေဝ သုဏိသဘောဂေန ဘုဉ္ဇိံသု. တတော အပရေန ဒါသိဘောဂေန ဘုဉ္ဇန္တိ.



</Paragraph>

<Paragraph number="1224" book="para">
အထ ခေါ သာ ကုမာရိကာ မာတုယာ သန္တိကေ ဒူတံ ပါဟေသိ—  “အဟဉှိ ဒုဂ္ဂတာ ဒုက္ခိတာ, န သုခံ လဘာမိ. မာသံယေဝ မံ သုဏိသဘောဂေန ဘုဉ္ဇိံသု. တတော အပရေန ဒါသိဘောဂေန ဘုဉ္ဇန္တိ. အာဂစ္ဆတု မေ, မာတာ, မံ နေဿတူ”တိ. အထ ခေါ သာ ဂဏကီ ယေန တေ အာဇီဝကသာဝကာ တေနုပသင်္ကမိ; ဥပသင်္ကမိတွာ တေ အာဇီဝကသာဝကေ ဧတဒဝေါစ—  “မာယျော, ဣမံ ကုမာရိကံ ဒါသိဘောဂေန ဘုဉ္ဇိတ္ထ. သုဏိသဘောဂေန ဣမံ ကုမာရိကံ ဘုဉ္ဇထာ”တိ. တေ ဧဝမာဟံသု—  “နတ္ထမှာကံ တယာ သဒ္ဓိံ အာဟာရူပဟာရော, သမဏေန သဒ္ဓိံ အမှာကံ အာဟာရူပဟာရော, ဂစ္ဆ တွံ, န မယံ တံ ဇာနာမာ”တိ. အထ ခေါ သာ ဂဏကီ တေဟိ အာဇီဝကသာဝကေဟိ အပသာဒိတာ ပုနဒေဝ သာဝတ္ထိံ ပစ္စာဂဉ္ဆိ.



</Paragraph>

<Paragraph number="1225" book="para">
ဒုတိယမ္ပိ ခေါ သာ ကုမာရိကာ မာတုယာ သန္တိကေ ဒူတံ ပါဟေသိ—  “အဟဉှိ ဒုဂ္ဂတာ ဒုက္ခိတာ, န သုခံ လဘာမိ. မာသံယေဝ မံ သုဏိသဘောဂေန ဘုဉ္ဇိံသု. တတော အပရေန ဒါသိဘောဂေန ဘုဉ္ဇန္တိ. အာဂစ္ဆတု မေ, မာတာ, မံ နေဿတူ”တိ. အထ ခေါ သာ ဂဏကီ ယေနာယသ္မာ ဥဒါယီ တေနုပသင်္ကမိ; ဥပသင်္ကမိတွာ အာယသ္မန္တံ ဥဒါယိံ ဧတဒဝေါစ—  “သာ ကိရ, ဘန္တေ, ကုမာရိကာ ဒုဂ္ဂတာ ဒုက္ခိတာ, န သုခံ လဘတိ. မာသံယေဝ နံ သုဏိသဘောဂေန ဘုဉ္ဇိံသု. တတော အပရေန ဒါသိဘောဂေန ဘုဉ္ဇန္တိ. ဝဒေယျာထ, ဘန္တေ—  ‘မာယျော, ဣမံ ကုမာရိကံ ဒါသိဘောဂေန ဘုဉ္ဇိတ္ထ. သုဏိသဘောဂေန ဣမံ ကုမာရိကံ ဘုဉ္ဇထာ’”တိ.



</Paragraph>

<Paragraph number="1226" book="para">
အထ ခေါ အာယသ္မာ ဥဒါယီ ယေန တေ အာဇီဝကသာဝကာ တေနုပသင်္ကမိ; ဥပသင်္ကမိတွာ တေ အာဇီဝကသာဝကေ ဧတဒဝေါစ—  “မာယျော, ဣမံ ကုမာရိကံ ဒါသိဘောဂေန ဘုဇ္ဇိတ္ထ. သုဏိသဘောဂေန ဣမံ ကုမာရိကံ ဘုဉ္ဇထာ”တိ. တေ ဧဝမာဟံသု—  “နတ္ထမှာကံ တယာ သဒ္ဓိံ အာဟာရူပဟာရော, ဂဏကိယာ သဒ္ဓိံ အမှာကံ အာဟာရူပဟာရော. သမဏေန ဘဝိတဗ္ဗံ အဗျာဝဋေန. သမဏော အဿ သုသမဏော, ဂစ္ဆ တွံ, န မယံ တံ ဇာနာမာ”တိ. အထ ခေါ အာယသ္မာ ဥဒါယီ တေဟိ အာဇီဝကသာဝကေဟိ အပသာဒိတော ပုနဒေဝ သာဝတ္ထိံ ပစ္စာဂဉ္ဆိ.



</Paragraph>

<Paragraph number="1227" book="para">
တတိယမ္ပိ ခေါ သာ ကုမာရိကာ မာတုယာ သန္တိကေ ဒူတံ ပါဟေသိ—  “အဟဉှိ ဒုဂ္ဂတာ ဒုက္ခိတာ, န သုခံ လဘာမိ. မာသံယေဝ မံ သုဏိသဘောဂေန ဘုဉ္ဇိံသု. တတော အပရေန ဒါသိဘောဂေန ဘုဉ္ဇန္တိ. အာဂစ္ဆတု မေ, မာတာ, မံ နေဿတူ”တိ. ဒုတိယမ္ပိ ခေါ သာ ဂဏကီ ယေနာယသ္မာ ဥဒါယီ တေနုပသင်္ကမိ; ဥပသင်္ကမိတွာ အာယသ္မန္တံ ဥဒါယိံ ဧတဒဝေါစ—  “သာ ကိရ, ဘန္တေ, ကုမာရိကာ ဒုဂ္ဂတာ ဒုက္ခိတာ, န သုခံ လဘတိ. မာသံယေဝ နံ သုဏိသဘောဂေန ဘုဉ္ဇိံသု. တတော အပရေန ဒါသိဘောဂေန ဘုဉ္ဇန္တိ. ဝဒေယျာထ, ဘန္တေ—  ‘မာယျော, ဣမံ ကုမာရိကံ ဒါသိဘောဂေန ဘုဉ္ဇိတ္ထ, သုဏိသဘောဂေန ဣမံ ကုမာရိကံ ဘုဉ္ဇထာ’”တိ. “ပဌမမ္ပာဟံ တေဟိ အာဇီဝကသာဝကေဟိ အပသာဒိတော, ဂစ္ဆ တွံ, နာဟံ ဂမိဿာမီ”တိ.



</Paragraph>

</Division>
<Division number="298" book="para">

<Paragraph number="1228" book="para">
အထ ခေါ သာ ဂဏကီ ဥဇ္ဈာယတိ ခိယျတိ ဝိပါစေတိ—  “ဧဝံ ဒုဂ္ဂတော ဟောတု အယျော ဥဒါယီ, ဧဝံ ဒုက္ခိတော ဟောတု အယျော ဥဒါယီ, ဧဝံ မာ သုခံ လဘတု အယျော ဥဒါယီ, ယထာ မေ ကုမာရိကာ ဒုဂ္ဂတာ ဒုက္ခိတာ န သုခံ လဘတိ ပါပိကာယ သဿုယာ ပါပကေန သသုရေန ပါပကေန သာမိကေနာ”တိ.



</Paragraph>

<Paragraph number="1229" book="para">
သာပိ ခေါ ကုမာရိကာ ဥဇ္ဈာယတိ ခိယျတိ ဝိပါစေတိ—  “ဧဝံ ဒုဂ္ဂတော ဟောတု အယျော ဥဒါယီ, ဧဝံ ဒုက္ခိတော ဟောတု အယျော ဥဒါယီ, ဧဝံ မာ သုခံ လဘတု အယျော ဥဒါယီ, ယထာဟံ ဒုဂ္ဂတာ ဒုက္ခိတာ န သုခံ လဘာမိ ပါပိကာယ သဿုယာ ပါပကေန သသုရေန ပါပကေန သာမိကေနာ”တိ.



</Paragraph>

<Paragraph number="1230" book="para">
အညာပိ ဣတ္ထိယော အသန္တုဋ္ဌာ သဿူဟိ ဝါ သသုရေဟိ ဝါ သာမိကေဟိ ဝါ, တာ ဧဝံ ဩယာစန္တိ—  “ဧဝံ ဒုဂ္ဂတော ဟောတု အယျော ဥဒါယီ, ဧဝံ ဒုက္ခိတော ဟောတု အယျော ဥဒါယီ, ဧဝံ မာ သုခံ လဘတု အယျော ဥဒါယီ, ယထာ မယံ ဒုဂ္ဂတာ ဒုက္ခိတာ န သုခံ လဘာမ ပါပိကာဟိ သဿူဟိ ပါပကေဟိ သသုရေဟိ ပါပကေဟိ သာမိကေဟီ”တိ.



</Paragraph>

<Paragraph number="1231" book="para">
ယာ ပန တာ ဣတ္ထိယော သန္တုဋ္ဌာ သဿူဟိ ဝါ သသုရေဟိ ဝါ သာမိကေဟိ ဝါ တာ ဧဝံ အာယာစန္တိ—  “ဧဝံ သုခိတော ဟောတု အယျော ဥဒါယီ, ဧဝံ သဇ္ဇိတော ဟောတု အယျော ဥဒါယီ, ဧဝံ သုခမေဓော ဟောတု အယျော ဥဒါယီ, ယထာ မယံ သုခိတာ သဇ္ဇိတာ သုခမေဓာ ဘဒ္ဒိကာဟိ သဿူဟိ ဘဒ္ဒကေဟိ သသုရေဟိ ဘဒ္ဒကေဟိ သာမိကေဟီ”တိ.



</Paragraph>

<Paragraph number="1232" book="para">
အဿောသုံ ခေါ ဘိက္ခူ ဧကစ္စာနံ ဣတ္ထီနံ ဩယာစန္တီနံ ဧကစ္စာနံ ဣတ္ထီနံ အာယာစန္တီနံ. ယေ တေ ဘိက္ခူ အပ္ပိစ္ဆာ …ပေ…  တေ ဥဇ္ဈာယန္တိ ခိယျန္တိ ဝိပါစေန္တိ—  “ကထဉှိ နာမ အာယသ္မာ ဥဒါယီ သဉ္စရိတ္တံ သမာပဇ္ဇိဿတီ”တိ.



</Paragraph>

<Paragraph number="1233" book="para">
အထ ခေါ တေ ဘိက္ခူ အာယသ္မန္တံ ဥဒါယိံ အနေကပရိယာယေန ဝိဂရဟိတွာ ဘဂဝတော ဧတမတ္ထံ အာရောစေသုံ. အထ ခေါ ဘဂဝါ ဧတသ္မိံ နိဒါနေ ဧတသ္မိံ ပကရဏေ ဘိက္ခုသံဃံ သန္နိပါတာပေတွာ အာယသ္မန္တံ ဥဒါယိံ ပဋိပုစ္ဆိ—  “သစ္စံ ကိရ တွံ, ဥဒါယိ, သဉ္စရိတ္တံ သမာပဇ္ဇသီ”တိ? “သစ္စံ, ဘဂဝါ”တိ. ဝိဂရဟိ ဗုဒ္ဓေါ ဘဂဝါ …ပေ…  ကထဉှိ နာမ တွံ, မောဃပုရိသ, သဉ္စရိတ္တံ သမာပဇ္ဇိဿသိ. နေတံ, မောဃပုရိသ, အပ္ပသန္နာနံ ဝါ ပသာဒါယ …ပေ…  ဧဝဉ္စ ပန, ဘိက္ခဝေ, ဣမံ သိက္ခာပဒံ ဥဒ္ဒိသေယျာထ—



</Paragraph>

</Division>
<Division number="299" book="para">

<Paragraph number="1234" book="para">
<Emphasis>“ယော ပန ဘိက္ခု သဉ္စရိတ္တံ သမာပဇ္ဇေယျ, ဣတ္ထိယာ ဝါ ပုရိသမတိံ ပုရိသဿ ဝါ ဣတ္ထိမတိံ, ဇာယတ္တနေ ဝါ ဇာရတ္တနေ ဝါ, သံဃာဒိသေသော”</Emphasis>တိ.



</Paragraph>

<Paragraph number="1235" book="para">
ဧဝဉ္စိဒံ ဘဂဝတာ ဘိက္ခူနံ သိက္ခာပဒံ ပညတ္တံ ဟောတိ.



</Paragraph>

</Division>
<Division number="300" book="para">

<Paragraph number="1236" book="para">
တေန ခေါ ပန သမယေန သမ္ဗဟုလာ ဓုတ္တာ ဥယျာနေ ပရိစာရေန္တာ အညတရိဿာ ဝေသိယာ သန္တိကေ ဒူတံ ပါဟေသုံ—  “အာဂစ္ဆတု ဥယျာနေ ပရိစာရေဿာမာ”တိ. သာ ဧဝမာဟ—  “အဟံ ခွယျော, တုမှေ န ဇာနာမိ—  ‘ကေ ဝါ ဣမေ ကဿ ဝါ’တိ. အဟဉ္စမှိ ဗဟုဘဏ္ဍာ ဗဟုပရိက္ခာရာ, ဗဟိနဂရဉ္စ ဂန္တဗ္ဗံ. နာဟံ ဂမိဿာမီ”တိ.



</Paragraph>

<Paragraph number="1237" book="para">
အထ ခေါ သော ဒူတော တေသံ ဓုတ္တာနံ ဧတမတ္ထံ အာရောစေသိ. ဧဝံ ဝုတ္တေ, အညတရော ပုရိသော တေ ဓုတ္တေ ဧတဒဝေါစ—  “ကိဿ တုမှေ, အယျော, ဧတံ ဝေသိံ ယာစိတ္ထ? နနု အယျော ဥဒါယီ ဝတ္တဗ္ဗော. အယျော ဥဒါယီ ဥယျောဇေဿတီ”တိ. ဧဝံ ဝုတ္တေ, အညတရော ဥပါသကော တံ ပုရိသံ ဧတဒဝေါစ—  “မာယျော, ဧဝံ အဝစ. န ကပ္ပတိ သမဏာနံ သကျပုတ္တိယာနံ ဧဝရူပံ ကာတုံ. နာယျော ဥဒါယီ ဧဝံ ကရိဿတီ”တိ. ဧဝံ ဝုတ္တေ, “ကရိဿတိ န ကရိဿတီ”တိ အဗ္ဘုတမကံသု.



</Paragraph>

<Paragraph number="1238" book="para">
အထ ခေါ တေ ဓုတ္တာ ယေနာယသ္မာ ဥဒါယီ တေနုပသင်္ကမိံသု; ဥပသင်္ကမိတွာ အာယသ္မန္တံ ဥဒါယိံ ဧတဒဝေါစုံ—  “ဣဓ မယံ, ဘန္တေ, ဥယျာနေ ပရိစာရေန္တာ အသုကာယ နာမ ဝေသိယာ သန္တိကေ ဒူတံ ပဟိဏိမှာ—  ‘အာဂစ္ဆတု ဥယျာနေ ပရိစာရေဿာမာ’တိ. သာ ဧဝမာဟ—  ‘အဟံ ခွယျော, တုမှေ န ဇာနာမိ—  ကေ ဝါ ဣမေ ကဿ ဝါတိ, အဟဉ္စမှိ ဗဟုဘဏ္ဍာ ဗဟုပရိက္ခာရာ, ဗဟိနဂရဉ္စ ဂန္တဗ္ဗံ. နာဟံ ဂမိဿာမီ’တိ. သာဓု, ဘန္တေ, အယျော တံ ဝေသိံ ဥယျောဇေတူ”တိ.



</Paragraph>

<Paragraph number="1239" book="para">
အထ ခေါ အာယသ္မာ ဥဒါယီ ယေန သာ ဝေသီ တေနုပသင်္ကမိ; ဥပသင်္ကမိတွာ တံ ဝေသိံ ဧတဒဝေါစ—  “ကိဿိမေသံ န ဂစ္ဆသီ”တိ? “အဟံ ခွယျ, ဣမေ န ဇာနာမိ—  ‘ကေ ဝါ ဣမေ ကဿ ဝါ’တိ. အဟဉ္စမှိ ဗဟုဘဏ္ဍာ ဗဟုပရိက္ခာရာ, ဗဟိနဂရဉ္စ ဂန္တဗ္ဗံ. နာဟံ ဂမိဿာမီ”တိ. “ဂစ္ဆိမေသံ. အဟံ ဣမေ ဇာနာမီ”တိ. “သစေ, ဘန္တေ, အယျော ဇာနာတိ အဟံ ဂမိဿာမီ”တိ. အထ ခေါ တေ ဓုတ္တာ တံ ဝေသိံ အာဒါယ ဥယျာနံ အဂမံသု. အထ ခေါ သော ဥပါသကော ဥဇ္ဈာယတိ ခိယျတိ ဝိပါစေတိ—  “ကထဉှိ နာမ အယျော ဥဒါယီ တင်္ခဏိကံ သဉ္စရိတ္တံ သမာပဇ္ဇိဿတီ”တိ.



</Paragraph>

<Paragraph number="1240" book="para">
အဿောသုံ ခေါ ဘိက္ခူ တဿ ဥပါသကဿ ဥဇ္ဈာယန္တဿ ခိယျန္တဿ ဝိပါစေန္တဿ. ယေ တေ ဘိက္ခူ အပ္ပိစ္ဆာ …ပေ…  တေ ဥဇ္ဈာယန္တိ ခိယျန္တိ ဝိပါစေန္တိ—  “ကထဉှိ နာမ အာယသ္မာ ဥဒါယီ တင်္ခဏိကံ သဉ္စရိတ္တံ သမာပဇ္ဇိဿတီ”တိ.



</Paragraph>

<Paragraph number="1241" book="para">
အထ ခေါ တေ ဘိက္ခူ အာယသ္မန္တံ ဥဒါယိံ အနေကပရိယာယေန ဝိဂရဟိတွာ ဘဂဝတော ဧတမတ္ထံ အာရောစေသုံ …ပေ…  “သစ္စံ ကိရ တွံ, ဥဒါယိ, တင်္ခဏိကံ သဉ္စရိတ္တံ သမာပဇ္ဇသီ”တိ? “သစ္စံ, ဘဂဝါ”တိ. ဝိဂရဟိ ဗုဒ္ဓေါ ဘဂဝါ …ပေ…  ကထဉှိ နာမ တွံ, မောဃပုရိသ, တင်္ခဏိကံ သဉ္စရိတ္တံ သမာပဇ္ဇိဿသိ? နေတံ, မောဃပုရိသ, အပ္ပသန္နာနံ ဝါ ပသာဒါယ …ပေ…  ဧဝဉ္စ ပန, ဘိက္ခဝေ, ဣမံ သိက္ခာပဒံ ဥဒ္ဒိသေယျာထ—



</Paragraph>

</Division>
<Division number="301" book="para">

<Paragraph number="1242" book="para">
<Emphasis>“ယော ပန ဘိက္ခု သဉ္စရိတ္တံ သမာပဇ္ဇေယျ, ဣတ္ထိယာ ဝါ ပုရိသမတိံ ပုရိသဿ ဝါ ဣတ္ထိမတိံ, ဇာယတ္တနေ ဝါ ဇာရတ္တနေ ဝါ, အန္တမသော တင်္ခဏိကာယပိ, သံဃာဒိသေသော”</Emphasis>တိ. (*5*:<Emphasis>9</Emphasis>)



</Paragraph>

</Division>
<Division number="302" book="para">

<Paragraph number="1243" book="para">
<Emphasis>ယော ပနာ</Emphasis>တိ ယော ယာဒိသော …ပေ…  <Emphasis>ဘိက္ခူ</Emphasis>တိ …ပေ…  အယံ ဣမသ္မိံ အတ္ထေ အဓိပ္ပေတော ဘိက္ခူတိ.



</Paragraph>

<Paragraph number="1244" book="para">
<Emphasis>သဉ္စရိတ္တံ သမာပဇ္ဇေယျာ</Emphasis>တိ ဣတ္ထိယာ ဝါ ပဟိတော ပုရိသဿ သန္တိကေ ဂစ္ဆတိ, ပုရိသေန ဝါ ပဟိတော ဣတ္ထိယာ သန္တိကေ ဂစ္ဆတိ.



</Paragraph>

<Paragraph number="1245" book="para">
<Emphasis>ဣတ္ထိယာ ဝါ ပုရိသမတိန်</Emphasis>တိ ပုရိသဿ မတိံ ဣတ္ထိယာ အာရောစေတိ.



</Paragraph>

<Paragraph number="1246" book="para">
<Emphasis>ပုရိသဿ ဝါ ဣတ္ထိမတိန်</Emphasis>တိ ဣတ္ထိယာ မတိံ ပုရိသဿ အာရောစေတိ.



</Paragraph>

<Paragraph number="1247" book="para">
<Emphasis>ဇာယတ္တနေ ဝါ</Emphasis>တိ ဇာယာ ဘဝိဿသိ.



</Paragraph>

<Paragraph number="1248" book="para">
<Emphasis>ဇာရတ္တနေ ဝါ</Emphasis>တိ ဇာရီ ဘဝိဿသိ.



</Paragraph>

<Paragraph number="1249" book="para">
<Emphasis>အန္တမသော တင်္ခဏိကာယပီ</Emphasis>တိ မုဟုတ္တိကာ ဘဝိဿသိ.



</Paragraph>

<Paragraph number="1250" book="para">
<Emphasis>သံဃာဒိသေသော</Emphasis>တိ …ပေ…  တေနပိ ဝုစ္စတိ “သံဃာဒိသေသော”တိ.



</Paragraph>

</Division>
<Division number="303" book="para">

<Paragraph number="1251" book="para">
ဒသ ဣတ္ထိယော—  မာတုရက္ခိတာ ပိတုရက္ခိတာ မာတာပိတုရက္ခိတာ ဘာတုရက္ခိတာ ဘဂိနိရက္ခိတာ ဉာတိရက္ခိတာ ဂေါတ္တရက္ခိတာ ဓမ္မရက္ခိတာ သာရက္ခာ သပရိဒဏ္ဍာ.



</Paragraph>

<Paragraph number="1252" book="para">
ဒသ ဘရိယာယော—  ဓနက္ကီတာ ဆန္ဒဝါသိနီ ဘောဂဝါသိနီ ပဋဝါသိနီ ဩဒပတ္တကိနီ ဩဘဋစုမ္ဗဋာ ဒါသီ စ ဘရိယာ စ ကမ္မကာရီ စ ဘရိယာ စ ဓဇာဟဋာ မုဟုတ္တိကာ.



</Paragraph>

</Division>
<Division number="304" book="para">

<Paragraph number="1253" book="para">
<Emphasis>မာတုရက္ခိတာ</Emphasis> နာမ မာတာ ရက္ခတိ ဂေါပေတိ ဣဿရိယံ ကာရေတိ ဝသံ ဝတ္တေတိ.



</Paragraph>

<Paragraph number="1254" book="para">
<Emphasis>ပိတုရက္ခိတာ</Emphasis> နာမ ပိတာ ရက္ခတိ ဂေါပေတိ ဣဿရိယံ ကာရေတိ ဝသံ ဝတ္တေတိ.



</Paragraph>

<Paragraph number="1255" book="para">
<Emphasis>မာတာပိတုရက္ခိတာ</Emphasis> နာမ မာတာပိတရော ရက္ခန္တိ ဂေါပေန္တိ ဣဿရိယံ ကာရေန္တိ ဝသံ ဝတ္တေန္တိ.



</Paragraph>

<Paragraph number="1256" book="para">
<Emphasis>ဘာတုရက္ခိတာ</Emphasis> နာမ ဘာတာ ရက္ခတိ ဂေါပေတိ ဣဿရိယံ ကာရေတိ ဝသံ ဝတ္တေတိ.



</Paragraph>

<Paragraph number="1257" book="para">
<Emphasis>ဘဂိနိရက္ခိတာ</Emphasis> နာမ ဘဂိနီ ရက္ခတိ ဂေါပေတိ ဣဿရိယံ ကာရေတိ ဝသံ ဝတ္တေတိ.



</Paragraph>

<Paragraph number="1258" book="para">
<Emphasis>ဉာတိရက္ခိတာ</Emphasis> နာမ ဉာတကာ ရက္ခန္တိ ဂေါပေန္တိ ဣဿရိယံ ကာရေန္တိ ဝသံ ဝတ္တေန္တိ.



</Paragraph>

<Paragraph number="1259" book="para">
<Emphasis>ဂေါတ္တရက္ခိတာ</Emphasis> နာမ သဂေါတ္တာ ရက္ခန္တိ ဂေါပေန္တိ ဣဿရိယံ ကာရေန္တိ ဝသံ ဝတ္တေန္တိ.



</Paragraph>

<Paragraph number="1260" book="para">
<Emphasis>ဓမ္မရက္ခိတာ</Emphasis> နာမ သဟဓမ္မိကာ ရက္ခန္တိ ဂေါပေန္တိ ဣဿရိယံ ကာရေန္တိ ဝသံ ဝတ္တေန္တိ.



</Paragraph>

<Paragraph number="1261" book="para">
<Emphasis>သာရက္ခာ</Emphasis> နာမ ဂဗ္ဘေပိ ပရိဂ္ဂဟိတာ ဟောတိ—  မယှံ ဧသာတိ. အန္တမသော မာလာဂုဠပရိက္ခိတ္တာပိ.



</Paragraph>

<Paragraph number="1262" book="para">
<Emphasis>သပရိဒဏ္ဍာ</Emphasis> နာမ ကေဟိစိ ဒဏ္ဍော ဌပိတော ဟောတိ—  ယော ဣတ္ထန္နာမံ ဣတ္ထိံ ဂစ္ဆတိ ဧတ္တကော ဒဏ္ဍောတိ.



</Paragraph>

<Paragraph number="1263" book="para">
<Emphasis>ဓနက္ကီတာ</Emphasis> နာမ ဓနေန ကိဏိတွာ ဝါသေတိ.



</Paragraph>

<Paragraph number="1264" book="para">
<Emphasis>ဆန္ဒဝါသိနီ</Emphasis> နာမ ပိယော ပိယံ ဝါသေတိ.



</Paragraph>

<Paragraph number="1265" book="para">
<Emphasis>ဘောဂဝါသိနီ</Emphasis> နာမ ဘောဂံ ဒတွာ ဝါသေတိ.



</Paragraph>

<Paragraph number="1266" book="para">
<Emphasis>ပဋဝါသိနီ</Emphasis> နာမ ပဋံ ဒတွာ ဝါသေတိ.



</Paragraph>

<Paragraph number="1267" book="para">
<Emphasis>ဩဒပတ္တကိနီ</Emphasis> နာမ ဥဒကပတ္တံ အာမသိတွာ ဝါသေတိ.



</Paragraph>

<Paragraph number="1268" book="para">
<Emphasis>ဩဘဋစုမ္ဗဋာ</Emphasis> နာမ စုမ္ဗဋံ ဩရောပေတွာ ဝါသေတိ.



</Paragraph>

<Paragraph number="1269" book="para">
<Emphasis>ဒါသီ</Emphasis> နာမ ဒါသီ စေဝ ဟောတိ ဘရိယာ စ.



</Paragraph>

<Paragraph number="1270" book="para">
<Emphasis>ကမ္မကာရီ</Emphasis> နာမ ကမ္မကာရီ စေဝ ဟောတိ ဘရိယာ စ.



</Paragraph>

<Paragraph number="1271" book="para">
<Emphasis>ဓဇာဟဋာ</Emphasis> နာမ ကရမရာနီတာ ဝုစ္စတိ.



</Paragraph>

<Paragraph number="1272" book="para">
<Emphasis>မုဟုတ္တိကာ</Emphasis> နာမ တင်္ခဏိကာ ဝုစ္စတိ.



</Paragraph>

</Division>
<Division number="305" book="para">

<Paragraph number="1273" book="para">
ပုရိသော ဘိက္ခုံ ပဟိဏတိ—  “ဂစ္ဆ, ဘန္တေ, ဣတ္ထန္နာမံ မာတုရက္ခိတံ ဗြူဟိ—  ‘ဟောဟိ ကိရ ဣတ္ထန္နာမဿ ဘရိယာ ဓနက္ကီတာ’”တိ. ပဋိဂ္ဂဏှာတိ ဝီမံသတိ ပစ္စာဟရတိ, အာပတ္တိ သံဃာဒိသေသဿ.



</Paragraph>

<Paragraph number="1274" book="para">
ပုရိသော ဘိက္ခုံ ပဟိဏတိ—  “ဂစ္ဆ, ဘန္တေ, ဣတ္ထန္နာမံ ပိတုရက္ခိတံ ဗြူဟိ …ပေ…  မာတာပိတုရက္ခိတံ ဗြူဟိ…  ဘာတုရက္ခိတံ ဗြူဟိ…  ဘဂိနိရက္ခိတံ ဗြူဟိ…  ဉာတိရက္ခိတံ ဗြူဟိ…  ဂေါတ္တရက္ခိတံ ဗြူဟိ…  ဓမ္မရက္ခိတံ ဗြူဟိ…  သာရက္ခံ ဗြူဟိ…  သပရိဒဏ္ဍံ ဗြူဟိ—  ‘ဟောဟိ ကိရ ဣတ္ထန္နာမဿ ဘရိယာ ဓနက္ကီတာ’”တိ. ပဋိဂ္ဂဏှာတိ ဝီမံသတိ ပစ္စာဟရတိ, အာပတ္တိ သံဃာဒိသေသဿ.




</Paragraph>
</Division>

<Paragraph number="1275" type="center" book="para">
နိက္ခေပပဒါနိ.





</Paragraph>

<Division number="306" book="para">

<Paragraph number="1276" book="para">
ပုရိသော ဘိက္ခုံ ပဟိဏတိ—  “ဂစ္ဆ, ဘန္တေ, ဣတ္ထန္နာမံ မာတုရက္ခိတဉ္စ ပိတုရက္ခိတဉ္စ ဗြူဟိ—  ‘ဟောထ ကိရ ဣတ္ထန္နာမဿ ဘရိယာယော ဓနက္ကီတာ’”တိ. ပဋိဂ္ဂဏှာတိ ဝီမံသတိ ပစ္စာဟရတိ, အာပတ္တိ သံဃာဒိသေသဿ.



</Paragraph>

<Paragraph number="1277" book="para">
ပုရိသော ဘိက္ခုံ ပဟိဏတိ—  “ဂစ္ဆ, ဘန္တေ, ဣတ္ထန္နာမံ မာတုရက္ခိတဉ္စ မာတာပိတုရက္ခိတဉ္စ …ပေ…  မာတုရက္ခိတဉ္စ ဘာတုရက္ခိတဉ္စ…  မာတုရက္ခိတဉ္စ ဘဂိနိရက္ခိတဉ္စ…  မာတုရက္ခိတဉ္စ ဉာတိရက္ခိတဉ္စ…  မာတုရက္ခိတဉ္စ ဂေါတ္တရက္ခိတဉ္စ…  မာတုရက္ခိတဉ္စ ဓမ္မရက္ခိတဉ္စ…  မာတုရက္ခိတဉ္စ သာရက္ခဉ္စ…  မာတုရက္ခိတဉ္စ သပရိဒဏ္ဍဉ္စ ဗြူဟိ—  ‘ဟောထ ကိရ ဣတ္ထန္နာမဿ ဘရိယာယော ဓနက္ကီတာ’”တိ. ပဋိဂ္ဂဏှာတိ ဝီမံသတိ ပစ္စာဟရတိ, အာပတ္တိ သံဃာဒိသေသဿ.




</Paragraph>
</Division>

<Paragraph number="1278" type="center" book="para">
ခဏ္ဍစက္ကံ.





</Paragraph>

<Division number="307" book="para">

<Paragraph number="1279" book="para">
ပုရိသော ဘိက္ခုံ ပဟိဏတိ—  “ဂစ္ဆ, ဘန္တေ, ဣတ္ထန္နာမံ ပိတုရက္ခိတဉ္စ မာတာပိတုရက္ခိတဉ္စ ဗြူဟိ—  ‘ဟောထ ကိရ ဣတ္ထန္နာမဿ ဘရိယာယော ဓနက္ကီတာ’”တိ. ပဋိဂ္ဂဏှာတိ ဝီမံသတိ ပစ္စာဟရတိ, အာပတ္တိ သံဃာဒိသေသဿ.



</Paragraph>

<Paragraph number="1280" book="para">
ပုရိသော ဘိက္ခုံ ပဟိဏတိ—  “ဂစ္ဆ, ဘန္တေ, ဣတ္ထန္နာမံ ပိတုရက္ခိတဉ္စ ဘာတုရက္ခိတဉ္စ …ပေ…  ပိတုရက္ခိတဉ္စ ဘဂိနိရက္ခိတဉ္စ…  ပိတုရက္ခိတဉ္စ ဉာတိရက္ခိတဉ္စ…  ပိတုရက္ခိတဉ္စ ဂေါတ္တရက္ခိတဉ္စ…  ပိတုရက္ခိတဉ္စ ဓမ္မရက္ခိတဉ္စ…  ပိတုရက္ခိတဉ္စ သာရက္ခဉ္စ…  ပိတုရက္ခိတဉ္စ သပရိဒဏ္ဍဉ္စ ဗြူဟိ—  ‘ဟောထ ကိရ ဣတ္ထန္နာမဿ ဘရိယာယော ဓနက္ကီတာ’”တိ. ပဋိဂ္ဂဏှာတိ ဝီမံသတိ ပစ္စာဟရတိ, အာပတ္တိ သံဃာဒိသေသဿ.



</Paragraph>

<Paragraph number="1281" book="para">
ပုရိသော ဘိက္ခုံ ပဟိဏတိ—  “ဂစ္ဆ, ဘန္တေ, ဣတ္ထန္နာမံ ပိတုရက္ခိတဉ္စ မာတုရက္ခိတဉ္စ ဗြူဟိ—  ‘ဟောထ ကိရ ဣတ္ထန္နာမဿ ဘရိယာယော ဓနက္ကီတာ’”တိ. ပဋိဂ္ဂဏှာတိ ဝီမံသတိ ပစ္စာဟရတိ, အာပတ္တိ သံဃာဒိသေသဿ.




</Paragraph>
</Division>

<Paragraph number="1282" type="center" book="para">
ဗဒ္ဓစက္ကံ မူလံ သံခိတ္တံ.





</Paragraph>

<Division number="308" book="para">

<Paragraph number="1283" book="para">
( ) ပုရိသော ဘိက္ခုံ ပဟိဏတိ—  “ဂစ္ဆ, ဘန္တေ, ဣတ္ထန္နာမံ သပရိဒဏ္ဍဉ္စ မာတုရက္ခိတဉ္စ ဗြူဟိ—  ‘ဟောထ ကိရ ဣတ္ထန္နာမဿ ဘရိယာယော ဓနက္ကီတာ’”တိ. ပဋိဂ္ဂဏှာတိ ဝီမံသတိ ပစ္စာဟရတိ, အာပတ္တိ သံဃာဒိသေသဿ.



</Paragraph>

<Paragraph number="1284" book="para">
ပုရိသော ဘိက္ခုံ ပဟိဏတိ—  “ဂစ္ဆ, ဘန္တေ, ဣတ္ထန္နာမံ သပရိဒဏ္ဍဉ္စ ပိတုရက္ခိတဉ္စ …ပေ…  သပရိဒဏ္ဍဉ္စ မာတာပိတုရက္ခိတဉ္စ…  သပရိဒဏ္ဍဉ္စ ဘာတုရက္ခိတဉ္စ…  သပရိဒဏ္ဍဉ္စ ဘဂိနိရက္ခိတဉ္စ…  သပရိဒဏ္ဍဉ္စ ဉာတိရက္ခိတဉ္စ…  သပရိဒဏ္ဍဉ္စ ဂေါတ္တရက္ခိတဉ္စ…  သပရိဒဏ္ဍဉ္စ ဓမ္မရက္ခိတဉ္စ…  သပရိဒဏ္ဍဉ္စ သာရက္ခဉ္စ ဗြူဟိ—  ‘ဟောထ ကိရ ဣတ္ထန္နာမဿ ဘရိယာယော ဓနက္ကီတာ’”တိ. ပဋိဂ္ဂဏှာတိ ဝီမံသတိ ပစ္စာဟရတိ, အာပတ္တိ သံဃာဒိသေသဿ.




</Paragraph>
</Division>

<Paragraph number="1285" type="center" book="para">
ဧကမူလကံ နိဋ္ဌိတံ.





</Paragraph>

<Paragraph number="1286" type="center" book="para">
ဧဝံ ဒုမူလကမ္ပိ တိမူလကမ္ပိ ယာဝ နဝမူလကံ ကာတဗ္ဗံ.




</Paragraph>

<Paragraph number="1287" type="center" book="para">
ဣဒံ ဒသမူလကံ—





</Paragraph>

<Division number="309" book="para">

<Paragraph number="1288" book="para">
ပုရိသော ဘိက္ခုံ ပဟိဏတိ—  “ဂစ္ဆ, ဘန္တေ, ဣတ္ထန္နာမံ မာတုရက္ခိတဉ္စ ပိတုရက္ခိတဉ္စ မာတာပိတုရက္ခိတဉ္စ ဘာတုရက္ခိတဉ္စ ဘဂိနိရက္ခိတဉ္စ ဉာတိရက္ခိတဉ္စ ဂေါတ္တရက္ခိတဉ္စ ဓမ္မရက္ခိတဉ္စ သာရက္ခဉ္စ သပရိဒဏ္ဍဉ္စ ဗြူဟိ—  ‘ဟောထ ကိရ ဣတ္ထန္နာမဿ ဘရိယာယော ဓနက္ကီတာ’”တိ. ပဋိဂ္ဂဏှာတိ ဝီမံသတိ ပစ္စာဟရတိ, အာပတ္တိ သံဃာဒိသေသဿ.




</Paragraph>
</Division>

<Paragraph number="1289" type="center" book="para">
ဓနက္ကီတာစက္ကံ နိဋ္ဌိတံ.





</Paragraph>

<Division number="310" book="para">

<Paragraph number="1290" book="para">
ပုရိသော ဘိက္ခုံ ပဟိဏတိ—  “ဂစ္ဆ, ဘန္တေ, ဣတ္ထန္နာမံ မာတုရက္ခိတံ ဗြူဟိ—  ‘ဟောဟိ ကိရ ဣတ္ထန္နာမဿ ဘရိယာ ဆန္ဒဝါသိနီ …ပေ…  ဘောဂဝါသိနီ…  ပဋဝါသိနီ…  ဩဒပတ္တကိနီ…  ဩဘဋစုမ္ဗဋာ…  ဒါသီ စ ဘရိယာ စ…  ကမ္မကာရီ စ ဘရိယာ စ…  ဓဇာဟဋာ…  မုဟုတ္တိကာ’”တိ. ပဋိဂ္ဂဏှာတိ ဝီမံသတိ ပစ္စာဟရတိ, အာပတ္တိ သံဃာဒိသေသဿ.



</Paragraph>

<Paragraph number="1291" book="para">
ပုရိသော ဘိက္ခုံ ပဟိဏတိ—  “ဂစ္ဆ, ဘန္တေ, ဣတ္ထန္နာမံ ပိတုရက္ခိတံ ဗြူဟိ …ပေ…  မာတာပိတုရက္ခိတံ ဗြူဟိ…  ဘာတုရက္ခိတံ ဗြူဟိ…  ဘဂိနိရက္ခိတံ ဗြူဟိ…  ဉာတိရက္ခိတံ ဗြူဟိ…  ဂေါတ္တရက္ခိတံ ဗြူဟိ…  ဓမ္မရက္ခိတံ ဗြူဟိ…  သာရက္ခံ ဗြူဟိ…  သပရိဒဏ္ဍံ ဗြူဟိ—  ‘ဟောဟိ ကိရ ဣတ္ထန္နာမဿ ဘရိယာ မုဟုတ္တိကာ’”တိ. ပဋိဂ္ဂဏှာတိ ဝီမံသတိ ပစ္စာဟရတိ, အာပတ္တိ သံဃာဒိသေသဿ.




</Paragraph>
</Division>

<Paragraph number="1292" type="center" book="para">
နိက္ခေပပဒါနိ.





</Paragraph>

<Division number="311" book="para">

<Paragraph number="1293" book="para">
ပုရိသော ဘိက္ခုံ ပဟိဏတိ—  “ဂစ္ဆ, ဘန္တေ, ဣတ္ထန္နာမံ မာတုရက္ခိတဉ္စ ပိတုရက္ခိတဉ္စ ဗြူဟိ—  ‘ဟောထ ကိရ ဣတ္ထန္နာမဿ ဘရိယာယော မုဟုတ္တိကာ’”တိ. ပဋိဂ္ဂဏှာတိ ဝီမံသတိ ပစ္စာဟရတိ, အာပတ္တိ သံဃာဒိသေသဿ.



</Paragraph>

<Paragraph number="1294" book="para">
ပုရိသော ဘိက္ခုံ ပဟိဏတိ—  “ဂစ္ဆ, ဘန္တေ, ဣတ္ထန္နာမံ မာတုရက္ခိတဉ္စ မာတာပိတုရက္ခိတဉ္စ …ပေ…  မာတုရက္ခိတဉ္စ သပရိဒဏ္ဍဉ္စ ဗြူဟိ—  ‘ဟောထ ကိရ ဣတ္ထန္နာမဿ ဘရိယာယော မုဟုတ္တိကာ’”တိ. ပဋိဂ္ဂဏှာတိ ဝီမံသတိ ပစ္စာဟရတိ, အာပတ္တိ သံဃာဒိသေသဿ.




</Paragraph>
</Division>

<Paragraph number="1295" type="center" book="para">
ခဏ္ဍစက္ကံ.





</Paragraph>

<Division number="312" book="para">

<Paragraph number="1296" book="para">
ပုရိသော ဘိက္ခုံ ပဟိဏတိ—  “ဂစ္ဆ, ဘန္တေ, ဣတ္ထန္နာမံ ပိတုရက္ခိတဉ္စ မာတာပိတုရက္ခိတဉ္စ ဗြူဟိ—  ‘ဟောထ ကိရ ဣတ္ထန္နာမဿ ဘရိယာယော မုဟုတ္တိကာ’”တိ. ပဋိဂ္ဂဏှာတိ ဝီမံသတိ ပစ္စာဟရတိ, အာပတ္တိ သံဃာဒိသေသဿ.



</Paragraph>

<Paragraph number="1297" book="para">
ပုရိသော ဘိက္ခုံ ပဟိဏတိ—  “ဂစ္ဆ, ဘန္တေ, ဣတ္ထန္နာမံ ပိတုရက္ခိတဉ္စ ဘာတုရက္ခိတဉ္စ …ပေ…  ပိတုရက္ခိတဉ္စ သပရိဒဏ္ဍဉ္စ ဗြူဟိ—  ‘ဟောထ ကိရ ဣတ္ထန္နာမဿ ဘရိယာယော မုဟုတ္တိကာ’”တိ. ပဋိဂ္ဂဏှာတိ ဝီမံသတိ ပစ္စာဟရတိ, အာပတ္တိ သံဃာဒိသေသဿ.



</Paragraph>

<Paragraph number="1298" book="para">
ပုရိသော ဘိက္ခုံ ပဟိဏတိ—  “ဂစ္ဆ, ဘန္တေ, ဣတ္ထန္နာမံ ပိတုရက္ခိတဉ္စ မာတုရက္ခိတဉ္စ ဗြူဟိ—  ‘ဟောထ ကိရ ဣတ္ထန္နာမဿ ဘရိယာယော မုဟုတ္တိကာ’”တိ. ပဋိဂ္ဂဏှာတိ ဝီမံသတိ ပစ္စာဟရတိ, အာပတ္တိ သံဃာဒိသေသဿ.




</Paragraph>
</Division>

<Paragraph number="1299" type="center" book="para">
ဗဒ္ဓစက္ကံ မူလံ သံခိတ္တံ.





</Paragraph>

<Division number="313" book="para">

<Paragraph number="1300" book="para">
ပုရိသော ဘိက္ခုံ ပဟိဏတိ—  “ဂစ္ဆ, ဘန္တေ, ဣတ္ထန္နာမံ သပရိဒဏ္ဍဉ္စ မာတုရက္ခိတဉ္စ ဗြူဟိ—  ‘ဟောထ ကိရ ဣတ္ထန္နာမဿ ဘရိယာယော မုဟုတ္တိကာ’”တိ. ပဋိဂ္ဂဏှာတိ ဝီမံသတိ ပစ္စာဟရတိ, အာပတ္တိ သံဃာဒိသေသဿ.



</Paragraph>

<Paragraph number="1301" book="para">
ပုရိသော ဘိက္ခုံ ပဟိဏတိ—  “ဂစ္ဆ, ဘန္တေ, ဣတ္ထန္နာမံ သပရိဒဏ္ဍဉ္စ ပိတုရက္ခိတဉ္စ …ပေ…  သပရိဒဏ္ဍဉ္စ သာရက္ခဉ္စ ဗြူဟိ—  ‘ဟောထ ကိရ ဣတ္ထန္နာမဿ ဘရိယာယော မုဟုတ္တိကာ’”တိ. ပဋိဂ္ဂဏှာတိ ဝီမံသတိ ပစ္စာဟရတိ, အာပတ္တိ သံဃာဒိသေသဿ.




</Paragraph>
</Division>

<Paragraph number="1302" type="center" book="para">
ဧကမူလကံ နိဋ္ဌိတံ.





</Paragraph>

<Paragraph number="1303" type="center" book="para">
ဒုမူလကာဒီနိပိ ဧဝမေဝ ကာတဗ္ဗာနိ.




</Paragraph>

<Paragraph number="1304" type="center" book="para">
ဣဒံ ဒသမူလကံ—





</Paragraph>

<Division number="314" book="para">

<Paragraph number="1305" book="para">
ပုရိသော ဘိက္ခုံ ပဟိဏတိ—  “ဂစ္ဆ, ဘန္တေ, ဣတ္ထန္နာမံ မာတုရက္ခိတဉ္စ ပိတုရက္ခိတဉ္စ မာတာပိတုရက္ခိတဉ္စ ဘာတုရက္ခိတဉ္စ ဘဂိနိရက္ခိတဉ္စ ဉာတိရက္ခိတဉ္စ ဂေါတ္တရက္ခိတဉ္စ ဓမ္မရက္ခိတဉ္စ သာရက္ခဉ္စ သပရိဒဏ္ဍဉ္စ ဗြူဟိ—  ‘ဟောထ ကိရ ဣတ္ထန္နာမဿ ဘရိယာယော မုဟုတ္တိကာ’”တိ. ပဋိဂ္ဂဏှာတိ ဝီမံသတိ ပစ္စာဟရတိ, အာပတ္တိ သံဃာဒိသေသဿ.




</Paragraph>
</Division>

<Paragraph number="1306" type="center" book="para">
မုဟုတ္တိကာစက္ကံ နိဋ္ဌိတံ.





</Paragraph>

<Division number="315" book="para">

<Paragraph number="1307" book="para">
ပုရိသော ဘိက္ခုံ ပဟိဏတိ—  “ဂစ္ဆ, ဘန္တေ, ဣတ္ထန္နာမံ မာတုရက္ခိတံ ဗြူဟိ—  ‘ဟောဟိ ကိရ ဣတ္ထန္နာမဿ ဘရိယာ ဓနက္ကီတာ’”တိ. ပဋိဂ္ဂဏှာတိ ဝီမံသတိ ပစ္စာဟရတိ, အာပတ္တိ သံဃာဒိသေသဿ.



</Paragraph>

<Paragraph number="1308" book="para">
ပုရိသော ဘိက္ခုံ ပဟိဏတိ—  “ဂစ္ဆ, ဘန္တေ, ဣတ္ထန္နာမံ မာတုရက္ခိတံ ဗြူဟိ—  ‘ဟောဟိ ကိရ ဣတ္ထန္နာမဿ ဘရိယာ ဆန္ဒဝါသိနီ …ပေ…  ဘောဂဝါသိနီ…  ပဋဝါသိနီ…  ဩဒပတ္တကိနီ…  ဩဘဋစုမ္ဗဋာ…  ဒါသီ စ ဘရိယာ စ…  ကမ္မကာရီ စ ဘရိယာ စ…  ဓဇာဟဋာ…  မုဟုတ္တိကာ’”တိ. ပဋိဂ္ဂဏှာတိ ဝီမံသတိ ပစ္စာဟရတိ, အာပတ္တိ သံဃာဒိသေသဿ.




</Paragraph>
</Division>

<Paragraph number="1309" type="center" book="para">
နိက္ခေပပဒါနိ.





</Paragraph>

<Division number="316" book="para">

<Paragraph number="1310" book="para">
ပုရိသော ဘိက္ခုံ ပဟိဏတိ—  “ဂစ္ဆ, ဘန္တေ, ဣတ္ထန္နာမံ မာတုရက္ခိတံ ဗြူဟိ—  ‘ဟောဟိ ကိရ ဣတ္ထန္နာမဿ ဘရိယာ ဓနက္ကီတာ စ ဆန္ဒဝါသိနီ စာ’”တိ. ပဋိဂ္ဂဏှာတိ ဝီမံသတိ ပစ္စာဟရတိ, အာပတ္တိ သံဃာဒိသေသဿ.



</Paragraph>

<Paragraph number="1311" book="para">
ပုရိသော ဘိက္ခုံ ပဟိဏတိ—  “ဂစ္ဆ, ဘန္တေ, ဣတ္ထန္နာမံ မာတုရက္ခိတံ ဗြူဟိ—  ‘ဟောဟိ ကိရ ဣတ္ထန္နာမဿ ဘရိယာ ဓနက္ကီတာ စ ဘောဂဝါသိနီ စ …ပေ…  ဓနက္ကီတာ စ ပဋဝါသိနီ စ…  ဓနက္ကီတာ စ ဩဒပတ္တကိနီ စ…  ဓနက္ကီတာ စ ဩဘဋစုမ္ဗဋာ စ…  ဓနက္ကီတာ စ ဒါသီ စ ဘရိယာ စ…  ဓနက္ကီတာ စ ကမ္မကာရီ စ ဘရိယာ စ…  ဓနက္ကီတာ စ ဓဇာဟဋာ စ…  ဓနက္ကီတာ စ မုဟုတ္တိကာ စာ’”တိ. ပဋိဂ္ဂဏှာတိ ဝီမံသတိ ပစ္စာဟရတိ, အာပတ္တိ သံဃာဒိသေသဿ.




</Paragraph>
</Division>

<Paragraph number="1312" type="center" book="para">
ခဏ္ဍစက္ကံ.





</Paragraph>

<Division number="317" book="para">

<Paragraph number="1313" book="para">
ပုရိသော ဘိက္ခုံ ပဟိဏတိ—  “ဂစ္ဆ, ဘန္တေ, ဣတ္ထန္နာမံ မာတုရက္ခိတံ ဗြူဟိ—  ‘ဟောဟိ ကိရ ဣတ္ထန္နာမဿ ဘရိယာ ဆန္ဒဝါသိနီ စ ဘောဂဝါသိနီ စ …ပေ…  ဆန္ဒဝါသိနီ စ မုဟုတ္တိကာ စ…  ဆန္ဒဝါသိနီ စ ဓနက္ကီတာ စာ’”တိ. ပဋိဂ္ဂဏှာတိ ဝီမံသတိ ပစ္စာဟရတိ, အာပတ္တိ သံဃာဒိသေသဿ.




</Paragraph>
</Division>

<Paragraph number="1314" type="center" book="para">
ဗဒ္ဓစက္ကံ မူလံ သံခိတ္တံ.





</Paragraph>

<Division number="318" book="para">

<Paragraph number="1315" book="para">
ပုရိသော ဘိက္ခုံ ပဟိဏတိ—  “ဂစ္ဆ, ဘန္တေ, ဣတ္ထန္နာမံ မာတုရက္ခိတံ ဗြူဟိ—  ‘ဟောဟိ ကိရ ဣတ္ထန္နာမဿ ဘရိယာ မုဟုတ္တိကာ စ ဓနက္ကီတာ စ …ပေ…  မုဟုတ္တိကာ စ ဆန္ဒဝါသိနီ စ …ပေ…  မုဟုတ္တိကာ စ ဓဇာဟဋာ စာ’”တိ. ပဋိဂ္ဂဏှာတိ ဝီမံသတိ ပစ္စာဟရတိ, အာပတ္တိ သံဃာဒိသေသဿ.




</Paragraph>
</Division>

<Paragraph number="1316" type="center" book="para">
ဧကမူလကံ နိဋ္ဌိတံ.





</Paragraph>

<Paragraph number="1317" type="center" book="para">
ဒုမူလကာဒီနိပိ ဧဝမေဝ ကာတဗ္ဗာနိ.




</Paragraph>

<Paragraph number="1318" type="center" book="para">
ဣဒံ ဒသမူလကံ—





</Paragraph>

<Division number="319" book="para">

<Paragraph number="1319" book="para">
ပုရိသော ဘိက္ခုံ ပဟိဏတိ—  “ဂစ္ဆ, ဘန္တေ, ဣတ္ထန္နာမံ မာတုရက္ခိတံ ဗြူဟိ—  ‘ဟောဟိ ကိရ ဣတ္ထန္နာမဿ ဘရိယာ ဓနက္ကီတာ စ ဆန္ဒဝါသိနီ စ ဘောဂဝါသိနီ စ ပဋဝါသိနီ စ ဩဒပတ္တကိနီ စ ဩဘဋစုမ္ဗဋာ စ ဒါသီ စ ဘရိယာ စ ကမ္မကာရီ စ ဘရိယာ စ ဓဇာဟဋာ စ မုဟုတ္တိကာ စာ’”တိ. ပဋိဂ္ဂဏှာတိ ဝီမံသတိ ပစ္စာဟရတိ, အာပတ္တိ သံဃာဒိသေသဿ.




</Paragraph>
</Division>

<Paragraph number="1320" type="center" book="para">
မာတုရက္ခိတာစက္ကံ နိဋ္ဌိတံ.





</Paragraph>

<Paragraph number="1321" book="para">
ပုရိသော ဘိက္ခုံ ပဟိဏတိ—  “ဂစ္ဆ, ဘန္တေ, ဣတ္ထန္နာမံ ပိတုရက္ခိတံ …ပေ…  မာတာပိတုရက္ခိတံ…  ဘာတုရက္ခိတံ…  ဘဂိနိရက္ခိတံ…  ဉာတိရက္ခိတံ…  ဂေါတ္တရက္ခိတံ…  ဓမ္မရက္ခိတံ…  သာရက္ခံ…  သပရိဒဏ္ဍံ ဗြူဟိ—  ‘ဟောဟိ ကိရ ဣတ္ထန္နာမဿ ဘရိယာ ဓနက္ကီတာ’”တိ. ပဋိဂ္ဂဏှာတိ ဝီမံသတိ ပစ္စာဟရတိ, အာပတ္တိ သံဃာဒိသေသဿ.



</Paragraph>

<Paragraph number="1322" book="para">
ပုရိသော ဘိက္ခုံ ပဟိဏတိ—  “ဂစ္ဆ, ဘန္တေ, ဣတ္ထန္နာမံ သပရိဒဏ္ဍံ ဗြူဟိ—  ‘ဟောဟိ ကိရ ဣတ္ထန္နာမဿ ဘရိယာ ဆန္ဒဝါသိနီ …ပေ…  ဘောဂဝါသိနီ…  ပဋဝါသိနီ…  ဩဒပတ္တကိနီ…  ဩဘဋစုမ္ဗဋာ…  ဒါသီ စ ဘရိယာ စ…  ကမ္မကာရီ စ ဘရိယာ စ…  ဓဇာဟဋာ…  မုဟုတ္တိကာ’”တိ. ပဋိဂ္ဂဏှာတိ ဝီမံသတိ ပစ္စာဟရတိ, အာပတ္တိ သံဃာဒိသေသဿ.




</Paragraph>

<Paragraph number="1323" type="center" book="para">
နိက္ခေပပဒါနိ.





</Paragraph>

<Division number="320" book="para">

<Paragraph number="1324" book="para">
ပုရိသော ဘိက္ခုံ ပဟိဏတိ—  “ဂစ္ဆ, ဘန္တေ, ဣတ္ထန္နာမံ သပရိဒဏ္ဍံ ဗြူဟိ—  ‘ဟောဟိ ကိရ ဣတ္ထန္နာမဿ ဘရိယာ ဓနက္ကီတာ စ ဆန္ဒဝါသိနီ စာ’”တိ. ပဋိဂ္ဂဏှာတိ ဝီမံသတိ ပစ္စာဟရတိ, အာပတ္တိ သံဃာဒိသေသဿ.



</Paragraph>

<Paragraph number="1325" book="para">
ပုရိသော ဘိက္ခုံ ပဟိဏတိ—  “ဂစ္ဆ, ဘန္တေ, ဣတ္ထန္နာမံ သပရိဒဏ္ဍံ ဗြူဟိ—  ‘ဟောဟိ ကိရ ဣတ္ထန္နာမဿ ဘရိယာ ဓနက္ကီတာ စ ဘောဂဝါသိနီ စ …ပေ…  ဓနက္ကီတာ စ မုဟုတ္တိကာ စာ’”တိ. ပဋိဂ္ဂဏှာတိ ဝီမံသတိ ပစ္စာဟရတိ, အာပတ္တိ သံဃာဒိသေသဿ.




</Paragraph>
</Division>

<Paragraph number="1326" type="center" book="para">
ခဏ္ဍစက္ကံ.





</Paragraph>

<Paragraph number="1327" book="para">
ပုရိသော ဘိက္ခုံ ပဟိဏတိ—  “ဂစ္ဆ, ဘန္တေ, ဣတ္ထန္နာမံ သပရိဒဏ္ဍံ ဗြူဟိ—  ‘ဟောဟိ ကိရ ဣတ္ထန္နာမဿ ဘရိယာ ဆန္ဒဝါသိနီ စ ဘောဂဝါသိနီ စ …ပေ…  ဆန္ဒဝါသိနီ စ မုဟုတ္တိကာ စ…  ဆန္ဒဝါသိနီ စ ဓနက္ကီတာ စာ’”တိ. ပဋိဂ္ဂဏှာတိ ဝီမံသတိ ပစ္စာဟရတိ, အာပတ္တိ သံဃာဒိသေသဿ.




</Paragraph>

<Paragraph number="1328" type="center" book="para">
ဗဒ္ဓစက္ကံ မူလံ သံခိတ္တံ.





</Paragraph>

<Paragraph number="1329" book="para">
ပုရိသော ဘိက္ခုံ ပဟိဏတိ—  “ဂစ္ဆ, ဘန္တေ, ဣတ္ထန္နာမံ သပရိဒဏ္ဍံ ဗြူဟိ—  ‘ဟောဟိ ကိရ ဣတ္ထန္နာမဿ ဘရိယာ မုဟုတ္တိကာ စ ဓနက္ကီတာ စ …ပေ…  မုဟုတ္တိကာ စ ဆန္ဒဝါသိနီ စ …ပေ…  မုဟုတ္တိကာ စ ဓဇာဟဋာ စာ’”တိ. ပဋိဂ္ဂဏှာတိ ဝီမံသတိ ပစ္စာဟရတိ, အာပတ္တိ သံဃာဒိသေသဿ.




</Paragraph>

<Paragraph number="1330" type="center" book="para">
ဧကမူလကံ နိဋ္ဌိတံ.





</Paragraph>

<Paragraph number="1331" type="center" book="para">
ဒုမူလကမ္ပိ တိမူလကမ္ပိ ယာဝ နဝမူလကံ ဧဝမေဝ ကာတဗ္ဗံ.




</Paragraph>

<Paragraph number="1332" type="center" book="para">
ဣဒံ ဒသမူလကံ—





</Paragraph>

<Division number="321" book="para">

<Paragraph number="1333" book="para">
ပုရိသော ဘိက္ခုံ ပဟိဏတိ—  “ဂစ္ဆ, ဘန္တေ, ဣတ္ထန္နာမံ သပရိဒဏ္ဍံ ဗြူဟိ—  ‘ဟောဟိ ကိရ ဣတ္ထန္နာမဿ ဘရိယာ ဓနက္ကီတာ စ ဆန္ဒဝါသိနီ စ ဘောဂဝါသိနီ စ ပဋဝါသိနီ စ ဩဒပတ္တကိနီ စ ဩဘဋစုမ္ဗဋာ စ ဒါသီ စ ဘရိယာ စ ကမ္မကာရီ စ ဘရိယာ စ ဓဇာဟဋာ စ မုဟုတ္တိကာ စာ’”တိ. ပဋိဂ္ဂဏှာတိ ဝီမံသတိ ပစ္စာဟရတိ, အာပတ္တိ သံဃာဒိသေသဿ.




</Paragraph>
</Division>

<Paragraph number="1334" type="center" book="para">
သပရိဒဏ္ဍာစက္ကံ နိဋ္ဌိတံ.





</Paragraph>

<Paragraph number="1335" book="para">
ပုရိသော ဘိက္ခုံ ပဟိဏတိ—  “ဂစ္ဆ, ဘန္တေ, ဣတ္ထန္နာမံ မာတုရက္ခိတံ ဗြူဟိ—  ‘ဟောဟိ ကိရ ဣတ္ထန္နာမဿ ဘရိယာ ဓနက္ကီတာ’”တိ. ပဋိဂ္ဂဏှာတိ ဝီမံသတိ ပစ္စာဟရတိ, အာပတ္တိ သံဃာဒိသေသဿ.



</Paragraph>

<Paragraph number="1336" book="para">
ပုရိသော ဘိက္ခုံ ပဟိဏတိ—  “ဂစ္ဆ, ဘန္တေ, ဣတ္ထန္နာမံ မာတုရက္ခိတဉ္စ ပိတုရက္ခိတဉ္စ ဗြူဟိ—  ‘ဟောထ ကိရ ဣတ္ထန္နာမဿ ဘရိယာယော ဓနက္ကီတာ စ ဆန္ဒဝါသိနီ စာ’”တိ. ပဋိဂ္ဂဏှာတိ ဝီမံသတိ ပစ္စာဟရတိ, အာပတ္တိ သံဃာဒိသေသဿ.



</Paragraph>

<Paragraph number="1337" book="para">
ပုရိသော ဘိက္ခုံ ပဟိဏတိ—  “ဂစ္ဆ, ဘန္တေ, ဣတ္ထန္နာမံ မာတုရက္ခိတဉ္စ ပိတုရက္ခိတဉ္စ မာတာပိတုရက္ခိတဉ္စ ဗြူဟိ—  ‘ဟောထ ကိရ ဣတ္ထန္နာမဿ ဘရိယာယော ဓနက္ကီတာ စ ဆန္ဒဝါသိနီ စ ဘောဂဝါသိနီ စာ’”တိ. ပဋိဂ္ဂဏှာတိ ဝီမံသတိ ပစ္စာဟရတိ, အာပတ္တိ သံဃာဒိသေသဿ.




</Paragraph>

<Paragraph number="1338" type="center" book="para">
ဧဝံ ဥဘတောဝဍ္ဎကံ ကာတဗ္ဗံ.





</Paragraph>

<Paragraph number="1339" book="para">
ပုရိသော ဘိက္ခုံ ပဟိဏတိ—  “ဂစ္ဆ, ဘန္တေ, ဣတ္ထန္နာမံ မာတုရက္ခိတဉ္စ ပိတုရက္ခိတဉ္စ မာတာပိတုရက္ခိတဉ္စ ဘာတုရက္ခိတဉ္စ ဘဂိနိရက္ခိတဉ္စ ဉာတိရက္ခိတဉ္စ ဂေါတ္တရက္ခိတဉ္စ ဓမ္မရက္ခိတဉ္စ သာရက္ခဉ္စ သပရိဒဏ္ဍဉ္စ ဗြူဟိ—  ‘ဟောထ ကိရ ဣတ္ထန္နာမဿ ဘရိယာယော ဓနက္ကီတာ စ ဆန္ဒဝါသိနီ စ ဘောဂဝါသိနီ စ ပဋဝါသိနီ စ ဩဒပတ္တကိနီ စ ဩဘဋစုမ္ဗဋာ စ ဒါသီ စ ဘရိယာ စ ကမ္မကာရီ စ ဘရိယာ စ ဓဇာဟဋာ စ မုဟုတ္တိကာ စာ’”တိ. ပဋိဂ္ဂဏှာတိ ဝီမံသတိ ပစ္စာဟရတိ, အာပတ္တိ သံဃာဒိသေသဿ.




</Paragraph>

<Paragraph number="1340" type="center" book="para">
ဥဘတောဝဍ္ဎကံ နိဋ္ဌိတံ.





</Paragraph>

<Paragraph number="1341" book="para">
ပုရိသဿ မာတာ ဘိက္ခုံ ပဟိဏတိ …ပေ…  ပုရိသဿ ပိတာ ဘိက္ခုံ ပဟိဏတိ …ပေ…  ပုရိသဿ မာတာပိတရော ဘိက္ခုံ ပဟိဏန္တိ …ပေ…  ပုရိသဿ ဘာတာ ဘိက္ခုံ ပဟိဏတိ …ပေ…  ပုရိသဿ ဘဂိနီ ဘိက္ခုံ ပဟိဏတိ …ပေ…  ပုရိသဿ ဉာတကာ ဘိက္ခုံ ပဟိဏန္တိ …ပေ…  ပုရိသဿ ဂေါတ္တာ ဘိက္ခုံ ပဟိဏန္တိ …ပေ…  ပုရိသဿ သဟဓမ္မိကာ ဘိက္ခုံ ပဟိဏန္တိ …ပေ… .




</Paragraph>

<Paragraph number="1342" type="center" book="para">
ပုရိသဿ ပေယျာလော ဝိတ္ထာရေတဗ္ဗော.





</Paragraph>

<Paragraph number="1343" type="center" book="para">
ဥဘတောဝဍ္ဎကံ ယထာ ပုရိမနယော တထေဝ ဝိတ္ထာရေတဗ္ဗံ.



</Paragraph>

<Division number="322" book="para">

<Paragraph number="1344" book="para">
မာတုရက္ခိတာယ မာတာ ဘိက္ခုံ ပဟိဏတိ—  “ဂစ္ဆ, ဘန္တေ, ဣတ္ထန္နာမံ ဗြူဟိ—  ‘ဟောတု ဣတ္ထန္နာမဿ ဘရိယာ ဓနက္ကီတာ’”တိ. ပဋိဂ္ဂဏှာတိ ဝီမံသတိ ပစ္စာဟရတိ, အာပတ္တိ သံဃာဒိသေသဿ.



</Paragraph>

<Paragraph number="1345" book="para">
မာတုရက္ခိတာယ မာတာ ဘိက္ခုံ ပဟိဏတိ—  “ဂစ္ဆ, ဘန္တေ, ဣတ္ထန္နာမံ ဗြူဟိ—  ‘ဟောတု ဣတ္ထန္နာမဿ ဘရိယာ ဆန္ဒဝါသိနီ …ပေ…  ဘောဂဝါသိနီ…  ပဋဝါသိနီ…  ဩဒပတ္တကိနီ…  ဩဘဋစုမ္ဗဋာ…  ဒါသီ စ ဘရိယာ စ…  ကမ္မကာရီ စ ဘရိယာ စ…  ဓဇာဟဋာ…  မုဟုတ္တိကာ’”တိ. ပဋိဂ္ဂဏှာတိ ဝီမံသတိ ပစ္စာဟရတိ, အာပတ္တိ သံဃာဒိသေသဿ.




</Paragraph>
</Division>

<Paragraph number="1346" type="center" book="para">
နိက္ခေပပဒါနိ.





</Paragraph>

<Division number="323" book="para">

<Paragraph number="1347" book="para">
မာတုရက္ခိတာယ မာတာ ဘိက္ခုံ ပဟိဏတိ—  “ဂစ္ဆ, ဘန္တေ, ဣတ္ထန္နာမံ ဗြူဟိ—  ‘ဟောတု ဣတ္ထန္နာမဿ ဘရိယာ ဓနက္ကီတာ စ ဆန္ဒဝါသိနီ စ …ပေ…  ဓနက္ကီတာ စ ဘောဂဝါသိနီ စ …ပေ…  ဓနက္ကီတာ စ မုဟုတ္တိကာ စာ’”တိ. ပဋိဂ္ဂဏှာတိ ဝီမံသတိ ပစ္စာဟရတိ, အာပတ္တိ သံဃာဒိသေသဿ.




</Paragraph>
</Division>

<Paragraph number="1348" type="center" book="para">
ခဏ္ဍစက္ကံ.





</Paragraph>

<Division number="324" book="para">

<Paragraph number="1349" book="para">
မာတုရက္ခိတာယ မာတာ ဘိက္ခုံ ပဟိဏတိ—  “ဂစ္ဆ, ဘန္တေ, ဣတ္ထန္နာမံ ဗြူဟိ—  ‘ဟောတု ဣတ္ထန္နာမဿ ဘရိယာ ဆန္ဒဝါသိနီ စ ဘောဂဝါသိနီ စ …ပေ…  ဆန္ဒဝါသိနီ စ မုဟုတ္တိကာ စ…  ဆန္ဒဝါသိနီ စ ဓနက္ကီတာ စာ’”တိ. ပဋိဂ္ဂဏှာတိ ဝီမံသတိ ပစ္စာဟရတိ, အာပတ္တိ သံဃာဒိသေသဿ.




</Paragraph>
</Division>

<Paragraph number="1350" type="center" book="para">
ဗဒ္ဓစက္ကံ မူလံ သံခိတ္တံ.





</Paragraph>

<Division number="325" book="para">

<Paragraph number="1351" book="para">
မာတုရက္ခိတာယ မာတာ ဘိက္ခုံ ပဟိဏတိ—  “ဂစ္ဆ, ဘန္တေ, ဣတ္ထန္နာမံ ဗြူဟိ—  ‘ဟောတု ဣတ္ထန္နာမဿ ဘရိယာ မုဟုတ္တိကာ စ ဓနက္ကီတာ စ …ပေ…  မုဟုတ္တိကာ စ ဆန္ဒဝါသိနီ စ …ပေ…  မုဟုတ္တိကာ စ ဓဇာဟဋာ စာ’”တိ. ပဋိဂ္ဂဏှာတိ ဝီမံသတိ ပစ္စာဟရတိ, အာပတ္တိ သံဃာဒိသေသဿ.




</Paragraph>
</Division>

<Paragraph number="1352" type="center" book="para">
ဧကမူလကံ နိဋ္ဌိတံ.





</Paragraph>

<Paragraph number="1353" type="center" book="para">
ဒုမူလကမ္ပိ တိမူလကမ္ပိ ယာဝ နဝမူလကံ ဧဝမေဝ ကာတဗ္ဗံ.




</Paragraph>

<Paragraph number="1354" type="center" book="para">
ဣဒံ ဒသမူလကံ—





</Paragraph>

<Division number="326" book="para">

<Paragraph number="1355" book="para">
မာတုရက္ခိတာယ မာတာ ဘိက္ခုံ ပဟိဏတိ—  “ဂစ္ဆ, ဘန္တေ, ဣတ္ထန္နာမံ ဗြူဟိ—  ‘ဟောတု ဣတ္ထန္နာမဿ ဘရိယာ ဓနက္ကီတာ စ ဆန္ဒဝါသိနီ စ ဘောဂဝါသိနီ စ ပဋဝါသိနီ စ ဩဒပတ္တကိနီ စ ဩဘဋစုမ္ဗဋာ စ ဒါသီ စ ဘရိယာ စ ကမ္မကာရီ စ ဘရိယာ စ ဓဇာဟဋာ စ မုဟုတ္တိကာ စာ’”တိ. ပဋိဂ္ဂဏှာတိ ဝီမံသတိ ပစ္စာဟရတိ, အာပတ္တိ သံဃာဒိသေသဿ.




</Paragraph>
</Division>

<Paragraph number="1356" type="center" book="para">
မာတုစက္ကံ နိဋ္ဌိတံ.





</Paragraph>

<Paragraph number="1357" book="para">
ပိတုရက္ခိတာယ ပိတာ ဘိက္ခုံ ပဟိဏတိ …ပေ…  မာတာပိတုရက္ခိတာယ မာတာပိတရော ဘိက္ခုံ ပဟိဏန္တိ…  ဘာတုရက္ခိတာယ ဘာတာ ဘိက္ခုံ ပဟိဏတိ…  ဘဂိနိရက္ခိတာယ ဘဂိနီ ဘိက္ခုံ ပဟိဏတိ…  ဉာတိရက္ခိတာယ ဉာတကာ ဘိက္ခုံ ပဟိဏန္တိ…  ဂေါတ္တရက္ခိတာယ ဂေါတ္တာ ဘိက္ခုံ ပဟိဏန္တိ…  ဓမ္မရက္ခိတာယ သဟဓမ္မိကာ ဘိက္ခုံ ပဟိဏန္တိ…  သာရက္ခာယ ယေန ပရိဂ္ဂဟိတာ ဟောတိ သော ဘိက္ခုံ ပဟိဏတိ…  သပရိဒဏ္ဍာယ ယေန ဒဏ္ဍော ဌပိတော ဟောတိ သော ဘိက္ခုံ ပဟိဏတိ—  “ဂစ္ဆ, ဘန္တေ, ဣတ္ထန္နာမံ ဗြူဟိ—  ‘ဟောတု ဣတ္ထန္နာမဿ ဘရိယာ ဓနက္ကီတာ’”တိ. ပဋိဂ္ဂဏှာတိ ဝီမံသတိ ပစ္စာဟရတိ, အာပတ္တိ သံဃာဒိသေသဿ.



</Paragraph>

<Paragraph number="1358" book="para">
သပရိဒဏ္ဍာယ ယေန ဒဏ္ဍော ဌပိတော ဟောတိ သော ဘိက္ခုံ ပဟိဏတိ—  “ဂစ္ဆ, ဘန္တေ, ဣတ္ထန္နာမံ ဗြူဟိ—  ‘ဟောတု ဣတ္ထန္နာမဿ ဘရိယာ ဆန္ဒဝါသိနီ …ပေ…  ဘောဂဝါသိနီ…  ပဋဝါသိနီ…  ဩဒပတ္တကိနီ…  ဩဘဋစုမ္ဗဋာ…  ဒါသီ စ ဘရိယာ စ…  ကမ္မကာရီ စ ဘရိယာ စ…  ဓဇာဟဋာ…  မုဟုတ္တိကာ’”တိ. ပဋိဂ္ဂဏှာတိ ဝီမံသတိ ပစ္စာဟရတိ, အာပတ္တိ သံဃာဒိသေသဿ.




</Paragraph>

<Paragraph number="1359" type="center" book="para">
နိက္ခေပပဒါနိ.





</Paragraph>

<Division number="327" book="para">

<Paragraph number="1360" book="para">
သပရိဒဏ္ဍာယ ယေန ဒဏ္ဍော ဌပိတော ဟောတိ သော ဘိက္ခုံ ပဟိဏတိ—  “ဂစ္ဆ, ဘန္တေ, ဣတ္ထန္နာမံ ဗြူဟိ—  ‘ဟောတု ဣတ္ထန္နာမဿ ဘရိယာ ဓနက္ကီတာ စ ဆန္ဒဝါသိနီ စ …ပေ…  ဓနက္ကီတာ စ ဘောဂဝါသိနီ စ …ပေ…  ဓနက္ကီတာ စ မုဟုတ္တိကာ စာ’”တိ. ပဋိဂ္ဂဏှာတိ ဝီမံသတိ ပစ္စာဟရတိ, အာပတ္တိ သံဃာဒိသေသဿ.




</Paragraph>
</Division>

<Paragraph number="1361" type="center" book="para">
ခဏ္ဍစက္ကံ.





</Paragraph>

<Division number="328" book="para">

<Paragraph number="1362" book="para">
သပရိဒဏ္ဍာယ ယေန ဒဏ္ဍော ဌပိတော ဟောတိ သော ဘိက္ခုံ ပဟိဏတိ—  “ဂစ္ဆ, ဘန္တေ, ဣတ္ထန္နာမံ ဗြူဟိ—  ‘ဟောတု ဣတ္ထန္နာမဿ ဘရိယာ ဆန္ဒဝါသိနီ စ ဘောဂဝါသိနီ စ …ပေ…  ဆန္ဒဝါသိနီ စ မုဟုတ္တိကာ စ…  ဆန္ဒဝါသိနီ စ ဓနက္ကီတာ စာ’”တိ. ပဋိဂ္ဂဏှာတိ ဝီမံသတိ ပစ္စာဟရတိ အာပတ္တိ သံဃာဒိသေသဿ.




</Paragraph>
</Division>

<Paragraph number="1363" type="center" book="para">
ဗဒ္ဓစက္ကံ မူလံ သံခိတ္တံ.





</Paragraph>

<Division number="329" book="para">

<Paragraph number="1364" book="para">
သပရိဒဏ္ဍာယ ယေန ဒဏ္ဍော, ဌပိတော ဟောတိ သော ဘိက္ခုံ ပဟိဏတိ—  “ဂစ္ဆ, ဘန္တေ, ဣတ္ထန္နာမံ ဗြူဟိ—  ‘ဟောတု ဣတ္ထန္နာမဿ ဘရိယာ မုဟုတ္တိကာ စ ဓနက္ကီတာ စ …ပေ…  မုဟုတ္တိကာ စ ဆန္ဒဝါသိနီ စ …ပေ…  မုဟုတ္တိကာ စ ဓဇာဟဋာ စာ’”တိ. ပဋိဂ္ဂဏှာတိ ဝီမံသတိ ပစ္စာဟရတိ, အာပတ္တိ သံဃာဒိသေသဿ.




</Paragraph>
</Division>

<Paragraph number="1365" type="center" book="para">
ဧကမူလကံ နိဋ္ဌိတံ.





</Paragraph>

<Paragraph number="1366" type="center" book="para">
ဒုမူလကမ္ပိ တိမူလကမ္ပိ ယာဝ နဝမူလကံ ဧဝမေဝ ကာတဗ္ဗံ.




</Paragraph>

<Paragraph number="1367" type="center" book="para">
ဣဒံ ဒသမူလကံ—





</Paragraph>

<Division number="330" book="para">

<Paragraph number="1368" book="para">
သပရိဒဏ္ဍာယ ယေန ဒဏ္ဍော ဌပိတော ဟောတိ သော ဘိက္ခုံ ပဟိဏတိ—  “ဂစ္ဆ, ဘန္တေ, ဣတ္ထန္နာမံ ဗြူဟိ—  ‘ဟောတု ဣတ္ထန္နာမဿ ဘရိယာ ဓနက္ကီတာ စ ဆန္ဒဝါသိနီ စ ဘောဂဝါသိနီ စ ပဋဝါသိနီ စ ဩဒပတ္တကိနီ စ ဩဘဋစုမ္ဗဋာ စ ဒါသီ စ ဘရိယာ စ ကမ္မကာရီ စ ဘရိယာ စ ဓဇာဟဋာ စ မုဟုတ္တိကာ စာ’”တိ. ပဋိဂ္ဂဏှာတိ ဝီမံသတိ ပစ္စာဟရတိ, အာပတ္တိ သံဃာဒိသေသဿ.




</Paragraph>
</Division>

<Paragraph number="1369" type="center" book="para">
ဒဏ္ဍဌပိတစက္ကံ နိဋ္ဌိတံ.





</Paragraph>

<Paragraph number="1370" book="para">
မာတုရက္ခိတာ ဘိက္ခုံ ပဟိဏတိ—  “ဂစ္ဆ, ဘန္တေ, ဣတ္ထန္နာမံ ဗြူဟိ—  ‘ဟောမိ ဣတ္ထန္နာမဿ ဘရိယာ ဓနက္ကီတာ’”တိ. ပဋိဂ္ဂဏှာတိ ဝီမံသတိ ပစ္စာဟရတိ, အာပတ္တိ သံဃာဒိသေသဿ.



</Paragraph>

<Paragraph number="1371" book="para">
မာတုရက္ခိတာ ဘိက္ခုံ ပဟိဏတိ—  “ဂစ္ဆ, ဘန္တေ, ဣတ္ထန္နာမံ ဗြူဟိ—  ‘ဟောမိ ဣတ္ထန္နာမဿ ဘရိယာ ဆန္ဒဝါသိနီ …ပေ…  ဘောဂဝါသိနီ…  ပဋဝါသိနီ…  ဩဒပတ္တကိနီ…  ဩဘဋစုမ္ဗဋာ…  ဒါသီ စ ဘရိယာ စ…  ကမ္မကာရီ စ ဘရိယာ စ…  ဓဇာဟဋာ…  မုဟုတ္တိကာ’”တိ. ပဋိဂ္ဂဏှာတိ ဝီမံသတိ ပစ္စာဟရတိ, အာပတ္တိ သံဃာဒိသေသဿ.




</Paragraph>

<Paragraph number="1372" type="center" book="para">
နိက္ခေပပဒါနိ.





</Paragraph>

<Division number="331" book="para">

<Paragraph number="1373" book="para">
မာတုရက္ခိတာ ဘိက္ခုံ ပဟိဏတိ—  “ဂစ္ဆ, ဘန္တေ, ဣတ္ထန္နာမံ ဗြူဟိ—  ‘ဟောမိ ဣတ္ထန္နာမဿ ဘရိယာ ဓနက္ကီတာ စ ဆန္ဒဝါသိနီ စာ’”တိ. ပဋိဂ္ဂဏှာတိ ဝီမံသတိ ပစ္စာဟရတိ, အာပတ္တိ သံဃာဒိသေသဿ.



</Paragraph>

<Paragraph number="1374" book="para">
မာတုရက္ခိတာ ဘိက္ခုံ ပဟိဏတိ—  “ဂစ္ဆ, ဘန္တေ, ဣတ္ထန္နာမံ ဗြူဟိ—  ‘ဟောမိ ဣတ္ထန္နာမဿ ဘရိယာ ဓနက္ကီတာ စ ဘောဂဝါသိနီ စ …ပေ…  ဓနက္ကီတာ စ ပဋဝါသိနီ စ …ပေ…  ဓနက္ကီတာ စ မုဟုတ္တိကာ စာ’”တိ. ပဋိဂ္ဂဏှာတိ ဝီမံသတိ ပစ္စာဟရတိ, အာပတ္တိ သံဃာဒိသေသဿ.




</Paragraph>
</Division>

<Paragraph number="1375" type="center" book="para">
ခဏ္ဍစက္ကံ.





</Paragraph>

<Division number="332" book="para">

<Paragraph number="1376" book="para">
မာတုရက္ခိတာ ဘိက္ခုံ ပဟိဏတိ—  “ဂစ္ဆ, ဘန္တေ, ဣတ္ထန္နာမံ ဗြူဟိ—  ‘ဟောမိ ဣတ္ထန္နာမဿ ဘရိယာ ဆန္ဒဝါသိနီ စ ဘောဂဝါသိနီ စ …ပေ…  ဆန္ဒဝါသိနီ စ မုဟုတ္တိကာ စ…  ဆန္ဒဝါသိနီ စ ဓနက္ကီတာ စာ’”တိ. ပဋိဂ္ဂဏှာတိ ဝီမံသတိ ပစ္စာဟရတိ, အာပတ္တိ သံဃာဒိသေသဿ.




</Paragraph>
</Division>

<Paragraph number="1377" type="center" book="para">
ဗဒ္ဓစက္ကံ မူလံ သံခိတ္တံ.





</Paragraph>

<Paragraph number="1378" book="para">
မာတုရက္ခိတာ ဘိက္ခုံ ပဟိဏတိ—  “ဂစ္ဆ, ဘန္တေ, ဣတ္ထန္နာမံ ဗြူဟိ—  ‘ဟောမိ ဣတ္ထန္နာမဿ ဘရိယာ မုဟုတ္တိကာ စ ဓနက္ကီတာ စ …ပေ…  မုဟုတ္တိကာ စ ဆန္ဒဝါသိနီ စ …ပေ…  မုဟုတ္တိကာ စ ဓဇာဟဋာ စာ’”တိ. ပဋိဂ္ဂဏှာတိ ဝီမံသတိ ပစ္စာဟရတိ, အာပတ္တိ သံဃာဒိသေသဿ.




</Paragraph>

<Paragraph number="1379" type="center" book="para">
ဧကမူလကံ နိဋ္ဌိတံ.





</Paragraph>

<Paragraph number="1380" type="center" book="para">
ဒုမူလကာဒီနိပိ ဧဝမေဝ ကာတဗ္ဗာနိ.




</Paragraph>

<Paragraph number="1381" type="center" book="para">
ဣဒံ ဒသမူလကံ—





</Paragraph>

<Division number="333" book="para">

<Paragraph number="1382" book="para">
မာတုရက္ခိတာ ဘိက္ခုံ ပဟိဏတိ—  “ဂစ္ဆ, ဘန္တေ, ဣတ္ထန္နာမံ ဗြူဟိ—  ‘ဟောမိ ဣတ္ထန္နာမဿ ဘရိယာ ဓနက္ကီတာ စ ဆန္ဒဝါသိနီ စ ဘောဂဝါသိနီ စ ပဋဝါသိနီ စ ဩဒပတ္တကိနီ စ ဩဘဋစုမ္ဗဋာ စ ဒါသီ စ ဘရိယာ စ ကမ္မကာရီ စ ဘရိယာ စ ဓဇာဟဋာ စ မုဟုတ္တိကာ စာ’”တိ. ပဋိဂ္ဂဏှာတိ ဝီမံသတိ ပစ္စာဟရတိ, အာပတ္တိ သံဃာဒိသေသဿ.




</Paragraph>
</Division>

<Paragraph number="1383" type="center" book="para">
အပရံ မာတုရက္ခိတာစက္ကံ နိဋ္ဌိတံ.





</Paragraph>

<Paragraph number="1384" book="para">
ပိတုရက္ခိတာ ဘိက္ခုံ ပဟိဏတိ …ပေ…  မာတာပိတုရက္ခိတာ ဘိက္ခုံ ပဟိဏတိ…  ဘာတုရက္ခိတာ ဘိက္ခုံ ပဟိဏတိ…  ဘဂိနိရက္ခိတာ ဘိက္ခုံ ပဟိဏတိ…  ဉာတိရက္ခိတာ ဘိက္ခုံ ပဟိဏတိ…  ဂေါတ္တရက္ခိတာ ဘိက္ခုံ ပဟိဏတိ…  ဓမ္မရက္ခိတာ ဘိက္ခုံ ပဟိဏတိ…  သာရက္ခာ ဘိက္ခုံ ပဟိဏတိ…  သပရိဒဏ္ဍာ ဘိက္ခုံ ပဟိဏတိ—  “ဂစ္ဆ, ဘန္တေ, ဣတ္ထန္နာမံ ဗြူဟိ—  ‘ဟောမိ ဣတ္ထန္နာမဿ ဘရိယာ ဓနက္ကီတာ’”တိ. ပဋိဂ္ဂဏှာတိ ဝီမံသတိ ပစ္စာဟရတိ, အာပတ္တိ သံဃာဒိသေသဿ.



</Paragraph>

<Paragraph number="1385" book="para">
သပရိဒဏ္ဍာ ဘိက္ခုံ ပဟိဏတိ—  “ဂစ္ဆ, ဘန္တေ, ဣတ္ထန္နာမံ ဗြူဟိ—  ‘ဟောမိ ဣတ္ထန္နာမဿ ဘရိယာ ဆန္ဒဝါသိနီ …ပေ…  ဘောဂဝါသိနီ…  ပဋဝါသိနီ…  ဩဒပတ္တကိနီ…  ဩဘဋစုမ္ဗဋာ…  ဒါသီ စ ဘရိယာ စ…  ကမ္မကာရီ စ ဘရိယာ စ…  ဓဇာဟဋာ…  မုဟုတ္တိကာ’”တိ. ပဋိဂ္ဂဏှာတိ ဝီမံသတိ ပစ္စာဟရတိ, အာပတ္တိ သံဃာဒိသေသဿ.




</Paragraph>

<Paragraph number="1386" type="center" book="para">
နိက္ခေပပဒါနိ.





</Paragraph>

<Division number="334" book="para">

<Paragraph number="1387" book="para">
သပရိဒဏ္ဍာ ဘိက္ခုံ ပဟိဏတိ—  “ဂစ္ဆ, ဘန္တေ, ဣတ္ထန္နာမံ ဗြူဟိ—  ‘ဟောမိ ဣတ္ထန္နာမဿ ဘရိယာ ဓနက္ကီတာ စ ဆန္ဒဝါသိနီ စ …ပေ…  ဓနက္ကီတာ စ မုဟုတ္တိကာ စာ’”တိ. ပဋိဂ္ဂဏှာတိ ဝီမံသတိ ပစ္စာဟရတိ, အာပတ္တိ သံဃာဒိသေသဿ.




</Paragraph>
</Division>

<Paragraph number="1388" type="center" book="para">
ခဏ္ဍစက္ကံ.





</Paragraph>

<Division number="335" book="para">

<Paragraph number="1389" book="para">
သပရိဒဏ္ဍာ ဘိက္ခုံ ပဟိဏတိ—  “ဂစ္ဆ, ဘန္တေ, ဣတ္ထန္နာမံ ဗြူဟိ—  ‘ဟောမိ ဣတ္ထန္နာမဿ ဘရိယာ ဆန္ဒဝါသိနီ စ ဘောဂဝါသိနီ စ …ပေ…  ဆန္ဒဝါသိနီ စ မုဟုတ္တိကာ စ…  ဆန္ဒဝါသိနီ စ ဓနက္ကီတာ စာ’”တိ. ပဋိဂ္ဂဏှာတိ ဝီမံသတိ ပစ္စာဟရတိ, အာပတ္တိ သံဃာဒိသေသဿ.




</Paragraph>
</Division>

<Paragraph number="1390" type="center" book="para">
ဗဒ္ဓစက္ကံ, မူလံ သံခိတ္တံ.





</Paragraph>

<Division number="336" book="para">

<Paragraph number="1391" book="para">
သပရိဒဏ္ဍာ ဘိက္ခုံ ပဟိဏတိ—  “ဂစ္ဆ, ဘန္တေ, ဣတ္ထန္နာမံ ဗြူဟိ—  ‘ဟောမိ ဣတ္ထန္နာမဿ ဘရိယာ မုဟုတ္တိကာ စ ဓနက္ကီတာ စ …ပေ…  မုဟုတ္တိကာ စ ဆန္ဒဝါသိနီ စ …ပေ…  မုဟုတ္တိကာ စ ဓဇာဟဋာ စာ’”တိ. ပဋိဂ္ဂဏှာတိ ဝီမံသတိ ပစ္စာဟရတိ, အာပတ္တိ သံဃာဒိသေသဿ.




</Paragraph>
</Division>

<Paragraph number="1392" type="center" book="para">
ဧကမူလကံ နိဋ္ဌိတံ.





</Paragraph>

<Paragraph number="1393" type="center" book="para">
ဒုမူလကာဒီနိပိ ဧဝမေဝ ကာတဗ္ဗာနိ.




</Paragraph>

<Paragraph number="1394" type="center" book="para">
ဣဒံ ဒသမူလကံ—





</Paragraph>

<Division number="337" book="para">

<Paragraph number="1395" book="para">
သပရိဒဏ္ဍာ ဘိက္ခုံ ပဟိဏတိ—  “ဂစ္ဆ, ဘန္တေ, ဣတ္ထန္နာမံ ဗြူဟိ—  ‘ဟောမိ ဣတ္ထန္နာမဿ ဘရိယာ ဓနက္ကီတာ စ ဆန္ဒဝါသိနီ စ ဘောဂဝါသိနီ စ ပဋဝါသိနီ စ ဩဒပတ္တကိနီ စ ဩဘဋစုမ္ဗဋာ စ ဒါသီ စ ဘရိယာ စ ကမ္မကာရီ စ ဘရိယာ စ ဓဇာဟဋာ စ မုဟုတ္တိကာ စာ’”တိ. ပဋိဂ္ဂဏှာတိ ဝီမံသတိ ပစ္စာဟရတိ, အာပတ္တိ သံဃာဒိသေသဿ.




</Paragraph>
</Division>

<Paragraph number="1396" type="center" book="para">
အပရံ သပရိဒဏ္ဍာစက္ကံ နိဋ္ဌိတံ.

  
သဗ္ဗံ စက္ကပေယျာလံ နိဋ္ဌိတံ.





</Paragraph>

<Division number="338" book="para">

<Paragraph number="1397" book="para">
ပဋိဂ္ဂဏှာတိ ဝီမံသတိ ပစ္စာဟရတိ, အာပတ္တိ သံဃာဒိသေသဿ. ပဋိဂ္ဂဏှာတိ ဝီမံသတိ န ပစ္စာဟရတိ, အာပတ္တိ ထုလ္လစ္စယဿ. ပဋိဂ္ဂဏှာတိ န ဝီမံသတိ ပစ္စာဟရတိ, အာပတ္တိ ထုလ္လစ္စယဿ. ပဋိဂ္ဂဏှာတိ န ဝီမံသတိ န ပစ္စာဟရတိ, အာပတ္တိ ဒုက္ကဋဿ. န ပဋိဂ္ဂဏှာတိ ဝီမံသတိ ပစ္စာဟရတိ, အာပတ္တိ ထုလ္လစ္စယဿ. န ပဋိဂ္ဂဏှာတိ ဝီမံသတိ န ပစ္စာဟရတိ, အာပတ္တိ ဒုက္ကဋဿ. န ပဋိဂ္ဂဏှာတိ န ဝီမံသတိ ပစ္စာဟရတိ, အာပတ္တိ ဒုက္ကဋဿ. န ပဋိဂ္ဂဏှာတိ န ဝီမံသတိ န ပစ္စာဟရတိ, အနာပတ္တိ.



</Paragraph>

<Paragraph number="1398" book="para">
ပုရိသော သမ္ဗဟုလေ ဘိက္ခူ အာဏာပေတိ—  “ဂစ္ဆထ, ဘန္တေ, ဣတ္ထန္နာမံ ဣတ္ထိံ ဝီမံသထာ”တိ. သဗ္ဗေ ပဋိဂ္ဂဏှန္တိ သဗ္ဗေ ဝီမံသန္တိ သဗ္ဗေ ပစ္စာဟရန္တိ, အာပတ္တိ သဗ္ဗေသံ သံဃာဒိသေသဿ.



</Paragraph>

<Paragraph number="1399" book="para">
ပုရိသော သမ္ဗဟုလေ ဘိက္ခူ အာဏာပေတိ—  “ဂစ္ဆထ, ဘန္တေ, ဣတ္ထန္နာမံ ဣတ္ထိံ ဝီမံသထာ”တိ. သဗ္ဗေ ပဋိဂ္ဂဏှန္တိ သဗ္ဗေ ဝီမံသန္တိ ဧကံ ပစ္စာဟရာပေန္တိ, အာပတ္တိ သဗ္ဗေသံ သံဃာဒိသေသဿ.



</Paragraph>

<Paragraph number="1400" book="para">
ပုရိသော သမ္ဗဟုလေ ဘိက္ခူ အာဏာပေတိ—  “ဂစ္ဆထ, ဘန္တေ, ဣတ္ထန္နာမံ ဣတ္ထိံ ဝီမံသထာ”တိ. သဗ္ဗေ ပဋိဂ္ဂဏှန္တိ ဧကံ ဝီမံသာပေတွာ သဗ္ဗေ ပစ္စာဟရန္တိ, အာပတ္တိ သဗ္ဗေသံ သံဃာဒိသေသဿ.



</Paragraph>

<Paragraph number="1401" book="para">
ပုရိသော သမ္ဗဟုလေ ဘိက္ခူ အာဏာပေတိ—  “ဂစ္ဆထ, ဘန္တေ, ဣတ္ထန္နာမံ ဣတ္ထိံ ဝီမံသထာ”တိ. သဗ္ဗေ ပဋိဂ္ဂဏှန္တိ ဧကံ ဝီမံသာပေတွာ ဧကံ ပစ္စာဟရာပေန္တိ, အာပတ္တိ သဗ္ဗေသံ သံဃာဒိသေသဿ.



</Paragraph>

<Paragraph number="1402" book="para">
ပုရိသော ဘိက္ခုံ အာဏာပေတိ—  “ဂစ္ဆ, ဘန္တေ, ဣတ္ထန္နာမံ ဣတ္ထိံ ဝီမံသာ”တိ. ပဋိဂ္ဂဏှာတိ ဝီမံသတိ ပစ္စာဟရတိ, အာပတ္တိ သံဃာဒိသေသဿ.



</Paragraph>

<Paragraph number="1403" book="para">
ပုရိသော ဘိက္ခုံ အာဏာပေတိ—  “ဂစ္ဆ, ဘန္တေ, ဣတ္ထန္နာမံ ဣတ္ထိံ ဝီမံသာ”တိ. ပဋိဂ္ဂဏှာတိ ဝီမံသတိ အန္တေဝါသိံ ပစ္စာဟရာပေတိ, အာပတ္တိ သံဃာဒိသေသဿ.



</Paragraph>

<Paragraph number="1404" book="para">
ပုရိသော ဘိက္ခုံ အာဏာပေတိ—  “ဂစ္ဆ, ဘန္တေ, ဣတ္ထန္နာမံ ဣတ္ထိံ ဝီမံသာ”တိ. ပဋိဂ္ဂဏှာတိ အန္တေဝါသိံ ဝီမံသာပေတွာ အတ္တနာ ပစ္စာဟရတိ, အာပတ္တိ သံဃာဒိသေသဿ.



</Paragraph>

<Paragraph number="1405" book="para">
ပုရိသော ဘိက္ခုံ အာဏာပေတိ—  “ဂစ္ဆ, ဘန္တေ, ဣတ္ထန္နာမံ ဣတ္ထိံ ဝိမံသာ”တိ. ပဋိဂ္ဂဏှာတိ အန္တေဝါသိံ ဝီမံသာပေတိ အန္တေဝါသီ ဝီမံသိတွာ ဗဟိဒ္ဓါ ပစ္စာဟရတိ, အာပတ္တိ ဥဘိန္နံ ထုလ္လစ္စယဿ.



</Paragraph>

</Division>
<Division number="339" book="para">

<Paragraph number="1406" book="para">
ဂစ္ဆန္တော သမ္ပာဒေတိ, အာဂစ္ဆန္တော ဝိသံဝါဒေတိ, အာပတ္တိ ထုလ္လစ္စယဿ.



</Paragraph>

<Paragraph number="1407" book="para">
ဂစ္ဆန္တော ဝိသံဝါဒေတိ, အာဂစ္ဆန္တော သမ္ပာဒေတိ, အာပတ္တိ ထုလ္လစ္စယဿ.



</Paragraph>

<Paragraph number="1408" book="para">
ဂစ္ဆန္တော သမ္ပာဒေတိ, အာဂစ္ဆန္တော သမ္ပာဒေတိ, အာပတ္တိ သံဃာဒိသေသဿ.



</Paragraph>

<Paragraph number="1409" book="para">
ဂစ္ဆန္တော ဝိသံဝါဒေတိ, အာဂစ္ဆန္တော ဝိသံဝါဒေတိ, အနာပတ္တိ.



</Paragraph>

</Division>
<Division number="340" book="para">

<Paragraph number="1410" book="para">
အနာပတ္တိ—  သံဃဿ ဝါ စေတိယဿ ဝါ ဂိလာနဿ ဝါ ကရဏီယေန ဂစ္ဆတိ, ဥမ္မတ္တကဿ, အာဒိကမ္မိကဿာတိ.

</Paragraph>
</Division>

<TableOfContents book="para" section="1.2.5">
* [1.2.5.1 ဝိနီတဝတ္ထုဥဒ္ဒါနဂါထာ](1-2-5/1-2-5-1)
* [1.2.5.2 ဝိနီတဝတ္ထု](1-2-5/1-2-5-2)
</TableOfContents>