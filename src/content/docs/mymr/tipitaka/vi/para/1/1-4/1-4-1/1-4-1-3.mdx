---
title: 1.4.1.3 တတိယကထိနသိက္ခာပဒ
tableOfContents: false
sidebar:
  order: 3
type: tipitaka
basket: vi
book: para
review:
  current: review
  updated: '2025-10-27T21:49:45.035891'
  updated_by: ''
  notes: ''
  history:
  - state: review
    date: '2025-10-27T21:49:45.035891'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<DynamicBreadcrumb />

<Division number="497" book="para" e="ch" v="1" p="303">

<Paragraph number="1921" book="para">
တေန သမယေန ဗုဒ္ဓေါ ဘဂဝါ သာဝတ္ထိယံ ဝိဟရတိ ဇေတဝနေ အနာထပိဏ္ဍိကဿ အာရာမေ. တေန ခေါ ပန သမယေန အညတရဿ ဘိက္ခုနော အကာလစီဝရံ ဥပ္ပန္နံ ဟောတိ. တဿ တံ စီဝရံ ကယိရမာနံ နပ္ပဟောတိ. အထ ခေါ သော ဘိက္ခု တံ စီဝရံ ဥဿာပေတွာ ပုနပ္ပုနံ ဝိမဇ္ဇတိ. အဒ္ဒသာ ခေါ ဘဂဝါ သေနာသနစာရိကံ အာဟိဏ္ဍန္တော တံ ဘိက္ခုံ တံ စီဝရံ ဥဿာပေတွာ ပုနပ္ပုနံ ဝိမဇ္ဇန္တံ. ဒိသွာန ယေန သော ဘိက္ခု တေနုပသင်္ကမိ; ဥပသင်္ကမိတွာ တံ ဘိက္ခုံ ဧတဒဝေါစ—  “ကိဿ တွံ, ဘိက္ခု, ဣမံ စီဝရံ ဥဿာပေတွာ ပုနပ္ပုနံ ဝိမဇ္ဇသီ”တိ? “ဣဒံ မေ, ဘန္တေ, အကာလစီဝရံ ဥပ္ပန္နံ. ကယိရမာနံ နပ္ပဟောတိ. တေနာဟံ ဣမံ စီဝရံ ဥဿာပေတွာ ပုနပ္ပုနံ ဝိမဇ္ဇာမီ”တိ. “အတ္ထိ ပန တေ, ဘိက္ခု, စီဝရပစ္စာသာ”တိ? “အတ္ထိ, ဘဂဝါ”တိ. အထ ခေါ ဘဂဝါ ဧတသ္မိံ နိဒါနေ ဧတသ္မိံ ပကရဏေ ဓမ္မိံ ကထံ ကတွာ, ဘိက္ခူ အာမန္တေသိ—  “အနုဇာနာမိ, ဘိက္ခဝေ, အကာလစီဝရံ ပဋိဂ္ဂဟေတွာ စီဝရပစ္စာသာ နိက္ခိပိတုန်”တိ.
</Paragraph>

</Division>
<Division number="498" book="para" e="ch" v="1" p="303">

<Paragraph number="1922" book="para">
တေန ခေါ ပန သမယေန ဘိက္ခူ—  “ဘဂဝတာ အနုညာတံ အကာလစီဝရံ ပဋိဂ္ဂဟေတွာ စီဝရပစ္စာသာ နိက္ခိပိတုန်”တိ အကာလစီဝရာနိ ပဋိဂ္ဂဟေတွာ အတိရေကမာသံ နိက္ခိပန္တိ. တာနိ စီဝရာနိ စီဝရဝံသေ ဘဏ္ဍိကာဗဒ္ဓါနိ တိဋ္ဌန္တိ. အဒ္ဒသာ ခေါ အာယသ္မာ အာနန္ဒော သေနာသနစာရိကံ အာဟိဏ္ဍန္တော တာနိ စီဝရာနိ စီဝရဝံသေ ဘဏ္ဍိကာဗဒ္ဓါနိ တိဋ္ဌန္တေ. ဒိသွာန ဘိက္ခူ အာမန္တေသိ—  “ကဿိမာနိ, အာဝုသော, စီဝရာနိ စီဝရဝံသေ ဘဏ္ဍိကာဗဒ္ဓါနိ တိဋ္ဌန္တီ”တိ? “အမှာကံ, အာဝုသော, အကာလစီဝရာနိ စီဝရပစ္စာသာ နိက္ခိတ္တာနီ”တိ. “ကီဝစိရံ ပနာဝုသော, ဣမာနိ စီဝရာနိ နိက္ခိတ္တာနီ”တိ? “အတိရေကမာသံ, အာဝုသော”တိ. အာယသ္မာ အာနန္ဒော ဥဇ္ဈာယတိ ခိယျတိ ဝိပါစေတိ—  “ကထဉှိ နာမ ဘိက္ခူ အကာလစီဝရံ ပဋိဂ္ဂဟေတွာ အတိရေကမာသံ နိက္ခိပိဿန္တီ”တိ.
</Paragraph>

<Paragraph number="1923" book="para">
အထ ခေါ အာယသ္မာ အာနန္ဒော တေ ဘိက္ခူ အနေကပရိယာယေန ဝိဂရဟိတွာ ဘဂဝတော ဧတမတ္ထံ အာရောစေသိ …ပေ…  “သစ္စံ ကိရ, ဘိက္ခဝေ, ဘိက္ခူ အကာလစီဝရံ ပဋိဂ္ဂဟေတွာ အတိရေကမာသံ နိက္ခိပန္တီ”တိ? “သစ္စံ, ဘဂဝါ”တိ. ဝိဂရဟိ ဗုဒ္ဓေါ ဘဂဝါ …ပေ…  ကထဉှိ နာမ တေ, ဘိက္ခဝေ, မောဃပုရိသာ အကာလစီဝရံ ပဋိဂ္ဂဟေတွာ အတိရေကမာသံ နိက္ခိပိဿန္တိ. နေတံ, ဘိက္ခဝေ, အပ္ပသန္နာနံ ဝါ ပသာဒါယ …ပေ…  ဧဝဉ္စ ပန, ဘိက္ခဝေ, ဣမံ သိက္ခာပဒံ ဥဒ္ဒိသေယျာထ—
</Paragraph>

</Division>
<Division number="499" book="para" e="ch" v="1" p="304">

<Paragraph number="1924" book="para">
<Emphasis>“နိဋ္ဌိတစီဝရသ္မိံ ဘိက္ခုနာ ဥဗ္ဘတသ္မိံ ကထိနေ ဘိက္ခုနော ပနေဝ အကာလစီဝရံ ဥပ္ပဇ္ဇေယျ, အာကင်္ခမာနေန ဘိက္ခုနာ ပဋိဂ္ဂဟေတဗ္ဗံ. ပဋိဂ္ဂဟေတွာ ခိပ္ပမေဝ ကာရေတဗ္ဗံ. နော စဿ ပါရိပူရိ, မာသပရမံ တေန ဘိက္ခုနာ တံ စီဝရံ နိက္ခိပိတဗ္ဗံ ဦနဿ ပါရိပူရိယာ သတိယာ ပစ္စာသာယ. တတော စေ ဥတ္တရိ နိက္ခိပေယျ, သတိယာပိ ပစ္စာသာယ, နိဿဂ္ဂိယံ ပါစိတ္တိယန်”</Emphasis>တိ. (*3*:<Emphasis>22</Emphasis>)
</Paragraph>

</Division>
<Division number="500" book="para" e="ch" v="1" p="304">

<Paragraph number="1925" book="para">
<Emphasis>နိဋ္ဌိတစီဝရသ္မိန်</Emphasis>တိ ဘိက္ခုနော စီဝရံ ကတံ ဝါ ဟောတိ နဋ္ဌံ ဝါ ဝိနဋ္ဌံ ဝါ ဒဍ္ဎံ ဝါ စီဝရာသာ ဝါ ဥပစ္ဆိန္နာ.
</Paragraph>

<Paragraph number="1926" book="para">
<Emphasis>ဥဗ္ဘတသ္မိံ ကထိနေ</Emphasis>တိ အဋ္ဌန္နံ မာတိကာနံ အညတရာယ မာတိကာယ ဥဗ္ဘတံ ဟောတိ, သံဃေန ဝါ အန္တရာ ဥဗ္ဘတံ ဟောတိ.
</Paragraph>

<Paragraph number="1927" book="para">
<Emphasis>အကာလစီဝရံ</Emphasis> နာမ အနတ္ထတေ ကထိနေ ဧကာဒသမာသေ ဥပ္ပန္နံ, အတ္ထတေ ကထိနေ သတ္တမာသေ ဥပ္ပန္နံ, ကာလေပိ အာဒိဿ ဒိန္နံ, ဧတံ အကာလစီဝရံ နာမ.
</Paragraph>

<Paragraph number="1928" book="para">
<Emphasis>ဥပ္ပဇ္ဇေယျာ</Emphasis>တိ ဥပ္ပဇ္ဇေယျ သံဃတော ဝါ ဂဏတော ဝါ ဉာတိတော ဝါ မိတ္တတော ဝါ ပံသုကူလံ ဝါ အတ္တနော ဝါ ဓနေန.
</Paragraph>

<Paragraph number="1929" book="para">
<Emphasis>အာကင်္ခမာနေနာ</Emphasis>တိ ဣစ္ဆမာနေန ပဋိဂ္ဂဟေတဗ္ဗံ.
</Paragraph>

<Paragraph number="1930" book="para">
<Emphasis>ပဋိဂ္ဂဟေတွာ ခိပ္ပမေဝ ကာရေတဗ္ဗန်</Emphasis>တိ ဒသာဟာ ကာရေတဗ္ဗံ.
</Paragraph>

<Paragraph number="1931" book="para">
<Emphasis>နော စဿ ပါရိပူရီ</Emphasis>တိ ကယိရမာနံ နပ္ပဟောတိ.
</Paragraph>

<Paragraph number="1932" book="para">
<Emphasis>မာသပရမံ တေန ဘိက္ခုနာ တံ စီဝရံ နိက္ခိပိတဗ္ဗန်</Emphasis>တိ မာသပရမတာ နိက္ခိပိတဗ္ဗံ.
</Paragraph>

<Paragraph number="1933" book="para">
<Emphasis>ဦနဿ ပါရိပူရိယာ</Emphasis>တိ ဦနဿ ပါရိပူရတ္ထာယ.
</Paragraph>

<Paragraph number="1934" book="para">
<Emphasis>သတိယာ ပစ္စာသာယာ</Emphasis>တိ ပစ္စာသာ ဟောတိ သံဃတော ဝါ ဂဏတော ဝါ ဉာတိတော ဝါ မိတ္တတော ဝါ ပံသုကူလံ ဝါ အတ္တနော ဝါ ဓနေန.
</Paragraph>

<Paragraph number="1935" book="para">
<Emphasis>တတော စေ ဥတ္တရိ နိက္ခိပေယျ သတိယာပိ ပစ္စာသာယာ</Emphasis>တိ တဒဟုပ္ပန္နေ မူလစီဝရေ ပစ္စာသာစီဝရံ ဥပ္ပဇ္ဇတိ, ဒသာဟာ ကာရေတဗ္ဗံ. ဒွီဟုပ္ပန္နေ မူလစီဝရေ ပစ္စာသာစီဝရံ ဥပ္ပဇ္ဇတိ, ဒသာဟာ ကာရေတဗ္ဗံ. တီဟုပ္ပန္နေ မူလစီဝရေ …ပေ…  စတူဟုပ္ပန္နေ…  ပဉ္စာဟုပ္ပန္နေ…  ဆာဟုပ္ပန္နေ…  သတ္တာဟုပ္ပန္နေ…  အဋ္ဌာဟုပ္ပန္နေ…  နဝါဟုပ္ပန္နေ…  ဒသာဟုပ္ပန္နေ မူလစီဝရေ ပစ္စာသာစီဝရံ ဥပ္ပဇ္ဇတိ, ဒသာဟာ ကာရေတဗ္ဗံ. ဧကာဒသေ ဥပ္ပန္နေ …ပေ…  ဒွါဒသေ ဥပ္ပန္နေ…  တေရသေ ဥပ္ပန္နေ…  စုဒ္ဒသေ ဥပ္ပန္နေ…  ပန္နရသေ ဥပ္ပန္နေ…  သောဠသေ ဥပ္ပန္နေ…  သတ္တရသေ ဥပ္ပန္နေ…  အဋ္ဌာရသေ ဥပ္ပန္နေ…  ဧကူနဝီသေ ဥပ္ပန္နေ…  ဝီသေ ဥပ္ပန္နေ မူလစီဝရေ ပစ္စာသာစီဝရံ ဥပ္ပဇ္ဇတိ, ဒသာဟာ ကာရေတဗ္ဗံ. ဧကဝီသေ ဥပ္ပန္နေ မူလစီဝရေ ပစ္စာသာစီဝရံ ဥပ္ပဇ္ဇတိ, နဝါဟာ ကာရေတဗ္ဗံ. ဒွါဝီသေ ဥပ္ပန္နေ …ပေ…  တေဝီသေ ဥပ္ပန္နေ…  စတုဝီသေ ဥပ္ပန္နေ…  ပဉ္စဝီသေ ဥပ္ပန္နေ…  ဆဗ္ဗီသေ ဥပ္ပန္နေ…  သတ္တဝီသေ ဥပ္ပန္နေ…  အဋ္ဌဝီသေ ဥပ္ပန္နေ…  ဧကူနတိံသေ ဥပ္ပန္နေ မူလစီဝရေ ပစ္စာသာစီဝရံ ဥပ္ပဇ္ဇတိ, ဧကာဟံ ကာရေတဗ္ဗံ…  တိံသေ ဥပ္ပန္နေ မူလစီဝရေ ပစ္စာသာစီဝရံ ဥပ္ပဇ္ဇတိ, တဒဟေဝ အဓိဋ္ဌာတဗ္ဗံ ဝိကပ္ပေတဗ္ဗံ ဝိဿဇ္ဇေတဗ္ဗံ. နော စေ အဓိဋ္ဌေယျ ဝါ ဝိကပ္ပေယျ ဝါ ဝိဿဇ္ဇေယျ ဝါ, ဧကတိံသေ အရုဏုဂ္ဂမနေ နိဿဂ္ဂိယံ ဟောတိ. နိဿဇ္ဇိတဗ္ဗံ သံဃဿ ဝါ ဂဏဿ ဝါ ပုဂ္ဂလဿ ဝါ. ဧဝဉ္စ ပန, ဘိက္ခဝေ, နိဿဇ္ဇိတဗ္ဗံ …ပေ…  ဣဒံ မေ, ဘန္တေ, အကာလစီဝရံ မာသာတိက္ကန္တံ နိဿဂ္ဂိယံ, ဣမာဟံ သံဃဿ နိဿဇ္ဇာမီတိ …ပေ…  ဒဒေယျာတိ …ပေ…  ဒဒေယျုန္တိ …ပေ…  အာယသ္မတော ဒမ္မီတိ.
</Paragraph>

<Paragraph number="1936" book="para">
ဝိသဘာဂေ ဥပ္ပန္နေ မူလစီဝရေ ပစ္စာသာစီဝရံ ဥပ္ပဇ္ဇတိ, ရတ္တိယော စ သေသာ ဟောန္တိ, န အကာမာ ကာရေတဗ္ဗံ.
</Paragraph>

</Division>
<Division number="501" book="para" e="ch" v="1" p="305">

<Paragraph number="1937" book="para">
မာသာတိက္ကန္တေ အတိက္ကန္တသညီ, နိဿဂ္ဂိယံ ပါစိတ္တိယံ. မာသာတိက္ကန္တေ ဝေမတိကော နိဿဂ္ဂိယံ ပါစိတ္တိယံ. မာသာတိက္ကန္တေ အနတိက္ကန္တသညီ နိဿဂ္ဂိယံ ပါစိတ္တိယံ. အနဓိဋ္ဌိတေ အဓိဋ္ဌိတသညီ …ပေ…  အဝိကပ္ပိတေ ဝိကပ္ပိတသညီ…  အဝိဿဇ္ဇိတေ ဝိဿဇ္ဇိတသညီ…  အနဋ္ဌေ နဋ္ဌသညီ…  အဝိနဋ္ဌေ ဝိနဋ္ဌသညီ…  အဒဍ္ဎေ ဒဍ္ဎသညီ…  အဝိလုတ္တေ ဝိလုတ္တသညီ, နိဿဂ္ဂိယံ ပါစိတ္တိယံ.
</Paragraph>

<Paragraph number="1938" book="para">
နိဿဂ္ဂိယံ စီဝရံ အနိဿဇ္ဇိတွာ ပရိဘုဉ္ဇတိ, အာပတ္တိ ဒုက္ကဋဿ. မာသာနတိက္ကန္တေ အတိက္ကန္တသညီ, အာပတ္တိ ဒုက္ကဋဿ. မာသာနတိက္ကန္တေ ဝေမတိကော, အာပတ္တိ ဒုက္ကဋဿ. မာသာနတိက္ကန္တေ အနတိက္ကန္တသညီ, အနာပတ္တိ.
</Paragraph>

</Division>
<Division number="502" book="para" e="ch" v="1" p="305">

<Paragraph number="1939" book="para">
အနာပတ္တိ—  အန္တောမာသေ အဓိဋ္ဌေတိ, ဝိကပ္ပေတိ, ဝိဿဇ္ဇေတိ, နဿတိ, ဝိနဿတိ, ဍယှတိ, အစ္ဆိန္ဒိတွာ ဂဏှန္တိ, ဝိဿာသံ ဂဏှန္တိ, ဥမ္မတ္တကဿ, အာဒိကမ္မိကဿာတိ.

</Paragraph>
</Division>

<Paragraph number="1940" type="center" book="para">
တတိယကထိနသိက္ခာပဒံ နိဋ္ဌိတံ တတိယံ.
</Paragraph>