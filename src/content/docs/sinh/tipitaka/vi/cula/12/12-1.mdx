---
title: "12.1 පඨමභාණවාර"
tableOfContents: false
sidebar:
  order: 1
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="446" book="cula">

<Paragraph number="2225" book="cula">
තේන ඛෝ පන සමයේන වස්සසතපරිනිබ්බුතේ භගවති වේසාලිකා වජ්ජිපුත්තකා භික්ඛූ වේසාලියං දස වත්ථූනි දීපේන්ති—  කප්පති සිඞ්ගිලෝණකප්පෝ, කප්පති ද්වඞ්ගුලකප්පෝ, කප්පති ගාමන්තරකප්පෝ, කප්පති ආවාසකප්පෝ, කප්පති අනුමතිකප්පෝ, කප්පති ආචිණ්ණකප්පෝ, කප්පති අමථිතකප්පෝ, කප්පති ජළෝගිං පාතුං, කප්පති අදසකං නිසීදනං, කප්පති ජාතරූපරජතන්ති.
</Paragraph>

<Paragraph number="2226" book="cula">
තේන ඛෝ පන සමයේන ආයස්මා යසෝ කාකණ්ඩකපුත්තෝ වජ්ජීසු චාරිකං චරමානෝ යේන වේසාලී තදවසරි. තත්‍ර සුදං ආයස්මා යසෝ කාකණ්ඩකපුත්තෝ වේසාලියං විහරති මහාවනේ කූටාගාරසාලායං. තේන ඛෝ පන සමයේන වේසාලිකා වජ්ජිපුත්තකා භික්ඛූ තදහුපෝසථේ කංසපාතිං උදකේන පූරේත්වා මජ්ඣේ භික්ඛුසංඝස්ස ඨපේත්වා ආගතාගතේ වේසාලිකේ උපාසකේ ඒවං වදන්ති—  “දේථාවුසෝ, සංඝස්ස කහාපණම්පි අඩ්ඪම්පි පාදම්පි මාසකරූපම්පි. භවිස්සති සංඝස්ස පරික්ඛාරේන කරණීයන්”ති. ඒවං වුත්තේ, ආයස්මා යසෝ කාකණ්ඩකපුත්තෝ වේසාලිකේ උපාසකේ ඒතදවෝච—  “මාවුසෝ, අදත්ථ සංඝස්ස කහාපණම්පි අඩ්ඪම්පි පාදම්පි මාසකරූපම්පි. න කප්පති සමණානං සක්‍යපුත්තියානං ජාතරූපරජතං; න සාදියන්ති සමණා සක්‍යපුත්තියා ජාතරූපරජතං; න පටිග්ගණ්හන්ති සමණා සක්‍යපුත්තියා ජාතරූපරජතං; නික්ඛිත්තමණිසුවණ්ණා සමණා සක්‍යපුත්තියා අපේතජාතරූපරජතා”ති. ඒවම්පි ඛෝ වේසාලිකා උපාසකා ආයස්මතා යසේන කාකණ්ඩකපුත්තේන වුච්චමානා අදංසුයේව සංඝස්ස කහාපණම්පි අඩ්ඪම්පි පාදම්පි මාසකරූපම්පි.
</Paragraph>

<Paragraph number="2227" book="cula">
අථ ඛෝ වේසාලිකා වජ්ජිපුත්තකා භික්ඛූ තස්සා රත්තියා අච්චයේන තං හිරඤ්ඤං භික්ඛග්ගේන පටිවීසං ඨපේත්වා භාජේසුං. අථ ඛෝ වේසාලිකා වජ්ජිපුත්තකා භික්ඛූ ආයස්මන්තං යසං කාකණ්ඩකපුත්තං ඒතදවෝචුං—  “ඒසෝ තේ, ආවුසෝ යස, හිරඤ්ඤස්ස පටිවීසෝ”ති. “නත්ථි මේ, ආවුසෝ, හිරඤ්ඤස්ස පටිවීසෝ, නාහං හිරඤ්ඤං සාදියාමී”ති. අථ ඛෝ වේසාලිකා වජ්ජිපුත්තකා භික්ඛූ—  “අයං, ආවුසෝ, යසෝ කාකණ්ඩකපුත්තෝ උපාසකේ සද්ධේ පසන්නේ අක්කෝසති, පරිභාසති, අප්පසාදං කරෝති; හන්දස්ස මයං පටිසාරණීයකම්මං කරෝමා”ති තේ තස්ස පටිසාරණීයකම්මං අකංසු. අථ ඛෝ ආයස්මා යසෝ කාකණ්ඩකපුත්තෝ වේසාලිකේ වජ්ජිපුත්තකේ භික්ඛූ ඒතදවෝච—  “භගවතා, ආවුසෝ, පඤ්ඤත්තං—  ‘පටිසාරණීයකම්මකතස්ස භික්ඛුනෝ අනුදූතෝ දාතබ්බෝ’ති. දේථ මේ, ආවුසෝ, අනුදූතං භික්ඛුන්”ති.
</Paragraph>

<Paragraph number="2228" book="cula">
අථ ඛෝ වේසාලිකා වජ්ජිපුත්තකා භික්ඛූ ඒකං භික්ඛුං සම්මන්නිත්වා ආයස්මතෝ යසස්ස කාකණ්ඩකපුත්තස්ස අනුදූතං අදංසු. අථ ඛෝ ආයස්මා යසෝ කාකණ්ඩකපුත්තෝ අනුදූතේන භික්ඛුනා සද්ධිං වේසාලිං පවිසිත්වා වේසාලිකේ උපාසකේ ඒතදවෝච—  “අහං කිරායස්මන්තේ උපාසකේ සද්ධේ පසන්නේ අක්කෝසාමි, පරිභාසාමි, අප්පසාදං කරෝමි; යෝහං අධම්මං අධම්මෝති වදාමි, ධම්මං ධම්මෝති වදාමි, අවිනයං අවිනයෝති වදාමි, විනයං විනයෝති වදාමි.
</Paragraph>

</Division>
<Division number="447" book="cula">

<Paragraph number="2229" book="cula">
ඒකමිදං, ආවුසෝ, සමයං භගවා සාවත්ථියං විහරති ජේතවනේ අනාථපිණ්ඩිකස්ස ආරාමේ. තත්‍ර ඛෝ, ආවුසෝ, භගවා භික්ඛූ ආමන්තේසි—  ‘චත්තාරෝමේ, භික්ඛවේ, චන්දිමසූරියානං උපක්කිලේසා, යේහි උපක්කිලේසේහි උපක්කිලිට්ඨා චන්දිමසූරියා න තපන්ති, න භාසන්ති, න විරෝචන්ති. කතමේ චත්තාරෝ? අබ්භං, භික්ඛවේ, චන්දිමසූරියානං උපක්කිලේසෝ, යේන උපක්කිලේසේන උපක්කිලිට්ඨා චන්දිමසූරියා න තපන්ති, න භාසන්ති න විරෝචන්ති. මහිකා, භික්ඛවේ, චන්දිමසූරියානං උපක්කිලේසෝ, යේන උපක්කිලේසේන උපක්කිලිට්ඨා චන්දිමසූරියා න තපන්ති, න භාසන්ති, න විරෝචන්ති, ධූමරජෝ, භික්ඛවේ, චන්දිමසූරියානං උපක්කිලේසෝ, යේන උපක්කිලේසේන උපක්කිලිට්ඨා චන්දිමසූරියා න තපන්ති, න භාසන්ති, න විරෝචන්ති. රාහු, භික්ඛවේ, අසුරින්දෝ චන්දිමසූරියානං උපක්කිලේසෝ, යේන උපක්කිලේසේන උපක්කිලිට්ඨා චන්දිමසූරියා න තපන්ති, න භාසන්ති, න විරෝචන්ති. ඉමේ ඛෝ, භික්ඛවේ, චත්තාරෝ චන්දිමසූරියානං උපක්කිලේසා, යේහි උපක්කිලේසේහි උපක්කිලිට්ඨා චන්දිමසූරියා න තපන්ති, න භාසන්ති, න විරෝචන්ති. ඒවමේව ඛෝ, භික්ඛවේ, චත්තාරෝමේ සමණබ්‍රාහ්මණානං උපක්කිලේසා, යේහි උපක්කිලේසේහි උපක්කිලිට්ඨා ඒකේ සමණබ්‍රාහ්මණා න තපන්ති, න භාසන්ති, න විරෝචන්ති. කතමේ චත්තාරෝ? සන්ති, භික්ඛවේ, ඒකේ සමණබ්‍රාහ්මණා සුරං පිවන්ති, මේරයං පිවන්ති, සුරාමේරයපානා අප්පටිවිරතා—  අයං, භික්ඛවේ, පඨමෝ සමණබ්‍රාහ්මණානං උපක්කිලේසෝ, යේන උපක්කිලේසේන උපක්කිලිට්ඨා ඒකේ සමණබ්‍රාහ්මණා න තපන්ති, න භාසන්ති, න විරෝචන්ති. පුන චපරං, භික්ඛවේ, ඒකේ සමණබ්‍රාහ්මණා මේථුනං ධම්මං පටිසේවන්ති, මේථුනධම්මා අප්පටිවිරතා—  අයං, භික්ඛවේ, දුතියෝ සමණබ්‍රාහ්මණානං උපක්කිලේසෝ, යේන උපක්කිලේසේන උපක්කිලිට්ඨා ඒකේ සමණබ්‍රාහ්මණා න තපන්ති, න භාසන්ති, න විරෝචන්ති. පුන චපරං, භික්ඛවේ, ඒකේ සමණබ්‍රාහ්මණා ජාතරූපරජතං සාදියන්ති, ජාතරූපරජතප්පටිග්ගහණා අප්පටිවිරතා—  අයං, භික්ඛවේ, තතියෝ සමණබ්‍රාහ්මණානං උපක්කිලේසෝ, යේන උපක්කිලේසේන උපක්කිලිට්ඨා ඒකේ සමණබ්‍රාහ්මණා න තපන්ති, න භාසන්ති, න විරෝචන්ති. පුන චපරං, භික්ඛවේ, ඒකේ සමණබ්‍රාහ්මණා මිච්ඡාජීවේන ජීවිතං කප්පේන්ති; මිච්ඡාජීවා අප්පටිවිරතා—  අයං, භික්ඛවේ, චතුත්ථෝ සමණබ්‍රාහ්මණානං උපක්කිලේසෝ, යේන උපක්කිලේසේන උපක්කිලිට්ඨා ඒකේ සමණබ්‍රාහ්මණා න තපන්ති, න භාසන්ති, න විරෝචන්ති. ඉමේ ඛෝ, භික්ඛවේ, චත්තාරෝ සමණබ්‍රාහ්මණානං උපක්කිලේසා, යේහි උපක්කිලේසේහි උපක්කිලිට්ඨා ඒකේ සමණබ්‍රාහ්මණා න තපන්ති, න භාසන්ති, න විරෝචන්ති’. ඉදමවෝචාවුසෝ, භගවා. ඉදං වත්වාන සුගතෝ අථාපරං ඒතදවෝච සත්ථා—
</Paragraph>

<Paragraph number="2230" type="verses" book="cula">
_‘රාගදෝසපරික්ලිට්ඨා,_  
_ඒකේ සමණබ්‍රාහ්මණා;_  
_අවිජ්ජානිවුටා පෝසා,_  
_පියරූපාභිනන්දිනෝ._  

</Paragraph>

<Paragraph number="2231" type="verses" book="cula">
_සුරං පිවන්ති මේරයං,_  
_පටිසේවන්ති මේථුනං;_  
_රජතං ජාතරූපඤ්ච,_  
_සාදියන්ති අවිද්දසූ._  

</Paragraph>

<Paragraph number="2232" type="verses" book="cula">
_මිච්ඡාජීවේන ජීවන්ති,_  
_ඒකේ සමණබ්‍රාහ්මණා;_  
_ඒතේ උපක්කිලේසා වුත්තා,_  
_බුද්ධේනාදිච්චබන්ධුනා._  

</Paragraph>

<Paragraph number="2233" type="verses" book="cula">
_යේහි උපක්කිලේසේහි උපක්කිලිට්ඨා,_  
_ඒකේ සමණබ්‍රාහ්මණා;_  
_න තපන්ති න භාසන්ති,_  
_අසුද්ධා සරජා මගා._  

</Paragraph>

<Paragraph number="2234" type="verses" book="cula">
_අන්ධකාරේන ඕනද්ධා,_  
_තණ්හාදාසා සනේත්තිකා;_  
_වඩ්ඪේන්ති කටසිං ඝෝරං,_  
_ආදියන්ති පුනබ්භවන්’ති._  

</Paragraph>

<Paragraph number="2235" book="cula">
ඒවංවාදී කිරාහං ආයස්මන්තේ උපාසකේ සද්ධේ පසන්නේ අක්කෝසාමි, පරිභාසාමි, අප්පසාදං කරෝමි; යෝහං අධම්මං අධම්මෝති වදාමි, ධම්මං ධම්මෝති වදාමි, අවිනයං අවිනයෝති වදාමි, විනයං විනයෝති වදාමි.
</Paragraph>

</Division>
<Division number="448" book="cula">

<Paragraph number="2236" book="cula">
ඒකමිදං, ආවුසෝ, සමයං භගවා රාජගහේ විහරති වේළුවනේ කලන්දකනිවාපේ. තේන ඛෝ පන සමයේන රාජන්තේපුරේ රාජපරිසායං සන්නිසින්නානං සන්නිපතිතානං අයමන්තරකථා උදපාදි—  ‘කප්පති සමණානං සක්‍යපුත්තියානං ජාතරූපරජතං; සාදියන්ති සමණා සක්‍යපුත්තියා ජාතරූපරජතං; පටිග්ගණ්හන්ති සමණා සක්‍යපුත්තියා ජාතරූපරජතන්’ති. තේන ඛෝ පනාවුසෝ, සමයේන මණිචූළකෝ ගාමණී තස්සං පරිසායං නිසින්නෝ හෝති. අථ ඛෝ, ආවුසෝ, මණිචූළකෝ ගාමණී තං පරිසං ඒතදවෝච—  ‘මා, අය්‍යා, ඒවං අවචුත්ථ. න කප්පති සමණානං සක්‍යපුත්තියානං ජාතරූපරජතං; න සාදියන්ති සමණා සක්‍යපුත්තියා ජාතරූපරජතං; න පටිග්ගණ්හන්ති සමණා සක්‍යපුත්තියා ජාතරූපරජතං; නික්ඛිත්තමණිසුවණ්ණා සමණා සක්‍යපුත්තියා අපේතජාතරූපරජතා’ති. අසක්ඛි ඛෝ, ආවුසෝ, මණිචූළකෝ ගාමණී තං පරිසං සඤ්ඤාපේතුං.
</Paragraph>

<Paragraph number="2237" book="cula">
අථ ඛෝ, ආවුසෝ, මණිචූළකෝ ගාමණී තං පරිසං සඤ්ඤාපේත්වා යේන භගවා තේනුපසඞ්කමි, උපසඞ්කමිත්වා භගවන්තං අභිවාදේත්වා ඒකමන්තං නිසීදි. ඒකමන්තං නිසින්නෝ ඛෝ, ආවුසෝ, මණිචූළකෝ ගාමණී භගවන්තං ඒතදවෝච—  ‘ඉධ, භන්තේ, රාජන්තේපුරේ රාජපරිසායං සන්නිසින්නානං සන්නිපතිතානං අයමන්තරකථා උදපාදි—  කප්පති සමණානං සක්‍යපුත්තියානං ජාතරූපරජතං; සාදියන්ති සමණා සක්‍යපුත්තියා ජාතරූපරජතං; පටිග්ගණ්හන්ති සමණා සක්‍යපුත්තියා ජාතරූපරජතන්ති. ඒවං වුත්තේ, අහං, භන්තේ, තං පරිසං ඒතදවෝචං—  මා, අය්‍යා, ඒවං අවචුත්ථ. න කප්පති සමණානං සක්‍යපුත්තියානං ජාතරූපරජතං; න සාදියන්ති සමණා සක්‍යපුත්තියා ජාතරූපරජතං; න පටිග්ගණ්හන්ති සමණා සක්‍යපුත්තියා ජාතරූපරජතං; නික්ඛිත්තමණිසුවණ්ණා සමණා සක්‍යපුත්තියා අපේතජාතරූපරජතාති. අසක්ඛිං ඛෝ අහං, භන්තේ, තං පරිසං සඤ්ඤාපේතුං. කච්චාහං, භන්තේ, ඒවං බ්‍යාකරමානෝ වුත්තවාදී චේව භගවතෝ හෝමි, න ච භගවන්තං අභූතේන අබ්භාචික්ඛාමි, ධම්මස්ස චානුධම්මං බ්‍යාකරෝමි, න ච කෝචි සහධම්මිකෝ වාදානුවාදෝ ගාරය්හං ඨානං ආගච්ඡතී’ති? ‘තග්ඝ ත්වං, ගාමණි, ඒවං බ්‍යාකරමානෝ වුත්තවාදී චේව මේ හෝසි; න ච මං අභූතේන අබ්භාචික්ඛසි, ධම්මස්ස චානුධම්මං බ්‍යාකරෝසි, න ච කෝචි සහධම්මිකෝ වාදානුවාදෝ ගාරය්හං ඨානං ආගච්ඡති. න හි, ගාමණි, කප්පති සමණානං සක්‍යපුත්තියානං ජාතරූපරජතං; න සාදියන්ති සමණා සක්‍යපුත්තියා ජාතරූපරජතං; න පටිග්ගණ්හන්ති සමණා සක්‍යපුත්තියා ජාතරූපරජතං; නික්ඛිත්තමණිසුවණ්ණා සමණා සක්‍යපුත්තියා අපේතජාතරූපරජතා. යස්ස ඛෝ, ගාමණි, ජාතරූපරජතං කප්පති, පඤ්චපි තස්ස කාමගුණා කප්පන්ති. යස්ස පඤ්ච කාමගුණා කප්පන්ති ඒකංසේනේතං, ගාමණි, ධාරේය්‍යාසි—  අස්සමණධම්මෝ අසක්‍යපුත්තියධම්මෝති. අපි චාහං, ගාමණි, ඒවං වදාමි තිණං තිණත්ථිකේන පරියේසිතබ්බං; දාරු දාරුත්ථිකේන පරියේසිතබ්බං; සකටං සකටත්ථිකේන පරියේසිතබ්බං; පුරිසෝ පුරිසත්ථිකේන පරියේසිතබ්බෝ. න ත්වේවාහං, ගාමණි, කේනචි පරියායේන ජාතරූපරජතං සාදිතබ්බං පරියේසිතබ්බන්ති වදාමී’ති.
</Paragraph>

<Paragraph number="2238" book="cula">
ඒවංවාදී කිරාහං ආයස්මන්තේ උපාසකේ සද්ධේ පසන්නේ අක්කෝසාමි, පරිභාසාමි, අප්පසාදං කරෝමි; යෝහං අධම්මං අධම්මෝති වදාමි, ධම්මං ධම්මෝති වදාමි, අවිනයං අවිනයෝති වදාමි, විනයං විනයෝති වදාමි.
</Paragraph>

</Division>
<Division number="449" book="cula">

<Paragraph number="2239" book="cula">
ඒකමිදං, ආවුසෝ, සමයං භගවා රාජගහේ ආයස්මන්තං උපනන්දං සක්‍යපුත්තං ආරබ්භ ජාතරූපරජතං පටික්ඛිපි, සික්ඛාපදඤ්ච පඤ්ඤපේසි. ඒවංවාදී කිරාහං ආයස්මන්තේ උපාසකේ සද්ධේ පසන්නේ අක්කෝසාමි, පරිභාසාමි, අප්පසාදං කරෝමි; යෝහං අධම්මං අධම්මෝති වදාමි, ධම්මං ධම්මෝති වදාමි, අවිනයං අවිනයෝති වදාමි, විනයං විනයෝති වදාමී”ති.
</Paragraph>

<Paragraph number="2240" book="cula">
ඒවං වුත්තේ, වේසාලිකා උපාසකා ආයස්මන්තං යසං කාකණ්ඩකපුත්තං ඒතදවෝචුං—  “ඒකෝව, භන්තේ, අය්‍යෝ යසෝ කාකණ්ඩකපුත්තෝ සමණෝ සක්‍යපුත්තියෝ. සබ්බේවිමේ අස්සමණා අසක්‍යපුත්තියා. වසතු, භන්තේ, අය්‍යෝ යසෝ කාකණ්ඩකපුත්තෝ වේසාලියං. මයං අය්‍යස්ස යසස්ස කාකණ්ඩකපුත්තස්ස උස්සුක්කං කරිස්සාම චීවරපිණ්ඩපාතසේනාසනගිලානප්පච්චයභේසජ්ජපරික්ඛාරානන්”ති. අථ ඛෝ ආයස්මා යසෝ කාකණ්ඩකපුත්තෝ වේසාලිකේ උපාසකේ සඤ්ඤාපේත්වා අනුදූතේන භික්ඛුනා සද්ධිං ආරාමං අගමාසි.
</Paragraph>

<Paragraph number="2241" book="cula">
අථ ඛෝ වේසාලිකා වජ්ජිපුත්තකා භික්ඛූ අනුදූතං භික්ඛුං පුච්ඡිංසු—  “ඛමාපිතාවුසෝ, යසේන කාකණ්ඩකපුත්තේන වේසාලිකා උපාසකා”ති? “උපාසකේහි පාපිකං නෝ, ආවුසෝ, කතං. ඒකෝව යසෝ කාකණ්ඩකපුත්තෝ සමණෝ සක්‍යපුත්තියෝ කතෝ. සබ්බේව මයං අස්සමණා අසක්‍යපුත්තියා කතා”ති. අථ ඛෝ වේසාලිකා වජ්ජිපුත්තකා භික්ඛූ—  “අයං, ආවුසෝ, යසෝ කාකණ්ඩකපුත්තෝ අම්හේහි අසම්මතෝ ගිහීනං පකාසේසි; හන්දස්ස මයං උක්ඛේපනීයකම්මං කරෝමා”ති. තේ තස්ස උක්ඛේපනීයකම්මං කත්තුකාමා සන්නිපතිංසු. අථ ඛෝ ආයස්මා යසෝ කාකණ්ඩකපුත්තෝ වේහාසං අබ්භුග්ගන්ත්වා කෝසම්බියං පච්චුට්ඨාසි.
</Paragraph>

</Division>
<Division number="450" book="cula">

<Paragraph number="2242" book="cula">
අථ ඛෝ ආයස්මා යසෝ කාකණ්ඩකපුත්තෝ පාවේය්‍යකානඤ්ච අවන්තිදක්ඛිණාපථකානඤ්ච භික්ඛූනං සන්තිකේ දූතං පාහේසි—  “ආගච්ඡන්තු ආයස්මන්තා; ඉමං අධිකරණං ආදියිස්සාම. පුරේ අධම්මෝ දිප්පති, ධම්මෝ පටිබාහිය්‍යති; අවිනයෝ දිප්පති, විනයෝ පටිබාහිය්‍යති; පුරේ අධම්මවාදිනෝ බලවන්තෝ හෝන්ති, ධම්මවාදිනෝ දුබ්බලා හෝන්ති; අවිනයවාදිනෝ බලවන්තෝ හෝන්ති, විනයවාදිනෝ දුබ්බලා හෝන්තී”ති.
</Paragraph>

<Paragraph number="2243" book="cula">
තේන ඛෝ පන සමයේන ආයස්මා සම්භූතෝ සාණවාසී අහෝගඞ්ගේ පබ්බතේ පටිවසති. අථ ඛෝ ආයස්මා යසෝ කාකණ්ඩකපුත්තෝ යේන අහෝගඞ්ගෝ පබ්බතෝ, යේනායස්මා සම්භූතෝ සාණවාසී තේනුපසඞ්කමි, උපසඞ්කමිත්වා ආයස්මන්තං සම්භූතං සාණවාසිං අභිවාදේත්වා ඒකමන්තං නිසීදි. ඒකමන්තං නිසින්නෝ ඛෝ ආයස්මා යසෝ කාකණ්ඩකපුත්තෝ ආයස්මන්තං සම්භූතං සාණවාසිං ඒතදවෝච—  “ඉමේ, භන්තේ, වේසාලිකා වජ්ජිපුත්තකා භික්ඛූ වේසාලියං දස වත්ථූනි දීපේන්ති—  කප්පති සිඞ්ගිලෝණකප්පෝ, කප්පති ද්වඞ්ගුලකප්පෝ, කප්පති ගාමන්තරකප්පෝ, කප්පති ආවාසකප්පෝ, කප්පති අනුමතිකප්පෝ, කප්පති ආචිණ්ණකප්පෝ, කප්පති අමථිතකප්පෝ, කප්පති ජළෝගිං පාතුං, කප්පති අදසකං නිසීදනං, කප්පති ජාතරූපරජතන්ති. හන්ද මයං, භන්තේ, ඉමං අධිකරණං ආදියිස්සාම. පුරේ අධම්මෝ දිප්පති, ධම්මෝ පටිබාහිය්‍යති; අවිනයෝ දිප්පති, විනයෝ පටිබාහිය්‍යති; පුරේ අධම්මවාදිනෝ බලවන්තෝ හෝන්ති, ධම්මවාදිනෝ දුබ්බලා හෝන්ති; අවිනයවාදිනෝ බලවන්තෝ හෝන්ති, විනයවාදිනෝ දුබ්බලා හෝන්තී”ති. “ඒවමාවුසෝ”ති ඛෝ ආයස්මා සම්භූතෝ සාණවාසී ආයස්මතෝ යසස්ස කාකණ්ඩකපුත්තස්ස පච්චස්සෝසි. අථ ඛෝ සට්ඨිමත්තා පාවේය්‍යකා භික්ඛූ—  සබ්බේ ආරඤ්ඤිකා, සබ්බේ පිණ්ඩපාතිකා, සබ්බේ පංසුකූලිකා, සබ්බේ තේචීවරිකා, සබ්බේව අරහන්තෝ—  අහෝගඞ්ගේ පබ්බතේ සන්නිපතිංසු. අට්ඨාසීතිමත්තා අවන්තිදක්ඛිණාපථකා භික්ඛූ—  අප්පේකච්චේ ආරඤ්ඤිකා, අප්පේකච්චේ පිණ්ඩපාතිකා, අප්පේකච්චේ පංසුකූලිකා, අප්පේකච්චේ තේචීවරිකා, සබ්බේව අරහන්තෝ—  අහෝගඞ්ගේ පබ්බතේ සන්නිපතිංසු. අථ ඛෝ ථේරානං භික්ඛූනං මන්තයමානානං ඒතදහෝසි—  “ඉදං ඛෝ අධිකරණං කක්ඛළඤ්ච, වාළඤ්ච; කං නු ඛෝ මයං පක්ඛං ලභේය්‍යාම, යේන මයං ඉමස්මිං අධිකරණේ බලවන්තතරා අස්සාමා”ති.
</Paragraph>

</Division>
<Division number="451" book="cula">

<Paragraph number="2244" book="cula">
තේන ඛෝ පන සමයේන ආයස්මා රේවතෝ සෝරේය්‍යේ පටිවසති—  බහුස්සුතෝ ආගතාගමෝ ධම්මධරෝ විනයධරෝ මාතිකාධරෝ පණ්ඩිතෝ වියත්තෝ මේධාවී ලජ්ජී කුක්කුච්චකෝ සික්ඛාකාමෝ. අථ ඛෝ ථේරානං භික්ඛූනං ඒතදහෝසි—  “අයං ඛෝ ආයස්මා රේවතෝ සෝරේය්‍යේ පටිවසති—  බහුස්සුතෝ ආගතාගමෝ ධම්මධරෝ විනයධරෝ මාතිකාධරෝ පණ්ඩිතෝ වියත්තෝ මේධාවී ලජ්ජී කුක්කුච්චකෝ සික්ඛාකාමෝ. සචේ මයං ආයස්මන්තං රේවතං පක්ඛං ලභිස්සාම, ඒවං මයං ඉමස්මිං අධිකරණේ බලවන්තතරා අස්සාමා”ති. අස්සෝසි ඛෝ ආයස්මා රේවතෝ—  දිබ්බාය සෝතධාතුයා විසුද්ධාය අතික්කන්තමානුසිකාය—  ථේරානං භික්ඛූනං මන්තයමානානං. සුත්වානස්ස ඒතදහෝසි—  “ඉදං ඛෝ අධිකරණං කක්ඛළඤ්ච වාළඤ්ච. න ඛෝ මේතං පතිරූපං යෝහං ඒවරූපේ අධිකරණේ ඕසක්කේය්‍යං. ඉදානි ච පන තේ භික්ඛූ ආගච්ඡිස්සන්ති. සෝහං තේහි ආකිණ්ණෝ න ඵාසු ගමිස්සාමි. යන්නූනාහං පටිකච්චේව ගච්ඡේය්‍යන්”ති. අථ ඛෝ ආයස්මා රේවතෝ සෝරේය්‍යා සඞ්කස්සං අගමාසි.
</Paragraph>

<Paragraph number="2245" book="cula">
අථ ඛෝ ථේරා භික්ඛූ සෝරේය්‍යං ගන්ත්වා පුච්ඡිංසු—  “කහං ආයස්මා රේවතෝ”ති? තේ ඒවමාහංසු—  “ඒසායස්මා රේවතෝ සඞ්කස්සං ගතෝ”ති. අථ ඛෝ ආයස්මා රේවතෝ සඞ්කස්සා කණ්ණකුජ්ජං අගමාසි. අථ ඛෝ ථේරා භික්ඛූ සඞ්කස්සං ගන්ත්වා පුච්ඡිංසු—  “කහං ආයස්මා රේවතෝ”ති? තේ ඒවමාහංසු—  “ඒසායස්මා රේවතෝ කණ්ණකුජ්ජං ගතෝ”ති. අථ ඛෝ ආයස්මා රේවතෝ කණ්ණකුජ්ජා උදුම්බරං අගමාසි. අථ ඛෝ ථේරා භික්ඛූ කණ්ණකුජ්ජං ගන්ත්වා පුච්ඡිංසු—  “කහං ආයස්මා රේවතෝ”ති? තේ ඒවමාහංසු—  “ඒසායස්මා රේවතෝ උදුම්බරං ගතෝ”ති. අථ ඛෝ ආයස්මා රේවතෝ උදුම්බරා අග්ගළපුරං අගමාසි. අථ ඛෝ ථේරා භික්ඛූ උදුම්බරං ගන්ත්වා පුච්ඡිංසු—  “කහං ආයස්මා රේවතෝ”ති? තේ ඒවමාහංසු—  “ඒසායස්මා රේවතෝ අග්ගළපුරං ගතෝ”ති. අථ ඛෝ ආයස්මා රේවතෝ අග්ගළපුරා සහජාතිං අගමාසි. අථ ඛෝ ථේරා භික්ඛූ අග්ගළපුරං ගන්ත්වා පුච්ඡිංසු—  “කහං ආයස්මා රේවතෝ”ති? තේ ඒවමාහංසු—  “ඒසායස්මා රේවතෝ සහජාතිං ගතෝ”ති. අථ ඛෝ ථේරා භික්ඛූ ආයස්මන්තං රේවතං සහජාතියං සම්භාවේසුං.
</Paragraph>

</Division>
<Division number="452" book="cula">

<Paragraph number="2246" book="cula">
අථ ඛෝ ආයස්මා සම්භූතෝ සාණවාසී ආයස්මන්තං යසං කාකණ්ඩකපුත්තං ඒතදවෝච—  “අයං, ආවුසෝ, ආයස්මා රේවතෝ බහුස්සුතෝ ආගතාගමෝ ධම්මධරෝ විනයධරෝ මාතිකාධරෝ පණ්ඩිතෝ වියත්තෝ මේධාවී ලජ්ජී කුක්කුච්චකෝ සික්ඛාකාමෝ. සචේ මයං ආයස්මන්තං රේවතං පඤ්හං පුච්ඡිස්සාම, පටිබලෝ ආයස්මා රේවතෝ ඒකේනේව පඤ්හේන සකලම්පි රත්තිං වීතිනාමේතුං. ඉදානි ච පනායස්මා රේවතෝ අන්තේවාසිකං සරභාණකං භික්ඛුං අජ්ඣේසිස්සති. සෝ ත්වං තස්ස භික්ඛුනෝ සරභඤ්ඤපරියෝසානේ ආයස්මන්තං රේවතං උපසඞ්කමිත්වා ඉමානි දස වත්ථූනි පුච්ඡේය්‍යාසී”ති. “ඒවං, භන්තේ”ති ඛෝ ආයස්මා යසෝ කාකණ්ඩකපුත්තෝ ආයස්මතෝ සම්භූතස්ස සාණවාසිස්ස පච්චස්සෝසි. අථ ඛෝ ආයස්මා රේවතෝ අන්තේවාසිකං සරභාණකං භික්ඛුං අජ්ඣේසි. අථ ඛෝ ආයස්මා යසෝ කාකණ්ඩකපුත්තෝ තස්ස භික්ඛුනෝ සරභඤ්ඤපරියෝසානේ යේනායස්මා රේවතෝ තේනුපසඞ්කමි, උපසඞ්කමිත්වා ආයස්මන්තං රේවතං අභිවාදේත්වා ඒකමන්තං නිසීදි. ඒකමන්තං නිසින්නෝ ඛෝ ආයස්මා යසෝ කාකණ්ඩකපුත්තෝ ආයස්මන්තං රේවතං ඒතදවෝච—  “කප්පති, භන්තේ, සිඞ්ගිලෝණකප්පෝ”ති? “කෝ සෝ, ආවුසෝ, සිඞ්ගිලෝණකප්පෝ”ති? “කප්පති, භන්තේ, සිඞ්ගිනා ලෝණං පරිහරිතුං—  යත්ථ අලෝණකං භවිස්සති තත්ථ පරිභුඤ්ජිස්සාමී”ති? “නාවුසෝ, කප්පතී”ති. “කප්පති, භන්තේ, ද්වඞ්ගුලකප්පෝ”ති? “කෝ සෝ, ආවුසෝ, ද්වඞ්ගුලකප්පෝ”ති? “කප්පති, භන්තේ, ද්වඞ්ගුලාය ඡායාය වීතිවත්තාය, විකාලේ භෝජනං භුඤ්ජිතුන්”ති? “නාවුසෝ, කප්පතී”ති. “කප්පති, භන්තේ, ගාමන්තරකප්පෝ”ති? “කෝ සෝ, ආවුසෝ, ගාමන්තරකප්පෝ”ති? “කප්පති, භන්තේ—  ඉදානි ගාමන්තරං ගමිස්සාමීති—  භුත්තාවිනා පවාරිතේන අනතිරිත්තං භෝජනං භුඤ්ජිතුන්”ති? “නාවුසෝ, කප්පතී”ති. “කප්පති, භන්තේ, ආවාසකප්පෝ”ති? “කෝ සෝ, ආවුසෝ, ආවාසකප්පෝ”ති? “කප්පති, භන්තේ, සම්බහුලා ආවාසා සමානසීමා නානුපෝසථං කාතුන්”ති? “නාවුසෝ, කප්පතී”ති. “කප්පති, භන්තේ, අනුමතිකප්පෝ”ති? “කෝ සෝ, ආවුසෝ, අනුමතිකප්පෝ”ති? “කප්පති, භන්තේ, වග්ගේන සංඝේන කම්මං කාතුං—  ආගතේ භික්ඛූ අනුමානේස්සාමා”ති? “නාවුසෝ, කප්පතී”ති. “කප්පති, භන්තේ, ආචිණ්ණකප්පෝ”ති? “කෝ සෝ, ආවුසෝ, ආචිණ්ණකප්පෝ”ති? “කප්පති, භන්තේ, ඉදං මේ උපජ්ඣායේන අජ්ඣාචිණ්ණං, ඉදං මේ ආචරියේන අජ්ඣාචිණ්ණං, තං අජ්ඣාචරිතුන්”ති? “ආචිණ්ණකප්පෝ ඛෝ, ආවුසෝ, ඒකච්චෝ කප්පති, ඒකච්චෝ න කප්පතී”ති. “කප්පති, භන්තේ, අමථිතකප්පෝ”ති? “කෝ සෝ, ආවුසෝ, අමථිතකප්පෝ”ති? “කප්පති, භන්තේ, යං තං ඛීරං ඛීරභාවං විජහිතං, අසම්පත්තං දධිභාවං, තං භුත්තාවිනා පවාරිතේන අනතිරිත්තං පාතුන්”ති? “නාවුසෝ, කප්පතී”ති? “කප්පති, භන්තේ, ජළෝගිං පාතුන්”ති? “කා සා, ආවුසෝ, ජළෝගී”ති? “කප්පති, භන්තේ, යා සා සුරා ආසුතා, අසම්පත්තා මජ්ජභාවං, සා පාතුන්”ති? “නාවුසෝ, කප්පතී”ති. “කප්පති, භන්තේ, අදසකං නිසීදනන්”ති? “නාවුසෝ, කප්පතී”ති. “කප්පති, භන්තේ, ජාතරූපරජතන්”ති? “නාවුසෝ, කප්පතී”ති. “ඉමේ, භන්තේ, වේසාලිකා වජ්ජිපුත්තකා භික්ඛූ වේසාලියං ඉමානි දස වත්ථූනි දීපේන්ති. හන්ද මයං, භන්තේ, ඉමං අධිකරණං ආදියිස්සාම. පුරේ අධම්මෝ දිප්පති, ධම්මෝ පටිබාහිය්‍යති; අවිනයෝ දිප්පති, විනයෝ පටිබාහිය්‍යති; පුරේ අධම්මවාදිනෝ බලවන්තෝ හෝන්ති, ධම්මවාදිනෝ දුබ්බලා හෝන්ති; අවිනයවාදිනෝ බලවන්තෝ හෝන්ති, විනයවාදිනෝ දුබ්බලා හෝන්තී”ති. “ඒවමාවුසෝ”ති ඛෝ ආයස්මා රේවතෝ ආයස්මතෝ යසස්ස කාකණ්ඩකපුත්තස්ස පච්චස්සෝසි.

</Paragraph>
</Division>

<Paragraph number="2247" type="center" book="cula">
පඨමභාණවාරෝ නිට්ඨිතෝ.
</Paragraph>