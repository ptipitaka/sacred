---
title: "12.2 දුතියභාණවාර"
tableOfContents: false
sidebar:
  order: 2
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="453" book="cula">

<Paragraph number="2248" book="cula">
අස්සෝසුං ඛෝ වේසාලිකා වජ්ජිපුත්තකා භික්ඛූ—  “යසෝ කිර කාකණ්ඩකපුත්තෝ ඉදං අධිකරණං ආදියිතුකාමෝ පක්ඛං පරියේසති, ලභති ච කිර පක්ඛන්”ති. අථ ඛෝ වේසාලිකානං වජ්ජිපුත්තකානං භික්ඛූනං ඒතදහෝසි—  “ඉදං ඛෝ අධිකරණං කක්ඛළඤ්ච වාළඤ්ච. කං නු ඛෝ මයං පක්ඛං ලභේය්‍යාම, යේන මයං ඉමස්මිං අධිකරණේ බලවන්තතරා අස්සාමා”ති.
</Paragraph>

<Paragraph number="2249" book="cula">
අථ ඛෝ වේසාලිකානං වජ්ජිපුත්තකානං භික්ඛූනං ඒතදහෝසි—  “අයං ඛෝ ආයස්මා රේවතෝ බහුස්සුතෝ ආගතාගමෝ ධම්මධරෝ විනයධරෝ මාතිකාධරෝ පණ්ඩිතෝ වියත්තෝ මේධාවී ලජ්ජී කුක්කුච්චකෝ සික්ඛාකාමෝ. සචේ මයං ආයස්මන්තං රේවතං පක්ඛං ලභේය්‍යාම, ඒවං මයං ඉමස්මිං අධිකරණේ බලවන්තතරා අස්සාමා”ති.
</Paragraph>

<Paragraph number="2250" book="cula">
අථ ඛෝ වේසාලිකා වජ්ජිපුත්තකා භික්ඛූ පහූතං සාමණකං පරික්ඛාරං පටියාදේසුං—  පත්තම්පි, චීවරම්පි, නිසීදනම්පි, සූචිඝරම්පි, කායබන්ධනම්පි, පරිස්සාවනම්පි, ධම්මකරණම්පි. අථ ඛෝ වේසාලිකා වජ්ජිපුත්තකා භික්ඛූ තං සාමණකං පරික්ඛාරං ආදාය නාවාය සහජාතිං උජ්ජවිංසු; නාවාය පච්චෝරෝහිත්වා අඤ්ඤතරස්මිං රුක්ඛමූලේ භත්තවිස්සග්ගං කරෝන්ති. අථ ඛෝ ආයස්මතෝ සාළ්හස්ස රහෝගතස්ස පටිසල්ලීනස්ස ඒවං චේතසෝ පරිවිතක්කෝ උදපාදි—  “කේ නු ඛෝ ධම්මවාදිනෝ—  පාචීනකා වා භික්ඛූ, පාවේය්‍යකා වා”ති? අථ ඛෝ ආයස්මතෝ සාළ්හස්ස, ධම්මඤ්ච විනයඤ්ච චේතසා පච්චවේක්ඛන්තස්ස, ඒතදහෝසි—  “අධම්මවාදිනෝ පාචීනකා භික්ඛූ, ධම්මවාදිනෝ පාවේය්‍යකා භික්ඛූ”ති.
</Paragraph>

<Paragraph number="2251" book="cula">
අථ ඛෝ අඤ්ඤතරා සුද්ධාවාසකායිකා දේවතා ආයස්මතෝ සාළ්හස්ස චේතසා චේතෝපරිවිතක්කමඤ්ඤාය—  සේය්‍යථාපි නාම බලවා පුරිසෝ සමිඤ්ජිතං වා බාහං පසාරේය්‍ය, පසාරිතං වා බාහං සමිඤ්ජේය්‍ය; ඒවමේව—  සුද්ධාවාසේසු දේවේසු අන්තරහිතා ආයස්මතෝ සාළ්හස්ස සම්මුඛේ පාතුරහෝසි. අථ ඛෝ සා දේවතා ආයස්මන්තං සාළ්හං ඒතදවෝච—  “සාධු, භන්තේ සාළ්හ, අධම්මවාදී පාචීනකා භික්ඛූ, ධම්මවාදී පාවේය්‍යකා භික්ඛූ. තේන හි, භන්තේ සාළ්හ, යථාධම්මෝ තථා තිට්ඨාහී”ති. “පුබ්බේපි චාහං, දේවතේ, ඒතරහි ච යථාධම්මෝ තථා ඨිතෝ; අපි චාහං න තාව දිට්ඨිං ආවි කරෝමි, අප්පේව නාම මං ඉමස්මිං අධිකරණේ සම්මන්නේය්‍යා”ති.
</Paragraph>

</Division>
<Division number="454" book="cula">

<Paragraph number="2252" book="cula">
අථ ඛෝ වේසාලිකා වජ්ජිපුත්තකා භික්ඛූ තං සාමණකං පරික්ඛාරං ආදාය යේනායස්මා රේවතෝ තේනුපසඞ්කමිංසු, උපසඞ්කමිත්වා ආයස්මන්තං රේවතං ඒතදවෝචුං—  “පටිග්ගණ්හාතු, භන්තේ, ථේරෝ සාමණකං පරික්ඛාරං—  පත්තම්පි, චීවරම්පි, නිසීදනම්පි, සූචිඝරම්පි, කායබන්ධනම්පි, පරිස්සාවනම්පි, ධම්මකරණම්පී”ති. “අලං, ආවුසෝ, පරිපුණ්ණං මේ පත්තචීවරන්”ති න ඉච්ඡි පටිග්ගහේතුං.
</Paragraph>

<Paragraph number="2253" book="cula">
තේන ඛෝ පන සමයේන උත්තරෝ නාම භික්ඛු වීසතිවස්සෝ ආයස්මතෝ රේවතස්ස උපට්ඨාකෝ හෝති. අථ ඛෝ වේසාලිකා වජ්ජිපුත්තකා භික්ඛූ යේනායස්මා උත්තරෝ තේනුපසඞ්කමිංසු, උපසඞ්කමිත්වා ආයස්මන්තං උත්තරං ඒතදවෝචුං—  “පටිග්ගණ්හාතු ආයස්මා උත්තරෝ සාමණකං පරික්ඛාරං—  පත්තම්පි, චීවරම්පි, නිසීදනම්පි, සූචිඝරම්පි, කායබන්ධනම්පි, පරිස්සාවනම්පි, ධම්මකරණම්පී”ති. “අලං, ආවුසෝ, පරිපුණ්ණං මේ පත්තචීවරන්”ති න ඉච්ඡි පටිග්ගහේතුං. “මනුස්සා ඛෝ, ආවුසෝ උත්තර, භගවතෝ සාමණකං පරික්ඛාරං උපනාමේන්ති. සචේ භගවා පටිග්ගණ්හාති, තේනේව තේ අත්තමනා හෝන්ති. නෝ චේ භගවා පටිග්ගණ්හාති, ආයස්මතෝ ආනන්දස්ස උපනාමේන්ති—  පටිග්ගණ්හාතු, භන්තේ, ථේරෝ සාමණකං පරික්ඛාරං. යථා භගවතා පටිග්ගහිතෝ, ඒවමේව සෝ භවිස්සතීති. පටිග්ගණ්හාතු ආයස්මා උත්තරෝ සාමණකං පරික්ඛාරං. යථා ථේරේන පටිග්ගහිතෝ, ඒවමේව සෝ භවිස්සතී”ති. අථ ඛෝ ආයස්මා උත්තරෝ වේසාලිකේහි වජ්ජිපුත්තේහි භික්ඛූහි නිප්පීළියමානෝ ඒකං චීවරං අග්ගහේසි. “වදේය්‍යාථ, ආවුසෝ, යේන අත්ථෝ”ති. “ඒත්තකං ආයස්මා උත්තරෝ ථේරං වදේතු; ඒත්තකඤ්ච, භන්තේ, ථේරෝ සංඝමජ්ඣේ වදේතු—  ‘පුරත්ථිමේසු ජනපදේසු බුද්ධා භගවන්තෝ උප්පජ්ජන්ති. ධම්මවාදී පාචීනකා භික්ඛූ, අධම්මවාදී පාවේය්‍යකා භික්ඛූ’”ති. “ඒවමාවුසෝ”ති ඛෝ ආයස්මා උත්තරෝ වේසාලිකානං වජ්ජිපුත්තකානං භික්ඛූනං පටිස්සුත්වා යේනායස්මා රේවතෝ තේනුපසඞ්කමි, උපසඞ්කමිත්වා ආයස්මන්තං රේවතං ඒතදවෝච—  “ඒත්තකං, භන්තේ, ථේරෝ සංඝමජ්ඣේ වදේතු—  ‘පුරත්ථිමේසු ජනපදේසු බුද්ධා භගවන්තෝ උප්පජ්ජන්ති. ධම්මවාදී පාචීනකා භික්ඛූ, අධම්මවාදී පාවේය්‍යකා භික්ඛූ’”ති. “අධම්මේ මං ත්වං, භික්ඛු, නියෝජේසී”ති ථේරෝ ආයස්මන්තං උත්තරං පණාමේසි.
</Paragraph>

<Paragraph number="2254" book="cula">
අථ ඛෝ වේසාලිකා වජ්ජිපුත්තකා භික්ඛූ ආයස්මන්තං උත්තරං ඒතදවෝචුං—  “කිං, ආවුසෝ උත්තර, ථේරෝ ආහා”ති? “පාපිකං නෝ, ආවුසෝ, කතං. ‘අධම්මේ මං ත්වං, භික්ඛු, නියෝජේසී’ති ථේරෝ මං පණාමේසී”ති. “නනු ත්වං, ආවුසෝ, වුඩ්ඪෝ වීසතිවස්සෝසී”ති? “ආමාවුසෝ, අපි ච මයං ගරුනිස්සයං ගණ්හාමා”ති.
</Paragraph>

</Division>
<Division number="455" book="cula">

<Paragraph number="2255" book="cula">
අථ ඛෝ සංඝෝ තං අධිකරණං විනිච්ඡිනිතුකාමෝ සන්නිපති. අථ ඛෝ ආයස්මා රේවතෝ සංඝං ඤාපේසි—
</Paragraph>

<Paragraph number="2256" book="cula">
“සුණාතු මේ, ආවුසෝ, සංඝෝ. සචේ මයං ඉමං අධිකරණං ඉධ වූපසමේස්සාම, සියාපි මූලාදායකා භික්ඛූ පුනකම්මාය උක්කෝටේය්‍යුං. යදි සංඝස්ස පත්තකල්ලං, යත්ථේවිමං අධිකරණං සමුප්පන්නං, සංඝෝ තත්ථේවිමං අධිකරණං වූපසමේය්‍යා”ති.
</Paragraph>

<Paragraph number="2257" book="cula">
අථ ඛෝ ථේරා භික්ඛූ වේසාලිං අගමංසු—  තං අධිකරණං විනිච්ඡිනිතුකාමා.
</Paragraph>

<Paragraph number="2258" book="cula">
තේන ඛෝ පන සමයේන සබ්බකාමී නාම පථබ්‍යා සංඝත්ථේරෝ වීසවස්සසතිකෝ උපසම්පදාය, ආයස්මතෝ ආනන්දස්ස සද්ධිවිහාරිකෝ, වේසාලියං පටිවසති. අථ ඛෝ ආයස්මා රේවතෝ ආයස්මන්තං සම්භූතං සාණවාසිං ඒතදවෝච—  “අහං, ආවුසෝ, යස්මිං විහාරේ සබ්බකාමී ථේරෝ විහරති, තං විහාරං උපගච්ඡාමි. සෝ ත්වං කාලස්සේව ආයස්මන්තං සබ්බකාමිං උපසඞ්කමිත්වා ඉමානි දස වත්ථූනි පුච්ඡේය්‍යාසී”ති.
</Paragraph>

<Paragraph number="2259" book="cula">
“ඒවං, භන්තේ”ති ඛෝ ආයස්මා සම්භූතෝ සාණවාසී ආයස්මතෝ රේවතස්ස පච්චස්සෝසි. අථ ඛෝ ආයස්මා රේවතෝ, යස්මිං විහාරේ සබ්බකාමී ථේරෝ විහරති, තං විහාරං උපගච්ඡි. ගබ්භේ ආයස්මතෝ සබ්බකාමිස්ස සේනාසනං පඤ්ඤත්තං හෝති, ගබ්භප්පමුඛේ ආයස්මතෝ රේවතස්ස. අථ ඛෝ ආයස්මා රේවතෝ—  “අයං ථේරෝ මහල්ලකෝ න නිපජ්ජතී”ති—  න සේය්‍යං කප්පේසි. ආයස්මා සබ්බකාමී—  “අයං භික්ඛු ආගන්තුකෝ කිලන්තෝ න නිපජ්ජතී”ති—  න සේය්‍යං කප්පේසි.
</Paragraph>

<Paragraph number="2260" book="cula">
අථ ඛෝ ආයස්මා සබ්බකාමී රත්තියා පච්චූසසමයං පච්චුට්ඨාය ආයස්මන්තං රේවතං ඒතදවෝච—  “කතමේන ත්වං භූමි විහාරේන ඒතරහි බහුලං විහරසී”ති? “මේත්තාවිහාරේන ඛෝ අහං, භන්තේ, ඒතරහි බහුලං විහරාමී”ති. “කුල්ලකවිහාරේන කිර ත්වං භූමි ඒතරහි බහුලං විහරසි. කුල්ලකවිහාරෝ ඒසෝ භූමි යදිදං මේත්තා”ති. “පුබ්බේපි මේ, භන්තේ, ගිහිභූතස්ස ආචිණ්ණා මේත්තා. තේනාහං ඒතරහිපි මේත්තාවිහාරේන බහුලං විහරාමි, අපි ච මයා චිරප්පත්තං අරහත්තන්ති. ථේරෝ පන, භන්තේ, කතමේන විහාරේන ඒතරහි බහුලං විහරතී”ති? “සුඤ්ඤතාවිහාරේන ඛෝ අහං භූමි ඒතරහි බහුලං විහරාමී”ති. “මහාපුරිසවිහාරේන කිර, භන්තේ, ථේරෝ ඒතරහි බහුලං විහරති. මහාපුරිසවිහාරෝ ඒසෝ, භන්තේ, යදිදං සුඤ්ඤතා”ති. “පුබ්බේපි මේ භූමි ගිහිභූතස්ස ආචිණ්ණා සුඤ්ඤතා. තේනාහං ඒතරහිපි සුඤ්ඤතාවිහාරේන බහුලං විහරාමි, අපි ච මයා චිරප්පත්තං අරහත්තන්”ති. අයඤ්චරහි ථේරානං භික්ඛූනං අන්තරාකථා විප්පකතා, අථායස්මා සම්භූතෝ සාණවාසී තස්මිං අනුප්පත්තෝ හෝති.
</Paragraph>

<Paragraph number="2261" book="cula">
අථ ඛෝ ආයස්මා සම්භූතෝ සාණවාසී යේනායස්මා සබ්බකාමී තේනුපසඞ්කමි, උපසඞ්කමිත්වා ආයස්මන්තං සබ්බකාමිං අභිවාදේත්වා ඒකමන්තං නිසීදි. ඒකමන්තං නිසින්නෝ ඛෝ ආයස්මා සම්භූතෝ සාණවාසී ආයස්මන්තං සබ්බකාමිං ඒතදවෝච—  “ඉමේ, භන්තේ, වේසාලිකා වජ්ජිපුත්තකා භික්ඛූ වේසාලියං දස වත්ථූනි දීපේන්ති—  කප්පති සිඞ්ගිලෝණකප්පෝ, කප්පති ද්වඞ්ගුලකප්පෝ, කප්පති ගාමන්තරකප්පෝ, කප්පති ආවාසකප්පෝ, කප්පති අනුමතිකප්පෝ, කප්පති ආචිණ්ණකප්පෝ, කප්පති අමථිතකප්පෝ, කප්පති ජළෝගිං, පාතුං කප්පති අදසකං නිසීදනං, කප්පති ජාතරූපරජතන්ති. ථේරේන, භන්තේ, උපජ්ඣායස්ස මූලේ බහුධම්මෝ ච විනයෝ ච පරියත්තෝ. ථේරස්ස, භන්තේ, ධම්මඤ්ච විනයඤ්ච පච්චවේක්ඛන්තස්ස කථං හෝති? කේ නු ඛෝ ධම්මවාදිනෝ—  පාචීනකා වා භික්ඛූ, පාවේය්‍යකා වා”ති? “තයාපි ඛෝ, ආවුසෝ, උපජ්ඣායස්ස මූලේ බහු ධම්මෝ ච විනයෝ ච පරියත්තෝ. තුය්හං පන, ආවුසෝ, ධම්මඤ්ච විනයඤ්ච පච්චවේක්ඛන්තස්ස කථං හෝති? කේ නු ඛෝ ධම්මවාදිනෝ—  පාචීනකා වා භික්ඛූ, පාවේය්‍යකා වා”ති? “මය්හං ඛෝ, භන්තේ, ධම්මඤ්ච විනයඤ්ච පච්චවේක්ඛන්තස්ස ඒවං හෝති—  අධම්මවාදී පාචීනකා භික්ඛූ, ධම්මවාදී පාවේය්‍යකා භික්ඛූති; අපි චාහං න තාව දිට්ඨිං ආවි කරෝමි, අප්පේව නාම මං ඉමස්මිං අධිකරණේ සම්මන්නේය්‍යා”ති. “මය්හම්පි ඛෝ, ආවුසෝ, ධම්මඤ්ච විනයඤ්ච පච්චවේක්ඛන්තස්ස ඒවං හෝති—  අධම්මවාදී පාචීනකා භික්ඛූ, ධම්මවාදී පාවේය්‍යකා භික්ඛූති; අපි චාහං න තාව දිට්ඨිං ආවි කරෝමි, අප්පේව නාම මං ඉමස්මිං අධිකරණේ සම්මන්නේය්‍යා”ති.
</Paragraph>

</Division>
<Division number="456" book="cula">

<Paragraph number="2262" book="cula">
අථ ඛෝ සංඝෝ තං අධිකරණං විනිච්ඡිනිතුකාමෝ සන්නිපති. තස්මිං ඛෝ පන අධිකරණේ විනිච්ඡියමානේ අනග්ගානි චේව භස්සානි ජායන්ති, න චේකස්ස භාසිතස්ස අත්ථෝ විඤ්ඤායති. අථ ඛෝ ආයස්මා රේවතෝ සංඝං ඤාපේසි—
</Paragraph>

<Paragraph number="2263" book="cula">
“සුණාතු මේ, භන්තේ, සංඝෝ. අම්හාකං ඉමස්මිං අධිකරණේ විනිච්ඡියමානේ අනග්ගානි චේව භස්සානි ජායන්ති, න චේකස්ස භාසිතස්ස අත්ථෝ විඤ්ඤායති. යදි සංඝස්ස පත්තකල්ලං, සංඝෝ ඉමං අධිකරණං උබ්බාහිකාය වූපසමේය්‍යා”ති.
</Paragraph>

<Paragraph number="2264" book="cula">
සංඝෝ චත්තාරෝ පාචීනකේ භික්ඛූ, චත්තාරෝ පාවේය්‍යකේ භික්ඛූ උච්චිනි. පාචීනකානං භික්ඛූනං—  ආයස්මන්තඤ්ච සබ්බකාමිං, ආයස්මන්තඤ්ච සාළ්හං, ආයස්මන්තඤ්ච ඛුජ්ජසෝභිතං, ආයස්මන්තඤ්ච වාසභගාමිකං; පාවේය්‍යකානං භික්ඛූනං—  ආයස්මන්තඤ්ච රේවතං, ආයස්මන්තඤ්ච සම්භූතං සාණවාසිං, ආයස්මන්තඤ්ච යසං කාකණ්ඩකපුත්තං, ආයස්මන්තඤ්ච සුමනන්ති. අථ ඛෝ ආයස්මා රේවතෝ සංඝං ඤාපේසි—
</Paragraph>

<Paragraph number="2265" book="cula">
“සුණාතු මේ, භන්තේ, සංඝෝ. අම්හාකං ඉමස්මිං අධිකරණේ විනිච්ඡියමානේ අනග්ගානි චේව භස්සානි ජායන්ති, න චේකස්ස භාසිතස්ස අත්ථෝ විඤ්ඤායති. යදි සංඝස්ස පත්තකල්ලං, සංඝෝ චත්තාරෝ පාචීනකේ භික්ඛූ, චත්තාරෝ පාවේය්‍යකේ භික්ඛූ සම්මන්නේය්‍ය උබ්බාහිකාය ඉමං අධිකරණං වූපසමේතුං. ඒසා ඤත්ති.
</Paragraph>

<Paragraph number="2266" book="cula">
සුණාතු මේ, භන්තේ, සංඝෝ. අම්හාකං ඉමස්මිං අධිකරණේ විනිච්ඡියමානේ අනග්ගානි චේව භස්සානි ජායන්ති, න චේකස්ස භාසිතස්ස අත්ථෝ විඤ්ඤායති. සංඝෝ චත්තාරෝ පාචීනකේ භික්ඛූ, චත්තාරෝ පාවේය්‍යකේ භික්ඛූ සම්මන්නති උබ්බාහිකාය ඉමං අධිකරණං වූපසමේතුං. යස්සායස්මතෝ ඛමති චතුන්නං පාචීනකානං භික්ඛූනං, චතුන්නං පාවේය්‍යකානං භික්ඛූනං සම්මුති, උබ්බාහිකාය ඉමං අධිකරණං වූපසමේතුං, සෝ තුණ්හස්ස; යස්ස නක්ඛමති, සෝ භාසේය්‍ය.
</Paragraph>

<Paragraph number="2267" book="cula">
සම්මතා සංඝේන චත්තාරෝ පාචීනකා භික්ඛූ, චත්තාරෝ පාවේය්‍යකා භික්ඛූ, උබ්බාහිකාය ඉමං අධිකරණං වූපසමේතුං. ඛමති සංඝස්ස, තස්මා තුණ්හී, ඒවමේතං ධාරයාමී”ති.
</Paragraph>

<Paragraph number="2268" book="cula">
තේන ඛෝ පන සමයේන අජිතෝ නාම භික්ඛු දසවස්සෝ සංඝස්ස පාතිමෝක්ඛුද්දේසකෝ හෝති. අථ ඛෝ සංඝෝ ආයස්මන්තම්පි අජිතං සම්මන්නති—  ථේරානං භික්ඛූනං ආසනපඤ්ඤාපකං. අථ ඛෝ ථේරානං භික්ඛූනං ඒතදහෝසි—  “කත්ථ නු ඛෝ මයං ඉමං අධිකරණං වූපසමේය්‍යාමා”ති? අථ ඛෝ ථේරානං භික්ඛූනං ඒතදහෝසි—  “අයං ඛෝ වාලිකාරාමෝ රමණීයෝ අප්පසද්දෝ අප්පනිග්ඝෝසෝ. යන්නූන මයං වාලිකාරාමේ ඉමං අධිකරණං වූපසමේය්‍යාමා”ති.
</Paragraph>

</Division>
<Division number="457" book="cula">

<Paragraph number="2269" book="cula">
අථ ඛෝ ථේරා භික්ඛූ වාලිකාරාමං අගමංසු—  තං අධිකරණං විනිච්ඡිනිතුකාමා. අථ ඛෝ ආයස්මා රේවතෝ සංඝං ඤාපේසි—
</Paragraph>

<Paragraph number="2270" book="cula">
“සුණාතු මේ, භන්තේ, සංඝෝ. යදි සංඝස්ස පත්තකල්ලං, අහං ආයස්මන්තං සබ්බකාමිං විනයං පුච්ඡේය්‍යන්”ති.
</Paragraph>

<Paragraph number="2271" book="cula">
ආයස්මා සබ්බකාමී සංඝං ඤාපේසි—
</Paragraph>

<Paragraph number="2272" book="cula">
“සුණාතු මේ, ආවුසෝ, සංඝෝ. යදි සංඝස්ස පත්තකල්ලං, අහං රේවතේන විනයං පුට්ඨෝ විස්සජ්ජේය්‍යන්”ති.
</Paragraph>

<Paragraph number="2273" book="cula">
අථ ඛෝ ආයස්මා රේවතෝ ආයස්මන්තං සබ්බකාමිං ඒතදවෝච—  “කප්පති, භන්තේ, සිඞ්ගිලෝණකප්පෝ”ති? “කෝ සෝ, ආවුසෝ, සිඞ්ගිලෝණකප්පෝ”ති? “කප්පති, භන්තේ, සිඞ්ගිනා ලෝණං පරිහරිතුං—  යත්ථ අලෝණකං භවිස්සති තත්ථ පරිභුඤ්ජිස්සාමා”ති? “නාවුසෝ, කප්පතී”ති. “කත්ථ පටික්ඛිත්තන්”ති? “සාවත්ථියං, සුත්තවිභඞ්ගේ”ති. “කිං ආපජ්ජතී”ති? “සන්නිධිකාරකභෝජනේ පාචිත්තියන්”ති.
</Paragraph>

<Paragraph number="2274" book="cula">
“සුණාතු මේ, භන්තේ, සංඝෝ. ඉදං පඨමං වත්ථු සංඝේන විනිච්ඡිතං. ඉතිපිදං වත්ථු උද්ධම්මං, උබ්බිනයං, අපගතසත්ථුසාසනං. ඉදං පඨමං සලාකං නික්ඛිපාමි”. (1)
</Paragraph>

<Paragraph number="2275" book="cula">
“කප්පති, භන්තේ, ද්වඞ්ගුලකප්පෝ”ති? “කෝ සෝ, ආවුසෝ, ද්වඞ්ගුලකප්පෝ”ති? “කප්පති, භන්තේ, ද්වඞ්ගුලාය ඡායාය වීතිවත්තාය විකාලේ භෝජනං භුඤ්ජිතුන්”ති? “නාවුසෝ, කප්පතී”ති. “කත්ථ පටික්ඛිත්තන්”ති? “රාජගහේ, සුත්තවිභඞ්ගේ”ති. “කිං ආපජ්ජතී”ති? “විකාලභෝජනේ පාචිත්තියන්”ති.
</Paragraph>

<Paragraph number="2276" book="cula">
“සුණාතු මේ, භන්තේ, සංඝෝ. ඉදං දුතියං වත්ථු සංඝේන විනිච්ඡිතං. ඉතිපිදං වත්ථු උද්ධම්මං, උබ්බිනයං, අපගතසත්ථුසාසනං. ඉදං දුතියං සලාකං නික්ඛිපාමි”. (2)
</Paragraph>

<Paragraph number="2277" book="cula">
“කප්පති, භන්තේ, ගාමන්තරකප්පෝ”ති? “කෝ සෝ, ආවුසෝ, ගාමන්තරකප්පෝ”ති? “කප්පති, භන්තේ—  ඉදානි ගාමන්තරං ගමිස්සාමීති—  භුත්තාවිනා පවාරිතේන අනතිරිත්තං භෝජනං භුඤ්ජිතුන්”ති? “නාවුසෝ, කප්පතී”ති. “කත්ථ පටික්ඛිත්තන්”ති? “සාවත්ථියං, සුත්තවිභඞ්ගේ”ති. “කිං ආපජ්ජතී”ති? “අනතිරිත්තභෝජනේ පාචිත්තියන්”ති.
</Paragraph>

<Paragraph number="2278" book="cula">
“සුණාතු මේ, භන්තේ, සංඝෝ. ඉදං තතියං වත්ථු සංඝේන විනිච්ඡිතං. ඉතිපිදං වත්ථු උද්ධම්මං, උබ්බිනයං, අපගතසත්ථුසාසනං. ඉදං තතියං සලාකං නික්ඛිපාමි”. (3)
</Paragraph>

<Paragraph number="2279" book="cula">
“කප්පති, භන්තේ, ආවාසකප්පෝ”ති? “කෝ සෝ, ආවුසෝ, ආවාසකප්පෝ”ති? “කප්පති, භන්තේ, සම්බහුලා ආවාසා සමානසීමා නානුපෝසථං කාතුන්”ති. “නාවුසෝ, කප්පතී”ති. “කත්ථ පටික්ඛිත්තන්”ති? “රාජගහේ, උපෝසථසංයුත්තේ”ති. “කිං ආපජ්ජතී”ති? “විනයාතිසාරේ දුක්කටන්”ති.
</Paragraph>

<Paragraph number="2280" book="cula">
“සුණාතු මේ, භන්තේ, සංඝෝ. ඉදං චතුත්ථං වත්ථු සංඝේන විනිච්ඡිතං. ඉතිපිදං වත්ථු උද්ධම්මං, උබ්බිනයං, අපගතසත්ථුසාසනං. ඉදං චතුත්ථං සලාකං නික්ඛිපාමි”. (4)
</Paragraph>

<Paragraph number="2281" book="cula">
“කප්පති, භන්තේ, අනුමතිකප්පෝ”ති? “කෝ සෝ, ආවුසෝ, අනුමතිකප්පෝ”ති? “කප්පති, භන්තේ, වග්ගේන සංඝේන කම්මං කාතුං—  ආගතේ භික්ඛූ අනුමානේස්සාමා”ති? “නාවුසෝ, කප්පතී”ති. “කත්ථ පටික්ඛිත්තන්”ති? “චම්පේය්‍යකේ, විනයවත්ථුස්මින්”ති. “කිං ආපජ්ජතී”ති? “විනයාතිසාරේ දුක්කටන්”ති.
</Paragraph>

<Paragraph number="2282" book="cula">
“සුණාතු මේ, භන්තේ, සංඝෝ. ඉදං පඤ්චමං වත්ථු සංඝේන විනිච්ඡිතං. ඉතිපිදං වත්ථු උද්ධම්මං, උබ්බිනයං, අපගතසත්ථුසාසනං. ඉදං පඤ්චමං සලාකං නික්ඛිපාමි”. (5)
</Paragraph>

<Paragraph number="2283" book="cula">
“කප්පති, භන්තේ, ආචිණ්ණකප්පෝ”ති? “කෝ සෝ, ආවුසෝ, ආචිණ්ණකප්පෝ”ති? “කප්පති, භන්තේ—  ඉදං මේ උපජ්ඣායේන අජ්ඣාචිණ්ණං, ඉදං මේ ආචරියේන අජ්ඣාචිණ්ණං—  තං අජ්ඣාචරිතුන්”ති? “ආචිණ්ණකප්පෝ ඛෝ, ආවුසෝ, ඒකච්චෝ කප්පති, ඒකච්චෝ න කප්පතී”ති.
</Paragraph>

<Paragraph number="2284" book="cula">
“සුණාතු මේ, භන්තේ, සංඝෝ. ඉදං ඡට්ඨං වත්ථු සංඝේන විනිච්ඡිතං. ඉතිපිදං වත්ථු උද්ධම්මං, උබ්බිනයං, අපගතසත්ථුසාසනං. ඉදං ඡට්ඨං සලාකං නික්ඛිපාමි”. (6)
</Paragraph>

<Paragraph number="2285" book="cula">
“කප්පති, භන්තේ, අමථිතකප්පෝ”ති? “කෝ සෝ, ආවුසෝ, අමථිතකප්පෝ”ති? “කප්පති, භන්තේ, යං තං ඛීරං ඛීරභාවං විජහිතං, අසම්පත්තං දධිභාවං, තං භුත්තාවිනා පවාරිතේන අනතිරිත්තං පාතුන්”ති? “නාවුසෝ, කප්පතී”ති. “කත්ථ පටික්ඛිත්තන්”ති? “සාවත්ථියං, සුත්තවිභඞ්ගේ”ති. “කිං ආපජ්ජතී”ති? “අනතිරිත්තභෝජනේ පාචිත්තියන්”ති.
</Paragraph>

<Paragraph number="2286" book="cula">
“සුණාතු මේ, භන්තේ, සංඝෝ. ඉදං සත්තමං වත්ථු සංඝේන විනිච්ඡිතං. ඉතිපිදං වත්ථු උද්ධම්මං, උබ්බිනයං, අපගතසත්ථුසාසනං. ඉදං සත්තමං සලාකං නික්ඛිපාමි”. (7)
</Paragraph>

<Paragraph number="2287" book="cula">
“කප්පති, භන්තේ, ජළෝගිං පාතුන්”ති? “කා සා, ආවුසෝ, ජළෝගී”ති? “කප්පති, භන්තේ, යා සා සුරා ආසුතා අසම්පත්තා මජ්ජභාවං, සා පාතුන්”ති? “නාවුසෝ, කප්පතී”ති. “කත්ථ පටික්ඛිත්තන්”ති? “කෝසම්බියං, සුත්තවිභඞ්ගේ”ති. “කිං ආපජ්ජතී”ති. “සුරාමේරයපානේ පාචිත්තියන්”ති.
</Paragraph>

<Paragraph number="2288" book="cula">
“සුණාතු මේ, භන්තේ, සංඝෝ. ඉදං අට්ඨමං වත්ථු සංඝේන විනිච්ඡිතං. ඉතිපිදං වත්ථු උද්ධම්මං, උබ්බිනයං, අපගතසත්ථුසාසනං. ඉදං අට්ඨමං සලාකං නික්ඛිපාමි”. (8)
</Paragraph>

<Paragraph number="2289" book="cula">
“කප්පති, භන්තේ, අදසකං නිසීදනන්”ති? “නාවුසෝ, කප්පතී”ති. “කත්ථ පටික්ඛිත්තන්”ති? “සාවත්ථියං, සුත්තවිභඞ්ගේ”ති. “කිං ආපජ්ජතී”ති? “ඡේදනකේ පාචිත්තියන්”ති.
</Paragraph>

<Paragraph number="2290" book="cula">
“සුණාතු මේ, භන්තේ, සංඝෝ. ඉදං නවමං වත්ථු සංඝේන විනිච්ඡිතං. ඉතිපිදං වත්ථු උද්ධම්මං, උබ්බිනයං, අපගතසත්ථුසාසනං. ඉදං නවමං සලාකං නික්ඛිපාමි”. (9)
</Paragraph>

<Paragraph number="2291" book="cula">
“කප්පති, භන්තේ, ජාතරූපරජතන්”ති? “නාවුසෝ, කප්පතී”ති. “කත්ථ පටික්ඛිත්තන්”ති. “රාජගහේ, සුත්තවිභඞ්ගේ”ති. “කිං ආපජ්ජතී”ති? “ජාතරූපරජතපටිග්ගහණේ පාචිත්තියන්”ති.
</Paragraph>

<Paragraph number="2292" book="cula">
“සුණාතු මේ, භන්තේ, සංඝෝ. ඉදං දසමං වත්ථු සංඝේන විනිච්ඡිතං. ඉතිපිදං වත්ථු උද්ධම්මං, උබ්බිනයං, අපගතසත්ථුසාසනං. ඉදං දසමං සලාකං නික්ඛිපාමි. (10)
</Paragraph>

<Paragraph number="2293" book="cula">
සුණාතු මේ, භන්තේ, සංඝෝ. ඉමානි දස වත්ථූනි සංඝේන විනිච්ඡිතානි. ඉතිපිමානි දසවත්ථූනි උද්ධම්මානි, උබ්බිනයානි, අපගතසත්ථුසාසනානී”ති.
</Paragraph>

</Division>
<Division number="458" book="cula">

<Paragraph number="2294" book="cula">
“නිහතමේතං, ආවුසෝ, අධිකරණං, සන්තං වූපසන්තං සුවූපසන්තං. අපි ච මං ත්වං, ආවුසෝ, සංඝමජ්ඣේපි ඉමානි දස වත්ථූනි පුච්ඡේය්‍යාසි—  තේසං භික්ඛූනං සඤ්ඤත්තියා”ති.
</Paragraph>

<Paragraph number="2295" book="cula">
අථ ඛෝ ආයස්මා රේවතෝ ආයස්මන්තං සබ්බකාමිං සංඝමජ්ඣේපි ඉමානි දස වත්ථූනි පුච්ඡි. පුට්ඨෝ පුට්ඨෝ ආයස්මා සබ්බකාමී විස්සජ්ජේසි. ඉමාය ඛෝ පන විනයසඞ්ගීතියා සත්ත භික්ඛුසතානි අනූනානි අනධිකානි අහේසුං, තස්මායං විනයසඞ්ගීති “සත්තසතිකා”ති වුච්චතීති.

</Paragraph>
</Division>

<Paragraph number="2296" type="center" book="cula">
සත්තසතිකක්ඛන්ධකෝ ද්වාදසමෝ.

  
ඉමම්හි ඛන්ධකේ වත්ථූ පඤ්චවීසති.



</Paragraph>

<Paragraph number="2297" type="center" book="cula">
තස්සුද්දානං


</Paragraph>

<Paragraph number="2298" type="verses" book="cula">
_දස වත්ථූනි පූරේත්වා,_  
_කම්මං දූතේන පාවිසි;_  
_චත්තාරෝ පුන රූපඤ්ච,_  
_කෝසම්බි ච පාවේය්‍යකෝ._  

</Paragraph>

<Paragraph number="2299" type="verses" book="cula">
_මග්ගෝ සෝරේය්‍යං සඞ්කස්සං,_  
_කණ්ණකුජ්ජං උදුම්බරං;_  
_සහජාති ච මජ්ඣේසි,_  
_අස්සෝසි කං නු ඛෝ මයං._  

</Paragraph>

<Paragraph number="2300" type="verses" book="cula">
_පත්තනාවාය උජ්ජවි,_  
_රහෝසි උපනාමයං;_  
_ගරු සංඝෝ ච වේසාලිං,_  
_මේත්තා සංඝෝ උබ්බාහිකාති._  


</Paragraph>

<Paragraph number="2301" type="center" book="cula">
සත්තසතිකක්ඛන්ධකෝ නිට්ඨිතෝ.



</Paragraph>

<Paragraph number="2302" type="center" book="cula">
චූළවග්ගෝ නිට්ඨිතෝ.



</Paragraph>

<Paragraph number="2303" type="center" book="cula">
චූළවග්ගපාළි නිට්ඨිතා.
</Paragraph>