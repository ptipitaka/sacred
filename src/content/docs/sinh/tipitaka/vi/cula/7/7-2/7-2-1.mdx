---
title: "7.2.1 පකාසනීයකම්ම"
tableOfContents: false
sidebar:
  order: 1
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="336" book="cula">

<Paragraph number="1522" book="cula">
තේන ඛෝ පන සමයේන භගවා මහතියා පරිසාය පරිවුතෝ ධම්මං දේසේන්තෝ නිසින්නෝ හෝති සරාජිකාය පරිසාය. අථ ඛෝ දේවදත්තෝ උට්ඨායාසනා ඒකංසං උත්තරාසඞ්ගං කරිත්වා යේන භගවා තේනඤ්ජලිං පණාමේත්වා භගවන්තං ඒතදවෝච—  “ජිණ්ණෝ දානි, භන්තේ, භගවා වුඩ්ඪෝ මහල්ලකෝ අද්ධගතෝ වයෝඅනුප්පත්තෝ. අප්පෝස්සුක්කෝ දානි, භන්තේ, භගවා දිට්ඨධම්මසුඛවිහාරං අනුයුත්තෝ විහරතු, මමං භික්ඛුසංඝං නිස්සජ්ජතු. අහං භික්ඛුසංඝං පරිහරිස්සාමී”ති. “අලං, දේවදත්ත, මා තේ රුච්චි භික්ඛුසංඝං පරිහරිතුන්”ති.
</Paragraph>

<Paragraph number="1523" book="cula">
දුතියම්පි ඛෝ දේවදත්තෝ …පේ…  තතියම්පි ඛෝ දේවදත්තෝ භගවන්තං ඒතදවෝච—  “ජිණ්ණෝ දානි, භන්තේ, භගවා වුඩ්ඪෝ මහල්ලකෝ අද්ධගතෝ වයෝඅනුප්පත්තෝ. අප්පෝස්සුක්කෝ දානි, භන්තේ, භගවා දිට්ඨධම්මසුඛවිහාරං අනුයුත්තෝ විහරතු, මමං භික්ඛුසංඝං නිස්සජ්ජතු. අහං භික්ඛුසංඝං පරිහරිස්සාමී”ති.
</Paragraph>

<Paragraph number="1524" book="cula">
“සාරිපුත්තමෝග්ගල්ලානානම්පි ඛෝ අහං, දේවදත්ත, භික්ඛුසංඝං න නිස්සජ්ජේය්‍යං, කිං පන තුය්හං ඡවස්ස ඛේළාසකස්සා”ති. අථ ඛෝ දේවදත්තෝ—  සරාජිකාය මං භගවා පරිසාය ඛේළාසකවාදේන අපසාදේති, සාරිපුත්තමෝග්ගල්ලානේව උක්කංසතීති—  කුපිතෝ අනත්තමනෝ භගවන්තං අභිවාදේත්වා පදක්ඛිණං කත්වා පක්කාමි. අයඤ්චරහි දේවදත්තස්ස භගවති පඨමෝ ආඝාතෝ අහෝසි.
</Paragraph>

<Paragraph number="1525" book="cula">
අථ ඛෝ භගවා භික්ඛූ ආමන්තේසි—  “තේන හි, භික්ඛවේ, සංඝෝ දේවදත්තස්ස රාජගහේ පකාසනීයං කම්මං කරෝතු—  ‘පුබ්බේ දේවදත්තස්ස අඤ්ඤා පකති අහෝසි, ඉදානි අඤ්ඤා පකති. යං දේවදත්තෝ කරේය්‍ය කායේන වාචාය, න තේන බුද්ධෝ වා ධම්මෝ වා සංඝෝ වා දට්ඨබ්බෝ, දේවදත්තෝව තේන දට්ඨබ්බෝ’ති. ඒවඤ්ච පන, භික්ඛවේ, කාතබ්බං. බ්‍යත්තේන භික්ඛුනා පටිබලේන සංඝෝ ඤාපේතබ්බෝ—
</Paragraph>

</Division>
<Division number="337" book="cula">

<Paragraph number="1526" book="cula">
‘සුණාතු මේ, භන්තේ, සංඝෝ. යදි සංඝස්ස පත්තකල්ලං සංඝෝ දේවදත්තස්ස රාජගහේ පකාසනීයං කම්මං කරේය්‍ය—  “පුබ්බේ දේවදත්තස්ස අඤ්ඤා පකති අහෝසි, ඉදානි අඤ්ඤා පකති. යං දේවදත්තෝ කරේය්‍ය කායේන වාචාය, න තේන බුද්ධෝ වා ධම්මෝ වා සංඝෝ වා දට්ඨබ්බෝ, දේවදත්තෝව තේන දට්ඨබ්බෝ”ති. ඒසා ඤත්ති.
</Paragraph>

<Paragraph number="1527" book="cula">
සුණාතු මේ, භන්තේ, සංඝෝ. සංඝෝ දේවදත්තස්ස රාජගහේ පකාසනීයං කම්මං කරෝති—  “පුබ්බේ දේවදත්තස්ස අඤ්ඤා පකති අහෝසි, ඉදානි අඤ්ඤා පකති. යං දේවදත්තෝ කරේය්‍ය කායේන වාචාය, න තේන බුද්ධෝ වා ධම්මෝ වා සංඝෝ වා දට්ඨබ්බෝ, දේවදත්තෝව තේන දට්ඨබ්බෝ”ති. යස්සායස්මතෝ ඛමති දේවදත්තස්ස රාජගහේ පකාසනීයස්ස කම්මස්ස කරණං—  “පුබ්බේ දේවදත්තස්ස අඤ්ඤා පකති අහෝසි, ඉදානි අඤ්ඤා පකති, යං දේවදත්තෝ කරේය්‍ය කායේන වාචාය, න තේන බුද්ධෝ වා ධම්මෝ වා සංඝෝ වා දට්ඨබ්බෝ, දේවදත්තෝව තේන දට්ඨබ්බෝ”ති—  සෝ තුණ්හස්ස; යස්ස නක්ඛමති, සෝ භාසේය්‍ය.
</Paragraph>

<Paragraph number="1528" book="cula">
කතං සංඝේන දේවදත්තස්ස රාජගහේ පකාසනීයං කම්මං—  “පුබ්බේ දේවදත්තස්ස අඤ්ඤා පකති අහෝසි, ඉදානි අඤ්ඤා පකති. යං දේවදත්තෝ කරේය්‍ය කායේන වාචාය, න තේන බුද්ධෝ වා ධම්මෝ වා සංඝෝ වා දට්ඨබ්බෝ, දේවදත්තෝව තේන දට්ඨබ්බෝ”ති. ඛමති සංඝස්ස, තස්මා තුණ්හී, ඒවමේතං ධාරයාමී’”ති.
</Paragraph>

</Division>
<Division number="338" book="cula">

<Paragraph number="1529" book="cula">
අථ ඛෝ භගවා ආයස්මන්තං සාරිපුත්තං ආමන්තේසි—  “තේන හි ත්වං, සාරිපුත්ත, දේවදත්තං රාජගහේ පකාසේහී”ති. “පුබ්බේ මයා, භන්තේ, දේවදත්තස්ස රාජගහේ වණ්ණෝ භාසිතෝ—  ‘මහිද්ධිකෝ ගෝධිපුත්තෝ, මහානුභාවෝ ගෝධිපුත්තෝ’ති. කථාහං, භන්තේ, දේවදත්තං රාජගහේ පකාසේමී”ති? “නනු තයා, සාරිපුත්ත, භූතෝයේව දේවදත්තස්ස රාජගහේ වණ්ණෝ භාසිතෝ—  ‘මහිද්ධිකෝ ගෝධිපුත්තෝ, මහානුභාවෝ ගෝධිපුත්තෝ’”ති? “ඒවං, භන්තේ”ති. “ඒවමේව ඛෝ ත්වං, සාරිපුත්ත, භූතංයේව දේවදත්තං රාජගහේ පකාසේහී”ති. “ඒවං, භන්තේ”ති ඛෝ ආයස්මා සාරිපුත්තෝ භගවතෝ පච්චස්සෝසි.
</Paragraph>

<Paragraph number="1530" book="cula">
අථ ඛෝ භගවා භික්ඛූ ආමන්තේසි—  “තේන හි, භික්ඛවේ, සංඝෝ සාරිපුත්තං සම්මන්නතු දේවදත්තං රාජගහේ පකාසේතුං—  ‘පුබ්බේ දේවදත්තස්ස අඤ්ඤා පකති අහෝසි, ඉදානි අඤ්ඤා පකති. යං දේවදත්තෝ කරේය්‍ය කායේන වාචාය, න තේන බුද්ධෝ වා ධම්මෝ වා සංඝෝ වා දට්ඨබ්බෝ, දේවදත්තෝව තේන දට්ඨබ්බෝ’ති. ඒවඤ්ච පන, භික්ඛවේ, සම්මන්නිතබ්බෝ. පඨමං සාරිපුත්තෝ යාචිතබ්බෝ. යාචිත්වා බ්‍යත්තේන භික්ඛුනා පටිබලේන සංඝෝ ඤාපේතබ්බෝ—
</Paragraph>

<Paragraph number="1531" book="cula">
‘සුණාතු මේ, භන්තේ, සංඝෝ. යදි සංඝස්ස පත්තකල්ලං, සංඝෝ ආයස්මන්තං සාරිපුත්තං සම්මන්නේය්‍ය දේවදත්තං රාජගහේ පකාසේතුං—  “පුබ්බේ දේවදත්තස්ස අඤ්ඤා පකති අහෝසි, ඉදානි අඤ්ඤා පකති. යං දේවදත්තෝ කරේය්‍ය කායේන වාචාය, න තේන බුද්ධෝ වා ධම්මෝ වා සංඝෝ වා දට්ඨබ්බෝ, දේවදත්තෝව තේන දට්ඨබ්බෝ”ති. ඒසා ඤත්ති.
</Paragraph>

<Paragraph number="1532" book="cula">
සුණාතු මේ, භන්තේ, සංඝෝ. සංඝෝ ආයස්මන්තං සාරිපුත්තං සම්මන්නති දේවදත්තං රාජගහේ පකාසේතුං—  “පුබ්බේ දේවදත්තස්ස අඤ්ඤා පකති අහෝසි, ඉදානි අඤ්ඤා පකති, යං දේවදත්තෝ කරේය්‍ය කායේන වාචාය, න තේන බුද්ධෝ වා ධම්මෝ වා සංඝෝ වා දට්ඨබ්බෝ, දේවදත්තෝව තේන දට්ඨබ්බෝ”ති. යස්සායස්මතෝ ඛමති, ආයස්මතෝ සාරිපුත්තස්ස සම්මුති දේවදත්තං රාජගහේ පකාසේතුං—  “පුබ්බේ දේවදත්තස්ස අඤ්ඤා පකති අහෝසි, ඉදානි අඤ්ඤා පකති, යං දේවදත්තෝ කරේය්‍ය කායේන වාචාය, න තේන බුද්ධෝ වා ධම්මෝ වා සංඝෝ වා දට්ඨබ්බෝ, දේවදත්තෝව තේන දට්ඨබ්බෝ”ති—  සෝ තුණ්හස්ස; යස්ස නක්ඛමති, සෝ භාසේය්‍ය.
</Paragraph>

<Paragraph number="1533" book="cula">
සම්මතෝ සංඝේන ආයස්මා සාරිපුත්තෝ දේවදත්තං රාජගහේ පකාසේතුං—  “පුබ්බේ දේවදත්තස්ස අඤ්ඤා පකති අහෝසි, ඉදානි අඤ්ඤා පකති. යං දේවදත්තෝ කරේය්‍ය කායේන වාචාය, න තේන බුද්ධෝ වා ධම්මෝ වා සංඝෝ වා දට්ඨබ්බෝ, දේවදත්තෝව තේන දට්ඨබ්බෝ”ති. ඛමති සංඝස්ස, තස්මා තුණ්හී, ඒවමේතං ධාරයාමී’”ති.
</Paragraph>

<Paragraph number="1534" book="cula">
සම්මතෝ ච ආයස්මා සාරිපුත්තෝ සම්බහුලේහි භික්ඛූහි සද්ධිං රාජගහං පවිසිත්වා දේවදත්තං රාජගහේ පකාසේසි—  “පුබ්බේ දේවදත්තස්ස අඤ්ඤා පකති අහෝසි, ඉදානි අඤ්ඤා පකති. යං දේවදත්තෝ කරේය්‍ය කායේන වාචාය, න තේන බුද්ධෝ වා ධම්මෝ වා සංඝෝ වා දට්ඨබ්බෝ, දේවදත්තෝව තේන දට්ඨබ්බෝ”ති. තත්ථ යේ තේ මනුස්සා අස්සද්ධා අප්පසන්නා දුබ්බුද්ධිනෝ, තේ ඒවමාහංසු—  “උසූයකා ඉමේ සමණා සක්‍යපුත්තියා දේවදත්තස්ස ලාභසක්කාරං උසූයන්තී”ති. යේ පන තේ මනුස්සා සද්ධා පසන්නා පණ්ඩිතා බ්‍යත්තා බුද්ධිමන්තෝ, තේ ඒවමාහංසු—  “න ඛෝ ඉදං ඕරකං භවිස්සති යථා භගවා දේවදත්තං රාජගහේ පකාසාපේතී”ති.
</Paragraph>
</Division>