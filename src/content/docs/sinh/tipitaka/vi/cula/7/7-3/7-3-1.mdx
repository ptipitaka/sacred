---
title: "7.3.1 සංඝභේදකථා"
tableOfContents: false
sidebar:
  order: 1
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="344" book="cula">

<Paragraph number="1569" book="cula">
අථ ඛෝ දේවදත්තෝ තදහුපෝසථේ උට්ඨායාසනා සලාකං ගාහේසි—  “මයං, ආවුසෝ, සමණං ගෝතමං උපසඞ්කමිත්වා පඤ්ච වත්ථූනි යාචිම්හා—  ‘භගවා, භන්තේ, අනේකපරියායේන අප්පිච්ඡස්ස …පේ…  වීරියාරම්භස්ස වණ්ණවාදී. ඉමානි, භන්තේ, පඤ්ච වත්ථූනි අනේකපරියායේන අප්පිච්ඡතාය …පේ…  වීරියාරම්භාය සංවත්තන්ති. සාධු, භන්තේ, භික්ඛූ යාවජීවං ආරඤ්ඤිකා අස්සු; යෝ ගාමන්තං ඕසරේය්‍ය, වජ්ජං නං ඵුසේය්‍ය …පේ…  යාවජීවං මච්ඡමංසං න ඛාදේය්‍යුං; යෝ මච්ඡමංසං ඛාදේය්‍ය, වජ්ජං නං ඵුසේය්‍යා’ති. ඉමානි පඤ්ච වත්ථූනි සමණෝ ගෝතමෝ නානුජානාති. තේ මයං ඉමේහි පඤ්චහි වත්ථූහි සමාදාය වත්තාම. යස්සායස්මතෝ ඉමානි පඤ්ච වත්ථූනි ඛමන්ති, සෝ සලාකං ගණ්හාතූ”ති.
</Paragraph>

<Paragraph number="1570" book="cula">
තේන ඛෝ පන සමයේන වේසාලිකා වජ්ජිපුත්තකා පඤ්චමත්තානි භික්ඛුසතානි නවකා චේව හෝන්ති අප්පකතඤ්ඤුනෝ ච. තේ—  “අයං ධම්මෝ, අයං විනයෝ, ඉදං සත්ථුසාසනන්”ති සලාකං ගණ්හිංසු. අථ ඛෝ දේවදත්තෝ සංඝං භින්දිත්වා පඤ්චමත්තානි භික්ඛුසතානි ආදාය යේන ගයාසීසං තේන පක්කාමි. අථ ඛෝ සාරිපුත්තමෝග්ගල්ලානා යේන භගවා තේනුපසඞ්කමිංසු, උපසඞ්කමිත්වා භගවන්තං අභිවාදේත්වා ඒකමන්තං නිසීදිංසු. ඒකමන්තං නිසින්නෝ ඛෝ ආයස්මා සාරිපුත්තෝ භගවන්තං ඒතදවෝච—  “දේවදත්තෝ, භන්තේ, සංඝං භින්දිත්වා පඤ්චමත්තානි භික්ඛුසතානි ආදාය යේන ගයාසීසං තේන පක්කන්තෝ”ති. “න හි නාම තුම්හාකං, සාරිපුත්තා, තේසු නවකේසු භික්ඛූසු කාරුඤ්ඤම්පි භවිස්සති? ගච්ඡථ තුම්හේ, සාරිපුත්තා, පුරා තේ භික්ඛූ අනයබ්‍යසනං ආපජ්ජන්තී”ති. “ඒවං, භන්තේ”ති ඛෝ සාරිපුත්තමෝග්ගල්ලානා භගවතෝ පටිස්සුත්වා උට්ඨායාසනා භගවන්තං අභිවාදේත්වා පදක්ඛිණං කත්වා යේන ගයාසීසං තේනුපසඞ්කමිංසු.
</Paragraph>

<Paragraph number="1571" book="cula">
තේන ඛෝ පන සමයේන අඤ්ඤතරෝ භික්ඛු භගවතෝ අවිදූරේ රෝදමානෝ ඨිතෝ හෝති. අථ ඛෝ භගවා තං භික්ඛුං ඒතදවෝච—  “කිස්ස ත්වං, භික්ඛු, රෝදසී”ති? “යේපි තේ, භන්තේ, භගවතෝ අග්ගසාවකා සාරිපුත්තමෝග්ගල්ලානා තේපි දේවදත්තස්ස සන්තිකේ ගච්ඡන්ති දේවදත්තස්ස ධම්මං රෝචේන්තා”ති. “අට්ඨානමේතං, භික්ඛු, අනවකාසෝ, යං සාරිපුත්තමෝග්ගල්ලානා දේවදත්තස්ස ධම්මං රෝචේය්‍යුං, අපි ච තේ ගතා භික්ඛූනං සඤ්ඤත්තියා”ති.
</Paragraph>

</Division>
<Division number="345" book="cula">

<Paragraph number="1572" book="cula">
තේන ඛෝ පන සමයේන දේවදත්තෝ මහතියා පරිසාය පරිවුතෝ ධම්මං දේසේන්තෝ නිසින්නෝ හෝති. අද්දසා ඛෝ දේවදත්තෝ සාරිපුත්තමෝග්ගල්ලානේ දූරතෝව ආගච්ඡන්තේ. දිස්වාන භික්ඛූ ආමන්තේසි—  “පස්සථ, භික්ඛවේ, යාව ස්වාක්ඛාතෝ මයා ධම්මෝ, යේපි තේ සමණස්ස ගෝතමස්ස අග්ගසාවකා සාරිපුත්තමෝග්ගල්ලානා තේපි මම සන්තිකේ ආගච්ඡන්ති. මම ධම්මං රෝචේන්තා”ති. ඒවං වුත්තේ, කෝකාලිකෝ දේවදත්තං ඒතදවෝච—  “මා, ආවුසෝ දේවදත්ත, සාරිපුත්තමෝග්ගල්ලානේ විස්සසි. පාපිච්ඡා සාරිපුත්තමෝග්ගල්ලානා, පාපිකානං ඉච්ඡානං වසං ගතා”ති. “අලං, ආවුසෝ. ස්වාගතං තේසං යතෝ මේ ධම්මං රෝචේන්තී”ති.
</Paragraph>

<Paragraph number="1573" book="cula">
අථ ඛෝ දේවදත්තෝ ආයස්මන්තං සාරිපුත්තං උපඩ්ඪාසනේන නිමන්තේසි—  “ඒහාවුසෝ සාරිපුත්ත, ඉධ නිසීදාහී”ති. “අලං, ආවුසෝ”ති ඛෝ ආයස්මා සාරිපුත්තෝ අඤ්ඤතරං ආසනං ගහේත්වා ඒකමන්තං නිසීදි. ආයස්මාපි ඛෝ මහාමෝග්ගල්ලානෝ අඤ්ඤතරං ආසනං ගහේත්වා ඒකමන්තං නිසීදි. අථ ඛෝ දේවදත්තෝ බහුදේව රත්තිං භික්ඛූ ධම්මියා කථාය සන්දස්සේත්වා සමාදපේත්වා සමුත්තේජේත්වා සම්පහංසේත්වා ආයස්මන්තං සාරිපුත්තං අජ්ඣේසි—  “විගතථිනමිද්ධෝ ඛෝ, ආවුසෝ සාරිපුත්ත, භික්ඛුසංඝෝ. පටිභාතු තං, ආවුසෝ සාරිපුත්ත, භික්ඛූනං ධම්මී කථා, පිට්ඨි මේ ආගිලායති, තමහං ආයමිස්සාමී”ති. “ඒවමාවුසෝ”ති ඛෝ ආයස්මා සාරිපුත්තෝ දේවදත්තස්ස පච්චස්සෝසි. අථ ඛෝ දේවදත්තෝ චතුග්ගුණං සඞ්ඝාටිං පඤ්ඤපේත්වා දක්ඛිණේන පස්සේන සේය්‍යං කප්පේසි. තස්ස කිලමන්තස්ස මුට්ඨස්සතිස්ස අසම්පජානස්ස මුහුත්තකේනේව නිද්දා ඕක්කමි.
</Paragraph>

<Paragraph number="1574" book="cula">
අථ ඛෝ ආයස්මා සාරිපුත්තෝ ආදේසනාපාටිහාරියානුසාසනියා භික්ඛූ ධම්මියා කථාය ඕවදි අනුසාසි. ආයස්මා මහාමෝග්ගල්ලානෝ ඉද්ධිපාටිහාරියානුසාසනියා භික්ඛූ ධම්මියා කථාය ඕවදි අනුසාසි. අථ ඛෝ තේසං භික්ඛූනං ආයස්මතා සාරිපුත්තේන ආදේසනාපාටිහාරියානුසාසනියා ආයස්මතා ච මහාමෝග්ගල්ලානේන ඉද්ධිපාටිහාරියානුසාසනියා ඕවදියමානානං අනුසාසියමානානං විරජං වීතමලං ධම්මචක්ඛුං උදපාදි—  “යං කිඤ්චි සමුදයධම්මං සබ්බං තං නිරෝධධම්මන්”ති.
</Paragraph>

<Paragraph number="1575" book="cula">
අථ ඛෝ ආයස්මා සාරිපුත්තෝ භික්ඛූ ආමන්තේසි—  “ගච්ඡාම මයං, ආවුසෝ, භගවතෝ සන්තිකේ. යෝ තස්ස භගවතෝ ධම්මං රෝචේසි සෝ ආගච්ඡතූ”ති. අථ ඛෝ සාරිපුත්තමෝග්ගල්ලානා තානි පඤ්චභික්ඛුසතානි ආදාය යේන වේළුවනං තේනුපසඞ්කමිංසු. අථ ඛෝ කෝකාලිකෝ දේවදත්තං උට්ඨාපේසි—  “උට්ඨේහි, ආවුසෝ දේවදත්ත, නීතා තේ භික්ඛූ සාරිපුත්තමෝග්ගල්ලානේහි. නනු ත්වං, ආවුසෝ දේවදත්ත, මයා වුත්තෝ—  ‘මා, ආවුසෝ දේවදත්ත, සාරිපුත්තමෝග්ගල්ලානේ විස්සාසි. පාපිච්ඡා සාරිපුත්තමෝග්ගල්ලානා, පාපිකානං ඉච්ඡානං වසං ගතා’”ති? අථ ඛෝ දේවදත්තස්ස තත්ථේව උණ්හං ලෝහිතං මුඛතෝ උග්ගඤ්ඡි.
</Paragraph>

<Paragraph number="1576" book="cula">
අථ ඛෝ සාරිපුත්තමෝග්ගල්ලානා යේන භගවා තේනුපසඞ්කමිංසු, උපසඞ්කමිත්වා භගවන්තං අභිවාදේත්වා ඒකමන්තං නිසීදිසුං. ඒකමන්තං නිසින්නෝ ඛෝ ආයස්මා සාරිපුත්තෝ භගවන්තං ඒතදවෝච—  “සාධු, භන්තේ, භේදකානුවත්තකා භික්ඛූ පුන උපසම්පජ්ජේය්‍යුන්”ති. “අලං, සාරිපුත්ත. මා තේ රුච්චි භේදකානුවත්තකානං භික්ඛූනං පුන උපසම්පදා. තේන හි ත්වං, සාරිපුත්ත, භේදකානුවත්තකේ භික්ඛූ ථුල්ලච්චයං දේසාපේහි. කථං පන තේ, සාරිපුත්ත, දේවදත්තෝ පටිපජ්ජී”ති? “යථේව, භන්තේ, භගවා බහුදේව රත්තිං භික්ඛූ ධම්මියා කථාය සන්දස්සේත්වා සමාදපේත්වා සමුත්තේජේත්වා සම්පහංසේත්වා මං අජ්ඣේසති—  ‘විගතථිනමිද්ධෝ ඛෝ, සාරිපුත්ත, භික්ඛුසංඝෝ; පටිභාතු තං, සාරිපුත්ත, භික්ඛූනං ධම්මී කථා, පිට්ඨි මේ ආගිලායති, තමහං ආයමිස්සාමී’ති. ඒවමේව ඛෝ, භන්තේ, දේවදත්තෝ පටිපජ්ජී”ති.
</Paragraph>

</Division>
<Division number="346" book="cula">

<Paragraph number="1577" book="cula">
අථ ඛෝ භගවා භික්ඛූ ආමන්තේසි—  “භූතපුබ්බං, භික්ඛවේ, අරඤ්ඤායතනේ මහාසරසී. තං නාගා උපනිස්සාය විහරිංසු. තේ තං සරසිං ඕගාහේත්වා, සෝණ්ඩාය භිසමුළාලං අබ්බුහිත්වා, සුවික්ඛාලිතං වික්ඛාලේත්වා, අකද්දමං සඞ්ඛාදිත්වා අජ්ඣෝහරන්ති. තේසං තං වණ්ණාය චේව හෝති, බලාය ච. න ච තතෝනිදානං මරණං වා නිගච්ඡන්ති, මරණමත්තං වා දුක්ඛං. තේසංයේව ඛෝ පන, භික්ඛවේ, මහානාගානං අනුසික්ඛමානා තරුණා භිඞ්කච්ඡාපා. තේ තං සරසිං ඕගාහේත්වා, සෝණ්ඩාය භිසමුළාලං අබ්බුහිත්වා, න සුවික්ඛාලිතං වික්ඛාලේත්වා, සකද්දමං සඞ්ඛාදිත්වා, අජ්ඣෝහරන්ති. තේසං තං නේව වණ්ණාය හෝති, න බලාය. තතෝනිදානඤ්ච මරණං වා නිගච්ඡන්ති, මරණමත්තං වා දුක්ඛං. ඒවමේව ඛෝ, භික්ඛවේ, දේවදත්තෝ මමානුක්‍රුබ්බං කපණෝ මරිස්සතීති.
</Paragraph>

<Paragraph number="1578" type="verses" book="cula">
_මහාවරාහස්ස මහිං වික්‍රුබ්බතෝ,_  
_භිසං ඝසානස්ස නදීසු ජග්ගතෝ;_  
_භිඞ්කෝව පඞ්කං අභිභක්ඛයිත්වා,_  
_මමානුක්‍රුබ්බං කපණෝ මරිස්සතීති._  

</Paragraph>

</Division>
<Division number="347" book="cula">

<Paragraph number="1579" book="cula">
අට්ඨහි, භික්ඛවේ, අඞ්ගේහි සමන්නාගතෝ භික්ඛු දූතේය්‍යං ගන්තුමරහති. කතමේහි අට්ඨහි? ඉධ, භික්ඛවේ, භික්ඛු සෝතා ච හෝති, සාවේතා ච, උග්ගහේතා ච, ධාරේතා ච, විඤ්ඤාතා ච, විඤ්ඤාපේතා ච, කුසලෝ ච සහිතාසහිතස්ස, නෝ ච කලහකාරකෝ—  ඉමේහි ඛෝ, භික්ඛවේ, අට්ඨහඞ්ගේහි සමන්නාගතෝ භික්ඛු දූතේය්‍යං ගන්තුමරහති.
</Paragraph>

<Paragraph number="1580" book="cula">
අට්ඨහි, භික්ඛවේ, අඞ්ගේහි සමන්නාගතෝ සාරිපුත්තෝ දූතේය්‍යං ගන්තුමරහති. කතමේහි අට්ඨහි? ඉධ, භික්ඛවේ, සාරිපුත්තෝ සෝතා ච හෝති, සාවේතා ච, උග්ගහේතා ච, ධාරේතා ච, විඤ්ඤාතා ච, විඤ්ඤාපේතා ච, කුසලෝ ච සහිතාසහිතස්ස, නෝ ච කලහකාරකෝ—  ඉමේහි ඛෝ, භික්ඛවේ, අට්ඨහඞ්ගේහි සමන්නාගතෝ සාරිපුත්තෝ දූතේය්‍යං ගන්තුමරහතීති.
</Paragraph>

<Paragraph number="1581" type="verses" book="cula">
_යෝ වේ න බ්‍යථති පත්වා,_  
_පරිසං උග්ගවාදිනිං;_  
_න ච හාපේති වචනං,_  
_න ච ඡාදේති සාසනං._  

</Paragraph>

<Paragraph number="1582" type="verses" book="cula">
_අසන්දිද්ධෝ ච අක්ඛාති,_  
_පුච්ඡිතෝ ච න කුප්පති;_  
_ස වේ තාදිසකෝ භික්ඛු,_  
_දූතේය්‍යං ගන්තුමරහතීති._  

</Paragraph>

</Division>
<Division number="348" book="cula">

<Paragraph number="1583" book="cula">
අට්ඨහි, භික්ඛවේ, අසද්ධම්මේහි අභිභූතෝ පරියාදින්නචිත්තෝ දේවදත්තෝ ආපායිකෝ නේරයිකෝ කප්පට්ඨෝ අතේකිච්ඡෝ. කතමේහි අට්ඨහි? ලාභේන, භික්ඛවේ, අභිභූතෝ පරියාදින්නචිත්තෝ දේවදත්තෝ ආපායිකෝ නේරයිකෝ කප්පට්ඨෝ අතේකිච්ඡෝ; අලාභේන, භික්ඛවේ …පේ…  යසේන, භික්ඛවේ …පේ…  අයසේන, භික්ඛවේ …පේ…  සක්කාරේන, භික්ඛවේ …පේ…  අසක්කාරේන, භික්ඛවේ …පේ…  පාපිච්ඡතාය, භික්ඛවේ …පේ…  පාපමිත්තතාය භික්ඛවේ, අභිභූතෝ පරියාදින්නචිත්තෝ දේවදත්තෝ ආපායිකෝ නේරයිකෝ කප්පට්ඨෝ අතේකිච්ඡෝ—  ඉමේහි ඛෝ, භික්ඛවේ, අට්ඨහි අසද්ධම්මේහි අභිභූතෝ පරියාදින්නචිත්තෝ දේවදත්තෝ ආපායිකෝ නේරයිකෝ කප්පට්ඨෝ අතේකිච්ඡෝ.
</Paragraph>

</Division>
<Division number="349" book="cula">

<Paragraph number="1584" book="cula">
සාධු, භික්ඛවේ, භික්ඛු උප්පන්නං ලාභං අභිභුය්‍ය අභිභුය්‍ය විහරේය්‍ය, උප්පන්නං අලාභං …පේ…  උප්පන්නං යසං…  උප්පන්නං අයසං…  උප්පන්නං සක්කාරං…  උප්පන්නං අසක්කාරං…  උප්පන්නං පාපිච්ඡතං…  උප්පන්නං පාපමිත්තතං අභිභුය්‍ය අභිභුය්‍ය විහරේය්‍ය. කථඤ්ච, භික්ඛවේ, භික්ඛු අත්ථවසං පටිච්ච උප්පන්නං ලාභං අභිභුය්‍ය අභිභුය්‍ය විහරේය්‍ය, උප්පන්නං අලාභං …පේ…  උප්පන්නං යසං…  උප්පන්නං අයසං…  උප්පන්නං සක්කාරං…  උප්පන්නං අසක්කාරං…  උප්පන්නං පාපිච්ඡතං…  උප්පන්නං පාපමිත්තතං අභිභුය්‍ය අභිභුය්‍ය විහරේය්‍ය? යං හිස්ස, භික්ඛවේ, උප්පන්නං ලාභං අනභිභුය්‍ය විහරතෝ උප්පජ්ජේය්‍යුං ආසවා විඝාතපරිළාහා, උප්පන්නං ලාභං අභිභුය්‍ය අභිභුය්‍ය විහරතෝ ඒවංසතේ ආසවා විඝාතපරිළාහා න හෝන්ති. යං හිස්ස, භික්ඛවේ, උප්පන්නං අලාභං …පේ…  උප්පන්නං යසං…  උප්පන්නං අයසං…  උප්පන්නං සක්කාරං…  උප්පන්නං අසක්කාරං…  උප්පන්නං පාපිච්ඡතං…  උප්පන්නං පාපමිත්තතං අනභිභුය්‍ය විහරතෝ උප්පජ්ජේය්‍යුං ආසවා විඝාතපරිළාහා, උප්පන්නං පාපමිත්තතං අභිභුය්‍ය අභිභුය්‍ය විහරතෝ ඒවංසතේ ආසවා විඝාතපරිළාහා න හෝන්ති. ඉදං ඛෝ, භික්ඛවේ, අත්ථවසං පටිච්ච උප්පන්නං ලාභං අභිභුය්‍ය අභිභුය්‍ය විහරේය්‍ය, උප්පන්නං අලාභං …පේ…  උප්පන්නං යසං…  උප්පන්නං අයසං…  උප්පන්නං සක්කාරං…  උප්පන්නං අසක්කාරං…  උප්පන්නං පාපිච්ඡතං…  උප්පන්නං පාපමිත්තතං අභිභුය්‍ය අභිභුය්‍ය විහරේය්‍ය. තස්මාතිහ, භික්ඛවේ, උප්පන්නං ලාභං අභිභුය්‍ය අභිභුය්‍ය විහරිස්සාම, උප්පන්නං අලාභං …පේ…  උප්පන්නං යසං…  උප්පන්නං අයසං…  උප්පන්නං සක්කාරං…  උප්පන්නං අසක්කාරං…  උප්පන්නං පාපිච්ඡතං…  උප්පන්නං පාපමිත්තතං අභිභුය්‍ය අභිභුය්‍ය විහරිස්සාමාති; ඒවඤ්හි වෝ, භික්ඛවේ, සික්ඛිතබ්බන්ති.
</Paragraph>

</Division>
<Division number="350" book="cula">

<Paragraph number="1585" book="cula">
තීහි, භික්ඛවේ, අසද්ධම්මේහි අභිභූතෝ පරියාදින්නචිත්තෝ දේවදත්තෝ ආපායිකෝ නේරයිකෝ කප්පට්ඨෝ අතේකිච්ඡෝ. කතමේහි තීහි? පාපිච්ඡතා, පාපමිත්තතා, ඕරමත්තකේන විසේසාධිගමේන අන්තරා වෝසානං ආපාදි—  ඉමේහි ඛෝ, භික්ඛවේ, තීහි අසද්ධම්මේහි අභිභූතෝ පරියාදින්නචිත්තෝ දේවදත්තෝ ආපායිකෝ නේරයිකෝ කප්පට්ඨෝ අතේකිච්ඡෝති.
</Paragraph>

<Paragraph number="1586" type="verses" book="cula">
_මා ජාතු කෝචි ලෝකස්මිං,_  
_පාපිච්ඡෝ උදපජ්ජථ;_  
_තදමිනාපි ජානාථ,_  
_පාපිච්ඡානං යථාගති._  

</Paragraph>

<Paragraph number="1587" type="verses" book="cula">
_පණ්ඩිතෝති සමඤ්ඤාතෝ,_  
_භාවිතත්තෝති සම්මතෝ;_  
_ජලංව යසසා අට්ඨා,_  
_දේවදත්තෝති මේ සුතං._  

</Paragraph>

<Paragraph number="1588" type="verses" book="cula">
_සෝ පමාදං අනුචිණ්ණෝ,_  
_ආසජ්ජ නං තථාගතං;_  
_අවීචිනිරයං පත්තෝ,_  
_චතුද්වාරං භයානකං._  

</Paragraph>

<Paragraph number="1589" type="verses" book="cula">
_අදුට්ඨස්ස හි යෝ දුබ්භේ,_  
_පාපකම්මං අක්‍රුබ්බතෝ;_  
_තමේව පාපං ඵුසති,_  
_දුට්ඨචිත්තං අනාදරං._  

</Paragraph>

<Paragraph number="1590" type="verses" book="cula">
_සමුද්දං විසකුම්භේන,_  
_යෝ මඤ්ඤේය්‍ය පදූසිතුං;_  
_න සෝ තේන පදූසේය්‍ය,_  
_භේස්මා හි උදධී මහා._  

</Paragraph>

<Paragraph number="1591" type="verses" book="cula">
_ඒවමේව තථාගතං,_  
_යෝ වාදේනුපහිංසති;_  
_සමග්ගතං සන්තචිත්තං,_  
_වාදෝ තම්හි න රූහති._  

</Paragraph>

<Paragraph number="1592" type="verses" book="cula">
_තාදිසං මිත්තං ක්‍රුබ්බේථ,_  
_තඤ්ච සේවේථ පණ්ඩිතෝ;_  
_යස්ස මග්ගානුගෝ භික්ඛු,_  
_ඛයං දුක්ඛස්ස පාපුණේ”ති._
</Paragraph>
</Division>