---
title: "7.1.3 පඤ්චසත්ථුකථා"
tableOfContents: false
sidebar:
  order: 3
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="334" book="cula">

<Paragraph number="1507" book="cula">
පඤ්චිමේ, මෝග්ගල්ලාන, සත්ථාරෝ සන්තෝ සංවිජ්ජමානා ලෝකස්මිං. කතමේ පඤ්ච? ඉධ, මෝග්ගල්ලාන, ඒකච්චෝ සත්ථා අපරිසුද්ධසීලෝ සමානෝ ‘පරිසුද්ධසීලෝම්හී’ති පටිජානාති ‘පරිසුද්ධං මේ සීලං පරියෝදාතං අසංකිලිට්ඨන්’ති ච. තමේනං සාවකා ඒවං ජානන්ති—  ‘අයං ඛෝ භවං සත්ථා අපරිසුද්ධසීලෝ සමානෝ “පරිසුද්ධසීලෝම්හී”ති පටිජානාති “පරිසුද්ධං මේ සීලං පරියෝදාතං අසංකිලිට්ඨන්”ති ච. මයඤ්චේව ඛෝ පන ගිහීනං ආරෝචේය්‍යාම, නාස්සස්ස මනාපං. යං ඛෝ පනස්ස අමනාපං, කථං නං මයං තේන සමුදාචරේය්‍යාම? සම්මන්නති ඛෝ පන චීවරපිණ්ඩපාතසේනාසනගිලානප්පච්චයභේසජ්ජපරික්ඛාරේන—  යං තුමෝ කරිස්සති, තුමෝව තේන පඤ්ඤායිස්සතී’ති. ඒවරූපං ඛෝ, මෝග්ගල්ලාන, සත්ථාරං සාවකා සීලතෝ රක්ඛන්ති; ඒවරූපෝ ච පන සත්ථා සාවකේහි සීලතෝ රක්ඛං පච්චාසීසති.
</Paragraph>

<Paragraph number="1508" book="cula">
පුන චපරං, මෝග්ගල්ලාන, ඉධේකච්චෝ සත්ථා අපරිසුද්ධාජීවෝ සමානෝ ‘පරිසුද්ධාජීවෝම්හී’ති පටිජානාති ‘පරිසුද්ධෝ මේ ආජීවෝ පරියෝදාතෝ අසංකිලිට්ඨෝ’ති ච. තමේනං සාවකා ඒවං ජානන්ති—  ‘අයං ඛෝ භවං සත්ථා අපරිසුද්ධාජීවෝ සමානෝ “පරිසුද්ධාජීවෝම්හී”ති පටිජානාති “පරිසුද්ධෝ මේ ආජීවෝ පරියෝදාතෝ අසංකිලිට්ඨෝ”ති ච. මයඤ්චේව ඛෝ පන ගිහීනං ආරෝචේය්‍යාම, නාස්සස්ස මනාපං. යං ඛෝ පනස්ස අමනාපං, කථං නං මයං තේන සමුදාචරේය්‍යාම? සම්මන්නති ඛෝ පන චීවරපිණ්ඩපාතසේනාසනගිලානප්පච්චයභේසජ්ජපරික්ඛාරේන—  යං තුමෝ කරිස්සති, තුමෝව තේන පඤ්ඤායිස්සතී’ති. ඒවරූපං ඛෝ, මෝග්ගල්ලාන, සත්ථාරං සාවකා ආජීවතෝ රක්ඛන්ති; ඒවරූපෝ ච පන සත්ථා සාවකේහි ආජීවතෝ රක්ඛං පච්චාසීසති.
</Paragraph>

<Paragraph number="1509" book="cula">
පුන චපරං, මෝග්ගල්ලාන, ඉධේකච්චෝ සත්ථා අපරිසුද්ධධම්මදේසනෝ සමානෝ ‘පරිසුද්ධධම්මදේසනෝම්හී’ති පටිජානාති ‘පරිසුද්ධා මේ ධම්මදේසනා පරියෝදාතා අසංකිලිට්ඨා’ති ච. තමේනං සාවකා ඒවං ජානන්ති—  ‘අයං ඛෝ භවං සත්ථා අපරිසුද්ධධම්මදේසනෝ සමානෝ “පරිසුද්ධධම්මදේසනෝම්හී”ති පටිජානාති “පරිසුද්ධා මේ ධම්මදේසනා පරියෝදාතා අසංකිලිට්ඨා”ති ච. මයඤ්චේව ඛෝ පන ගිහීනං ආරෝචේය්‍යාම, නාස්සස්ස මනාපං. යං ඛෝ පනස්ස අමනාපං, කථං නං මයං තේන සමුදාචරේය්‍යාම? සම්මන්නති ඛෝ පන චීවරපිණ්ඩපාතසේනාසනගිලානප්පච්චයභේසජ්ජපරික්ඛාරේන—  යං තුමෝ කරිස්සති, තුමෝව තේන පඤ්ඤායිස්සතී’ති. ඒවරූපං ඛෝ, මෝග්ගල්ලාන, සත්ථාරං සාවකා ධම්මදේසනතෝ රක්ඛන්ති; ඒවරූපෝ ච පන සත්ථා සාවකේහි ධම්මදේසනතෝ රක්ඛං පච්චාසීසති.
</Paragraph>

<Paragraph number="1510" book="cula">
පුන චපරං, මෝග්ගල්ලාන, ඉධේකච්චෝ සත්ථා අපරිසුද්ධවේය්‍යාකරණෝ සමානෝ ‘පරිසුද්ධවේය්‍යාකරණෝම්හී’ති පටිජානාති ‘පරිසුද්ධං මේ වේය්‍යාකරණං පරියෝදාතං අසංකිලිට්ඨන්’ති ච. තමේනං සාවකා ඒවං ජානන්ති—  ‘අයං ඛෝ භවං සත්ථා අපරිසුද්ධවේය්‍යාකරණෝ සමානෝ “පරිසුද්ධවේය්‍යාකරණෝම්හී”ති පටිජානාති “පරිසුද්ධං මේ වේය්‍යාකරණං පරියෝදාතං අසංකිලිට්ඨන්”ති ච. මයඤ්චේව ඛෝ පන ගිහීනං ආරෝචේය්‍යාම, නාස්සස්ස මනාපං. යං ඛෝ පනස්ස අමනාපං, කථං නං මයං තේන සමුදාචරේය්‍යාම? සම්මන්නති ඛෝ පන චීවරපිණ්ඩපාතසේනාසනගිලානප්පච්චයභේසජ්ජපරික්ඛාරේන—  යං තුමෝ කරිස්සති, තුමෝව තේන පඤ්ඤායිස්සතී’ති. ඒවරූපං ඛෝ, මෝග්ගල්ලාන, සත්ථාරං සාවකා වේය්‍යාකරණතෝ රක්ඛන්ති; ඒවරූපෝ ච පන සත්ථා සාවකේහි වේය්‍යාකරණතෝ රක්ඛං පච්චාසීසති.
</Paragraph>

<Paragraph number="1511" book="cula">
පුන චපරං, මෝග්ගල්ලාන, ඉධේකච්චෝ සත්ථා අපරිසුද්ධඤාණදස්සනෝ සමානෝ ‘පරිසුද්ධඤාණදස්සනෝම්හී’ති පටිජානාති ‘පරිසුද්ධං මේ ඤාණදස්සනං පරියෝදාතං අසංකිලිට්ඨන්’ති ච. තමේනං සාවකා ඒවං ජානන්ති—  ‘අයං ඛෝ භවං සත්ථා අපරිසුද්ධඤාණදස්සනෝ සමානෝ “පරිසුද්ධඤාණදස්සනෝම්හී”ති පටිජානාති “පරිසුද්ධං මේ ඤාණදස්සනං පරියෝදාතං අසංකිලිට්ඨන්”ති ච. මයඤ්චේව ඛෝ පන ගිහීනං ආරෝචේය්‍යාම, නාස්සස්ස මනාපං. යං ඛෝ පනස්ස අමනාපං, කථං නං මයං තේන සමුදාචරේය්‍යාම? සම්මන්නති ඛෝ පන චීවරපිණ්ඩපාතසේනාසනගිලානප්පච්චයභේසජ්ජපරික්ඛාරේන—  යං තුමෝ කරිස්සති, තුමෝව තේන පඤ්ඤායිස්සතී’ති. ඒවරූපං ඛෝ, මෝග්ගල්ලාන, සත්ථාරං සාවකා ඤාණදස්සනතෝ රක්ඛන්ති; ඒවරූපෝ ච පන සත්ථා සාවකේහි ඤාණදස්සනතෝ රක්ඛං පච්චාසීසතීති. ඉමේ ඛෝ, මෝග්ගල්ලාන, පඤ්ච සත්ථාරෝ සන්තෝ සංවිජ්ජමානා ලෝකස්මිං.
</Paragraph>

<Paragraph number="1512" book="cula">
අහං ඛෝ පන, මෝග්ගල්ලාන, පරිසුද්ධසීලෝ සමානෝ ‘පරිසුද්ධසීලෝම්හී’ති පටිජානාමි ‘පරිසුද්ධං මේ සීලං පරියෝදාතං අසංකිලිට්ඨන්’ති ච. න ච මං සාවකා සීලතෝ රක්ඛන්ති; න චාහං සාවකේහි සීලතෝ රක්ඛං පච්චාසීසාමි. පරිසුද්ධාජීවෝ සමානෝ …පේ…  පරිසුද්ධධම්මදේසනෝ සමානෝ …පේ…  පරිසුද්ධවේය්‍යාකරණෝ සමානෝ …පේ…  පරිසුද්ධඤාණදස්සනෝ සමානෝ ‘පරිසුද්ධඤාණදස්සනෝම්හී’ති පටිජානාමි ‘පරිසුද්ධං මේ ඤාණදස්සනං පරියෝදාතං අසංකිලිට්ඨන්’ති ච. න ච මං සාවකා ඤාණදස්සනතෝ රක්ඛන්ති; න චාහං සාවකේහි ඤාණදස්සනතෝ රක්ඛං පච්චාසීසාමී”ති.
</Paragraph>

</Division>
<Division number="335" book="cula">

<Paragraph number="1513" book="cula">
අථ ඛෝ භගවා කෝසම්බියං යථාභිරන්තං විහරිත්වා යේන රාජගහං තේන චාරිකං පක්කාමි. අනුපුබ්බේන චාරිකං චරමානෝ යේන රාජගහං තදවසරි. තත්‍ර සුදං භගවා රාජගහේ විහරති වේළුවනේ කලන්දකනිවාපේ. අථ ඛෝ සම්බහුලා භික්ඛූ යේන භගවා තේනුපසඞ්කමිංසු, උපසඞ්කමිත්වා භගවන්තං අභිවාදේත්වා ඒකමන්තං නිසීදිංසු. ඒකමන්තං නිසින්නා ඛෝ තේ භික්ඛූ භගවන්තං ඒතදවෝචුං—  “දේවදත්තස්ස, භන්තේ, අජාතසත්තු කුමාරෝ පඤ්චහි රථසතේහි සායං පාතං උපට්ඨානං ගච්ඡති; පඤ්ච ච ථාලිපාකසතානි භත්තාභිහාරෝ අභිහරීයතී”ති. “මා, භික්ඛවේ, දේවදත්තස්ස ලාභසක්කාරසිලෝකං පිහයිත්ථ. යාවකීවඤ්ච, භික්ඛවේ, දේවදත්තස්ස අජාතසත්තු කුමාරෝ පඤ්චහි රථසතේහි සායං පාතං උපට්ඨානං ගමිස්සති, පඤ්ච ච ථාලිපාකසතානි භත්තාභිහාරෝ අභිහරීයිස්සති, හානියේව, භික්ඛවේ, දේවදත්තස්ස පාටිකඞ්ඛා කුසලේසු ධම්මේසු, නෝ වුඩ්ඪි.
</Paragraph>

<Paragraph number="1514" book="cula">
සේය්‍යථාපි, භික්ඛවේ, චණ්ඩස්ස කුක්කුරස්ස නාසාය පිත්තං භින්දේය්‍යුං, ඒවඤ්හි සෝ, භික්ඛවේ, කුක්කුරෝ භිය්‍යෝසෝ මත්තාය චණ්ඩතරෝ අස්ස; ඒවමේව ඛෝ, භික්ඛවේ, යාවකීවඤ්ච දේවදත්තස්ස අජාතසත්තු කුමාරෝ පඤ්චහි රථසතේහි සායං පාතං උපට්ඨානං ගමිස්සති, පඤ්ච ච ථාලිපාකසතානි භත්තාභිහාරෝ අභිහරීයිස්සති, හානියේව, භික්ඛවේ, දේවදත්තස්ස පාටිකඞ්ඛා කුසලේසු ධම්මේසු, නෝ වුඩ්ඪි.
</Paragraph>

<Paragraph number="1515" book="cula">
අත්තවධාය, භික්ඛවේ, දේවදත්තස්ස ලාභසක්කාරසිලෝකෝ උදපාදි, පරාභවාය දේවදත්තස්ස ලාභසක්කාරසිලෝකෝ උදපාදි.
</Paragraph>

<Paragraph number="1516" book="cula">
සේය්‍යථාපි, භික්ඛවේ, කදලී අත්තවධාය ඵලං දේති, පරාභවාය ඵලං දේති; ඒවමේව ඛෝ, භික්ඛවේ, අත්තවධාය දේවදත්තස්ස ලාභසක්කාරසිලෝකෝ උදපාදි, පරාභවාය දේවදත්තස්ස ලාභසක්කාරසිලෝකෝ උදපාදි.
</Paragraph>

<Paragraph number="1517" book="cula">
සේය්‍යථාපි, භික්ඛවේ, වේළු අත්තවධාය ඵලං දේති, පරාභවාය ඵලං දේති; ඒවමේව ඛෝ, භික්ඛවේ, අත්තවධාය දේවදත්තස්ස ලාභසක්කාරසිලෝකෝ උදපාදි, පරාභවාය දේවදත්තස්ස ලාභසක්කාරසිලෝකෝ උදපාදි.
</Paragraph>

<Paragraph number="1518" book="cula">
සේය්‍යථාපි, භික්ඛවේ, නළෝ අත්තවධාය ඵලං දේති, පරාභවාය ඵලං දේති; ඒවමේව ඛෝ, භික්ඛවේ, අත්තවධාය දේවදත්තස්ස ලාභසක්කාරසිලෝකෝ උදපාදි, පරාභවාය දේවදත්තස්ස ලාභසක්කාරසිලෝකෝ උදපාදි.
</Paragraph>

<Paragraph number="1519" book="cula">
සේය්‍යථාපි, භික්ඛවේ, අස්සතරී අත්තවධාය ගබ්භං ගණ්හාති, පරාභවාය ගබ්භං ගණ්හාති; ඒවමේව ඛෝ, භික්ඛවේ, අත්තවධාය දේවදත්තස්ස ලාභසක්කාරසිලෝකෝ උදපාදි, පරාභවාය දේවදත්තස්ස ලාභසක්කාරසිලෝකෝ උදපාදීති.
</Paragraph>

<Paragraph number="1520" type="verses" book="cula">
_ඵලං වේ කදලිං හන්ති,_  
_ඵලං වේළුං ඵලං නළං;_  
_සක්කාරෝ කාපුරිසං හන්ති,_  
_ගබ්භෝ අස්සතරිං යථා”ති._  


</Paragraph>
</Division>

<Paragraph number="1521" type="center" book="cula">
පඨමභාණවාරෝ නිට්ඨිතෝ.
</Paragraph>