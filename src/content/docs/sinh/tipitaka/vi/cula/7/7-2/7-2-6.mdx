---
title: "7.2.6 පඤ්චවත්ථුයාචනකථා"
tableOfContents: false
sidebar:
  order: 6
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="343" book="cula">

<Paragraph number="1558" book="cula">
තේන ඛෝ පන සමයේන දේවදත්තෝ පරිහීනලාභසක්කාරෝ සපරිසෝ කුලේසු විඤ්ඤාපේත්වා විඤ්ඤාපේත්වා භුඤ්ජති. මනුස්සා උජ්ඣායන්ති ඛිය්‍යන්ති විපාචේන්ති—  “කථඤ්හි නාම සමණා සක්‍යපුත්තියා කුලේසු විඤ්ඤාපේත්වා විඤ්ඤාපේත්වා භුඤ්ජිස්සන්ති. කස්ස සම්පන්නං න මනාපං, කස්ස සාදුං න රුච්චතී”ති. අස්සෝසුං ඛෝ භික්ඛූ තේසං මනුස්සානං උජ්ඣායන්තානං ඛිය්‍යන්තානං විපාචේන්තානං. යේ තේ භික්ඛූ අප්පිච්ඡා …පේ…  තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම දේවදත්තෝ සපරිසෝ කුලේසු විඤ්ඤාපේත්වා විඤ්ඤාපේත්වා භුඤ්ජිස්සතී”ති. භගවතෝ ඒතමත්ථං ආරෝචේසුං …පේ…  “සච්චං කිර ත්වං, දේවදත්ත, සපරිසෝ කුලේසු විඤ්ඤාපේත්වා විඤ්ඤාපේත්වා භුඤ්ජසී”ති? “සච්චං, භගවා”ති …පේ…  විගරහිත්වා …පේ…  ධම්මිං කථං කත්වා භික්ඛූ ආමන්තේසි—  “තේන හි, භික්ඛවේ, භික්ඛූනං කුලේසු තිකභෝජනං පඤ්ඤපේස්සාමි තයෝ අත්ථවසේ පටිච්ච—  දුම්මඞ්කූනං පුග්ගලානං නිග්ගහාය; පේසලානං භික්ඛූනං ඵාසුවිහාරාය, ‘මා පාපිච්ඡා පක්ඛං නිස්සාය සංඝං භින්දේය්‍යුන්’ති; කුලානුද්දයාය ච. ගණභෝජනේ යථාධම්මෝ කාරේතබ්බෝ”ති.
</Paragraph>

<Paragraph number="1559" book="cula">
අථ ඛෝ දේවදත්තෝ යේන කෝකාලිකෝ කටමෝදකතිස්සකෝ ඛණ්ඩදේවියා පුත්තෝ සමුද්දදත්තෝ තේනුපසඞ්කමි, උපසඞ්කමිත්වා කෝකාලිකං කටමෝදකතිස්සකං ඛණ්ඩදේවියා පුත්තං සමුද්දදත්තං ඒතදවෝච—  “ඒථ, මයං, ආවුසෝ, සමණස්ස ගෝතමස්ස සංඝභේදං කරිස්සාම චක්කභේදන්”ති. ඒවං වුත්තේ, කෝකාලිකෝ දේවදත්තං ඒතදවෝච—  “සමණෝ ඛෝ, ආවුසෝ, ගෝතමෝ මහිද්ධිකෝ මහානුභාවෝ. කථං මයං සමණස්ස ගෝතමස්ස සංඝභේදං කරිස්සාම චක්කභේදන්”ති? “ඒථ, මයං, ආවුසෝ, සමණං ගෝතමං උපසඞ්කමිත්වා පඤ්ච වත්ථූනි යාචිස්සාම—  ‘භගවා, භන්තේ, අනේකපරියායේන අප්පිච්ඡස්ස සන්තුට්ඨස්ස සල්ලේඛස්ස ධුතස්ස පාසාදිකස්ස අපචයස්ස වීරියාරම්භස්ස වණ්ණවාදී. ඉමානි, භන්තේ, පඤ්ච වත්ථූනි අනේකපරියායේන අප්පිච්ඡතාය සන්තුට්ඨියා සල්ලේඛාය ධුතතාය පාසාදිකතාය අපචයාය වීරියාරම්භාය සංවත්තන්ති. සාධු, භන්තේ, භික්ඛූ යාවජීවං ආරඤ්ඤිකා අස්සු; යෝ ගාමන්තං ඕසරේය්‍ය, වජ්ජං නං ඵුසේය්‍ය. යාවජීවං පිණ්ඩපාතිකා අස්සු; යෝ නිමන්තනං සාදියේය්‍ය, වජ්ජං නං ඵුසේය්‍ය. යාවජීවං පංසුකූලිකා අස්සු; යෝ ගහපතිචීවරං සාදියේය්‍ය, වජ්ජං නං ඵුසේය්‍ය. යාවජීවං රුක්ඛමූලිකා අස්සු; යෝ ඡන්නං උපගච්ඡේය්‍ය, වජ්ජං නං ඵුසේය්‍ය. යාවජීවං මච්ඡමංසං න ඛාදේය්‍යුං; යෝ මච්ඡමංසං ඛාදේය්‍ය, වජ්ජං නං ඵුසේය්‍යා’ති. ඉමානි පඤ්ච වත්ථූනි සමණෝ ගෝතමෝ නානුජානිස්සති. තේ මයං ඉමේහි පඤ්චහි වත්ථූහි ජනං සඤ්ඤාපේස්සාමා”ති. “සක්කා ඛෝ, ආවුසෝ, ඉමේහි පඤ්චහි වත්ථූහි සමණස්ස ගෝතමස්ස සංඝභේදෝ කාතුං චක්කභේදෝ. ලූඛප්පසන්නා හි, ආවුසෝ, මනුස්සා”ති.
</Paragraph>

<Paragraph number="1560" book="cula">
අථ ඛෝ දේවදත්තෝ සපරිසෝ යේන භගවා තේනුපසඞ්කමි, උපසඞ්කමිත්වා භගවන්තං අභිවාදේත්වා ඒකමන්තං නිසීදි. ඒකමන්තං නිසින්නෝ ඛෝ දේවදත්තෝ භගවන්තං ඒතදවෝච—  “භගවා, භන්තේ, අනේකපරියායේන අප්පිච්ඡස්ස සන්තුට්ඨස්ස සල්ලේඛස්ස ධුතස්ස පාසාදිකස්ස අපචයස්ස වීරියාරම්භස්ස වණ්ණවාදී. ඉමානි, භන්තේ, පඤ්ච වත්ථූනි අනේකපරියායේන අප්පිච්ඡතාය සන්තුට්ඨියා සල්ලේඛාය ධුතතාය පාසාදිකතාය අපචයාය වීරියාරම්භාය සංවත්තන්ති. සාධු, භන්තේ, භික්ඛූ යාවජීවං ආරඤ්ඤිකා අස්සු; යෝ ගාමන්තං ඕසරේය්‍ය, වජ්ජං නං ඵුසේය්‍ය. යාවජීවං පිණ්ඩපාතිකා අස්සු; යෝ නිමන්තනං සාදියේය්‍ය, වජ්ජං නං ඵුසේය්‍ය. යාවජීවං පංසුකූලිකා අස්සු; යෝ ගහපතිචීවරං සාදියේය්‍ය, වජ්ජං නං ඵුසේය්‍ය. යාවජීවං රුක්ඛමූලිකා අස්සු; යෝ ඡන්නං උපගච්ඡේය්‍ය, වජ්ජං නං ඵුසේය්‍ය. යාවජීවං මච්ඡමංසං න ඛාදේය්‍යුං; යෝ මච්ඡමංසං ඛාදේය්‍ය, වජ්ජං නං ඵුසේය්‍යා”ති. “අලං, දේවදත්ත. යෝ ඉච්ඡති, ආරඤ්ඤිකෝ හෝතු; යෝ ඉච්ඡති, ගාමන්තේ විහරතු. යෝ ඉච්ඡති, පිණ්ඩපාතිකෝ හෝතු; යෝ ඉච්ඡති, නිමන්තනං සාදියතු. යෝ ඉච්ඡති, පංසුකූලිකෝ හෝතු; යෝ ඉච්ඡති, ගහපතිචීවරං සාදියතු. අට්ඨමාසේ ඛෝ මයා, දේවදත්ත, රුක්ඛමූලසේනාසනං අනුඤ්ඤාතං; තිකෝටිපරිසුද්ධං මච්ඡමංසං—  අදිට්ඨං, අස්සුතං, අපරිසඞ්කිතන්”ති. අථ ඛෝ දේවදත්තෝ—  “න භගවා ඉමානි පඤ්ච වත්ථූනි අනුජානාතී”ති—  හට්ඨෝ උදග්ගෝ සපරිසෝ උට්ඨායාසනා භගවන්තං අභිවාදේත්වා පදක්ඛිණං කත්වා පක්කාමි.
</Paragraph>

<Paragraph number="1561" book="cula">
අථ ඛෝ දේවදත්තෝ සපරිසෝ රාජගහං පවිසිත්වා පඤ්චහි වත්ථූහි ජනං සඤ්ඤාපේසි—  “මයං, ආවුසෝ, සමණං ගෝතමං උපසඞ්කමිත්වා පඤ්ච වත්ථූනි යාචිම්හා—  ‘භගවා, භන්තේ, අනේකපරියායේන අප්පිච්ඡස්ස …පේ…  වීරියාරම්භස්ස වණ්ණවාදී. ඉමානි, භන්තේ, පඤ්ච වත්ථූනි අනේකපරියායේන අප්පිච්ඡතාය …පේ…  වීරියාරම්භාය සංවත්තන්ති. සාධු, භන්තේ, භික්ඛූ යාවජීවං ආරඤ්ඤිකා අස්සු; යෝ ගාමන්තං ඕසරේය්‍ය, වජ්ජං නං ඵුසේය්‍ය …පේ…  යාවජීවං මච්ඡමංසං න ඛාදේය්‍යුං; යෝ මච්ඡමංසං ඛාදේය්‍ය, වජ්ජං නං ඵුසේය්‍යා’ති. ඉමානි පඤ්ච වත්ථූනි සමණෝ ගෝතමෝ නානුජානාති. තේ මයං ඉමේහි පඤ්චහි වත්ථූහි සමාදාය වත්තාමා”ති.
</Paragraph>

<Paragraph number="1562" book="cula">
තත්ථ යේ තේ මනුස්සා අස්සද්ධා අප්පසන්නා දුබ්බුද්ධිනෝ, තේ ඒවමාහංසු—  “ඉමේ ඛෝ සමණා සක්‍යපුත්තියා ධුතා සල්ලේඛවුත්තිනෝ. සමණෝ පන ගෝතමෝ බාහුල්ලිකෝ බාහුල්ලාය චේතේතී”ති. යේ පන තේ මනුස්සා සද්ධා පසන්නා පණ්ඩිතා බ්‍යත්තා බුද්ධිමන්තෝ, තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම දේවදත්තෝ භගවතෝ සංඝභේදාය පරක්කමිස්සති චක්කභේදායා”ති.
</Paragraph>

<Paragraph number="1563" book="cula">
අස්සෝසුං ඛෝ භික්ඛූ තේසං මනුස්සානං උජ්ඣායන්තානං ඛිය්‍යන්තානං විපාචේන්තානං. යේ තේ භික්ඛූ අප්පිච්ඡා …පේ…  තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම දේවදත්තෝ සංඝභේදාය පරක්කමිස්සති චක්කභේදායා”ති.
</Paragraph>

<Paragraph number="1564" book="cula">
අථ ඛෝ තේ භික්ඛූ භගවතෝ ඒතමත්ථං ආරෝචේසුං …පේ…  “සච්චං කිර ත්වං, දේවදත්ත, සංඝභේදාය පරක්කමසි චක්කභේදායා”ති? “සච්චං, භගවා”ති. “අලං, දේවදත්ත. මා තේ රුච්චි සංඝභේදෝ. ගරුකෝ ඛෝ, දේවදත්ත, සංඝභේදෝ. යෝ ඛෝ, දේවදත්ත, සමග්ගං සංඝං භින්දති, කප්පට්ඨිකං කිබ්බිසං පසවති, කප්පං නිරයම්හි පච්චති. යෝ ච ඛෝ, දේවදත්ත, භින්නං සංඝං සමග්ගං කරෝති, බ්‍රහ්මං පුඤ්ඤං පසවති, කප්පං සග්ගම්හි මෝදති. අලං, දේවදත්ත. මා තේ රුච්චි සංඝභේදෝ. ගරුකෝ ඛෝ, දේවදත්ත, සංඝභේදෝ”ති.
</Paragraph>

<Paragraph number="1565" book="cula">
අථ ඛෝ ආයස්මා ආනන්දෝ පුබ්බණ්හසමයං නිවාසේත්වා පත්තචීවරමාදාය රාජගහං පිණ්ඩාය පාවිසි. අද්දසා ඛෝ දේවදත්තෝ ආයස්මන්තං ආනන්දං රාජගහේ පිණ්ඩාය චරන්තං. දිස්වාන යේනායස්මා ආනන්දෝ තේනුපසඞ්කමි, උපසඞ්කමිත්වා ආයස්මන්තං ආනන්දං ඒතදවෝච—  “අජ්ජතග්ගේදානාහං, ආවුසෝ ආනන්ද, අඤ්ඤත්‍රේව භගවතා, අඤ්ඤත්‍රේව භික්ඛුසංඝා, උපෝසථං කරිස්සාමි සංඝකම්මං කරිස්සාමී”ති.
</Paragraph>

<Paragraph number="1566" book="cula">
අථ ඛෝ ආයස්මා ආනන්දෝ රාජගහේ පිණ්ඩාය චරිත්වා පච්ඡාභත්තං පිණ්ඩපාතපටික්කන්තෝ යේන භගවා තේනුපසඞ්කමි, උපසඞ්කමිත්වා භගවන්තං අභිවාදේත්වා ඒකමන්තං නිසීදි. ඒකමන්තං නිසින්නෝ ඛෝ ආයස්මා ආනන්දෝ භගවන්තං ඒතදවෝච—  “ඉධාහං, භන්තේ, පුබ්බණ්හසමයං නිවාසේත්වා පත්තචීවරමාදාය රාජගහං පිණ්ඩාය පාවිසිං. අද්දසා ඛෝ මං, භන්තේ, දේවදත්තෝ රාජගහේ පිණ්ඩාය චරන්තං. දිස්වාන යේනාහං තේනුපසඞ්කමි, උපසඞ්කමිත්වා මං ඒතදවෝච—  ‘අජ්ජතග්ගේදානාහං, ආවුසෝ ආනන්ද, අඤ්ඤත්‍රේව භගවතා, අඤ්ඤත්‍රේව භික්ඛුසංඝා, උපෝසථං කරිස්සාමි සංඝකම්මං කරිස්සාමී’ති. අජ්ජතග්ගේ, භන්තේ, දේවදත්තෝ සංඝං භින්දිස්සතී”ති. අථ ඛෝ භගවා ඒතමත්ථං විදිත්වා තායං වේලායං ඉමං උදානං උදානේසි—
</Paragraph>

<Paragraph number="1567" type="verses" book="cula">
_“සුකරං සාධුනා සාධුං,_  
_සාධුං පාපේන දුක්කරං;_  
_පාපං පාපේන සුකරං,_  
_පාපමරියේහි දුක්කරන්”ති._  


</Paragraph>
</Division>

<Paragraph number="1568" type="center" book="cula">
දුතියභාණවාරෝ නිට්ඨිතෝ.
</Paragraph>