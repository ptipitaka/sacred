---
title: "7.1.1 ඡසක්‍යපබ්බජ්ජාකථා"
tableOfContents: false
sidebar:
  order: 1
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="330" book="cula">

<Paragraph number="1492" book="cula">
තේන සමයේන බුද්ධෝ භගවා අනුපියායං විහරති, අනුපියං නාම මල්ලානං නිගමෝ. තේන ඛෝ පන සමයේන අභිඤ්ඤාතා අභිඤ්ඤාතා සක්‍යකුමාරා භගවන්තං පබ්බජිතං අනුපබ්බජන්ති. තේන ඛෝ පන සමයේන මහානාමෝ ච සක්කෝ අනුරුද්ධෝ ච සක්කෝ ද්වේභාතිකා හෝන්ති. අනුරුද්ධෝ සක්කෝ සුඛුමාලෝ හෝති. තස්ස තයෝ පාසාදා හෝන්ති—  ඒකෝ හේමන්තිකෝ, ඒකෝ ගිම්හිකෝ, ඒකෝ වස්සිකෝ. සෝ වස්සිකේ පාසාදේ චත්තාරෝ මාසේ නිප්පුරිසේහි තූරියේහි පරිචාරයමානෝ න හේට්ඨාපාසාදං ඕරෝහති. අථ ඛෝ මහානාමස්ස සක්කස්ස ඒතදහෝසි—  “ඒතරහි ඛෝ අභිඤ්ඤාතා අභිඤ්ඤාතා සක්‍යකුමාරා භගවන්තං පබ්බජිතං අනුපබ්බජන්ති. අම්හාකඤ්ච පන කුලා නත්ථි කෝචි අගාරස්මා අනගාරියං පබ්බජිතෝ. යන්නූනාහං වා පබ්බජේය්‍යං, අනුරුද්ධෝ වා”ති. අථ ඛෝ මහානාමෝ සක්කෝ යේන අනුරුද්ධෝ සක්කෝ තේනුපසඞ්කමි, උපසඞ්කමිත්වා අනුරුද්ධං සක්කං ඒතදවෝච—  “ඒතරහි, තාත අනුරුද්ධ, අභිඤ්ඤාතා අභිඤ්ඤාතා සක්‍යකුමාරා භගවන්තං පබ්බජිතං අනුපබ්බජන්ති. අම්හාකඤ්ච පන කුලා නත්ථි කෝචි අගාරස්මා අනගාරියං පබ්බජිතෝ. තේන හි ත්වං වා පබ්බජ, අහං වා පබ්බජිස්සාමී”ති. “අහං ඛෝ සුඛුමාලෝ, නාහං සක්කෝමි අගාරස්මා අනගාරියං පබ්බජිතුං. ත්වං පබ්බජාහී”ති. “ඒහි ඛෝ තේ, තාත අනුරුද්ධ, ඝරාවාසත්ථං අනුසාසිස්සාමි. පඨමං ඛේත්තං කසාපේතබ්බං. කසාපේත්වා වපාපේතබ්බං. වපාපේත්වා උදකං අභිනේතබ්බං. උදකං අභිනේත්වා උදකං නින්නේතබ්බං. උදකං නින්නේත්වා නිද්ධාපේතබ්බං. නිද්ධාපේත්වා ලවාපේතබ්බං. ලවාපේත්වා උබ්බාහාපේතබ්බං. උබ්බාහාපේත්වා පුඤ්ජං කාරාපේතබ්බං. පුඤ්ජං කාරාපේත්වා මද්දාපේතබ්බං. මද්දාපේත්වා පලාලානි උද්ධරාපේතබ්බානි. පලාලානි උද්ධරාපේත්වා භුසිකා උද්ධරාපේතබ්බා. භුසිකං උද්ධරාපේත්වා ඕපුනාපේතබ්බං. ඕපුනාපේත්වා අතිහරාපේතබ්බං. අතිහරාපේත්වා ආයතිම්පි වස්සං ඒවමේව කාතබ්බං, ආයතිම්පි වස්සං ඒවමේව කාතබ්බන්”ති. “න කම්මා ඛීයන්ති? න කම්මානං අන්තෝ පඤ්ඤායති? කදා කම්මා ඛීයිස්සන්ති? කදා කම්මානං අන්තෝ පඤ්ඤායිස්සති? කදා මයං අප්පෝස්සුක්කා පඤ්චහි කාමගුණේහි සමප්පිතා සමඞ්ගීභූතා පරිචාරේස්සාමා”ති? “න හි, තාත අනුරුද්ධ, කම්මා ඛීයන්ති. න කම්මානං අන්තෝ පඤ්ඤායති. අඛීණේව කම්මේ පිතරෝ ච පිතාමහා ච කාලඞ්කතා”ති. “තේන හි ත්වඤ්ඤේව ඝරාවාසත්ථේන උපජානාහි. අහං අගාරස්මා අනගාරියං පබ්බජිස්සාමී”ති.
</Paragraph>

<Paragraph number="1493" book="cula">
අථ ඛෝ අනුරුද්ධෝ සක්කෝ යේන මාතා තේනුපසඞ්කමි, උපසඞ්කමිත්වා මාතරං ඒතදවෝච—  “ඉච්ඡාමහං, අම්ම, අගාරස්මා අනගාරියං පබ්බජිතුං. අනුජානාහි මං අගාරස්මා අනගාරියං පබ්බජ්ජායා”ති. ඒවං වුත්තේ, අනුරුද්ධස්ස සක්කස්ස මාතා අනුරුද්ධං සක්කං ඒතදවෝච—  “තුම්හේ ඛෝ මේ, තාත අනුරුද්ධ, ද්වේ පුත්තා පියා මනාපා අප්පටිකූලා. මරණේනපි වෝ අකාමකා විනා භවිස්සාමි. කිං පනාහං තුම්හේ ජීවන්තේ අනුජානිස්සාමි අගාරස්මා අනගාරියං පබ්බජ්ජායා”ති? දුතියම්පි ඛෝ …පේ…  තතියම්පි ඛෝ අනුරුද්ධෝ සක්කෝ මාතරං ඒතදවෝච—  “ඉච්ඡාමහං, අම්ම, අගාරස්මා අනගාරියං පබ්බජිතුං. අනුජානාහි මං අගාරස්මා අනගාරියං පබ්බජ්ජායා”ති.
</Paragraph>

<Paragraph number="1494" book="cula">
තේන ඛෝ පන සමයේන භද්දියෝ සක්‍යරාජා සක්‍යානං රජ්ජං කාරේති. සෝ ච අනුරුද්ධස්ස සක්කස්ස සහායෝ හෝති. අථ ඛෝ අනුරුද්ධස්ස සක්කස්ස මාතා—  “අයං ඛෝ භද්දියෝ සක්‍යරාජා සක්‍යානං රජ්ජං කාරේති; අනුරුද්ධස්ස සක්කස්ස සහායෝ; සෝ න උස්සහති අගාරස්මා අනගාරියං පබ්බජිතුන්”ති—  අනුරුද්ධං සක්කං ඒතදවෝච—  “සචේ, තාත අනුරුද්ධ, භද්දියෝ සක්‍යරාජා අගාරස්මා අනගාරියං පබ්බජති, ඒවං ත්වම්පි පබ්බජාහී”ති. අථ ඛෝ අනුරුද්ධෝ සක්කෝ යේන භද්දියෝ සක්‍යරාජා තේනුපසඞ්කමි, උපසඞ්කමිත්වා භද්දියං සක්‍යරාජානං ඒතදවෝච—  “මම ඛෝ, සම්ම, පබ්බජ්ජා තව පටිබද්ධා”ති. “සචේ තේ, සම්ම, පබ්බජ්ජා මම පටිබද්ධා වා අප්පටිබද්ධා වා සා හෝතු, අහං තයා; යථා සුඛං පබ්බජාහී”ති. “ඒහි, සම්ම, උභෝ අගාරස්මා අනගාරියං පබ්බජිස්සාමා”ති. “නාහං, සම්ම, සක්කෝමි අගාරස්මා අනගාරියං පබ්බජිතුන්ති. යං තේ සක්කා අඤ්ඤං මයා කාතුං, ක්‍යාහං කරිස්සාමි. ත්වං පබ්බජාහී”ති. “මාතා ඛෝ මං, සම්ම, ඒවමාහ—  ‘සචේ, තාත අනුරුද්ධ, භද්දියෝ සක්‍යරාජා අගාරස්මා අනගාරියං පබ්බජති, ඒවං ත්වම්පි පබ්බජාහී’”ති. “භාසිතා ඛෝ පන තේ, සම්ම, ඒසා වාචා. සචේ තේ, සම්ම, පබ්බජ්ජා මම පටිබද්ධා වා, අප්පටිබද්ධා වා සා හෝතු, අහං තයා; යථා සුඛං පබ්බජාහී”ති. “ඒහි, සම්ම, උභෝ අගාරස්මා අනගාරියං පබ්බජිස්සාමා”ති.
</Paragraph>

<Paragraph number="1495" book="cula">
තේන ඛෝ පන සමයේන මනුස්සා සච්චවාදිනෝ හෝන්ති, සච්චපටිඤ්ඤා. අථ ඛෝ භද්දියෝ සක්‍යරාජා අනුරුද්ධං සක්කං ඒතදවෝච—  “ආගමේහි, සම්ම, සත්තවස්සානි. සත්තන්නං වස්සානං අච්චයේන උභෝ අගාරස්මා අනගාරියං පබ්බජිස්සාමා”ති. “අතිචිරං, සම්ම, සත්තවස්සානි. නාහං සක්කෝමි සත්තවස්සානි ආගමේතුන්”ති. “ආගමේහි, සම්ම, ඡවස්සානි …පේ…  පඤ්චවස්සානි…  චත්තාරි වස්සානි…  තීණි වස්සානි…  ද්වේ වස්සානි…  ඒකං වස්සං. ඒකස්ස වස්සස්ස අච්චයේන උභෝ අගාරස්මා අනගාරියං පබ්බජිස්සාමා”ති. “අතිචිරං, සම්ම, ඒකවස්සං. නාහං සක්කෝමි ඒකං වස්සං ආගමේතුන්”ති. “ආගමේහි, සම්ම, සත්තමාසේ. සත්තන්නං මාසානං අච්චයේන උභෝපි අගාරස්මා අනගාරියං පබ්බජිස්සාමා”ති. “අතිචිරං, සම්ම, සත්තමාසා. නාහං සක්කෝමි සත්තමාසේ ආගමේතුන්”ති. “ආගමේහි, සම්ම, ඡ මාසේ …පේ…  පඤ්ච මාසේ…  චත්තාරෝ මාසේ…  තයෝ මාසේ…  ද්වේ මාසේ…  ඒකං මාසං…  අඩ්ඪමාසං. අඩ්ඪමාසස්ස අච්චයේන උභෝපි අගාරස්මා අනගාරියං පබ්බජිස්සාමා”ති. “අතිචිරං, සම්ම, අඩ්ඪමාසෝ. නාහං සක්කෝමි අඩ්ඪමාසං ආගමේතුන්”ති. “ආගමේහි, සම්ම, සත්තාහං යාවාහං පුත්තේ ච භාතරෝ ච රජ්ජං නිය්‍යාදේමී”ති. “න චිරං, සම්ම, සත්තාහෝ, ආගමේස්සාමී”ති.
</Paragraph>

</Division>
<Division number="331" book="cula">

<Paragraph number="1496" book="cula">
අථ ඛෝ භද්දියෝ ච සක්‍යරාජා අනුරුද්ධෝ ච ආනන්දෝ ච භගු ච කිමිලෝ ච දේවදත්තෝ ච, උපාලිකප්පකේන සත්තමා, යථා පුරේ චතුරඞ්ගිනියා සේනාය උය්‍යානභූමිං නිය්‍යන්ති, ඒවමේව චතුරඞ්ගිනියා සේනාය නිය්‍යිංසු. තේ දූරං ගන්ත්වා සේනං නිවත්තාපේත්වා පරවිසයං ඕක්කමිත්වා ආභරණං ඕමුඤ්චිත්වා උත්තරාසඞ්ගේන භණ්ඩිකං බන්ධිත්වා උපාලිං කප්පකං ඒතදවෝචුං—  “හන්ද, භණේ උපාලි, නිවත්තස්සු; අලං තේ ඒත්තකං ජීවිකායා”ති. අථ ඛෝ උපාලිස්ස කප්පකස්ස නිවත්තන්තස්ස ඒතදහෝසි—  “චණ්ඩා ඛෝ සාකියා; ඉමිනා කුමාරා නිප්පාතිතාති ඝාතාපේය්‍යුම්පි මං. ඉමේ හි නාම සක්‍යකුමාරා අගාරස්මා අනගාරියං පබ්බජිස්සන්ති. කිමඞ්ගං පනාහන්”ති. භණ්ඩිකං මුඤ්චිත්වා තං භණ්ඩං රුක්ඛේ ආලග්ගේත්වා “යෝ පස්සති, දින්නංයේව හරතූ”ති වත්වා යේන තේ සක්‍යකුමාරා තේනුපසඞ්කමි. අද්දසාසුං ඛෝ තේ සක්‍යකුමාරා උපාලිං කප්පකං දූරතෝව ආගච්ඡන්තං. දිස්වාන උපාලිං කප්පකං ඒතදවෝචුං—  “කිස්ස, භණේ උපාලි, නිවත්තේසී”ති? “ඉධ මේ, අය්‍යපුත්තා, නිවත්තන්තස්ස ඒතදහෝසි—  ‘චණ්ඩා ඛෝ සාකියා; ඉමිනා කුමාරා නිප්පාතිතාති ඝාතාපේය්‍යුම්පි මං. ඉමේ හි නාම සක්‍යකුමාරා අගාරස්මා අනගාරියං පබ්බජිස්සන්ති. කිමඞ්ගං පනාහන්’ති. සෝ ඛෝ අහං, අය්‍යපුත්තා, භණ්ඩිකං මුඤ්චිත්වා තං භණ්ඩං රුක්ඛේ ආලග්ගේත්වා ‘යෝ පස්සති, දින්නඤ්ඤේව හරතූ’ති වත්වා තතෝම්හි පටිනිවත්තෝ”ති. “සුට්ඨු, භණේ උපාලි, අකාසි යම්පි න නිවත්තෝ. චණ්ඩා ඛෝ සාකියා; ඉමිනා කුමාරා නිප්පාතිතාති ඝාතාපේය්‍යුම්පි තන්”ති.
</Paragraph>

<Paragraph number="1497" book="cula">
අථ ඛෝ සක්‍යකුමාරා උපාලිං කප්පකං ආදාය යේන භගවා තේනුපසඞ්කමිංසු, උපසඞ්කමිත්වා භගවන්තං අභිවාදේත්වා ඒකමන්තං නිසීදිංසු. ඒකමන්තං නිසින්නා ඛෝ තේ සක්‍යකුමාරා භගවන්තං ඒතදවෝචුං—  “මයං, භන්තේ, සාකියා නාම මානස්සිනෝ. අයං, භන්තේ, උපාලි කප්පකෝ අම්හාකං දීඝරත්තං පරිචාරකෝ. ඉමං භගවා පඨමං පබ්බාජේතු. ඉමස්ස මයං අභිවාදනපච්චුට්ඨානඅඤ්ජලිකම්මසාමීචිකම්මං කරිස්සාම. ඒවං අම්හාකං සාකියානං සාකියමානෝ නිම්මානායිස්සතී”ති.
</Paragraph>

<Paragraph number="1498" book="cula">
අථ ඛෝ භගවා උපාලිං කප්පකං පඨමං පබ්බාජේසි, පච්ඡා තේ සක්‍යකුමාරේ. අථ ඛෝ ආයස්මා භද්දියෝ තේනේව අන්තරවස්සේන තිස්සෝ විජ්ජා සච්ඡාකාසි. ආයස්මා අනුරුද්ධෝ දිබ්බචක්ඛුං උප්පාදේසි. ආයස්මා ආනන්දෝ සෝතාපත්තිඵලං සච්ඡාකාසි. දේවදත්තෝ පෝථුජ්ජනිකං ඉද්ධිං අභිනිප්ඵාදේසි.
</Paragraph>

</Division>
<Division number="332" book="cula">

<Paragraph number="1499" book="cula">
තේන ඛෝ පන සමයේන ආයස්මා භද්දියෝ අරඤ්ඤගතෝපි රුක්ඛමූලගතෝපි සුඤ්ඤාගාරගතෝපි අභික්ඛණං උදානං උදානේසි—  “අහෝ සුඛං, අහෝ සුඛන්”ති. අථ ඛෝ සම්බහුලා භික්ඛූ යේන භගවා තේනුපසඞ්කමිංසු, උපසඞ්කමිත්වා භගවන්තං අභිවාදේත්වා ඒකමන්තං නිසීදිංසු. ඒකමන්තං නිසින්නා ඛෝ තේ භික්ඛූ භගවන්තං ඒතදවෝචුං—  “ආයස්මා, භන්තේ, භද්දියෝ අරඤ්ඤගතෝපි රුක්ඛමූලගතෝපි සුඤ්ඤාගාරගතෝපි අභික්ඛණං උදානං උදානේසි—  ‘අහෝ සුඛං, අහෝ සුඛන්’ති. නිස්සංසයං ඛෝ, භන්තේ, ආයස්මා භද්දියෝ අනභිරතෝව බ්‍රහ්මචරියං චරති. තංයේව වා පුරිමං රජ්ජසුඛං සමනුස්සරන්තෝ අරඤ්ඤගතෝපි රුක්ඛමූලගතෝපි සුඤ්ඤාගාරගතෝපි අභික්ඛණං උදානං උදානේසි—  ‘අහෝ සුඛං, අහෝ සුඛන්’”ති.
</Paragraph>

<Paragraph number="1500" book="cula">
අථ ඛෝ භගවා අඤ්ඤතරං භික්ඛුං ආමන්තේසි—  “ඒහි ත්වං, භික්ඛු, මම වචනේන භද්දියං භික්ඛුං ආමන්තේහි—  ‘සත්ථා තං, ආවුසෝ භද්දිය, ආමන්තේතී’”ති. “ඒවං, භන්තේ”ති ඛෝ සෝ භික්ඛු භගවතෝ පටිස්සුත්වා යේනායස්මා භද්දියෝ තේනුපසඞ්කමි, උපසඞ්කමිත්වා ආයස්මන්තං භද්දියං ඒතදවෝච—  “සත්ථා තං, ආවුසෝ භද්දිය, ආමන්තේතී”ති. “ඒවමාවුසෝ”ති ඛෝ ආයස්මා භද්දියෝ තස්ස භික්ඛුනෝ පටිස්සුත්වා යේන භගවා තේනුපසඞ්කමි, උපසඞ්කමිත්වා භගවන්තං අභිවාදේත්වා ඒකමන්තං නිසීදි. ඒකමන්තං නිසින්නං ඛෝ ආයස්මන්තං භද්දියං භගවා ඒතදවෝච—  “සච්චං කිර ත්වං, භද්දිය, අරඤ්ඤගතෝපි රුක්ඛමූලගතෝපි සුඤ්ඤාගාරගතෝපි අභික්ඛණං උදානං උදානේසි—  ‘අහෝ සුඛං, අහෝ සුඛන්’”ති? “ඒවං, භන්තේ”ති. “කිං පන ත්වං, භද්දිය, අත්ථවසං සම්පස්සමානෝ අරඤ්ඤගතෝපි රුක්ඛමූලගතෝපි සුඤ්ඤාගාරගතෝපි අභික්ඛණං උදානං උදානේසි—  ‘අහෝ සුඛං, අහෝ සුඛන්’”ති? “පුබ්බේ මේ, භන්තේ, රඤ්ඤෝ සතෝපි අන්තෝපි අන්තේපුරේ රක්ඛා සුසංවිහිතා හෝති, බහිපි අන්තේපුරේ රක්ඛා සුසංවිහිතා හෝති, අන්තෝපි නගරේ රක්ඛා සුසංවිහිතා හෝති, බහිපි නගරේ රක්ඛා සුසංවිහිතා හෝති, අන්තෝපි ජනපදේ රක්ඛා සුසංවිහිතා හෝති, බහිපි ජනපදේ රක්ඛා සුසංවිහිතා හෝති. සෝ ඛෝ අහං, භන්තේ, ඒවං රක්ඛිතෝපි ගෝපිතෝපි සන්තෝ භීතෝ උබ්බිග්ගෝ උස්සඞ්කී උත්‍රස්තෝ විහරාමි. ඒතරහි ඛෝ පන අහං ඒකෝ, භන්තේ, අරඤ්ඤගතෝපි රුක්ඛමූලගතෝපි සුඤ්ඤාගාරගතෝපි අභීතෝ අනුබ්බිග්ගෝ අනුස්සඞ්කී අනුත්‍රස්තෝ අප්පෝස්සුක්කෝ පන්නලෝමෝ පරදත්තවුත්තෝ මිගභූතේන චේතසා විහරාමීති. ඉමං ඛෝ අහං, භන්තේ, අත්ථවසං සම්පස්සමානෝ අරඤ්ඤගතෝපි රුක්ඛමූලගතෝපි සුඤ්ඤාගාරගතෝපි අභික්ඛණං උදානං උදානේමි—  ‘අහෝ සුඛං, අහෝ සුඛන්’”ති. අථ ඛෝ භගවා ඒතමත්ථං විදිත්වා තායං වේලායං ඉමං උදානං උදානේසි—
</Paragraph>

<Paragraph number="1501" type="verses" book="cula">
_“යස්සන්තරතෝ න සන්ති කෝපා,_  
ඉති භවාභවතඤ්ච වීතිවත්තෝ;_  
_තං විගතභයං සුඛිං අසෝකං,_  
_දේවා නානුභවන්ති දස්සනායා”ති._
</Paragraph>
</Division>