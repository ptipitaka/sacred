---
title: "7.2.2 අජාතසත්තුකුමාරවත්ථු"
tableOfContents: false
sidebar:
  order: 2
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="339" book="cula">

<Paragraph number="1535" book="cula">
අථ ඛෝ දේවදත්තෝ යේන අජාතසත්තු කුමාරෝ තේනුපසඞ්කමි, උපසඞ්කමිත්වා අජාතසත්තුං කුමාරං ඒතදවෝච—  “පුබ්බේ ඛෝ, කුමාර, මනුස්සා දීඝායුකා, ඒතරහි අප්පායුකා. ඨානං ඛෝ පනේතං විජ්ජති යං ත්වං කුමාරෝව සමානෝ කාලං කරේය්‍යාසි. තේන හි ත්වං, කුමාර, පිතරං හන්ත්වා රාජා හෝහි. අහං භගවන්තං හන්ත්වා බුද්ධෝ භවිස්සාමී”ති.
</Paragraph>

<Paragraph number="1536" book="cula">
අථ ඛෝ අජාතසත්තු කුමාරෝ—  “අය්‍යෝ ඛෝ දේවදත්තෝ මහිද්ධිකෝ මහානුභාවෝ, ජානේය්‍යාසි අය්‍යෝ දේවදත්තෝ”ති—  ඌරුයා පෝත්ථනිකං බන්ධිත්වා දිවා දිවස්ස භීතෝ උබ්බිග්ගෝ උස්සඞ්කී උත්‍රස්තෝ සහසා අන්තේපුරං පාවිසි. අද්දසාසුං ඛෝ අන්තේපුරේ උපචාරකා මහාමත්තා අජාතසත්තුං කුමාරං දිවා දිවස්ස භීතං උබ්බිග්ගං උස්සඞ්කිං උත්‍රස්තං සහසා අන්තේපුරං පවිසන්තං; දිස්වාන අග්ගහේසුං. තේ විචිනන්තා ඌරුයා පෝත්ථනිකං බද්ධං දිස්වාන අජාතසත්තුං කුමාරං ඒතදවෝචුං—  “කිං ත්වං, කුමාර, කත්තුකාමෝසී”ති? “පිතරම්හි හන්තුකාමෝ”ති. “කේනාසි උස්සාහිතෝ”ති? “අය්‍යේන දේවදත්තේනා”ති. ඒකච්චේ මහාමත්තා ඒවං මතිං අකංසු—  “කුමාරෝ ච හන්තබ්බෝ, දේවදත්තෝ ච, සබ්බේ ච භික්ඛූ හන්තබ්බා”ති. ඒකච්චේ මහාමත්තා ඒවං මතිං අකංසු—  “න භික්ඛූ හන්තබ්බා. න භික්ඛූ කිඤ්චි අපරජ්ඣන්ති. කුමාරෝ ච හන්තබ්බෝ, දේවදත්තෝ චා”ති. ඒකච්චේ මහාමත්තා ඒවං මතිං අකංසු—  “න කුමාරෝ ච හන්තබ්බෝ, න දේවදත්තෝ. න භික්ඛූ හන්තබ්බා. රඤ්ඤෝ ආරෝචේතබ්බං. යථා රාජා වක්ඛති තථා කරිස්සාමා”ති.
</Paragraph>

<Paragraph number="1537" book="cula">
අථ ඛෝ තේ මහාමත්තා අජාතසත්තුං කුමාරං ආදාය යේන රාජා මාගධෝ සේනියෝ බිම්බිසාරෝ තේනුපසඞ්කමිංසු, උපසඞ්කමිත්වා රඤ්ඤෝ මාගධස්ස සේනියස්ස බිම්බිසාරස්ස ඒතමත්ථං ආරෝචේසුං. “කථං, භණේ, මහාමත්තේහි මති කතා”ති? “ඒකච්චේ, දේව, මහාමත්තා ඒවං මතිං අකංසු—  ‘කුමාරෝ ච හන්තබ්බෝ, දේවදත්තෝ ච, සබ්බේ ච භික්ඛූ හන්තබ්බා’ති. ඒකච්චේ මහාමත්තා ඒවං මතිං අකංසු—  ‘න භික්ඛූ හන්තබ්බා. න භික්ඛූ කිඤ්චි අපරජ්ඣන්ති. කුමාරෝ ච හන්තබ්බෝ, දේවදත්තෝ චා’ති. ඒකච්චේ මහාමත්තා ඒවං මතිං අකංසු—  ‘න කුමාරෝ ච හන්තබ්බෝ, න දේවදත්තෝ. න භික්ඛූ හන්තබ්බා. රඤ්ඤෝ ආරෝචේතබ්බං. යථා රාජා වක්ඛති තථා කරිස්සාමා’”ති. “කිං, භණේ, කරිස්සති බුද්ධෝ වා ධම්මෝ වා සංඝෝ වා? නනු භගවතා පටිකච්චේව දේවදත්තෝ රාජගහේ පකාසාපිතෝ—  ‘පුබ්බේ දේවදත්තස්ස අඤ්ඤා පකති අහෝසි, ඉදානි අඤ්ඤා පකති. යං දේවදත්තෝ කරේය්‍ය කායේන වාචාය, න තේන බුද්ධෝ වා ධම්මෝ වා සංඝෝ වා දට්ඨබ්බෝ, දේවදත්තෝව තේන දට්ඨබ්බෝ’”ති? තත්ථ යේ තේ මහාමත්තා ඒවං මතිං අකංසු—  “කුමාරෝ ච හන්තබ්බෝ දේවදත්තෝ ච; සබ්බේ ච භික්ඛූ හන්තබ්බා”ති; තේ අට්ඨානේ අකාසි. යේ තේ මහාමත්තා ඒවං මතිං අකංසු—  “න භික්ඛූ හන්තබ්බා; න භික්ඛූ කිඤ්චි අපරජ්ඣන්ති; කුමාරෝ ච හන්තබ්බෝ දේවදත්තෝ චා”ති; තේ නීචේ ඨානේ ඨපේසි. යේ තේ මහාමත්තා ඒවං මතිං අකංසු—  “න කුමාරෝ ච හන්තබ්බෝ, න දේවදත්තෝ; න භික්ඛූ හන්තබ්බා; රඤ්ඤෝ ආරෝචේතබ්බං; යථා රාජා වක්ඛති තථා කරිස්සාමා”ති; තේ උච්චේ ඨානේ ඨපේසි. අථ ඛෝ රාජා මාගධෝ සේනියෝ බිම්බිසාරෝ අජාතසත්තුං කුමාරං ඒතදවෝච—  “කිස්ස මං ත්වං, කුමාර, හන්තුකාමෝසී”ති? “රජ්ජේනාම්හි, දේව, අත්ථිකෝ”ති. “සචේ ඛෝ ත්වං, කුමාර, රජ්ජේන අත්ථිකෝ, ඒතං තේ රජ්ජන්”ති අජාතසත්තුස්ස කුමාරස්ස රජ්ජං නිය්‍යාදේසි.
</Paragraph>
</Division>