---
title: "7.2.5 නාළාගිරිපේසන"
tableOfContents: false
sidebar:
  order: 5
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="342" book="cula">

<Paragraph number="1550" book="cula">
තේන ඛෝ පන සමයේන රාජගහේ නාළාගිරි නාම හත්ථී චණ්ඩෝ හෝති, මනුස්සඝාතකෝ. අථ ඛෝ දේවදත්තෝ රාජගහං පවිසිත්වා හත්ථිසාලං ගන්ත්වා හත්ථිභණ්ඩේ ඒතදවෝච—  “මයං ඛෝ, භණේ, රාජඤාතකා නාම පටිබලා නීචට්ඨානියං උච්චට්ඨානේ ඨපේතුං, භත්තම්පි වේතනම්පි වඩ්ඪාපේතුං. තේන හි, භණේ, යදා සමණෝ ගෝතමෝ ඉමං රච්ඡං පටිපන්නෝ හෝති, තදා ඉමං නාළාගිරිං හත්ථිං මුඤ්චේත්වා ඉමං රච්ඡං පටිපාදේථා”ති. “ඒවං, භන්තේ”ති ඛෝ තේ හත්ථිභණ්ඩා දේවදත්තස්ස පච්චස්සෝසුං. අථ ඛෝ භගවා පුබ්බණ්හසමයං නිවාසේත්වා පත්තචීවරමාදාය සම්බහුලේහි භික්ඛූහි සද්ධිං රාජගහං පිණ්ඩාය පාවිසි. අථ ඛෝ භගවා තං රච්ඡං පටිපජ්ජි. අද්දසාසුං ඛෝ තේ හත්ථිභණ්ඩා භගවන්තං තං රච්ඡං පටිපන්නං. දිස්වාන නාළාගිරිං හත්ථිං මුඤ්චිත්වා තං රච්ඡං පටිපාදේසුං. අද්දසා ඛෝ නාළාගිරි හත්ථී භගවන්තං දූරතෝව ආගච්ඡන්තං. දිස්වාන සෝණ්ඩං උස්සාපේත්වා පහට්ඨකණ්ණවාලෝ යේන භගවා තේන අභිධාවි. අද්දසාසුං ඛෝ තේ භික්ඛූ නාළාගිරිං හත්ථිං දූරතෝව ආගච්ඡන්තං. දිස්වාන භගවන්තං ඒතදවෝචුං—  “අයං, භන්තේ, නාළාගිරි හත්ථී චණ්ඩෝ මනුස්සඝාතකෝ ඉමං රච්ඡං පටිපන්නෝ. පටික්කමතු, භන්තේ, භගවා; පටික්කමතු සුගතෝ”ති. “ආගච්ඡථ, භික්ඛවේ, මා භායිත්ථ. අට්ඨානමේතං, භික්ඛවේ, අනවකාසෝ, යං පරූපක්කමේන තථාගතං ජීවිතා වෝරෝපේය්‍ය. අනුපක්කමේන, භික්ඛවේ, තථාගතා පරිනිබ්බායන්තී”ති.
</Paragraph>

<Paragraph number="1551" book="cula">
දුතියම්පි ඛෝ තේ භික්ඛූ …පේ…  තතියම්පි ඛෝ තේ භික්ඛූ භගවන්තං ඒතදවෝචුං—  “අයං, භන්තේ, නාළාගිරි හත්ථී චණ්ඩෝ මනුස්සඝාතකෝ ඉමං රච්ඡං පටිපන්නෝ. පටික්කමතු, භන්තේ, භගවා; පටික්කමතු සුගතෝ”ති. “ආගච්ඡථ, භික්ඛවේ, මා භායිත්ථ. අට්ඨානමේතං, භික්ඛවේ, අනවකාසෝ, යං පරූපක්කමේන තථාගතං ජීවිතා වෝරෝපේය්‍ය. අනුපක්කමේන, භික්ඛවේ, තථාගතා පරිනිබ්බායන්තී”ති.
</Paragraph>

<Paragraph number="1552" book="cula">
තේන ඛෝ පන සමයේන මනුස්සා පාසාදේසුපි හම්මියේසුපි ඡදනේසුපි ආරුළ්හා අච්ඡන්ති. තත්ථ යේ තේ මනුස්සා අස්සද්ධා අප්පසන්නා දුබ්බුද්ධිනෝ, තේ ඒවමාහංසු—  “අභිරූපෝ වත, භෝ, මහාසමණෝ නාගේන විහේඨීයිස්සතී”ති. යේ පන තේ මනුස්සා සද්ධා පසන්නා පණ්ඩිතා බ්‍යත්තා බුද්ධිමන්තෝ, තේ ඒවමාහංසු—  “නචිරස්සං වත, භෝ, නාගෝ නාගේන සඞ්ගාමේස්සතී”ති. අථ ඛෝ භගවා නාළාගිරිං හත්ථිං මේත්තේන චිත්තේන ඵරි. අථ ඛෝ නාළාගිරි හත්ථී භගවතෝ මේත්තේන චිත්තේන ඵුට්ඨෝ සෝණ්ඩං ඕරෝපේත්වා යේන භගවා තේනුපසඞ්කමි, උපසඞ්කමිත්වා භගවතෝ පුරතෝ අට්ඨාසි. අථ ඛෝ භගවා දක්ඛිණේන හත්ථේන නාළාගිරිස්ස හත්ථිස්ස කුම්භං පරාමසන්තෝ නාළාගිරිං හත්ථිං ඉමාහි ගාථාහි අජ්ඣභාසි—
</Paragraph>

<Paragraph number="1553" type="verses" book="cula">
_“මා කුඤ්ජර නාගමාසදෝ,_  
_දුක්ඛඤ්හි කුඤ්ජර නාගමාසදෝ;_  
_න හි නාගහතස්ස කුඤ්ජර,_  
_සුගති හෝති ඉතෝ පරං යතෝ._  

</Paragraph>

<Paragraph number="1554" type="verses" book="cula">
_මා ච මදෝ මා ච පමාදෝ,_  
_න හි පමත්තා සුගතිං වජන්ති තේ;_  
_ත්වඤ්ඤේව තථා කරිස්සසි,_  
_යේන ත්වං සුගතිං ගමිස්සසී”ති._  

</Paragraph>

<Paragraph number="1555" book="cula">
අථ ඛෝ නාළාගිරි හත්ථී සෝණ්ඩාය භගවතෝ පාදපංසූනි ගහේත්වා උපරිමුද්ධනි ආකිරිත්වා පටිකුටියෝව ඕසක්කි, යාව භගවන්තං අද්දක්ඛි. අථ ඛෝ නාළාගිරි හත්ථී හත්ථිසාලං ගන්ත්වා සකේ ඨානේ අට්ඨාසි. තථා දන්තෝ ච පන නාළාගිරි හත්ථී අහෝසි. තේන ඛෝ පන සමයේන මනුස්සා ඉමං ගාථං ගායන්ති—
</Paragraph>

<Paragraph number="1556" type="verses" book="cula">
_“දණ්ඩේනේකේ දමයන්ති,_  
_අඞ්කුසේහි කසාහි ච;_  
_අදණ්ඩේන අසත්ථේන,_  
_නාගෝ දන්තෝ මහේසිනා”ති._  

</Paragraph>

<Paragraph number="1557" book="cula">
මනුස්සා උජ්ඣායන්ති ඛිය්‍යන්ති විපාචේන්ති—  “යාව පාපෝ අයං දේවදත්තෝ, අලක්ඛිකෝ, යත්‍ර හි නාම සමණස්ස ගෝතමස්ස ඒවංමහිද්ධිකස්ස ඒවංමහානුභාවස්ස වධාය පරක්කමිස්සතී”ති. දේවදත්තස්ස ලාභසක්කාරෝ පරිහායි. භගවතෝ ච ලාභසක්කාරෝ අභිවඩ්ඪි.
</Paragraph>
</Division>