---
title: "7.3.2 උපාලිපඤ්හා"
tableOfContents: false
sidebar:
  order: 2
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="351" book="cula">

<Paragraph number="1593" book="cula">
අථ ඛෝ ආයස්මා උපාලි යේන භගවා තේනුපසඞ්කමි, උපසඞ්කමිත්වා භගවන්තං අභිවාදේත්වා ඒකමන්තං නිසීදි. ඒකමන්තං නිසින්නෝ ඛෝ ආයස්මා උපාලි භගවන්තං ඒතදවෝච—  “සංඝරාජි සංඝරාජීති, භන්තේ, වුච්චති. කිත්තාවතා නු ඛෝ, භන්තේ, සංඝරාජි හෝති, නෝ ච සංඝභේදෝ? කිත්තාවතා ච පන සංඝරාජි චේව හෝති සංඝභේදෝ චා”ති?
</Paragraph>

<Paragraph number="1594" book="cula">
“ඒකතෝ, උපාලි, ඒකෝ හෝති, ඒකතෝ ද්වේ, චතුත්ථෝ අනුස්සාවේති, සලාකං ගාහේති—  ‘අයං ධම්මෝ, අයං විනයෝ, ඉදං සත්ථුසාසනං, ඉමං ගණ්හථ, ඉමං රෝචේථා’ති. ඒවම්පි ඛෝ, උපාලි, සංඝරාජි හෝති, නෝ ච සංඝභේදෝ. ඒකතෝ, උපාලි, ද්වේ හෝන්ති, ඒකතෝ ද්වේ, පඤ්චමෝ අනුස්සාවේති, සලාකං ගාහේති—  ‘අයං ධම්මෝ, අයං විනයෝ, ඉදං සත්ථුසාසනං, ඉමං ගණ්හථ, ඉමං රෝචේථා’ති. ඒවම්පි ඛෝ, උපාලි, සංඝරාජි හෝති, නෝ ච සංඝභේදෝ. ඒකතෝ, උපාලි, ද්වේ හෝන්ති, ඒකතෝ තයෝ, ඡට්ඨෝ අනුස්සාවේති, සලාකං ගාහේති—  ‘අයං ධම්මෝ, අයං විනයෝ, ඉදං සත්ථුසාසනං, ඉමං ගණ්හථ, ඉමං රෝචේථා’ති. ඒවම්පි ඛෝ, උපාලි, සංඝරාජි හෝති, නෝ ච සංඝභේදෝ. ඒකතෝ, උපාලි, තයෝ හෝන්ති, ඒකතෝ තයෝ, සත්තමෝ අනුස්සාවේති, සලාකං ගාහේති—  ‘අයං ධම්මෝ, අයං විනයෝ, ඉදං සත්ථුසාසනං, ඉමං ගණ්හථ, ඉමං රෝචේථා’ති. ඒවම්පි ඛෝ, උපාලි, සංඝරාජි හෝති, නෝ ච සංඝභේදෝ. ඒකතෝ, උපාලි, තයෝ හෝන්ති, ඒකතෝ චත්තාරෝ, අට්ඨමෝ අනුස්සාවේති, සලාකං ගාහේති—  ‘අයං ධම්මෝ, අයං විනයෝ, ඉදං සත්ථුසාසනං, ඉමං ගණ්හථ, ඉමං රෝචේථා’ති. ඒවම්පි ඛෝ, උපාලි, සංඝරාජි හෝති, නෝ ච සංඝභේදෝ. ඒකතෝ, උපාලි, චත්තාරෝ හෝන්ති, ඒකතෝ චත්තාරෝ, නවමෝ අනුස්සාවේති, සලාකං ගාහේති—  ‘අයං ධම්මෝ, අයං විනයෝ, ඉදං සත්ථුසාසනං, ඉමං ගණ්හථ, ඉමං රෝචේථා’ති. ඒවං ඛෝ, උපාලි, සංඝරාජි චේව හෝති සංඝභේදෝ ච. නවන්නං වා, උපාලි, අතිරේකනවන්නං වා සංඝරාජි චේව හෝති සංඝභේදෝ ච. න ඛෝ, උපාලි, භික්ඛුනී සංඝං භින්දති, අපි ච භේදාය පරක්කමති, න සික්ඛමානා සංඝං භින්දති …පේ…  න සාමණේරෝ සංඝං භින්දති, න සාමණේරී සංඝං භින්දති, න උපාසකෝ සංඝං භින්දති, න උපාසිකා සංඝං භින්දති, අපි ච භේදාය පරක්කමති. භික්ඛු ඛෝ, උපාලි, පකතත්තෝ, සමානසංවාසකෝ, සමානසීමායං ඨිතෝ, සංඝං භින්දතී”ති.
</Paragraph>

</Division>
<Division number="352" book="cula">

<Paragraph number="1595" book="cula">
“සංඝභේදෝ සංඝභේදෝති, භන්තේ, වුච්චති. කිත්තාවතා නු ඛෝ, භන්තේ, සංඝෝ භින්නෝ හෝතී”ති?
</Paragraph>

<Paragraph number="1596" book="cula">
“ඉධුපාලි, භික්ඛූ අධම්මං ධම්මෝති දීපේන්ති. (1)
</Paragraph>

<Paragraph number="1597" book="cula">
ධම්මං අධම්මෝති දීපේන්ති. (2)
</Paragraph>

<Paragraph number="1598" book="cula">
අවිනයං විනයෝති දීපේන්ති. (3)
</Paragraph>

<Paragraph number="1599" book="cula">
විනයං අවිනයෝති දීපේන්ති. (4)
</Paragraph>

<Paragraph number="1600" book="cula">
අභාසිතං අලපිතං තථාගතේන භාසිතං ලපිතං තථාගතේනාති දීපේන්ති. (5)
</Paragraph>

<Paragraph number="1601" book="cula">
භාසිතං ලපිතං තථාගතේන අභාසිතං අලපිතං තථාගතේනාති දීපේන්ති. (6)
</Paragraph>

<Paragraph number="1602" book="cula">
අනාචිණ්ණං තථාගතේන ආචිණ්ණං තථාගතේනාති දීපේන්ති. (7)
</Paragraph>

<Paragraph number="1603" book="cula">
ආචිණ්ණං තථාගතේන අනාචිණ්ණං තථාගතේනාති දීපේන්ති. (8)
</Paragraph>

<Paragraph number="1604" book="cula">
අපඤ්ඤත්තං තථාගතේන පඤ්ඤත්තං තථාගතේනාති දීපේන්ති. (9)
</Paragraph>

<Paragraph number="1605" book="cula">
පඤ්ඤත්තං තථාගතේන අපඤ්ඤත්තං තථාගතේනාති දීපේන්ති. (10)
</Paragraph>

<Paragraph number="1606" book="cula">
අනාපත්තිං ආපත්තීති දීපේන්ති. (11)
</Paragraph>

<Paragraph number="1607" book="cula">
ආපත්තිං අනාපත්තීති දීපේන්ති. (12)
</Paragraph>

<Paragraph number="1608" book="cula">
ලහුකං ආපත්තිං ගරුකා ආපත්තීති දීපේන්ති. (13)
</Paragraph>

<Paragraph number="1609" book="cula">
ගරුකං ආපත්තිං ලහුකා ආපත්තීති දීපේන්ති. (14)
</Paragraph>

<Paragraph number="1610" book="cula">
සාවසේසං ආපත්තිං අනවසේසා ආපත්තීති දීපේන්ති. (15)
</Paragraph>

<Paragraph number="1611" book="cula">
අනවසේසං ආපත්තිං සාවසේසා ආපත්තීති දීපේන්ති. (16)
</Paragraph>

<Paragraph number="1612" book="cula">
දුට්ඨුල්ලං ආපත්තිං අදුට්ඨුල්ලා ආපත්තීති දීපේන්ති. (17)
</Paragraph>

<Paragraph number="1613" book="cula">
අදුට්ඨුල්ලං ආපත්තිං දුට්ඨුල්ලා ආපත්තීති දීපේන්ති. (18)
</Paragraph>

<Paragraph number="1614" book="cula">
තේ ඉමේහි අට්ඨාරසහි වත්ථූහි අපකස්සන්ති, අවපකස්සන්ති, ආවේනිං උපෝසථං කරෝන්ති, ආවේනිං පවාරණං කරෝන්ති, ආවේනිං සංඝකම්මං කරෝන්ති. ඒත්තාවතා ඛෝ, උපාලි, සංඝෝ භින්නෝ හෝතී”ති.
</Paragraph>

</Division>
<Division number="353" book="cula">

<Paragraph number="1615" book="cula">
“සංඝසාමග්ගී සංඝසාමග්ගීති, භන්තේ, වුච්චති. කිත්තාවතා නු ඛෝ, භන්තේ, සංඝෝ සමග්ගෝ හෝතී”ති?
</Paragraph>

<Paragraph number="1616" book="cula">
“ඉධුපාලි, භික්ඛූ අධම්මං අධම්මෝති දීපේන්ති. (1)
</Paragraph>

<Paragraph number="1617" book="cula">
ධම්මං ධම්මෝති දීපේන්ති. (2)
</Paragraph>

<Paragraph number="1618" book="cula">
අවිනයං අවිනයෝති දීපේන්ති. (3)
</Paragraph>

<Paragraph number="1619" book="cula">
විනයං විනයෝති දීපේන්ති. (4)
</Paragraph>

<Paragraph number="1620" book="cula">
අභාසිතං අලපිතං තථාගතේන අභාසිතං අලපිතං තථාගතේනාති දීපේන්ති. (5)
</Paragraph>

<Paragraph number="1621" book="cula">
භාසිතං ලපිතං තථාගතේන භාසිතං ලපිතං තථාගතේනාති දීපේන්ති. (6)
</Paragraph>

<Paragraph number="1622" book="cula">
අනාචිණ්ණං තථාගතේන අනාචිණ්ණං තථාගතේනාති දීපේන්ති. (7)
</Paragraph>

<Paragraph number="1623" book="cula">
ආචිණ්ණං තථාගතේන ආචිණ්ණං තථාගතේනාති දීපේන්ති. (8)
</Paragraph>

<Paragraph number="1624" book="cula">
අපඤ්ඤත්තං තථාගතේන අපඤ්ඤත්තං තථාගතේනාති දීපේන්ති. (9)
</Paragraph>

<Paragraph number="1625" book="cula">
පඤ්ඤත්තං තථාගතේන පඤ්ඤත්තං තථාගතේනාති දීපේන්ති. (10)
</Paragraph>

<Paragraph number="1626" book="cula">
අනාපත්තිං අනාපත්තීති දීපේන්ති. (11)
</Paragraph>

<Paragraph number="1627" book="cula">
ආපත්තිං ආපත්තීති දීපේන්ති. (12)
</Paragraph>

<Paragraph number="1628" book="cula">
ලහුකං ආපත්තිං ලහුකා ආපත්තීති දීපේන්ති. (13)
</Paragraph>

<Paragraph number="1629" book="cula">
ගරුකං ආපත්තිං ගරුකා ආපත්තීති දීපේන්ති. (14)
</Paragraph>

<Paragraph number="1630" book="cula">
සාවසේසං ආපත්තිං සාවසේසා ආපත්තීති දීපේන්ති. (15)
</Paragraph>

<Paragraph number="1631" book="cula">
අනවසේසං ආපත්තිං අනවසේසා ආපත්තීති දීපේන්ති. (16)
</Paragraph>

<Paragraph number="1632" book="cula">
දුට්ඨුල්ලං ආපත්තිං දුට්ඨුල්ලා ආපත්තීති දීපේන්ති. (17)
</Paragraph>

<Paragraph number="1633" book="cula">
අදුට්ඨුල්ලං ආපත්තිං අදුට්ඨුල්ලා ආපත්තීති දීපේන්ති. (18)
</Paragraph>

<Paragraph number="1634" book="cula">
තේ ඉමේහි අට්ඨාරසහි වත්ථූහි න අපකස්සන්ති, න අවපකස්සන්ති, න ආවේනිං උපෝසථං කරෝන්ති, න ආවේනිං පවාරණං කරෝන්ති, න ආවේනිං සංඝකම්මං කරෝන්ති. ඒත්තාවතා ඛෝ, උපාලි, සංඝෝ සමග්ගෝ හෝතී”ති.
</Paragraph>

</Division>
<Division number="354" book="cula">

<Paragraph number="1635" book="cula">
“සමග්ගං පන, භන්තේ, සංඝං භින්දිත්වා කිං සෝ පසවතී”ති? “සමග්ගං ඛෝ, උපාලි, සංඝං භින්දිත්වා කප්පට්ඨිකං කිබ්බිසං පසවති, කප්පං නිරයම්හි පච්චතීති.
</Paragraph>

<Paragraph number="1636" type="verses" book="cula">
_ආපායිකෝ නේරයිකෝ,_  
_කප්පට්ඨෝ සංඝභේදකෝ;_  
_වග්ගරතෝ අධම්මට්ඨෝ,_  
_යෝගක්ඛේමා පධංසති;_  
_සංඝං සමග්ගං භින්දිත්වා,_  
_කප්පං නිරයම්හි පච්චතී”ති._  

</Paragraph>

<Paragraph number="1637" book="cula">
“භින්නං පන, භන්තේ, සංඝං සමග්ගං කත්වා කිං සෝ පසවතී”ති? “භින්නං ඛෝ, උපාලි, සංඝං සමග්ගං කත්වා බ්‍රහ්මං පුඤ්ඤං පසවති, කප්පං සග්ගම්හි මෝදතීති.
</Paragraph>

<Paragraph number="1638" type="verses" book="cula">
_සුඛා සංඝස්ස සාමග්ගී,_  
_සමග්ගානඤ්ච අනුග්ගහෝ;_  
_සමග්ගරතෝ ධම්මට්ඨෝ,_  
_යෝගක්ඛේමා න ධංසති;_  
_සංඝං සමග්ගං කත්වාන,_  
_කප්පං සග්ගම්හි මෝදතී”ති._  

</Paragraph>

</Division>
<Division number="355" book="cula">

<Paragraph number="1639" book="cula">
“සියා නු ඛෝ, භන්තේ, සංඝභේදකෝ ආපායිකෝ, නේරයිකෝ, කප්පට්ඨෝ, අතේකිච්ඡෝ”ති? “සියා, උපාලි, සංඝභේදකෝ ආපායිකෝ, නේරයිකෝ, කප්පට්ඨෝ, අතේකිච්ඡෝ”ති.
</Paragraph>

<Paragraph number="1640" book="cula">
“සියා පන, භන්තේ, සංඝභේදකෝ න ආපායිකෝ, න නේරයිකෝ, න කප්පට්ඨෝ, න අතේකිච්ඡෝ”ති? “සියා, උපාලි, සංඝභේදකෝ න ආපායිකෝ, න නේරයිකෝ, න කප්පට්ඨෝ, න අතේකිච්ඡෝ”ති.
</Paragraph>

<Paragraph number="1641" book="cula">
“කතමෝ පන, භන්තේ, සංඝභේදකෝ ආපායිකෝ, නේරයිකෝ, කප්පට්ඨෝ, අතේකිච්ඡෝ”ති? “ඉධුපාලි, භික්ඛු අධම්මං ධම්මෝති දීපේති. තස්මිං අධම්මදිට්ඨි, භේදේ අධම්මදිට්ඨි, විනිධාය දිට්ඨිං, විනිධාය ඛන්තිං, විනිධාය රුචිං, විනිධාය භාවං, අනුස්සාවේති, සලාකං ගාහේති—  ‘අයං ධම්මෝ, අයං විනයෝ, ඉදං සත්ථුසාසනං, ඉමං ගණ්හථ, ඉමං රෝචේථා’ති. අයම්පි ඛෝ, උපාලි, සංඝභේදකෝ ආපායිකෝ, නේරයිකෝ, කප්පට්ඨෝ, අතේකිච්ඡෝ.
</Paragraph>

<Paragraph number="1642" book="cula">
පුන චපරං, උපාලි, භික්ඛු අධම්මං ධම්මෝති දීපේති. තස්මිං අධම්මදිට්ඨි, භේදේ ධම්මදිට්ඨි, විනිධාය දිට්ඨිං, විනිධාය ඛන්තිං, විනිධාය රුචිං, විනිධාය භාවං, අනුස්සාවේති, සලාකං ගාහේති—  ‘අයං ධම්මෝ, අයං විනයෝ, ඉදං සත්ථුසාසනං, ඉමං ගණ්හථ, ඉමං රෝචේථා’ති. අයම්පි ඛෝ, උපාලි, සංඝභේදකෝ ආපායිකෝ, නේරයිකෝ, කප්පට්ඨෝ, අතේකිච්ඡෝ.
</Paragraph>

<Paragraph number="1643" book="cula">
පුන චපරං, උපාලි, භික්ඛු අධම්මං ධම්මෝති දීපේති. තස්මිං අධම්මදිට්ඨි, භේදේ වේමතිකෝ, විනිධාය දිට්ඨිං, විනිධාය ඛන්තිං, විනිධාය රුචිං, විනිධාය භාවං, අනුස්සාවේති, සලාකං ගාහේති—  ‘අයං ධම්මෝ, අයං විනයෝ, ඉදං සත්ථුසාසනං, ඉමං ගණ්හථ, ඉමං රෝචේථා’ති. අයම්පි ඛෝ, උපාලි, සංඝභේදකෝ ආපායිකෝ, නේරයිකෝ, කප්පට්ඨෝ, අතේකිච්ඡෝ.
</Paragraph>

<Paragraph number="1644" book="cula">
පුන චපරං, උපාලි, භික්ඛු අධම්මං ධම්මෝති දීපේති. තස්මිං ධම්මදිට්ඨි, භේදේ අධම්මදිට්ඨි …පේ…  තස්මිං ධම්මදිට්ඨි භේදේ ධම්මදිට්ඨි. තස්මිං ධම්මදිට්ඨි භේදේ වේමතිකෝ. තස්මිං වේමතිකෝ භේදේ අධම්මදිට්ඨි. තස්මිං වේමතිකෝ භේදේ ධම්මදිට්ඨි. තස්මිං වේමතිකෝ භේදේ වේමතිකෝ විනිධාය දිට්ඨිං, විනිධාය ඛන්තිං, විනිධාය රුචිං, විනිධාය භාවං, අනුස්සාවේති, සලාකං ගාහේති—  ‘අයං ධම්මෝ, අයං විනයෝ, ඉදං සත්ථුසාසනං, ඉමං ගණ්හථ, ඉමං රෝචේථා’ති. අයම්පි ඛෝ, උපාලි, සංඝභේදකෝ ආපායිකෝ, නේරයිකෝ, කප්පට්ඨෝ, අතේකිච්ඡෝ.
</Paragraph>

<Paragraph number="1645" book="cula">
පුන චපරං, උපාලි, භික්ඛු ධම්මං අධම්මෝති දීපේති …පේ…  අවිනයං විනයෝති දීපේති…  විනයං අවිනයෝති දීපේති…  අභාසිතං අලපිතං තථාගතේන භාසිතං ලපිතං තථාගතේනාති දීපේති…  භාසිතං ලපිතං තථාගතේන අභාසිතං අලපිතං තථාගතේනාති දීපේති…  අනාචිණ්ණං තථාගතේන ආචිණ්ණං තථාගතේනාති දීපේති…  ආචිණ්ණං තථාගතේන අනාචිණ්ණං තථාගතේනාති දීපේති…  අපඤ්ඤත්තං තථාගතේන පඤ්ඤත්තං තථාගතේනාති දීපේති…  පඤ්ඤත්තං තථාගතේන අපඤ්ඤත්තං තථාගතේනාති දීපේති…  අනාපත්තිං ආපත්තීති දීපේති…  ආපත්තිං අනාපත්තීති දීපේති…  ලහුකං ආපත්තිං ගරුකා ආපත්තීති දීපේති…  ගරුකං ආපත්තිං ලහුකා ආපත්තීති දීපේති…  සාවසේසං ආපත්තිං අනවසේසා ආපත්තීති දීපේති…  අනවසේසං ආපත්තිං සාවසේසා ආපත්තීති දීපේති…  දුට්ඨුල්ලං ආපත්තිං අදුට්ඨුල්ලා ආපත්තීති දීපේති…  අදුට්ඨුල්ලං ආපත්තිං දුට්ඨුල්ලා ආපත්තීති දීපේති…  තස්මිං අධම්මදිට්ඨි, භේදේ අධම්මදිට්ඨි …පේ…  තස්මිං අධම්මදිට්ඨි, භේදේ ධම්මදිට්ඨි…  තස්මිං අධම්මදිට්ඨි, භේදේ වේමතිකෝ…  තස්මිං ධම්මදිට්ඨි, භේදේ අධම්මදිට්ඨි…  තස්මිං ධම්මදිට්ඨි, භේදේ ධම්මදිට්ඨි…  තස්මිං ධම්මදිට්ඨි, භේදේ වේමතිකෝ…  තස්මිං වේමතිකෝ, භේදේ අධම්මදිට්ඨි…  තස්මිං වේමතිකෝ, භේදේ ධම්මදිට්ඨි…  තස්මිං වේමතිකෝ, භේදේ වේමතිකෝ, විනිධාය දිට්ඨිං, විනිධාය ඛන්තිං, විනිධාය රුචිං, විනිධාය භාවං, අනුස්සාවේති, සලාකං ගාහේති—  ‘අයං ධම්මෝ, අයං විනයෝ, ඉදං සත්ථුසාසනං, ඉමං ගණ්හථ, ඉමං රෝචේථා’ති. අයම්පි ඛෝ, උපාලි, සංඝභේදකෝ ආපායිකෝ, නේරයිකෝ, කප්පට්ඨෝ, අතේකිච්ඡෝ”ති.
</Paragraph>

<Paragraph number="1646" book="cula">
“කතමෝ පන, භන්තේ, සංඝභේදකෝ න ආපායිකෝ, න නේරයිකෝ, න කප්පට්ඨෝ, න අතේකිච්ඡෝ”ති? “ඉධුපාලි, භික්ඛු අධම්මං ධම්මෝති දීපේති. තස්මිං ධම්මදිට්ඨි, භේදේ ධම්මදිට්ඨි, අවිනිධාය දිට්ඨිං, අවිනිධාය ඛන්තිං, අවිනිධාය රුචිං, අවිනිධාය භාවං, අනුස්සාවේති, සලාකං ගාහේති—  ‘අයං ධම්මෝ, අයං විනයෝ, ඉදං සත්ථුසාසනං, ඉමං ගණ්හථ, ඉමං රෝචේථා’ති. අයම්පි ඛෝ, උපාලි, සංඝභේදකෝ න ආපායිකෝ, න නේරයිකෝ, න කප්පට්ඨෝ, න අතේකිච්ඡෝ.
</Paragraph>

<Paragraph number="1647" book="cula">
පුන චපරං, උපාලි, භික්ඛු ධම්මං අධම්මෝති දීපේති …පේ…  දුට්ඨුල්ලං ආපත්තිං අදුට්ඨුල්ලා ආපත්තීති දීපේති. තස්මිං ධම්මදිට්ඨි, භේදේ ධම්මදිට්ඨි, අවිනිධාය දිට්ඨිං, අවිනිධාය ඛන්තිං, අවිනිධාය රුචිං, අවිනිධාය භාවං, අනුස්සාවේති, සලාකං ගාහේති—  ‘අයං ධම්මෝ, අයං විනයෝ, ඉදං සත්ථුසාසනං, ඉමං ගණ්හථ, ඉමං රෝචේථා’ති. අයම්පි ඛෝ, උපාලි, සංඝභේදකෝ න ආපායිකෝ, න නේරයිකෝ, න කප්පට්ඨෝ, න අතේකිච්ඡෝ”ති.

</Paragraph>
</Division>

<Paragraph number="1648" type="center" book="cula">
තතියභාණවාරෝ නිට්ඨිතෝ.

  
සංඝභේදකක්ඛන්ධකෝ සත්තමෝ.



</Paragraph>

<Paragraph number="1649" type="center" book="cula">
තස්සුද්දානං


</Paragraph>

<Paragraph number="1650" type="verses" book="cula">
_අනුපියේ අභිඤ්ඤාතා,_  
_සුඛුමාලෝ න ඉච්ඡති;_  
_කසා වපා අභි නින්නේ,_  
_නිද්ධා ලාවේ ච උබ්බහේ._  

</Paragraph>

<Paragraph number="1651" type="verses" book="cula">
_පුඤ්ජමද්දපලාලඤ්ච,_  
_භුසඕඵුණනීහරේ;_  
_ආයතිම්පි න ඛීයන්ති,_  
_පිතරෝ ච පිතාමහා._  

</Paragraph>

<Paragraph number="1652" type="verses" book="cula">
_භද්දියෝ අනුරුද්ධෝ ච,_  
_ආනන්දෝ භගු කිමිලෝ;_  
_සක්‍යමානෝ ච කෝසම්බිං,_  
_පරිහායි කකුධේන ච._  

</Paragraph>

<Paragraph number="1653" type="verses" book="cula">
_පකාසේසි පිතුනෝ ච,_  
_පුරිසේ සිලං නාළාගිරිං;_  
_තිකපඤ්චගරුකෝ ඛෝ,_  
_භින්දි ථුල්ලච්චයේන ච;_  
_තයෝ අට්ඨ පුන තීණි,_  
_රාජි භේදා සියා නු ඛෝති._  


</Paragraph>

<Paragraph number="1654" type="center" book="cula">
සංඝභේදකක්ඛන්ධකෝ නිට්ඨිතෝ.
</Paragraph>