---
title: "7.2.3 අභිමාරපේසන"
tableOfContents: false
sidebar:
  order: 3
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="340" book="cula">

<Paragraph number="1538" book="cula">
අථ ඛෝ දේවදත්තෝ යේන අජාතසත්තු කුමාරෝ තේනුපසඞ්කමි, උපසඞ්කමිත්වා අජාතසත්තුං කුමාරං ඒතදවෝච—  “පුරිසේ, මහාරාජ, ආණාපේහි, යේ සමණං ගෝතමං ජීවිතා වෝරෝපේස්සන්තී”ති. අථ ඛෝ අජාතසත්තු කුමාරෝ මනුස්සේ ආණාපේසි—  “යථා, භණේ, අය්‍යෝ දේවදත්තෝ ආහ තථා කරේය්‍යාථා”ති. අථ ඛෝ දේවදත්තෝ ඒකං පුරිසං ආණාපේසි—  “ගච්ඡාවුසෝ, අමුකස්මිං ඕකාසේ සමණෝ ගෝතමෝ විහරති. තං ජීවිතා වෝරෝපේත්වා ඉමිනා මග්ගේන ආගච්ඡා”ති. තස්මිං මග්ගේ ද්වේ පුරිසේ ඨපේසි—  “යෝ ඉමිනා මග්ගේන ඒකෝ පුරිසෝ ආගච්ඡති, තං ජීවිතා වෝරෝපේත්වා ඉමිනා මග්ගේන ආගච්ඡථා”ති. තස්මිං මග්ගේ චත්තාරෝ පුරිසේ ඨපේසි—  “යේ ඉමිනා මග්ගේන ද්වේ පුරිසා ආගච්ඡන්ති, තේ ජීවිතා වෝරෝපේත්වා ඉමිනා මග්ගේන ආගච්ඡථා”ති. තස්මිං මග්ගේ අට්ඨ පුරිසේ ඨපේසි—  “යේ ඉමිනා මග්ගේන චත්තාරෝ පුරිසා ආගච්ඡන්ති, තේ ජීවිතා වෝරෝපේත්වා ඉමිනා මග්ගේන ආගච්ඡථා”ති. තස්මිං මග්ගේ සෝළස පුරිසේ ඨපේසි—  “යේ ඉමිනා මග්ගේන අට්ඨ පුරිසා ආගච්ඡන්ති, තේ ජීවිතා වෝරෝපේත්වා ආගච්ඡථා”ති.
</Paragraph>

<Paragraph number="1539" book="cula">
අථ ඛෝ සෝ ඒකෝ පුරිසෝ අසිචම්මං ගහේත්වා ධනුකලාපං සන්නය්හිත්වා යේන භගවා තේනුපසඞ්කමි, උපසඞ්කමිත්වා භගවතෝ අවිදූරේ භීතෝ උබ්බිග්ගෝ උස්සඞ්කී උත්‍රස්තෝ පත්ථද්ධේන කායේන අට්ඨාසි. අද්දසා ඛෝ භගවා තං පුරිසං භීතං උබ්බිග්ගං උස්සඞ්කිං උත්‍රස්තං පත්ථද්ධේන කායේන ඨිතං. දිස්වාන තං පුරිසං ඒතදවෝච—  “ඒහාවුසෝ, මා භායී”ති. අථ ඛෝ සෝ පුරිසෝ අසිචම්මං ඒකමන්තං කරිත්වා ධනුකලාපං නික්ඛිපිත්වා යේන භගවා තේනුපසඞ්කමි, උපසඞ්කමිත්වා භගවතෝ පාදේසු සිරසා නිපතිත්වා භගවන්තං ඒතදවෝච—  “අච්චයෝ මං, භන්තේ, අච්චගමා යථාබාලං යථාමූළ්හං යථාඅකුසලං, යෝහං දුට්ඨචිත්තෝ වධකචිත්තෝ ඉධූපසඞ්කන්තෝ. තස්ස මේ, භන්තේ, භගවා අච්චයං අච්චයතෝ පටිග්ගණ්හාතු ආයතිං සංවරායා”ති. “තග්ඝ ත්වං, ආවුසෝ, අච්චයෝ අච්චගමා යථාබාලං යථාමූළ්හං යථාඅකුසලං, යං ත්වං දුට්ඨචිත්තෝ වධකචිත්තෝ ඉධූපසඞ්කන්තෝ. යතෝ ච ඛෝ ත්වං, ආවුසෝ, අච්චයං අච්චයතෝ දිස්වා යථාධම්මං පටිකරෝසි, තං තේ මයං පටිග්ගණ්හාම. වුඩ්ඪි හේසා, ආවුසෝ, අරියස්ස විනයේ—  යෝ අච්චයං අච්චයතෝ දිස්වා යථාධම්මං පටිකරෝති, ආයතිං සංවරං ආපජ්ජතී”ති.
</Paragraph>

<Paragraph number="1540" book="cula">
අථ ඛෝ භගවා තස්ස පුරිසස්ස අනුපුබ්බිං කථං කථේසි, සේය්‍යථිදං—  දානකථං සීලකථං සග්ගකථං, කාමානං ආදීනවං ඕකාරං සංකිලේසං, නේක්ඛම්මේ ආනිසංසං පකාසේසි. යදා තං භගවා අඤ්ඤාසි කල්ලචිත්තං, මුදුචිත්තං, විනීවරණචිත්තං, උදග්ගචිත්තං, පසන්නචිත්තං, අථ යා බුද්ධානං සාමුක්කංසිකා ධම්මදේසනා තං පකාසේසි—  දුක්ඛං, සමුදයං, නිරෝධං, මග්ගං. සේය්‍යථාපි නාම සුද්ධං වත්ථං අපගතකාළකං සම්මදේව රජනං පටිග්ගහේය්‍ය; ඒවමේව තස්ස පුරිසස්ස තස්මිංයේව ආසනේ විරජං වීතමලං ධම්මචක්ඛුං උදපාදි—  “යං කිඤ්චි සමුදයධම්මං සබ්බං තං නිරෝධධම්මන්”ති. අථ ඛෝ සෝ පුරිසෝ දිට්ඨධම්මෝ පත්තධම්මෝ විදිතධම්මෝ පරියෝගාළ්හධම්මෝ තිණ්ණවිචිකිච්ඡෝ විගතකථංකථෝ වේසාරජ්ජප්පත්තෝ අපරප්පච්චයෝ සත්ථුසාසනේ භගවන්තං ඒතදවෝච—  “අභික්කන්තං, භන්තේ, අභික්කන්තං, භන්තේ. සේය්‍යථාපි, භන්තේ, නික්කුජ්ජිතං වා උක්කුජ්ජේය්‍ය, පටිච්ඡන්නං වා විවරේය්‍ය, මූළ්හස්ස වා මග්ගං ආචික්ඛේය්‍ය, අන්ධකාරේ වා තේලපජ්ජෝතං ධාරේය්‍ය—  ‘චක්ඛුමන්තෝ රූපානි දක්ඛන්තී’ති—  ඒවමේවං භගවතා අනේකපරියායේන ධම්මෝ පකාසිතෝ. ඒසාහං, භන්තේ, භගවන්තං සරණං ගච්ඡාමි, ධම්මඤ්ච, භික්ඛුසංඝඤ්ච. උපාසකං මං භගවා ධාරේතු අජ්ජතග්ගේ පාණුපේතං සරණං ගතන්”ති. අථ ඛෝ භගවා තං පුරිසං ඒතදවෝච—  “මා ඛෝ ත්වං, ආවුසෝ, ඉමිනා මග්ගේන ගච්ඡ, ඉමිනා මග්ගේන ගච්ඡාහී”ති අඤ්ඤේන මග්ගේන උය්‍යෝජේසි.
</Paragraph>

<Paragraph number="1541" book="cula">
අථ ඛෝ තේ ද්වේ පුරිසා—  “කිං නු ඛෝ සෝ ඒකෝ පුරිසෝ චිරේන ආගච්ඡතී”ති—  පටිපථං ගච්ඡන්තා අද්දසාසුං භගවන්තං අඤ්ඤතරස්මිං රුක්ඛමූලේ නිසින්නං. දිස්වාන යේන භගවා තේනුපසඞ්කමිංසු, උපසඞ්කමිත්වා භගවන්තං අභිවාදේත්වා ඒකමන්තං නිසීදිංසු. තේසං භගවා අනුපුබ්බිං කථං කථේසි …පේ…  අපරප්පච්චයා සත්ථුසාසනේ භගවන්තං ඒතදවෝචුං—  “අභික්කන්තං, භන්තේ …පේ…  උපාසකේ නෝ භගවා ධාරේතු අජ්ජතග්ගේ පාණුපේතං සරණං ගතේ”ති. අථ ඛෝ භගවා තේ පුරිසේ ඒතදවෝච—  “මා ඛෝ තුම්හේ, ආවුසෝ, ඉමිනා මග්ගේන ගච්ඡිත්ථ, ඉමිනා මග්ගේන ගච්ඡථා”ති අඤ්ඤේන මග්ගේන උය්‍යෝජේසි.
</Paragraph>

<Paragraph number="1542" book="cula">
අථ ඛෝ තේ චත්තාරෝ පුරිසා …පේ…  අථ ඛෝ තේ අට්ඨ පුරිසා …පේ…  අථ ඛෝ තේ සෝළස පුරිසා—  කිං නු ඛෝ තේ අට්ඨ පුරිසා චිරේන ආගච්ඡන්තීති—  පටිපථං ගච්ඡන්තා අද්දසාසුං භගවන්තං අඤ්ඤතරස්මිං රුක්ඛමූලේ නිසින්නං. දිස්වාන යේන භගවා තේනුපසඞ්කමිංසු, උපසඞ්කමිත්වා භගවන්තං අභිවාදේත්වා ඒකමන්තං නිසීදිංසු. තේසං භගවා අනුපුබ්බිං කථං කථේසි, සේය්‍යථිදං—  දානකථං …පේ…  අපරප්පච්චයා සත්ථුසාසනේ භගවන්තං ඒතදවෝචුං—  “අභික්කන්තං, භන්තේ …පේ…  උපාසකේ නෝ භගවා ධාරේතු අජ්ජතග්ගේ පාණුපේතං සරණං ගතේ”ති. අථ ඛෝ භගවා තේ පුරිසේ ඒතදවෝච—  “මා ඛෝ තුම්හේ, ආවුසෝ, ඉමිනා මග්ගේන ගච්ඡිත්ථ, ඉමිනා මග්ගේන ගච්ඡථා”ති අඤ්ඤේන මග්ගේන උය්‍යෝජේසි.
</Paragraph>

<Paragraph number="1543" book="cula">
අථ ඛෝ සෝ ඒකෝ පුරිසෝ යේන දේවදත්තෝ තේනුපසඞ්කමි, උපසඞ්කමිත්වා දේවදත්තං ඒතදවෝච—  “නාහං, භන්තේ, සක්කෝමි තං භගවන්තං ජීවිතා වෝරෝපේතුං; මහිද්ධිකෝ සෝ භගවා මහානුභාවෝ”ති. “අලං, ආවුසෝ; මා ත්වං සමණං ගෝතමං ජීවිතා වෝරෝපේසි. අහමේව සමණං ගෝතමං ජීවිතා වෝරෝපේස්සාමී”ති.
</Paragraph>
</Division>