---
title: "7.1.2 දේවදත්තවත්ථු"
tableOfContents: false
sidebar:
  order: 2
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="333" book="cula">

<Paragraph number="1502" book="cula">
අථ ඛෝ භගවා අනුපියායං යථාභිරන්තං විහරිත්වා යේන කෝසම්බී තේන චාරිකං පක්කාමි. අනුපුබ්බේන චාරිකං චරමානෝ යේන කෝසම්බී තදවසරි. තත්‍ර සුදං භගවා කෝසම්බියං විහරති ඝෝසිතාරාමේ. අථ ඛෝ දේවදත්තස්ස රහෝගතස්ස පටිසල්ලීනස්ස ඒවං චේතසෝ පරිවිතක්කෝ උදපාදි—  “කං නු ඛෝ අහං පසාදේය්‍යං, යස්මිං මේ පසන්නේ බහුලාභසක්කාරෝ උප්පජ්ජේය්‍යා”ති? අථ ඛෝ දේවදත්තස්ස ඒතදහෝසි—  “අයං ඛෝ අජාතසත්තු කුමාරෝ තරුණෝ චේව ආයතිං භද්දෝ ච. යන්නූනාහං අජාතසත්තුං කුමාරං පසාදේය්‍යං. තස්මිං මේ පසන්නේ බහුලාභසක්කාරෝ උප්පජ්ජිස්සතී”ති.
</Paragraph>

<Paragraph number="1503" book="cula">
අථ ඛෝ දේවදත්තෝ සේනාසනං සංසාමේත්වා පත්තචීවරමාදාය යේන රාජගහං තේන පක්කාමි. අනුපුබ්බේන යේන රාජගහං තදවසරි. අථ ඛෝ දේවදත්තෝ සකවණ්ණං පටිසංහරිත්වා කුමාරකවණ්ණං අභිනිම්මිනිත්වා අහිමේඛලිකාය අජාතසත්තුස්ස කුමාරස්ස උච්ඡඞ්ගේ පාතුරහෝසි. අථ ඛෝ අජාතසත්තු කුමාරෝ භීතෝ අහෝසි, උබ්බිග්ගෝ උස්සඞ්කී උත්‍රස්තෝ. අථ ඛෝ දේවදත්තෝ අජාතසත්තුං කුමාරං ඒතදවෝච—  “භායසි මං ත්වං, කුමාරා”ති? “ආම භායාමි. කෝසි ත්වන්”ති? “අහං දේවදත්තෝ”ති. “සචේ ඛෝ ත්වං, භන්තේ, අය්‍යෝ දේවදත්තෝ, ඉඞ්ඝ සකේනේව වණ්ණේන පාතුභවස්සූ”ති. අථ ඛෝ දේවදත්තෝ කුමාරකවණ්ණං පටිසංහරිත්වා සඞ්ඝාටිපත්තචීවරධරෝ අජාතසත්තුස්ස කුමාරස්ස පුරතෝ අට්ඨාසි. අථ ඛෝ අජාතසත්තු කුමාරෝ දේවදත්තස්ස ඉමිනා ඉද්ධිපාටිහාරියේන අභිප්පසන්නෝ පඤ්චහි රථසතේහි සායං පාතං උපට්ඨානං ගච්ඡති, පඤ්ච ච ථාලිපාකසතානි භත්තාභිහාරෝ අභිහරීයති. අථ ඛෝ දේවදත්තස්ස ලාභසක්කාරසිලෝකේන අභිභූතස්ස පරියාදින්නචිත්තස්ස ඒවරූපං ඉච්ඡාගතං උප්පජ්ජි—  “අහං භික්ඛුසංඝං පරිහරිස්සාමී”ති. සහ චිත්තුප්පාදාව දේවදත්තෝ තස්සා ඉද්ධියා පරිහායි.
</Paragraph>

<Paragraph number="1504" book="cula">
තේන ඛෝ පන සමයේන කකුධෝ නාම කෝළියපුත්තෝ, ආයස්මතෝ මහාමෝග්ගල්ලානස්ස උපට්ඨාකෝ, අධුනා කාලඞ්කතෝ අඤ්ඤතරං මනෝමයං කායං උපපන්නෝ. තස්ස ඒවරූපෝ අත්තභාවප්පටිලාභෝ හෝති—  සේය්‍යථාපි නාම ද්වේ වා තීණි වා මාගධකානි ගාමක්ඛේත්තානි. සෝ තේන අත්තභාවප්පටිලාභේන නේව අත්තානං න පරං බ්‍යාබාධේති. අථ ඛෝ කකුධෝ දේවපුත්තෝ යේනායස්මා මහාමෝග්ගල්ලානෝ තේනුපසඞ්කමි, උපසඞ්කමිත්වා ආයස්මන්තං මහාමෝග්ගල්ලානං අභිවාදේත්වා ඒකමන්තං අට්ඨාසි. ඒකමන්තං ඨිතෝ ඛෝ කකුධෝ දේවපුත්තෝ ආයස්මන්තං මහාමෝග්ගල්ලානං ඒතදවෝච—  “දේවදත්තස්ස, භන්තේ, ලාභසක්කාරසිලෝකේන අභිභූතස්ස පරියාදින්නචිත්තස්ස ඒවරූපං ඉච්ඡාගතං උප්පජ්ජි—  ‘අහං භික්ඛුසංඝං පරිහරිස්සාමී’ති. සහ චිත්තුප්පාදාව, භන්තේ, දේවදත්තෝ තස්සා ඉද්ධියා පරිහීනෝ”ති. ඉදමවෝච කකුධෝ දේවපුත්තෝ. ඉදං වත්වා ආයස්මන්තං මහාමෝග්ගල්ලානං අභිවාදේත්වා පදක්ඛිණං කත්වා තත්ථේව අන්තරධායි.
</Paragraph>

<Paragraph number="1505" book="cula">
අථ ඛෝ ආයස්මා මහාමෝග්ගල්ලානෝ යේන භගවා තේනුපසඞ්කමි, උපසඞ්කමිත්වා භගවන්තං අභිවාදේත්වා ඒකමන්තං නිසීදි. ඒකමන්තං නිසින්නෝ ඛෝ ආයස්මා මහාමෝග්ගල්ලානෝ භගවන්තං ඒතදවෝච—  “කකුධෝ නාම, භන්තේ, කෝළියපුත්තෝ මම උපට්ඨාකෝ අධුනා කාලඞ්කතෝ අඤ්ඤතරං මනෝමයං කායං උපපන්නෝ. තස්ස ඒවරූපෝ අත්තභාවප්පටිලාභෝ—  සේය්‍යථාපි නාම ද්වේ වා තීණි වා මාගධකානි ගාමක්ඛේත්තානි. සෝ තේන අත්තභාවප්පටිලාභේන නේව අත්තානං න පරං බ්‍යාබාධේති. අථ ඛෝ, භන්තේ, කකුධෝ දේවපුත්තෝ යේනාහං තේනුපසඞ්කමි, උපසඞ්කමිත්වා මං අභිවාදේත්වා ඒකමන්තං අට්ඨාසි. ඒකමන්තං ඨිතෝ ඛෝ, භන්තේ, කකුධෝ දේවපුත්තෝ මං ඒතදවෝච—  ‘දේවදත්තස්ස, භන්තේ, ලාභසක්කාරසිලෝකේන අභිභූතස්ස පරියාදින්නචිත්තස්ස ඒවරූපං ඉච්ඡාගතං උප්පජ්ජි—  අහං භික්ඛුසංඝං පරිහරිස්සාමීති. සහ චිත්තුප්පාදාව, භන්තේ, දේවදත්තෝ තස්සා ඉද්ධියා පරිහීනෝ’ති. ඉදමවෝච, භන්තේ, කකුධෝ දේවපුත්තෝ. ඉදං වත්වා මං අභිවාදේත්වා පදක්ඛිණං කත්වා තත්ථේව අන්තරධායී”ති.
</Paragraph>

<Paragraph number="1506" book="cula">
“කිං පන තේ, මෝග්ගල්ලාන, කකුධෝ දේවපුත්තෝ චේතසා චේතෝ පරිච්ච විදිතෝ? යං කිඤ්චි කකුධෝ දේවපුත්තෝ භාසති සබ්බං තං තථේව හෝති, නෝ අඤ්ඤථා”ති? “චේතසා චේතෝ පරිච්ච විදිතෝ ච මේ, භන්තේ, කකුධෝ දේවපුත්තෝ. යං කිඤ්චි කකුධෝ දේවපුත්තෝ භාසති සබ්බං තං තථේව හෝති, නෝ අඤ්ඤථා”ති. “රක්ඛස්සේතං, මෝග්ගල්ලාන, වාචං. රක්ඛස්සේතං, මෝග්ගල්ලාන, වාචං. ඉදානි සෝ මෝඝපුරිසෝ අත්තනාව අත්තානං පාතුකරිස්සති.
</Paragraph>
</Division>