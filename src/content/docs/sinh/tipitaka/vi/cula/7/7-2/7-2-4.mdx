---
title: "7.2.4 ලෝහිතුප්පාදකකම්ම"
tableOfContents: false
sidebar:
  order: 4
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="341" book="cula">

<Paragraph number="1544" book="cula">
තේන ඛෝ පන සමයේන භගවා ගිජ්ඣකූටස්ස පබ්බතස්ස ඡායායං චඞ්කමති. අථ ඛෝ දේවදත්තෝ ගිජ්ඣකූටං පබ්බතං ආරුහිත්වා මහතිං සිලං පවිජ්ඣි—  ඉමාය සමණං ගෝතමං ජීවිතා වෝරෝපේස්සාමීති. ද්වේ පබ්බතකූටා සමාගන්ත්වා තං සිලං සම්පටිච්ඡිංසු. තතෝ පපතිකා උප්පතිත්වා භගවතෝ පාදේ රුහිරං උප්පාදේසි. අථ ඛෝ භගවා උද්ධං උල්ලෝකේත්වා දේවදත්තං ඒතදවෝච—  “බහුං තයා, මෝඝපුරිස, අපුඤ්ඤං පසුතං, යං ත්වං දුට්ඨචිත්තෝ වධකචිත්තෝ තථාගතස්ස රුහිරං උප්පාදේසී”ති. අථ ඛෝ භගවා භික්ඛූ ආමන්තේසි—  “ඉදං, භික්ඛවේ, දේවදත්තේන පඨමං ආනන්තරියං කම්මං උපචිතං, යං දුට්ඨචිත්තේන වධකචිත්තේන තථාගතස්ස රුහිරං උප්පාදිතන්”ති.
</Paragraph>

<Paragraph number="1545" book="cula">
අස්සෝසුං ඛෝ භික්ඛූ—  “දේවදත්තේන කිර භගවතෝ වධෝ පයුත්තෝ”ති. තේ ච භික්ඛූ භගවතෝ විහාරස්ස පරිතෝ පරිතෝ චඞ්කමන්ති උච්චාසද්දා මහාසද්දා සජ්ඣායං කරෝන්තා, භගවතෝ රක්ඛාවරණගුත්තියා. අස්සෝසි ඛෝ භගවා උච්චාසද්දං මහාසද්දං සජ්ඣායසද්දං. සුත්වාන ආයස්මන්තං ආනන්දං ආමන්තේසි—  “කිං නු ඛෝ සෝ, ආනන්ද, උච්චාසද්දෝ මහාසද්දෝ සජ්ඣායසද්දෝ”ති? “අස්සෝසුං ඛෝ, භන්තේ, භික්ඛූ—  ‘දේවදත්තේන කිර භගවතෝ වධෝ පයුත්තෝ’ති. තේ ච, භන්තේ, භික්ඛූ භගවතෝ විහාරස්ස පරිතෝ පරිතෝ චඞ්කමන්ති උච්චාසද්දා මහාසද්දා සජ්ඣායං කරෝන්තා, භගවතෝ රක්ඛාවරණගුත්තියා. සෝ ඒසෝ, භගවා, උච්චාසද්දෝ මහාසද්දෝ සජ්ඣායසද්දෝ”ති. “තේන හානන්ද, මම වචනේන තේ භික්ඛූ ආමන්තේහි—  සත්ථා ආයස්මන්තේ ආමන්තේතී”ති. “ඒවං, භන්තේ”ති ඛෝ ආයස්මා ආනන්දෝ භගවතෝ පටිස්සුත්වා යේන තේ භික්ඛූ තේනුපසඞ්කමි, උපසඞ්කමිත්වා තේ භික්ඛූ ඒතදවෝච—  “සත්ථා ආයස්මන්තේ ආමන්තේතී”ති. “ඒවමාවුසෝ”ති ඛෝ තේ භික්ඛූ ආයස්මතෝ ආනන්දස්ස පටිස්සුත්වා යේන භගවා තේනුපසඞ්කමිංසු, උපසඞ්කමිත්වා භගවන්තං අභිවාදේත්වා ඒකමන්තං නිසීදිංසු. ඒකමන්තං නිසින්නේ ඛෝ තේ භික්ඛූ භගවා ඒතදවෝච—
</Paragraph>

<Paragraph number="1546" book="cula">
“අට්ඨානමේතං, භික්ඛවේ, අනවකාසෝ, යං පරූපක්කමේන තථාගතං ජීවිතා වෝරෝපේය්‍ය. අනුපක්කමේන, භික්ඛවේ, තථාගතා පරිනිබ්බායන්ති.
</Paragraph>

<Paragraph number="1547" book="cula">
පඤ්චිමේ, භික්ඛවේ, සත්ථාරෝ සන්තෝ සංවිජ්ජමානා ලෝකස්මිං. කතමේ පඤ්ච? ඉධ, භික්ඛවේ, ඒකච්චෝ සත්ථා අපරිසුද්ධසීලෝ සමානෝ ‘පරිසුද්ධසීලෝම්හී’ති පටිජානාති ‘පරිසුද්ධං මේ සීලං පරියෝදාතං අසංකිලිට්ඨන්’ති ච. තමේනං සාවකා ඒවං ජානන්ති—  ‘අයං ඛෝ භවං සත්ථා අපරිසුද්ධසීලෝ සමානෝ “පරිසුද්ධසීලෝම්හී”ති පටිජානාති “පරිසුද්ධං මේ සීලං පරියෝදාතං අසංකිලිට්ඨන්”ති ච. මයඤ්චේව ඛෝ පන ගිහීනං ආරෝචේය්‍යාම, නාස්සස්ස මනාපං. යං ඛෝ පනස්ස අමනාපං, කථං නං මයං තේන සමුදාචරේය්‍යාම? සම්මන්නති ඛෝ පන චීවරපිණ්ඩපාතසේනාසනගිලානප්පච්චයභේසජ්ජපරික්ඛාරේන—  යං තුමෝ කරිස්සති, තුමෝව තේන පඤ්ඤායිස්සතී’ති. ඒවරූපං ඛෝ, භික්ඛවේ, සත්ථාරං සාවකා සීලතෝ රක්ඛන්ති; ඒවරූපෝ ච පන සත්ථා සාවකේහි සීලතෝ රක්ඛං පච්චාසීසති.
</Paragraph>

<Paragraph number="1548" book="cula">
පුන චපරං, භික්ඛවේ, ඉධේකච්චෝ සත්ථා අපරිසුද්ධාජීවෝ සමානෝ …පේ…  අපරිසුද්ධධම්මදේසනෝ සමානෝ …පේ…  අපරිසුද්ධවේය්‍යාකරණෝ සමානෝ …පේ…  අපරිසුද්ධඤාණදස්සනෝ සමානෝ ‘පරිසුද්ධඤාණදස්සනෝම්හී’ති පටිජානාති ‘පරිසුද්ධං මේ ඤාණදස්සනං පරියෝදාතං අසංකිලිට්ඨන්’ති ච. තමේනං සාවකා ඒවං ජානන්ති—  ‘අයං ඛෝ භවං සත්ථා අපරිසුද්ධඤාණදස්සනෝ සමානෝ “පරිසුද්ධඤාණදස්සනෝම්හී”ති පටිජානාති “පරිසුද්ධං මේ ඤාණදස්සනං පරියෝදාතං අසංකිලිට්ඨන්”ති ච. මයඤ්චේව ඛෝ පන ගිහීනං ආරෝචේය්‍යාම, නාස්සස්ස මනාපං. යං ඛෝ පනස්ස අමනාපං, කථං න මයං තේන සමුදාචරේය්‍යාම? සම්මන්නති ඛෝ පන චීවරපිණ්ඩපාතසේනාසනගිලානප්පච්චයභේසජ්ජපරික්ඛාරේන—  යං තුමෝ කරිස්සති, තුමෝව තේන පඤ්ඤායිස්සතී’ති. ඒවරූපං ඛෝ, භික්ඛවේ, සත්ථාරං සාවකා ඤාණදස්සනතෝ රක්ඛන්ති; ඒවරූපෝ ච පන සත්ථා සාවකේහි ඤාණදස්සනතෝ රක්ඛං පච්චාසීසති. ඉමේ ඛෝ, භික්ඛවේ, පඤ්ච සත්ථාරෝ සන්තෝ සංවිජ්ජමානා ලෝකස්මිං.
</Paragraph>

<Paragraph number="1549" book="cula">
අහං ඛෝ පන, භික්ඛවේ, පරිසුද්ධසීලෝ සමානෝ ‘පරිසුද්ධසීලෝම්හී’ති පටිජානාමි ‘පරිසුද්ධං මේ සීලං පරියෝදාතං අසංකිලිට්ඨන්’ති ච. න ච මං සාවකා සීලතෝ රක්ඛන්ති; න චාහං සාවකේහි සීලතෝ රක්ඛං පච්චාසීසාමි. අහං ඛෝ පන, භික්ඛවේ, පරිසුද්ධාජීවෝ සමානෝ …පේ…  පරිසුද්ධධම්මදේසනෝ සමානෝ …පේ…  පරිසුද්ධවේය්‍යාකරණෝ සමානෝ …පේ…  පරිසුද්ධඤාණදස්සනෝ සමානෝ “පරිසුද්ධඤාණදස්සනෝම්හී”ති පටිජානාමි “පරිසුද්ධං මේ ඤාණදස්සනං පරියෝදාතං අසංකිලිට්ඨන්”ති ච, න ච මං සාවකා ඤාණදස්සනතෝ රක්ඛන්ති, න චාහං සාවකේහි ඤාණදස්සනතෝ රක්ඛං පච්චාසීසාමි. “අට්ඨානමේතං, භික්ඛවේ, අනවකාසෝ, යං පරූපක්කමේන තථාගතං ජීවිතා වෝරෝපේය්‍ය. අනුපක්කමේන, භික්ඛවේ, තථාගතා පරිනිබ්බායන්ති. ගච්ඡථ තුම්හේ, භික්ඛවේ, යථාවිහාරං. අරක්ඛියා, භික්ඛවේ, තථාගතා”ති.
</Paragraph>
</Division>