---
title: "2.3 මානත්තාරහවත්ත"
tableOfContents: false
sidebar:
  order: 3
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="88" book="cula">

<Paragraph number="428" book="cula">
තේන ඛෝ පන සමයේන මානත්තාරහා භික්ඛූ සාදියන්ති පකතත්තානං භික්ඛූනං අභිවාදනං, පච්චුට්ඨානං, අඤ්ජලිකම්මං, සාමීචිකම්මං, ආසනාභිහාරං, සේය්‍යාභිහාරං, පාදෝදකං පාදපීඨං, පාදකථලිකං, පත්තචීවරප්පටිග්ගහණං, නහානේ පිට්ඨිපරිකම්මං. යේ තේ භික්ඛූ අප්පිච්ඡා …පේ…  තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම මානත්තාරහා භික්ඛූ සාදියිස්සන්ති පකතත්තානං භික්ඛූනං අභිවාදනං, පච්චුට්ඨානං, අඤ්ජලිකම්මං, සාමීචිකම්මං, ආසනාභිහාරං, සේය්‍යාභිහාරං, පාදෝදකං පාදපීඨං, පාදකථලිකං, පත්තචීවරප්පටිග්ගහණං, නහානේ පිට්ඨිපරිකම්මන්”ති. අථ ඛෝ තේ භික්ඛූ භගවතෝ ඒතමත්ථං ආරෝචේසුං …පේ…  “සච්චං කිර, භික්ඛවේ, මානත්තාරහා භික්ඛූ සාදියන්ති පකතත්තානං භික්ඛූනං අභිවාදනං, පච්චුට්ඨානං …පේ…  නහානේ පිට්ඨිපරිකම්මන්”ති? “සච්චං, භගවා”ති. විගරහි බුද්ධෝ භගවා—  “අනනුච්ඡවිකං …පේ…  කථඤ්හි නාම, භික්ඛවේ, මානත්තාරහා භික්ඛූ සාදියිස්සන්ති පකතත්තානං භික්ඛූනං අභිවාදනං …පේ…  නහානේ පිට්ඨිපරිකම්මං. නේතං, භික්ඛවේ, අප්පසන්නානං වා පසාදාය …පේ…  විගරහිත්වා …පේ…  ධම්මිං කථං කත්වා භික්ඛූ ආමන්තේසි—  “න, භික්ඛවේ, මානත්තාරහේන භික්ඛුනා සාදිතබ්බං පකතත්තානං භික්ඛූනං අභිවාදනං, පච්චුට්ඨානං …පේ…  නහානේ පිට්ඨිපරිකම්මං. යෝ සාදියේය්‍ය, ආපත්ති දුක්කටස්ස. අනුජානාමි, භික්ඛවේ, මානත්තාරහානං භික්ඛූනං මිථු යථාවුඩ්ඪං අභිවාදනං, පච්චුට්ඨානං …පේ…  නහානේ පිට්ඨිපරිකම්මං. අනුජානාමි, භික්ඛවේ, මානත්තාරහානං භික්ඛූනං පඤ්ච යථාවුඩ්ඪං—  උපෝසථං, පවාරණං, වස්සිකසාටිකං, ඕණෝජනං, භත්තං. තේන හි, භික්ඛවේ, මානත්තාරහානං භික්ඛූනං වත්තං පඤ්ඤපේස්සාමි යථා මානත්තාරහේහි භික්ඛූහි වත්තිතබ්බං.
</Paragraph>

</Division>
<Division number="89" book="cula">

<Paragraph number="429" book="cula">
මානත්තාරහේන, භික්ඛවේ, භික්ඛුනා සම්මා වත්තිතබ්බං. තත්‍රායං සම්මාවත්තනා—
</Paragraph>

<Paragraph number="430" book="cula">
න උපසම්පාදේතබ්බං …පේ…  (යථා මූලායපටිකස්සනා, තථා විත්ථාරේතබ්බං.) න භික්ඛූහි සම්පයෝජේතබ්බං.
</Paragraph>

<Paragraph number="431" book="cula">
න, භික්ඛවේ, මානත්තාරහේන භික්ඛුනා පකතත්තස්ස භික්ඛුනෝ පුරතෝ ගන්තබ්බං, න පුරතෝ නිසීදිතබ්බං. යෝ හෝති සංඝස්ස ආසනපරියන්තෝ සේය්‍යාපරියන්තෝ විහාරපරියන්තෝ සෝ තස්ස පදාතබ්බෝ. තේන ච සෝ සාදිතබ්බෝ.
</Paragraph>

<Paragraph number="432" book="cula">
න, භික්ඛවේ, මානත්තාරහේන භික්ඛුනා පකතත්තේන භික්ඛුනා පුරේසමණේන වා පච්ඡාසමණේන වා කුලානි උපසඞ්කමිතබ්බානි, න ආරඤ්ඤිකඞ්ගං සමාදාතබ්බං, න පිණ්ඩපාතිකඞ්ගං සමාදාතබ්බං, න ච තප්පච්චයා පිණ්ඩපාතෝ නීහරාපේතබ්බෝ—  මා මං ජානිංසූති.
</Paragraph>

<Paragraph number="433" book="cula">
න, භික්ඛවේ, මානත්තාරහේන භික්ඛුනා සභික්ඛුකා ආවාසා අභික්ඛුකෝ ආවාසෝ ගන්තබ්බෝ, අඤ්ඤත්‍ර පකතත්තේන, අඤ්ඤත්‍ර අන්තරායා.
</Paragraph>

<Paragraph number="434" book="cula">
න, භික්ඛවේ, මානත්තාරහේන භික්ඛුනා සභික්ඛුකා ආවාසා අභික්ඛුකෝ අනාවාසෝ ගන්තබ්බෝ, අඤ්ඤත්‍ර පකතත්තේන, අඤ්ඤත්‍ර අන්තරායා.
</Paragraph>

<Paragraph number="435" book="cula">
න, භික්ඛවේ, මානත්තාරහේන භික්ඛුනා සභික්ඛුකා ආවාසා අභික්ඛුකෝ ආවාසෝ වා අනාවාසෝ වා ගන්තබ්බෝ, අඤ්ඤත්‍ර පකතත්තේන, අඤ්ඤත්‍ර අන්තරායා.
</Paragraph>

<Paragraph number="436" book="cula">
න, භික්ඛවේ, මානත්තාරහේන භික්ඛුනා සභික්ඛුකා අනාවාසා අභික්ඛුකෝ ආවාසෝ ගන්තබ්බෝ …පේ…  අභික්ඛුකෝ අනාවාසෝ ගන්තබ්බෝ …පේ…  අභික්ඛුකෝ ආවාසෝ වා අනාවාසෝ වා ගන්තබ්බෝ, අඤ්ඤත්‍ර පකතත්තේන, අඤ්ඤත්‍ර අන්තරායා.
</Paragraph>

<Paragraph number="437" book="cula">
න, භික්ඛවේ, මානත්තාරහේන භික්ඛුනා සභික්ඛුකා ආවාසා වා අනාවාසා වා අභික්ඛුකෝ ආවාසෝ ගන්තබ්බෝ …පේ…  අභික්ඛුකෝ අනාවාසෝ ගන්තබ්බෝ …පේ…  අභික්ඛුකෝ ආවාසෝ වා අනාවාසෝ වා ගන්තබ්බෝ, අඤ්ඤත්‍ර පකතත්තේන, අඤ්ඤත්‍ර අන්තරායා.
</Paragraph>

<Paragraph number="438" book="cula">
න, භික්ඛවේ, මානත්තාරහේන භික්ඛුනා සභික්ඛුකා ආවාසා සභික්ඛුකෝ ආවාසෝ ගන්තබ්බෝ …පේ…  සභික්ඛුකෝ අනාවාසෝ ගන්තබ්බෝ …පේ…  සභික්ඛුකෝ ආවාසෝ වා අනාවාසෝ වා ගන්තබ්බෝ, යත්ථස්සු භික්ඛූ නානාසංවාසකා, අඤ්ඤත්‍ර පකතත්තේන, අඤ්ඤත්‍ර අන්තරායා.
</Paragraph>

<Paragraph number="439" book="cula">
න, භික්ඛවේ, මානත්තාරහේන භික්ඛුනා සභික්ඛුකා අනාවාසා සභික්ඛුකෝ ආවාසෝ ගන්තබ්බෝ …පේ…  සභික්ඛුකෝ අනාවාසෝ ගන්තබ්බෝ …පේ…  සභික්ඛුකෝ ආවාසෝ වා අනාවාසෝ වා ගන්තබ්බෝ, යත්ථස්සු භික්ඛූ නානාසංවාසකා, අඤ්ඤත්‍ර පකතත්තේන, අඤ්ඤත්‍ර අන්තරායා.
</Paragraph>

<Paragraph number="440" book="cula">
න, භික්ඛවේ, මානත්තාරහේන භික්ඛුනා සභික්ඛුකා ආවාසා වා අනාවාසා වා සභික්ඛුකෝ ආවාසෝ ගන්තබ්බෝ …පේ…  සභික්ඛුකෝ අනාවාසෝ ගන්තබ්බෝ …පේ…  සභික්ඛුකෝ ආවාසෝ වා අනාවාසෝ වා ගන්තබ්බෝ, යත්ථස්සු භික්ඛූ නානාසංවාසකා, අඤ්ඤත්‍ර පකතත්තේන, අඤ්ඤත්‍ර අන්තරායා.
</Paragraph>

<Paragraph number="441" book="cula">
ගන්තබ්බෝ, භික්ඛවේ, මානත්තාරහේන භික්ඛුනා සභික්ඛුකා ආවාසා සභික්ඛුකෝ ආවාසෝ …පේ…  සභික්ඛුකෝ අනාවාසෝ …පේ…  සභික්ඛුකෝ ආවාසෝ වා අනාවාසෝ වා, යත්ථස්සු භික්ඛූ සමානසංවාසකා, යං ජඤ්ඤා සක්කෝමි අජ්ජේව ගන්තුන්ති.
</Paragraph>

<Paragraph number="442" book="cula">
ගන්තබ්බෝ, භික්ඛවේ, මානත්තාරහේන භික්ඛුනා සභික්ඛුකා අනාවාසා සභික්ඛුකෝ ආවාසෝ …පේ…  සභික්ඛුකෝ අනාවාසෝ …පේ…  සභික්ඛුකෝ ආවාසෝ වා අනාවාසෝ වා, යත්ථස්සු භික්ඛූ සමානසංවාසකා, යං ජඤ්ඤා සක්කෝමි අජ්ජේව ගන්තුන්ති.
</Paragraph>

<Paragraph number="443" book="cula">
ගන්තබ්බෝ, භික්ඛවේ, මානත්තාරහේන භික්ඛුනා සභික්ඛුකා ආවාසා වා අනාවාසා වා සභික්ඛුකෝ ආවාසෝ …පේ…  සභික්ඛුකෝ අනාවාසෝ …පේ…  සභික්ඛුකෝ ආවාසෝ වා අනාවාසෝ වා, යත්ථස්සු භික්ඛූ සමානසංවාසකා, යං ජඤ්ඤා සක්කෝමි අජ්ජේව ගන්තුන්ති.
</Paragraph>

<Paragraph number="444" book="cula">
න, භික්ඛවේ, මානත්තාරහේන භික්ඛුනා පකතත්තේන භික්ඛුනා සද්ධිං ඒකච්ඡන්නේ ආවාසේ වත්ථබ්බං, න ඒකච්ඡන්නේ අනාවාසේ වත්ථබ්බං, න ඒකච්ඡන්නේ ආවාසේ වා අනාවාසේ වා වත්ථබ්බං. පකතත්තං භික්ඛුං දිස්වා ආසනා වුට්ඨාතබ්බං. පකතත්තෝ භික්ඛු ආසනේන නිමන්තේතබ්බෝ. න පකතත්තේන භික්ඛුනා සද්ධිං ඒකාසනේ නිසීදිතබ්බං, න නීචේ ආසනේ නිසින්නේ උච්චේ ආසනේ නිසීදිතබ්බං, න ඡමායං නිසින්නේ ආසනේ නිසීදිතබ්බං; න ඒකචඞ්කමේ චඞ්කමිතබ්බං, න නීචේ චඞ්කමේ චඞ්කමන්තේ උච්චේ චඞ්කමේ චඞ්කමිතබ්බං, න ඡමායං චඞ්කමන්තේ චඞ්කමේ චඞ්කමිතබ්බං.
</Paragraph>

<Paragraph number="445" book="cula">
න, භික්ඛවේ, මානත්තාරහේන භික්ඛුනා පාරිවාසිකේන භික්ඛුනා සද්ධිං …පේ…  මූලායපටිකස්සනාරහේන භික්ඛුනා සද්ධිං …පේ…  මානත්තාරහේන වුඩ්ඪතරේන භික්ඛුනා සද්ධිං …පේ…  මානත්තචාරිකේන භික්ඛුනා සද්ධිං …පේ…  අබ්භානාරහේන භික්ඛුනා සද්ධිං ඒකච්ඡන්නේ ආවාසේ වත්ථබ්බං, න ඒකච්ඡන්නේ අනාවාසේ වත්ථබ්බං, න ඒකච්ඡන්නේ ආවාසේ වා අනාවාසේ වා වත්ථබ්බං; න ඒකාසනේ නිසීදිතබ්බං, න නීචේ ආසනේ නිසින්නේ උච්චේ ආසනේ නිසීදිතබ්බං, න ඡමායං නිසින්නේ ආසනේ නිසීදිතබ්බං; න ඒකචඞ්කමේ චඞ්කමිතබ්බං, න නීචේ චඞ්කමේ චඞ්කමන්තේ උච්චේ චඞ්කමේ චඞ්කමිතබ්බං, න ඡමායං චඞ්කමන්තේ චඞ්කමේ චඞ්කමිතබ්බං.
</Paragraph>

<Paragraph number="446" book="cula">
මානත්තාරහචතුත්ථෝ චේ, භික්ඛවේ, පරිවාසං දදේය්‍ය, මූලාය පටිකස්සේය්‍ය, මානත්තං දදේය්‍ය, තංවීසෝ අබ්භේය්‍ය, අකම්මං, න ච කරණීයන්”ති.

</Paragraph>
</Division>

<Paragraph number="447" type="center" book="cula">
මානත්තාරහවත්තං නිට්ඨිතං.
</Paragraph>