---
title: "2.1 පාරිවාසිකවත්ත"
tableOfContents: false
sidebar:
  order: 1
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="75" book="cula">

<Paragraph number="374" book="cula">
තේන සමයේන බුද්ධෝ භගවා සාවත්ථියං විහරති ජේතවනේ අනාථපිණ්ඩිකස්ස ආරාමේ. තේන ඛෝ පන සමයේන පාරිවාසිකා භික්ඛූ සාදියන්ති පකතත්තානං භික්ඛූනං අභිවාදනං, පච්චුට්ඨානං, අඤ්ජලිකම්මං, සාමීචිකම්මං, ආසනාභිහාරං, සේය්‍යාභිහාරං, පාදෝදකං පාදපීඨං, පාදකථලිකං, පත්තචීවරප්පටිග්ගහණං, නහානේ පිට්ඨිපරිකම්මං. යේ තේ භික්ඛූ අප්පිච්ඡා …පේ…  තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම පාරිවාසිකා භික්ඛූ සාදියිස්සන්ති පකතත්තානං භික්ඛූනං අභිවාදනං, පච්චුට්ඨානං, අඤ්ජලිකම්මං, සාමීචිකම්මං, ආසනාභිහාරං, සේය්‍යාභිහාරං, පාදෝදකං පාදපීඨං, පාදකථලිකං, පත්තචීවරප්පටිග්ගහණං, නහානේ පිට්ඨිපරිකම්මන්”ති. අථ ඛෝ තේ භික්ඛූ භගවතෝ ඒතමත්ථං ආරෝචේසුං.
</Paragraph>

<Paragraph number="375" book="cula">
අථ ඛෝ භගවා ඒතස්මිං නිදානේ ඒතස්මිං පකරණේ භික්ඛුසංඝං සන්නිපාතාපේත්වා භික්ඛූ පටිපුච්ඡි—  “සච්චං කිර, භික්ඛවේ, පාරිවාසිකා භික්ඛූ සාදියන්ති පකතත්තානං භික්ඛූනං අභිවාදනං, පච්චුට්ඨානං, අඤ්ජලිකම්මං, සාමීචිකම්මං, ආසනාභිහාරං, සේය්‍යාභිහාරං, පාදෝදකං පාදපීඨං, පාදකථලිකං, පත්තචීවරප්පටිග්ගහණං, නහානේ පිට්ඨිපරිකම්මන්”ති? “සච්චං, භගවා”ති. විගරහි බුද්ධෝ භගවා—  “අනනුච්ඡවිකං …පේ…  කථඤ්හි නාම, භික්ඛවේ, පාරිවාසිකා භික්ඛූ සාදියිස්සන්ති පකතත්තානං භික්ඛූනං අභිවාදනං, පච්චුට්ඨානං, අඤ්ජලිකම්මං, සාමීචිකම්මං, ආසනාභිහාරං, සේය්‍යාභිහාරං, පාදෝදකං පාදපීඨං, පාදකථලිකං, පත්තචීවරප්පටිග්ගහණං, නහානේ පිට්ඨිපරිකම්මං. නේතං, භික්ඛවේ, අප්පසන්නානං වා පසාදාය …පේ…  විගරහිත්වා …පේ…  ධම්මිං කථං කත්වා භික්ඛූ ආමන්තේසි—  “න, භික්ඛවේ, පාරිවාසිකේන භික්ඛුනා සාදිතබ්බං පකතත්තානං භික්ඛූනං අභිවාදනං, පච්චුට්ඨානං, අඤ්ජලිකම්මං, සාමීචිකම්මං, ආසනාභිහාරෝ, සේය්‍යාභිහාරෝ, පාදෝදකං පාදපීඨං, පාදකථලිකං, පත්තචීවරප්පටිග්ගහණං, නහානේ පිට්ඨිපරිකම්මං. යෝ සාදියේය්‍ය, ආපත්ති දුක්කටස්ස.
</Paragraph>

<Paragraph number="376" book="cula">
අනුජානාමි, භික්ඛවේ, පාරිවාසිකානං භික්ඛූනං මිථු යථාවුඩ්ඪං අභිවාදනං, පච්චුට්ඨානං, අඤ්ජලිකම්මං, සාමීචිකම්මං, ආසනාභිහාරං, සේය්‍යාභිහාරං, පාදෝදකං පාදපීඨං, පාදකථලිකං, පත්තචීවරප්පටිග්ගහණං, නහානේ පිට්ඨිපරිකම්මං.
</Paragraph>

<Paragraph number="377" book="cula">
අනුජානාමි, භික්ඛවේ, පාරිවාසිකානං භික්ඛූනං පඤ්ච යථාවුඩ්ඪං—  උපෝසථං, පවාරණං, වස්සිකසාටිකං, ඕණෝජනං, භත්තං. තේන හි, භික්ඛවේ, පාරිවාසිකානං භික්ඛූනං වත්තං පඤ්ඤපේස්සාමි යථා පාරිවාසිකේහි භික්ඛූහි වත්තිතබ්බං.
</Paragraph>

</Division>
<Division number="76" book="cula">

<Paragraph number="378" book="cula">
පාරිවාසිකේන, භික්ඛවේ, භික්ඛුනා සම්මා වත්තිතබ්බං. තත්‍රායං සම්මාවත්තනා—
</Paragraph>

<Paragraph number="379" book="cula">
න උපසම්පාදේතබ්බං, න නිස්සයෝ දාතබ්බෝ, න සාමණේරෝ උපට්ඨාපේතබ්බෝ, න භික්ඛුනෝවාදකසම්මුති සාදිතබ්බා, සම්මතේනපි භික්ඛුනියෝ න ඕවදිතබ්බා. යාය ආපත්තියා සංඝේන පරිවාසෝ දින්නෝ හෝති සා ආපත්ති න ආපජ්ජිතබ්බා, අඤ්ඤා වා තාදිසිකා, තතෝ වා පාපිට්ඨතරා; කම්මං න ගරහිතබ්බං, කම්මිකා න ගරහිතබ්බා. න පකතත්තස්ස භික්ඛුනෝ උපෝසථෝ ඨපේතබ්බෝ, න පවාරණා ඨපේතබ්බා, න සවචනීයං කාතබ්බං, න අනුවාදෝ පට්ඨපේතබ්බෝ, න ඕකාසෝ කාරේතබ්බෝ, න චෝදේතබ්බෝ, න සාරේතබ්බෝ, න භික්ඛූහි සම්පයෝජේතබ්බං.
</Paragraph>

<Paragraph number="380" book="cula">
න, භික්ඛවේ, පාරිවාසිකේන භික්ඛුනා පකතත්තස්ස භික්ඛුනෝ පුරතෝ ගන්තබ්බං, න පුරතෝ නිසීදිතබ්බං. යෝ හෝති සංඝස්ස ආසනපරියන්තෝ සේය්‍යාපරියන්තෝ විහාරපරියන්තෝ සෝ තස්ස පදාතබ්බෝ. තේන ච සෝ සාදිතබ්බෝ.
</Paragraph>

<Paragraph number="381" book="cula">
න, භික්ඛවේ, පාරිවාසිකේන භික්ඛුනා පකතත්තේන භික්ඛුනා පුරේසමණේන වා පච්ඡාසමණේන වා කුලානි උපසඞ්කමිතබ්බානි, න ආරඤ්ඤිකඞ්ගං සමාදාතබ්බං, න පිණ්ඩපාතිකඞ්ගං සමාදාතබ්බං, න ච තප්පච්චයා පිණ්ඩපාතෝ නීහරාපේතබ්බෝ—  මා මං ජානිංසූති.
</Paragraph>

</Division>
<Division number="77" book="cula">

<Paragraph number="382" book="cula">
පාරිවාසිකේන, භික්ඛවේ, භික්ඛුනා ආගන්තුකේන ආරෝචේතබ්බං, ආගන්තුකස්ස ආරෝචේතබ්බං, උපෝසථේ ආරෝචේතබ්බං, පවාරණාය ආරෝචේතබ්බං. සචේ ගිලානෝ හෝති, දූතේනපි ආරෝචේතබ්බං.
</Paragraph>

<Paragraph number="383" book="cula">
න, භික්ඛවේ, පාරිවාසිකේන භික්ඛුනා සභික්ඛුකා ආවාසා අභික්ඛුකෝ ආවාසෝ ගන්තබ්බෝ, අඤ්ඤත්‍ර පකතත්තේන, අඤ්ඤත්‍ර අන්තරායා.
</Paragraph>

<Paragraph number="384" book="cula">
න, භික්ඛවේ, පාරිවාසිකේන භික්ඛුනා සභික්ඛුකා ආවාසා අභික්ඛුකෝ අනාවාසෝ ගන්තබ්බෝ, අඤ්ඤත්‍ර පකතත්තේන, අඤ්ඤත්‍ර අන්තරායා. න, භික්ඛවේ, පාරිවාසිකේන භික්ඛුනා සභික්ඛුකා ආවාසා අභික්ඛුකෝ ආවාසෝ වා අනාවාසෝ වා ගන්තබ්බෝ, අඤ්ඤත්‍ර පකතත්තේන, අඤ්ඤත්‍ර අන්තරායා.
</Paragraph>

<Paragraph number="385" book="cula">
න, භික්ඛවේ, පාරිවාසිකේන භික්ඛුනා සභික්ඛුකා අනාවාසා අභික්ඛුකෝ ආවාසෝ ගන්තබ්බෝ, අඤ්ඤත්‍ර පකතත්තේන, අඤ්ඤත්‍ර අන්තරායා. න, භික්ඛවේ, පාරිවාසිකේන භික්ඛුනා සභික්ඛුකා අනාවාසා අභික්ඛුකෝ අනාවාසෝ ගන්තබ්බෝ, අඤ්ඤත්‍ර පකතත්තේන, අඤ්ඤත්‍ර අන්තරායා. න, භික්ඛවේ, පාරිවාසිකේන භික්ඛුනා සභික්ඛුකා අනාවාසා අභික්ඛුකෝ ආවාසෝ වා අනාවාසෝ වා ගන්තබ්බෝ, අඤ්ඤත්‍ර පකතත්තේන, අඤ්ඤත්‍ර අන්තරායා.
</Paragraph>

<Paragraph number="386" book="cula">
න, භික්ඛවේ, පාරිවාසිකේන භික්ඛුනා සභික්ඛුකා ආවාසා වා අනාවාසා වා අභික්ඛුකෝ ආවාසෝ ගන්තබ්බෝ, අඤ්ඤත්‍ර පකතත්තේන, අඤ්ඤත්‍ර අන්තරායා. න, භික්ඛවේ, පාරිවාසිකේන භික්ඛුනා සභික්ඛුකා ආවාසා වා අනාවාසා වා අභික්ඛුකෝ අනාවාසෝ ගන්තබ්බෝ, අඤ්ඤත්‍ර පකතත්තේන, අඤ්ඤත්‍ර අන්තරායා. න, භික්ඛවේ, පාරිවාසිකේන භික්ඛුනා සභික්ඛුකා ආවාසා වා අනාවාසා වා අභික්ඛුකෝ ආවාසෝ වා අනාවාසෝ වා ගන්තබ්බෝ, අඤ්ඤත්‍ර පකතත්තේන, අඤ්ඤත්‍ර අන්තරායා.
</Paragraph>

</Division>
<Division number="78" book="cula">

<Paragraph number="387" book="cula">
න, භික්ඛවේ, පාරිවාසිකේන භික්ඛුනා සභික්ඛුකා ආවාසා සභික්ඛුකෝ ආවාසෝ ගන්තබ්බෝ, යත්ථස්සු භික්ඛූ නානාසංවාසකා, අඤ්ඤත්‍ර පකතත්තේන, අඤ්ඤත්‍ර අන්තරායා. න, භික්ඛවේ, පාරිවාසිකේන භික්ඛුනා සභික්ඛුකා ආවාසා සභික්ඛුකෝ අනාවාසෝ ගන්තබ්බෝ, යත්ථස්සු භික්ඛූ නානාසංවාසකා, අඤ්ඤත්‍ර පකතත්තේන, අඤ්ඤත්‍ර අන්තරායා. න, භික්ඛවේ, පාරිවාසිකේන භික්ඛුනා සභික්ඛුකා ආවාසා සභික්ඛුකෝ ආවාසෝ වා අනාවාසෝ වා ගන්තබ්බෝ, යත්ථස්සු භික්ඛූ නානාසංවාසකා, අඤ්ඤත්‍ර පකතත්තේන, අඤ්ඤත්‍ර අන්තරායා.
</Paragraph>

<Paragraph number="388" book="cula">
න, භික්ඛවේ, පාරිවාසිකේන භික්ඛුනා සභික්ඛුකා අනාවාසා සභික්ඛුකෝ ආවාසෝ ගන්තබ්බෝ, යත්ථස්සු භික්ඛූ නානාසංවාසකා, අඤ්ඤත්‍ර පකතත්තේන, අඤ්ඤත්‍ර අන්තරායා. න, භික්ඛවේ, පාරිවාසිකේන භික්ඛුනා සභික්ඛුකා අනාවාසා සභික්ඛුකෝ අනාවාසෝ ගන්තබ්බෝ, යත්ථස්සු භික්ඛූ නානාසංවාසකා, අඤ්ඤත්‍ර පකතත්තේන, අඤ්ඤත්‍ර අන්තරායා. න, භික්ඛවේ, පාරිවාසිකේන භික්ඛුනා සභික්ඛුකා අනාවාසා සභික්ඛුකෝ ආවාසෝ වා අනාවාසෝ වා ගන්තබ්බෝ, යත්ථස්සු භික්ඛූ නානාසංවාසකා, අඤ්ඤත්‍ර පකතත්තේන, අඤ්ඤත්‍ර අන්තරායා.
</Paragraph>

</Division>
<Division number="79" book="cula">

<Paragraph number="389" book="cula">
න, භික්ඛවේ, පාරිවාසිකේන භික්ඛුනා සභික්ඛුකා ආවාසා වා අනාවාසා වා සභික්ඛුකෝ ආවාසෝ ගන්තබ්බෝ, යත්ථස්සු භික්ඛූ නානාසංවාසකා, අඤ්ඤත්‍ර පකතත්තේන, අඤ්ඤත්‍ර අන්තරායා. න, භික්ඛවේ, පාරිවාසිකේන භික්ඛුනා සභික්ඛුකා ආවාසා වා අනාවාසා වා සභික්ඛුකෝ අනාවාසෝ ගන්තබ්බෝ, යත්ථස්සු භික්ඛූ නානාසංවාසකා, අඤ්ඤත්‍ර පකතත්තේන, අඤ්ඤත්‍ර අන්තරායා. න, භික්ඛවේ, පාරිවාසිකේන භික්ඛුනා සභික්ඛුකා ආවාසා වා අනාවාසා වා සභික්ඛුකෝ ආවාසෝ වා අනාවාසෝ වා ගන්තබ්බෝ, යත්ථස්සු භික්ඛූ නානාසංවාසකා, අඤ්ඤත්‍ර පකතත්තේන, අඤ්ඤත්‍ර අන්තරායා.
</Paragraph>

</Division>
<Division number="80" book="cula">

<Paragraph number="390" book="cula">
ගන්තබ්බෝ, භික්ඛවේ, පාරිවාසිකේන භික්ඛුනා සභික්ඛුකා ආවාසා සභික්ඛුකෝ ආවාසෝ, යත්ථස්සු භික්ඛූ සමානසංවාසකා, යං ජඤ්ඤා සක්කෝමි අජ්ජේව ගන්තුන්ති.
</Paragraph>

<Paragraph number="391" book="cula">
ගන්තබ්බෝ, භික්ඛවේ, පාරිවාසිකේන භික්ඛුනා සභික්ඛුකා ආවාසා සභික්ඛුකෝ අනාවාසෝ, යත්ථස්සු භික්ඛූ සමානසංවාසකා, යං ජඤ්ඤා සක්කෝමි අජ්ජේව ගන්තුන්ති.
</Paragraph>

<Paragraph number="392" book="cula">
ගන්තබ්බෝ, භික්ඛවේ, පාරිවාසිකේන භික්ඛුනා සභික්ඛුකා ආවාසා සභික්ඛුකෝ ආවාසෝ වා අනාවාසෝ වා, යත්ථස්සු භික්ඛූ සමානසංවාසකා, යං ජඤ්ඤා සක්කෝමි අජ්ජේව ගන්තුන්ති.
</Paragraph>

<Paragraph number="393" book="cula">
ගන්තබ්බෝ, භික්ඛවේ, පාරිවාසිකේන භික්ඛුනා සභික්ඛුකා අනාවාසා සභික්ඛුකෝ ආවාසෝ, යත්ථස්සු භික්ඛූ සමානසංවාසකා, යං ජඤ්ඤා සක්කෝමි අජ්ජේව ගන්තුන්ති.
</Paragraph>

<Paragraph number="394" book="cula">
ගන්තබ්බෝ, භික්ඛවේ, පාරිවාසිකේන භික්ඛුනා සභික්ඛුකා අනාවාසා සභික්ඛුකෝ අනාවාසෝ, යත්ථස්සු භික්ඛූ සමානසංවාසකා, යං ජඤ්ඤා සක්කෝමි අජ්ජේව ගන්තුන්ති.
</Paragraph>

<Paragraph number="395" book="cula">
ගන්තබ්බෝ, භික්ඛවේ, පාරිවාසිකේන භික්ඛුනා සභික්ඛුකා අනාවාසා සභික්ඛුකෝ ආවාසෝ වා අනාවාසෝ වා, යත්ථස්සු භික්ඛූ සමානසංවාසකා, යං ජඤ්ඤා සක්කෝමි අජ්ජේව ගන්තුන්ති.
</Paragraph>

<Paragraph number="396" book="cula">
ගන්තබ්බෝ, භික්ඛවේ, පාරිවාසිකේන භික්ඛුනා සභික්ඛුකා ආවාසා වා අනාවාසා වා සභික්ඛුකෝ ආවාසෝ, යත්ථස්සු භික්ඛූ සමානසංවාසකා, යං ජඤ්ඤා සක්කෝමි අජ්ජේව ගන්තුන්ති.
</Paragraph>

<Paragraph number="397" book="cula">
ගන්තබ්බෝ, භික්ඛවේ, පාරිවාසිකේන භික්ඛුනා සභික්ඛුකා ආවාසා වා අනාවාසා වා සභික්ඛුකෝ අනාවාසෝ, යත්ථස්සු භික්ඛූ සමානසංවාසකා, යං ජඤ්ඤා සක්කෝමි අජ්ජේව ගන්තුන්ති.
</Paragraph>

<Paragraph number="398" book="cula">
ගන්තබ්බෝ, භික්ඛවේ, පාරිවාසිකේන භික්ඛුනා සභික්ඛුකා ආවාසා වා අනාවාසා වා සභික්ඛුකෝ ආවාසෝ වා අනාවාසෝ වා, යත්ථස්සු භික්ඛූ සමානසංවාසකා, යං ජඤ්ඤා සක්කෝමි අජ්ජේව ගන්තුන්ති.
</Paragraph>

</Division>
<Division number="81" book="cula">

<Paragraph number="399" book="cula">
න, භික්ඛවේ, පාරිවාසිකේන භික්ඛුනා පකතත්තේන භික්ඛුනා සද්ධිං ඒකච්ඡන්නේ ආවාසේ වත්ථබ්බං, න ඒකච්ඡන්නේ අනාවාසේ වත්ථබ්බං, න ඒකච්ඡන්නේ ආවාසේ වා අනාවාසේ වා වත්ථබ්බං. පකතත්තං භික්ඛුං දිස්වා ආසනා වුට්ඨාතබ්බං. පකතත්තෝ භික්ඛු ආසනේන නිමන්තේතබ්බෝ. න පකතත්තේන භික්ඛුනා සද්ධිං ඒකාසනේ නිසීදිතබ්බං, න නීචේ ආසනේ නිසින්නේ උච්චේ ආසනේ නිසීදිතබ්බං, න ඡමායං නිසින්නේ ආසනේ නිසීදිතබ්බං; න ඒකචඞ්කමේ චඞ්කමිතබ්බං, න නීචේ චඞ්කමේ චඞ්කමන්තේ උච්චේ චඞ්කමේ චඞ්කමිතබ්බං, න ඡමායං චඞ්කමන්තේ චඞ්කමේ චඞ්කමිතබ්බං.
</Paragraph>

</Division>
<Division number="82" book="cula">

<Paragraph number="400" book="cula">
න, භික්ඛවේ, පාරිවාසිකේන භික්ඛුනා පාරිවාසිකේන වුඩ්ඪතරේන භික්ඛුනා සද්ධිං …පේ…  මූලායපටිකස්සනාරහේන භික්ඛුනා සද්ධිං …පේ…  මානත්තාරහේන භික්ඛුනා සද්ධිං …පේ…  මානත්තචාරිකේන භික්ඛුනා සද්ධිං …පේ…  අබ්භානාරහේන භික්ඛුනා සද්ධිං ඒකච්ඡන්නේ ආවාසේ වත්ථබ්බං, න ඒකච්ඡන්නේ අනාවාසේ වත්ථබ්බං, න ඒකච්ඡන්නේ ආවාසේ වා අනාවාසේ වා වත්ථබ්බං; න ඒකාසනේ නිසීදිතබ්බං, න නීචේ ආසනේ නිසින්නේ උච්චේ ආසනේ නිසීදිතබ්බං, න ඡමායං නිසින්නේ ආසනේ නිසීදිතබ්බං; න ඒකචඞ්කමේ චඞ්කමිතබ්බං, න නීචේ චඞ්කමේ චඞ්කමන්තේ උච්චේ චඞ්කමේ චඞ්කමිතබ්බං, න ඡමායං චඞ්කමන්තේ චඞ්කමේ චඞ්කමිතබ්බං.
</Paragraph>

<Paragraph number="401" book="cula">
පාරිවාසිකචතුත්ථෝ චේ, භික්ඛවේ, පරිවාසං දදේය්‍ය, මූලාය පටිකස්සේය්‍ය, මානත්තං දදේය්‍ය, තංවීසෝ අබ්භේය්‍ය, අකම්මං, න ච කරණීයන්”ති.

</Paragraph>
</Division>

<Paragraph number="402" type="center" book="cula">
චතුන්නවුතිපාරිවාසිකවත්තං නිට්ඨිතං.


</Paragraph>

<Division number="83" book="cula">

<Paragraph number="403" book="cula">
අථ ඛෝ ආයස්මා උපාලි යේන භගවා තේනුපසඞ්කමි. උපසඞ්කමිත්වා භගවන්තං අභිවාදේත්වා ඒකමන්තං නිසීදි. ඒකමන්තං නිසින්නෝ ඛෝ ආයස්මා උපාලි භගවන්තං ඒතදවෝච—  “කති නු ඛෝ, භන්තේ, පාරිවාසිකස්ස භික්ඛුනෝ රත්තිච්ඡේදා”ති? “තයෝ ඛෝ, උපාලි, පාරිවාසිකස්ස භික්ඛුනෝ රත්තිච්ඡේදා. සහවාසෝ, විප්පවාසෝ, අනාරෝචනා—  ඉමේ ඛෝ, උපාලි, තයෝ පාරිවාසිකස්ස භික්ඛුනෝ රත්තිච්ඡේදා”ති.
</Paragraph>

</Division>
<Division number="84" book="cula">

<Paragraph number="404" book="cula">
තේන ඛෝ පන සමයේන සාවත්ථියං මහාභික්ඛුසංඝෝ සන්නිපතිතෝ හෝති. න සක්කෝන්ති පාරිවාසිකා භික්ඛූ පරිවාසං සෝධේතුං. භගවතෝ ඒතමත්ථං ආරෝචේසුං. “අනුජානාමි, භික්ඛවේ, පරිවාසං නික්ඛිපිතුං. ඒවඤ්ච පන, භික්ඛවේ, නික්ඛිපිතබ්බෝ. තේන පාරිවාසිකේන භික්ඛුනා ඒකං භික්ඛුං උපසඞ්කමිත්වා ඒකංසං උත්තරාසඞ්ගං කරිත්වා උක්කුටිකං නිසීදිත්වා අඤ්ජලිං පග්ගහේත්වා ඒවමස්ස වචනීයෝ—  ‘පරිවාසං නික්ඛිපාමී’ති. නික්ඛිත්තෝ හෝති පරිවාසෝ. ‘වත්තං නික්ඛිපාමී’ති. නික්ඛිත්තෝ හෝති පරිවාසෝ”.
</Paragraph>

</Division>
<Division number="85" book="cula">

<Paragraph number="405" book="cula">
තේන ඛෝ පන සමයේන සාවත්ථියා භික්ඛූ තහං තහං පක්කමිංසු. සක්කෝන්ති පාරිවාසිකා භික්ඛූ පරිවාසං සෝධේතුං. භගවතෝ ඒතමත්ථං ආරෝචේසුං. “අනුජානාමි, භික්ඛවේ, පරිවාසං සමාදියිතුං. ඒවඤ්ච පන, භික්ඛවේ, සමාදියිතබ්බෝ. තේන පාරිවාසිකේන භික්ඛුනා ඒකං භික්ඛුං උපසඞ්කමිත්වා ඒකංසං උත්තරාසඞ්ගං කරිත්වා උක්කුටිකං නිසීදිත්වා අඤ්ජලිං පග්ගහේත්වා ඒවමස්ස වචනීයෝ—  ‘පරිවාසං සමාදියාමී’ති. සමාදින්නෝ හෝති පරිවාසෝ. ‘වත්තං සමාදියාමී’ති. සමාදින්නෝ හෝති පරිවාසෝ”.

</Paragraph>
</Division>

<Paragraph number="406" type="center" book="cula">
පාරිවාසිකවත්තං නිට්ඨිතං.
</Paragraph>