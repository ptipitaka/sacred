---
title: "9.3 ඉමස්මිංධම්මවිනයේඅට්ඨච්ඡරිය"
tableOfContents: false
sidebar:
  order: 4
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="385" book="cula">

<Paragraph number="1868" book="cula">
ඒවමේව ඛෝ, භික්ඛවේ, ඉමස්මිං ධම්මවිනයේ අට්ඨ අච්ඡරියා අබ්භුතා ධම්මා, යේ දිස්වා දිස්වා භික්ඛූ ඉමස්මිං ධම්මවිනයේ අභිරමන්ති. කතමේ අට්ඨ?
</Paragraph>

<Paragraph number="1869" book="cula">
සේය්‍යථාපි, භික්ඛවේ, මහාසමුද්දෝ අනුපුබ්බනින්නෝ අනුපුබ්බපෝණෝ අනුපුබ්බපබ්භාරෝ න ආයතකේනේව පපාතෝ; ඒවමේව ඛෝ, භික්ඛවේ, ඉමස්මිං ධම්මවිනයේ අනුපුබ්බසික්ඛා අනුපුබ්බකිරියා අනුපුබ්බපටිපදා න ආයතකේනේව අඤ්ඤාපටිවේධෝ. යම්පි, භික්ඛවේ, ඉමස්මිං ධම්මවිනයේ අනුපුබ්බසික්ඛා අනුපුබ්බකිරියා අනුපුබ්බපටිපදා න ආයතකේනේව අඤ්ඤාපටිවේධෝ—  අයං, භික්ඛවේ, ඉමස්මිං ධම්මවිනයේ පඨමෝ අච්ඡරියෝ අබ්භුතෝ ධම්මෝ, යං දිස්වා දිස්වා භික්ඛූ ඉමස්මිං ධම්මවිනයේ අභිරමන්ති.
</Paragraph>

<Paragraph number="1870" book="cula">
සේය්‍යථාපි, භික්ඛවේ, මහාසමුද්දෝ ඨිතධම්මෝ වේලං නාතිවත්තති; ඒවමේව ඛෝ, භික්ඛවේ, යං මයා මම සාවකානං සික්ඛාපදං පඤ්ඤත්තං, තං මම සාවකා ජීවිතහේතුපි නාතික්කමන්ති. යම්පි, භික්ඛවේ, මයා මම සාවකානං සික්ඛාපදං පඤ්ඤත්තං, තං මම සාවකා ජීවිතහේතුපි නාතික්කමන්ති—  අයං, භික්ඛවේ, ඉමස්මිං ධම්මවිනයේ දුතියෝ අච්ඡරියෝ අබ්භුතෝ ධම්මෝ, යං දිස්වා දිස්වා භික්ඛූ ඉමස්මිං ධම්මවිනයේ අභිරමන්ති.
</Paragraph>

<Paragraph number="1871" book="cula">
සේය්‍යථාපි, භික්ඛවේ, මහාසමුද්දෝ න මතේන කුණපේන සංවසති, යං හෝති මහාසමුද්දේ මතං කුණපං තං ඛිප්පමේව තීරං වාහේති, ථලං උස්සාරේති; ඒවමේව ඛෝ, භික්ඛවේ, යෝ සෝ පුග්ගලෝ දුස්සීලෝ පාපධම්මෝ අසුචිසඞ්කස්සරසමාචාරෝ පටිච්ඡන්නකම්මන්තෝ අස්සමණෝ සමණපටිඤ්ඤෝ අබ්‍රහ්මචාරී බ්‍රහ්මචාරිපටිඤ්ඤෝ අන්තෝපූති අවස්සුතෝ කසම්බුජාතෝ, න තේන සංඝෝ සංවසති, ඛිප්පමේව නං සන්නිපතිත්වා උක්ඛිපති, කිඤ්චාපි ඛෝ සෝ හෝති මජ්ඣේ භික්ඛුසංඝස්ස නිසින්නෝ. අථ ඛෝ සෝ ආරකාව සංඝම්හා, සංඝෝ ච තේන. යම්පි, භික්ඛවේ, යෝ සෝ පුග්ගලෝ දුස්සීලෝ පාපධම්මෝ අසුචිසඞ්කස්සරසමාචාරෝ පටිච්ඡන්නකම්මන්තෝ අස්සමණෝ සමණපටිඤ්ඤෝ අබ්‍රහ්මචාරී බ්‍රහ්මචාරිපටිඤ්ඤෝ අන්තෝපූති අවස්සුතෝ කසම්බුජාතෝ, න තේන සංඝෝ සංවසති, ඛිප්පමේව නං සන්නිපතිත්වා උක්ඛිපති, කිඤ්චාපි ඛෝ සෝ හෝති මජ්ඣේ භික්ඛුසංඝස්ස නිසින්නෝ, අථ ඛෝ සෝ ආරකාව සංඝම්හා, සංඝෝ ච තේන—  අයං, භික්ඛවේ, ඉමස්මිං ධම්මවිනයේ තතියෝ අච්ඡරියෝ අබ්භුතෝ ධම්මෝ, යං දිස්වා දිස්වා භික්ඛූ ඉමස්මිං ධම්මවිනයේ අභිරමන්ති.
</Paragraph>

<Paragraph number="1872" book="cula">
සේය්‍යථාපි, භික්ඛවේ, යා කාචි මහානදියෝ, සේය්‍යථිදං—  ගඞ්ගා, යමුනා, අචිරවතී, සරභූ, මහී, තා මහාසමුද්දං පත්තා ජහන්ති පුරිමානි නාමගෝත්තානි, මහාසමුද්දෝත්වේව සඞ්ඛං ගච්ඡන්ති; ඒවමේව ඛෝ, භික්ඛවේ, චත්තාරෝමේ වණ්ණා—  ඛත්තියා, බ්‍රාහ්මණා, වේස්සා, සුද්දා. තේ තථාගතප්පවේදිතේ ධම්මවිනයේ අගාරස්මා අනගාරියං පබ්බජිත්වා ජහන්ති පුරිමානි නාමගෝත්තානි, සමණා සක්‍යපුත්තියාත්වේව සඞ්ඛං ගච්ඡන්ති. යම්පි, භික්ඛවේ, චත්තාරෝමේ වණ්ණා ඛත්තියා බ්‍රාහ්මණා වේස්සා සුද්දා, තේ තථාගතප්පවේදිතේ ධම්මවිනයේ අගාරස්මා අනගාරියං පබ්බජිත්වා ජහන්ති පුරිමානි නාමගෝත්තානි, සමණා සක්‍යපුත්තියාත්වේව සඞ්ඛං ගච්ඡන්ති—  අයං, භික්ඛවේ, ඉමස්මිං ධම්මවිනයේ චතුත්ථෝ අච්ඡරියෝ අබ්භුතෝ ධම්මෝ, යං දිස්වා දිස්වා භික්ඛූ ඉමස්මිං ධම්මවිනයේ අභිරමන්ති.
</Paragraph>

<Paragraph number="1873" book="cula">
සේය්‍යථාපි, භික්ඛවේ, යා ච ලෝකේ සවන්තියෝ මහාසමුද්දං අප්පේන්ති, යා ච අන්තලික්ඛා ධාරා පපතන්ති, න තේන මහාසමුද්දස්ස ඌනත්තං වා පූරත්තං වා පඤ්ඤායති; ඒවමේව ඛෝ, භික්ඛවේ, බහූ චේපි භික්ඛූ අනුපාදිසේසාය නිබ්බානධාතුයා පරිනිබ්බායන්ති, න තේන නිබ්බානධාතුයා ඌනත්තං වා පූරත්තං වා පඤ්ඤායති. යම්පි, භික්ඛවේ, බහූ චේපි භික්ඛූ අනුපාදිසේසාය නිබ්බානධාතුයා පරිනිබ්බායන්ති, න තේන නිබ්බානධාතුයා ඌනත්තං වා පූරත්තං වා පඤ්ඤායති—  අයං, භික්ඛවේ, ඉමස්මිං ධම්මවිනයේ පඤ්චමෝ අච්ඡරියෝ අබ්භුතෝ ධම්මෝ යං දිස්වා දිස්වා භික්ඛූ ඉමස්මිං ධම්මවිනයේ අභිරමන්ති.
</Paragraph>

<Paragraph number="1874" book="cula">
සේය්‍යථාපි, භික්ඛවේ, මහාසමුද්දෝ ඒකරසෝ ලෝණරසෝ; ඒවමේව ඛෝ, භික්ඛවේ, අයං ධම්මවිනයෝ ඒකරසෝ විමුත්තිරසෝ. යම්පි, භික්ඛවේ, අයං ධම්මවිනයෝ ඒකරසෝ විමුත්තිරසෝ—  අයං, භික්ඛවේ, ඉමස්මිං ධම්මවිනයේ ඡට්ඨෝ අච්ඡරියෝ අබ්භුතෝ ධම්මෝ, යං දිස්වා දිස්වා භික්ඛූ ඉමස්මිං ධම්මවිනයේ අභිරමන්ති.
</Paragraph>

<Paragraph number="1875" book="cula">
සේය්‍යථාපි, භික්ඛවේ, මහාසමුද්දෝ බහුරතනෝ අනේකරතනෝ, තත්‍රිමානි රතනානි, සේය්‍යථිදං—  මුත්තා, මණි, වේළුරියෝ, සඞ්ඛෝ, සිලා, පවාළං, රජතං, ජාතරූපං, ලෝහිතකෝ, මසාරගල්ලං; ඒවමේව ඛෝ, භික්ඛවේ, අයං ධම්මවිනයෝ බහුරතනෝ අනේකරතනෝ. තත්‍රිමානි රතනානි, සේය්‍යථිදං—  චත්තාරෝ සතිපට්ඨානා, චත්තාරෝ සම්මප්පධානා, චත්තාරෝ ඉද්ධිපාදා, පඤ්චින්ද්‍රියානි, පඤ්ච බලානි, සත්ත බෝජ්ඣඞ්ගා, අරියෝ අට්ඨඞ්ගිකෝ මග්ගෝ. යම්පි, භික්ඛවේ, අයං ධම්මවිනයෝ බහුරතනෝ අනේකරතනෝ, තත්‍රිමානි රතනානි, සේය්‍යථිදං—  චත්තාරෝ සතිපට්ඨානා …පේ…  අරියෝ අට්ඨඞ්ගිකෝ මග්ගෝ—  අයං, භික්ඛවේ, ඉමස්මිං ධම්මවිනයේ සත්තමෝ අච්ඡරියෝ අබ්භුතෝ ධම්මෝ, යං දිස්වා දිස්වා භික්ඛූ ඉමස්මිං ධම්මවිනයේ අභිරමන්ති.
</Paragraph>

<Paragraph number="1876" book="cula">
සේය්‍යථාපි, භික්ඛවේ, මහාසමුද්දෝ මහතං භූතානං ආවාසෝ, තත්‍රිමේ භූතා—  තිමි, තිමිඞ්ගලෝ, තිමිතිමිඞ්ගලෝ, අසුරා, නාගා, ගන්ධබ්බා, සන්ති මහාසමුද්දේ යෝජනසතිකාපි අත්තභාවා, ද්වියෝජනසතිකාපි අත්තභාවා, තියෝජනසතිකාපි අත්තභාවා, චතුයෝජනසතිකාපි අත්තභාවා, පඤ්චයෝජනසතිකාපි අත්තභාවා; ඒවමේව ඛෝ, භික්ඛවේ, අයං ධම්මවිනයෝ මහතං භූතානං ආවාසෝ. තත්‍රිමේ භූතා—  සෝතාපන්නෝ, සෝතාපත්තිඵලසච්ඡිකිරියාය පටිපන්නෝ; සකදාගාමී, සකදාගාමිඵලසච්ඡිකිරියාය පටිපන්නෝ; අනාගාමී, අනාගාමිඵලසච්ඡිකිරියාය පටිපන්නෝ; අරහා, අරහත්තඵලසච්ඡිකිරියාය පටිපන්නෝ. යම්පි, භික්ඛවේ, අයං ධම්මවිනයෝ මහතං භූතානං ආවාසෝ, තත්‍රිමේ භූතා—  සෝතාපන්නෝ, සෝතාපත්තිඵලසච්ඡිකිරියාය පටිපන්නෝ …පේ…  අරහා, අරහත්තඵලසච්ඡිකිරියාය පටිපන්නෝ—  අයං, භික්ඛවේ, ඉමස්මිං ධම්මවිනයේ අට්ඨමෝ අච්ඡරියෝ අබ්භුතෝ ධම්මෝ, යං දිස්වා දිස්වා භික්ඛූ ඉමස්මිං ධම්මවිනයේ අභිරමන්ති. ඉමේ ඛෝ, භික්ඛවේ, ඉමස්මිං ධම්මවිනයේ අට්ඨ අච්ඡරියා අබ්භුතා ධම්මා, යේ දිස්වා දිස්වා භික්ඛූ ඉමස්මිං ධම්මවිනයේ අභිරමන්තී”ති.
</Paragraph>

<Paragraph number="1877" book="cula">
අථ ඛෝ භගවා ඒතමත්ථං විදිත්වා තායං වේලායං ඉමං උදානං උදානේසි—
</Paragraph>

<Paragraph number="1878" type="verses" book="cula">
_“ඡන්නමතිවස්සති,_  
_විවටං නාතිවස්සති;_  
_තස්මා ඡන්නං විවරේථ,_  
_ඒවං තං නාතිවස්සතී”ති._
</Paragraph>
</Division>