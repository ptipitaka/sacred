---
title: "9.10 චෝදකචුදිතකපටිසංයුත්තකථා"
tableOfContents: false
sidebar:
  order: 2
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="401" book="cula">

<Paragraph number="1936" book="cula">
“අධම්මචෝදකස්ස, භන්තේ, භික්ඛුනෝ කතිහාකාරේහි විප්පටිසාරෝ උපදහාතබ්බෝ”ති? “අධම්මචෝදකස්ස, උපාලි, භික්ඛුනෝ පඤ්චහාකාරේහි විප්පටිසාරෝ උපදහාතබ්බෝ—  අකාලේනායස්මා චෝදේසි, නෝ කාලේන, අලං තේ විප්පටිසාරාය; අභූතේනායස්මා චෝදේසි, නෝ භූතේන, අලං තේ විප්පටිසාරාය; ඵරුසේනායස්මා චෝදේසි, නෝ සණ්හේන, අලං තේ විප්පටිසාරාය; අනත්ථසංහිතේනායස්මා චෝදේසි, නෝ අත්ථසංහිතේන, අලං තේ විප්පටිසාරාය; දෝසන්තරෝ ආයස්මා චෝදේසි, නෝ මේත්තචිත්තෝ, අලං තේ විප්පටිසාරායාති. අධම්මචෝදකස්ස, උපාලි, භික්ඛුනෝ ඉමේහි පඤ්චහාකාරේහි විප්පටිසාරෝ උපදහාතබ්බෝ. තං කිස්ස හේතු? යථා න අඤ්ඤෝපි භික්ඛු අභූතේන චෝදේතබ්බං මඤ්ඤේය්‍යා”ති.
</Paragraph>

<Paragraph number="1937" book="cula">
“අධම්මචුදිතස්ස පන, භන්තේ, භික්ඛුනෝ කතිහාකාරේහි අවිප්පටිසාරෝ උපදහාතබ්බෝ”ති? “අධම්මචුදිතස්ස, උපාලි, භික්ඛුනෝ පඤ්චහාකාරේහි අවිප්පටිසාරෝ උපදහාතබ්බෝ—  අකාලේනායස්මා චුදිතෝ, නෝ කාලේන, අලං තේ අවිප්පටිසාරාය; අභූතේනායස්මා චුදිතෝ, නෝ භූතේන, අලං තේ අවිප්පටිසාරාය; ඵරුසේනායස්මා චුදිතෝ, නෝ සණ්හේන, අලං තේ අවිප්පටිසාරාය; අනත්ථසංහිතේනායස්මා චුදිතෝ, නෝ අත්ථසංහිතේන, අලං තේ අවිප්පටිසාරාය; දෝසන්තරේනායස්මා චුදිතෝ, නෝ මේත්තචිත්තේන, අලං තේ අවිප්පටිසාරායාති. අධම්මචුදිතස්ස, උපාලි, භික්ඛුනෝ ඉමේහි පඤ්චහාකාරේහි අවිප්පටිසාරෝ උපදහාතබ්බෝ”ති.
</Paragraph>

<Paragraph number="1938" book="cula">
“ධම්මචෝදකස්ස, භන්තේ, භික්ඛුනෝ කතිහාකාරේහි අවිප්පටිසාරෝ උපදහාතබ්බෝ”ති? “ධම්මචෝදකස්ස, උපාලි, භික්ඛුනෝ පඤ්චහාකාරේහි අවිප්පටිසාරෝ උපදහාතබ්බෝ—  කාලේනායස්මා චෝදේසි, නෝ අකාලේන, අලං තේ අවිප්පටිසාරාය; භූතේනායස්මා චෝදේසි, නෝ අභූතේන, අලං තේ අවිප්පටිසාරාය; සණ්හේනායස්මා චෝදේසි, නෝ ඵරුසේන, අලං තේ අවිප්පටිසාරාය; අත්ථසංහිතේනායස්මා චෝදේසි, නෝ අනත්ථසංහිතේන, අලං තේ අවිප්පටිසාරාය; මේත්තචිත්තෝ ආයස්මා චෝදේසි, නෝ දෝසන්තරෝ, අලං තේ අවිප්පටිසාරායාති. ධම්මචෝදකස්ස, උපාලි, භික්ඛුනෝ ඉමේහි පඤ්චහාකාරේහි අවිප්පටිසාරෝ උපදහාතබ්බෝ. තං කිස්ස හේතු? යථා අඤ්ඤෝපි භික්ඛු භූතේන චෝදේතබ්බං මඤ්ඤේය්‍යා”ති.
</Paragraph>

<Paragraph number="1939" book="cula">
“ධම්මචුදිතස්ස පන, භන්තේ, භික්ඛුනෝ කතිහාකාරේහි විප්පටිසාරෝ උපදහාතබ්බෝ”ති? “ධම්මචුදිතස්ස, උපාලි, භික්ඛුනෝ පඤ්චහාකාරේහි විප්පටිසාරෝ උපදහාතබ්බෝ—  කාලේනායස්මා චුදිතෝ, නෝ අකාලේන, අලං තේ විප්පටිසාරාය; භූතේනායස්මා චුදිතෝ, නෝ අභූතේන, අලං තේ විප්පටිසාරාය; සණ්හේනායස්මා චුදිතෝ, නෝ ඵරුසේන, අලං තේ විප්පටිසාරාය; අත්ථසංහිතේනායස්මා චුදිතෝ, නෝ අනත්ථසංහිතේන, අලං තේ විප්පටිසාරාය; මේත්තචිත්තේනායස්මා චුදිතෝ, නෝ දෝසන්තරේන, අලං තේ විප්පටිසාරායාති. ධම්මචුදිතස්ස, උපාලි, භික්ඛුනෝ ඉමේහි පඤ්චහාකාරේහි විප්පටිසාරෝ උපදහාතබ්බෝ”ති.
</Paragraph>

<Paragraph number="1940" book="cula">
“චෝදකේන, භන්තේ, භික්ඛුනා පරං චෝදේතුකාමේන කති ධම්මේ අජ්ඣත්තං මනසි කරිත්වා පරෝ චෝදේතබ්බෝ”ති? “චෝදකේනුපාලි, භික්ඛුනා පරං චෝදේතුකාමේන පඤ්ච ධම්මේ අජ්ඣත්තං මනසි කරිත්වා පරෝ චෝදේතබ්බෝ—  කාරුඤ්ඤතා, හිතේසිතා, අනුකම්පිතා, ආපත්තිවුට්ඨානතා, විනයපුරේක්ඛාරතාති. චෝදකේනුපාලි, භික්ඛුනා පරං චෝදේතුකාමේන ඉමේ පඤ්ච ධම්මේ අජ්ඣත්තං මනසි කරිත්වා පරෝ චෝදේතබ්බෝ”ති.
</Paragraph>

<Paragraph number="1941" book="cula">
“චුදිතේන පන, භන්තේ, භික්ඛුනා කතිසු ධම්මේසු පතිට්ඨාතබ්බන්”ති? “චුදිතේනුපාලි, භික්ඛුනා ද්වීසු ධම්මේසු පතිට්ඨාතබ්බං—  සච්චේ ච අකුප්පේ චා”ති.

</Paragraph>
</Division>

<Paragraph number="1942" book="cula">
දුතියභාණවාරෝ නිට්ඨිතෝ.

  
පාතිමෝක්ඛට්ඨපනක්ඛන්ධකෝ නවමෝ.

  
ඉමම්හි ඛන්ධකේ වත්ථූ තිංස.



</Paragraph>

<Paragraph number="1943" type="center" book="cula">
තස්සුද්දානං


</Paragraph>

<Paragraph number="1944" type="verses" book="cula">
උපෝසථේ යාවතිකං,_  
_පාපභික්ඛු න නික්ඛමි;_  
_මෝග්ගල්ලානේන නිච්ඡුද්ධෝ,_  
_අච්ඡේරා ජිනසාසනේ._  

</Paragraph>

<Paragraph number="1945" type="verses" book="cula">
_නින්නෝනුපුබ්බසික්ඛා ච,_  
_ඨිතධම්මෝ නාතික්කම්ම;_  
_කුණපුක්ඛිපති සංඝෝ,_  
_සවන්තියෝ ජහන්ති ච._  

</Paragraph>

<Paragraph number="1946" type="verses" book="cula">
_සවන්ති පරිනිබ්බන්ති,_  
_ඒකරස විමුත්ති ච;_  
_බහු ධම්මවිනයෝපි,_  
_භූතට්ඨාරියපුග්ගලා._  

</Paragraph>

<Paragraph number="1947" type="verses" book="cula">
_සමුද්දං උපමං කත්වා,_  
_වාචේසි සාසනේ ගුණං;_  
උපෝසථේ පාතිමෝක්ඛං,_  
_න අම්හේ කෝචි ජානාති._  

</Paragraph>

<Paragraph number="1948" type="verses" book="cula">
_පටිකච්චේව උජ්ඣන්ති,_  
_ඒකෝ ද්වේ තීණි චත්තාරි;_  
_පඤ්ච ඡ සත්ත අට්ඨානි,_  
_නවා ච දසමානි ච._  

</Paragraph>

<Paragraph number="1949" type="verses" book="cula">
_සීලආචාරදිට්ඨි ච,_  
_ආජීවං චතුභාගිකේ;_  
_පාරාජිකඤ්ච සංඝාදි,_  
_පාචිත්ති පාටිදේසනි._  

</Paragraph>

<Paragraph number="1950" type="verses" book="cula">
_දුක්කටං පඤ්චභාගේසු,_  
_සීලාචාරවිපත්ති ච;_  
_අකතාය කතාය ච,_  
_ඡභාගේසු යථාවිධි._  

</Paragraph>

<Paragraph number="1951" type="verses" book="cula">
_පාරාජිකඤ්ච සංඝාදි,_  
_ථුල්ලං පාචිත්තියේන ච;_  
_පාටිදේසනියඤ්චේව,_  
_දුක්කටඤ්ච දුබ්භාසිතං._  

</Paragraph>

<Paragraph number="1952" type="verses" book="cula">
_සීලාචාරවිපත්ති ච,_  
_දිට්ඨිආජීවවිපත්ති;_  
_යා ච අට්ඨා කතාකතේ,_  
_තේනේතා සීලාචාරදිට්ඨියා._  

</Paragraph>

<Paragraph number="1953" type="verses" book="cula">
_අකතාය කතායාපි,_  
_කතාකතායමේව ච;_  
_ඒවං නවවිධා වුත්තා,_  
_යථාභූතේන ඤායතෝ._  

</Paragraph>

<Paragraph number="1954" type="verses" book="cula">
_පාරාජිකෝ විප්පකතා,_  
_පච්චක්ඛාතෝ තථේව ච;_  
උපේති පච්චාදියති,_  
_පච්චාදානකථා ච යා._  

</Paragraph>

<Paragraph number="1955" type="verses" book="cula">
_සීලාචාරවිපත්ති ච,_  
_තථා දිට්ඨිවිපත්තියා;_  
_දිට්ඨසුතපරිසඞ්කිතං,_  
_දසධා තං විජානාථ._  

</Paragraph>

<Paragraph number="1956" type="verses" book="cula">
_භික්ඛු විපස්සති භික්ඛුං,_  
_අඤ්ඤෝ චාරෝචයාති තං;_  
_සෝයේව තස්ස අක්ඛාති,_  
_පාතිමෝක්ඛං ඨපේති සෝ._  

</Paragraph>

<Paragraph number="1957" type="verses" book="cula">
_වුට්ඨාති අන්තරායේන,_  
_රාජචෝරග්ගුදකා ච;_  
_මනුස්සඅමනුස්සා ච,_  
_වාළසරීසපා ජීවිබ්‍රහ්මං._  

</Paragraph>

<Paragraph number="1958" type="verses" book="cula">
_දසන්නමඤ්ඤතරේන,_  
_තස්මිං අඤ්ඤතරේසු වා;_  
_ධම්මිකාධම්මිකා චේව,_  
_යථා මග්ගේන ජානාථ._  

</Paragraph>

<Paragraph number="1959" type="verses" book="cula">
_කාලභූතත්ථසංහිතං,_  
_ලභිස්සාමි භවිස්සති;_  
_කායවාචසිකා මේත්තා,_  
_බාහුසච්චං උභයානි._  

</Paragraph>

<Paragraph number="1960" type="verses" book="cula">
_කාලභූතේන සණ්හේන,_  
_අත්ථමේත්තේන චෝදයේ;_  
_විප්පටිසාරධම්මේන,_  
_තථා වාචා විනෝදයේ._  

</Paragraph>

<Paragraph number="1961" type="verses" book="cula">
_ධම්මචෝදචුදිතස්ස,_  
_විනෝදේති විප්පටිසාරෝ;_  
_කරුණා හිතානුකම්පි,_  
_වුට්ඨානපුරේක්ඛාරතෝ._  

</Paragraph>

<Paragraph number="1962" type="verses" book="cula">
_චෝදකස්ස පටිපත්ති,_  
_සම්බුද්ධේන පකාසිතා;_  
_සච්චේ චේව අකුප්පේ ච,_  
_චුදිතස්සේව ධම්මතාති._  


</Paragraph>

<Paragraph number="1963" type="center" book="cula">
පාතිමෝක්ඛට්ඨපනක්ඛන්ධකෝ නිට්ඨිතෝ.
</Paragraph>