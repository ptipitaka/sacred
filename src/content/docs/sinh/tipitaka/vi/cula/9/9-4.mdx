---
title: "9.4 පාතිමෝක්ඛසවනාරහ"
tableOfContents: false
sidebar:
  order: 5
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="386" book="cula">

<Paragraph number="1879" book="cula">
අථ ඛෝ භගවා භික්ඛූ ආමන්තේසි—  “නදානාහං, භික්ඛවේ, ඉතෝ පරං උපෝසථං කරිස්සාමි, පාතිමෝක්ඛං උද්දිසිස්සාමි. තුම්හේවදානි, භික්ඛවේ, ඉතෝ පරං උපෝසථං කරේය්‍යාථ, පාතිමෝක්ඛං උද්දිසේය්‍යාථ. අට්ඨානමේතං, භික්ඛවේ, අනවකාසෝ යං තථාගතෝ අපරිසුද්ධාය පරිසාය උපෝසථං කරේය්‍ය, පාතිමෝක්ඛං උද්දිසේය්‍ය. න ච, භික්ඛවේ, සාපත්තිකේන පාතිමෝක්ඛං සෝතබ්බං. යෝ සුණේය්‍ය, ආපත්ති දුක්කටස්ස. අනුජානාමි, භික්ඛවේ, යෝ සාපත්තිකෝ පාතිමෝක්ඛං සුණාති, තස්ස පාතිමෝක්ඛං ඨපේතුං. ඒවඤ්ච පන, භික්ඛවේ, ඨපේතබ්බං. තදහුපෝසථේ චාතුද්දසේ වා පන්නරසේ වා තස්මිං පුග්ගලේ සම්මුඛීභූතේ සංඝමජ්ඣේ උදාහරිතබ්බං—
</Paragraph>

<Paragraph number="1880" book="cula">
‘සුණාතු මේ, භන්තේ, සංඝෝ. ඉත්ථන්නාමෝ පුග්ගලෝ සාපත්තිකෝ, තස්ස පාතිමෝක්ඛං ඨපේමි, න තස්මිං සම්මුඛීභූතේ පාතිමෝක්ඛං උද්දිසිතබ්බන්’ති ඨපිතං හෝති පාතිමෝක්ඛන්”ති.
</Paragraph>

<Paragraph number="1881" book="cula">
තේන ඛෝ පන සමයේන ඡබ්බග්ගියා භික්ඛූ—  “නාම්හේ කෝචි ජානාතී”ති සාපත්තිකාව පාතිමෝක්ඛං සුණන්ති. ථේරා භික්ඛූ පරචිත්තවිදුනෝ භික්ඛූනං ආරෝචේන්ති—  “ඉත්ථන්නාමෝ ච ඉත්ථන්නාමෝ ච, ආවුසෝ, ඡබ්බග්ගියා භික්ඛූ—  ‘නාම්හේ කෝචි ජානාතී’ති සාපත්තිකාව පාතිමෝක්ඛං සුණන්තී”ති. අස්සෝසුං ඛෝ ඡබ්බග්ගියා භික්ඛූ—  “ථේරා කිර භික්ඛූ පරචිත්තවිදුනෝ අම්හේ භික්ඛූනං ආරෝචේන්ති—  ‘ඉත්ථන්නාමෝ ච ඉත්ථන්නාමෝ ච, ආවුසෝ, ඡබ්බග්ගියා භික්ඛූ—  “නාම්හේ කෝචි ජානාතී”ති සාපත්තිකාව පාතිමෝක්ඛං සුණන්තී’”ති.
</Paragraph>

<Paragraph number="1882" book="cula">
තේ—  “පුරම්හාකං පේසලා භික්ඛූ පාතිමෝක්ඛං ඨපේන්තී”ති—  පටිකච්චේව සුද්ධානං භික්ඛූනං අනාපත්තිකානං අවත්ථුස්මිං අකාරණේ පාතිමෝක්ඛං ඨපේන්ති. යේ තේ භික්ඛූ අප්පිච්ඡා …පේ…  තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම ඡබ්බග්ගියා භික්ඛූ සුද්ධානං භික්ඛූනං අනාපත්තිකානං අවත්ථුස්මිං අකාරණේ පාතිමෝක්ඛං ඨපේස්සන්තී”ති. අථ ඛෝ තේ භික්ඛූ භගවතෝ ඒතමත්ථං ආරෝචේසුං …පේ…  “සච්චං කිර, භික්ඛවේ, ඡබ්බග්ගියා භික්ඛූ සුද්ධානං භික්ඛූනං අනාපත්තිකානං අවත්ථුස්මිං අකාරණේ පාතිමෝක්ඛං ඨපේන්තී”ති? “සච්චං, භගවා”ති …පේ…  විගරහිත්වා …පේ…  ධම්මිං කථං කත්වා භික්ඛූ ආමන්තේසි—  “න, භික්ඛවේ, සුද්ධානං භික්ඛූනං අනාපත්තිකානං අවත්ථුස්මිං අකාරණේ පාතිමෝක්ඛං ඨපේතබ්බං. යෝ ඨපේය්‍ය, ආපත්ති දුක්කටස්ස.
</Paragraph>
</Division>