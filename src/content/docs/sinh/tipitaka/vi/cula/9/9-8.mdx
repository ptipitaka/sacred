---
title: "9.8 චෝදකේනපච්චවේක්ඛිතබ්බධම්ම"
tableOfContents: false
sidebar:
  order: 9
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="399" book="cula">

<Paragraph number="1929" book="cula">
“චෝදකේන, භන්තේ, භික්ඛුනා පරං චෝදේතුකාමේන කති ධම්මේ අජ්ඣත්තං පච්චවේක්ඛිත්වා පරෝ චෝදේතබ්බෝ”ති? “චෝදකේන, උපාලි, භික්ඛුනා පරං චෝදේතුකාමේන පඤ්ච ධම්මේ අජ්ඣත්තං පච්චවේක්ඛිත්වා පරෝ චෝදේතබ්බෝ.
</Paragraph>

<Paragraph number="1930" book="cula">
චෝදකේන, උපාලි, භික්ඛුනා පරං චෝදේතුකාමේන ඒවං පච්චවේක්ඛිතබ්බං—  ‘පරිසුද්ධකායසමාචාරෝ නු ඛෝම්හි, පරිසුද්ධේනම්හි කායසමාචාරේන සමන්නාගතෝ—  අච්ඡිද්දේන අප්පටිමංසේන? සංවිජ්ජති නු ඛෝ මේ ඒසෝ ධම්මෝ උදාහු නෝ’ති? නෝ චේ, උපාලි, භික්ඛු පරිසුද්ධකායසමාචාරෝ හෝති, පරිසුද්ධේන කායසමාචාරේන සමන්නාගතෝ—  අච්ඡිද්දේන අප්පටිමංසේන, තස්ස භවන්ති වත්තාරෝ—  ‘ඉඞ්ඝ තාව ආයස්මා කායිකං සික්ඛස්සූ’ති. ඉතිස්ස භවන්ති වත්තාරෝ.
</Paragraph>

<Paragraph number="1931" book="cula">
පුන චපරං, උපාලි, චෝදකේන භික්ඛුනා පරං චෝදේතුකාමේන ඒවං පච්චවේක්ඛිතබ්බං—  ‘පරිසුද්ධවචීසමාචාරෝ නු ඛෝම්හි, පරිසුද්ධේනම්හි වචීසමාචාරේන සමන්නාගතෝ—  අච්ඡිද්දේන අප්පටිමංසේන? සංවිජ්ජති නු ඛෝ මේ ඒසෝ ධම්මෝ උදාහු නෝ’ති? නෝ චේ, උපාලි, භික්ඛු පරිසුද්ධවචීසමාචාරෝ හෝති, පරිසුද්ධේන වචීසමාචාරේන සමන්නාගතෝ—  අච්ඡිද්දේන අප්පටිමංසේන, තස්ස භවන්ති වත්තාරෝ—  ‘ඉඞ්ඝ තාව ආයස්මා වාචසිකං සික්ඛස්සූ’ති. ඉතිස්ස භවන්ති වත්තාරෝ.
</Paragraph>

<Paragraph number="1932" book="cula">
පුන චපරං, උපාලි, චෝදකේන භික්ඛුනා පරං චෝදේතුකාමේන ඒවං පච්චවේක්ඛිතබ්බං—  ‘මේත්තං නු ඛෝ මේ චිත්තං පච්චුපට්ඨිතං සබ්‍රහ්මචාරීසු අනාඝාතං, සංවිජ්ජති නු ඛෝ මේ ඒසෝ ධම්මෝ උදාහු නෝ’ති? නෝ චේ, උපාලි, භික්ඛුනෝ මේත්තචිත්තං පච්චුපට්ඨිතං හෝති සබ්‍රහ්මචාරීසු අනාඝාතං, තස්ස භවන්ති වත්තාරෝ—  ‘ඉඞ්ඝ තාව ආයස්මා සබ්‍රහ්මචාරීසු මේත්තචිත්තං උපට්ඨාපේහී’ති. ඉතිස්ස භවන්ති වත්තාරෝ.
</Paragraph>

<Paragraph number="1933" book="cula">
පුන චපරං, උපාලි, චෝදකේන භික්ඛුනා පරං චෝදේතුකාමේන ඒවං පච්චවේක්ඛිතබ්බං—  ‘බහුස්සුතෝ නු ඛෝම්හි, සුතධරෝ, සුතසන්නිචයෝ? යේ තේ ධම්මා ආදිකල්‍යාණා මජ්ඣේකල්‍යාණා පරියෝසානකල්‍යාණා සාත්ථං සබ්‍යඤ්ජනං කේවලපරිපුණ්ණං පරිසුද්ධං බ්‍රහ්මචරියං අභිවදන්ති, තථාරූපා මේ ධම්මා බහුස්සුතා හෝන්ති ධාතා වචසා පරිචිතා මනසානුපේක්ඛිතා දිට්ඨියා සුප්පටිවිද්ධා? සංවිජ්ජති නු ඛෝ මේ ඒසෝ ධම්මෝ උදාහු නෝ’ති? නෝ චේ, උපාලි, භික්ඛු බහුස්සුතෝ හෝති, සුතධරෝ, සුතසන්නිචයෝ; යේ තේ ධම්මා ආදිකල්‍යාණා මජ්ඣේකල්‍යාණා පරියෝසානකල්‍යාණා සාත්ථං සබ්‍යඤ්ජනං කේවලපරිපුණ්ණං පරිසුද්ධං බ්‍රහ්මචරියං අභිවදන්ති, තථාරූපස්ස ධම්මා න බහුස්සුතා හෝන්ති ධාතා වචසා පරිචිතා මනසානුපේක්ඛිතා දිට්ඨියා සුප්පටිවිද්ධා, තස්ස භවන්ති වත්තාරෝ—  ‘ඉඞ්ඝ තාව ආයස්මා ආගමං පරියාපුණස්සූ’ති. ඉතිස්ස භවන්ති වත්තාරෝ.
</Paragraph>

<Paragraph number="1934" book="cula">
පුන චපරං, උපාලි, චෝදකේන භික්ඛුනා පරං චෝදේතුකාමේන ඒවං පච්චවේක්ඛිතබ්බං—  ‘උභයානි ඛෝ මේ පාතිමෝක්ඛානි විත්ථාරේන ස්වාගතානි හෝන්ති, සුවිභත්තානි, සුප්පවත්තීනි, සුවිනිච්ඡිතානි—  සුත්තසෝ, අනුබ්‍යඤ්ජනසෝ? සංවිජ්ජති නු ඛෝ මේ ඒසෝ ධම්මෝ උදාහු නෝ’ති? නෝ චේ, උපාලි, භික්ඛුනෝ උභයානි පාතිමෝක්ඛානි විත්ථාරේන ස්වාගතානි හෝන්ති, සුවිභත්තානි, සුප්පවත්තීනි, සුවිනිච්ඡිතානි—  සුත්තසෝ, අනුබ්‍යඤ්ජනසෝ, ‘ඉදං පනාවුසෝ, කත්ථ වුත්තං භගවතා’ති, ඉති පුට්ඨෝ න සම්පායති, තස්ස භවන්ති වත්තාරෝ—  ‘ඉඞ්ඝ තාව ආයස්මා විනයං පරියාපුණස්සූ’ති. ඉතිස්ස භවන්ති වත්තාරෝ. චෝදකේනුපාලි, භික්ඛුනා පරං චෝදේතුකාමේන ඉමේ පඤ්ච ධම්මේ අජ්ඣත්තං පච්චවේක්ඛිත්වා පරෝ චෝදේතබ්බෝ”ති.
</Paragraph>
</Division>