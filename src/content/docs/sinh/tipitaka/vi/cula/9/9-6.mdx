---
title: "9.6 ධම්මිකපාතිමෝක්ඛට්ඨපන"
tableOfContents: false
sidebar:
  order: 7
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="388" book="cula">

<Paragraph number="1894" book="cula">
කථං පාරාජිකෝ තස්සං පරිසායං නිසින්නෝ හෝති? ඉධ, භික්ඛවේ, යේහි ආකාරේහි යේහි ලිඞ්ගේහි යේහි නිමිත්තේහි පාරාජිකස්ස ධම්මස්ස අජ්ඣාපත්ති හෝති, තේහි ආකාරේහි තේහි ලිඞ්ගේහි තේහි නිමිත්තේහි භික්ඛු භික්ඛුං පස්සති පාරාජිකං ධම්මං අජ්ඣාපජ්ජන්තං. න හේව ඛෝ භික්ඛු භික්ඛුං පස්සති පාරාජිකං ධම්මං අජ්ඣාපජ්ජන්තං, අපි ච අඤ්ඤෝ භික්ඛු භික්ඛුස්ස ආරෝචේති—  ‘ඉත්ථන්නාමෝ, ආවුසෝ, භික්ඛු පාරාජිකං ධම්මං අජ්ඣාපන්නෝ’ති. න හේව ඛෝ භික්ඛු භික්ඛුං පස්සති පාරාජිකං ධම්මං අජ්ඣාපජ්ජන්තං, නාපි අඤ්ඤෝ භික්ඛු භික්ඛුස්ස ආරෝචේති—  ‘ඉත්ථන්නාමෝ, ආවුසෝ, භික්ඛු පාරාජිකං ධම්මං අජ්ඣාපන්නෝ’ති, අපි ච සෝව භික්ඛු භික්ඛුස්ස ආරෝචේති—  ‘අහං, ආවුසෝ, පාරාජිකං ධම්මං අජ්ඣාපන්නෝ’ති. ආකඞ්ඛමානෝ, භික්ඛවේ, භික්ඛු තේන දිට්ඨේන තේන සුතේන තාය පරිසඞ්කාය තදහුපෝසථේ චාතුද්දසේ වා පන්නරසේ වා තස්මිං පුග්ගලේ සම්මුඛීභූතේ සංඝමජ්ඣේ උදාහරේය්‍ය—
</Paragraph>

<Paragraph number="1895" book="cula">
‘සුණාතු මේ, භන්තේ, සංඝෝ. ඉත්ථන්නාමෝ පුග්ගලෝ පාරාජිකං ධම්මං අජ්ඣාපන්නෝ, තස්ස පාතිමෝක්ඛං ඨපේමි, න තස්මිං සම්මුඛීභූතේ පාතිමෝක්ඛං උද්දිසිතබ්බන්ති—  ධම්මිකං පාතිමෝක්ඛට්ඨපනං’.
</Paragraph>

</Division>
<Division number="389" book="cula">

<Paragraph number="1896" book="cula">
භික්ඛුස්ස පාතිමෝක්ඛේ ඨපිතේ පරිසා වුට්ඨාති, දසන්නං අන්තරායානං අඤ්ඤතරේන—  රාජන්තරායේන වා, චෝරන්තරායේන වා, අග්‍යන්තරායේන වා, උදකන්තරායේන වා, මනුස්සන්තරායේන වා, අමනුස්සන්තරායේන වා, වාළන්තරායේන වා, සරීසපන්තරායේන වා, ජීවිතන්තරායේන වා, බ්‍රහ්මචරියන්තරායේන වා. ආකඞ්ඛමානෝ, භික්ඛවේ, භික්ඛු තස්මිං වා ආවාසේ, අඤ්ඤස්මිං වා ආවාසේ, තස්මිං පුග්ගලේ සම්මුඛීභූතේ සංඝමජ්ඣේ උදාහරේය්‍ය—
</Paragraph>

<Paragraph number="1897" book="cula">
‘සුණාතු මේ, භන්තේ, සංඝෝ. ඉත්ථන්නාමස්ස පුග්ගලස්ස පාරාජිකකථා විප්පකතා, තං වත්ථු අවිනිච්ඡිතං. යදි සංඝස්ස පත්තකල්ලං, සංඝෝ තං වත්ථුං විනිච්ඡිනේය්‍යා’ති.
</Paragraph>

<Paragraph number="1898" book="cula">
ඒවඤ්චේතං ලභේථ, ඉච්චේතං කුසලං. නෝ චේ ලභේථ, තදහුපෝසථේ චාතුද්දසේ වා පන්නරසේ වා තස්මිං පුග්ගලේ සම්මුඛීභූතේ සංඝමජ්ඣේ උදාහරිතබ්බං—
</Paragraph>

<Paragraph number="1899" book="cula">
‘සුණාතු මේ, භන්තේ, සංඝෝ. ඉත්ථන්නාමස්ස පුග්ගලස්ස පාරාජිකකථා විප්පකතා, තං වත්ථු අවිනිච්ඡිතං. තස්ස පාතිමෝක්ඛං ඨපේමි, න තස්මිං සම්මුඛීභූතේ පාතිමෝක්ඛං උද්දිසිතබ්බන්ති—  ධම්මිකං පාතිමෝක්ඛට්ඨපනං’.
</Paragraph>

</Division>
<Division number="390" book="cula">

<Paragraph number="1900" book="cula">
කථං සික්ඛං පච්චක්ඛාතකෝ තස්සං පරිසායං නිසින්නෝ හෝති? ඉධ පන, භික්ඛවේ, භික්ඛු යේහි ආකාරේහි යේහි ලිඞ්ගේහි යේහි නිමිත්තේහි සික්ඛා පච්චක්ඛාතා හෝති, තේහි ආකාරේහි තේහි ලිඞ්ගේහි තේහි නිමිත්තේහි භික්ඛු භික්ඛුං පස්සති සික්ඛං පච්චක්ඛන්තං. න හේව ඛෝ භික්ඛු භික්ඛුං පස්සති සික්ඛං පච්චක්ඛන්තං, අපි ච අඤ්ඤෝ භික්ඛු භික්ඛුස්ස ආරෝචේති—  ‘ඉත්ථන්නාමේන, ආවුසෝ, භික්ඛුනා සික්ඛා පච්චක්ඛාතා’ති. න හේව ඛෝ භික්ඛු භික්ඛුං පස්සති සික්ඛං පච්චක්ඛන්තං, නාපි අඤ්ඤෝ භික්ඛු භික්ඛුස්ස ආරෝචේති—  ‘ඉත්ථන්නාමේන, ආවුසෝ, භික්ඛුනා සික්ඛා පච්චක්ඛාතා’ති, අපි ච සෝව භික්ඛු භික්ඛුස්ස ආරෝචේති—  ‘මයා, ආවුසෝ, සික්ඛා පච්චක්ඛාතා’ති. ආකඞ්ඛමානෝ, භික්ඛවේ, භික්ඛු තේන දිට්ඨේන තේන සුතේන තාය පරිසඞ්කාය තදහුපෝසථේ චාතුද්දසේ වා පන්නරසේ වා තස්මිං පුග්ගලේ සම්මුඛීභූතේ සංඝමජ්ඣේ උදාහරේය්‍ය—
</Paragraph>

<Paragraph number="1901" book="cula">
‘සුණාතු මේ, භන්තේ, සංඝෝ. ඉත්ථන්නාමේන පුග්ගලේන සික්ඛා පච්චක්ඛාතා, තස්ස පාතිමෝක්ඛං ඨපේමි, න තස්මිං සම්මුඛීභූතේ පාතිමෝක්ඛං උද්දිසිතබ්බන්ති—  ධම්මිකං පාතිමෝක්ඛට්ඨපනං’.
</Paragraph>

</Division>
<Division number="391" book="cula">

<Paragraph number="1902" book="cula">
භික්ඛුස්ස පාතිමෝක්ඛේ ඨපිතේ පරිසා වුට්ඨාති, දසන්නං අන්තරායානං අඤ්ඤතරේන—  රාජන්තරායේන වා …පේ…  බ්‍රහ්මචරියන්තරායේන වා, ආකඞ්ඛමානෝ, භික්ඛවේ, භික්ඛු තස්මිං වා ආවාසේ, අඤ්ඤස්මිං වා ආවාසේ, තස්මිං පුග්ගලේ සම්මුඛීභූතේ සංඝමජ්ඣේ උදාහරේය්‍ය—
</Paragraph>

<Paragraph number="1903" book="cula">
‘සුණාතු මේ, භන්තේ, සංඝෝ. ඉත්ථන්නාමස්ස පුග්ගලස්ස සික්ඛං පච්චක්ඛාතකථා විප්පකතා, තං වත්ථු අවිනිච්ඡිතං. යදි සංඝස්ස පත්තකල්ලං, සංඝෝ තං වත්ථුං විනිච්ඡිනේය්‍යා’ති.
</Paragraph>

<Paragraph number="1904" book="cula">
ඒවඤ්චේතං ලභේථ, ඉච්චේතං කුසලං. නෝ චේ ලභේථ, තදහුපෝසථේ චාතුද්දසේ වා පන්නරසේ වා තස්මිං පුග්ගලේ සම්මුඛීභූතේ සංඝමජ්ඣේ උදාහරිතබ්බං—
</Paragraph>

<Paragraph number="1905" book="cula">
‘සුණාතු මේ, භන්තේ, සංඝෝ. ඉත්ථන්නාමස්ස පුග්ගලස්ස සික්ඛං පච්චක්ඛාතකථා විප්පකතා, තං වත්ථු අවිනිච්ඡිතං. තස්ස පාතිමෝක්ඛං ඨපේමි, න තස්මිං සම්මුඛීභූතේ පාතිමෝක්ඛං උද්දිසිතබ්බන්ති—  ධම්මිකං පාතිමෝක්ඛට්ඨපනං’.
</Paragraph>

</Division>
<Division number="392" book="cula">

<Paragraph number="1906" book="cula">
කථං ධම්මිකං සාමග්ගිං න උපේති? ඉධ පන, භික්ඛවේ, භික්ඛු යේහි ආකාරේහි යේහි ලිඞ්ගේහි යේහි නිමිත්තේහි ධම්මිකාය සාමග්ගියානුපගමනං හෝති, තේහි ආකාරේහි තේහි ලිඞ්ගේහි තේහි නිමිත්තේහි භික්ඛු භික්ඛුං පස්සති ධම්මිකං සාමග්ගිං න උපේන්තං. න හේව ඛෝ භික්ඛු භික්ඛුං පස්සති ධම්මිකං සාමග්ගිං න උපේන්තං, අපි ච අඤ්ඤෝ භික්ඛු භික්ඛුස්ස ආරෝචේති—  ‘ඉත්ථන්නාමෝ, ආවුසෝ, භික්ඛු ධම්මිකං සාමග්ගිං න උපේතී’ති. න හේව ඛෝ භික්ඛු භික්ඛුං පස්සති ධම්මිකං සාමග්ගිං න උපේන්තං, නාපි අඤ්ඤෝ භික්ඛු භික්ඛුස්ස ආරෝචේති—  ‘ඉත්ථන්නාමෝ, ආවුසෝ, භික්ඛු ධම්මිකං සාමග්ගිං න උපේතී’ති, අපි ච සෝව භික්ඛු භික්ඛුස්ස ආරෝචේති—  ‘අහං, ආවුසෝ, ධම්මිකං සාමග්ගිං න උපේමී’ති. ආකඞ්ඛමානෝ, භික්ඛවේ, භික්ඛු තේන දිට්ඨේන තේන සුතේන තාය පරිසඞ්කාය තදහුපෝසථේ චාතුද්දසේ වා පන්නරසේ වා තස්මිං පුග්ගලේ සම්මුඛීභූතේ සංඝමජ්ඣේ උදාහරේය්‍ය—
</Paragraph>

<Paragraph number="1907" book="cula">
‘සුණාතු මේ, භන්තේ, සංඝෝ. ඉත්ථන්නාමෝ පුග්ගලෝ ධම්මිකං සාමග්ගිං න උපේති, තස්ස පාතිමෝක්ඛං ඨපේමි, න තස්මිං සම්මුඛීභූතේ පාතිමෝක්ඛං උද්දිසිතබ්බන්ති—  ධම්මිකං පාතිමෝක්ඛට්ඨපනං’.
</Paragraph>

</Division>
<Division number="393" book="cula">

<Paragraph number="1908" book="cula">
කථං ධම්මිකං සාමග්ගිං පච්චාදියති? ඉධ, භික්ඛවේ, භික්ඛු යේහි ආකාරේහි යේහි ලිඞ්ගේහි යේහි නිමිත්තේහි ධම්මිකාය සාමග්ගියා පච්චාදානං හෝති, තේහි ආකාරේහි තේහි ලිඞ්ගේහි තේහි නිමිත්තේහි භික්ඛු භික්ඛුං පස්සති ධම්මිකං සාමග්ගිං පච්චාදියන්තං න හේව ඛෝ භික්ඛු භික්ඛුං පස්සති ධම්මිකං සාමග්ගිං පච්චාදියන්තං, අපි ච අඤ්ඤෝ භික්ඛු භික්ඛුස්ස ආරෝචේති—  ‘ඉත්ථන්නාමෝ, ආවුසෝ, භික්ඛු ධම්මිකං සාමග්ගිං පච්චාදියතී’ති. න හේව ඛෝ භික්ඛු භික්ඛුං පස්සති ධම්මිකං සාමග්ගිං පච්චාදියන්තං, නාපි අඤ්ඤෝ භික්ඛු භික්ඛුස්ස ආරෝචේති—  ‘ඉත්ථන්නාමෝ, ආවුසෝ, භික්ඛු ධම්මිකං සාමග්ගිං පච්චාදියතී’ති, අපි ච සෝව භික්ඛු භික්ඛුස්ස ආරෝචේති—  ‘අහං, ආවුසෝ, ධම්මිකං සාමග්ගිං පච්චාදියාමී’ති. ආකඞ්ඛමානෝ, භික්ඛවේ, භික්ඛු තේන දිට්ඨේන තේන සුතේන තාය පරිසඞ්කාය තදහුපෝසථේ චාතුද්දසේ වා පන්නරසේ වා තස්මිං පුග්ගලේ සම්මුඛීභූතේ සංඝමජ්ඣේ උදාහරේය්‍ය—
</Paragraph>

<Paragraph number="1909" book="cula">
‘සුණාතු මේ, භන්තේ, සංඝෝ. ඉත්ථන්නාමෝ පුග්ගලෝ ධම්මිකං සාමග්ගිං පච්චාදියති, තස්ස පාතිමෝක්ඛං ඨපේමි, න තස්මිං සම්මුඛීභූතේ පාතිමෝක්ඛං උද්දිසිතබ්බන්ති—  ධම්මිකං පාතිමෝක්ඛට්ඨපනං’.
</Paragraph>

</Division>
<Division number="394" book="cula">

<Paragraph number="1910" book="cula">
භික්ඛුස්ස පාතිමෝක්ඛේ ඨපිතේ පරිසා වුට්ඨාති, දසන්නං අන්තරායානං අඤ්ඤතරේන—  රාජන්තරායේන වා …පේ…  බ්‍රහ්මචරියන්තරායේන වා. ආකඞ්ඛමානෝ, භික්ඛවේ, භික්ඛු තස්මිං වා ආවාසේ, අඤ්ඤස්මිං වා ආවාසේ, තස්මිං පුග්ගලේ සම්මුඛීභූතේ සංඝමජ්ඣේ උදාහරේය්‍ය—
</Paragraph>

<Paragraph number="1911" book="cula">
‘සුණාතු මේ, භන්තේ, සංඝෝ. ඉත්ථන්නාමස්ස පුග්ගලස්ස ධම්මිකාය සාමග්ගියා පච්චාදානකථා විප්පකතා, තං වත්ථු අවිනිච්ඡිතං. යදි සංඝස්ස පත්තකල්ලං, සංඝෝ තං වත්ථුං විනිච්ඡිනේය්‍යා’ති.
</Paragraph>

<Paragraph number="1912" book="cula">
ඒවඤ්චේතං ලභේථ, ඉච්චේතං කුසලං. නෝ චේ ලභේථ, තදහුපෝසථේ චාතුද්දසේ වා පන්නරසේ වා තස්මිං පුග්ගලේ සම්මුඛීභූතේ සංඝමජ්ඣේ උදාහරිතබ්බං—
</Paragraph>

<Paragraph number="1913" book="cula">
‘සුණාතු මේ, භන්තේ, සංඝෝ. ඉත්ථන්නාමස්ස පුග්ගලස්ස ධම්මිකාය සාමග්ගියා පච්චාදානකථා විප්පකතා, තං වත්ථු අවිනිච්ඡිතං. තස්ස පාතිමෝක්ඛං ඨපේමි, න තස්මිං සම්මුඛීභූතේ පාතිමෝක්ඛං උද්දිසිතබ්බන්ති—  ධම්මිකං පාතිමෝක්ඛට්ඨපනං’.
</Paragraph>

</Division>
<Division number="395" book="cula">

<Paragraph number="1914" book="cula">
කථං සීලවිපත්තියා දිට්ඨසුතපරිසඞ්කිතෝ හෝති? ඉධ පන, භික්ඛවේ, භික්ඛු යේහි ආකාරේහි යේහි ලිඞ්ගේහි යේහි නිමිත්තේහි සීලවිපත්තියා දිට්ඨසුතපරිසඞ්කිතෝ හෝති, තේහි ආකාරේහි තේහි ලිඞ්ගේහි තේහි නිමිත්තේහි භික්ඛු භික්ඛුං පස්සති සීලවිපත්තියා දිට්ඨසුතපරිසඞ්කිතං. න හේව ඛෝ භික්ඛු භික්ඛුං පස්සති සීලවිපත්තියා දිට්ඨසුතපරිසඞ්කිතං, අපි ච අඤ්ඤෝ භික්ඛු භික්ඛුස්ස ආරෝචේති—  ‘ඉත්ථන්නාමෝ, ආවුසෝ, භික්ඛු සීලවිපත්තියා දිට්ඨසුතපරිසඞ්කිතෝ’ති. න හේව ඛෝ භික්ඛු භික්ඛුං පස්සති සීලවිපත්තියා දිට්ඨසුතපරිසඞ්කිතං, නාපි අඤ්ඤෝ භික්ඛු භික්ඛුස්ස ආරෝචේති—  ‘ඉත්ථන්නාමෝ, ආවුසෝ, භික්ඛු සීලවිපත්තියා දිට්ඨසුතපරිසඞ්කිතෝ’ති, අපි ච සෝව භික්ඛු භික්ඛුස්ස ආරෝචේති—  ‘අහං, ආවුසෝ, සීලවිපත්තියා දිට්ඨසුතපරිසඞ්කිතෝම්හී’ති. ආකඞ්ඛමානෝ, භික්ඛවේ, භික්ඛු තේන දිට්ඨේන තේන සුතේන තාය පරිසඞ්කාය තදහුපෝසථේ චාතුද්දසේ වා පන්නරසේ වා තස්මිං පුග්ගලේ සම්මුඛීභූතේ සංඝමජ්ඣේ උදාහරේය්‍ය—
</Paragraph>

<Paragraph number="1915" book="cula">
‘සුණාතු මේ, භන්තේ, සංඝෝ. ඉත්ථන්නාමෝ පුග්ගලෝ සීලවිපත්තියා දිට්ඨසුතපරිසඞ්කිතෝ, තස්ස පාතිමෝක්ඛං ඨපේමි, න තස්මිං සම්මුඛීභූතේ පාතිමෝක්ඛං උද්දිසිතබ්බන්ති—  ධම්මිකං පාතිමෝක්ඛට්ඨපනං’.
</Paragraph>

</Division>
<Division number="396" book="cula">

<Paragraph number="1916" book="cula">
කථං ආචාරවිපත්තියා දිට්ඨසුතපරිසඞ්කිතෝ හෝති? ඉධ පන, භික්ඛවේ, භික්ඛු යේහි ආකාරේහි යේහි ලිඞ්ගේහි යේහි නිමිත්තේහි ආචාරවිපත්තියා දිට්ඨසුතපරිසඞ්කිතෝ හෝති තේහි ආකාරේහි තේහි ලිඞ්ගේහි තේහි නිමිත්තේහි භික්ඛු භික්ඛුං පස්සති ආචාරවිපත්තියා දිට්ඨසුතපරිසඞ්කිතං. න හේව ඛෝ භික්ඛු භික්ඛුං පස්සති ආචාරවිපත්තියා දිට්ඨසුතපරිසඞ්කිතං, අපි ච අඤ්ඤෝ භික්ඛු භික්ඛුස්ස ආරෝචේති—  ‘ඉත්ථන්නාමෝ, ආවුසෝ, භික්ඛු ආචාරවිපත්තියා දිට්ඨසුතපරිසඞ්කිතෝ’ති. න හේව ඛෝ භික්ඛු භික්ඛුං පස්සති ආචාරවිපත්තියා දිට්ඨසුතපරිසඞ්කිතං, නාපි අඤ්ඤෝ භික්ඛු භික්ඛුස්ස ආරෝචේති—  ‘ඉත්ථන්නාමෝ, ආවුසෝ, භික්ඛු ආචාරවිපත්තියා දිට්ඨසුතපරිසඞ්කිතෝ’ති, අපි ච සෝව භික්ඛු භික්ඛුස්ස ආරෝචේති—  ‘අහං, ආවුසෝ, ආචාරවිපත්තියා දිට්ඨසුතපරිසඞ්කිතෝම්හී’ති. ආකඞ්ඛමානෝ, භික්ඛවේ, භික්ඛු තේන දිට්ඨේන තේන සුතේන තාය පරිසඞ්කාය තදහුපෝසථේ චාතුද්දසේ වා පන්නරසේ වා තස්මිං පුග්ගලේ සම්මුඛීභූතේ සංඝමජ්ඣේ උදාහරේය්‍ය—
</Paragraph>

<Paragraph number="1917" book="cula">
‘සුණාතු මේ, භන්තේ, සංඝෝ. ඉත්ථන්නාමෝ පුග්ගලෝ ආචාරවිපත්තියා දිට්ඨසුතපරිසඞ්කිතෝ, තස්ස පාතිමෝක්ඛං ඨපේමි, න තස්මිං සම්මුඛීභූතේ පාතිමෝක්ඛං උද්දිසිතබ්බන්ති—  ධම්මිකං පාතිමෝක්ඛට්ඨපනං’.
</Paragraph>

</Division>
<Division number="397" book="cula">

<Paragraph number="1918" book="cula">
කථං දිට්ඨිවිපත්තියා දිට්ඨසුතපරිසඞ්කිතෝ හෝති? ඉධ පන, භික්ඛවේ, භික්ඛු යේහි ආකාරේහි යේහි ලිඞ්ගේහි යේහි නිමිත්තේහි දිට්ඨිවිපත්තියා දිට්ඨසුතපරිසඞ්කිතෝ හෝති, තේහි ආකාරේහි තේහි ලිඞ්ගේහි තේහි නිමිත්තේහි භික්ඛු භික්ඛුං පස්සති දිට්ඨිවිපත්තියා දිට්ඨසුතපරිසඞ්කිතං. න හේව ඛෝ භික්ඛු භික්ඛුං පස්සති දිට්ඨිවිපත්තියා දිට්ඨසුතපරිසඞ්කිතං, අපි ච අඤ්ඤෝ භික්ඛු භික්ඛුස්ස ආරෝචේති—  ‘ඉත්ථන්නාමෝ, ආවුසෝ, භික්ඛු දිට්ඨිවිපත්තියා දිට්ඨසුතපරිසඞ්කිතෝ’ති. න හේව ඛෝ භික්ඛු භික්ඛුං පස්සති දිට්ඨිවිපත්තියා දිට්ඨසුතපරිසඞ්කිතං, නාපි අඤ්ඤෝ භික්ඛු භික්ඛුස්ස ආරෝචේති—  ‘ඉත්ථන්නාමෝ, ආවුසෝ, භික්ඛු දිට්ඨිවිපත්තියා දිට්ඨසුතපරිසඞ්කිතෝ’ති, අපි ච සෝව භික්ඛු භික්ඛුස්ස ආරෝචේති—  ‘අහං, ආවුසෝ, දිට්ඨිවිපත්තියා දිට්ඨසුතපරිසඞ්කිතෝම්හී’ති. ආකඞ්ඛමානෝ, භික්ඛවේ, භික්ඛු තේන දිට්ඨේන තේන සුතේන තාය පරිසඞ්කාය තදහුපෝසථේ චාතුද්දසේ වා පන්නරසේ වා තස්මිං පුග්ගලේ සම්මුඛීභූතේ සංඝමජ්ඣේ උදාහරේය්‍ය—
</Paragraph>

<Paragraph number="1919" book="cula">
‘සුණාතු මේ, භන්තේ, සංඝෝ. ඉත්ථන්නාමෝ පුග්ගලෝ දිට්ඨිවිපත්තියා දිට්ඨසුතපරිසඞ්කිතෝ, තස්ස පාතිමෝක්ඛං ඨපේමි, න තස්මිං සම්මුඛීභූතේ පාතිමෝක්ඛං උද්දිසිතබ්බන්ති—  ධම්මිකං පාතිමෝක්ඛට්ඨපනං’.
</Paragraph>

<Paragraph number="1920" book="cula">
ඉමානි දස ධම්මිකානි පාතිමෝක්ඛට්ඨපනානී”ති.

</Paragraph>
</Division>

<Paragraph number="1921" type="center" book="cula">
පඨමභාණවාරෝ නිට්ඨිතෝ.
</Paragraph>