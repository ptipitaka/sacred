---
title: "9.1 පාතිමෝක්ඛුද්දේසයාචන"
tableOfContents: false
sidebar:
  order: 1
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="383" book="cula">

<Paragraph number="1854" book="cula">
තේන සමයේන බුද්ධෝ භගවා සාවත්ථියං විහරති පුබ්බාරාමේ මිගාරමාතු පාසාදේ. තේන ඛෝ පන සමයේන භගවා තදහුපෝසථේ භික්ඛුසංඝපරිවුතෝ නිසින්නෝ හෝති. අථ ඛෝ ආයස්මා ආනන්දෝ අභික්කන්තාය රත්තියා නික්ඛන්තේ පඨමේ යාමේ උට්ඨායාසනා ඒකංසං උත්තරාසඞ්ගං කරිත්වා යේන භගවා තේනඤ්ජලිං පණාමේත්වා භගවන්තං ඒතදවෝච—  “අභික්කන්තා, භන්තේ, රත්ති, නික්ඛන්තෝ පඨමෝ යාමෝ, චිරනිසින්නෝ භික්ඛුසංඝෝ. උද්දිසතු, භන්තේ, භගවා භික්ඛූනං පාතිමෝක්ඛන්”ති. ඒවං වුත්තේ, භගවා තුණ්හී අහෝසි.
</Paragraph>

<Paragraph number="1855" book="cula">
දුතියම්පි ඛෝ ආයස්මා ආනන්දෝ අභික්කන්තාය රත්තියා නික්ඛන්තේ මජ්ඣිමේ යාමේ උට්ඨායාසනා ඒකංසං උත්තරාසඞ්ගං කරිත්වා යේන භගවා තේනඤ්ජලිං පණාමේත්වා භගවන්තං ඒතදවෝච—  “අභික්කන්තා, භන්තේ, රත්ති, නික්ඛන්තෝ මජ්ඣිමෝ යාමෝ, චිරනිසින්නෝ භික්ඛුසංඝෝ. උද්දිසතු, භන්තේ, භගවා භික්ඛූනං පාතිමෝක්ඛන්”ති. දුතියම්පි ඛෝ භගවා තුණ්හී අහෝසි.
</Paragraph>

<Paragraph number="1856" book="cula">
තතියම්පි ඛෝ ආයස්මා ආනන්දෝ අභික්කන්තාය රත්තියා නික්ඛන්තේ පච්ඡිමේ යාමේ උද්ධස්තේ අරුණේ නන්දිමුඛියා රත්තියා උට්ඨායාසනා ඒකංසං උත්තරාසඞ්ගං කරිත්වා යේන භගවා තේනඤ්ජලිං පණාමේත්වා භගවන්තං ඒතදවෝච—  “අභික්කන්තා, භන්තේ, රත්ති, නික්ඛන්තෝ පච්ඡිමෝ යාමෝ, උද්ධස්තං අරුණං නන්දිමුඛි රත්ති, චිරනිසින්නෝ භික්ඛුසංඝෝ. උද්දිසතු, භන්තේ, භගවා භික්ඛූනං පාතිමෝක්ඛන්”ති. “අපරිසුද්ධා, ආනන්ද, පරිසා”ති.
</Paragraph>

<Paragraph number="1857" book="cula">
අථ ඛෝ ආයස්මතෝ මහාමෝග්ගල්ලානස්ස ඒතදහෝසි—  “කං නු ඛෝ භගවා පුග්ගලං සන්ධාය ඒවමාහ—  ‘අපරිසුද්ධා, ආනන්ද, පරිසා’”ති? අථ ඛෝ ආයස්මා මහාමෝග්ගල්ලානෝ සබ්බාවන්තං භික්ඛුසංඝං චේතසා චේතෝ පරිච්ච මනසාකාසි. අද්දසා ඛෝ ආයස්මා මහාමෝග්ගල්ලානෝ තං පුග්ගලං දුස්සීලං පාපධම්මං අසුචිසඞ්කස්සරසමාචාරං පටිච්ඡන්නකම්මන්තං අස්සමණං සමණපටිඤ්ඤං අබ්‍රහ්මචාරිං බ්‍රහ්මචාරිපටිඤ්ඤං අන්තෝපූතිං අවස්සුතං කසම්බුජාතං මජ්ඣේ භික්ඛුසංඝස්ස නිසින්නං. දිස්වාන යේන සෝ පුග්ගලෝ තේනුපසඞ්කමි, උපසඞ්කමිත්වා තං පුග්ගලං ඒතදවෝච—  “උට්ඨේහි, ආවුසෝ, දිට්ඨෝසි භගවතා; නත්ථි තේ භික්ඛූහි සද්ධිං සංවාසෝ”ති. ඒවං වුත්තේ, සෝ පුග්ගලෝ තුණ්හී අහෝසි. දුතියම්පි ඛෝ ආයස්මා මහාමෝග්ගල්ලානෝ තං පුග්ගලං ඒතදවෝච—  “උට්ඨේහි, ආවුසෝ, දිට්ඨෝසි භගවතා; නත්ථි තේ භික්ඛූහි සද්ධිං සංවාසෝ”ති. දුතියම්පි ඛෝ සෝ පුග්ගලෝ තුණ්හී අහෝසි. තතියම්පි ඛෝ ආයස්මා මහාමෝග්ගල්ලානෝ තං පුග්ගලං ඒතදවෝච—  “උට්ඨේහි, ආවුසෝ, දිට්ඨෝසි භගවතා; නත්ථි තේ භික්ඛූහි සද්ධිං සංවාසෝ”ති. තතියම්පි ඛෝ සෝ පුග්ගලෝ තුණ්හී අහෝසි. අථ ඛෝ ආයස්මා මහාමෝග්ගල්ලානෝ තං පුග්ගලං බාහායං ගහේත්වා බහිද්වාරකෝට්ඨකා නික්ඛාමේත්වා සූචිඝටිකං දත්වා යේන භගවා තේනුපසඞ්කමි, උපසඞ්කමිත්වා භගවන්තං ඒතදවෝච—  “නික්ඛාමිතෝ සෝ, භන්තේ, පුග්ගලෝ මයා; සුද්ධා පරිසා; උද්දිසතු, භන්තේ, භගවා භික්ඛූනං පාතිමෝක්ඛන්”ති.
</Paragraph>

<Paragraph number="1858" book="cula">
“අච්ඡරියං, මෝග්ගල්ලාන, අබ්භුතං, මෝග්ගල්ලාන, යාව බාහාගහණාපි නාම සෝ මෝඝපුරිසෝ ආගමේස්සතී”ති. අථ ඛෝ භගවා භික්ඛූ ආමන්තේසි—
</Paragraph>
</Division>