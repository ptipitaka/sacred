---
title: "9.2 මහාසමුද්දේඅට්ඨච්ඡරිය"
tableOfContents: false
sidebar:
  order: 3
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="384" book="cula">

<Paragraph number="1859" book="cula">
“අට්ඨිමේ, භික්ඛවේ, මහාසමුද්දේ අච්ඡරියා අබ්භුතා ධම්මා, යේ දිස්වා දිස්වා අසුරා මහාසමුද්දේ අභිරමන්ති. කතමේ අට්ඨ?
</Paragraph>

<Paragraph number="1860" book="cula">
මහාසමුද්දෝ, භික්ඛවේ, අනුපුබ්බනින්නෝ අනුපුබ්බපෝණෝ අනුපුබ්බපබ්භාරෝ න ආයතකේනේව පපාතෝ. යම්පි, භික්ඛවේ, මහාසමුද්දෝ අනුපුබ්බනින්නෝ අනුපුබ්බපෝණෝ අනුපුබ්බපබ්භාරෝ න ආයතකේනේව පපාතෝ—  අයං, භික්ඛවේ, මහාසමුද්දේ පඨමෝ අච්ඡරියෝ අබ්භුතෝ ධම්මෝ, යං දිස්වා දිස්වා අසුරා මහාසමුද්දේ අභිරමන්ති.
</Paragraph>

<Paragraph number="1861" book="cula">
පුන චපරං, භික්ඛවේ, මහාසමුද්දෝ ඨිතධම්මෝ වේලං නාතිවත්තති. යම්පි, භික්ඛවේ, මහාසමුද්දෝ ඨිතධම්මෝ වේලං නාතිවත්තති—  අයං, භික්ඛවේ, මහාසමුද්දේ දුතියෝ අච්ඡරියෝ අබ්භුතෝ ධම්මෝ, යං දිස්වා දිස්වා අසුරා මහාසමුද්දේ අභිරමන්ති.
</Paragraph>

<Paragraph number="1862" book="cula">
පුන චපරං, භික්ඛවේ, මහාසමුද්දෝ න මතේන කුණපේන සංවසති. යං හෝති මහාසමුද්දේ මතං කුණපං, තං ඛිප්පඤ්ඤේව තීරං වාහේති, ථලං උස්සාරේති. යම්පි, භික්ඛවේ, මහාසමුද්දෝ න මතේන කුණපේන සංවසති, යං හෝති මහාසමුද්දේ මතං කුණපං, තං ඛිප්පඤ්ඤේව තීරං වාහේති, ථලං උස්සාරේති—  අයං, භික්ඛවේ, මහාසමුද්දේ තතියෝ අච්ඡරියෝ අබ්භුතෝ ධම්මෝ, යං දිස්වා දිස්වා අසුරා මහාසමුද්දේ අභිරමන්ති.
</Paragraph>

<Paragraph number="1863" book="cula">
පුන චපරං, භික්ඛවේ, යා කාචි මහානදියෝ, සේය්‍යථිදං—  ගඞ්ගා, යමුනා, අචිරවතී, සරභූ, මහී, තා මහාසමුද්දං පත්තා ජහන්ති පුරිමානි නාමගෝත්තානි, මහාසමුද්දෝත්වේව සඞ්ඛං ගච්ඡන්ති. යම්පි, භික්ඛවේ, යා කාචි මහානදියෝ, සේය්‍යථිදං—  ගඞ්ගා, යමුනා, අචිරවතී, සරභූ, මහී, තා මහාසමුද්දං පත්තා ජහන්ති පුරිමානි නාමගෝත්තානි, මහාසමුද්දෝත්වේව සඞ්ඛං ගච්ඡන්ති—  අයං, භික්ඛවේ, මහාසමුද්දේ චතුත්ථෝ අච්ඡරියෝ අබ්භුතෝ ධම්මෝ, යං දිස්වා දිස්වා අසුරා මහාසමුද්දේ අභිරමන්ති.
</Paragraph>

<Paragraph number="1864" book="cula">
පුන චපරං, භික්ඛවේ, යා ච ලෝකේ සවන්තියෝ මහාසමුද්දං අප්පේන්ති, යා ච අන්තලික්ඛා ධාරා පපතන්ති, න තේන මහාසමුද්දස්ස ඌනත්තං වා පූරත්තං වා පඤ්ඤායති. යම්පි, භික්ඛවේ, යා ච ලෝකේ සවන්තියෝ මහාසමුද්දං අප්පේන්ති, යා ච අන්තලික්ඛා ධාරා පපතන්ති, න තේන මහාසමුද්දස්ස ඌනත්තං වා පූරත්තං වා පඤ්ඤායති—  අයං, භික්ඛවේ, මහාසමුද්දේ පඤ්චමෝ අච්ඡරියෝ අබ්භුතෝ ධම්මෝ, යං දිස්වා දිස්වා අසුරා මහාසමුද්දේ අභිරමන්ති.
</Paragraph>

<Paragraph number="1865" book="cula">
පුන චපරං, භික්ඛවේ, මහාසමුද්දෝ ඒකරසෝ ලෝණරසෝ. යම්පි, භික්ඛවේ, මහාසමුද්දෝ ඒකරසෝ ලෝණරසෝ—  අයං, භික්ඛවේ, මහාසමුද්දේ ඡට්ඨෝ අච්ඡරියෝ අබ්භුතෝ ධම්මෝ, යං දිස්වා දිස්වා අසුරා මහාසමුද්දේ අභිරමන්ති.
</Paragraph>

<Paragraph number="1866" book="cula">
පුන චපරං, භික්ඛවේ, මහාසමුද්දෝ බහුරතනෝ අනේකරතනෝ. තත්‍රිමානි රතනානි, සේය්‍යථිදං—  මුත්තා, මණි, වේළුරියෝ, සඞ්ඛෝ, සිලා, පවාළං, රජතං, ජාතරූපං, ලෝහිතකෝ, මසාරගල්ලං. යම්පි, භික්ඛවේ, මහාසමුද්දෝ බහුරතනෝ අනේකරතනෝ, තත්‍රිමානි රතනානි, සේය්‍යථිදං—  මුත්තා, මණි, වේළුරියෝ, සඞ්ඛෝ, සිලා, පවාළං, රජතං, ජාතරූපං, ලෝහිතකෝ, මසාරගල්ලං—  අයං, භික්ඛවේ, මහාසමුද්දේ සත්තමෝ අච්ඡරියෝ අබ්භුතෝ ධම්මෝ, යං දිස්වා දිස්වා අසුරා මහාසමුද්දේ අභිරමන්ති.
</Paragraph>

<Paragraph number="1867" book="cula">
පුන චපරං, භික්ඛවේ, මහාසමුද්දෝ මහතං භූතානං ආවාසෝ. තත්‍රිමේ භූතා—  තිමි, තිමිඞ්ගලෝ, තිමිතිමිඞ්ගලෝ, අසුරා, නාගා, ගන්ධබ්බා. සන්ති මහාසමුද්දේ යෝජනසතිකාපි අත්තභාවා, ද්වියෝජනසතිකාපි අත්තභාවා, තියෝජනසතිකාපි අත්තභාවා, චතුයෝජනසතිකාපි අත්තභාවා, පඤ්චයෝජනසතිකාපි අත්තභාවා. යම්පි, භික්ඛවේ, මහාසමුද්දෝ මහතං භූතානං ආවාසෝ, තත්‍රිමේ භූතා—  තිමි, තිමිඞ්ගලෝ, තිමිතිමිඞ්ගලෝ, අසුරා, නාගා, ගන්ධබ්බා; සන්ති මහාසමුද්දේ, යෝජනසතිකාපි අත්තභාවා …පේ…  පඤ්චයෝජනසතිකාපි අත්තභාවා—  අයං, භික්ඛවේ, මහාසමුද්දේ අට්ඨමෝ අච්ඡරියෝ අබ්භුතෝ ධම්මෝ, යං දිස්වා දිස්වා අසුරා මහාසමුද්දේ අභිරමන්ති. ඉමේ ඛෝ, භික්ඛවේ, මහාසමුද්දේ අට්ඨ අච්ඡරියා අබ්භුතා ධම්මා, යේ දිස්වා දිස්වා අසුරා මහාසමුද්දේ අභිරමන්”ති.
</Paragraph>
</Division>