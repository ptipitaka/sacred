---
title: "11.3 බ්‍රහ්මදණ්ඩකථා"
tableOfContents: false
sidebar:
  order: 3
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="445" book="cula">

<Paragraph number="2209" book="cula">
අථ ඛෝ ආයස්මා ආනන්දෝ ථේරේ භික්ඛූ ඒතදවෝච—  “භගවා මං, භන්තේ, පරිනිබ්බානකාලේ ඒවමාහ—  ‘තේන හානන්ද, සංඝෝ මමච්චයේන ඡන්නස්ස භික්ඛුනෝ බ්‍රහ්මදණ්ඩං ආණාපේතූ’”ති. “පුච්ඡි පන ත්වං, ආවුසෝ ආනන්ද, භගවන්තං—  ‘කතමෝ පන, භන්තේ, බ්‍රහ්මදණ්ඩෝ’”ති? “පුච්ඡිං ඛෝහං, භන්තේ, භගවන්තං—  ‘කතමෝ පන, භන්තේ, බ්‍රහ්මදණ්ඩෝ’ති? ‘ඡන්නෝ, ආනන්ද, භික්ඛු යං ඉච්ඡේය්‍ය තං වදේය්‍ය. භික්ඛූහි ඡන්නෝ භික්ඛු නේව වත්තබ්බෝ, න ඕවදිතබ්බෝ, නානුසාසිතබ්බෝ’”ති. “තේන හාවුසෝ ආනන්ද, ත්වංයේව ඡන්නස්ස භික්ඛුනෝ බ්‍රහ්මදණ්ඩං ආණාපේහී”ති. “කථාහං, භන්තේ, ඡන්නස්ස භික්ඛුනෝ බ්‍රහ්මදණ්ඩං ආණාපේමි, චණ්ඩෝ සෝ භික්ඛු ඵරුසෝ”ති? “තේන හාවුසෝ ආනන්ද, බහුකේහි භික්ඛූහි සද්ධිං ගච්ඡාහී”ති. “ඒවං, භන්තේ”ති ඛෝ ආයස්මා ආනන්දෝ ථේරානං භික්ඛූනං පටිස්සුත්වා මහතා භික්ඛුසංඝේන සද්ධිං පඤ්චමත්තේහි භික්ඛුසතේහි නාවාය උජ්ජවනිකාය කෝසම්බිං උජ්ජවි, නාවාය පච්චෝරෝහිත්වා රඤ්ඤෝ උදේනස්ස උය්‍යානස්ස අවිදූරේ අඤ්ඤතරස්මිං රුක්ඛමූලේ නිසීදි. තේන ඛෝ පන සමයේන රාජා උදේනෝ උය්‍යානේ පරිචාරේසි සද්ධිං ඕරෝධේන. අස්සෝසි ඛෝ රඤ්ඤෝ උදේනස්ස ඕරෝධෝ—  “අම්හාකං කිර ආචරියෝ අය්‍යෝ ආනන්දෝ උය්‍යානස්ස අවිදූරේ අඤ්ඤතරස්මිං රුක්ඛමූලේ නිසින්නෝ”ති. අථ ඛෝ රඤ්ඤෝ උදේනස්ස ඕරෝධෝ රාජානං උදේනං ඒතදවෝච—  “අම්හාකං කිර, දේව, ආචරියෝ අය්‍යෝ ආනන්දෝ උය්‍යානස්ස අවිදූරේ අඤ්ඤතරස්මිං රුක්ඛමූලේ නිසින්නෝ. ඉච්ඡාම මයං, දේව, අය්‍යං ආනන්දං පස්සිතුන්”ති. “තේන හි තුම්හේ සමණං ආනන්දං පස්සථා”ති.
</Paragraph>

<Paragraph number="2210" book="cula">
අථ ඛෝ රඤ්ඤෝ උදේනස්ස ඕරෝධෝ යේනායස්මා ආනන්දෝ තේනුපසඞ්කමි, උපසඞ්කමිත්වා ආයස්මන්තං ආනන්දං අභිවාදේත්වා ඒකමන්තං නිසීදි. ඒකමන්තං නිසින්නං ඛෝ රඤ්ඤෝ උදේනස්ස ඕරෝධං ආයස්මා ආනන්දෝ ධම්මියා කථාය සන්දස්සේසි සමාදපේසි සමුත්තේජේසි සම්පහංසේසි. අථ ඛෝ රඤ්ඤෝ උදේනස්ස ඕරෝධෝ ආයස්මතා ආනන්දේන ධම්මියා කථාය සන්දස්සිතෝ සමාදපිතෝ සමුත්තේජිතෝ සම්පහංසිතෝ ආයස්මතෝ ආනන්දස්ස පඤ්ච උත්තරාසඞ්ගසතානි පාදාසි. අථ ඛෝ රඤ්ඤෝ උදේනස්ස ඕරෝධෝ ආයස්මතෝ ආනන්දස්ස භාසිතං අභිනන්දිත්වා අනුමෝදිත්වා උට්ඨායාසනා ආයස්මන්තං ආනන්දං අභිවාදේත්වා පදක්ඛිණං කත්වා යේන රාජා උදේනෝ තේනුපසඞ්කමි. අද්දසා ඛෝ රාජා උදේනෝ ඕරෝධං දූරතෝව ආගච්ඡන්තං. දිස්වාන ඕරෝධං ඒතදවෝච—  “අපි නු ඛෝ තුම්හේ සමණං ආනන්දං පස්සිත්ථා”ති? “අපස්සිම්හා ඛෝ මයං, දේව, අය්‍යං ආනන්දන්”ති. “අපි නු තුම්හේ සමණස්ස ආනන්දස්ස කිඤ්චි අදත්ථා”ති? “අදම්හා ඛෝ මයං, දේව, අය්‍යස්ස ආනන්දස්ස පඤ්ච උත්තරාසඞ්ගසතානී”ති. රාජා උදේනෝ උජ්ඣායති ඛිය්‍යති විපාචේති—  “කථඤ්හි නාම සමණෝ ආනන්දෝ තාව බහුං චීවරං පටිග්ගහේස්සති. දුස්සවාණිජ්ජං වා සමණෝ ආනන්දෝ කරිස්සති, පග්ගාහිකසාලං වා පසාරේස්සතී”ති.
</Paragraph>

<Paragraph number="2211" book="cula">
අථ ඛෝ රාජා උදේනෝ යේනායස්මා ආනන්දෝ තේනුපසඞ්කමි, උපසඞ්කමිත්වා ආයස්මතා ආනන්දේන සද්ධිං සම්මෝදි. සම්මෝදනීයං කථං සාරණීයං වීතිසාරේත්වා ඒකමන්තං නිසීදි. ඒකමන්තං නිසින්නෝ ඛෝ රාජා උදේනෝ ආයස්මන්තං ආනන්දං ඒතදවෝච—  “ආගමා නු ඛ්විධ, භෝ ආනන්ද, අම්හාකං ඕරෝධෝ”ති? “ආගමාසි ඛෝ තේ ඉධ, මහාරාජ, ඕරෝධෝ”ති. “අපි පන භෝතෝ ආනන්දස්ස කිඤ්චි අදාසී”ති? “අදාසි ඛෝ මේ, මහාරාජ, පඤ්ච උත්තරාසඞ්ගසතානී”ති. “කිං පන භවං ආනන්දෝ තාව බහුං චීවරං කරිස්සතී”ති? “යේ තේ, මහාරාජ, භික්ඛූ දුබ්බලචීවරා තේහි සද්ධිං සංවිභජිස්සාමී”ති. “යානි ඛෝ පන, භෝ ආනන්ද, පෝරාණකානි දුබ්බලචීවරානි තානි කථං කරිස්සථා”ති? “තානි, මහාරාජ, උත්තරත්ථරණං කරිස්සාමා”ති. “යානි පන, භෝ ආනන්ද, පෝරාණකානි උත්තරත්ථරණානි තානි කථං කරිස්සථා”ති? “තානි, මහාරාජ, භිසිච්ඡවියෝ කරිස්සාමා”ති. “යා පන, භෝ ආනන්ද, පෝරාණකා භිසිච්ඡවියෝ තා කථං කරිස්සථා”ති? “තා, මහාරාජ, භූමත්ථරණං කරිස්සාමා”ති. “යානි පන, භෝ ආනන්ද, පෝරාණකානි භූමත්ථරණානි තානි කථං කරිස්සථා”ති? “තානි, මහාරාජ, පාදපුඤ්ඡනියෝ කරිස්සාමා”ති. “යා පන, භෝ ආනන්ද, පෝරාණකා පාදපුඤ්ඡනියෝ තා කථං කරිස්සථා”ති? “තා, මහාරාජ, රජෝහරණං කරිස්සාමා”ති. “යානි පන, භෝ ආනන්ද, පෝරාණකානි රජෝහරණානි තානි කථං කරිස්සථා”ති? “තානි, මහාරාජ, කෝට්ටේත්වා චික්ඛල්ලේන මද්දිත්වා පරිභණ්ඩං ලිම්පිස්සාමා”ති.
</Paragraph>

<Paragraph number="2212" book="cula">
අථ ඛෝ රාජා උදේනෝ—  “සබ්බේවිමේ සමණා සක්‍යපුත්තියා යෝනිසෝ උපනේන්ති, න කුලවං ගමේන්තී”ති—  ආයස්මතෝ ආනන්දස්ස අඤ්ඤානිපි පඤ්ච දුස්සසතානි පාදාසි. අයඤ්චරහි ආයස්මතෝ ආනන්දස්ස පඨමං චීවරභික්ඛා උප්පජ්ජි චීවරසහස්සං. අථ ඛෝ ආයස්මා ආනන්දෝ යේන ඝෝසිතාරාමෝ තේනුපසඞ්කමි, උපසඞ්කමිත්වා පඤ්ඤත්තේ ආසනේ නිසීදි. අථ ඛෝ ආයස්මා ඡන්නෝ යේනායස්මා ආනන්දෝ තේනුපසඞ්කමි, උපසඞ්කමිත්වා ආයස්මන්තං ආනන්දං අභිවාදේත්වා ඒකමන්තං නිසීදි. ඒකමන්තං නිසින්නං ඛෝ ආයස්මන්තං ඡන්නං ආයස්මා ආනන්දෝ ඒතදවෝච—  “සංඝේන තේ, ආවුසෝ ඡන්න, බ්‍රහ්මදණ්ඩෝ ආණාපිතෝ”ති.
</Paragraph>

<Paragraph number="2213" book="cula">
“කතමෝ පන, භන්තේ ආනන්ද, බ්‍රහ්මදණ්ඩෝ ආණාපිතෝ”ති? “ත්වං, ආවුසෝ ඡන්න, භික්ඛූ යං ඉච්ඡේය්‍යාසි තං වදේය්‍යාසි. භික්ඛූහි ත්වං නේව වත්තබ්බෝ, න ඕවදිතබ්බෝ, නානුසාසිතබ්බෝ”ති. “නන්වාහං, භන්තේ ආනන්ද, හතෝ ඒත්තාවතා, යතෝහං භික්ඛූහි නේව වත්තබ්බෝ, න ඕවදිතබ්බෝ, නානුසාසිතබ්බෝ”ති තත්ථේව මුච්ඡිතෝ පපතෝ. අථ ඛෝ ආයස්මා ඡන්නෝ බ්‍රහ්මදණ්ඩේන අට්ටීයමානෝ හරායමානෝ ජිගුච්ඡමානෝ ඒකෝ වූපකට්ඨෝ අප්පමත්තෝ ආතාපී පහිතත්තෝ විහරන්තෝ නචිරස්සේව—  යස්සත්ථාය කුලපුත්තා සම්මදේව අගාරස්මා අනගාරියං පබ්බජන්ති, තදනුත්තරං—  බ්‍රහ්මචරියපරියෝසානං දිට්ඨේව ධම්මේ සයං අභිඤ්ඤා සච්ඡිකත්වා උපසම්පජ්ජ විහාසි. “ඛීණා ජාති, වුසිතං බ්‍රහ්මචරියං, කතං කරණීයං, නාපරං ඉත්ථත්තායා”ති අබ්භඤ්ඤාසි. අඤ්ඤතරෝ ච පනායස්මා ඡන්නෝ අරහතං අහෝසි. අථ ඛෝ ආයස්මා ඡන්නෝ අරහත්තං පත්තෝ යේනායස්මා ආනන්දෝ තේනුපසඞ්කමි, උපසඞ්කමිත්වා ආයස්මන්තං ආනන්දං ඒතදවෝච—  “පටිප්පස්සම්භේහි දානි මේ, භන්තේ ආනන්ද, බ්‍රහ්මදණ්ඩන්”ති. “යදග්ගේන තයා, ආවුසෝ ඡන්න, අරහත්තං සච්ඡිකතං තදග්ගේන තේ බ්‍රහ්මදණ්ඩෝ පටිප්පස්සද්ධෝ”ති. ඉමාය ඛෝ පන විනයසඞ්ගීතියා පඤ්ච භික්ඛුසතානි අනූනානි අනධිකානි අහේසුං. තස්මා අයං විනයසඞ්ගීති “පඤ්චසතිකා”ති වුච්චතීති.

</Paragraph>
</Division>

<Paragraph number="2214" type="center" book="cula">
පඤ්චසතිකක්ඛන්ධකෝ ඒකාදසමෝ.

  
ඉමම්හි ඛන්ධකේ වත්ථූ තේවීසති.



</Paragraph>

<Paragraph number="2215" type="center" book="cula">
තස්සුද්දානං


</Paragraph>

<Paragraph number="2216" type="verses" book="cula">
_පරිනිබ්බුතේ සම්බුද්ධේ,_  
_ථේරෝ කස්සපසව්හයෝ;_  
_ආමන්තයි භික්ඛුගණං,_  
_සද්ධම්මමනුපාලකෝ._  

</Paragraph>

<Paragraph number="2217" type="verses" book="cula">
_පාවායද්ධානමග්ගම්හි,_  
_සුභද්දේන පවේදිතං;_  
_සඞ්ගායිස්සාම සද්ධම්මං,_  
_අධම්මෝ පුරේ දිප්පති._  

</Paragraph>

<Paragraph number="2218" type="verses" book="cula">
_ඒකේනූන පඤ්චසතං,_  
_ආනන්දම්පි ච උච්චිනි;_  
_ධම්මවිනයසඞ්ගීතිං,_  
_වසන්තෝ ගුහමුත්තමේ._  

</Paragraph>

<Paragraph number="2219" type="verses" book="cula">
උපාලිං විනයං පුච්ඡි,_  
_සුත්තන්තානන්දපණ්ඩිතං;_  
_පිටකං තීණි සඞ්ගීතිං,_  
_අකංසු ජිනසාවකා._  

</Paragraph>

<Paragraph number="2220" type="verses" book="cula">
_ඛුද්දානුඛුද්දකේ නානා,_  
_යථාපඤ්ඤත්තිවත්තනා;_  
_න පුච්ඡි අක්කමිත්වාන,_  
_වන්දාපේසි න යාචි ච._  

</Paragraph>

<Paragraph number="2221" type="verses" book="cula">
_පබ්බජ්ජං මාතුගාමස්ස,_  
_සද්ධාය දුක්කටානි මේ;_  
_පුරාණෝ බ්‍රහ්මදණ්ඩඤ්ච,_  
_ඕරෝධෝ උදේනේන සහ._  

</Paragraph>

<Paragraph number="2222" type="verses" book="cula">
_තාව බහු දුබ්බලඤ්ච,_  
උත්තරත්ථරණා භිසි;_  
_භූමත්ථරණා පුඤ්ඡනියෝ,_  
_රජෝ චික්ඛල්ලමද්දනා._  

</Paragraph>

<Paragraph number="2223" type="verses" book="cula">
_සහස්සචීවරං උප්පජ්ජි,_  
_පඨමානන්දසව්හයෝ;_  
_තජ්ජිතෝ බ්‍රහ්මදණ්ඩේන,_  
_චතුස්සච්චං අපාපුණි;_  
_වසීභූතා පඤ්චසතා,_  
_තස්මා පඤ්චසතී ඉති._  


</Paragraph>

<Paragraph number="2224" type="center" book="cula">
පඤ්චසතිකක්ඛන්ධකෝ නිට්ඨිතෝ.
</Paragraph>