---
title: "11.2 ඛුද්දානුඛුද්දකසික්ඛාපදකථා"
tableOfContents: false
sidebar:
  order: 2
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="441" book="cula">

<Paragraph number="2202" book="cula">
අථ ඛෝ ආයස්මා ආනන්දෝ ථේරේ භික්ඛූ ඒතදවෝච—  “භගවා මං, භන්තේ, පරිනිබ්බානකාලේ ඒවමාහ—  ‘ආකඞ්ඛමානෝ, ආනන්ද, සංඝෝ මමච්චයේන ඛුද්දානුඛුද්දකානි සික්ඛාපදානි සමූහනේය්‍යා’”ති. “පුච්ඡි පන ත්වං, ආවුසෝ ආනන්ද, භගවන්තං—  ‘කතමානි පන, භන්තේ, ඛුද්දානුඛුද්දකානි සික්ඛාපදානී’”ති? “න ඛෝහං, භන්තේ, භගවන්තං පුච්ඡිං—  ‘කතමානි පන, භන්තේ, ඛුද්දානුඛුද්දකානි සික්ඛාපදානී’”ති. ඒකච්චේ ථේරා ඒවමාහංසු—  “චත්තාරි පාරාජිකානි ඨපේත්වා, අවසේසානි ඛුද්දානුඛුද්දකානි සික්ඛාපදානී”ති. ඒකච්චේ ථේරා ඒවමාහංසු—  “චත්තාරි පාරාජිකානි ඨපේත්වා, තේරස සංඝාදිසේසේ ඨපේත්වා, අවසේසානි ඛුද්දානුඛුද්දකානි සික්ඛාපදානී”ති. ඒකච්චේ ථේරා ඒවමාහංසු—  “චත්තාරි පාරාජිකානි ඨපේත්වා, තේරස සංඝාදිසේසේ ඨපේත්වා, ද්වේ අනියතේ ඨපේත්වා, අවසේසානි ඛුද්දානුඛුද්දකානි සික්ඛාපදානී”ති. ඒකච්චේ ථේරා ඒවමාහංසු—  “චත්තාරි පාරාජිකානි ඨපේත්වා, තේරස සංඝාදිසේසේ ඨපේත්වා, ද්වේ අනියතේ ඨපේත්වා, තිංස නිස්සග්ගියේ පාචිත්තියේ ඨපේත්වා, අවසේසානි ඛුද්දානුඛුද්දකානි සික්ඛාපදානී”ති. ඒකච්චේ ථේරා ඒවමාහංසු—  “චත්තාරි පාරාජිකානි ඨපේත්වා, තේරස සංඝාදිසේසේ ඨපේත්වා, ද්වේ අනියතේ ඨපේත්වා, තිංස නිස්සග්ගියේ පාචිත්තියේ ඨපේත්වා, ද්වේනවුති පාචිත්තියේ ඨපේත්වා, අවසේසානි ඛුද්දානුඛුද්දකානි සික්ඛාපදානී”ති. ඒකච්චේ ථේරා ඒවමාහංසු—  “චත්තාරි පාරාජිකානි ඨපේත්වා, තේරස සංඝාදිසේසේ ඨපේත්වා, ද්වේ අනියතේ ඨපේත්වා, තිංස නිස්සග්ගියේ පාචිත්තියේ ඨපේත්වා, ද්වේනවුති පාචිත්තියේ ඨපේත්වා, චත්තාරෝ පාටිදේසනීයේ ඨපේත්වා, අවසේසානි ඛුද්දානුඛුද්දකානි සික්ඛාපදානී”ති.
</Paragraph>

</Division>
<Division number="442" book="cula">

<Paragraph number="2203" book="cula">
අථ ඛෝ ආයස්මා මහාකස්සපෝ සංඝං ඤාපේසි—
</Paragraph>

<Paragraph number="2204" book="cula">
“සුණාතු මේ, ආවුසෝ, සංඝෝ. සන්තම්හාකං සික්ඛාපදානි ගිහිගතානි. ගිහිනෝපි ජානන්ති—  ‘ඉදං වෝ සමණානං සක්‍යපුත්තියානං කප්පති, ඉදං වෝ න කප්පතී’ති. සචේ මයං ඛුද්දානුඛුද්දකානි සික්ඛාපදානි සමූහනිස්සාම, භවිස්සන්ති වත්තාරෝ—  ‘ධූමකාලිකං සමණේන ගෝතමේන සාවකානං සික්ඛාපදං පඤ්ඤත්තං. යාවිමේසං සත්ථා අට්ඨාසි තාවිමේ සික්ඛාපදේසු සික්ඛිංසු. යතෝ ඉමේසං සත්ථා පරිනිබ්බුතෝ, න දානිමේ සික්ඛාපදේසු සික්ඛන්තී’ති. යදි සංඝස්ස පත්තකල්ලං, සංඝෝ අපඤ්ඤත්තං නප්පඤ්ඤපේය්‍ය, පඤ්ඤත්තං න සමුච්ඡින්දේය්‍ය, යථාපඤ්ඤත්තේසු සික්ඛාපදේසු සමාදාය වත්තේය්‍ය. ඒසා ඤත්ති.
</Paragraph>

<Paragraph number="2205" book="cula">
සුණාතු මේ, ආවුසෝ, සංඝෝ. සන්තම්හාකං සික්ඛාපදානි ගිහිගතානි. ගිහිනෝපි ජානන්ති—  ‘ඉදං වෝ සමණානං සක්‍යපුත්තියානං කප්පති, ඉදං වෝ න කප්පතී’ති. සචේ මයං ඛුද්දානුඛුද්දකානි සික්ඛාපදානි සමූහනිස්සාම, භවිස්සන්ති වත්තාරෝ—  ‘ධූමකාලිකං සමණේන ගෝතමේන සාවකානං සික්ඛාපදං පඤ්ඤත්තං. යාවිමේසං සත්ථා අට්ඨාසි තාවිමේ සික්ඛාපදේසු සික්ඛිංසු. යතෝ ඉමේසං සත්ථා පරිනිබ්බුතෝ, න දානිමේ සික්ඛාපදේසු සික්ඛන්තී’ති. සංඝෝ අපඤ්ඤත්තං නප්පඤ්ඤපේති, පඤ්ඤත්තං න සමුච්ඡින්දති, යථාපඤ්ඤත්තේසු සික්ඛාපදේසු සමාදාය වත්තති. යස්සායස්මතෝ ඛමති අපඤ්ඤත්තස්ස අප්පඤ්ඤාපනා, පඤ්ඤත්තස්ස අසමුච්ඡේදෝ, යථාපඤ්ඤත්තේසු සික්ඛාපදේසු සමාදාය වත්තනා, සෝ තුණ්හස්ස; යස්ස නක්ඛමති, සෝ භාසේය්‍ය.
</Paragraph>

<Paragraph number="2206" book="cula">
සංඝෝ අපඤ්ඤත්තං නප්පඤ්ඤපේති, පඤ්ඤත්තං න සමුච්ඡින්දති, යථාපඤ්ඤත්තේසු සික්ඛාපදේසු සමාදාය වත්තති. ඛමති සංඝස්ස, තස්මා තුණ්හී, ඒවමේතං ධාරයාමී”ති.
</Paragraph>

</Division>
<Division number="443" book="cula">

<Paragraph number="2207" book="cula">
අථ ඛෝ ථේරා භික්ඛූ ආයස්මන්තං ආනන්දං ඒතදවෝචුං—  “ඉදං තේ, ආවුසෝ ආනන්ද, දුක්කටං, යං ත්වං භගවන්තං න පුච්ඡි—  ‘කතමානි පන, භන්තේ, ඛුද්දානුඛුද්දකානි සික්ඛාපදානී’ති. දේසේහි තං දුක්කටන්”ති. “අහං ඛෝ, භන්තේ, අස්සතියා භගවන්තං න පුච්ඡිං—  ‘කතමානි පන, භන්තේ, ඛුද්දානුඛුද්දකානි සික්ඛාපදානී’ති. නාහං තං දුක්කටං පස්සාමි, අපි චායස්මන්තානං සද්ධාය දේසේමි තං දුක්කටන්”ති. “ඉදම්පි තේ, ආවුසෝ ආනන්ද, දුක්කටං, යං ත්වං භගවතෝ වස්සිකසාටිකං අක්කමිත්වා සිබ්බේසි. දේසේහි තං දුක්කටන්”ති. “අහං ඛෝ, භන්තේ, න අගාරවේන භගවතෝ වස්සිකසාටිකං අක්කමිත්වා සිබ්බේසිං. නාහං තං දුක්කටං පස්සාමි, අපි චායස්මන්තානං සද්ධාය දේසේමි තං දුක්කටන්”ති. “ඉදම්පි තේ, ආවුසෝ ආනන්ද, දුක්කටං, යං ත්වං මාතුගාමේහි භගවතෝ සරීරං පඨමං වන්දාපේසි, තාසං රෝදන්තීනං භගවතෝ සරීරං අස්සුකේන මක්ඛිතං. දේසේහි තං දුක්කටන්”ති. “අහං ඛෝ, භන්තේ—  මායිමාසං විකාලේ අහේසුන්ති—  මාතුගාමේහි භගවතෝ සරීරං පඨමං වන්දාපේසිං. නාහං තං දුක්කටං පස්සාමි, අපි චායස්මන්තානං සද්ධාය දේසේමි තං දුක්කටන්”ති. “ඉදම්පි තේ, ආවුසෝ ආනන්ද, දුක්කටං, යං ත්වං භගවතා ඕළාරිකේ නිමිත්තේ කයිරමානේ, ඕළාරිකේ ඕභාසේ කයිරමානේ, න භගවන්තං යාචි—  ‘තිට්ඨතු භගවා කප්පං, තිට්ඨතු සුගතෝ කප්පං, බහුජනහිතාය බහුජනසුඛාය ලෝකානුකම්පාය අත්ථාය හිතාය සුඛාය දේවමනුස්සානන්’ති. දේසේහි තං දුක්කටන්”ති. “අහං ඛෝ, භන්තේ, මාරේන පරියුට්ඨිතචිත්තෝ න භගවන්තං යාචිං—  ‘තිට්ඨතු භගවා කප්පං, තිට්ඨතු සුගතෝ කප්පං, බහුජනහිතාය බහුජනසුඛාය ලෝකානුකම්පාය අත්ථාය හිතාය සුඛාය දේවමනුස්සානන්’ති. නාහං තං දුක්කටං පස්සාමි, අපි චායස්මන්තානං සද්ධාය දේසේමි තං දුක්කටන්”ති. “ඉදම්පි තේ, ආවුසෝ ආනන්ද, දුක්කටං යං ත්වං මාතුගාමස්ස තථාගතප්පවේදිතේ ධම්මවිනයේ පබ්බජ්ජං උස්සුක්කං අකාසි. දේසේහි තං දුක්කටන්”ති. “අහං ඛෝ, භන්තේ, අයං මහාපජාපති ගෝතමී භගවතෝ මාතුච්ඡා ආපාදිකා පෝසිකා ඛීරස්ස දායිකා භගවන්තං ජනේත්තියා කාලඞ්කතාය ථඤ්ඤං පායේසීති මාතුගාමස්ස තථාගතප්පවේදිතේ ධම්මවිනයේ පබ්බජ්ජං උස්සුක්කං අකාසිං. නාහං තං දුක්කටං පස්සාමි, අපි චායස්මන්තානං සද්ධාය දේසේමි තං දුක්කටන්”ති.
</Paragraph>

</Division>
<Division number="444" book="cula">

<Paragraph number="2208" book="cula">
තේන ඛෝ පන සමයේන ආයස්මා පුරාණෝ දක්ඛිණාගිරිස්මිං චාරිකං චරති මහතා භික්ඛුසංඝේන සද්ධිං පඤ්චමත්තේහි භික්ඛුසතේහි. අථ ඛෝ ආයස්මා පුරාණෝ ථේරේහි භික්ඛූහි ධම්මේ ච විනයේ ච සඞ්ගීතේ දක්ඛිණාගිරිස්මිං යථාභිරන්තං විහරිත්වා යේන රාජගහං යේන වේළුවනං කලන්දකනිවාපෝ යේන ථේරා භික්ඛූ තේනුපසඞ්කමි, උපසඞ්කමිත්වා ථේරේහි භික්ඛූහි සද්ධිං පටිසම්මෝදිත්වා ඒකමන්තං නිසීදි. ඒකමන්තං නිසින්නං ඛෝ ආයස්මන්තං පුරාණං ථේරා භික්ඛූ ඒතදවෝචුං—  “ථේරේහි, ආවුසෝ පුරාණ, ධම්මෝ ච විනයෝ ච සඞ්ගීතෝ. උපේහි තං සඞ්ගීතින්”ති. “සුසඞ්ගීතාවුසෝ, ථේරේහි ධම්මෝ ච විනයෝ ච. අපි ච යථේව මයා භගවතෝ සම්මුඛා සුතං, සම්මුඛා පටිග්ගහිතං, තථේවාහං ධාරේස්සාමී”ති.
</Paragraph>
</Division>