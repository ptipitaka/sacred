---
title: "11.1 සඞ්ගීතිනිදාන"
tableOfContents: false
sidebar:
  order: 1
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="437" book="cula">

<Paragraph number="2176" book="cula">
අථ ඛෝ ආයස්මා මහාකස්සපෝ භික්ඛූ ආමන්තේසි—  “ඒකමිදාහං, ආවුසෝ, සමයං පාවාය කුසිනාරං අද්ධානමග්ගප්පටිපන්නෝ මහතා භික්ඛුසංඝේන සද්ධිං පඤ්චමත්තේහි භික්ඛුසතේහි. අථ ඛ්වාහං, ආවුසෝ, මග්ගා ඕක්කම්ම අඤ්ඤතරස්මිං රුක්ඛමූලේ නිසීදිං.
</Paragraph>

<Paragraph number="2177" book="cula">
තේන ඛෝ පන සමයේන අඤ්ඤතරෝ ආජීවකෝ කුසිනාරාය මන්දාරවපුප්ඵං ගහේත්වා පාවං අද්ධානමග්ගප්පටිපන්නෝ හෝති. අද්දසං ඛෝ අහං, ආවුසෝ, තං ආජීවකං දූරතෝව ආගච්ඡන්තං. දිස්වාන තං ආජීවකං ඒතදවෝචං—  ‘අපාවුසෝ, අම්හාකං සත්ථාරං ජානාසී’ති? ‘ආමාවුසෝ, ජානාමි. අජ්ජ සත්තාහපරිනිබ්බුතෝ සමණෝ ගෝතමෝ. තතෝ මේ ඉදං මන්දාරවපුප්ඵං ගහිතන්’ති. තත්‍රාවුසෝ, යේ තේ භික්ඛූ අවීතරාගා අප්පේකච්චේ බාහා පග්ගය්හ කන්දන්ති, ඡින්නපාතං පපතන්ති, ආවට්ටන්ති, විවට්ටන්ති—  අතිඛිප්පං භගවා පරිනිබ්බුතෝ, අතිඛිප්පං සුගතෝ පරිනිබ්බුතෝ, අතිඛිප්පං චක්ඛුං ලෝකේ අන්තරහිතන්ති. යේ පන තේ භික්ඛූ වීතරාගා තේ සතා සම්පජානා අධිවාසේන්ති—  අනිච්චා සඞ්ඛාරා, තං කුතේත්ථ ලබ්භාති.
</Paragraph>

<Paragraph number="2178" book="cula">
අථ ඛ්වාහං, ආවුසෝ, තේ භික්ඛූ ඒතදවෝචං—  ‘අලං, ආවුසෝ, මා සෝචිත්ථ; මා පරිදේවිත්ථ. නන්වේතං, ආවුසෝ, භගවතා පටිකච්චේව අක්ඛාතං—  සබ්බේහේව පියේහි මනාපේහි නානාභාවෝ විනාභාවෝ අඤ්ඤථාභාවෝ. තං කුතේත්ථ ආවුසෝ ලබ්භා, යං තං ජාතං භූතං සඞ්ඛතං පලෝකධම්මං, තං වත මා පලුජ්ජීති—  නේතං ඨානං විජ්ජතී’ති.
</Paragraph>

<Paragraph number="2179" book="cula">
තේන ඛෝ පනාවුසෝ, සමයේන සුභද්දෝ නාම වුඩ්ඪපබ්බජිතෝ තස්සං පරිසායං නිසින්නෝ හෝති. අථ ඛෝ, ආවුසෝ, සුභද්දෝ වුඩ්ඪපබ්බජිතෝ තේ භික්ඛූ ඒතදවෝච—  ‘අලං, ආවුසෝ, මා සෝචිත්ථ; මා පරිදේවිත්ථ. සුමුත්තා මයං තේන මහාසමණේන; උපද්දුතා ච මයං හෝම—  ඉදං වෝ කප්පති, ඉදං වෝ න කප්පතීති. ඉදානි පන මයං යං ඉච්ඡිස්සාම තං කරිස්සාම, යං න ඉච්ඡිස්සාම න තං කරිස්සාමා’ති. හන්ද මයං, ආවුසෝ, ධම්මඤ්ච විනයඤ්ච සඞ්ගායාම. පුරේ අධම්මෝ දිප්පති, ධම්මෝ පටිබාහිය්‍යති; පුරේ අවිනයෝ දිප්පති විනයෝ පටිබාහිය්‍යති; පුරේ අධම්මවාදිනෝ බලවන්තෝ හෝන්ති, ධම්මවාදිනෝ දුබ්බලා හෝන්ති; පුරේ අවිනයවාදිනෝ බලවන්තෝ හෝන්ති, විනයවාදිනෝ දුබ්බලා හෝන්තී”ති.
</Paragraph>

<Paragraph number="2180" book="cula">
“තේන හි, භන්තේ, ථේරෝ භික්ඛූ උච්චිනතූ”ති. අථ ඛෝ ආයස්මා මහාකස්සපෝ ඒකේනූනපඤ්චඅරහන්තසතානි උච්චිනි. භික්ඛූ ආයස්මන්තං මහාකස්සපං ඒතදවෝචුං—  “අයං, භන්තේ, ආයස්මා ආනන්දෝ කිඤ්චාපි සේක්ඛෝ, අභබ්බෝ ඡන්දා දෝසා මෝහා භයා අගතිං ගන්තුං. බහු ච අනේන භගවතෝ සන්තිකේ ධම්මෝ ච විනයෝ ච පරියත්තෝ. තේන හි, භන්තේ, ථේරෝ ආයස්මන්තම්පි ආනන්දං උච්චිනතූ”ති. අථ ඛෝ ආයස්මා මහාකස්සපෝ ආයස්මන්තම්පි ආනන්දං උච්චිනි.
</Paragraph>

<Paragraph number="2181" book="cula">
අථ ඛෝ ථේරානං භික්ඛූනං ඒතදහෝසි—  “කත්ථ නු ඛෝ මයං ධම්මඤ්ච විනයඤ්ච සඞ්ගායේය්‍යාමා”ති? අථ ඛෝ ථේරානං භික්ඛූනං ඒතදහෝසි—  “රාජගහං ඛෝ මහාගෝචරං පහූතසේනාසනං, යන්නූන මයං රාජගහේ වස්සං වසන්තා ධම්මඤ්ච විනයඤ්ච සඞ්ගායේය්‍යාම. න අඤ්ඤේ භික්ඛූ රාජගහේ වස්සං උපගච්ඡේය්‍යුන්”ති.
</Paragraph>

<Paragraph number="2182" book="cula">
අථ ඛෝ ආයස්මා මහාකස්සපෝ සංඝං ඤාපේසි—
</Paragraph>

</Division>
<Division number="438" book="cula">

<Paragraph number="2183" book="cula">
“සුණාතු මේ, ආවුසෝ, සංඝෝ. යදි සංඝස්ස පත්තකල්ලං, සංඝෝ ඉමානි පඤ්ච භික්ඛුසතානි සම්මන්නේය්‍ය—  රාජගහේ වස්සං වසන්තානි ධම්මඤ්ච විනයඤ්ච සඞ්ගායිතුං, න අඤ්ඤේහි භික්ඛූහි රාජගහේ වස්සං වසිතබ්බන්ති. ඒසා ඤත්ති.
</Paragraph>

<Paragraph number="2184" book="cula">
සුණාතු මේ, ආවුසෝ, සංඝෝ. ඉමානි පඤ්ච භික්ඛුසතානි සම්මන්නති—  රාජගහේ වස්සං වසන්තානි ධම්මඤ්ච විනයඤ්ච සඞ්ගායිතුං, න අඤ්ඤේහි භික්ඛූහි රාජගහේ වස්සං වසිතබ්බන්ති. යස්සායස්මතෝ ඛමති ඉමේසං පඤ්චන්නං භික්ඛුසතානං සම්මුති—  රාජගහේ වස්සං වසන්තානං ධම්මඤ්ච විනයඤ්ච සඞ්ගායිතුං, න අඤ්ඤේහි භික්ඛූහි රාජගහේ වස්සං වසිතබ්බන්ති—  සෝ තුණ්හස්ස; යස්ස නක්ඛමති, සෝ භාසේය්‍ය.
</Paragraph>

<Paragraph number="2185" book="cula">
සම්මතානි සංඝේන ඉමානි පඤ්ච භික්ඛුසතානි රාජගහේ වස්සං වසන්තානි ධම්මඤ්ච විනයඤ්ච සඞ්ගායිතුං, න අඤ්ඤේහි භික්ඛූහි රාජගහේ වස්සං වසිතබ්බන්ති. ඛමති සංඝස්ස, තස්මා තුණ්හී, ඒවමේතං ධාරයාමී”ති.
</Paragraph>

<Paragraph number="2186" book="cula">
අථ ඛෝ ථේරා භික්ඛූ රාජගහං අගමංසු ධම්මඤ්ච විනයඤ්ච සඞ්ගායිතුං. අථ ඛෝ ථේරානං භික්ඛූනං ඒතදහෝසි—  “භගවතා ඛෝ, ආවුසෝ, ඛණ්ඩඵුල්ලපටිසඞ්ඛරණං වණ්ණිතං. හන්ද මයං, ආවුසෝ, පඨමං මාසං ඛණ්ඩඵුල්ලං පටිසඞ්ඛරෝම; මජ්ඣිමං මාසං සන්නිපතිත්වා ධම්මඤ්ච විනයඤ්ච සඞ්ගායිස්සාමා”ති.
</Paragraph>

<Paragraph number="2187" book="cula">
අථ ඛෝ ථේරා භික්ඛූ පඨමං මාසං ඛණ්ඩඵුල්ලං පටිසඞ්ඛරිංසු. අථ ඛෝ ආයස්මා ආනන්දෝ—  “ස්වේ සන්නිපාතෝ න ඛෝ මේතං පතිරූපං, යෝහං සේක්ඛෝ සමානෝ සන්නිපාතං ගච්ඡේය්‍යන්”ති—  බහුදේව රත්තිං කායගතාය සතියා වීතිනාමේත්වා රත්තියා පච්චූසසමයං “නිපජ්ජිස්සාමී”ති කායං ආවජ්ජේසි. අප්පත්තඤ්ච සීසං බිබ්බෝහනං, භූමිතෝ ච පාදා මුත්තා. ඒතස්මිං අන්තරේ අනුපාදාය ආසවේහි චිත්තං විමුච්චි.
</Paragraph>

</Division>
<Division number="439" book="cula">

<Paragraph number="2188" book="cula">
අථ ඛෝ ආයස්මා ආනන්දෝ අරහා සමානෝ සන්නිපාතං අගමාසි. අථ ඛෝ ආයස්මා මහාකස්සපෝ සංඝං ඤාපේසි—
</Paragraph>

<Paragraph number="2189" book="cula">
“සුණාතු මේ, ආවුසෝ, සංඝෝ. යදි සංඝස්ස පත්තකල්ලං, අහං උපාලිං විනයං පුච්ඡේය්‍යන්”ති.
</Paragraph>

<Paragraph number="2190" book="cula">
ආයස්මා උපාලි සංඝං ඤාපේසි—
</Paragraph>

<Paragraph number="2191" book="cula">
“සුණාතු මේ, භන්තේ, සංඝෝ. යදි සංඝස්ස පත්තකල්ලං, අහං ආයස්මතා මහාකස්සපේන විනයං පුට්ඨෝ විස්සජ්ජේය්‍යන්”ති.
</Paragraph>

<Paragraph number="2192" book="cula">
අථ ඛෝ ආයස්මා මහාකස්සපෝ ආයස්මන්තං උපාලිං ඒතදවෝච—  “පඨමං, ආවුසෝ උපාලි, පාරාජිකං කත්ථ පඤ්ඤත්තන්”ති? “වේසාලියං, භන්තේ”ති. “කං ආරබ්භා”ති? “සුදින්නං කලන්දපුත්තං ආරබ්භා”ති. “කිස්මිං වත්ථුස්මින්”ති? “මේථුනධම්මේ”ති. අථ ඛෝ ආයස්මා මහාකස්සපෝ ආයස්මන්තං උපාලිං පඨමස්ස පාරාජිකස්ස වත්ථුම්පි පුච්ඡි, නිදානම්පි පුච්ඡි, පුග්ගලම්පි පුච්ඡි, පඤ්ඤත්තිම්පි පුච්ඡි, අනුපඤ්ඤත්තිම්පි පුච්ඡි, ආපත්තිම්පි පුච්ඡි, අනාපත්තිම්පි පුච්ඡි.
</Paragraph>

<Paragraph number="2193" book="cula">
“දුතියං පනාවුසෝ උපාලි, පාරාජිකං කත්ථ පඤ්ඤත්තන්”ති? “රාජගහේ, භන්තේ”ති. “කං ආරබ්භා”ති? “ධනියං කුම්භකාරපුත්තං ආරබ්භා”ති. “කිස්මිං වත්ථුස්මින්”ති? “අදින්නාදානේ”ති. අථ ඛෝ ආයස්මා මහාකස්සපෝ ආයස්මන්තං උපාලිං දුතියස්ස පාරාජිකස්ස වත්ථුම්පි පුච්ඡි, නිදානම්පි පුච්ඡි, පුග්ගලම්පි පුච්ඡි, පඤ්ඤත්තිම්පි පුච්ඡි, අනුපඤ්ඤත්තිම්පි පුච්ඡි, ආපත්තිම්පි පුච්ඡි, අනාපත්තිම්පි පුච්ඡි.
</Paragraph>

<Paragraph number="2194" book="cula">
“තතියං පනාවුසෝ උපාලි, පාරාජිකං කත්ථ පඤ්ඤත්තන්”ති? “වේසාලියං, භන්තේ”ති. “කං ආරබ්භා”ති? “සම්බහුලේ භික්ඛූ ආරබ්භා”ති. “කිස්මිං වත්ථුස්මින්”ති? “මනුස්සවිග්ගහේ”ති. අථ ඛෝ ආයස්මා මහාකස්සපෝ ආයස්මන්තං උපාලිං තතියස්ස පාරාජිකස්ස වත්ථුම්පි පුච්ඡි, නිදානම්පි පුච්ඡි, පුග්ගලම්පි පුච්ඡි, පඤ්ඤත්තිම්පි පුච්ඡි, අනුපඤ්ඤත්තිම්පි පුච්ඡි, ආපත්තිම්පි පුච්ඡි, අනාපත්තිම්පි පුච්ඡි.
</Paragraph>

<Paragraph number="2195" book="cula">
“චතුත්ථං පනාවුසෝ උපාලි, පාරාජිකං කත්ථ පඤ්ඤත්තන්”ති? “වේසාලියං, භන්තේ”ති. “කං ආරබ්භා”ති? “වග්ගුමුදාතීරියේ භික්ඛූ ආරබ්භා”ති. “කිස්මිං වත්ථුස්මින්”ති? “උත්තරිමනුස්සධම්මේ”ති. අථ ඛෝ ආයස්මා මහාකස්සපෝ ආයස්මන්තං උපාලිං චතුත්ථස්ස පාරාජිකස්ස වත්ථුම්පි පුච්ඡි, නිදානම්පි පුච්ඡි, පුග්ගලම්පි පුච්ඡි, පඤ්ඤත්තිම්පි පුච්ඡි, අනුපඤ්ඤත්තිම්පි පුච්ඡි, ආපත්තිම්පි පුච්ඡි, අනාපත්තිම්පි පුච්ඡි.
</Paragraph>

<Paragraph number="2196" book="cula">
ඒතේනේව උපායේන උභතෝවිභඞ්ගේ පුච්ඡි. පුට්ඨෝ පුට්ඨෝ ආයස්මා උපාලි විස්සජ්ජේසි.
</Paragraph>

</Division>
<Division number="440" book="cula">

<Paragraph number="2197" book="cula">
අථ ඛෝ ආයස්මා මහාකස්සපෝ සංඝං ඤාපේසි—
</Paragraph>

<Paragraph number="2198" book="cula">
“සුණාතු මේ, ආවුසෝ, සංඝෝ. යදි සංඝස්ස පත්තකල්ලං, අහං ආනන්දං ධම්මං පුච්ඡේය්‍යන්”ති.
</Paragraph>

<Paragraph number="2199" book="cula">
ආයස්මා ආනන්දෝ සංඝං ඤාපේසි—
</Paragraph>

<Paragraph number="2200" book="cula">
“සුණාතු මේ, භන්තේ, සංඝෝ. යදි සංඝස්ස පත්තකල්ලං, අහං ආයස්මතා මහාකස්සපේන ධම්මං පුට්ඨෝ විස්සජ්ජේය්‍යන්”ති.
</Paragraph>

<Paragraph number="2201" book="cula">
අථ ඛෝ ආයස්මා මහාකස්සපෝ ආයස්මන්තං ආනන්දං ඒතදවෝච—  “බ්‍රහ්මජාලං, ආවුසෝ ආනන්ද, කත්ථ භාසිතන්”ති? “අන්තරා ච, භන්තේ, රාජගහං අන්තරා ච නාළන්දං රාජාගාරකේ අම්බලට්ඨිකායා”ති. “කං ආරබ්භා”ති? “සුප්පියඤ්ච පරිබ්බාජකං බ්‍රහ්මදත්තඤ්ච මාණවන්”ති. අථ ඛෝ ආයස්මා මහාකස්සපෝ ආයස්මන්තං ආනන්දං බ්‍රහ්මජාලස්ස නිදානම්පි පුච්ඡි, පුග්ගලම්පි පුච්ඡි. “සාමඤ්ඤඵලං පනාවුසෝ ආනන්ද, කත්ථ භාසිතන්”ති? “රාජගහේ, භන්තේ, ජීවකම්බවනේ”ති. “කේන සද්ධින්”ති? “අජාතසත්තුනා වේදේහිපුත්තේන සද්ධින්”ති. අථ ඛෝ ආයස්මා මහාකස්සපෝ ආයස්මන්තං ආනන්දං සාමඤ්ඤඵලස්ස නිදානම්පි පුච්ඡි, පුග්ගලම්පි පුච්ඡි. ඒතේනේව උපායේන පඤ්චපි නිකායේ පුච්ඡි. පුට්ඨෝ පුට්ඨෝ ආයස්මා ආනන්දෝ විස්සජ්ජේසි.
</Paragraph>
</Division>