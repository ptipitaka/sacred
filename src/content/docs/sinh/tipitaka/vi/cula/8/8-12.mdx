---
title: "8.12 සද්ධිවිහාරිකවත්තකථා"
tableOfContents: false
sidebar:
  order: 4
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="377" book="cula">

<Paragraph number="1725" book="cula">
තේන ඛෝ පන සමයේන උපජ්ඣායා සද්ධිවිහාරිකේසු න සම්මා වත්තන්ති. යේ තේ භික්ඛූ අප්පිච්ඡා …පේ…  තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම උපජ්ඣායා සද්ධිවිහාරිකේසු න සම්මා වත්තිස්සන්තී”ති. අථ ඛෝ තේ භික්ඛූ භගවතෝ ඒතමත්ථං ආරෝචේසුං …පේ…  “සච්චං කිර, භික්ඛවේ, උපජ්ඣායා සද්ධිවිහාරිකේසු න සම්මා වත්තන්තී”ති? “සච්චං, භගවා”ති …පේ…  විගරහිත්වා …පේ…  ධම්මිං කථං කත්වා භික්ඛූ ආමන්තේසි—
</Paragraph>

</Division>
<Division number="378" book="cula">

<Paragraph number="1726" book="cula">
“තේන හි, භික්ඛවේ, උපජ්ඣායානං සද්ධිවිහාරිකේසු වත්තං පඤ්ඤපේස්සාමි යථා උපජ්ඣායේහි සද්ධිවිහාරිකේසු සම්මා වත්තිතබ්බං. උපජ්ඣායේන, භික්ඛවේ, සද්ධිවිහාරිකම්හි සම්මා වත්තිතබ්බං. තත්‍රායං සම්මාවත්තනා—
</Paragraph>

<Paragraph number="1727" book="cula">
උපජ්ඣායේන, භික්ඛවේ, සද්ධිවිහාරිකෝ සඞ්ගහේතබ්බෝ අනුග්ගහේතබ්බෝ උද්දේසේන පරිපුච්ඡාය ඕවාදේන අනුසාසනියා. සචේ උපජ්ඣායස්ස පත්තෝ හෝති, සද්ධිවිහාරිකස්ස පත්තෝ න හෝති, උපජ්ඣායේන සද්ධිවිහාරිකස්ස පත්තෝ දාතබ්බෝ, උස්සුක්කං වා කාතබ්බං—  කින්ති නු ඛෝ සද්ධිවිහාරිකස්ස පත්තෝ උප්පජ්ජියේථාති. සචේ උපජ්ඣායස්ස චීවරං හෝති, සද්ධිවිහාරිකස්ස චීවරං න හෝති, උපජ්ඣායේන සද්ධිවිහාරිකස්ස චීවරං දාතබ්බං, උස්සුක්කං වා කාතබ්බං—  කින්ති නු ඛෝ සද්ධිවිහාරිකස්ස චීවරං උප්පජ්ජියේථාති. සචේ උපජ්ඣායස්ස පරික්ඛාරෝ හෝති, සද්ධිවිහාරිකස්ස පරික්ඛාරෝ න හෝති, උපජ්ඣායේන සද්ධිවිහාරිකස්ස පරික්ඛාරෝ දාතබ්බෝ, උස්සුක්කං වා කාතබ්බං—  කින්ති නු ඛෝ සද්ධිවිහාරිකස්ස පරික්ඛාරෝ උප්පජ්ජියේථාති.
</Paragraph>

<Paragraph number="1728" book="cula">
සචේ සද්ධිවිහාරිකෝ ගිලානෝ හෝති, කාලස්සේව උට්ඨාය දන්තකට්ඨං දාතබ්බං, මුඛෝදකං දාතබ්බං, ආසනං පඤ්ඤපේතබ්බං. සචේ යාගු හෝති, භාජනං ධෝවිත්වා යාගු උපනාමේතබ්බා. යාගුං පීතස්ස උදකං දත්වා භාජනං පටිග්ගහේත්වා නීචං කත්වා සාධුකං අප්පටිඝංසන්තේන ධෝවිත්වා පටිසාමේතබ්බං. සද්ධිවිහාරිකම්හි වුට්ඨිතේ ආසනං උද්ධරිතබ්බං. සචේ සෝ දේසෝ උක්ලාපෝ හෝති, සෝ දේසෝ සම්මජ්ජිතබ්බෝ.
</Paragraph>

<Paragraph number="1729" book="cula">
සචේ සද්ධිවිහාරිකෝ ගාමං පවිසිතුකාමෝ හෝති, නිවාසනං දාතබ්බං, පටිනිවාසනං පටිග්ගහේතබ්බං, කායබන්ධනං දාතබ්බං, සගුණං කත්වා සඞ්ඝාටියෝ දාතබ්බා, ධෝවිත්වා පත්තෝ සෝදකෝ දාතබ්බෝ.
</Paragraph>

<Paragraph number="1730" book="cula">
ඒත්තාවතා නිවත්තිස්සතීති ආසනං පඤ්ඤපේතබ්බං, පාදෝදකං පාදපීඨං පාදකථලිකං උපනික්ඛිපිතබ්බං, පච්චුග්ගන්ත්වා පත්තචීවරං පටිග්ගහේතබ්බං, පටිනිවාසනං දාතබ්බං, නිවාසනං පටිග්ගහේතබ්බං. සචේ චීවරං සින්නං හෝති, මුහුත්තං උණ්හේ ඕතාපේතබ්බං, න ච උණ්හේ චීවරං නිදහිතබ්බං. චීවරං සඞ්ඝරිතබ්බං. චීවරං සඞ්ඝරන්තේන චතුරඞ්ගුලං කණ්ණං උස්සාරේත්වා චීවරං සඞ්ඝරිතබ්බං—  මා මජ්ඣේ භඞ්ගෝ අහෝසීති. ඕභෝගේ කායබන්ධනං කාතබ්බං.
</Paragraph>

<Paragraph number="1731" book="cula">
සචේ පිණ්ඩපාතෝ හෝති, සද්ධිවිහාරිකෝ ච භුඤ්ජිතුකාමෝ හෝති, උදකං දත්වා පිණ්ඩපාතෝ උපනාමේතබ්බෝ. සද්ධිවිහාරිකෝ පානීයේන පුච්ඡිතබ්බෝ. භුත්තාවිස්ස උදකං දත්වා පත්තං පටිග්ගහේත්වා නීචං කත්වා සාධුකං අප්පටිඝංසන්තේන ධෝවිත්වා වෝදකං කත්වා මුහුත්තං උණ්හේ ඕතාපේතබ්බෝ, න ච උණ්හේ පත්තෝ නිදහිතබ්බෝ. පත්තචීවරං නික්ඛිපිතබ්බං. පත්තං නික්ඛිපන්තේන ඒකේන හත්ථේන පත්තං ගහේත්වා ඒකේන හත්ථේන හේට්ඨාමඤ්චං වා හේට්ඨාපීඨං වා පරාමසිත්වා පත්තෝ නික්ඛිපිතබ්බෝ. න ච අනන්තරහිතාය භූමියා පත්තෝ නික්ඛිපිතබ්බෝ. චීවරං නික්ඛිපන්තේන ඒකේන හත්ථේන චීවරං ගහේත්වා ඒකේන හත්ථේන චීවරවංසං වා චීවරරජ්ජුං වා පමජ්ජිත්වා පාරතෝ අන්තං ඕරතෝ භෝගං කත්වා චීවරං නික්ඛිපිතබ්බං. සද්ධිවිහාරිකම්හි වුට්ඨිතේ ආසනං උද්ධරිතබ්බං, පාදෝදකං පාදපීඨං පාදකථලිකං පටිසාමේතබ්බං. සචේ සෝ දේසෝ උක්ලාපෝ හෝති, සෝ දේසෝ සම්මජ්ජිතබ්බෝ.
</Paragraph>

<Paragraph number="1732" book="cula">
සචේ සද්ධිවිහාරිකෝ නහායිතුකාමෝ හෝති, නහානං පටියාදේතබ්බං. සචේ සීතේන අත්ථෝ හෝති, සීතං පටියාදේතබ්බං. සචේ උණ්හේන අත්ථෝ හෝති, උණ්හං පටියාදේතබ්බං.
</Paragraph>

<Paragraph number="1733" book="cula">
සචේ සද්ධිවිහාරිකෝ ජන්තාඝරං පවිසිතුකාමෝ හෝති, චුණ්ණං සන්නේතබ්බං, මත්තිකා තේමේතබ්බා, ජන්තාඝරපීඨං ආදාය ගන්ත්වා ජන්තාඝරපීඨං දත්වා චීවරං පටිග්ගහේත්වා ඒකමන්තං නික්ඛිපිතබ්බං, චුණ්ණං දාතබ්බං, මත්තිකා දාතබ්බා. සචේ උස්සහති ජන්තාඝරං පවිසිතබ්බං. ජන්තාඝරං පවිසන්තේන මත්තිකාය මුඛං මක්ඛේත්වා පුරතෝ ච පච්ඡතෝ ච පටිච්ඡාදේත්වා ජන්තාඝරං පවිසිතබ්බං. න ථේරේ භික්ඛූ අනුපඛජ්ජ නිසීදිතබ්බං, න නවා භික්ඛූ ආසනේන පටිබාහිතබ්බා. ජන්තාඝරේ සද්ධිවිහාරිකස්ස පරිකම්මං කාතබ්බං. ජන්තාඝරා නික්ඛමන්තේන ජන්තාඝරපීඨං ආදාය පුරතෝ ච පච්ඡතෝ ච පටිච්ඡාදේත්වා ජන්තාඝරා නික්ඛමිතබ්බං.
</Paragraph>

<Paragraph number="1734" book="cula">
උදකේපි සද්ධිවිහාරිකස්ස පරිකම්මං කාතබ්බං. නහාතේන පඨමතරං උත්තරිත්වා අත්තනෝ ගත්තං වෝදකං කත්වා නිවාසේත්වා සද්ධිවිහාරිකස්ස ගත්තතෝ උදකං පමජ්ජිතබ්බං, නිවාසනං දාතබ්බං, සඞ්ඝාටි දාතබ්බා, ජන්තාඝරපීඨං ආදාය පඨමතරං ආගන්ත්වා ආසනං පඤ්ඤපේතබ්බං, පාදෝදකං පාදපීඨං පාදකථලිකං උපනික්ඛිපිතබ්බං. සද්ධිවිහාරිකෝ පානීයේන පුච්ඡිතබ්බෝ.
</Paragraph>

<Paragraph number="1735" book="cula">
යස්මිං විහාරේ සද්ධිවිහාරිකෝ විහරති, සචේ සෝ විහාරෝ උක්ලාපෝ හෝති, සචේ උස්සහති, සෝධේතබ්බෝ. විහාරං සෝධේන්තේන පඨමං පත්තචීවරං නීහරිත්වා ඒකමන්තං නික්ඛිපිතබ්බං …පේ…  සචේ ආචමනකුම්භියා උදකං න හෝති, ආචමනකුම්භියා උදකං ආසිඤ්චිතබ්බං.
</Paragraph>

<Paragraph number="1736" book="cula">
සචේ සද්ධිවිහාරිකස්ස අනභිරති උප්පන්නා හෝති, උපජ්ඣායේන වූපකාසේතබ්බෝ, වූපකාසාපේතබ්බෝ, ධම්මකථා වාස්ස කාතබ්බා. සචේ සද්ධිවිහාරිකස්ස කුක්කුච්චං උප්පන්නං හෝති, උපජ්ඣායේන විනෝදේතබ්බං, විනෝදාපේතබ්බං, ධම්මකථා වාස්ස කාතබ්බා. සචේ සද්ධිවිහාරිකස්ස දිට්ඨිගතං උප්පන්නං හෝති, උපජ්ඣායේන විවේචේතබ්බං, විවේචාපේතබ්බං, ධම්මකථා වාස්ස කාතබ්බා. සචේ සද්ධිවිහාරිකෝ ගරුධම්මං අජ්ඣාපන්නෝ හෝති පරිවාසාරහෝ, උපජ්ඣායේන උස්සුක්කං කාතබ්බං—  කින්ති නු ඛෝ සංඝෝ සද්ධිවිහාරිකස්ස පරිවාසං දදේය්‍යාති. සචේ සද්ධිවිහාරිකෝ මූලායපටිකස්සනාරහෝ හෝති, උපජ්ඣායේන උස්සුක්කං කාතබ්බං—  කින්ති නු ඛෝ සංඝෝ සද්ධිවිහාරිකං මූලාය පටිකස්සේය්‍යාති. සචේ සද්ධිවිහාරිකෝ මානත්තාරහෝ හෝති, උපජ්ඣායේන උස්සුක්කං කාතබ්බං—  කින්ති නු ඛෝ සංඝෝ සද්ධිවිහාරිකස්ස මානත්තං දදේය්‍යාති. සචේ සද්ධිවිහාරිකෝ අබ්භානාරහෝ හෝති, උපජ්ඣායේන උස්සුක්කං කාතබ්බං—  කින්ති නු ඛෝ සංඝෝ සද්ධිවිහාරිකං අබ්භේය්‍යාති. සචේ සංඝෝ සද්ධිවිහාරිකස්ස කම්මං කත්තුකාමෝ හෝති, තජ්ජනීයං වා නියස්සං වා පබ්බාජනීයං වා පටිසාරණීයං වා උක්ඛේපනීයං වා, උපජ්ඣායේන උස්සුක්කං කාතබ්බං—  කින්ති නු ඛෝ සංඝෝ සද්ධිවිහාරිකස්ස කම්මං න කරේය්‍ය, ලහුකාය වා පරිණාමේය්‍යාති. කතං වා පනස්ස හෝති සංඝේන කම්මං, තජ්ජනීයං වා නියස්සං වා පබ්බාජනීයං වා පටිසාරණීයං වා, උක්ඛේපනීයං වා, උපජ්ඣායේන උස්සුක්කං කාතබ්බං—  කින්ති නු ඛෝ සද්ධිවිහාරිකෝ සම්මා වත්තේය්‍ය ලෝමං පාතේය්‍ය, නේත්ථාරං වත්තේය්‍ය, සංඝෝ තං කම්මං පටිප්පස්සම්භේය්‍යාති.
</Paragraph>

<Paragraph number="1737" book="cula">
සචේ සද්ධිවිහාරිකස්ස චීවරං ධෝවිතබ්බං හෝති, උපජ්ඣායේන ආචික්ඛිතබ්බං—  ඒවං ධෝවේය්‍යාසීති, උස්සුක්කං වා කාතබ්බං—  කින්ති නු ඛෝ සද්ධිවිහාරිකස්ස චීවරං ධෝවියේථාති. සචේ සද්ධිවිහාරිකස්ස චීවරං කාතබ්බං හෝති, උපජ්ඣායේන ආචික්ඛිතබ්බං—  ඒවං කරේය්‍යාසීති, උස්සුක්කං වා කාතබ්බං—  කින්ති නු ඛෝ සද්ධිවිහාරිකස්ස චීවරං කරියේථාති. සචේ සද්ධිවිහාරිකස්ස රජනං පචිතබ්බං හෝති, උපජ්ඣායේන ආචික්ඛිතබ්බං—  ඒවං පචේය්‍යාසීති, උස්සුක්කං වා කාතබ්බං—  කින්ති නු ඛෝ සද්ධිවිහාරිකස්ස රජනං පචියේථාති. සචේ සද්ධිවිහාරිකස්ස චීවරං රජිතබ්බං හෝති, උපජ්ඣායේන ආචික්ඛිතබ්බං—  ඒවං රජේය්‍යාසීති, උස්සුක්කං වා කාතබ්බං—  කින්ති නු ඛෝ සද්ධිවිහාරිකස්ස චීවරං රජියේථාති. චීවරං රජන්තේන සාධුකං සම්පරිවත්තකං සම්පරිවත්තකං රජිතබ්බං, න ච අච්ඡින්නේ ථේවේ පක්කමිතබ්බං. සචේ සද්ධිවිහාරිකෝ ගිලානෝ හෝති, යාවජීවං උපට්ඨාතබ්බෝ, වුට්ඨානමස්ස ආගමේතබ්බං. ඉදං ඛෝ, භික්ඛවේ, උපජ්ඣායානං සද්ධිවිහාරිකේසු වත්තං යථා උපජ්ඣායේහි සද්ධිවිහාරිකේසු සම්මා වත්තිතබ්බන්”ති.

</Paragraph>
</Division>

<Paragraph number="1738" type="center" book="cula">
දුතියභාණවාරෝ නිට්ඨිතෝ.
</Paragraph>