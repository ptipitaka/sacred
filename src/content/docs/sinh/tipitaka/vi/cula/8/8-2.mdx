---
title: "8.2 ආවාසිකවත්තකථා"
tableOfContents: false
sidebar:
  order: 7
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="358" book="cula">

<Paragraph number="1663" book="cula">
තේන ඛෝ පන සමයේන ආවාසිකා භික්ඛූ ආගන්තුකේ භික්ඛූ දිස්වා නේව ආසනං පඤ්ඤපේන්ති, න පාදෝදකං පාදපීඨං පාදකථලිකං උපනික්ඛිපන්ති, න පච්චුග්ගන්ත්වා පත්තචීවරං පටිග්ගණ්හන්ති, න පානීයේන පුච්ඡන්ති, න වුඩ්ඪතරේපි ආගන්තුකේ භික්ඛූ අභිවාදේන්ති, න සේනාසනං පඤ්ඤපේන්ති. යේ තේ භික්ඛූ අප්පිච්ඡා …පේ…  තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම ආවාසිකා භික්ඛූ ආගන්තුකේ භික්ඛූ දිස්වා නේව ආසනං පඤ්ඤපේස්සන්ති, න පාදෝදකං පාදපීඨං පාදකථලිකං උපනික්ඛිපිස්සන්ති, න පච්චුග්ගන්ත්වා පත්තචීවරං පටිග්ගහිස්සන්ති, න පානීයේන පුච්ඡිස්සන්ති, වුඩ්ඪතරේපි ආගන්තුකේ භික්ඛූ න අභිවාදේස්සන්ති, න සේනාසනං පඤ්ඤපේස්සන්තී”ති. අථ ඛෝ තේ භික්ඛූ භගවතෝ ඒතමත්ථං ආරෝචේසුං …පේ…  “සච්චං කිර, භික්ඛවේ …පේ…  “සච්චං, භගවා”ති …පේ…  විගරහිත්වා …පේ…  ධම්මිං කථං කත්වා භික්ඛූ ආමන්තේසි—
</Paragraph>

</Division>
<Division number="359" book="cula">

<Paragraph number="1664" book="cula">
“තේන හි, භික්ඛවේ, ආවාසිකානං භික්ඛූනං වත්තං පඤ්ඤපේස්සාමි යථා ආවාසිකේහි භික්ඛූහි සම්මා වත්තිතබ්බං. ආවාසිකේන, භික්ඛවේ, භික්ඛුනා ආගන්තුකං භික්ඛුං වුඩ්ඪතරං දිස්වා ආසනං පඤ්ඤපේතබ්බං, පාදෝදකං පාදපීඨං පාදකථලිකං උපනික්ඛිපිතබ්බං, පච්චුග්ගන්ත්වා පත්තචීවරං පටිග්ගහේතබ්බං, පානීයේන පුච්ඡිතබ්බෝ. සචේ උස්සහති, උපාහනා පුඤ්ඡිතබ්බා. උපාහනා පුඤ්ඡන්තේන පඨමං සුක්ඛේන චෝළකේන පුඤ්ඡිතබ්බා, පච්ඡා අල්ලේන. උපාහනාපුඤ්ඡනචෝළකං ධෝවිත්වා ඒකමන්තං විස්සජ්ජේතබ්බං.
</Paragraph>

<Paragraph number="1665" book="cula">
ආගන්තුකෝ භික්ඛු වුඩ්ඪතරෝ අභිවාදේතබ්බෝ. සේනාසනං පඤ්ඤපේතබ්බං—  ‘ඒතං තේ සේනාසනං පාපුණාතී’ති. අජ්ඣාවුට්ඨං වා අනජ්ඣාවුට්ඨං වා ආචික්ඛිතබ්බං. ගෝචරෝ ආචික්ඛිතබ්බෝ. අගෝචරෝ ආචික්ඛිතබ්බෝ. සේක්ඛසම්මතානි කුලානි ආචික්ඛිතබ්බානි. වච්චට්ඨානං ආචික්ඛිතබ්බං. පස්සාවට්ඨානං ආචික්ඛිතබ්බං. පානීයං ආචික්ඛිතබ්බං. පරිභෝජනීයං ආචික්ඛිතබ්බං. කත්තරදණ්ඩෝ ආචික්ඛිතබ්බෝ. සංඝස්ස කතිකසණ්ඨානං ආචික්ඛිතබ්බං—  ‘ඉමං කාලං පවිසිතබ්බං, ඉමං කාලං නික්ඛමිතබ්බන්’ති.
</Paragraph>

<Paragraph number="1666" book="cula">
සචේ නවකෝ හෝති, නිසින්නකේනේව ආචික්ඛිතබ්බං—  ‘අත්‍ර පත්තං නික්ඛිපාහි, අත්‍ර චීවරං නික්ඛිපාහි, ඉදං ආසනං නිසීදාහී’ති. පානීයං ආචික්ඛිතබ්බං. පරිභෝජනීයං ආචික්ඛිතබ්බං. උපාහනාපුඤ්ඡනචෝළකං ආචික්ඛිතබ්බං. ආගන්තුකෝ භික්ඛු නවකෝ අභිවාදාපේතබ්බෝ. සේනාසනං ආචික්ඛිතබ්බං—  ‘ඒතං තේ සේනාසනං පාපුණාතී’ති. අජ්ඣාවුට්ඨං වා අනජ්ඣාවුට්ඨං වා ආචික්ඛිතබ්බං. ගෝචරෝ ආචික්ඛිතබ්බෝ. අගෝචරෝ ආචික්ඛිතබ්බෝ. සේක්ඛසම්මතානි කුලානි ආචික්ඛිතබ්බානි. වච්චට්ඨානං ආචික්ඛිතබ්බං. පස්සාවට්ඨානං ආචික්ඛිතබ්බං. පානීයං ආචික්ඛිතබ්බං. පරිභෝජනීයං ආචික්ඛිතබ්බං. කත්තරදණ්ඩෝ ආචික්ඛිතබ්බෝ. සංඝස්ස කතිකසණ්ඨානං ආචික්ඛිතබ්බං—  ‘ඉමං කාලං පවිසිතබ්බං, ඉමං කාලං නික්ඛමිතබ්බන්’ති. ඉදං ඛෝ, භික්ඛවේ, ආවාසිකානං භික්ඛූනං වත්තං යථා ආවාසිකේහි භික්ඛූහි සම්මා වත්තිතබ්බන්”ති.
</Paragraph>
</Division>