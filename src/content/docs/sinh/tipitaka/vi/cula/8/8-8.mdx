---
title: "8.8 සේනාසනවත්තකථා"
tableOfContents: false
sidebar:
  order: 13
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="369" book="cula">

<Paragraph number="1693" book="cula">
තේන ඛෝ පන සමයේන සම්බහුලා භික්ඛූ අජ්ඣෝකාසේ චීවරකම්මං කරෝන්ති. ඡබ්බග්ගියා භික්ඛූ පටිවාතේ අඞ්ගණේ සේනාසනං පප්ඵෝටේසුං. භික්ඛූ රජේන ඕකිරිංසු. යේ තේ භික්ඛූ අප්පිච්ඡා …පේ…  තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම ඡබ්බග්ගියා භික්ඛූ පටිවාතේ අඞ්ගණේ සේනාසනං පප්ඵෝටේස්සන්ති. භික්ඛූ රජේන ඕකිරිංසූ”ති.
</Paragraph>

<Paragraph number="1694" book="cula">
අථ ඛෝ තේ භික්ඛූ භගවතෝ ඒතමත්ථං ආරෝචේසුං …පේ…  “සච්චං කිර, භික්ඛවේ, ඡබ්බග්ගියා භික්ඛූ පටිවාතේ අඞ්ගණේ සේනාසනං පප්ඵෝටේන්ති, භික්ඛූ රජේන ඕකිරිංසූ”ති? “සච්චං, භගවා”ති …පේ…  විගරහිත්වා …පේ…  ධම්මිං කථං කත්වා භික්ඛූ ආමන්තේසි—
</Paragraph>

</Division>
<Division number="370" book="cula">

<Paragraph number="1695" book="cula">
“තේන හි, භික්ඛවේ, භික්ඛූනං සේනාසනවත්තං පඤ්ඤපේස්සාමි යථා භික්ඛූහි සේනාසනේ සම්මා වත්තිතබ්බං. යස්මිං විහාරේ විහරති, සචේ සෝ විහාරෝ උක්ලාපෝ හෝති, සචේ උස්සහති, සෝධේතබ්බෝ. විහාරං සෝධේන්තේන පඨමං පත්තචීවරං නීහරිත්වා ඒකමන්තං නික්ඛිපිතබ්බං; නිසීදනපච්චත්ථරණං නීහරිත්වා ඒකමන්තං නික්ඛිපිතබ්බං; භිසිබිබ්බෝහනං නීහරිත්වා ඒකමන්තං නික්ඛිපිතබ්බං; මඤ්චෝ නීචං කත්වා සාධුකං අප්පටිඝංසන්තේන, අසඞ්ඝට්ටේන්තේන කවාටපිට්ඨං, නීහරිත්වා ඒකමන්තං නික්ඛිපිතබ්බෝ; පීඨං නීචං කත්වා සාධුකං අප්පටිඝංසන්තේන, අසඞ්ඝට්ටේන්තේන කවාටපිට්ඨං, නීහරිත්වා ඒකමන්තං නික්ඛිපිතබ්බං; මඤ්චපටිපාදකා නීහරිත්වා ඒකමන්තං නික්ඛිපිතබ්බා; ඛේළමල්ලකෝ නීහරිත්වා ඒකමන්තං නික්ඛිපිතබ්බෝ; අපස්සේනඵලකං නීහරිත්වා ඒකමන්තං නික්ඛිපිතබ්බං; භුම්මත්ථරණං යථාපඤ්ඤත්තං සල්ලක්ඛේත්වා නීහරිත්වා ඒකමන්තං නික්ඛිපිතබ්බං. සචේ විහාරේ සන්තානකං හෝති, උල්ලෝකා පඨමං ඕහාරේතබ්බං, ආලෝකසන්ධිකණ්ණභාගා පමජ්ජිතබ්බා. සචේ ගේරුකපරිකම්මකතා භිත්ති කණ්ණකිතා හෝති, චෝළකං තේමේත්වා පීළේත්වා පමජ්ජිතබ්බා. සචේ කාළවණ්ණකතා භූමි කණ්ණකිතා හෝති, චෝළකං තේමේත්වා පීළේත්වා පමජ්ජිතබ්බා. සචේ අකතා හෝති භූමි, උදකේන පරිප්ඵෝසිත්වා පරිප්ඵෝසිත්වා සම්මජ්ජිතබ්බා—  මා විහාරෝ රජේන උහඤ්ඤීති. සඞ්කාරං විචිනිත්වා ඒකමන්තං ඡඩ්ඩේතබ්බං.
</Paragraph>

<Paragraph number="1696" book="cula">
න භික්ඛුසාමන්තා සේනාසනං පප්ඵෝටේතබ්බං. න විහාරසාමන්තා සේනාසනං පප්ඵෝටේතබ්බං. න පානීයසාමන්තා සේනාසනං පප්ඵෝටේතබ්බං. න පරිභෝජනීයසාමන්තා සේනාසනං පප්ඵෝටේතබ්බං. න පටිවාතේ අඞ්ගණේ සේනාසනං පප්ඵෝටේතබ්බං. අධෝවාතේ සේනාසනං පප්ඵෝටේතබ්බං.
</Paragraph>

<Paragraph number="1697" book="cula">
භුම්මත්ථරණං ඒකමන්තං ඕතාපේත්වා සෝධේත්වා පප්ඵෝටේත්වා අතිහරිත්වා යථාපඤ්ඤත්තං පඤ්ඤපේතබ්බං. මඤ්චපටිපාදකා ඒකමන්තං ඕතාපේත්වා පමජ්ජිත්වා අතිහරිත්වා යථාඨානේ ඨපේතබ්බා. මඤ්චෝ ඒකමන්තං ඕතාපේත්වා සෝධේත්වා පප්ඵෝටේත්වා නීචං කත්වා සාධුකං අප්පටිඝංසන්තේන, අසඞ්ඝට්ටේන්තේන කවාටපිට්ඨං, අතිහරිත්වා යථාපඤ්ඤත්තං පඤ්ඤපේතබ්බෝ. පීඨං ඒකමන්තං ඕතාපේත්වා සෝධේත්වා පප්ඵෝටේත්වා නීචං කත්වා සාධුකං අප්පටිඝංසන්තේන, අසඞ්ඝට්ටේන්තේන කවාටපිට්ඨං, අතිහරිත්වා යථාපඤ්ඤත්තං පඤ්ඤපේතබ්බං. භිසිබිබ්බෝහනං ඒකමන්තං ඕතාපේත්වා සෝධේත්වා පප්ඵෝටේත්වා අතිහරිත්වා යථාපඤ්ඤත්තං පඤ්ඤපේතබ්බං. නිසීදනපච්චත්ථරණං ඒකමන්තං ඕතාපේත්වා සෝධේත්වා පප්ඵෝටේත්වා අතිහරිත්වා යථාපඤ්ඤත්තං පඤ්ඤපේතබ්බං. ඛේළමල්ලකෝ ඒකමන්තං ඕතාපේත්වා පමජ්ජිත්වා අතිහරිත්වා යථාඨානේ ඨපේතබ්බෝ. අපස්සේනඵලකං ඒකමන්තං ඕතාපේත්වා පමජ්ජිත්වා අතිහරිත්වා යථාඨානේ ඨපේතබ්බං. පත්තචීවරං නික්ඛිපිතබ්බං. පත්තං නික්ඛිපන්තේන ඒකේන හත්ථේන පත්තං ගහේත්වා ඒකේන හත්ථේන හේට්ඨාමඤ්චං වා හේට්ඨාපීඨං වා පරාමසිත්වා පත්තෝ නික්ඛිපිතබ්බෝ. න ච අනන්තරහිතාය භූමියා පත්තෝ නික්ඛිපිතබ්බෝ. චීවරං නික්ඛිපන්තේන ඒකේන හත්ථේන චීවරං ගහේත්වා ඒකේන හත්ථේන චීවරවංසං වා චීවරරජ්ජුං වා පමජ්ජිත්වා පාරතෝ අන්තං ඕරතෝ භෝගං කත්වා චීවරං නික්ඛිපිතබ්බං.
</Paragraph>

<Paragraph number="1698" book="cula">
සචේ පුරත්ථිමා සරජා වාතා වායන්ති, පුරත්ථිමා වාතපානා ථකේතබ්බා. සචේ පච්ඡිමා සරජා වාතා වායන්ති, පච්ඡිමා වාතපානා ථකේතබ්බා. සචේ උත්තරා සරජා වාතා වායන්ති උත්තරා වාතපානා ථකේතබ්බා. සචේ දක්ඛිණා සරජා වාතා වායන්ති, දක්ඛිණා වාතපානා ථකේතබ්බා. සචේ සීතකාලෝ හෝති, දිවා වාතපානා විවරිතබ්බා, රත්තිං ථකේතබ්බා. සචේ උණ්හකාලෝ හෝති, දිවා වාතපානා ථකේතබ්බා, රත්තිං විවරිතබ්බා.
</Paragraph>

<Paragraph number="1699" book="cula">
සචේ පරිවේණං උක්ලාපං හෝති, පරිවේණං සම්මජ්ජිතබ්බං. සචේ කෝට්ඨකෝ උක්ලාපෝ හෝති, කෝට්ඨකෝ සම්මජ්ජිතබ්බෝ. සචේ උපට්ඨානසාලා උක්ලාපා හෝති, උපට්ඨානසාලා සම්මජ්ජිතබ්බා. සචේ අග්ගිසාලා උක්ලාපා හෝති, අග්ගිසාලා සම්මජ්ජිතබ්බා. සචේ වච්චකුටි උක්ලාපා හෝති, වච්චකුටි සම්මජ්ජිතබ්බා. සචේ පානීයං න හෝති, පානීයං උපට්ඨාපේතබ්බං. සචේ පරිභෝජනීයං න හෝති, පරිභෝජනීයං උපට්ඨාපේතබ්බං. සචේ ආචමනකුම්භියා උදකං න හෝති, ආචමනකුම්භියා උදකං ආසිඤ්චිතබ්බං.
</Paragraph>

<Paragraph number="1700" book="cula">
සචේ වුඩ්ඪේන සද්ධිං ඒකවිහාරේ විහරති, න වුඩ්ඪං අනාපුච්ඡා උද්දේසෝ දාතබ්බෝ, න පරිපුච්ඡා දාතබ්බා, න සජ්ඣායෝ කාතබ්බෝ, න ධම්මෝ භාසිතබ්බෝ, න පදීපෝ කාතබ්බෝ, න පදීපෝ විජ්ඣාපේතබ්බෝ, න වාතපානා විවරිතබ්බා, න වාතපානා ථකේතබ්බා. සචේ වුඩ්ඪේන සද්ධිං ඒකචඞ්කමේ චඞ්කමති, යේන වුඩ්ඪෝ තේන පරිවත්තිතබ්බං, න ච වුඩ්ඪෝ සඞ්ඝාටිකණ්ණේන ඝට්ටේතබ්බෝ. ඉදං ඛෝ, භික්ඛවේ, භික්ඛූනං සේනාසනවත්තං යථා භික්ඛූහි සේනාසනේ සම්මා වත්තිතබ්බන්”ති.
</Paragraph>
</Division>