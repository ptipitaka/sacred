---
title: "8.3 ගමිකවත්තකථා"
tableOfContents: false
sidebar:
  order: 8
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="360" book="cula">

<Paragraph number="1667" book="cula">
තේන ඛෝ පන සමයේන ගමිකා භික්ඛූ දාරුභණ්ඩං මත්තිකාභණ්ඩං අප්පටිසාමේත්වා ද්වාරවාතපානං විවරිත්වා සේනාසනං අනාපුච්ඡා පක්කමන්ති. දාරුභණ්ඩං මත්තිකාභණ්ඩං නස්සති. සේනාසනං අගුත්තං හෝති. යේ තේ භික්ඛූ අප්පිච්ඡා …පේ…  තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම ගමිකා භික්ඛූ දාරුභණ්ඩං මත්තිකාභණ්ඩං අප්පටිසාමේත්වා ද්වාරවාතපානං විවරිත්වා සේනාසනං අනාපුච්ඡා පක්කමිස්සන්ති. දාරුභණ්ඩං මත්තිකාභණ්ඩං නස්සති. සේනාසනං අගුත්තං හෝතී”ති. අථ ඛෝ තේ භික්ඛූ භගවතෝ ඒතමත්ථං ආරෝචේසුං …පේ…  “සච්චං කිර, භික්ඛවේ …පේ…  “සච්චං, භගවා”ති …පේ…  විගරහිත්වා …පේ…  ධම්මිං කථං කත්වා භික්ඛූ ආමන්තේසි—
</Paragraph>

</Division>
<Division number="361" book="cula">

<Paragraph number="1668" book="cula">
“තේන හි, භික්ඛවේ, ගමිකානං භික්ඛූනං වත්තං පඤ්ඤපේස්සාමි යථා ගමිකේහි භික්ඛූහි සම්මා වත්තිතබ්බං. ගමිකේන, භික්ඛවේ, භික්ඛුනා දාරුභණ්ඩං මත්තිකාභණ්ඩං පටිසාමේත්වා ද්වාරවාතපානං ථකේත්වා සේනාසනං ආපුච්ඡා පක්කමිතබ්බං. සචේ භික්ඛු න හෝති, සාමණේරෝ ආපුච්ඡිතබ්බෝ. සචේ සාමණේරෝ න හෝති, ආරාමිකෝ ආපුච්ඡිතබ්බෝ. සචේ ආරාමිකෝ න හෝති, උපාසකෝ ආපුච්ඡිතබ්බෝ. සචේ න හෝති භික්ඛු වා සාමණේරෝ වා ආරාමිකෝ වා උපාසකෝ වා, චතූසු පාසාණේසු මඤ්චං පඤ්ඤපේත්වා මඤ්චේ මඤ්චං ආරෝපේත්වා පීඨේ පීඨං ආරෝපේත්වා සේනාසනං උපරි පුඤ්ජං කරිත්වා දාරුභණ්ඩං මත්තිකාභණ්ඩං පටිසාමේත්වා ද්වාරවාතපානං ථකේත්වා පක්කමිතබ්බං. සචේ විහාරෝ ඕවස්සති, සචේ උස්සහති, ඡාදේතබ්බෝ, උස්සුක්කං වා කාතබ්බං—  ‘කින්ති නු ඛෝ විහාරෝ ඡාදියේථා’ති. ඒවඤ්චේතං ලභේථ, ඉච්චේතං කුසලං. නෝ චේ ලභේථ, යෝ දේසෝ අනෝවස්සකෝ හෝති, තත්ථ චතූසු පාසාණේසු මඤ්චං පඤ්ඤපේත්වා මඤ්චේ මඤ්චං ආරෝපේත්වා පීඨේ පීඨං ආරෝපේත්වා සේනාසනං උපරි පුඤ්ජං කරිත්වා දාරුභණ්ඩං මත්තිකාභණ්ඩං පටිසාමේත්වා ද්වාරවාතපානං ථකේත්වා පක්කමිතබ්බං. සචේ සබ්බෝ විහාරෝ ඕවස්සති, සචේ උස්සහති, සේනාසනං ගාමං අතිහරිතබ්බං, උස්සුක්කං වා කාතබ්බං—  ‘කින්ති නු ඛෝ සේනාසනං ගාමං අතිහරියේථා’ති. ඒවඤ්චේතං ලභේථ, ඉච්චේතං කුසලං. නෝ චේ ලභේථ, අජ්ඣෝකාසේ චතූසු පාසාණේසු මඤ්චං පඤ්ඤපේත්වා මඤ්චේ මඤ්චං ආරෝපේත්වා පීඨේ පීඨං ආරෝපේත්වා සේනාසනං උපරි පුඤ්ජං කරිත්වා දාරුභණ්ඩං මත්තිකාභණ්ඩං පටිසාමේත්වා තිණේන වා පණ්ණේන වා පටිච්ඡාදේත්වා පක්කමිතබ්බං—  අප්පේව නාම අඞ්ගානිපි සේසේය්‍යුන්ති. ඉදං ඛෝ, භික්ඛවේ, ගමිකානං භික්ඛූනං වත්තං යථා ගමිකේහි භික්ඛූහි සම්මා වත්තිතබ්බන්”ති.
</Paragraph>
</Division>