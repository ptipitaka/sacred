---
title: "8.9 ජන්තාඝරවත්තකථා"
tableOfContents: false
sidebar:
  order: 14
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="371" book="cula">

<Paragraph number="1701" book="cula">
තේන ඛෝ පන සමයේන ඡබ්බග්ගියා භික්ඛූ ජන්තාඝරේ ථේරේහි භික්ඛූහි නිවාරියමානා අනාදරියං පටිච්ච පහූතං කට්ඨං ආරෝපේත්වා අග්ගිං දත්වා ද්වාරං ථකේත්වා ද්වාරේ නිසීදන්ති. භික්ඛූ උණ්හාභිතත්තා ද්වාරං අලභමානා මුච්ඡිතා පපතන්ති. යේ තේ භික්ඛූ අප්පිච්ඡා …පේ…  තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම ඡබ්බග්ගියා භික්ඛූ ජන්තාඝරේ ථේරේහි භික්ඛූහි නිවාරියමානා අනාදරියං පටිච්ච පහූතං කට්ඨං ආරෝපේත්වා අග්ගිං දත්වා ද්වාරං ථකේත්වා ද්වාරේ නිසීදිස්සන්ති. භික්ඛූ උණ්හාභිතත්තා ද්වාරං අලභමානා මුච්ඡිතා පපතන්තී”ති. අථ ඛෝ තේ භික්ඛූ භගවතෝ ඒතමත්ථං ආරෝචේසුං …පේ…  “සච්චං කිර, භික්ඛවේ, ඡබ්බග්ගියා භික්ඛූ ජන්තාඝරේ ථේරේහි භික්ඛූහි නිවාරියමානා අනාදරියං පටිච්ච පහූතං කට්ඨං ආරෝපේත්වා අග්ගිං දත්වා ද්වාරං ථකේත්වා ද්වාරේ නිසීදන්ති; භික්ඛූ උණ්හාභිතත්තා ද්වාරං අලභමානා මුච්ඡිතා පපතන්තී”ති? “සච්චං, භගවා”ති …පේ…  විගරහිත්වා …පේ…  ධම්මිං කථං කත්වා භික්ඛූ ආමන්තේසි—  “න, භික්ඛවේ, ජන්තාඝරේ ථේරේන භික්ඛුනා නිවාරියමානේන අනාදරියං පටිච්ච පහූතං කට්ඨං ආරෝපේත්වා අග්ගි දාතබ්බෝ. යෝ දදේය්‍ය, ආපත්ති දුක්කටස්ස. න, භික්ඛවේ, ද්වාරං ථකේත්වා ද්වාරේ නිසීදිතබ්බං. යෝ නිසීදේය්‍ය, ආපත්ති දුක්කටස්ස.
</Paragraph>

</Division>
<Division number="372" book="cula">

<Paragraph number="1702" book="cula">
තේන හි, භික්ඛවේ, භික්ඛූනං ජන්තාඝරවත්තං පඤ්ඤපේස්සාමි යථා භික්ඛූහි ජන්තාඝරේ සම්මා වත්තිතබ්බං. යෝ පඨමං ජන්තාඝරං ගච්ඡති, සචේ ඡාරිකා උස්සන්නා හෝති, ඡාරිකා ඡඩ්ඩේතබ්බා. සචේ ජන්තාඝරං උක්ලාපං හෝති, ජන්තාඝරං සම්මජ්ජිතබ්බං. සචේ පරිභණ්ඩං උක්ලාපං හෝති, පරිභණ්ඩං සම්මජ්ජිතබ්බං. සචේ පරිවේණං උක්ලාපං හෝති, පරිවේණං සම්මජ්ජිතබ්බං. සචේ කෝට්ඨකෝ උක්ලාපෝ හෝති, කෝට්ඨකෝ සම්මජ්ජිතබ්බෝ. සචේ ජන්තාඝරසාලා උක්ලාපා හෝති, ජන්තාඝරසාලා සම්මජ්ජිතබ්බා.
</Paragraph>

<Paragraph number="1703" book="cula">
චුණ්ණං සන්නේතබ්බං, මත්තිකා තේමේතබ්බා, උදකදෝණිකාය උදකං ආසිඤ්චිතබ්බං. ජන්තාඝරං පවිසන්තේන මත්තිකාය මුඛං මක්ඛේත්වා පුරතෝ ච පච්ඡතෝ ච පටිච්ඡාදේත්වා ජන්තාඝරං පවිසිතබ්බං. න ථේරේ භික්ඛූ අනුපඛජ්ජ නිසීදිතබ්බං. න නවා භික්ඛූ ආසනේන පටිබාහිතබ්බා. සචේ උස්සහති, ජන්තාඝරේ ථේරානං භික්ඛූනං පරිකම්මං කාතබ්බං. ජන්තාඝරා නික්ඛමන්තේන ජන්තාඝරපීඨං ආදාය පුරතෝ ච පච්ඡතෝ ච පටිච්ඡාදේත්වා ජන්තාඝරා නික්ඛමිතබ්බං. සචේ උස්සහති, උදකේපි ථේරානං භික්ඛූනං පරිකම්මං කාතබ්බං. න ථේරානං භික්ඛූනං පුරතෝපි නහායිතබ්බං, න උපරිතෝපි නහායිතබ්බං. නහාතේන උත්තරන්තේන ඕතරන්තානං මග්ගෝ දාතබ්බෝ. යෝ පච්ඡා ජන්තාඝරා නික්ඛමති, සචේ ජන්තාඝරං චික්ඛල්ලං හෝති, ධෝවිතබ්බං. මත්තිකාදෝණිකං ධෝවිත්වා ජන්තාඝරපීඨං පටිසාමේත්වා අග්ගිං විජ්ඣාපේත්වා ද්වාරං ථකේත්වා පක්කමිතබ්බං. ඉදං ඛෝ, භික්ඛවේ, භික්ඛූනං ජන්තාඝරවත්තං යථා භික්ඛූහි ජන්තාඝරේ සම්මා වත්තිතබ්බන්”ති.
</Paragraph>
</Division>