---
title: "8.10 වච්චකුටිවත්තකථා"
tableOfContents: false
sidebar:
  order: 2
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="373" book="cula">

<Paragraph number="1704" book="cula">
තේන ඛෝ පන සමයේන අඤ්ඤතරෝ භික්ඛු බ්‍රාහ්මණජාතිකෝ වච්චං කත්වා න ඉච්ඡති ආචමේතුං—  “කෝ ඉමං වසලං දුග්ගන්ධං ආමසිස්සතී”ති. තස්ස වච්චමග්ගේ කිමි සණ්ඨාති. අථ ඛෝ සෝ භික්ඛු භික්ඛූනං ඒතමත්ථං ආරෝචේසි. “කිං පන ත්වං, ආවුසෝ, වච්චං කත්වා න ආචමේසී”ති? “ඒවමාවුසෝ”ති. යේ තේ භික්ඛූ අප්පිච්ඡා …පේ…  තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම භික්ඛු වච්චං කත්වා න ආචමේස්සතී”ති. අථ ඛෝ තේ භික්ඛූ භගවතෝ ඒතමත්ථං ආරෝචේසුං …පේ…  “සච්චං කිර ත්වං, භික්ඛු, වච්චං කත්වා න ආචමේසී”ති? “සච්චං, භගවා”ති …පේ…  විගරහිත්වා …පේ…  ධම්මිං කථං කත්වා භික්ඛූ ආමන්තේසි—  “න, භික්ඛවේ, වච්චං කත්වා සති උදකේ නාචමේතබ්බං. යෝ නාචමේය්‍ය, ආපත්ති දුක්කටස්සා”ති.
</Paragraph>

<Paragraph number="1705" book="cula">
තේන ඛෝ පන සමයේන භික්ඛූ වච්චකුටියා යථාවුඩ්ඪං වච්චං කරෝන්ති. නවකා භික්ඛූ පඨමතරං ආගන්ත්වා වච්චිතා ආගමේන්ති. තේ වච්චං සන්ධාරේන්තා මුච්ඡිතා පපතන්ති. භගවතෝ ඒතමත්ථං ආරෝචේසුං …පේ…  “සච්චං කිර, භික්ඛවේ …පේ…  “සච්චං, භගවා”ති …පේ…  “න, භික්ඛවේ, වච්චකුටියා යථාවුඩ්ඪං වච්චෝ කාතබ්බෝ. යෝ කරේය්‍ය, ආපත්ති දුක්කටස්ස. අනුජානාමි, භික්ඛවේ, ආගතපටිපාටියා වච්චං කාතුන්”ති.
</Paragraph>

<Paragraph number="1706" book="cula">
තේන ඛෝ පන සමයේන ඡබ්බග්ගියා භික්ඛූ අතිසහසාපි වච්චකුටිං පවිසන්ති, උබ්භජිත්වාපි පවිසන්ති, නිත්ථුනන්තාපි වච්චං කරෝන්ති, දන්තකට්ඨං ඛාදන්තාපි වච්චං කරෝන්ති, බහිද්ධාපි වච්චදෝණිකාය වච්චං කරෝන්ති, බහිද්ධාපි පස්සාවදෝණිකාය පස්සාවං කරෝන්ති, පස්සාවදෝණිකායපි ඛේළං කරෝන්ති, ඵරුසේනපි කට්ඨේන අවලේඛන්ති, අවලේඛනකට්ඨම්පි වච්චකූපම්හි පාතේන්ති, අතිසහසාපි නික්ඛමන්ති, උබ්භජිත්වාපි නික්ඛමන්ති, චපුචපුකාරකම්පි ආචමේන්ති, ආචමනසරාවකේපි උදකං සේසේන්ති. යේ තේ භික්ඛූ අප්පිච්ඡා …පේ…  තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම ඡබ්බග්ගියා භික්ඛූ අතිසහසාපි වච්චකුටිං පවිසිස්සන්ති, උබ්භජිත්වාපි පවිසිස්සන්ති, නිත්ථුනන්තාපි වච්චං කරිස්සන්ති, දන්තකට්ඨං ඛාදන්තාපි වච්චං කරිස්සන්ති, බහිද්ධාපි වච්චදෝණිකාය වච්චං කරිස්සන්ති, බහිද්ධාපි පස්සාවදෝණිකාය පස්සාවං කරිස්සන්ති, පස්සාවදෝණිකායපි ඛේළං කරිස්සන්ති, ඵරුසේනපි කට්ඨේන අවලේඛිස්සන්ති, අවලේඛනකට්ඨම්පි වච්චකූපම්හි පාතේස්සන්ති, අතිසහසාපි නික්ඛමිස්සන්ති, උබ්භජිත්වාපි නික්ඛමිස්සන්ති, චපුචපුකාරකම්පි ආචමේස්සන්ති, ආචමනසරාවකේපි උදකං සේසේස්සන්තී”ති. අථ ඛෝ තේ භික්ඛූ භගවතෝ ඒතමත්ථං ආරෝචේසුං …පේ…  “සච්චං කිර, භික්ඛවේ …පේ…  “සච්චං, භගවා”ති …පේ…  විගරහිත්වා …පේ…  ධම්මිං කථං කත්වා භික්ඛූ ආමන්තේසි—
</Paragraph>

</Division>
<Division number="374" book="cula">

<Paragraph number="1707" book="cula">
“තේන හි, භික්ඛවේ, භික්ඛූනං වච්චකුටිවත්තං පඤ්ඤපේස්සාමි යථා භික්ඛූහි වච්චකුටියා සම්මා වත්තිතබ්බං. යෝ වච්චකුටිං ගච්ඡති තේන බහි ඨිතේන උක්කාසිතබ්බං. අන්තෝ නිසින්නේනපි උක්කාසිතබ්බං. චීවරවංසේ වා චීවරරජ්ජුයා වා චීවරං නික්ඛිපිත්වා සාධුකං අතරමානේන වච්චකුටි පවිසිතබ්බා. නාතිසහසා පවිසිතබ්බා. න උබ්භජිත්වා පවිසිතබ්බා. වච්චපාදුකාය ඨිතේන උබ්භජිතබ්බං. න නිත්ථුනන්තේන වච්චෝ කාතබ්බෝ. න දන්තකට්ඨං ඛාදන්තේන වච්චෝ කාතබ්බෝ. න බහිද්ධා වච්චදෝණිකාය වච්චෝ කාතබ්බෝ. න බහිද්ධා පස්සාවදෝණිකාය පස්සාවෝ කාතබ්බෝ. න පස්සාවදෝණිකාය ඛේළෝ කාතබ්බෝ. න ඵරුසේන කට්ඨේන අවලේඛිතබ්බං. න අවලේඛනකට්ඨං වච්චකූපම්හි පාතේතබ්බං. වච්චපාදුකාය ඨිතේන පටිච්ඡාදේතබ්බං. නාතිසහසා නික්ඛමිතබ්බං. න උබ්භජිත්වා නික්ඛමිතබ්බං. ආචමනපාදුකාය ඨිතේන උබ්භජිතබ්බං. න චපුචපුකාරකං ආචමේතබ්බං. න ආචමනසරාවකේ උදකං සේසේතබ්බං. ආචමනපාදුකාය ඨිතේන පටිච්ඡාදේතබ්බං.
</Paragraph>

<Paragraph number="1708" book="cula">
සචේ වච්චකුටි උහතා හෝති, ධෝවිතබ්බා. සචේ අවලේඛනපිධරෝ පූරෝ හෝති, අවලේඛනකට්ඨං ඡඩ්ඩේතබ්බං. සචේ වච්චකුටි උක්ලාපා හෝති, වච්චකුටි සම්මජ්ජිතබ්බා. සචේ පරිභණ්ඩං උක්ලාපං හෝති, පරිභණ්ඩං සම්මජ්ජිතබ්බං. සචේ පරිවේණං උක්ලාපං හෝති, පරිවේණං සම්මජ්ජිතබ්බං. සචේ කෝට්ඨකෝ උක්ලාපෝ හෝති, කෝට්ඨකෝ සම්මජ්ජිතබ්බෝ. සචේ ආචමනකුම්භියා උදකං න හෝති, ආචමනකුම්භියා උදකං ආසිඤ්චිතබ්බං. ඉදං ඛෝ, භික්ඛවේ, භික්ඛූනං වච්චකුටිවත්තං යථා භික්ඛූහි වච්චකුටියා සම්මා වත්තිතබ්බන්”ති.
</Paragraph>
</Division>