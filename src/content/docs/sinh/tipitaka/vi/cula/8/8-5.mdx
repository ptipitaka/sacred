---
title: "8.5 භත්තග්ගවත්තකථා"
tableOfContents: false
sidebar:
  order: 10
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="363" book="cula">

<Paragraph number="1672" book="cula">
තේන ඛෝ පන සමයේන ඡබ්බග්ගියා භික්ඛූ දුන්නිවත්ථා දුප්පාරුතා අනාකප්පසම්පන්නා භත්තග්ගං ගච්ඡන්ති, වෝක්කම්මපි ථේරානං භික්ඛූනං පුරතෝ පුරතෝ ගච්ඡන්ති, ථේරේපි භික්ඛූ අනුපඛජ්ජ නිසීදන්ති, නවේපි භික්ඛූ ආසනේන පටිබාහන්ති, සඞ්ඝාටිම්පි ඕත්ථරිත්වා අන්තරඝරේ නිසීදන්ති. යේ තේ භික්ඛූ අප්පිච්ඡා …පේ…  තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම ඡබ්බග්ගියා භික්ඛූ දුන්නිවත්ථා දුප්පාරුතා අනාකප්පසම්පන්නා භත්තග්ගං ගච්ඡිස්සන්ති, වෝක්කම්මපි ථේරානං භික්ඛූනං පුරතෝ පුරතෝ ගච්ඡිස්සන්ති, ථේරේපි භික්ඛූ අනුපඛජ්ජ නිසීදිස්සන්ති, නවේපි භික්ඛූ ආසනේනපි පටිබාහිස්සන්ති, සඞ්ඝාටිම්පි ඕත්ථරිත්වා අන්තරඝරේ නිසීදිස්සන්තී”ති. අථ ඛෝ තේ භික්ඛූ භගවතෝ ඒතමත්ථං ආරෝචේසුං …පේ…  “සච්චං කිර, භික්ඛවේ, ඡබ්බග්ගියා භික්ඛූ දුන්නිවත්ථා දුප්පාරුතා අනාකප්පසම්පන්නා භත්තග්ගං ගච්ඡන්ති, වෝක්කම්මපි ථේරානං භික්ඛූනං පුරතෝ පුරතෝ ගච්ඡන්ති, ථේරේපි භික්ඛූ අනුපඛජ්ජ නිසීදන්ති, නවේපි භික්ඛූ ආසනේන පටිබාහන්ති, සඞ්ඝාටිම්පි ඕත්ථරිත්වා අන්තරඝරේ නිසීදන්තී”ති? “සච්චං, භගවා”ති …පේ…  විගරහිත්වා …පේ…  ධම්මිං කථං කත්වා භික්ඛූ ආමන්තේසි—
</Paragraph>

</Division>
<Division number="364" book="cula">

<Paragraph number="1673" book="cula">
“තේන හි, භික්ඛවේ, භික්ඛූනං භත්තග්ගවත්තං පඤ්ඤපේස්සාමි යථා භික්ඛූහි භත්තග්ගේ සම්මා වත්තිතබ්බං. සචේ ආරාමේ කාලෝ ආරෝචිතෝ හෝති, තිමණ්ඩලං පටිච්ඡාදේන්තේන පරිමණ්ඩලං නිවාසේත්වා කායබන්ධනං බන්ධිත්වා සගුණං කත්වා සඞ්ඝාටියෝ පාරුපිත්වා ගණ්ඨිකං පටිමුඤ්චිත්වා ධෝවිත්වා පත්තං ගහේත්වා සාධුකං අතරමානේන ගාමෝ පවිසිතබ්බෝ.
</Paragraph>

<Paragraph number="1674" book="cula">
න වෝක්කම්ම ථේරානං භික්ඛූනං පුරතෝ පුරතෝ ගන්තබ්බං. සුප්පටිච්ඡන්නේන අන්තරඝරේ ගන්තබ්බං. සුසංවුතේන අන්තරඝරේ ගන්තබ්බං. ඕක්ඛිත්තචක්ඛුනා අන්තරඝරේ ගන්තබ්බං. න උක්ඛිත්තකාය අන්තරඝරේ ගන්තබ්බං. න උජ්ජග්ඝිකාය අන්තරඝරේ ගන්තබ්බං. අප්පසද්දේන අන්තරඝරේ ගන්තබ්බං. න කායප්පචාලකං අන්තරඝරේ ගන්තබ්බං. න බාහුප්පචාලකං අන්තරඝරේ ගන්තබ්බං. න සීසප්පචාලකං අන්තරඝරේ ගන්තබ්බං. න ඛම්භකතේන අන්තරඝරේ ගන්තබ්බං. න ඕගුණ්ඨිතේන අන්තරඝරේ ගන්තබ්බං. න උක්කුටිකාය අන්තරඝරේ ගන්තබ්බං.
</Paragraph>

<Paragraph number="1675" book="cula">
සුප්පටිච්ඡන්නේන අන්තරඝරේ නිසීදිතබ්බං. සුසංවුතේන අන්තරඝරේ නිසීදිතබ්බං. ඕක්ඛිත්තචක්ඛුනා අන්තරඝරේ නිසීදිතබ්බං. න උක්ඛිත්තකාය අන්තරඝරේ නිසීදිතබ්බං න උජ්ජග්ඝිකාය අන්තරඝරේ නිසීදිතබ්බං, අප්පසද්දේන අන්තරඝරේ නිසීදිතබ්බං. න කායප්පචාලකං අන්තරඝරේ නිසීදිතබ්බං. න බාහුප්පචාලකං අන්තරඝරේ නිසීදිතබ්බං. න සීසප්පචාලකං අන්තරඝරේ නිසීදිතබ්බං. න ඛම්භකතේන අන්තරඝරේ නිසීදිතබ්බං. න ඕගුණ්ඨිතේන අන්තරඝරේ නිසීදිතබ්බං. න පල්ලත්ථිකාය අන්තරඝරේ නිසීදිතබ්බං. න ථේරේ භික්ඛූ අනුපඛජ්ජ නිසීදිතබ්බං. න නවා භික්ඛූ ආසනේන පටිබාහිතබ්බා. න සඞ්ඝාටිං ඕත්ථරිත්වා අන්තරඝරේ නිසීදිතබ්බං.
</Paragraph>

<Paragraph number="1676" book="cula">
උදකේ දිය්‍යමානේ උභෝහි හත්ථේහි පත්තං පටිග්ගහේත්වා උදකං පටිග්ගහේතබ්බං. නීචං කත්වා සාධුකං අප්පටිඝංසන්තේන පත්තෝ ධෝවිතබ්බෝ. සචේ උදකප්පටිග්ගාහකෝ හෝති, නීචං කත්වා උදකප්පටිග්ගහේ උදකං ආසිඤ්චිතබ්බං—  මා උදකප්පටිග්ගාහකෝ උදකේන ඕසිඤ්චි, මා සාමන්තා භික්ඛූ උදකේන ඕසිඤ්චිංසු, මා සඞ්ඝාටි උදකේන ඕසිඤ්චීති. සචේ උදකප්පටිග්ගාහකෝ න හෝති, නීචං කත්වා ඡමාය උදකං ආසිඤ්චිතබ්බං—  මා සාමන්තා භික්ඛූ උදකේන ඕසිඤ්චිංසු, මා සඞ්ඝාටි උදකේන ඕසිඤ්චීති.
</Paragraph>

<Paragraph number="1677" book="cula">
ඕදනේ දිය්‍යමානේ උභෝහි හත්ථේහි පත්තං පටිග්ගහේත්වා ඕදනෝ පටිග්ගහේතබ්බෝ, සූපස්ස ඕකාසෝ කාතබ්බෝ. සචේ හෝති සප්පි වා තේලං වා උත්තරිභඞ්ගං වා, ථේරේන වත්තබ්බෝ—  ‘සබ්බේසං සමකං සම්පාදේහී’ති. සක්කච්චං පිණ්ඩපාතෝ පටිග්ගහේතබ්බෝ. පත්තසඤ්ඤිනා පිණ්ඩපාතෝ පටිග්ගහේතබ්බෝ. සමසූපකෝ පිණ්ඩපාතෝ පටිග්ගහේතබ්බෝ. සමතිත්තිකෝ පිණ්ඩපාතෝ පටිග්ගහේතබ්බෝ.
</Paragraph>

<Paragraph number="1678" book="cula">
න තාව ථේරේන භුඤ්ජිතබ්බං යාව න සබ්බේසං ඕදනෝ සම්පත්තෝ හෝති. සක්කච්චං පිණ්ඩපාතෝ භුඤ්ජිතබ්බෝ. පත්තසඤ්ඤිනා පිණ්ඩපාතෝ භුඤ්ජිතබ්බෝ. සපදානං පිණ්ඩපාතෝ භුඤ්ජිතබ්බෝ. සමසූපකෝ පිණ්ඩපාතෝ භුඤ්ජිතබ්බෝ. න ථූපකතෝ ඕමද්දිත්වා පිණ්ඩපාතෝ භුඤ්ජිතබ්බෝ. න සූපං වා බ්‍යඤ්ජනං වා ඕදනේන පටිච්ඡාදේතබ්බං භිය්‍යෝකම්‍යතං උපාදාය. න සූපං වා ඕදනං වා අගිලානේන අත්තනෝ අත්ථාය විඤ්ඤාපේත්වා භුඤ්ජිතබ්බං. න උජ්ඣානසඤ්ඤිනා පරේසං පත්තෝ ඕලෝකේතබ්බෝ. නාතිමහන්තෝ කබළෝ කාතබ්බෝ. පරිමණ්ඩලෝ ආලෝපෝ කාතබ්බෝ. න අනාහටේ කබළේ මුඛද්වාරං විවරිතබ්බං. න භුඤ්ජමානේන සබ්බෝ හත්ථෝ මුඛේ පක්ඛිපිතබ්බෝ. න සකබළේන මුඛේන බ්‍යාහරිතබ්බං. න පිණ්ඩුක්ඛේපකං භුඤ්ජිතබ්බං. න කබළාවච්ඡේදකං භුඤ්ජිතබ්බං. න අවගණ්ඩකාරකං භුඤ්ජිතබ්බං. න හත්ථනිද්ධුනකං භුඤ්ජිතබ්බං. න සිත්ථාවකාරකං භුඤ්ජිතබ්බං. න ජිව්හානිච්ඡාරකං භුඤ්ජිතබ්බං. න චපුචපුකාරකං භුඤ්ජිතබ්බං. න සුරුසුරුකාරකං භුඤ්ජිතබ්බං. න හත්ථනිල්ලේහකං භුඤ්ජිතබ්බං. න පත්තනිල්ලේහකං භුඤ්ජිතබ්බං. න ඕට්ඨනිල්ලේහකං භුඤ්ජිතබ්බං.
</Paragraph>

<Paragraph number="1679" book="cula">
න සාමිසේන හත්ථේන පානීයථාලකෝ පටිග්ගහේතබ්බෝ. න තාව ථේරේන උදකං පටිග්ගහේතබ්බං යාව න සබ්බේව භුත්තාවිනෝ හෝන්ති. උදකේ දිය්‍යමානේ උභෝහි හත්ථේහි පත්තං පටිග්ගහේත්වා උදකං පටිග්ගහේතබ්බං. නීචං කත්වා සාධුකං අප්පටිඝංසන්තේන පත්තෝ ධෝවිතබ්බෝ. සචේ උදකප්පටිග්ගාහකෝ හෝති, නීචං කත්වා උදකප්පටිග්ගහේ උදකං ආසිඤ්චිතබ්බං—  මා උදකප්පටිග්ගාහකෝ උදකේන ඕසිඤ්චි, මා සාමන්තා භික්ඛූ උදකේන ඕසිඤ්චිංසු, මා සඞ්ඝාටි උදකේන ඕසිඤ්චීති. සචේ උදකප්පටිග්ගාහකෝ න හෝති, නීචං කත්වා ඡමාය උදකං ආසිඤ්චිතබ්බං—  මා සාමන්තා භික්ඛූ උදකේන ඕසිඤ්චිංසු, මා සඞ්ඝාටි උදකේන ඕසිඤ්චීති. න සසිත්ථකං පත්තධෝවනං අන්තරඝරේ ඡඩ්ඩේතබ්බං.
</Paragraph>

<Paragraph number="1680" book="cula">
නිවත්තන්තේන නවකේහි භික්ඛූහි පඨමතරං නිවත්තිතබ්බං. පච්ඡා ථේරේහි සුප්පටිච්ඡන්නේන අන්තරඝරේ ගන්තබ්බං. සුසංවුතේන අන්තරඝරේ ගන්තබ්බං. ඕක්ඛිත්තචක්ඛුනා අන්තරඝරේ ගන්තබ්බං. න උක්ඛිත්තකාය අන්තරඝරේ ගන්තබ්බං. න උජ්ජග්ඝිකාය අන්තරඝරේ ගන්තබ්බං. අප්පසද්දේන අන්තරඝරේ ගන්තබ්බං. න කායප්පචාලකං අන්තරඝරේ ගන්තබ්බං. න බාහුප්පචාලකං අන්තරඝරේ ගන්තබ්බං. න සීසප්පචාලකං අන්තරඝරේ ගන්තබ්බං. න ඛම්භකතේන අන්තරඝරේ ගන්තබ්බං. න ඕගුණ්ඨිතේන අන්තරඝරේ ගන්තබ්බං. න උක්කුටිකාය අන්තරඝරේ ගන්තබ්බං. ඉදං ඛෝ, භික්ඛවේ, භික්ඛූනං භත්තග්ගවත්තං යථා භික්ඛූහි භත්තග්ගේ සම්මා වත්තිතබ්බන්”ති.

</Paragraph>
</Division>

<Paragraph number="1681" type="center" book="cula">
පඨමභාණවාරෝ නිට්ඨිතෝ.
</Paragraph>