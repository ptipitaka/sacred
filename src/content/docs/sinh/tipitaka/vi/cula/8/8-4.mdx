---
title: "8.4 අනුමෝදනවත්තකථා"
tableOfContents: false
sidebar:
  order: 9
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="362" book="cula">

<Paragraph number="1669" book="cula">
තේන ඛෝ පන සමයේන භික්ඛූ භත්තග්ගේ න අනුමෝදන්ති. මනුස්සා උජ්ඣායන්ති ඛිය්‍යන්ති විපාචේන්ති—  “කථඤ්හි නාම සමණා සක්‍යපුත්තියා භත්තග්ගේ න අනුමෝදිස්සන්තී”ති. අස්සෝසුං ඛෝ භික්ඛූ තේසං මනුස්සානං උජ්ඣායන්තානං ඛිය්‍යන්තානං විපාචේන්තානං. අථ ඛෝ තේ භික්ඛූ භගවතෝ ඒතමත්ථං ආරෝචේසුං. අථ ඛෝ භගවා ඒතස්මිං නිදානේ ඒතස්මිං පකරණේ ධම්මිං කථං කත්වා භික්ඛූ ආමන්තේසි—  “අනුජානාමි, භික්ඛවේ, භත්තග්ගේ අනුමෝදිතුන්”ති. අථ ඛෝ තේසං භික්ඛූනං ඒතදහෝසි—  “කේන නු ඛෝ භත්තග්ගේ අනුමෝදිතබ්බන්”ති? භගවතෝ ඒතමත්ථං ආරෝචේසුං. අථ ඛෝ භගවා ඒතස්මිං නිදානේ ඒතස්මිං පකරණේ ධම්මිං කථං කත්වා භික්ඛූ ආමන්තේසි—  “අනුජානාමි, භික්ඛවේ, ථේරේන භික්ඛුනා භත්තග්ගේ අනුමෝදිතුන්”ති.
</Paragraph>

<Paragraph number="1670" book="cula">
තේන ඛෝ පන සමයේන අඤ්ඤතරස්ස පූගස්ස සංඝභත්තං හෝති. ආයස්මා සාරිපුත්තෝ සංඝත්ථේරෝ හෝති. භික්ඛූ—  “භගවතා අනුඤ්ඤාතං ථේරේන භික්ඛුනා භත්තග්ගේ අනුමෝදිතුන්”ති—  ආයස්මන්තං සාරිපුත්තං ඒකකං ඕහාය පක්කමිංසු. අථ ඛෝ ආයස්මා සාරිපුත්තෝ තේ මනුස්සේ පටිසම්මෝදිත්වා පච්ඡා ඒකකෝ අගමාසි. අද්දසා ඛෝ භගවා ආයස්මන්තං සාරිපුත්තං දූරතෝව ඒකකං ආගච්ඡන්තං. දිස්වාන ආයස්මන්තං සාරිපුත්තං ඒතදවෝච—  “කච්චි, සාරිපුත්ත, භත්තං ඉද්ධං අහෝසී”ති? “ඉද්ධං ඛෝ, භන්තේ, භත්තං අහෝසි; අපි ච මං භික්ඛූ ඒකකං ඕහාය පක්කන්තා”ති. අථ ඛෝ භගවා ඒතස්මිං නිදානේ ඒතස්මිං පකරණේ ධම්මිං කථං කත්වා භික්ඛූ ආමන්තේසි—  “අනුජානාමි, භික්ඛවේ, භත්තග්ගේ චතූහි පඤ්චහි ථේරානුථේරේහි භික්ඛූහි ආගමේතුන්”ති.
</Paragraph>

<Paragraph number="1671" book="cula">
තේන ඛෝ පන සමයේන අඤ්ඤතරෝ ථේරෝ භත්තග්ගේ වච්චිතෝ ආගමේසි. සෝ වච්චං සන්ධාරේතුං අසක්කෝන්තෝ මුච්ඡිතෝ පපති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, සති කරණීයේ ආනන්තරිකං භික්ඛුං ආපුච්ඡිත්වා ගන්තුන්”ති.
</Paragraph>
</Division>