---
title: "8.7 ආරඤ්ඤිකවත්තකථා"
tableOfContents: false
sidebar:
  order: 12
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="367" book="cula">

<Paragraph number="1688" book="cula">
තේන ඛෝ පන සමයේන සම්බහුලා භික්ඛූ අරඤ්ඤේ විහරන්ති. තේ නේව පානීයං උපට්ඨාපේන්ති, න පරිභෝජනීයං උපට්ඨාපේන්ති, න අග්ගිං උපට්ඨාපේන්ති, න අරණිසහිතං උපට්ඨාපේන්ති, න නක්ඛත්තපදානි ජානන්ති, න දිසාභාගං ජානන්ති. චෝරා තත්ථ ගන්ත්වා තේ භික්ඛූ ඒතදවෝචුං—  “අත්ථි, භන්තේ, පානීයන්”ති? “නත්ථාවුසෝ”ති. “අත්ථි, භන්තේ, පරිභෝජනීයන්”ති? “නත්ථාවුසෝ”ති. “අත්ථි, භන්තේ, අග්ගී”ති? “නත්ථාවුසෝ”ති. “අත්ථි, භන්තේ, අරණිසහිතන්”ති? “නත්ථාවුසෝ”ති. ( ) “කේනජ්ජ, භන්තේ, යුත්තන්”ති? “න ඛෝ මයං, ආවුසෝ, ජානාමා”ති. “කතමායං, භන්තේ, දිසා”ති? “න ඛෝ මයං, ආවුසෝ, ජානාමා”ති. අථ ඛෝ තේ චෝරා—  “නේවිමේසං පානීයං අත්ථි, න පරිභෝජනීයං අත්ථි, න අග්ගි අත්ථි, න අරණිසහිතං අත්ථි, න නක්ඛත්තපදානි ජානන්ති, න දිසාභාගං ජානන්ති; චෝරා ඉමේ, නයිමේ භික්ඛූ”ති—  ආකෝටේත්වා පක්කමිංසු. අථ ඛෝ තේ භික්ඛූ භික්ඛූනං ඒතමත්ථං ආරෝචේසුං. භික්ඛූ භගවතෝ ඒතමත්ථං ආරෝචේසුං. අථ ඛෝ භගවා ඒතස්මිං නිදානේ ඒතස්මිං පකරණේ ධම්මිං කථං කත්වා භික්ඛූ ආමන්තේසි—
</Paragraph>

</Division>
<Division number="368" book="cula">

<Paragraph number="1689" book="cula">
“තේන හි, භික්ඛවේ, ආරඤ්ඤිකානං භික්ඛූනං වත්තං පඤ්ඤපේස්සාමි යථා ආරඤ්ඤිකේහි භික්ඛූහි සම්මා වත්තිතබ්බං. ආරඤ්ඤිකේන, භික්ඛවේ, භික්ඛුනා කාලස්සේව උට්ඨාය පත්තං ථවිකාය පක්ඛිපිත්වා අංසේ ආලග්ගේත්වා චීවරං ඛන්ධේ කරිත්වා උපාහනා ආරෝහිත්වා දාරුභණ්ඩං මත්තිකාභණ්ඩං පටිසාමේත්වා ද්වාරවාතපානං ථකේත්වා සේනාසනා ඕතරිතබ්බං—  ඉදානි ගාමං පවිසිස්සාමීති. උපාහනා ඕමුඤ්චිත්වා නීචං කත්වා පප්ඵෝටේත්වා ථවිකාය පක්ඛිපිත්වා අංසේ ආලග්ගේත්වා තිමණ්ඩලං පටිච්ඡාදේන්තේන පරිමණ්ඩලං නිවාසේත්වා කායබන්ධනං බන්ධිත්වා සගුණං කත්වා සඞ්ඝාටියෝ පාරුපිත්වා ගණ්ඨිකං පටිමුඤ්චිත්වා ධෝවිත්වා පත්තං ගහේත්වා සාධුකං අතරමානේන ගාමෝ පවිසිතබ්බෝ. සුප්පටිච්ඡන්නේන අන්තරඝරේ ගන්තබ්බං …පේ…  න ඛම්භකතේන අන්තරඝරේ ගන්තබ්බං. න ඕගුණ්ඨිතේන අන්තරඝරේ ගන්තබ්බං. න උක්කුටිකාය අන්තරඝරේ ගන්තබ්බං.
</Paragraph>

<Paragraph number="1690" book="cula">
නිවේසනං පවිසන්තේන සල්ලක්ඛේතබ්බං—  ‘ඉමිනා පවිසිස්සාමි, ඉමිනා නික්ඛමිස්සාමී’ති. නාතිසහසා පවිසිතබ්බං. නාතිසහසා නික්ඛමිතබ්බං. නාතිදූරේ ඨාතබ්බං. නාච්චාසන්නේ ඨාතබ්බං. නාතිචිරං ඨාතබ්බං. නාතිලහුං නිවත්තිතබ්බං. ඨිතකේන සල්ලක්ඛේතබ්බං—  ‘භික්ඛං දාතුකාමා වා අදාතුකාමා වා’ති. සචේ කම්මං වා නික්ඛිපති, ආසනා වා වුට්ඨාති, කටච්ඡුං වා පරාමසති, භාජනං වා පරාමසති, ඨපේති වා—  දාතුකාමස්සාති ඨාතබ්බං. භික්ඛාය දිය්‍යමානාය වාමේන හත්ථේන සඞ්ඝාටිං උච්චාරේත්වා දක්ඛිණේන හත්ථේන පත්තං පණාමේත්වා උභෝහි හත්ථේහි පත්තං පටිග්ගහේත්වා භික්ඛා පටිග්ගහේතබ්බා. න ච භික්ඛාදායිකාය මුඛං උල්ලෝකේතබ්බං. සල්ලක්ඛේතබ්බං—  ‘සූපං දාතුකාමා වා අදාතුකාමා වා’ති. සචේ කටච්ඡුං වා පරාමසති, භාජනං වා පරාමසති, ඨපේති වා—  දාතුකාමස්සාති ඨාතබ්බං. භික්ඛාය දින්නාය සඞ්ඝාටියා පත්තං පටිච්ඡාදේත්වා සාධුකං අතරමානේන නිවත්තිතබ්බං.
</Paragraph>

<Paragraph number="1691" book="cula">
සුප්පටිච්ඡන්නේන අන්තරඝරේ ගන්තබ්බං …පේ…  න උක්කුටිකාය අන්තරඝරේ ගන්තබ්බං. ගාමතෝ නික්ඛමිත්වා පත්තං ථවිකාය පක්ඛිපිත්වා අංසේ ආලග්ගේත්වා චීවරං සඞ්ඝරිත්වා සීසේ කරිත්වා උපාහනා ආරෝහිත්වා ගන්තබ්බං.
</Paragraph>

<Paragraph number="1692" book="cula">
ආරඤ්ඤිකේන, භික්ඛවේ, භික්ඛුනා පානීයං උපට්ඨාපේතබ්බං, පරිභෝජනීයං උපට්ඨාපේතබ්බං, අග්ගි උපට්ඨාපේතබ්බෝ, අරණිසහිතං උපට්ඨාපේතබ්බං, කත්තරදණ්ඩෝ උපට්ඨාපේතබ්බෝ, නක්ඛත්තපදානි උග්ගහේතබ්බානි—  සකලානි වා ඒකදේසානි වා, දිසාකුසලේන භවිතබ්බං. ඉදං ඛෝ, භික්ඛවේ, ආරඤ්ඤිකානං භික්ඛූනං වත්තං යථා ආරඤ්ඤිකේහි භික්ඛූහි සම්මා වත්තිතබ්බන්”ති.
</Paragraph>
</Division>