---
title: "8.6 පිණ්ඩචාරිකවත්තකථා"
tableOfContents: false
sidebar:
  order: 11
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="365" book="cula">

<Paragraph number="1682" book="cula">
තේන ඛෝ පන සමයේන පිණ්ඩචාරිකා භික්ඛූ දුන්නිවත්ථා දුප්පාරුතා අනාකප්පසම්පන්නා පිණ්ඩාය චරන්ති, අසල්ලක්ඛේත්වාපි නිවේසනං පවිසන්ති, අසල්ලක්ඛේත්වාපි නික්ඛමන්ති, අතිසහසාපි පවිසන්ති, අතිසහසාපි නික්ඛමන්ති, අතිදූරේපි තිට්ඨන්ති, අච්චාසන්නේපි තිට්ඨන්ති, අතිචිරම්පි තිට්ඨන්ති, අතිලහුම්පි නිවත්තන්ති. අඤ්ඤතරෝපි පිණ්ඩචාරිකෝ භික්ඛු අසල්ලක්ඛේත්වා නිවේසනං පාවිසි. සෝ ච ද්වාරං මඤ්ඤමානෝ අඤ්ඤතරං ඕවරකං පාවිසි. තස්මිම්පි ඕවරකේ ඉත්ථී නග්ගා උත්තානා නිපන්නා හෝති. අද්දසා ඛෝ සෝ භික්ඛු තං ඉත්ථිං නග්ගං උත්තානං නිපන්නං. දිස්වාන—  “නයිදං ද්වාරං, ඕවරකං ඉදන්”ති තම්හා ඕවරකා නික්ඛමි. අද්දසා ඛෝ තස්සා ඉත්ථියා සාමිකෝ තං ඉත්ථිං නග්ගං උත්තානං නිපන්නං. දිස්වාන—  “ඉමිනා මේ භික්ඛුනා පජාපතී දූසිතා”ති තං භික්ඛුං ගහේත්වා ආකෝටේසි. අථ ඛෝ සා ඉත්ථී තේන සද්දේන පටිබුජ්ඣිත්වා තං පුරිසං ඒතදවෝච—  “කිස්ස ත්වං, අය්‍ය, ඉමං භික්ඛුං ආකෝටේසී”ති? “ඉමිනාසි ත්වං භික්ඛුනා දූසිතා”ති? “නාහං, අය්‍ය, ඉමිනා භික්ඛුනා දූසිතා; අකාරකෝ සෝ භික්ඛූ”ති තං භික්ඛුං මුඤ්චාපේසි. අථ ඛෝ සෝ භික්ඛු ආරාමං ගන්ත්වා භික්ඛූනං ඒතමත්ථං ආරෝචේසි.
</Paragraph>

<Paragraph number="1683" book="cula">
යේ තේ භික්ඛූ අප්පිච්ඡා …පේ…  තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම පිණ්ඩචාරිකා භික්ඛූ දුන්නිවත්ථා දුප්පාරුතා අනාකප්පසම්පන්නා පිණ්ඩාය චරිස්සන්ති, අසල්ලක්ඛේත්වාපි නිවේසනං පවිසිස්සන්ති, අසල්ලක්ඛේත්වාපි නික්ඛමිස්සන්ති, අතිසහසාපි පවිසිස්සන්ති, අතිසහසාපි නික්ඛමිස්සන්ති, අතිදූරේපි තිට්ඨිස්සන්ති, අච්චාසන්නේපි තිට්ඨිස්සන්ති, අතිචිරම්පි තිට්ඨිස්සන්ති, අතිලහුම්පි නිවත්තිස්සන්තී”ති. අථ ඛෝ තේ භික්ඛූ භගවතෝ ඒතමත්ථං ආරෝචේසුං …පේ…  “සච්චං කිර, භික්ඛවේ …පේ…  “සච්චං, භගවා”ති …පේ…  විගරහිත්වා …පේ…  ධම්මිං කථං කත්වා භික්ඛූ ආමන්තේසි—
</Paragraph>

</Division>
<Division number="366" book="cula">

<Paragraph number="1684" book="cula">
“තේන හි, භික්ඛවේ, පිණ්ඩචාරිකානං භික්ඛූනං වත්තං පඤ්ඤපේස්සාමි යථා පිණ්ඩචාරිකේහි භික්ඛූහි සම්මා වත්තිතබ්බං. පිණ්ඩචාරිකේන, භික්ඛවේ, භික්ඛුනා—  ‘ඉදානි ගාමං පවිසිස්සාමී’ති තිමණ්ඩලං පටිච්ඡාදේන්තේන පරිමණ්ඩලං නිවාසේත්වා කායබන්ධනං බන්ධිත්වා සගුණං කත්වා සඞ්ඝාටියෝ පාරුපිත්වා ගණ්ඨිකං පටිමුඤ්චිත්වා ධෝවිත්වා පත්තං ගහේත්වා සාධුකං අතරමානේන ගාමෝ පවිසිතබ්බෝ.
</Paragraph>

<Paragraph number="1685" book="cula">
සුප්පටිච්ඡන්නේන අන්තරඝරේ ගන්තබ්බං. සුසංවුතේන අන්තරඝරේ ගන්තබ්බං. ඕක්ඛිත්තචක්ඛුනා අන්තරඝරේ ගන්තබ්බං. න උක්ඛිත්තකාය අන්තරඝරේ ගන්තබ්බං. න උජ්ජග්ඝිකාය අන්තරඝරේ ගන්තබ්බං. අප්පසද්දේන අන්තරඝරේ ගන්තබ්බං. න කායප්පචාලකං අන්තරඝරේ ගන්තබ්බං. න බාහුප්පචාලකං අන්තරඝරේ ගන්තබ්බං. න සීසප්පචාලකං අන්තරඝරේ ගන්තබ්බං. න ඛම්භකතේන අන්තරඝරේ ගන්තබ්බං. න ඕගුණ්ඨිතේන අන්තරඝරේ ගන්තබ්බං. න උක්කුටිකාය අන්තරඝරේ ගන්තබ්බං.
</Paragraph>

<Paragraph number="1686" book="cula">
නිවේසනං පවිසන්තේන සල්ලක්ඛේතබ්බං—  ‘ඉමිනා පවිසිස්සාමි, ඉමිනා නික්ඛමිස්සාමී’ති. නාතිසහසා පවිසිතබ්බං. නාතිසහසා නික්ඛමිතබ්බං. නාතිදූරේ ඨාතබ්බං. නාච්චාසන්නේ ඨාතබ්බං. නාතිචිරං ඨාතබ්බං. නාතිලහුං නිවත්තිතබ්බං. ඨිතකේන සල්ලක්ඛේතබ්බං—  ‘භික්ඛං දාතුකාමා වා අදාතුකාමා වා’ති. සචේ කම්මං වා නික්ඛිපති, ආසනා වා වුට්ඨාති, කටච්ඡුං වා පරාමසති, භාජනං වා පරාමසති, ඨපේති වා—  දාතුකාමස්සාති ඨාතබ්බං. භික්ඛාය දිය්‍යමානාය වාමේන හත්ථේන සඞ්ඝාටිං උච්චාරේත්වා දක්ඛිණේන හත්ථේන පත්තං පණාමේත්වා උභෝහි හත්ථේහි පත්තං පටිග්ගහේත්වා භික්ඛා පටිග්ගහේතබ්බා. න ච භික්ඛාදායිකාය මුඛං උල්ලෝකේතබ්බං. සල්ලක්ඛේතබ්බං—  ‘සූපං දාතුකාමා වා අදාතුකාමා වා’ති. සචේ කටච්ඡුං වා පරාමසති, භාජනං වා පරාමසති, ඨපේති වා—  දාතුකාමස්සාති ඨාතබ්බං. භික්ඛාය දින්නාය සඞ්ඝාටියා පත්තං පටිච්ඡාදේත්වා සාධුකං අතරමානේන නිවත්තිතබ්බං.
</Paragraph>

<Paragraph number="1687" book="cula">
සුප්පටිච්ඡන්නේන අන්තරඝරේ ගන්තබ්බං. සුසංවුතේන අන්තරඝරේ ගන්තබ්බං. ඕක්ඛිත්තචක්ඛුනා අන්තරඝරේ ගන්තබ්බං. න උක්ඛිත්තකාය අන්තරඝරේ ගන්තබ්බං. න උජ්ජග්ඝිකාය අන්තරඝරේ ගන්තබ්බං. අප්පසද්දේන අන්තරඝරේ ගන්තබ්බං. න කායප්පචාලකං අන්තරඝරේ ගන්තබ්බං. න බාහුප්පචාලකං අන්තරඝරේ ගන්තබ්බං. න සීසප්පචාලකං අන්තරඝරේ ගන්තබ්බං. න ඛම්භකතේන අන්තරඝරේ ගන්තබ්බං. න ඕගුණ්ඨිතේන අන්තරඝරේ ගන්තබ්බං. න උක්කුටිකාය අන්තරඝරේ ගන්තබ්බං. යෝ පඨමං ගාමතෝ පිණ්ඩාය පටික්කමති, තේන ආසනං පඤ්ඤපේතබ්බං, පාදෝදකං පාදපීඨං පාදකථලිකං උපනික්ඛිපිතබ්බං, අවක්කාරපාති ධෝවිත්වා උපට්ඨාපේතබ්බා, පානීයං පරිභෝජනීයං උපට්ඨාපේතබ්බං. යෝ පච්ඡා ගාමතෝ පිණ්ඩාය පටික්කමති, සචේ හෝති භුත්තාවසේසෝ, සචේ ආකඞ්ඛති, භුඤ්ජිතබ්බං. නෝ චේ ආකඞ්ඛති, අප්පහරිතේ වා ඡඩ්ඩේතබ්බං, අප්පාණකේ වා උදකේ ඕපිලාපේතබ්බං. තේන ආසනං උද්ධරිතබ්බං, පාදෝදකං පාදපීඨං පාදකථලිකං පටිසාමේතබ්බං, අවක්කාරපාති ධෝවිත්වා පටිසාමේතබ්බා, පානීයං පරිභෝජනීයං පටිසාමේතබ්බං, භත්තග්ගං සම්මජ්ජිතබ්බං. යෝ පස්සති පානීයඝටං වා පරිභෝජනීයඝටං වා වච්චඝටං වා රිත්තං තුච්ඡං තේන උපට්ඨාපේතබ්බං. සචස්ස හෝති අවිසය්හං, හත්ථවිකාරේන දුතියං ආමන්තේත්වා හත්ථවිලඞ්ඝකේන උපට්ඨාපේතබ්බං, න ච තප්පච්චයා වාචා භින්දිතබ්බා. ඉදං ඛෝ, භික්ඛවේ, පිණ්ඩචාරිකානං භික්ඛූනං වත්තං යථා පිණ්ඩචාරිකේහි භික්ඛූහි සම්මා වත්තිතබ්බන්”ති.
</Paragraph>
</Division>