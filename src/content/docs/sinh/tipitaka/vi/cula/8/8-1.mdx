---
title: "8.1 ආගන්තුකවත්තකථා"
tableOfContents: false
sidebar:
  order: 1
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="356" book="cula">

<Paragraph number="1655" book="cula">
තේන සමයේන බුද්ධෝ භගවා සාවත්ථියං විහරති ජේතවනේ අනාථපිණ්ඩිකස්ස ආරාමේ. තේන ඛෝ පන සමයේන ආගන්තුකා භික්ඛූ සෞපාහනාපි ආරාමං පවිසන්ති, ඡත්තප්පග්ගහිතාපි ආරාමං පවිසන්ති, ඕගුණ්ඨිතාපි ආරාමං පවිසන්ති, සීසේපි චීවරං කරිත්වා ආරාමං පවිසන්ති, පානීයේනපි පාදේ ධෝවන්ති, වුඩ්ඪතරේපි ආවාසිකේ භික්ඛූ න අභිවාදේන්ති, නපි සේනාසනං පුච්ඡන්ති. අඤ්ඤතරෝපි ආගන්තුකෝ භික්ඛු අනජ්ඣාවුට්ඨං විහාරං ඝටිකං උග්ඝාටේත්වා කවාටං පණාමේත්වා සහසා පාවිසි. තස්ස උපරිපිට්ඨිතෝ අහි ඛන්ධේ පපති. සෝ භීතෝ විස්සරමකාසි. භික්ඛූ උපධාවිත්වා තං භික්ඛුං ඒතදවෝචුං—  “කිස්ස ත්වං, ආවුසෝ, විස්සරමකාසී”ති? අථ ඛෝ සෝ භික්ඛු භික්ඛූනං ඒතමත්ථං ආරෝචේසි.
</Paragraph>

<Paragraph number="1656" book="cula">
යේ තේ භික්ඛූ අප්පිච්ඡා …පේ…  තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම ආගන්තුකා භික්ඛූ සෞපාහනාපි ආරාමං පවිසිස්සන්ති, ඡත්තප්පග්ගහිතාපි ආරාමං පවිසිස්සන්ති, ඕගුණ්ඨිතාපි ආරාමං පවිසිස්සන්ති, සීසේපි චීවරං කරිත්වා ආරාමං පවිසිස්සන්ති, පානීයේනපි පාදේ ධෝවිස්සන්ති, වුඩ්ඪතරේපි ආවාසිකේ භික්ඛූ න අභිවාදේස්සන්ති, නපි සේනාසනං පුච්ඡිස්සන්තී”ති. අථ ඛෝ තේ භික්ඛූ භගවතෝ ඒතමත්ථං ආරෝචේසුං …පේ…  “සච්චං කිර, භික්ඛවේ, ආගන්තුකා භික්ඛූ සෞපාහනාපි ආරාමං පවිසන්ති, ඡත්තප්පග්ගහිතාපි ආරාමං පවිසන්ති, ඕගුණ්ඨිතාපි ආරාමං පවිසන්ති, සීසේපි චීවරං කරිත්වා ආරාමං පවිසන්ති, පානීයේනපි පාදේ ධෝවන්ති, වුඩ්ඪතරේපි ආවාසිකේ භික්ඛූ න අභිවාදේන්ති, නපි සේනාසනං පුච්ඡන්තී”ති. “සච්චං, භගවා”ති. විගරහි බුද්ධෝ භගවා …පේ…  කථඤ්හි නාම භික්ඛවේ ආගන්තුකා භික්ඛූ සෞපාහනාපි ආරාමං පවිසිස්සන්ති, ඡත්තප්පග්ගහිතාපි ආරාමං පවිසිස්සන්ති, ඕගුණ්ඨිතාපි ආරාමං පවිසිස්සන්ති, සීසේපි චීවරං කරිත්වා ආරාමං පවිසිස්සන්ති, පානීයේනපි පාදේ ධෝවිස්සන්ති, වුඩ්ඪතරේපි ආවාසිකේ භික්ඛූ න අභිවාදේස්සන්ති, නපි සේනාසනං පුච්ඡිස්සන්ති, නේතං භික්ඛවේ අප්පසන්නානං වා පසාදාය …පේ…  විගරහිත්වා …පේ…  ධම්මිං කථං කත්වා භික්ඛූ ආමන්තේසි—
</Paragraph>

</Division>
<Division number="357" book="cula">

<Paragraph number="1657" book="cula">
“තේන හි, භික්ඛවේ, ආගන්තුකානං භික්ඛූනං වත්තං පඤ්ඤපේස්සාමි යථා ආගන්තුකේහි භික්ඛූහි සම්මා වත්තිතබ්බං. ආගන්තුකේන, භික්ඛවේ, භික්ඛුනා ‘ඉදානි ආරාමං පවිසිස්සාමී’ති උපාහනා ඕමුඤ්චිත්වා නීචං කත්වා පප්ඵෝටේත්වා ගහේත්වා ඡත්තං අපනාමේත්වා සීසං විවරිත්වා සීසේ චීවරං ඛන්ධේ කත්වා සාධුකං අතරමානේන ආරාමෝ පවිසිතබ්බෝ. ආරාමං පවිසන්තේන සල්ලක්ඛේතබ්බං—  ‘කත්ථ ආවාසිකා භික්ඛූ පටික්කමන්තී’ති? යත්ථ ආවාසිකා භික්ඛූ පටික්කමන්ති—  උපට්ඨානසාලාය වා මණ්ඩපේ වා රුක්ඛමූලේ වා—  තත්ථ ගන්ත්වා ඒකමන්තං පත්තෝ නික්ඛිපිතබ්බෝ; ඒකමන්තං චීවරං නික්ඛිපිතබ්බං; පතිරූපං ආසනං ගහේත්වා නිසීදිතබ්බං; පානීයං පුච්ඡිතබ්බං, පරිභෝජනීයං පුච්ඡිතබ්බං—  ‘කතමං පානීයං, කතමං පරිභෝජනීයන්’ති? සචේ පානීයේන අත්ථෝ හෝති, පානීයං ගහේත්වා පාතබ්බං. සචේ පරිභෝජනීයේන අත්ථෝ හෝති, පරිභෝජනීයං ගහේත්වා පාදා ධෝවිතබ්බා. පාදේ ධෝවන්තේන ඒකේන හත්ථේන උදකං ආසිඤ්චිතබ්බං, ඒකේන හත්ථේන පාදා ධෝවිතබ්බා. න තේනේව උදකං ආසිඤ්චිතබ්බං න තේනේව හත්ථේන පාදා ධෝවිතබ්බා. උපාහනාපුඤ්ඡනචෝළකං පුච්ඡිත්වා උපාහනා පුඤ්ඡිතබ්බා. උපාහනා පුඤ්ඡන්තේන පඨමං සුක්ඛේන චෝළකේන පුඤ්ඡිතබ්බා, පච්ඡා අල්ලේන. උපාහනාපුඤ්ඡනචෝළකං ධෝවිත්වා ඒකමන්තං විස්සජ්ජේතබ්බං.
</Paragraph>

<Paragraph number="1658" book="cula">
සචේ ආවාසිකෝ භික්ඛු වුඩ්ඪෝ හෝති, අභිවාදේතබ්බෝ. සචේ නවකෝ හෝති, අභිවාදාපේතබ්බෝ. සේනාසනං පුච්ඡිතබ්බං—  ‘කතමං මේ සේනාසනං පාපුණාතී’ති? අජ්ඣාවුට්ඨං වා අනජ්ඣාවුට්ඨං වා පුච්ඡිතබ්බං, ගෝචරෝ පුච්ඡිතබ්බෝ, අගෝචරෝ පුච්ඡිතබ්බෝ, සේක්ඛසම්මතානි කුලානි පුච්ඡිතබ්බානි, වච්චට්ඨානං පුච්ඡිතබ්බං, පස්සාවට්ඨානං පුච්ඡිතබ්බං, පානීයං පුච්ඡිතබ්බං, පරිභෝජනීයං පුච්ඡිතබ්බං, කත්තරදණ්ඩෝ පුච්ඡිතබ්බෝ, සංඝස්ස කතිකසණ්ඨානං පුච්ඡිතබ්බං—  ‘කං කාලං පවිසිතබ්බං, කං කාලං නික්ඛමිතබ්බන්’ති? සචේ විහාරෝ අනජ්ඣාවුත්ථෝ හෝති, කවාටං ආකෝටේත්වා මුහුත්තං ආගමේත්වා ඝටිකං උග්ඝාටේත්වා කවාටං පණාමේත්වා බහි ඨිතේන නිල්ලෝකේතබ්බෝ.
</Paragraph>

<Paragraph number="1659" book="cula">
සචේ විහාරෝ උක්ලාපෝ හෝති, මඤ්චේ වා මඤ්චෝ ආරෝපිතෝ හෝති, පීඨේ වා පීඨං ආරෝපිතං හෝති, සේනාසනං උපරි පුඤ්ජීකතං හෝති, සචේ උස්සහති, සෝධේතබ්බෝ. විහාරං සෝධේන්තේන පඨමං භූමත්ථරණං නීහරිත්වා ඒකමන්තං නික්ඛිපිතබ්බං; මඤ්චපටිපාදකා නීහරිත්වා ඒකමන්තං නික්ඛිපිතබ්බා; භිසිබිබ්බෝහනං නීහරිත්වා ඒකමන්තං නික්ඛිපිතබ්බං; නිසීදනපච්චත්ථරණං නීහරිත්වා ඒකමන්තං නික්ඛිපිතබ්බං; මඤ්චෝ නීචං කත්වා සාධුකං අප්පටිඝංසන්තේන, අසඞ්ඝට්ටේන්තේන කවාටපිට්ඨං, නීහරිත්වා ඒකමන්තං නික්ඛිපිතබ්බෝ; පීඨං නීචං කත්වා සාධුකං අප්පටිඝංසන්තේන, අසඞ්ඝට්ටේන්තේන කවාටපිට්ඨං, නීහරිත්වා ඒකමන්තං නික්ඛිපිතබ්බං; ඛේළමල්ලකෝ නීහරිත්වා ඒකමන්තං නික්ඛිපිතබ්බෝ; අපස්සේනඵලකං නීහරිත්වා ඒකමන්තං නික්ඛිපිතබ්බං. සචේ විහාරේ සන්තානකං හෝති, උල්ලෝකා පඨමං ඕහාරේතබ්බං, ආලෝකසන්ධිකණ්ණභාගා පමජ්ජිතබ්බා. සචේ ගේරුකපරිකම්මකතා භිත්ති කණ්ණකිතා හෝති, චෝළකං තේමේත්වා පීළේත්වා පමජ්ජිතබ්බා. සචේ කාළවණ්ණකතා භූමි කණ්ණකිතා හෝති, චෝළකං තේමේත්වා පීළේත්වා පමජ්ජිතබ්බා. සචේ අකතා හෝති භූමි, උදකේන පරිප්ඵෝසිත්වා සම්මජ්ජිතබ්බා—  මා විහාරෝ රජේන උහඤ්ඤීති. සඞ්කාරං විචිනිත්වා ඒකමන්තං ඡඩ්ඩේතබ්බං.
</Paragraph>

<Paragraph number="1660" book="cula">
භූමත්ථරණං ඕතාපේත්වා සෝධේත්වා පප්ඵෝටේත්වා අතිහරිත්වා යථාඨානේ පඤ්ඤපේතබ්බං. මඤ්චපටිපාදකා ඕතාපේත්වා පමජ්ජිත්වා අතිහරිත්වා යථාඨානේ ඨපේතබ්බා. මඤ්චෝ ඕතාපේත්වා සෝධේත්වා පප්ඵෝටේත්වා නීචං කත්වා සාධුකං අප්පටිඝංසන්තේන, අසඞ්ඝට්ටේන්තේන කවාටපිට්ඨං, අතිහරිත්වා යථාඨානේ පඤ්ඤපේතබ්බෝ. පීඨං ඕතාපේත්වා සෝධේත්වා පප්ඵෝටේත්වා නීචං කත්වා සාධුකං අප්පටිඝංසන්තේන, අසඞ්ඝට්ටේන්තේන කවාටපිට්ඨං, අතිහරිත්වා යථාඨානේ පඤ්ඤපේතබ්බං. භිසිබිබ්බෝහනං ඕතාපේත්වා සෝධේත්වා පප්ඵෝටේත්වා අතිහරිත්වා යථාභාගං පඤ්ඤපේතබ්බං. නිසීදනපච්චත්ථරණං ඕතාපේත්වා සෝධේත්වා පප්ඵෝටේත්වා අතිහරිත්වා යථාභාගං පඤ්ඤපේතබ්බං. ඛේළමල්ලකෝ ඕතාපේත්වා පමජ්ජිත්වා අතිහරිත්වා යථාභාගං ඨපේතබ්බෝ. අපස්සේනඵලකං ඕතාපේත්වා පමජ්ජිත්වා අතිහරිත්වා යථාභාගං ඨපේතබ්බං. පත්තචීවරං නික්ඛිපිතබ්බං. පත්තං නික්ඛිපන්තේන ඒකේන හත්ථේන පත්තං ගහේත්වා ඒකේන හත්ථේන හේට්ඨාමඤ්චං වා හේට්ඨාපීඨං වා පරාමසිත්වා පත්තෝ නික්ඛිපිතබ්බෝ. න ච අනන්තරහිතාය භූමියා පත්තෝ නික්ඛිපිතබ්බෝ. චීවරං නික්ඛිපන්තේන ඒකේන හත්ථේන චීවරං ගහේත්වා ඒකේන හත්ථේන චීවරවංසං වා චීවරරජ්ජුං වා පමජ්ජිත්වා පාරතෝ අන්තං ඕරතෝ භෝගං කත්වා චීවරං නික්ඛිපිතබ්බං.
</Paragraph>

<Paragraph number="1661" book="cula">
සචේ පුරත්ථිමා සරජා වාතා වායන්ති, පුරත්ථිමා වාතපානා ථකේතබ්බා. සචේ පච්ඡිමා සරජා වාතා වායන්ති, පච්ඡිමා වාතපානා ථකේතබ්බා. සචේ උත්තරා සරජා වාතා වායන්ති, උත්තරා වාතපානා ථකේතබ්බා. සචේ දක්ඛිණා සරජා වාතා වායන්ති, දක්ඛිණා වාතපානා ථකේතබ්බා. සචේ සීතකාලෝ හෝති, දිවා වාතපානා විවරිතබ්බා, රත්තිං ථකේතබ්බා. සචේ උණ්හකාලෝ හෝති, දිවා වාතපානා ථකේතබ්බා, රත්තිං විවරිතබ්බා.
</Paragraph>

<Paragraph number="1662" book="cula">
සචේ පරිවේණං උක්ලාපං හෝති, පරිවේණං සම්මජ්ජිතබ්බං. සචේ කෝට්ඨකෝ උක්ලාපෝ හෝති, කෝට්ඨකෝ සම්මජ්ජිතබ්බෝ. සචේ උපට්ඨානසාලා උක්ලාපා හෝති, උපට්ඨානසාලා සම්මජ්ජිතබ්බා. සචේ අග්ගිසාලා උක්ලාපා හෝති, අග්ගිසාලා සම්මජ්ජිතබ්බා. සචේ වච්චකුටි උක්ලාපා හෝති, වච්චකුටි සම්මජ්ජිතබ්බා. සචේ පානීයං න හෝති, පානීයං උපට්ඨාපේතබ්බං. සචේ පරිභෝජනීයං න හෝති, පරිභෝජනීයං උපට්ඨාපේතබ්බං. සචේ ආචමනකුම්භියා උදකං න හෝති, ආචමනකුම්භියා උදකං ආසිඤ්චිතබ්බං. ඉදං ඛෝ, භික්ඛවේ, ආගන්තුකානං භික්ඛූනං වත්තං යථා ආගන්තුකේහි භික්ඛූහි සම්මා වත්තිතබ්බන්”ති.
</Paragraph>
</Division>