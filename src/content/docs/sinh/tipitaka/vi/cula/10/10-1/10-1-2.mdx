---
title: "10.1.2 අට්ඨගරුධම්ම"
tableOfContents: false
sidebar:
  order: 2
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="403" book="cula">

<Paragraph number="1969" book="cula">
“සචේ, ආනන්ද, මහාපජාපති ගෝතමී අට්ඨ ගරුධම්මේ පටිග්ගණ්හාති, සාවස්සා. හෝතු උපසම්පදා.
</Paragraph>

<Paragraph number="1970" book="cula">
වස්සසතූපසම්පන්නාය භික්ඛුනියා තදහුපසම්පන්නස්ස භික්ඛුනෝ අභිවාදනං පච්චුට්ඨානං අඤ්ජලිකම්මං සාමීචිකම්මං කාතබ්බං. අයම්පි ධම්මෝ සක්කත්වා ගරුකත්වා මානේත්වා පූජේත්වා යාවජීවං අනතික්කමනීයෝ. (1)
</Paragraph>

<Paragraph number="1971" book="cula">
න භික්ඛුනියා අභික්ඛුකේ ආවාසේ වස්සං වසිතබ්බං. අයම්පි ධම්මෝ සක්කත්වා ගරුකත්වා මානේත්වා පූජේත්වා යාවජීවං අනතික්කමනීයෝ. (2)
</Paragraph>

<Paragraph number="1972" book="cula">
අන්වද්ධමාසං භික්ඛුනියා භික්ඛුසංඝතෝ ද්වේ ධම්මා පච්චාසීසිතබ්බා—  උපෝසථපුච්ඡකඤ්ච, ඕවාදූපසඞ්කමනඤ්ච. අයම්පි ධම්මෝ සක්කත්වා ගරුකත්වා මානේත්වා පූජේත්වා යාවජීවං අනතික්කමනීයෝ. (3)
</Paragraph>

<Paragraph number="1973" book="cula">
වස්සංවුට්ඨාය භික්ඛුනියා උභතෝසංඝේ තීහි ඨානේහි පවාරේතබ්බං—  දිට්ඨේන වා, සුතේන වා, පරිසඞ්කාය වා. අයම්පි ධම්මෝ සක්කත්වා ගරුකත්වා මානේත්වා පූජේත්වා යාවජීවං අනතික්කමනීයෝ. (4)
</Paragraph>

<Paragraph number="1974" book="cula">
ගරුධම්මං අජ්ඣාපන්නාය භික්ඛුනියා උභතෝසංඝේ පක්ඛමානත්තං චරිතබ්බං. අයම්පි ධම්මෝ සක්කත්වා ගරුකත්වා මානේත්වා පූජේත්වා යාවජීවං අනතික්කමනීයෝ. (5)
</Paragraph>

<Paragraph number="1975" book="cula">
ද්වේ වස්සානි ඡසු ධම්මේසු සික්ඛිතසික්ඛාය සික්ඛමානාය උභතෝසංඝේ උපසම්පදා පරියේසිතබ්බා. අයම්පි ධම්මෝ සක්කත්වා ගරුකත්වා මානේත්වා පූජේත්වා යාවජීවං අනතික්කමනීයෝ. (6)
</Paragraph>

<Paragraph number="1976" book="cula">
න භික්ඛුනියා කේනචි පරියායේන භික්ඛු අක්කෝසිතබ්බෝ පරිභාසිතබ්බෝ. අයම්පි ධම්මෝ සක්කත්වා ගරුකත්වා මානේත්වා පූජේත්වා යාවජීවං අනතික්කමනීයෝ. (7)
</Paragraph>

<Paragraph number="1977" book="cula">
අජ්ජතග්ගේ ඕවටෝ භික්ඛුනීනං භික්ඛූසු වචනපථෝ, අනෝවටෝ භික්ඛූනං භික්ඛුනීසු වචනපථෝ. අයම්පි ධම්මෝ සක්කත්වා ගරුකත්වා මානේත්වා පූජේත්වා යාවජීවං අනතික්කමනීයෝ. (8)
</Paragraph>

<Paragraph number="1978" book="cula">
සචේ, ආනන්ද, මහාපජාපති ගෝතමී ඉමේ අට්ඨ ගරුධම්මේ පටිග්ගණ්හාති, සාවස්සා හෝතු උපසම්පදා”ති.
</Paragraph>

<Paragraph number="1979" book="cula">
අථ ඛෝ ආයස්මා ආනන්දෝ භගවතෝ සන්තිකේ අට්ඨ ගරුධම්මේ උග්ගහේත්වා යේන මහාපජාපති ගෝතමී තේනුපසඞ්කමි, උපසඞ්කමිත්වා මහාපජාපතිං ගෝතමිං ඒතදවෝච—  “සචේ ඛෝ ත්වං, ගෝතමි, අට්ඨ ගරුධම්මේ පටිග්ගණ්හේය්‍යාසි, සාව තේ භවිස්සති උපසම්පදා.
</Paragraph>

<Paragraph number="1980" book="cula">
වස්සසතූපසම්පන්නාය භික්ඛුනියා තදහුපසම්පන්නස්ස භික්ඛුනෝ අභිවාදනං පච්චුට්ඨානං අඤ්ජලිකම්මං සාමීචිකම්මං කාතබ්බං. අයම්පි ධම්මෝ සක්කත්වා ගරුකත්වා මානේත්වා පූජේත්වා යාවජීවං අනතික්කමනීයෝ.
</Paragraph>

<Paragraph number="1981" book="cula">
න භික්ඛුනියා අභික්ඛුකේ ආවාසේ වස්සං වසිතබ්බං. අයම්පි ධම්මෝ සක්කත්වා ගරුකත්වා මානේත්වා පූජේත්වා යාවජීවං අනතික්කමනීයෝ.
</Paragraph>

<Paragraph number="1982" book="cula">
අන්වද්ධමාසං භික්ඛුනියා භික්ඛුසංඝතෝ ද්වේ ධම්මා පච්චාසීසිතබ්බා—  උපෝසථපුච්ඡකඤ්ච, ඕවාදූපසඞ්කමනඤ්ච. අයම්පි ධම්මෝ සක්කත්වා ගරුකත්වා මානේත්වා පූජේත්වා යාවජීවං අනතික්කමනීයෝ.
</Paragraph>

<Paragraph number="1983" book="cula">
වස්සංවුට්ඨාය භික්ඛුනියා උභතෝසංඝේ තීහි ඨානේහි පවාරේතබ්බං—  දිට්ඨේන වා, සුතේන වා, පරිසඞ්කාය වා. අයම්පි ධම්මෝ සක්කත්වා ගරුකත්වා මානේත්වා පූජේත්වා යාවජීවං අනතික්කමනීයෝ.
</Paragraph>

<Paragraph number="1984" book="cula">
ගරුධම්මං අජ්ඣාපන්නාය භික්ඛුනියා උභතෝසංඝේ පක්ඛමානත්තං චරිතබ්බං. අයම්පි ධම්මෝ සක්කත්වා ගරුකත්වා මානේත්වා පූජේත්වා යාවජීවං අනතික්කමනීයෝ.
</Paragraph>

<Paragraph number="1985" book="cula">
ද්වේ වස්සානි ඡසු ධම්මේසු සික්ඛිතසික්ඛාය සික්ඛමානාය උභතෝසංඝේ උපසම්පදා පරියේසිතබ්බා. අයම්පි ධම්මෝ සක්කත්වා ගරුකත්වා මානේත්වා පූජේත්වා යාවජීවං අනතික්කමනීයෝ.
</Paragraph>

<Paragraph number="1986" book="cula">
න භික්ඛුනියා කේනචි පරියායේන භික්ඛු අක්කෝසිතබ්බෝ පරිභාසිතබ්බෝ. අයම්පි ධම්මෝ සක්කත්වා ගරුකත්වා මානේත්වා පූජේත්වා යාවජීවං අනතික්කමනීයෝ.
</Paragraph>

<Paragraph number="1987" book="cula">
අජ්ජතග්ගේ ඕවටෝ භික්ඛුනීනං භික්ඛූසු වචනපථෝ, අනෝවටෝ භික්ඛූනං භික්ඛුනීසු වචනපථෝ. අයම්පි ධම්මෝ සක්කත්වා ගරුකත්වා මානේත්වා පූජේත්වා යාවජීවං අනතික්කමනීයෝ.
</Paragraph>

<Paragraph number="1988" book="cula">
සචේ ඛෝ ත්වං, ගෝතමි, ඉමේ අට්ඨ ගරුධම්මේ පටිග්ගණ්හේය්‍යාසි, සාව තේ භවිස්සති උපසම්පදා”ති.
</Paragraph>

<Paragraph number="1989" book="cula">
“සේය්‍යථාපි, භන්තේ ආනන්ද, ඉත්ථී වා පුරිසෝ වා දහරෝ, යුවා, මණ්ඩනකජාතිකෝ සීසංනහාතෝ උප්පලමාලං වා වස්සිකමාලං වා අතිමුත්තකමාලං වා ලභිත්වා උභෝහි හත්ථේහි පටිග්ගහේත්වා උත්තමඞ්ගේ සිරස්මිං පතිට්ඨාපේය්‍ය; ඒවමේව ඛෝ අහං, භන්තේ, ආනන්ද ඉමේ අට්ඨ ගරුධම්මේ පටිග්ගණ්හාමි යාවජීවං අනතික්කමනීයේ”ති.
</Paragraph>

<Paragraph number="1990" book="cula">
අථ ඛෝ ආයස්මා ආනන්දෝ යේන භගවා තේනුපසඞ්කමි, උපසඞ්කමිත්වා භගවන්තං අභිවාදේත්වා ඒකමන්තං නිසීදි. ඒකමන්තං නිසින්නෝ ඛෝ ආයස්මා ආනන්දෝ භගවන්තං ඒතදවෝච—  “පටිග්ගහිතා, භන්තේ, මහාපජාපතියා ගෝතමියා අට්ඨ ගරුධම්මා, උපසම්පන්නා භගවතෝ මාතුච්ඡා”ති.
</Paragraph>

<Paragraph number="1991" book="cula">
“සචේ, ආනන්ද, නාලභිස්ස මාතුගාමෝ තථාගතප්පවේදිතේ ධම්මවිනයේ අගාරස්මා අනගාරියං පබ්බජ්ජං, චිරට්ඨිතිකං, ආනන්ද, බ්‍රහ්මචරියං අභවිස්ස, වස්සසහස්සං සද්ධම්මෝ තිට්ඨේය්‍ය. යතෝ ච ඛෝ, ආනන්ද, මාතුගාමෝ තථාගතප්පවේදිතේ ධම්මවිනයේ අගාරස්මා අනගාරියං පබ්බජිතෝ, න දානි, ආනන්ද, බ්‍රහ්මචරියං චිරට්ඨිතිකං භවිස්සති. පඤ්චේව දානි, ආනන්ද, වස්සසතානි සද්ධම්මෝ ඨස්සති.
</Paragraph>

<Paragraph number="1992" book="cula">
සේය්‍යථාපි, ආනන්ද, යානි කානිචි කුලානි බහුත්ථිකානි අප්පපුරිසකානි, තානි සුප්පධංසියානි හෝන්ති චෝරේහි කුම්භථේනකේහි; ඒවමේව ඛෝ, ආනන්ද, යස්මිං ධම්මවිනයේ ලභති මාතුගාමෝ අගාරස්මා අනගාරියං පබ්බජ්ජං, න තං බ්‍රහ්මචරියං චිරට්ඨිතිකං හෝති.
</Paragraph>

<Paragraph number="1993" book="cula">
සේය්‍යථාපි, ආනන්ද, සම්පන්නේ සාලික්ඛේත්තේ සේතට්ටිකා නාම රෝගජාති නිපතති, ඒවං තං සාලික්ඛේත්තං න චිරට්ඨිතිකං හෝති; ඒවමේව ඛෝ, ආනන්ද, යස්මිං ධම්මවිනයේ ලභති මාතුගාමෝ අගාරස්මා අනගාරියං පබ්බජ්ජං, න තං බ්‍රහ්මචරියං චිරට්ඨිතිකං හෝති.
</Paragraph>

<Paragraph number="1994" book="cula">
සේය්‍යථාපි, ආනන්ද, සම්පන්නේ උච්ඡුක්ඛේත්තේ මඤ්ජිට්ඨිකා නාම රෝගජාති නිපතති, ඒවං තං උච්ඡුක්ඛේත්තං න චිරට්ඨිතිකං හෝති; ඒවමේව ඛෝ, ආනන්ද, යස්මිං ධම්මවිනයේ ලභති මාතුගාමෝ අගාරස්මා අනගාරියං පබ්බජ්ජං, න තං බ්‍රහ්මචරියං චිරට්ඨිතිකං හෝති.
</Paragraph>

<Paragraph number="1995" book="cula">
සේය්‍යථාපි, ආනන්ද, පුරිසෝ මහතෝ තළාකස්ස පටිකච්චේව ආළිං බන්ධේය්‍ය යාවදේව උදකස්ස අනතික්කමනාය; ඒවමේව ඛෝ, ආනන්ද, මයා පටිකච්චේව භික්ඛුනීනං අට්ඨ ගරුධම්මා පඤ්ඤත්තා යාවජීවං අනතික්කමනීයා”ති.

</Paragraph>
</Division>

<Paragraph number="1996" type="center" book="cula">
භික්ඛුනීනං අට්ඨ ගරුධම්මා නිට්ඨිතා.
</Paragraph>