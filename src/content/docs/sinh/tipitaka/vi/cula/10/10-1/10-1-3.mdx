---
title: "10.1.3 භික්ඛුනීඋපසම්පදානුජානන"
tableOfContents: false
sidebar:
  order: 3
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="404" book="cula">

<Paragraph number="1997" book="cula">
අථ ඛෝ මහාපජාපති ගෝතමී යේන භගවා තේනුපසඞ්කමි, උපසඞ්කමිත්වා භගවන්තං අභිවාදේත්වා ඒකමන්තං අට්ඨාසි. ඒකමන්තං ඨිතා ඛෝ මහාපජාපති ගෝතමී භගවන්තං ඒතදවෝච—  “කථාහං, භන්තේ, ඉමාසු සාකියානීසු පටිපජ්ජාමී”ති? අථ ඛෝ භගවා මහාපජාපතිං ගෝතමිං ධම්මියා කථාය සන්දස්සේසි සමාදපේසි සමුත්තේජේසි සම්පහංසේසි. අථ ඛෝ මහාපජාපති ගෝතමී භගවතා ධම්මියා කථාය සන්දස්සිතා සමාදපිතා සමුත්තේජිතා සම්පහංසිතා භගවන්තං අභිවාදේත්වා පදක්ඛිණං කත්වා පක්කාමි. අථ ඛෝ භගවා ඒතස්මිං නිදානේ ඒතස්මිං පකරණේ ධම්මිං කථං කත්වා භික්ඛූ ආමන්තේසි—  “අනුජානාමි, භික්ඛවේ, භික්ඛූහි භික්ඛුනියෝ උපසම්පාදේතුන්”ති.
</Paragraph>

<Paragraph number="1998" book="cula">
අථ ඛෝ තා භික්ඛුනියෝ මහාපජාපතිං ගෝතමිං ඒතදවෝචුං—  “අය්‍යා අනුපසම්පන්නා, මයඤ්චම්හා උපසම්පන්නා; ඒවඤ්හි භගවතා පඤ්ඤත්තං භික්ඛූහි භික්ඛුනියෝ උපසම්පාදේතබ්බා”ති. අථ ඛෝ මහාපජාපති ගෝතමී යේනායස්මා ආනන්දෝ තේනුපසඞ්කමි, උපසඞ්කමිත්වා ආයස්මන්තං ආනන්දං අභිවාදේත්වා ඒකමන්තං අට්ඨාසි. ඒකමන්තං ඨිතා ඛෝ මහාපජාපති ගෝතමී ආයස්මන්තං ආනන්දං ඒතදවෝච—  “ඉමා මං, භන්තේ ආනන්ද, භික්ඛුනියෝ ඒවමාහංසු—  ‘අය්‍යා අනුපසම්පන්නා, මයඤ්චම්හා උපසම්පන්නා; ඒවඤ්හි භගවතා පඤ්ඤත්තං භික්ඛූහි භික්ඛුනියෝ උපසම්පාදේතබ්බා’”ති.
</Paragraph>

<Paragraph number="1999" book="cula">
අථ ඛෝ ආයස්මා ආනන්දෝ යේන භගවා තේනුපසඞ්කමි, උපසඞ්කමිත්වා භගවන්තං අභිවාදේත්වා ඒකමන්තං නිසීදි. ඒකමන්තං නිසින්නෝ ඛෝ ආයස්මා ආනන්දෝ භගවන්තං ඒතදවෝච—  “මහාපජාපති, භන්තේ, ගෝතමී ඒවමාහ—  ‘ඉමා මං, භන්තේ ආනන්ද, භික්ඛුනියෝ ඒවමාහංසු—  අය්‍යා අනුපසම්පන්නා, මයඤ්චම්හා උපසම්පන්නා; ඒවඤ්හි භගවතා පඤ්ඤත්තං භික්ඛූහි භික්ඛුනියෝ උපසම්පාදේතබ්බා’”ති.
</Paragraph>

<Paragraph number="2000" book="cula">
“යදග්ගේන, ආනන්ද, මහාපජාපතියා ගෝතමියා අට්ඨ ගරුධම්මා පටිග්ගහිතා, තදේව සා උපසම්පන්නා”ති.
</Paragraph>

</Division>
<Division number="405" book="cula">

<Paragraph number="2001" book="cula">
අථ ඛෝ මහාපජාපති ගෝතමී යේනායස්මා ආනන්දෝ තේනුපසඞ්කමි, උපසඞ්කමිත්වා ආයස්මන්තං ආනන්දං අභිවාදේත්වා ඒකමන්තං අට්ඨාසි. ඒකමන්තං ඨිතා ඛෝ මහාපජාපති ගෝතමී ආයස්මන්තං ආනන්දං ඒතදවෝච—  “ඒකාහං, භන්තේ ආනන්ද, භගවන්තං වරං යාචාමි. සාධු, භන්තේ, භගවා අනුජානේය්‍ය භික්ඛූනඤ්ච භික්ඛුනීනඤ්ච යථාවුඩ්ඪං අභිවාදනං පච්චුට්ඨානං අඤ්ජලිකම්මං සාමීචිකම්මන්”ති.
</Paragraph>

<Paragraph number="2002" book="cula">
අථ ඛෝ ආයස්මා ආනන්දෝ යේන භගවා තේනුපසඞ්කමි, උපසඞ්කමිත්වා භගවන්තං අභිවාදේත්වා ඒකමන්තං නිසීදි. ඒකමන්තං නිසින්නෝ ඛෝ ආයස්මා ආනන්දෝ භගවන්තං ඒතදවෝච—  “මහාපජාපති, භන්තේ, ගෝතමී ඒවමාහ—  ‘ඒකාහං, භන්තේ ආනන්ද, භගවන්තං වරං යාචාමි. සාධු, භන්තේ, භගවා අනුජානේය්‍ය භික්ඛූනඤ්ච භික්ඛුනීනඤ්ච යථාවුඩ්ඪං අභිවාදනං පච්චුට්ඨානං අඤ්ජලිකම්මං සාමීචිකම්මන්’”ති.
</Paragraph>

<Paragraph number="2003" book="cula">
“අට්ඨානමේතං, ආනන්ද, අනවකාසෝ, යං තථාගතෝ අනුජානේය්‍ය මාතුගාමස්ස අභිවාදනං පච්චුට්ඨානං අඤ්ජලිකම්මං සාමීචිකම්මං. ඉමේහි නාම, ආනන්ද, අඤ්ඤතිත්ථියා දුරක්ඛාතධම්මා මාතුගාමස්ස අභිවාදනං පච්චුට්ඨානං අඤ්ජලිකම්මං සාමීචිකම්මං න කරිස්සන්ති; කිමඞ්ගං පන තථාගතෝ අනුජානිස්සති මාතුගාමස්ස අභිවාදනං පච්චුට්ඨානං අඤ්ජලිකම්මං සාමීචිකම්මන්”ති?
</Paragraph>

<Paragraph number="2004" book="cula">
අථ ඛෝ භගවා ඒතස්මිං නිදානේ ඒතස්මිං පකරණේ ධම්මිං කථං කත්වා භික්ඛූ ආමන්තේසි—  “න, භික්ඛවේ, මාතුගාමස්ස අභිවාදනං පච්චුට්ඨානං අඤ්ජලිකම්මං සාමීචිකම්මං කාතබ්බං. යෝ කරේය්‍ය, ආපත්ති දුක්කටස්සා”ති.
</Paragraph>

<Paragraph number="2005" book="cula">
අථ ඛෝ මහාපජාපති ගෝතමී යේන භගවා තේනුපසඞ්කමි, උපසඞ්කමිත්වා භගවන්තං අභිවාදේත්වා ඒකමන්තං අට්ඨාසි. ඒකමන්තං ඨිතා ඛෝ මහාපජාපති ගෝතමී භගවන්තං ඒතදවෝච—  “යානි තානි, භන්තේ, භික්ඛුනීනං සික්ඛාපදානි භික්ඛූහි සාධාරණානි, කථං මයං, භන්තේ, තේසු සික්ඛාපදේසු පටිපජ්ජාමා”ති? “යානි තානි, ගෝතමි, භික්ඛුනීනං සික්ඛාපදානි භික්ඛූහි සාධාරණානි, යථා භික්ඛූ සික්ඛන්ති තථා තේසු සික්ඛාපදේසු සික්ඛථා”ති. “යානි පන තානි, භන්තේ, භික්ඛුනීනං සික්ඛාපදානි භික්ඛූහි අසාධාරණානි, කථං මයං, භන්තේ, තේසු සික්ඛාපදේසු පටිපජ්ජාමා”ති? “යානි තානි, ගෝතමි, භික්ඛුනීනං සික්ඛාපදානි භික්ඛූහි අසාධාරණානි, යථාපඤ්ඤත්තේසු සික්ඛාපදේසු සික්ඛථා”ති.
</Paragraph>

</Division>
<Division number="406" book="cula">

<Paragraph number="2006" book="cula">
අථ ඛෝ මහාපජාපති ගෝතමී යේන භගවා තේනුපසඞ්කමි, උපසඞ්කමිත්වා භගවන්තං අභිවාදේත්වා ඒකමන්තං අට්ඨාසි. ඒකමන්තං ඨිතා ඛෝ මහාපජාපති ගෝතමී භගවන්තං ඒතදවෝච—  “සාධු මේ, භන්තේ, භගවා සංඛිත්තේන ධම්මං දේසේතු, යමහං භගවතෝ ධම්මං සුත්වා ඒකා වූපකට්ඨා අප්පමත්තා ආතාපිනී පහිතත්තා විහරේය්‍යන්”ති. “යේ ඛෝ ත්වං, ගෝතමි, ධම්මේ ජානේය්‍යාසි—  ඉමේ ධම්මා සරාගාය සංවත්තන්ති නෝ විරාගාය, සඤ්ඤෝගාය සංවත්තන්ති නෝ විසඤ්ඤෝගාය, ආචයාය සංවත්තන්ති නෝ අපචයාය, මහිච්ඡතාය සංවත්තන්ති නෝ අප්පිච්ඡතාය, අසන්තුට්ඨියා සංවත්තන්ති නෝ සන්තුට්ඨියා, සඞ්ගණිකාය සංවත්තන්ති නෝ පවිවේකාය, කෝසජ්ජාය සංවත්තන්ති නෝ වීරියාරම්භාය, දුබ්භරතාය සංවත්තන්ති නෝ සුභරතාය; ඒකංසේන, ගෝතමි, ධාරේය්‍යාසි—  නේසෝ ධම්මෝ, නේසෝ විනයෝ, නේතං සත්ථුසාසනන්ති. යේ ච ඛෝ ත්වං, ගෝතමි, ධම්මේ ජානේය්‍යාසි—  ඉමේ ධම්මා විරාගාය සංවත්තන්ති නෝ සරාගාය, විසඤ්ඤෝගාය සංවත්තන්ති නෝ සඤ්ඤෝගාය, අපචයාය සංවත්තන්ති නෝ ආචයාය, අප්පිච්ඡතාය සංවත්තන්ති නෝ මහිච්ඡතාය, සන්තුට්ඨියා සංවත්තන්ති නෝ අසන්තුට්ඨියා, පවිවේකාය සංවත්තන්ති නෝ සඞ්ගණිකාය, වීරියාරම්භාය සංවත්තන්ති නෝ කෝසජ්ජාය, සුභරතාය සංවත්තන්ති නෝ දුබ්භරතාය; ඒකංසේන, ගෝතමි, ධාරේය්‍යාසි—  ඒසෝ ධම්මෝ, ඒසෝ විනයෝ, ඒතං සත්ථුසාසනන්”ති.
</Paragraph>

</Division>
<Division number="407" book="cula">

<Paragraph number="2007" book="cula">
තේන ඛෝ පන සමයේන භික්ඛුනීනං පාතිමෝක්ඛං න උද්දිසීයති. භගවතෝ ඒතමත්ථං ආරෝචේසුං …පේ…  “අනුජානාමි, භික්ඛවේ, භික්ඛුනීනං පාතිමෝක්ඛං උද්දිසිතුන්”ති. අථ ඛෝ භික්ඛූනං ඒතදහෝසි—  “කේන නු ඛෝ භික්ඛුනීනං පාතිමෝක්ඛං උද්දිසිතබ්බන්”ති? භගවතෝ ඒතමත්ථං ආරෝචේසුං. “අනුජානාමි, භික්ඛවේ, භික්ඛූහි භික්ඛුනීනං පාතිමෝක්ඛං උද්දිසිතුන්”ති.
</Paragraph>

<Paragraph number="2008" book="cula">
තේන ඛෝ පන සමයේන භික්ඛූ භික්ඛුනුපස්සයං උපසඞ්කමිත්වා භික්ඛුනීනං පාතිමෝක්ඛං උද්දිසන්ති. මනුස්සා උජ්ඣායන්ති ඛිය්‍යන්ති විපාචේන්ති—  “ජායායෝ ඉමා ඉමේසං, ජාරියෝ ඉමා ඉමේසං, ඉදානි ඉමේ ඉමාහි සද්ධිං අභිරමිස්සන්තී”ති. භගවතෝ ඒතමත්ථං ආරෝචේසුං. “න, භික්ඛවේ, භික්ඛූහි භික්ඛුනීනං පාතිමෝක්ඛං උද්දිසිතබ්බං. යෝ උද්දිසේය්‍ය, ආපත්ති දුක්කටස්ස. අනුජානාමි, භික්ඛවේ, භික්ඛුනීහි භික්ඛුනීනං පාතිමෝක්ඛං උද්දිසිතුන්”ති. භික්ඛුනියෝ න ජානන්ති—  “ඒවං පාතිමෝක්ඛං උද්දිසිතබ්බන්”ති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, භික්ඛූහි භික්ඛුනීනං ආචික්ඛිතුං—  ‘ඒවං පාතිමෝක්ඛං උද්දිසේය්‍යාථා’”ති.
</Paragraph>

</Division>
<Division number="408" book="cula">

<Paragraph number="2009" book="cula">
තේන ඛෝ පන සමයේන භික්ඛුනියෝ ආපත්තිං න පටිකරෝන්ති. භගවතෝ ඒතමත්ථං ආරෝචේසුං. “න, භික්ඛවේ, භික්ඛුනියා ආපත්ති න පටිකාතබ්බා. යා න පටිකරේය්‍ය, ආපත්ති දුක්කටස්සා”ති. භික්ඛුනියෝ න ජානන්ති—  “ඒවං ආපත්ති පටිකාතබ්බා”ති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, භික්ඛූහි භික්ඛුනීනං ආචික්ඛිතුං—  ‘ඒවං ආපත්තිං පටිකරේය්‍යාථා’”ති. අථ ඛෝ භික්ඛූනං ඒතදහෝසි—  “කේන නු ඛෝ භික්ඛුනීනං ආපත්ති පටිග්ගහේතබ්බා”ති? භගවතෝ ඒතමත්ථං ආරෝචේසුං. “අනුජානාමි, භික්ඛවේ, භික්ඛූහි භික්ඛුනීනං ආපත්තිං පටිග්ගහේතුන්”ති.
</Paragraph>

<Paragraph number="2010" book="cula">
තේන ඛෝ පන සමයේන භික්ඛුනියෝ රථිකායපි බ්‍යූහේපි සිඞ්ඝාටකේපි භික්ඛුං පස්සිත්වා පත්තං භූමියං නික්ඛිපිත්වා ඒකංසං උත්තරාසඞ්ගං කරිත්වා උක්කුටිකං නිසීදිත්වා අඤ්ජලිං පග්ගහේත්වා ආපත්තිං පටිකරෝන්ති. මනුස්සා උජ්ඣායන්ති ඛිය්‍යන්ති විපාචේන්ති—  “ජායායෝ ඉමා ඉමේසං, ජාරියෝ ඉමා ඉමේසං, රත්තිං විමානේත්වා ඉදානි ඛමාපේන්තී”ති. භගවතෝ ඒතමත්ථං ආරෝචේසුං. “න, භික්ඛවේ, භික්ඛූහි භික්ඛුනීනං ආපත්ති පටිග්ගහේතබ්බා. යෝ පටිග්ගණ්හේය්‍ය, ආපත්ති දුක්කටස්ස. අනුජානාමි, භික්ඛවේ, භික්ඛුනීහි භික්ඛුනීනං ආපත්තිං පටිග්ගහේතුන්”ති. භික්ඛුනියෝ න ජානන්ති—  “ඒවං ආපත්ති පටිග්ගහේතබ්බා”ති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, භික්ඛූහි භික්ඛුනීනං ආචික්ඛිතුං—  ‘ඒවං ආපත්තිං පටිග්ගණ්හේය්‍යාථා’”ති.
</Paragraph>

</Division>
<Division number="409" book="cula">

<Paragraph number="2011" book="cula">
තේන ඛෝ පන සමයේන භික්ඛුනීනං කම්මං න කරියති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, භික්ඛුනීනං කම්මං කාතුන්”ති. අථ ඛෝ භික්ඛූනං ඒතදහෝසි—  “කේන නු ඛෝ භික්ඛුනීනං කම්මං කාතබ්බන්”ති? භගවතෝ ඒතමත්ථං ආරෝචේසුං. “අනුජානාමි, භික්ඛවේ, භික්ඛූහි භික්ඛුනීනං කම්මං කාතුන්”ති.
</Paragraph>

<Paragraph number="2012" book="cula">
තේන ඛෝ පන සමයේන කතකම්මා භික්ඛුනියෝ රථිකායපි බ්‍යූහේපි සිඞ්ඝාටකේපි භික්ඛුං පස්සිත්වා පත්තං භූමියං නික්ඛිපිත්වා ඒකංසං උත්තරාසඞ්ගං කරිත්වා උක්කුටිකං නිසීදිත්වා අඤ්ජලිං පග්ගහේත්වා ඛමාපේන්ති “ඒවං නූන කාතබ්බන්”ති මඤ්ඤමානා. මනුස්සා තථේව උජ්ඣායන්ති ඛිය්‍යන්ති විපාචේන්ති—  “ජායායෝ ඉමා ඉමේසං, ජාරියෝ ඉමා ඉමේසං, රත්තිං විමානේත්වා ඉදානි ඛමාපේන්තී”ති. භගවතෝ ඒතමත්ථං ආරෝචේසුං. “න, භික්ඛවේ, භික්ඛූහි භික්ඛුනීනං කම්මං කාතබ්බං. යෝ කරේය්‍ය, ආපත්ති දුක්කටස්ස. අනුජානාමි, භික්ඛවේ, භික්ඛුනීහි භික්ඛුනීනං කම්මං කාතුන්”ති. භික්ඛුනියෝ න ජානන්ති—  “ඒවං කම්මං කාතබ්බන්”ති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, භික්ඛූහි භික්ඛුනීනං ආචික්ඛිතුං—  ‘ඒවං කම්මං කරේය්‍යාථා’”ති.
</Paragraph>

</Division>
<Division number="410" book="cula">

<Paragraph number="2013" book="cula">
තේන ඛෝ පන සමයේන භික්ඛුනියෝ සංඝමජ්ඣේ භණ්ඩනජාතා කලහජාතා විවාදාපන්නා අඤ්ඤමඤ්ඤං මුඛසත්තීහි විතුදන්තා විහරන්ති. න සක්කෝන්ති තං අධිකරණං වූපසමේතුං. භගවතෝ ඒතමත්ථං ආරෝචේසුං. “අනුජානාමි, භික්ඛවේ, භික්ඛූහි භික්ඛුනීනං අධිකරණං වූපසමේතුන්”ති.
</Paragraph>

<Paragraph number="2014" book="cula">
තේන ඛෝ පන සමයේන භික්ඛූ භික්ඛුනීනං අධිකරණං වූපසමේන්ති. තස්මිං ඛෝ පන අධිකරණේ විනිච්ඡියමානේ දිස්සන්ති භික්ඛුනියෝ කම්මප්පත්තායෝපි ආපත්තිගාමිනියෝපි. භික්ඛුනියෝ ඒවමාහංසු—  “සාධු, භන්තේ, අය්‍යාව භික්ඛුනීනං කම්මං කරෝන්තු, අය්‍යාව භික්ඛුනීනං ආපත්තිං පටිග්ගණ්හන්තු; ඒවඤ්හි භගවතා පඤ්ඤත්තං භික්ඛූහි භික්ඛුනීනං අධිකරණං වූපසමේතබ්බන්”ති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, භික්ඛූහි භික්ඛුනීනං කම්මං ආරෝපේත්වා භික්ඛුනීනං නිය්‍යාදේතුං—  භික්ඛුනීහි භික්ඛුනීනං කම්මං කාතුං, භික්ඛූහි භික්ඛුනීනං ආපත්තිං ආරෝපේත්වා භික්ඛුනීනං නිය්‍යාදේතුං, භික්ඛුනීහි භික්ඛුනීනං ආපත්තිං පටිග්ගහේතුන්”ති.
</Paragraph>

<Paragraph number="2015" book="cula">
තේන ඛෝ පන සමයේන උප්පලවණ්ණාය භික්ඛුනියා අන්තේවාසිනී භික්ඛුනී සත්ත වස්සානි භගවන්තං අනුබන්ධා හෝති විනයං පරියාපුණන්තී. තස්සා මුට්ඨස්සතිනියා ගහිතෝ ගහිතෝ මුස්සති. අස්සෝසි ඛෝ සා භික්ඛුනී—  “භගවා කිර සාවත්ථිං ගන්තුකාමෝ”ති. අථ ඛෝ තස්සා භික්ඛුනියා ඒතදහෝසි—  “අහං ඛෝ සත්ත වස්සානි භගවන්තං අනුබන්ධිං විනයං පරියාපුණන්තී. තස්සා මේ මුට්ඨස්සතිනියා ගහිතෝ ගහිතෝ මුස්සති. දුක්කරං ඛෝ පන මාතුගාමේන යාවජීවං සත්ථාරං අනුබන්ධිතුං. කථං නු ඛෝ මයා පටිපජ්ජිතබ්බන්”ති? අථ ඛෝ සා භික්ඛුනී භික්ඛුනීනං ඒතමත්ථං ආරෝචේසි. භික්ඛුනියෝ භික්ඛූනං ඒතමත්ථං ආරෝචේසුං. භික්ඛූ භගවතෝ ඒතමත්ථං ආරෝචේසුං. “අනුජානාමි, භික්ඛවේ, භික්ඛූහි භික්ඛුනීනං විනයං වාචේතුන්”ති.

</Paragraph>
</Division>

<Paragraph number="2016" type="center" book="cula">
පඨමභාණවාරෝ නිට්ඨිතෝ.
</Paragraph>