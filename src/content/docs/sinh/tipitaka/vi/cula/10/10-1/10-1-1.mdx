---
title: "10.1.1 මහාපජාපතිගෝතමීවත්ථු"
tableOfContents: false
sidebar:
  order: 1
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="402" book="cula">

<Paragraph number="1964" book="cula">
තේන සමයේන බුද්ධෝ භගවා සක්කේසු විහරති කපිලවත්ථුස්මිං නිග්‍රෝධාරාමේ. අථ ඛෝ මහාපජාපති ගෝතමී යේන භගවා තේනුපසඞ්කමි, උපසඞ්කමිත්වා භගවන්තං අභිවාදේත්වා ඒකමන්තං අට්ඨාසි. ඒකමන්තං ඨිතා ඛෝ මහාපජාපති ගෝතමී භගවන්තං ඒතදවෝච—  “සාධු, භන්තේ, ලභේය්‍ය මාතුගාමෝ තථාගතප්පවේදිතේ ධම්මවිනයේ අගාරස්මා අනගාරියං පබ්බජ්ජන්”ති. “අලං, ගෝතමි, මා තේ රුච්චි මාතුගාමස්ස තථාගතප්පවේදිතේ ධම්මවිනයේ අගාරස්මා අනගාරියං පබ්බජ්ජා”ති.
</Paragraph>

<Paragraph number="1965" book="cula">
දුතියම්පි ඛෝ …පේ…  තතියම්පි ඛෝ මහාපජාපති ගෝතමී භගවන්තං ඒතදවෝච—  “සාධු, භන්තේ, ලභේය්‍ය මාතුගාමෝ තථාගතප්පවේදිතේ ධම්මවිනයේ අගාරස්මා අනගාරියං පබ්බජ්ජන්”ති. “අලං, ගෝතමි, මා තේ රුච්චි මාතුගාමස්ස තථාගතප්පවේදිතේ ධම්මවිනයේ අගාරස්මා අනගාරියං පබ්බජ්ජා”ති. අථ ඛෝ මහාපජාපති ගෝතමී—  “න භගවා අනුජානාති මාතුගාමස්ස තථාගතප්පවේදිතේ ධම්මවිනයේ අගාරස්මා අනගාරියං පබ්බජ්ජන්”ති—  දුක්ඛී දුම්මනා අස්සුමුඛී රුදමානා භගවන්තං අභිවාදේත්වා පදක්ඛිණං කත්වා පක්කාමි.
</Paragraph>

<Paragraph number="1966" book="cula">
අථ ඛෝ භගවා කපිලවත්ථුස්මිං යථාභිරන්තං විහරිත්වා යේන වේසාලී තේන චාරිකං පක්කාමි. අනුපුබ්බේන චාරිකං චරමානෝ යේන වේසාලී තදවසරි. තත්‍ර සුදං භගවා වේසාලියං විහරති මහාවනේ කූටාගාරසාලායං. අථ ඛෝ මහාපජාපති ගෝතමී කේසේ ඡේදාපේත්වා කාසායානි වත්ථානි අච්ඡාදේත්වා සම්බහුලාහි සාකියානීහි සද්ධිං යේන වේසාලී තේන පක්කාමි. අනුපුබ්බේන යේන වේසාලී මහාවනං කූටාගාරසාලා තේනුපසඞ්කමි. අථ ඛෝ මහාපජාපති ගෝතමී සූනේහි පාදේහි රජෝකිණ්ණේන ගත්තේන දුක්ඛී දුම්මනා අස්සුමුඛී රුදමානා බහිද්වාරකෝට්ඨකේ අට්ඨාසි. අද්දසා ඛෝ ආයස්මා ආනන්දෝ මහාපජාපතිං ගෝතමිං සූනේහි පාදේහි රජෝකිණ්ණේන ගත්තේන දුක්ඛිං දුම්මනං අස්සුමුඛිං රුදමානං බහිද්වාරකෝට්ඨකේ ඨිතං. දිස්වාන මහාපජාපතිං ගෝතමිං ඒතදවෝච—  “කිස්ස ත්වං, ගෝතමි, සූනේහි පාදේහි රජෝකිණ්ණේන ගත්තේන දුක්ඛී දුම්මනා අස්සුමුඛී රුදමානා බහිද්වාරකෝට්ඨකේ ඨිතා”ති? “තථා හි පන, භන්තේ ආනන්ද, න භගවා අනුජානාති මාතුගාමස්ස තථාගතප්පවේදිතේ ධම්මවිනයේ අගාරස්මා අනගාරියං පබ්බජ්ජන්”ති. “තේන හි ත්වං, ගෝතමි, මුහුත්තං ඉධේව තාව හෝහි, යාවාහං භගවන්තං යාචාමි මාතුගාමස්ස තථාගතප්පවේදිතේ ධම්මවිනයේ අගාරස්මා අනගාරියං පබ්බජ්ජන්”ති.
</Paragraph>

<Paragraph number="1967" book="cula">
අථ ඛෝ ආයස්මා ආනන්දෝ යේන භගවා තේනුපසඞ්කමි, උපසඞ්කමිත්වා භගවන්තං අභිවාදේත්වා ඒකමන්තං නිසීදි. ඒකමන්තං නිසින්නෝ ඛෝ ආයස්මා ආනන්දෝ භගවන්තං ඒතදවෝච—  “ඒසා, භන්තේ, මහාපජාපති ගෝතමී සූනේහි පාදේහි රජෝකිණ්ණේන ගත්තේන දුක්ඛී දුම්මනා අස්සුමුඛී රුදමානා බහිද්වාරකෝට්ඨකේ ඨිතා—  ‘න භගවා අනුජානාති මාතුගාමස්ස තථාගතප්පවේදිතේ ධම්මවිනයේ අගාරස්මා අනගාරියං පබ්බජ්ජන්’ති. සාධු, භන්තේ, ලභේය්‍ය මාතුගාමෝ තථාගතප්පවේදිතේ ධම්මවිනයේ අගාරස්මා අනගාරියං පබ්බජ්ජන්”ති. “අලං, ආනන්ද, මා තේ රුච්චි මාතුගාමස්ස තථාගතප්පවේදිතේ ධම්මවිනයේ අගාරස්මා අනගාරියං පබ්බජ්ජා”ති. දුතියම්පි ඛෝ …පේ…  තතියම්පි ඛෝ ආයස්මා ආනන්දෝ භගවන්තං ඒතදවෝච—  “සාධු, භන්තේ, ලභේය්‍ය මාතුගාමෝ තථාගතප්පවේදිතේ ධම්මවිනයේ අගාරස්මා අනගාරියං පබ්බජ්ජන්”ති. “අලං, ආනන්ද, මා තේ රුච්චි මාතුගාමස්ස තථාගතප්පවේදිතේ ධම්මවිනයේ අගාරස්මා අනගාරියං පබ්බජ්ජා”ති.
</Paragraph>

<Paragraph number="1968" book="cula">
අථ ඛෝ ආයස්මා ආනන්දෝ—  “න භගවා අනුජානාති මාතුගාමස්ස තථාගතප්පවේදිතේ ධම්මවිනයේ අගාරස්මා අනගාරියං පබ්බජ්ජං; යන්නූනාහං අඤ්ඤේනපි පරියායේන භගවන්තං යාචේය්‍යං මාතුගාමස්ස තථාගතප්පවේදිතේ ධම්මවිනයේ අගාරස්මා අනගාරියං පබ්බජ්ජන්”ති. අථ ඛෝ ආයස්මා ආනන්දෝ භගවන්තං ඒතදවෝච—  “භබ්බෝ නු ඛෝ, භන්තේ, මාතුගාමෝ තථාගතප්පවේදිතේ ධම්මවිනයේ අගාරස්මා අනගාරියං පබ්බජිත්වා සෝතාපත්තිඵලං වා සකදාගාමිඵලං වා අනාගාමිඵලං වා අරහත්තඵලං වා සච්ඡිකාතුන්”ති? “භබ්බෝ, ආනන්ද, මාතුගාමෝ තථාගතප්පවේදිතේ ධම්මවිනයේ අගාරස්මා අනගාරියං පබ්බජිත්වා සෝතාපත්තිඵලම්පි සකදාගාමිඵලම්පි අනාගාමිඵලම්පි අරහත්තඵලම්පි සච්ඡිකාතුන්”ති. “සචේ, භන්තේ, භබ්බෝ මාතුගාමෝ තථාගතප්පවේදිතේ ධම්මවිනයේ අගාරස්මා අනගාරියං පබ්බජිත්වා සෝතාපත්තිඵලම්පි සකදාගාමිඵලම්පි අනාගාමිඵලම්පි අරහත්තඵලම්පි සච්ඡිකාතුං; බහූපකාරා, භන්තේ, මහාපජාපති ගෝතමී භගවතෝ මාතුච්ඡා ආපාදිකා, පෝසිකා, ඛීරස්ස දායිකා, භගවන්තං ජනේත්තියා කාලඞ්කතාය ථඤ්ඤං පායේසි; සාධු, භන්තේ, ලභේය්‍ය මාතුගාමෝ තථාගතප්පවේදිතේ ධම්මවිනයේ අගාරස්මා අනගාරියං පබ්බජ්ජන්”ති.
</Paragraph>
</Division>