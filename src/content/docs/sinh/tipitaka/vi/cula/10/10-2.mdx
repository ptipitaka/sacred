---
title: "10.2 දුතියභාණවාර"
tableOfContents: false
sidebar:
  order: 2
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="411" book="cula">

<Paragraph number="2017" book="cula">
අථ ඛෝ භගවා වේසාලියං යථාභිරන්තං විහරිත්වා යේන සාවත්ථි තේන චාරිකං පක්කාමි. අනුපුබ්බේන චාරිකං චරමානෝ යේන සාවත්ථි තදවසරි. තත්‍ර සුදං භගවා සාවත්ථියං විහරති ජේතවනේ අනාථපිණ්ඩිකස්ස ආරාමේ. තේන ඛෝ පන සමයේන ඡබ්බග්ගියා භික්ඛූ භික්ඛුනියෝ කද්දමෝදකේන ඕසිඤ්චන්ති—  අප්පේව නාම අම්හේසු සාරජ්ජේය්‍යුන්ති. භගවතෝ ඒතමත්ථං ආරෝචේසුං. “න, භික්ඛවේ, භික්ඛුනා භික්ඛුනියෝ කද්දමෝදකේන ඕසිඤ්චිතබ්බා. යෝ ඕසිඤ්චේය්‍ය, ආපත්ති දුක්කටස්ස. අනුජානාමි, භික්ඛවේ, තස්ස භික්ඛුනෝ දණ්ඩකම්මං කාතුන්”ති. අථ ඛෝ භික්ඛූනං ඒතදහෝසි—  “කිං නු ඛෝ දණ්ඩකම්මං කාතබ්බන්”ති? භගවතෝ ඒතමත්ථං ආරෝචේසුං. “අවන්දියෝ සෝ, භික්ඛවේ, භික්ඛු භික්ඛුනිසංඝේන කාතබ්බෝ”ති.
</Paragraph>

<Paragraph number="2018" book="cula">
තේන ඛෝ පන සමයේන ඡබ්බග්ගියා භික්ඛූ කායං විවරිත්වා භික්ඛුනීනං දස්සේන්ති …පේ…  ඌරුං විවරිත්වා භික්ඛුනීනං දස්සේන්ති, අඞ්ගජාතං විවරිත්වා භික්ඛුනීනං දස්සේන්ති, භික්ඛුනියෝ ඕභාසේන්ති, භික්ඛුනීහි සද්ධිං සම්පයෝජේන්ති—  අප්පේව නාම අම්හේසු සාරජ්ජේය්‍යුන්ති. භගවතෝ ඒතමත්ථං ආරෝචේසුං. “න, භික්ඛවේ, භික්ඛුනා කායෝ විවරිත්වා භික්ඛුනීනං දස්සේතබ්බෝ, න ඌරු විවරිත්වා භික්ඛුනීනං දස්සේතබ්බෝ, න අඞ්ගජාතං විවරිත්වා භික්ඛුනීනං දස්සේතබ්බං, න භික්ඛුනියෝ ඕභාසිතබ්බා, න භික්ඛුනීහි සද්ධිං සම්පයෝජේතබ්බං. යෝ සම්පයෝජේය්‍ය, ආපත්ති දුක්කටස්ස. අනුජානාමි, භික්ඛවේ, තස්ස භික්ඛුනෝ දණ්ඩකම්මං කාතුන්”ති. අථ ඛෝ භික්ඛූනං ඒතදහෝසි—  “කිං නු ඛෝ දණ්ඩකම්මං කාතබ්බන්”ති? භගවතෝ ඒතමත්ථං ආරෝචේසුං. “අවන්දියෝ සෝ, භික්ඛවේ, භික්ඛු භික්ඛුනිසංඝේන කාතබ්බෝ”ති.
</Paragraph>

<Paragraph number="2019" book="cula">
තේන ඛෝ පන සමයේන ඡබ්බග්ගියා භික්ඛුනියෝ භික්ඛුං කද්දමෝදකේන ඕසිඤ්චන්ති—  අප්පේව නාම අම්හේසු සාරජ්ජේය්‍යුන්ති. භගවතෝ ඒතමත්ථං ආරෝචේසුං. “න, භික්ඛවේ, භික්ඛුනියා භික්ඛු කද්දමෝදකේන ඕසිඤ්චිතබ්බෝ. යා ඕසිඤ්චේය්‍ය, ආපත්ති දුක්කටස්ස. අනුජානාමි, භික්ඛවේ, තස්සා භික්ඛුනියා දණ්ඩකම්මං කාතුන්”ති. අථ ඛෝ භික්ඛූනං ඒතදහෝසි—  “කිං නු ඛෝ දණ්ඩකම්මං කාතබ්බන්”ති? භගවතෝ ඒතමත්ථං ආරෝචේසුං. “අනුජානාමි, භික්ඛවේ, ආවරණං කාතුන්”ති. ආවරණේ කතේ න ආදියන්ති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, ඕවාදං ඨපේතුන්”ති.
</Paragraph>

<Paragraph number="2020" book="cula">
තේන ඛෝ පන සමයේන ඡබ්බග්ගියා භික්ඛුනියෝ කායං විවරිත්වා භික්ඛූනං දස්සේන්ති, ථනං විවරිත්වා භික්ඛූනං දස්සේන්ති, ඌරුං විවරිත්වා භික්ඛූනං දස්සේන්ති, අඞ්ගජාතං විවරිත්වා භික්ඛූනං දස්සේන්ති, භික්ඛූ ඕභාසේන්ති, භික්ඛූහි සද්ධිං සම්පයෝජේන්ති—  අප්පේව නාම අම්හේසු සාරජ්ජේය්‍යුන්ති. භගවතෝ ඒතමත්ථං ආරෝචේසුං. “න, භික්ඛවේ, භික්ඛුනියා කායෝ විවරිත්වා භික්ඛූනං දස්සේතබ්බෝ …පේ…  න ථනෝ විවරිත්වා භික්ඛූනං දස්සේතබ්බෝ, න ඌරු විවරිත්වා භික්ඛූනං දස්සේතබ්බෝ, න අඞ්ගජාතං විවරිත්වා භික්ඛූනං දස්සේතබ්බං, න භික්ඛූ ඕභාසිතබ්බා, න භික්ඛූහි සද්ධිං සම්පයෝජේතබ්බං. යා සම්පයෝජේය්‍ය, ආපත්ති දුක්කටස්ස. අනුජානාමි, භික්ඛවේ, තස්සා භික්ඛුනියා දණ්ඩකම්මං කාතුන්”ති.
</Paragraph>

<Paragraph number="2021" book="cula">
අථ ඛෝ භික්ඛූනං ඒතදහෝසි—  “කිං නු ඛෝ දණ්ඩකම්මං කාතබ්බන්”ති? භගවතෝ ඒතමත්ථං ආරෝචේසුං. “අනුජානාමි, භික්ඛවේ, ආවරණං කාතුන්”ති.
</Paragraph>

<Paragraph number="2022" book="cula">
ආවරණේ කතේ න ආදියන්ති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, ඕවාදං ඨපේතුන්”ති.
</Paragraph>

<Paragraph number="2023" book="cula">
අථ ඛෝ භික්ඛූනං ඒතදහෝසි—  “කප්පති නු ඛෝ ඕවාදට්ඨපිතාය භික්ඛුනියා සද්ධිං උපෝසථං කාතුං, න නු ඛෝ කප්පතී”ති? භගවතෝ ඒතමත්ථං ආරෝචේසුං. “න, භික්ඛවේ, ඕවාදට්ඨපිතාය භික්ඛුනියා සද්ධිං උපෝසථෝ කාතබ්බෝ, යාව න තං අධිකරණං වූපසන්තං හෝතී”ති.
</Paragraph>

</Division>
<Division number="412" book="cula">

<Paragraph number="2024" book="cula">
තේන ඛෝ පන සමයේන ආයස්මා උදායී ඕවාදං ඨපේත්වා චාරිකං පක්කාමි. භික්ඛුනියෝ උජ්ඣායන්ති ඛිය්‍යන්ති විපාචේන්ති—  “කථඤ්හි නාම අය්‍යෝ උදායී ඕවාදං ඨපේත්වා චාරිකං පක්කමිස්සතී”ති. භගවතෝ ඒතමත්ථං ආරෝචේසුං. “න, භික්ඛවේ, ඕවාදං ඨපේත්වා චාරිකා පක්කමිතබ්බා. යෝ පක්කමේය්‍ය, ආපත්ති දුක්කටස්සා”ති.
</Paragraph>

<Paragraph number="2025" book="cula">
තේන ඛෝ පන සමයේන බාලා අබ්‍යත්තා ඕවාදං ඨපේන්ති. භගවතෝ ඒතමත්ථං ආරෝචේසුං. “න, භික්ඛවේ, බාලේන අබ්‍යත්තේන ඕවාදෝ ඨපේතබ්බෝ. යෝ ඨපේය්‍ය, ආපත්ති දුක්කටස්සා”ති.
</Paragraph>

<Paragraph number="2026" book="cula">
තේන ඛෝ පන සමයේන භික්ඛූ අවත්ථුස්මිං අකාරණේ ඕවාදං ඨපේන්ති. භගවතෝ ඒතමත්ථං ආරෝචේසුං. “න, භික්ඛවේ, අවත්ථුස්මිං අකාරණේ ඕවාදෝ ඨපේතබ්බෝ. යෝ ඨපේය්‍ය, ආපත්ති දුක්කටස්සා”ති.
</Paragraph>

<Paragraph number="2027" book="cula">
තේන ඛෝ පන සමයේන භික්ඛූ ඕවාදං ඨපේත්වා විනිච්ඡයං න දේන්ති. භගවතෝ ඒතමත්ථං ආරෝචේසුං. “න, භික්ඛවේ, ඕවාදං ඨපේත්වා විනිච්ඡයෝ න දාතබ්බෝ. යෝ න දදේය්‍ය, ආපත්ති දුක්කටස්සා”ති.
</Paragraph>

</Division>
<Division number="413" book="cula">

<Paragraph number="2028" book="cula">
තේන ඛෝ පන සමයේන භික්ඛුනියෝ ඕවාදං න ගච්ඡන්ති. භගවතෝ ඒතමත්ථං ආරෝචේසුං. “න, භික්ඛවේ, භික්ඛුනියා ඕවාදෝ න ගන්තබ්බෝ. යා න ගච්ඡේය්‍ය, යථාධම්මෝ කාරේතබ්බෝ”ති.
</Paragraph>

<Paragraph number="2029" book="cula">
තේන ඛෝ පන සමයේන සබ්බෝ භික්ඛුනිසංඝෝ ඕවාදං ගච්ඡති. මනුස්සා උජ්ඣායන්ති ඛිය්‍යන්ති විපාචේන්ති—  “ජායායෝ ඉමා ඉමේසං, ජාරියෝ ඉමා ඉමේසං, ඉදානි ඉමේ ඉමාහි සද්ධිං අභිරමිස්සන්තී”ති. භගවතෝ ඒතමත්ථං ආරෝචේසුං. “න, භික්ඛවේ, සබ්බේන භික්ඛුනිසංඝේන ඕවාදෝ ගන්තබ්බෝ. ගච්ඡේය්‍ය චේ, ආපත්ති දුක්කටස්ස. අනුජානාමි, භික්ඛවේ, චතූහි පඤ්චහි භික්ඛුනීහි ඕවාදං ගන්තුන්”ති.
</Paragraph>

<Paragraph number="2030" book="cula">
තේන ඛෝ පන සමයේන චතස්සෝ පඤ්ච භික්ඛුනියෝ ඕවාදං ගච්ඡන්ති. මනුස්සා තථේව උජ්ඣායන්ති ඛිය්‍යන්ති විපාචේන්ති—  “ජායායෝ ඉමා ඉමේසං, ජාරියෝ ඉමා ඉමේසං, ඉදානි ඉමේ ඉමාහි සද්ධිං අභිරමිස්සන්තී”ති. භගවතෝ ඒතමත්ථං ආරෝචේසුං. “න, භික්ඛවේ, චතූහි පඤ්චහි භික්ඛුනීහි ඕවාදෝ ගන්තබ්බෝ. ගච්ඡේය්‍යුඤ්චේ, ආපත්ති දුක්කටස්ස. අනුජානාමි, භික්ඛවේ, ද්වේ තිස්සෝ භික්ඛුනියෝ ඕවාදං ගන්තුං. ඒකං භික්ඛුං උපසඞ්කමිත්වා ඒකංසං උත්තරාසඞ්ගං කරිත්වා පාදේ වන්දිත්වා උක්කුටිකං නිසීදිත්වා අඤ්ජලිං පග්ගහේත්වා ඒවමස්ස වචනීයෝ—  ‘භික්ඛුනිසංඝෝ, අය්‍ය, භික්ඛුසංඝස්ස පාදේ වන්දති, ඕවාදූපසඞ්කමනඤ්ච යාචති; ලභතු කිර, අය්‍ය, භික්ඛුනිසංඝෝ ඕවාදූපසඞ්කමනන්’ති. තේන භික්ඛුනා පාතිමෝක්ඛුද්දේසකෝ උපසඞ්කමිත්වා ඒවමස්ස වචනීයෝ—  ‘භික්ඛුනිසංඝෝ, භන්තේ, භික්ඛුසංඝස්ස පාදේ වන්දති, ඕවාදූපසඞ්කමනඤ්ච යාචති; ලභතු කිර, භන්තේ, භික්ඛුනිසංඝෝ ඕවාදූපසඞ්කමනන්’ති. පාතිමෝක්ඛුද්දේසකේන වත්තබ්බෝ—  ‘අත්ථි කෝචි භික්ඛු භික්ඛුනෝවාදකෝ සම්මතෝ’ති? සචේ හෝති කෝචි භික්ඛු භික්ඛුනෝවාදකෝ සම්මතෝ, පාතිමෝක්ඛුද්දේසකේන වත්තබ්බෝ—  ‘ඉත්ථන්නාමෝ භික්ඛු භික්ඛුනෝවාදකෝ සම්මතෝ, තං භික්ඛුනිසංඝෝ උපසඞ්කමතූ’ති. සචේ න හෝති කෝචි භික්ඛු භික්ඛුනෝවාදකෝ සම්මතෝ, පාතිමෝක්ඛුද්දේසකේන වත්තබ්බෝ—  ‘කෝ ආයස්මා උස්සහති භික්ඛුනියෝ ඕවදිතුන්’ති? සචේ කෝචි උස්සහති භික්ඛුනියෝ ඕවදිතුං, සෝ ච හෝති අට්ඨහඞ්ගේහි සමන්නාගතෝ, සම්මන්නිත්වා වත්තබ්බෝ—  ‘ඉත්ථන්නාමෝ භික්ඛු භික්ඛුනෝවාදකෝ සම්මතෝ, තං භික්ඛුනිසංඝෝ උපසඞ්කමතූ’ති. සචේ න කෝචි උස්සහති භික්ඛුනියෝ ඕවදිතුං, පාතිමෝක්ඛුද්දේසකේන වත්තබ්බෝ—  ‘නත්ථි කෝචි භික්ඛු භික්ඛුනෝවාදකෝ සම්මතෝ, පාසාදිකේන භික්ඛුනිසංඝෝ සම්පාදේතූ’”ති.
</Paragraph>

</Division>
<Division number="414" book="cula">

<Paragraph number="2031" book="cula">
තේන ඛෝ පන සමයේන භික්ඛූ ඕවාදං න ගණ්හන්ති. භගවතෝ ඒතමත්ථං ආරෝචේසුං. “න, භික්ඛවේ, ඕවාදෝ න ගහේතබ්බෝ. යෝ න ගණ්හේය්‍ය, ආපත්ති දුක්කටස්සා”ති.
</Paragraph>

<Paragraph number="2032" book="cula">
තේන ඛෝ පන සමයේන අඤ්ඤතරෝ භික්ඛු බාලෝ හෝති. තං භික්ඛුනියෝ උපසඞ්කමිත්වා ඒතදවෝචුං—  “ඕවාදං, අය්‍ය, ගණ්හාහී”ති. “අහඤ්හි, භගිනී, බාලෝ; කථාහං ඕවාදං ගණ්හාමී”ති? “ගණ්හාහය්‍ය, ඕවාදං; ඒවඤ්හි භගවතා පඤ්ඤත්තං—  භික්ඛූහි භික්ඛුනීනං ඕවාදෝ ගහේතබ්බෝ”ති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, ඨපේත්වා බාලං, අවසේසේහි ඕවාදං ගහේතුන්”ති.
</Paragraph>

<Paragraph number="2033" book="cula">
තේන ඛෝ පන සමයේන අඤ්ඤතරෝ භික්ඛු ගිලානෝ හෝති. තං භික්ඛුනියෝ උපසඞ්කමිත්වා ඒතදවෝචුං—  “ඕවාදං, අය්‍ය, ගණ්හාහී”ති. “අහඤ්හි, භගිනී, ගිලානෝ; කථාහං ඕවාදං ගණ්හාමී”ති? “ගණ්හාහය්‍ය, ඕවාදං; ඒවඤ්හි භගවතා පඤ්ඤත්තං—  ඨපේත්වා බාලං, අවසේසේහි ඕවාදෝ ගහේතබ්බෝ”ති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, ඨපේත්වා බාලං, ඨපේත්වා ගිලානං, අවසේසේහි ඕවාදං ගහේතුන්”ති.
</Paragraph>

<Paragraph number="2034" book="cula">
තේන ඛෝ පන සමයේන අඤ්ඤතරෝ භික්ඛු ගමිකෝ හෝති. තං භික්ඛුනියෝ උපසඞ්කමිත්වා ඒතදවෝචුං—  “ඕවාදං, අය්‍ය, ගණ්හාහී”ති. “අහඤ්හි, භගිනී, ගමිකෝ; කථාහං ඕවාදං ගණ්හාමී”ති? “ගණ්හාහය්‍ය, ඕවාදං; ඒවඤ්හි භගවතා පඤ්ඤත්තං—  ඨපේත්වා බාලං, ඨපේත්වා ගිලානං, අවසේසේහි ඕවාදෝ ගහේතබ්බෝ”ති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, ඨපේත්වා බාලං, ඨපේත්වා ගිලානං, ඨපේත්වා ගමිකං, අවසේසේහි ඕවාදං ගහේතුන්”ති.
</Paragraph>

<Paragraph number="2035" book="cula">
තේන ඛෝ පන සමයේන අඤ්ඤතරෝ භික්ඛු අරඤ්ඤේ විහරති. තං භික්ඛුනියෝ උපසඞ්කමිත්වා ඒතදවෝචුං—  “ඕවාදං, අය්‍ය, ගණ්හාහී”ති. “අහඤ්හි, භගිනී, අරඤ්ඤේ විහරාමි; කථාහං ඕවාදං ගණ්හාමී”ති? “ගණ්හාහය්‍ය, ඕවාදං; ඒවඤ්හි භගවතා පඤ්ඤත්තං—  ඨපේත්වා බාලං, ඨපේත්වා ගිලානං, ඨපේත්වා ගමිකං, අවසේසේහි ඕවාදෝ ගහේතබ්බෝ”ති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, ආරඤ්ඤිකේන භික්ඛුනා ඕවාදං ගහේතුං, සඞ්කේතඤ්ච කාතුං—  අත්‍ර පතිහරිස්සාමී”ති.
</Paragraph>

</Division>
<Division number="415" book="cula">

<Paragraph number="2036" book="cula">
තේන ඛෝ පන සමයේන භික්ඛූ ඕවාදං ගහේත්වා න ආරෝචේන්ති. භගවතෝ ඒතමත්ථං ආරෝචේසුං. “න, භික්ඛවේ, ඕවාදෝ න ආරෝචේතබ්බෝ. යෝ න ආරෝචේය්‍ය, ආපත්ති දුක්කටස්සා”ති.
</Paragraph>

<Paragraph number="2037" book="cula">
තේන ඛෝ පන සමයේන භික්ඛූ ඕවාදං ගහේත්වා න පච්චාහරන්ති. භගවතෝ ඒතමත්ථං ආරෝචේසුං. “න, භික්ඛවේ, ඕවාදෝ න පච්චාහරිතබ්බෝ. යෝ න පච්චාහරේය්‍ය, ආපත්ති දුක්කටස්සා”ති.
</Paragraph>

<Paragraph number="2038" book="cula">
තේන ඛෝ පන සමයේන භික්ඛුනියෝ සඞ්කේතං න ගච්ඡන්ති. භගවතෝ ඒතමත්ථං ආරෝචේසුං. “න, භික්ඛවේ, භික්ඛුනියා සඞ්කේතං න ගන්තබ්බං. යා න ගච්ඡේය්‍ය, ආපත්ති දුක්කටස්සා”ති.
</Paragraph>

</Division>
<Division number="416" book="cula">

<Paragraph number="2039" book="cula">
තේන ඛෝ පන සමයේන භික්ඛුනියෝ දීඝානි කායබන්ධනානි ධාරේන්ති, තේහේව ඵාසුකා නාමේන්ති. මනුස්සා උජ්ඣායන්ති ඛිය්‍යන්ති විපාචේන්ති …පේ…  සේය්‍යථාපි ගිහිනී කාමභෝගිනියෝ”ති. භගවතෝ ඒතමත්ථං ආරෝචේසුං. “න, භික්ඛවේ, භික්ඛුනියා දීඝං කායබන්ධනං ධාරේතබ්බං. යා ධාරේය්‍ය, ආපත්ති දුක්කටස්ස. අනුජානාමි, භික්ඛවේ, භික්ඛුනියා ඒකපරියාකතං කායබන්ධනං, න ච තේන ඵාසුකා නාමේතබ්බා. යා නාමේය්‍ය, ආපත්ති දුක්කටස්සා”ති.
</Paragraph>

<Paragraph number="2040" book="cula">
තේන ඛෝ පන සමයේන භික්ඛුනියෝ විලීවේන පට්ටේන ඵාසුකා නාමේන්ති …පේ…  චම්මපට්ටේන ඵාසුකා නාමේන්ති. දුස්සපට්ටේන ඵාසුකා නාමේන්ති. දුස්සවේණියා ඵාසුකා නාමේන්ති. දුස්සවට්ටියා ඵාසුකා නාමේන්ති. චෝළපට්ටේන ඵාසුකා නාමේන්ති. චෝළවේණියා ඵාසුකා නාමේන්ති. චෝළවට්ටියා ඵාසුකා නාමේන්ති. සුත්තවේණියා ඵාසුකා නාමේන්ති. සුත්තවට්ටියා ඵාසුකා නාමේන්ති. මනුස්සා උජ්ඣායන්ති ඛිය්‍යන්ති විපාචේන්ති …පේ…  සේය්‍යථාපි ගිහිනී කාමභෝගිනියෝ”ති. භගවතෝ ඒතමත්ථං ආරෝචේසුං. “න, භික්ඛවේ, භික්ඛුනියා විලීවේන පට්ටේන ඵාසුකා නාමේතබ්බා …පේ…  න සුත්තවට්ටියා ඵාසුකා නාමේතබ්බා. යා නාමේය්‍ය, ආපත්ති දුක්කටස්සා”ති.
</Paragraph>

<Paragraph number="2041" book="cula">
තේන ඛෝ පන සමයේන භික්ඛුනියෝ අට්ඨිල්ලේන ජඝනං ඝංසාපේන්ති …පේ…  ගෝහනුකේන ජඝනං කෝට්ටාපේන්ති, හත්ථං කෝට්ටාපේන්ති, හත්ථකෝච්ඡං කෝට්ටාපේන්ති, පාදං කෝට්ටාපේන්ති, පාදකෝච්ඡං කෝට්ටාපේන්ති, ඌරුං කෝට්ටාපේන්ති, මුඛං කෝට්ටාපේන්ති, දන්තමංසං කෝට්ටාපේන්ති. මනුස්සා උජ්ඣායන්ති ඛිය්‍යන්ති විපාචේන්ති …පේ…  සේය්‍යථාපි ගිහිනී කාමභෝගිනියෝ”ති. භගවතෝ ඒතමත්ථං ආරෝචේසුං. “න, භික්ඛවේ, භික්ඛුනියා අට්ඨිල්ලේන ජඝනං ඝංසාපේතබ්බං …පේ…  න දන්තමංසං කෝට්ටාපේතබ්බං. යා කෝට්ටාපේය්‍ය, ආපත්ති දුක්කටස්සා”ති.
</Paragraph>

</Division>
<Division number="417" book="cula">

<Paragraph number="2042" book="cula">
තේන ඛෝ පන සමයේන ඡබ්බග්ගියා භික්ඛුනියෝ මුඛං ආලිම්පන්ති …පේ…  මුඛං උම්මද්දේන්ති, මුඛං චුණ්ණේන්ති, මනෝසිලිකාය මුඛං ලඤ්ඡේන්ති, අඞ්ගරාගං කරෝන්ති, මුඛරාගං කරෝන්ති, අඞ්ගරාගමුඛරාගං කරෝන්ති. මනුස්සා උජ්ඣායන්ති ඛිය්‍යන්ති විපාචේන්ති …පේ…  සේය්‍යථාපි ගිහිනී කාමභෝගිනියෝ”ති. භගවතෝ ඒතමත්ථං ආරෝචේසුං. “න, භික්ඛවේ, භික්ඛුනියා මුඛං ආලිම්පිතබ්බං …පේ…  න මුඛං උම්මද්දිතබ්බං, න මුඛං චුණ්ණේතබ්බං, න මනෝසිලිකාය මුඛං ලඤ්ඡේතබ්බං, න අඞ්ගරාගෝ කාතබ්බෝ, න මුඛරාගෝ කාතබ්බෝ, න අඞ්ගරාගමුඛරාගෝ කාතබ්බෝ. යා කරේය්‍ය, ආපත්ති දුක්කටස්සා”ති.
</Paragraph>

<Paragraph number="2043" book="cula">
තේන ඛෝ පන සමයේන ඡබ්බග්ගියා භික්ඛුනියෝ අවඞ්ගං කරෝන්ති …පේ…  විසේසකං කරෝන්ති, ඕලෝකනකේන ඕලෝකේන්ති, සාලෝකේ තිට්ඨන්ති; නච්චං කාරාපේන්ති, වේසිං වුට්ඨාපේන්ති, පානාගාරං ඨපේන්ති, සූනං ඨපේන්ති, ආපණං පසාරේන්ති, වඩ්ඪිං පයෝජේන්ති, වණිජ්ජං පයෝජේන්ති, දාසං උපට්ඨාපේන්ති, දාසිං උපට්ඨාපේන්ති, කම්මකාරං උපට්ඨාපේන්ති, කම්මකාරිං උපට්ඨාපේන්ති, තිරච්ඡානගතං උපට්ඨාපේන්ති, හරීතකපක්කිකං පකිණන්ති, නමතකං ධාරේන්ති. මනුස්සා උජ්ඣායන්ති ඛිය්‍යන්ති විපාචේන්ති …පේ…  සේය්‍යථාපි ගිහිනී කාමභෝගිනියෝ”ති. භගවතෝ ඒතමත්ථං ආරෝචේසුං. “න, භික්ඛවේ, භික්ඛුනියා අවඞ්ගං කාතබ්බං …පේ…  න විසේසකං කාතබ්බං, න ඕලෝකනකේන ඕලෝකේතබ්බං, න සාලෝකේ ඨාතබ්බං, න නච්චං කාරාපේතබ්බං, න වේසී වුට්ඨාපේතබ්බා, න පානාගාරං ඨපේතබ්බං, න සූනා ඨපේතබ්බා, න ආපණෝ පසාරේතබ්බෝ, න වඩ්ඪි පයෝජේතබ්බා, න වණිජ්ජා පයෝජේතබ්බා, න දාසෝ උපට්ඨාපේතබ්බෝ, න දාසී උපට්ඨාපේතබ්බා, න කම්මකාරෝ උපට්ඨාපේතබ්බෝ, න කම්මකාරී උපට්ඨාපේතබ්බා, න තිරච්ඡානගතෝ උපට්ඨාපේතබ්බෝ, න හරීතකපක්කිකං පකිණිතබ්බං, න නමතකං ධාරේතබ්බං. යා ධාරේය්‍ය, ආපත්ති දුක්කටස්සා”ති.
</Paragraph>

</Division>
<Division number="418" book="cula">

<Paragraph number="2044" book="cula">
තේන ඛෝ පන සමයේන ඡබ්බග්ගියා භික්ඛුනියෝ සබ්බනීලකානි චීවරානි ධාරේන්ති …පේ…  සබ්බපීතකානි චීවරානි ධාරේන්ති, සබ්බලෝහිතකානි චීවරානි ධාරේන්ති, සබ්බමඤ්ජිට්ඨිකානි චීවරානි ධාරේන්ති, සබ්බකණ්හානි චීවරානි ධාරේන්ති, සබ්බමහාරඞ්ගරත්තානි චීවරානි ධාරේන්ති, සබ්බමහානාමරත්තානි චීවරානි ධාරේන්ති, අච්ඡින්නදසානි චීවරානි ධාරේන්ති, දීඝදසානි චීවරානි ධාරේන්ති, පුප්ඵදසානි චීවරානි ධාරේන්ති, ඵලදසානි චීවරානි ධාරේන්ති, කඤ්චුකං ධාරේන්ති, තිරීටකං ධාරේන්ති. මනුස්සා උජ්ඣායන්ති ඛිය්‍යන්ති විපාචේන්ති …පේ…  සේය්‍යථාපි ගිහිනී කාමභෝගිනියෝ”ති. භගවතෝ ඒතමත්ථං ආරෝචේසුං. “න, භික්ඛවේ, භික්ඛුනියා සබ්බනීලකානි චීවරානි ධාරේතබ්බානි …පේ…  න තිරීටකං ධාරේතබ්බං. යා ධාරේය්‍ය, ආපත්ති දුක්කටස්සා”ති.
</Paragraph>

</Division>
<Division number="419" book="cula">

<Paragraph number="2045" book="cula">
තේන ඛෝ පන සමයේන අඤ්ඤතරා භික්ඛුනී කාලං කරෝන්තී ඒවමාහ—  “මමච්චයේන මය්හං පරික්ඛාරෝ සංඝස්ස හෝතූ”ති. තත්ථ භික්ඛූ ච භික්ඛුනියෝ ච විවදන්ති—  “අම්හාකං හෝති, අම්හාකං හෝතී”ති. භගවතෝ ඒතමත්ථං ආරෝචේසුං. “භික්ඛුනී චේ, භික්ඛවේ, කාලං කරෝන්තී ඒවං වදේය්‍ය—  ‘මමච්චයේන මය්හං පරික්ඛාරෝ සංඝස්ස හෝතූ’ති, අනිස්සරෝ තත්ථ භික්ඛුසංඝෝ, භික්ඛුනිසංඝස්සේවේතං. සික්ඛමානා චේ, භික්ඛවේ …පේ…  සාමණේරී චේ, භික්ඛවේ, කාලං කරෝන්තී ඒවං වදේය්‍ය—  ‘මමච්චයේන මය්හං පරික්ඛාරෝ සංඝස්ස හෝතූ’ති, අනිස්සරෝ තත්ථ භික්ඛුසංඝෝ, භික්ඛුනිසංඝස්සේවේතං. භික්ඛු චේ, භික්ඛවේ, කාලං කරෝන්තෝ ඒවං වදේය්‍ය—  ‘මමච්චයේන මය්හං පරික්ඛාරෝ සංඝස්ස හෝතූ’ති, අනිස්සරෝ තත්ථ භික්ඛුනිසංඝෝ, භික්ඛුසංඝස්සේවේතං. සාමණේරෝ චේ, භික්ඛවේ …පේ…  උපාසකෝ චේ, භික්ඛවේ …පේ…  උපාසිකා චේ, භික්ඛවේ …පේ…  අඤ්ඤෝ චේ, භික්ඛවේ, කෝචි කාලං කරෝන්තෝ ඒවං වදේය්‍ය—  ‘මමච්චයේන මය්හං පරික්ඛාරෝ සංඝස්ස හෝතූ’ති, අනිස්සරෝ තත්ථ භික්ඛුනිසංඝෝ, භික්ඛුසංඝස්සේවේතන්”ති.
</Paragraph>

</Division>
<Division number="420" book="cula">

<Paragraph number="2046" book="cula">
තේන ඛෝ පන සමයේන අඤ්ඤතරා ඉත්ථී පුරාණමල්ලී භික්ඛුනීසු පබ්බජිතා හෝති. සා රථිකාය දුබ්බලකං භික්ඛුං පස්සිත්වා අංසකූටේන පහාරං දත්වා පාතේසි. භික්ඛූ උජ්ඣායන්ති ඛිය්‍යන්ති විපාචේන්ති—  “කථඤ්හි නාම, භික්ඛුනී, භික්ඛුස්ස පහාරං දස්සතී”ති. භගවතෝ ඒතමත්ථං ආරෝචේසුං. “න, භික්ඛවේ, භික්ඛුනියා භික්ඛුස්ස පහාරෝ දාතබ්බෝ. යා දදේය්‍ය, ආපත්ති දුක්කටස්ස. අනුජානාමි, භික්ඛවේ, භික්ඛුනියා භික්ඛුං පස්සිත්වා දූරතෝව ඕක්කමිත්වා මග්ගං දාතුන්”ති.
</Paragraph>

<Paragraph number="2047" book="cula">
තේන ඛෝ පන සමයේන අඤ්ඤතරා ඉත්ථී පවුත්ථපතිකා ජාරේන ගබ්භිනී හෝති. සා ගබ්භං පාතේත්වා කුලූපිකං භික්ඛුනිං ඒතදවෝච—  “හන්දය්‍යේ, ඉමං ගබ්භං පත්තේන නීහරා”ති. අථ ඛෝ සා භික්ඛුනී තං ගබ්භං පත්තේ පක්ඛිපිත්වා සඞ්ඝාටියා පටිච්ඡාදේත්වා අගමාසි. තේන ඛෝ පන සමයේන අඤ්ඤතරේන පිණ්ඩචාරිකේන භික්ඛුනා සමාදානං කතං හෝති—  “යාහං පඨමං භික්ඛං ලභිස්සාමි, න තං අදත්වා භික්ඛුස්ස වා භික්ඛුනියා වා පරිභුඤ්ජිස්සාමී”ති. අථ ඛෝ සෝ භික්ඛු තං භික්ඛුනිං පස්සිත්වා ඒතදවෝච—  “හන්ද, භගිනි, භික්ඛං පටිග්ගණ්හා”ති. “අලං, අය්‍යා”ති.
</Paragraph>

<Paragraph number="2048" book="cula">
දුතියම්පි ඛෝ …පේ…  තතියම්පි ඛෝ සෝ භික්ඛු තං භික්ඛුනිං ඒතදවෝච—  “හන්ද, භගිනි, භික්ඛං පටිග්ගණ්හා”ති. “අලං, අය්‍යා”ති. “මයා ඛෝ, භගිනි, සමාදානං කතං—  ‘යාහං පඨමං භික්ඛං ලභිස්සාමි, න තං අදත්වා භික්ඛුස්ස වා භික්ඛුනියා වා පරිභුඤ්ජිස්සාමී’ති. හන්ද, භගිනි, භික්ඛං පටිග්ගණ්හා”ති. අථ ඛෝ සා භික්ඛුනී තේන භික්ඛුනා නිප්පීළියමානා නීහරිත්වා පත්තං දස්සේසි—  “පස්ස, අය්‍ය, පත්තේ ගබ්භං; මා ච කස්සචි ආරෝචේසී”ති. අථ ඛෝ සෝ භික්ඛු උජ්ඣායති ඛිය්‍යති විපාචේති—  “කථඤ්හි නාම භික්ඛුනී පත්තේන ගබ්භං නීහරිස්සතී”ති. අථ ඛෝ සෝ භික්ඛු භික්ඛූනං ඒතමත්ථං ආරෝචේසි. යේ තේ භික්ඛූ අප්පිච්ඡා …පේ…  තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම භික්ඛුනී පත්තේන ගබ්භං නීහරිස්සතී”ති. භගවතෝ ඒතමත්ථං ආරෝචේසුං. “න, භික්ඛවේ, භික්ඛුනියා පත්තේන ගබ්භෝ නීහරිතබ්බෝ. යා නීහරේය්‍ය, ආපත්ති දුක්කටස්ස. අනුජානාමි, භික්ඛවේ, භික්ඛුනියා භික්ඛුං පස්සිත්වා නීහරිත්වා පත්තං දස්සේතුන්”ති.
</Paragraph>

<Paragraph number="2049" book="cula">
තේන ඛෝ පන සමයේන ඡබ්බග්ගියා භික්ඛුනියෝ භික්ඛුං පස්සිත්වා පරිවත්තේත්වා පත්තමූලං දස්සේන්ති. භික්ඛූ උජ්ඣායන්ති ඛිය්‍යන්ති විපාචේන්ති—  “කථඤ්හි නාම ඡබ්බග්ගියා භික්ඛුනියෝ භික්ඛුං පස්සිත්වා පරිවත්තේත්වා පත්තමූලං දස්සේස්සන්තී”ති. අථ ඛෝ තේ භික්ඛූ භගවතෝ ඒතමත්ථං ආරෝචේසුං. “න, භික්ඛවේ, භික්ඛුනියා භික්ඛුං පස්සිත්වා පරිවත්තේත්වා පත්තමූලං දස්සේතබ්බං. යා දස්සේය්‍ය, ආපත්ති දුක්කටස්ස. අනුජානාමි, භික්ඛවේ, භික්ඛුනියා භික්ඛුං පස්සිත්වා උක්කුජ්ජිත්වා පත්තං දස්සේතුං. යඤ්ච පත්තේ ආමිසං හෝති, තේන ච භික්ඛු නිමන්තේතබ්බෝ”ති.
</Paragraph>

<Paragraph number="2050" book="cula">
තේන ඛෝ පන සමයේන සාවත්ථියං රථිකාය පුරිසබ්‍යඤ්ජනං ඡඩ්ඩිතං හෝති. තං භික්ඛුනියෝ සක්කච්චං උපනිජ්ඣායිංසු. මනුස්සා උක්කුට්ඨිං අකංසු. තා භික්ඛුනියෝ මඞ්කූ අහේසුං. අථ ඛෝ තා භික්ඛුනියෝ උපස්සයං ගන්ත්වා භික්ඛුනීනං ඒතමත්ථං ආරෝචේසුං. යා තා භික්ඛුනියෝ අප්පිච්ඡා …පේ…  තා උජ්ඣායන්ති ඛිය්‍යන්ති විපාචේන්ති—  “කථඤ්හි නාම භික්ඛුනියෝ පුරිසබ්‍යඤ්ජනං උපනිජ්ඣායිස්සන්තී”ති. අථ ඛෝ තා භික්ඛුනියෝ භික්ඛූනං ඒතමත්ථං ආරෝචේසුං. භික්ඛූ භගවතෝ ඒතමත්ථං ආරෝචේසුං. “න, භික්ඛවේ, භික්ඛුනියා පුරිසබ්‍යඤ්ජනං උපනිජ්ඣායිතබ්බං. යා උපනිජ්ඣායේය්‍ය, ආපත්ති දුක්කටස්සා”ති.
</Paragraph>

</Division>
<Division number="421" book="cula">

<Paragraph number="2051" book="cula">
තේන ඛෝ පන සමයේන මනුස්සා භික්ඛූනං ආමිසං දේන්ති. භික්ඛූ භික්ඛුනීනං දේන්ති. මනුස්සා උජ්ඣායන්ති ඛිය්‍යන්ති විපාචේන්ති—  “කථඤ්හි නාම භදන්තා අත්තනෝ පරිභෝගත්ථාය දින්නං අඤ්ඤේසං දස්සන්ති. මයම්පි න ජානාම දානං දාතුන්”ති. භගවතෝ ඒතමත්ථං ආරෝචේසුං. “න, භික්ඛවේ, අත්තනෝ පරිභෝගත්ථාය දින්නං අඤ්ඤේසං දාතබ්බං. යෝ දදේය්‍ය, ආපත්ති දුක්කටස්සා”ති.
</Paragraph>

<Paragraph number="2052" book="cula">
තේන ඛෝ පන සමයේන භික්ඛූනං ආමිසං උස්සන්නං හෝති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, සංඝස්ස දාතුන්”ති. බාළ්හතරං උස්සන්නං හෝති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, පුග්ගලිකම්පි දාතුන්”ති.
</Paragraph>

<Paragraph number="2053" book="cula">
තේන ඛෝ පන සමයේන භික්ඛූනං සන්නිධිකතං ආමිසං උස්සන්නං හෝති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, භික්ඛූනං සන්නිධිං භික්ඛුනීහි පටිග්ගාහාපේත්වා පරිභුඤ්ජිතුන්”ති.
</Paragraph>

<Paragraph number="2054" book="cula">
තේන ඛෝ පන සමයේන මනුස්සා භික්ඛුනීනං ආමිසං දේන්ති. භික්ඛුනියෝ භික්ඛූනං දේන්ති. මනුස්සා උජ්ඣායන්ති ඛිය්‍යන්ති විපාචේන්ති—  “කථඤ්හි නාම භික්ඛුනියෝ අත්තනෝ පරිභෝගත්ථාය දින්නං අඤ්ඤේසං දස්සන්ති. මයම්පි න ජානාම දානං දාතුන්”ති. භගවතෝ ඒතමත්ථං ආරෝචේසුං. “න, භික්ඛවේ, භික්ඛුනියා අත්තනෝ පරිභෝගත්ථාය දින්නං අඤ්ඤේසං දාතබ්බං. යා දදේය්‍ය, ආපත්ති දුක්කටස්සා”ති.
</Paragraph>

<Paragraph number="2055" book="cula">
තේන ඛෝ පන සමයේන භික්ඛුනීනං ආමිසං උස්සන්නං හෝති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, සංඝස්ස දාතුන්”ති. බාළ්හතරං උස්සන්නං හෝති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, පුග්ගලිකම්පි දාතුන්”ති.
</Paragraph>

<Paragraph number="2056" book="cula">
තේන ඛෝ පන සමයේන භික්ඛුනීනං සන්නිධිකතං ආමිසං උස්සන්නං හෝති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, භික්ඛුනීනං සන්නිධිං භික්ඛූහි පටිග්ගාහාපේත්වා පරිභුඤ්ජිතුන්”ති.
</Paragraph>

</Division>
<Division number="422" book="cula">

<Paragraph number="2057" book="cula">
තේන ඛෝ පන සමයේන භික්ඛූනං සේනාසනං උස්සන්නං හෝති, භික්ඛුනීනං න හෝති. භික්ඛුනියෝ භික්ඛූනං සන්තිකේ දූතං පාහේසුං—  “සාධු, භන්තේ, අය්‍යා අම්හාකං සේනාසනං දේන්තු තාවකාලිකන්”ති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, භික්ඛුනීනං සේනාසනං දාතුං තාවකාලිකන්”ති.
</Paragraph>

<Paragraph number="2058" book="cula">
තේන ඛෝ පන සමයේන උතුනියෝ භික්ඛුනියෝ ඕනද්ධමඤ්චං ඕනද්ධපීඨං අභිනිසීදන්තිපි අභිනිපජ්ජන්තිපි. සේනාසනං ලෝහිතේන මක්ඛිය්‍යති. භගවතෝ ඒතමත්ථං ආරෝචේසුං. “න, භික්ඛවේ, භික්ඛුනියා ඕනද්ධමඤ්චං ඕනද්ධපීඨං අභිනිසීදිතබ්බං අභිනිපජ්ජිතබ්බං. යා අභිනිසීදේය්‍ය වා අභිනිපජ්ජේය්‍ය වා ආපත්ති දුක්කටස්ස. අනුජානාමි, භික්ඛවේ, ආවසථචීවරන්”ති. ආවසථචීවරං ලෝහිතේන මක්ඛිය්‍යති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, ආණිචෝළකන්”ති. චෝළකං නිපතති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, සුත්තකේන බන්ධිත්වා ඌරුයා බන්ධිතුන්”ති. සුත්තං ඡිජ්ජති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, සංවේල්ලියං, කටිසුත්තකන්”ති.
</Paragraph>

<Paragraph number="2059" book="cula">
තේන ඛෝ පන සමයේන ඡබ්බග්ගියා භික්ඛුනියෝ සබ්බකාලං කටිසුත්තකං ධාරේන්ති. මනුස්සා උජ්ඣායන්ති ඛිය්‍යන්ති විපාචේන්ති—  “සේය්‍යථාපි ගිහිනී කාමභෝගිනියෝ”ති. භගවතෝ ඒතමත්ථං ආරෝචේසුං. “න, භික්ඛවේ, භික්ඛුනියා සබ්බකාලං කටිසුත්තකං ධාරේතබ්බං. යා ධාරේය්‍ය, ආපත්ති දුක්කටස්ස. අනුජානාමි, භික්ඛවේ, උතුනියා කටිසුත්තකන්”ති.

</Paragraph>
</Division>

<Paragraph number="2060" type="center" book="cula">
දුතියභාණවාරෝ නිට්ඨිතෝ.
</Paragraph>