---
title: "10.3 තතියභාණවාර"
tableOfContents: false
sidebar:
  order: 3
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="423" book="cula">

<Paragraph number="2061" book="cula">
තේන ඛෝ පන සමයේන උපසම්පන්නායෝ දිස්සන්ති—  අනිමිත්තාපි, නිමිත්තමත්තාපි, අලෝහිතාපි, ධුවලෝහිතාපි, ධුවචෝළාපි, පග්ඝරන්තීපි, සිඛරණීපි, ඉත්ථිපණ්ඩකාපි, වේපුරිසිකාපි, සම්භින්නාපි, උභතෝබ්‍යඤ්ජනාපි. භගවතෝ ඒතමත්ථං ආරෝචේසුං. “අනුජානාමි, භික්ඛවේ, උපසම්පාදේන්තියා චතුවීසති අන්තරායිකේ ධම්මේ පුච්ඡිතුං. ඒවඤ්ච පන, භික්ඛවේ, පුච්ඡිතබ්බා—  ‘නසි අනිමිත්තා, නසි නිමිත්තමත්තා, නසි අලෝහිතා, නසි ධුවලෝහිතා, නසි ධුවචෝළා, නසි පග්ඝරන්තී, නසි සිඛරණී, නසි ඉත්ථිපණ්ඩකා, නසි වේපුරිසිකා, නසි සම්භින්නා, නසි උභතෝබ්‍යඤ්ජනා? සන්ති තේ ඒවරූපා ආබාධා—  කුට්ඨං, ගණ්ඩෝ, කිලාසෝ, සෝසෝ, අපමාරෝ? මනුස්සාසි, ඉත්ථීසි, භුජිස්සාසි, අණණාසි, නසි රාජභටී? අනුඤ්ඤාතාසි මාතාපිතූහි, සාමිකේන? පරිපුණ්ණවීසතිවස්සාසි, පරිපුණ්ණං තේ පත්තචීවරං, කිංනාමාසි, කානාමා තේ පවත්තිනී’”ති?
</Paragraph>

<Paragraph number="2062" book="cula">
තේන ඛෝ පන සමයේන භික්ඛූ භික්ඛුනීනං අන්තරායිකේ ධම්මේ පුච්ඡන්ති. උපසම්පදාපේක්ඛායෝ විත්ථායන්ති, මඞ්කූ හෝන්ති, න සක්කෝන්ති විස්සජ්ජේතුං. භගවතෝ ඒතමත්ථං ආරෝචේසුං. “අනුජානාමි, භික්ඛවේ, ඒකතෝඋපසම්පන්නාය භික්ඛුනිසංඝේ විසුද්ධාය භික්ඛුසංඝේ උපසම්පාදේතුන්”ති.
</Paragraph>

<Paragraph number="2063" book="cula">
තේන ඛෝ පන සමයේන භික්ඛුනියෝ අනනුසිට්ඨා උපසම්පදාපේක්ඛායෝ අන්තරායිකේ ධම්මේ පුච්ඡන්ති. උපසම්පදාපේක්ඛායෝ විත්ථායන්ති, මඞ්කූ හෝන්ති, න සක්කෝන්ති විස්සජ්ජේතුං. භගවතෝ ඒතමත්ථං ආරෝචේසුං. “අනුජානාමි, භික්ඛවේ, පඨමං අනුසාසිත්වා පච්ඡා අන්තරායිකේ ධම්මේ පුච්ඡිතුන්”ති.
</Paragraph>

<Paragraph number="2064" book="cula">
තත්ථේව සංඝමජ්ඣේ අනුසාසන්ති. උපසම්පදාපේක්ඛායෝ තථේව විත්ථායන්ති, මඞ්කූ හෝන්ති, න සක්කෝන්ති විස්සජ්ජේතුං. භගවතෝ ඒතමත්ථං ආරෝචේසුං. “අනුජානාමි, භික්ඛවේ, ඒකමන්තං අනුසාසිත්වා සංඝමජ්ඣේ අන්තරායිකේ ධම්මේ පුච්ඡිතුං. ඒවඤ්ච පන, භික්ඛවේ, අනුසාසිතබ්බා.
</Paragraph>

</Division>
<Division number="424" book="cula">

<Paragraph number="2065" book="cula">
පඨමං උපජ්ඣං ගාහාපේතබ්බා. උපජ්ඣං ගාහාපේත්වා පත්තචීවරං ආචික්ඛිතබ්බං—  ‘අයං තේ පත්තෝ, අයං සඞ්ඝාටි, අයං උත්තරාසඞ්ගෝ, අයං අන්තරවාසකෝ, ඉදං සඞ්කච්චිකං, අයං උදකසාටිකා; ගච්ඡ අමුම්හි ඕකාසේ තිට්ඨාහී’”ති.
</Paragraph>

<Paragraph number="2066" book="cula">
බාලා අබ්‍යත්තා අනුසාසන්ති. දුරනුසිට්ඨා උපසම්පදාපේක්ඛායෝ විත්ථායන්ති, මඞ්කූ හෝන්ති, න සක්කෝන්ති විස්සජ්ජේතුං. භගවතෝ ඒතමත්ථං ආරෝචේසුං. “න, භික්ඛවේ, බාලාය අබ්‍යත්තාය අනුසාසිතබ්බා. යා අනුසාසේය්‍ය, ආපත්ති දුක්කටස්ස. අනුජානාමි, භික්ඛවේ, බ්‍යත්තාය භික්ඛුනියා පටිබලාය අනුසාසිතුන්”ති.
</Paragraph>

<Paragraph number="2067" book="cula">
අසම්මතා අනුසාසන්ති. භගවතෝ ඒතමත්ථං ආරෝචේසුං. “න, භික්ඛවේ, අසම්මතාය අනුසාසිතබ්බා. යා අනුසාසේය්‍ය, ආපත්ති දුක්කටස්ස. අනුජානාමි, භික්ඛවේ, සම්මතාය අනුසාසිතුං. ඒවඤ්ච පන, භික්ඛවේ, සම්මන්නිතබ්බා—  අත්තනා වා අත්තානං සම්මන්නිතබ්බං, පරාය වා පරා සම්මන්නිතබ්බා.
</Paragraph>

<Paragraph number="2068" book="cula">
කථඤ්ච අත්තනාව අත්තානං සම්මන්නිතබ්බං? බ්‍යත්තාය භික්ඛුනියා පටිබලාය සංඝෝ ඤාපේතබ්බෝ—  ‘සුණාතු මේ, අය්‍යේ, සංඝෝ. ඉත්ථන්නාමා ඉත්ථන්නාමාය අය්‍යාය උපසම්පදාපේක්ඛා. යදි සංඝස්ස පත්තකල්ලං, අහං ඉත්ථන්නාමා ඉත්ථන්නාමං අනුසාසේය්‍යන්’ති. ඒවං අත්තනාව අත්තානං සම්මන්නිතබ්බං.
</Paragraph>

<Paragraph number="2069" book="cula">
කථඤ්ච පරාය පරා සම්මන්නිතබ්බා? බ්‍යත්තාය භික්ඛුනියා පටිබලාය සංඝෝ ඤාපේතබ්බෝ—  ‘සුණාතු මේ, අය්‍යේ, සංඝෝ. ඉත්ථන්නාමා ඉත්ථන්නාමාය අය්‍යාය උපසම්පදාපේක්ඛා. යදි සංඝස්ස පත්තකල්ලං, ඉත්ථන්නාමා ඉත්ථන්නාමං අනුසාසේය්‍යා’ති. ඒවං පරාය පරා සම්මන්නිතබ්බා.
</Paragraph>

<Paragraph number="2070" book="cula">
තාය සම්මතාය භික්ඛුනියා උපසම්පදාපේක්ඛං උපසඞ්කමිත්වා ඒවමස්ස වචනීයා—  ‘සුණසි ඉත්ථන්නාමේ. අයං තේ සච්චකාලෝ, භූතකාලෝ. යං ජාතං තං සංඝමජ්ඣේ පුච්ඡන්තේ සන්තං අත්ථීති වත්තබ්බං, අසන්තං නත්ථීති වත්තබ්බං. මා ඛෝ විත්ථායි, මා ඛෝ මඞ්කු අහෝසි. ඒවං තං පුච්ඡිස්සන්ති—  නසි අනිමිත්තා, නසි නිමිත්තමත්තා, නසි අලෝහිතා, නසි ධුවලෝහිතා, නසි ධුවචෝළා, නසි පග්ඝරන්තී, නසි සිඛරණී, නසි ඉත්ථිපණ්ඩකා, නසි වේපුරිසිකා, නසි සම්භින්නා, නසි උභතෝබ්‍යඤ්ජනා? සන්ති තේ ඒවරූපා ආබාධා—  කුට්ඨං, ගණ්ඩෝ, කිලාසෝ, සෝසෝ, අපමාරෝ? මනුස්සාසි, ඉත්ථීසි, භුජිස්සාසි, අණණාසි, නසි රාජභටී? අනුඤ්ඤාතාසි මාතාපිතූහි, සාමිකේන? පරිපුණ්ණවීසතිවස්සාසි, පරිපුණ්ණං තේ පත්තචීවරං, කිංනාමාසි, කානාමා තේ පවත්තිනී’ති?
</Paragraph>

<Paragraph number="2071" book="cula">
ඒකතෝ ආගච්ඡන්ති. න ඒකතෝ ආගන්තබ්බං. අනුසාසිකාය පඨමතරං ආගන්ත්වා සංඝෝ ඤාපේතබ්බෝ—  ‘සුණාතු මේ, අය්‍යේ, සංඝෝ. ඉත්ථන්නාමා ඉත්ථන්නාමාය අය්‍යාය උපසම්පදාපේක්ඛා. අනුසිට්ඨා සා මයා. යදි සංඝස්ස පත්තකල්ලං, ඉත්ථන්නාමා ආගච්ඡේය්‍යා’ති. ‘ආගච්ඡාහී’ති වත්තබ්බා.
</Paragraph>

<Paragraph number="2072" book="cula">
ඒකංසං උත්තරාසඞ්ගං කාරාපේත්වා භික්ඛුනීනං පාදේ වන්දාපේත්වා උක්කුටිකං නිසීදාපේත්වා අඤ්ජලිං පග්ගණ්හාපේත්වා උපසම්පදං යාචාපේතබ්බා—  ‘සංඝං, අය්‍යේ, උපසම්පදං යාචාමි. උල්ලුම්පතු මං, අය්‍යේ, සංඝෝ අනුකම්පං උපාදාය. දුතියම්පි, අය්‍යේ, සංඝං උපසම්පදං යාචාමි. උල්ලුම්පතු මං, අය්‍යේ, සංඝෝ අනුකම්පං උපාදාය. තතියම්පි, අය්‍යේ, සංඝං උපසම්පදං යාචාමි. උල්ලුම්පතු මං, අය්‍යේ, සංඝෝ අනුකම්පං උපාදායා’ති. බ්‍යත්තාය භික්ඛුනියා පටිබලාය සංඝෝ ඤාපේතබ්බෝ—
</Paragraph>

<Paragraph number="2073" book="cula">
‘සුණාතු මේ, අය්‍යේ, සංඝෝ. අයං ඉත්ථන්නාමා ඉත්ථන්නාමාය අය්‍යාය උපසම්පදාපේක්ඛා. යදි සංඝස්ස පත්තකල්ලං, අහං ඉත්ථන්නාමං අන්තරායිකේ ධම්මේ පුච්ඡේය්‍යන්ති.
</Paragraph>

<Paragraph number="2074" book="cula">
සුණසි ඉත්ථන්නාමේ. අයං තේ සච්චකාලෝ, භූතකාලෝ. යං ජාතං තං පුච්ඡාමි සන්තං අත්ථීති වත්තබ්බං, අසන්තං නත්ථීති වත්තබ්බං. නසි අනිමිත්තා …පේ…  කිංනාමාසි, කානාමා තේ පවත්තිනී’ති. බ්‍යත්තාය භික්ඛුනියා පටිබලාය සංඝෝ ඤාපේතබ්බෝ—
</Paragraph>

</Division>
<Division number="425" book="cula">

<Paragraph number="2075" book="cula">
‘සුණාතු මේ, අය්‍යේ, සංඝෝ. අයං ඉත්ථන්නාමා ඉත්ථන්නාමාය අය්‍යාය උපසම්පදාපේක්ඛා. පරිසුද්ධා අන්තරායිකේහි ධම්මේහි, පරිපුණ්ණස්සා පත්තචීවරං. ඉත්ථන්නාමා සංඝං උපසම්පදං යාචති ඉත්ථන්නාමාය අය්‍යාය පවත්තිනියා. යදි සංඝස්ස පත්තකල්ලං, සංඝෝ ඉත්ථන්නාමං උපසම්පාදේය්‍ය ඉත්ථන්නාමාය අය්‍යාය පවත්තිනියා. ඒසා ඤත්ති.
</Paragraph>

<Paragraph number="2076" book="cula">
සුණාතු මේ, අය්‍යේ, සංඝෝ. අයං ඉත්ථන්නාමා ඉත්ථන්නාමාය අය්‍යාය උපසම්පදාපේක්ඛා. පරිසුද්ධා අන්තරායිකේහි ධම්මේහි, පරිපුණ්ණස්සා පත්තචීවරං. ඉත්ථන්නාමා සංඝං උපසම්පදං යාචති ඉත්ථන්නාමාය අය්‍යාය පවත්තිනියා. සංඝෝ ඉත්ථන්නාමං උපසම්පාදේති ඉත්ථන්නාමාය අය්‍යාය පවත්තිනියා. යස්සා අය්‍යාය ඛමති ඉත්ථන්නාමාය උපසම්පදා ඉත්ථන්නාමාය අය්‍යාය පවත්තිනියා, සා තුණ්හස්ස; යස්සා නක්ඛමති, සා භාසේය්‍ය.
</Paragraph>

<Paragraph number="2077" book="cula">
දුතියම්පි ඒතමත්ථං වදාමි …පේ…  තතියම්පි ඒතමත්ථං වදාමි—  සුණාතු මේ, අය්‍යේ, සංඝෝ. අයං ඉත්ථන්නාමා ඉත්ථන්නාමාය අය්‍යාය උපසම්පදාපේක්ඛා. පරිසුද්ධා අන්තරායිකේහි ධම්මේහි, පරිපුණ්ණස්සා පත්තචීවරං. ඉත්ථන්නාමා සංඝං උපසම්පදං යාචති ඉත්ථන්නාමාය අය්‍යාය පවත්තිනියා. සංඝෝ ඉත්ථන්නාමං උපසම්පාදේති ඉත්ථන්නාමාය අය්‍යාය පවත්තිනියා. යස්සා අය්‍යාය ඛමති ඉත්ථන්නාමාය උපසම්පදා ඉත්ථන්නාමාය අය්‍යාය පවත්තිනියා, සා තුණ්හස්ස; යස්සා නක්ඛමති, සා භාසේය්‍ය.
</Paragraph>

<Paragraph number="2078" book="cula">
උපසම්පන්නා සංඝේන ඉත්ථන්නාමා ඉත්ථන්නාමාය අය්‍යාය පවත්තිනියා. ඛමති සංඝස්ස, තස්මා තුණ්හී, ඒවමේතං ධාරයාමී’ති.
</Paragraph>

<Paragraph number="2079" book="cula">
තාවදේව තං ආදාය භික්ඛුසංඝං උපසඞ්කමිත්වා ඒකංසං උත්තරාසඞ්ගං කාරාපේත්වා භික්ඛූනං පාදේ වන්දාපේත්වා උක්කුටිකං නිසීදාපේත්වා අඤ්ජලිං පග්ගණ්හාපේත්වා උපසම්පදං යාචාපේතබ්බා—  ‘අහං, අය්‍යා, ඉත්ථන්නාමා ඉත්ථන්නාමාය අය්‍යාය උපසම්පදාපේක්ඛා. ඒකතෝඋපසම්පන්නා භික්ඛුනිසංඝේ, විසුද්ධා; සංඝං, අය්‍යා, උපසම්පදං යාචාමි. උල්ලුම්පතු මං, අය්‍යා, සංඝෝ අනුකම්පං උපාදාය. අහං, අය්‍යා, ඉත්ථන්නාමා ඉත්ථන්නාමාය අය්‍යාය උපසම්පදාපේක්ඛා. ඒකතෝඋපසම්පන්නා භික්ඛුනිසංඝේ, විසුද්ධා. දුතියම්පි, අය්‍යා, සංඝං උපසම්පදං යාචාමි. උල්ලුම්පතු මං, අය්‍යා, සංඝෝ අනුකම්පං උපාදාය. අහං, අය්‍යා, ඉත්ථන්නාමා ඉත්ථන්නාමාය අය්‍යාය උපසම්පදාපේක්ඛා. ඒකතෝඋපසම්පන්නා භික්ඛුනිසංඝේ, විසුද්ධා. තතියම්පි, අය්‍යා, සංඝං උපසම්පදං යාචාමි. උල්ලුම්පතු මං, අය්‍යා, සංඝෝ අනුකම්පං උපාදායා’ති. බ්‍යත්තේන භික්ඛුනා පටිබලේන සංඝෝ ඤාපේතබ්බෝ—
</Paragraph>

<Paragraph number="2080" book="cula">
‘සුණාතු මේ, භන්තේ, සංඝෝ. අයං ඉත්ථන්නාමා ඉත්ථන්නාමාය උපසම්පදාපේක්ඛා. ඒකතෝඋපසම්පන්නා භික්ඛුනිසංඝේ, විසුද්ධා. ඉත්ථන්නාමා සංඝං උපසම්පදං යාචති ඉත්ථන්නාමාය පවත්තිනියා. යදි සංඝස්ස පත්තකල්ලං, සංඝෝ ඉත්ථන්නාමං උපසම්පාදේය්‍ය, ඉත්ථන්නාමාය පවත්තිනියා. ඒසා ඤත්ති.
</Paragraph>

<Paragraph number="2081" book="cula">
සුණාතු මේ, භන්තේ, සංඝෝ. අයං ඉත්ථන්නාමා ඉත්ථන්නාමාය උපසම්පදාපේක්ඛා. ඒකතෝඋපසම්පන්නා භික්ඛුනිසංඝේ, විසුද්ධා. ඉත්ථන්නාමා සංඝං උපසම්පදං යාචති ඉත්ථන්නාමාය පවත්තිනියා. සංඝෝ ඉත්ථන්නාමං උපසම්පාදේති ඉත්ථන්නාමාය පවත්තිනියා. යස්සායස්මතෝ ඛමති ඉත්ථන්නාමාය උපසම්පදා ඉත්ථන්නාමාය පවත්තිනියා, සෝ තුණ්හස්ස; යස්ස නක්ඛමති, සෝ භාසේය්‍ය.
</Paragraph>

<Paragraph number="2082" book="cula">
දුතියම්පි ඒතමත්ථං වදාමි …පේ…  තතියම්පි ඒතමත්ථං වදාමි—  සුණාතු මේ, භන්තේ, සංඝෝ. අයං ඉත්ථන්නාමා ඉත්ථන්නාමාය උපසම්පදාපේක්ඛා. ඒකතෝඋපසම්පන්නා භික්ඛුනිසංඝේ, විසුද්ධා. ඉත්ථන්නාමා සංඝං උපසම්පදං යාචති ඉත්ථන්නාමාය පවත්තිනියා. සංඝෝ ඉත්ථන්නාමං උපසම්පාදේති ඉත්ථන්නාමාය පවත්තිනියා. යස්සායස්මතෝ ඛමති ඉත්ථන්නාමාය උපසම්පදා ඉත්ථන්නාමාය පවත්තිනියා, සෝ තුණ්හස්ස; යස්ස නක්ඛමති, සෝ භාසේය්‍ය.
</Paragraph>

<Paragraph number="2083" book="cula">
උපසම්පන්නා සංඝේන ඉත්ථන්නාමා ඉත්ථන්නාමාය පවත්තිනියා. ඛමති සංඝස්ස, තස්මා තුණ්හී, ඒවමේතං ධාරයාමී’ති.
</Paragraph>

<Paragraph number="2084" book="cula">
තාවදේව ඡායා මේතබ්බා, උතුප්පමාණං ආචික්ඛිතබ්බං, දිවසභාගෝ ආචික්ඛිතබ්බෝ, සඞ්ගීති ආචික්ඛිතබ්බා, භික්ඛුනියෝ වත්තබ්බා—  ඉමිස්සා තයෝ ච නිස්සයේ, අට්ඨ ච අකරණීයානි ආචික්ඛේය්‍යාථා”ති.
</Paragraph>

</Division>
<Division number="426" book="cula">

<Paragraph number="2085" book="cula">
තේන ඛෝ පන සමයේන භික්ඛුනියෝ භත්තග්ගේ ආසනං සඞ්කසායන්තියෝ කාලං වීතිනාමේසුං. භගවතෝ ඒතමත්ථං ආරෝචේසුං. “අනුජානාමි, භික්ඛවේ, අට්ඨන්නං භික්ඛුනීනං යථාවුඩ්ඪං, අවසේසානං යථාගතිකන්”ති.
</Paragraph>

<Paragraph number="2086" book="cula">
තේන ඛෝ පන සමයේන භික්ඛුනියෝ—  “භගවතා අනුඤ්ඤාතං අට්ඨන්නං භික්ඛුනීනං යථාවුඩ්ඪං, අවසේසානං යථාගතිකන්”ති—  සබ්බත්ථ අට්ඨේව භික්ඛුනියෝ යථාවුඩ්ඪං පටිබාහන්ති, අවසේසායෝ යථාගතිකං. භගවතෝ ඒතමත්ථං ආරෝචේසුං. “අනුජානාමි, භික්ඛවේ, භත්තග්ගේ අට්ඨන්නං භික්ඛුනීනං යථාවුඩ්ඪං, අවසේසානං යථාගතිකං; අඤ්ඤත්ථ සබ්බත්ථ යථාවුඩ්ඪං න පටිබාහිතබ්බං. යා පටිබාහේය්‍ය, ආපත්ති දුක්කටස්සා”ති.
</Paragraph>

</Division>
<Division number="427" book="cula">

<Paragraph number="2087" book="cula">
තේන ඛෝ පන සමයේන භික්ඛුනියෝ න පවාරේන්ති. භගවතෝ ඒතමත්ථං ආරෝචේසුං. “න, භික්ඛවේ, භික්ඛුනියා න පවාරේතබ්බං. යා න පවාරේය්‍ය, යථාධම්මෝ කාරේතබ්බෝ”ති.
</Paragraph>

<Paragraph number="2088" book="cula">
තේන ඛෝ පන සමයේන භික්ඛුනියෝ අත්තනා පවාරේත්වා භික්ඛුසංඝං න පවාරේන්ති. භගවතෝ ඒතමත්ථං ආරෝචේසුං. “න, භික්ඛවේ, භික්ඛුනියා අත්තනා පවාරේත්වා භික්ඛුසංඝෝ න පවාරේතබ්බෝ. යා න පවාරේය්‍ය, යථාධම්මෝ කාරේතබ්බෝ”ති.
</Paragraph>

<Paragraph number="2089" book="cula">
තේන ඛෝ පන සමයේන භික්ඛුනියෝ භික්ඛූහි සද්ධිං ඒකතෝ පවාරේන්තියෝ කෝලාහලං අකංසු. භගවතෝ ඒතමත්ථං ආරෝචේසුං. “න, භික්ඛවේ, භික්ඛුනියා භික්ඛූහි සද්ධිං ඒකතෝ පවාරේතබ්බං. යා පවාරේය්‍ය, ආපත්ති දුක්කටස්සා”ති.
</Paragraph>

<Paragraph number="2090" book="cula">
තේන ඛෝ පන සමයේන භික්ඛුනියෝ පුරේභත්තං පවාරේන්තියෝ කාලං වීතිනාමේසුං. භගවතෝ ඒතමත්ථං ආරෝචේසුං. “අනුජානාමි, භික්ඛවේ, පච්ඡාභත්තං පවාරේතුන්”ති. පච්ඡාභත්තං පවාරේන්තියෝ විකාලේ අහේසුං. භගවතෝ ඒතමත්ථං ආරෝචේසුං. “අනුජානාමි, භික්ඛවේ, අජ්ජතනා භික්ඛුනිසංඝං පවාරේත්වා අපරජ්ජු භික්ඛුසංඝං පවාරේතුන්”ති.
</Paragraph>

<Paragraph number="2091" book="cula">
තේන ඛෝ පන සමයේන සබ්බෝ භික්ඛුනිසංඝෝ පවාරේන්තෝ කෝලාහලං අකාසි. භගවතෝ ඒතමත්ථං ආරෝචේසුං. “අනුජානාමි, භික්ඛවේ, ඒකං භික්ඛුනිං බ්‍යත්තං පටිබලං සම්මන්නිතුං—  භික්ඛුනිසංඝස්ස අත්ථාය භික්ඛුසංඝං පවාරේතුං. ඒවඤ්ච පන, භික්ඛවේ, සම්මන්නිතබ්බා. පඨමං භික්ඛුනී යාචිතබ්බා, යාචිත්වා බ්‍යත්තාය භික්ඛුනියා පටිබලාය සංඝෝ ඤාපේතබ්බෝ—
</Paragraph>

<Paragraph number="2092" book="cula">
‘සුණාතු මේ, අය්‍යේ, සංඝෝ. යදි සංඝස්ස පත්තකල්ලං, සංඝෝ ඉත්ථන්නාමං භික්ඛුනිං සම්මන්නේය්‍ය භික්ඛුනිසංඝස්ස අත්ථාය භික්ඛුසංඝං පවාරේතුං. ඒසා ඤත්ති.
</Paragraph>

<Paragraph number="2093" book="cula">
සුණාතු මේ, අය්‍යේ, සංඝෝ. සංඝෝ ඉත්ථන්නාමං භික්ඛුනිං සම්මන්නති භික්ඛුනිසංඝස්ස අත්ථාය භික්ඛුසංඝං පවාරේතුං. යස්සා අය්‍යාය ඛමති ඉත්ථන්නාමාය භික්ඛුනියා සම්මුති භික්ඛුනිසංඝස්ස අත්ථාය භික්ඛුසංඝං පවාරේතුං, සා තුණ්හස්ස; යස්සා නක්ඛමති, සා භාසේය්‍ය.
</Paragraph>

<Paragraph number="2094" book="cula">
සම්මතා සංඝේන ඉත්ථන්නාමා භික්ඛුනී භික්ඛුනිසංඝස්ස අත්ථාය භික්ඛුසංඝං පවාරේතුං. ඛමති සංඝස්ස, තස්මා තුණ්හී, ඒවමේතං ධාරයාමී’ති.
</Paragraph>

<Paragraph number="2095" book="cula">
තාය සම්මතාය භික්ඛුනියා භික්ඛුනිසංඝං ආදාය භික්ඛුසංඝං උපසඞ්කමිත්වා ඒකංසං උත්තරාසඞ්ගං කරිත්වා භික්ඛූනං පාදේ වන්දිත්වා උක්කුටිකං නිසීදිත්වා අඤ්ජලිං පග්ගහේත්වා ඒවමස්ස වචනීයෝ—  ‘භික්ඛුනිසංඝෝ, අය්‍යා, භික්ඛුසංඝං පවාරේති—  දිට්ඨේන වා, සුතේන වා පරිසඞ්කාය වා. වදතු, අය්‍යා, භික්ඛුසංඝෝ භික්ඛුනිසංඝං අනුකම්පං උපාදාය, පස්සන්තෝ පටිකරිස්සති. දුතියම්පි, අය්‍යා …පේ…  තතියම්පි, අය්‍යා, භික්ඛුනිසංඝෝ භික්ඛුසංඝං පවාරේති—  දිට්ඨේන වා, සුතේන වා, පරිසඞ්කාය වා. වදතු, අය්‍යා, භික්ඛුසංඝෝ භික්ඛුනිසංඝං අනුකම්පං උපාදාය, පස්සන්තෝ පටිකරිස්සතී’”ති.
</Paragraph>

</Division>
<Division number="428" book="cula">

<Paragraph number="2096" book="cula">
තේන ඛෝ පන සමයේන භික්ඛුනියෝ භික්ඛූනං උපෝසථං ඨපේන්ති, පවාරණං ඨපේන්ති, සවචනීයං කරෝන්ති, අනුවාදං පට්ඨපේන්ති, ඕකාසං කාරේන්ති, චෝදේන්ති, සාරේන්ති. භගවතෝ ඒතමත්ථං ආරෝචේසුං. “න, භික්ඛවේ, භික්ඛුනියා භික්ඛුස්ස උපෝසථෝ ඨපේතබ්බෝ; ඨපිතෝපි අට්ඨපිතෝ; ඨපේන්තියා ආපත්ති දුක්කටස්ස. න පවාරණා ඨපේතබ්බා; ඨපිතාපි අට්ඨපිතා; ඨපේන්තියා ආපත්ති දුක්කටස්ස. න සවචනීයං කාතබ්බං; කතම්පි අකතං; කරෝන්තියා ආපත්ති දුක්කටස්ස. න අනුවාදෝ පට්ඨපේතබ්බෝ; පට්ඨපිතෝපි අප්පට්ඨපිතෝ; පට්ඨපේන්තියා ආපත්ති දුක්කටස්ස. න ඕකාසෝ කාරේතබ්බෝ; කාරිතෝපි අකාරිතෝ; කාරේන්තියා ආපත්ති දුක්කටස්ස. න චෝදේතබ්බෝ; චෝදිතෝපි අචෝදිතෝ; චෝදේන්තියා ආපත්ති දුක්කටස්ස. න සාරේතබ්බෝ; සාරිතෝපි අසාරිතෝ; සාරේන්තියා ආපත්ති දුක්කටස්සා”ති.
</Paragraph>

<Paragraph number="2097" book="cula">
තේන ඛෝ පන සමයේන භික්ඛූ භික්ඛුනීනං උපෝසථං ඨපේන්ති, පවාරණං ඨපේන්ති, සවචනීයං කරෝන්ති, අනුවාදං පට්ඨපේන්ති, ඕකාසං කාරේන්ති, චෝදේන්ති, සාරේන්ති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, භික්ඛුනා භික්ඛුනියා උපෝසථං ඨපේතුං; ඨපිතෝපි සුට්ඨපිතෝ; ඨපේන්තස්ස අනාපත්ති. පවාරණං ඨපේතුං; ඨපිතාපි සුට්ඨපිතා; ඨපේන්තස්ස අනාපත්ති. සවචනීයං කාතුං; කතම්පි සුකතං; කරෝන්තස්ස අනාපත්ති. අනුවාදං පට්ඨපේතුං; පට්ඨපිතෝපි සුප්පට්ඨපිතෝ; පට්ඨපේන්තස්ස අනාපත්ති. ඕකාසං කාරේතුං; කාරිතෝපි සුකාරිතෝ; කාරේන්තස්ස අනාපත්ති. චෝදේතුං; චෝදිතාපි සුචෝදිතා; චෝදේන්තස්ස අනාපත්ති. සාරේතුං; සාරිතාපි සුසාරිතා; සාරේන්තස්ස අනාපත්තී”ති.
</Paragraph>

</Division>
<Division number="429" book="cula">

<Paragraph number="2098" book="cula">
තේන ඛෝ පන සමයේන ඡබ්බග්ගියා භික්ඛුනියෝ යානේන යායන්ති—  ඉත්ථියුත්තේනපි පුරිසන්තරේන, පුරිසයුත්තේනපි ඉත්ථන්තරේන. මනුස්සා උජ්ඣායන්ති ඛිය්‍යන්ති විපාචේන්ති …පේ…  සේය්‍යථාපි ගඞ්ගාමහියායා”ති. භගවතෝ ඒතමත්ථං ආරෝචේසුං. “න, භික්ඛවේ, භික්ඛුනියා යානේන යායිතබ්බං. යා යායේය්‍ය, යථාධම්මෝ කාරේතබ්බෝ”ති.
</Paragraph>

<Paragraph number="2099" book="cula">
තේන ඛෝ පන සමයේන අඤ්ඤතරා භික්ඛුනී ගිලානා හෝති, න සක්කෝති පදසා ගන්තුං. භගවතෝ ඒතමත්ථං ආරෝචේසුං. “අනුජානාමි, භික්ඛවේ, ගිලානාය යානන්”ති. අථ ඛෝ භික්ඛුනීනං ඒතදහෝසි—  “ඉත්ථියුත්තං නු ඛෝ, පුරිසයුත්තං නු ඛෝ”ති? භගවතෝ ඒතමත්ථං ආරෝචේසුං. “අනුජානාමි, භික්ඛවේ, ඉත්ථියුත්තං පුරිසයුත්තං හත්ථවට්ටකන්”ති.
</Paragraph>

<Paragraph number="2100" book="cula">
තේන ඛෝ පන සමයේන අඤ්ඤතරිස්සා භික්ඛුනියා යානුග්ඝාතේන බාළ්හතරං අඵාසු අහෝසි. භගවතෝ ඒතමත්ථං ආරෝචේසුං. “අනුජානාමි, භික්ඛවේ, සිවිකං පාටඞ්කින්”ති.
</Paragraph>

</Division>
<Division number="430" book="cula">

<Paragraph number="2101" book="cula">
තේන ඛෝ පන සමයේන අඩ්ඪකාසී ගණිකා භික්ඛුනීසු පබ්බජිතා හෝති. සා ච සාවත්ථිං ගන්තුකාමා හෝති—  “භගවතෝ සන්තිකේ උපසම්පජ්ජිස්සාමී”ති. අස්සෝසුං ඛෝ ධුත්තා—  “අඩ්ඪකාසී කිර ගණිකා සාවත්ථිං ගන්තුකාමා”ති. තේ මග්ගේ පරියුට්ඨිංසු. අස්සෝසි ඛෝ අඩ්ඪකාසී ගණිකා—  “ධුත්තා කිර මග්ගේ පරියුට්ඨිතා”ති. භගවතෝ සන්තිකේ දූතං පාහේසි—  “අහඤ්හි උපසම්පජ්ජිතුකාමා; කථං නු ඛෝ මයා පටිපජ්ජිතබ්බන්”ති? අථ ඛෝ භගවා ඒතස්මිං නිදානේ ඒතස්මිං පකරණේ ධම්මිං කථං කත්වා භික්ඛූ ආමන්තේසි—  “අනුජානාමි, භික්ඛවේ, දූතේනපි උපසම්පාදේතුන්”ති.
</Paragraph>

<Paragraph number="2102" book="cula">
භික්ඛුදූතේන උපසම්පාදේන්ති. භගවතෝ ඒතමත්ථං ආරෝචේසුං. “න, භික්ඛවේ, භික්ඛුදූතේන උපසම්පාදේතබ්බා. යෝ උපසම්පාදේය්‍ය, ආපත්ති දුක්කටස්සා”ති. සික්ඛමානදූතේන උපසම්පාදේන්ති …පේ…  සාමණේරදූතේන උපසම්පාදේන්ති …පේ…  සාමණේරිදූතේන උපසම්පාදේන්ති …පේ…  බාලාය අබ්‍යත්තාය දූතේන උපසම්පාදේන්ති. “න, භික්ඛවේ, බාලාය අබ්‍යත්තාය දූතේන උපසම්පාදේතබ්බා. යෝ උපසම්පාදේය්‍ය, ආපත්ති දුක්කටස්ස. අනුජානාමි, භික්ඛවේ, බ්‍යත්තාය භික්ඛුනියා පටිබලාය දූතේන උපසම්පාදේතුන්ති.
</Paragraph>

<Paragraph number="2103" book="cula">
තාය දූතාය භික්ඛුනියා සංඝං උපසඞ්කමිත්වා ඒකංසං උත්තරාසඞ්ගං කරිත්වා භික්ඛූනං පාදේ වන්දිත්වා උක්කුටිකං නිසීදිත්වා අඤ්ජලිං පග්ගහේත්වා ඒවමස්ස වචනීයෝ—  ‘ඉත්ථන්නාමා, අය්‍යා, ඉත්ථන්නාමාය අය්‍යාය උපසම්පදාපේක්ඛා. ඒකතෝඋපසම්පන්නා භික්ඛුනිසංඝේ, විසුද්ධා. සා කේනචිදේව අන්තරායේන න ආගච්ඡති. ඉත්ථන්නාමා, අය්‍යා, සංඝං උපසම්පදං යාචති. උල්ලුම්පතු තං, අය්‍යා, සංඝෝ අනුකම්පං උපාදාය. ඉත්ථන්නාමා, අය්‍යා, ඉත්ථන්නාමාය අය්‍යාය උපසම්පදාපේක්ඛා. ඒකතෝඋපසම්පන්නා භික්ඛුනිසංඝේ, විසුද්ධා. සා කේනචිදේව අන්තරායේන න ආගච්ඡති. දුතියම්පි, අය්‍යා, ඉත්ථන්නාමා සංඝං උපසම්පදං යාචති. උල්ලුම්පතු තං, අය්‍යා, සංඝෝ අනුකම්පං උපාදාය. ඉත්ථන්නාමා, අය්‍යා, ඉත්ථන්නාමාය අය්‍යාය උපසම්පදාපේක්ඛා. ඒකතෝඋපසම්පන්නා භික්ඛුනිසංඝේ, විසුද්ධා. සා කේනචිදේව අන්තරායේන න ආගච්ඡති. තතියම්පි, අය්‍යා, ඉත්ථන්නාමා සංඝං උපසම්පදං යාචති. උල්ලුම්පතු තං, අය්‍යා, සංඝෝ අනුකම්පං උපාදායා’ති. බ්‍යත්තේන භික්ඛුනා පටිබලේන සංඝෝ ඤාපේතබ්බෝ—
</Paragraph>

<Paragraph number="2104" book="cula">
‘සුණාතු මේ, භන්තේ, සංඝෝ. ඉත්ථන්නාමා ඉත්ථන්නාමාය උපසම්පදාපේක්ඛා. ඒකතෝඋපසම්පන්නා භික්ඛුනිසංඝේ, විසුද්ධා. සා කේනචිදේව අන්තරායේන න ආගච්ඡති. ඉත්ථන්නාමා සංඝං උපසම්පදං යාචති ඉත්ථන්නාමාය පවත්තිනියා. යදි සංඝස්ස පත්තකල්ලං, සංඝෝ ඉත්ථන්නාමං උපසම්පාදේය්‍ය ඉත්ථන්නාමාය පවත්තිනියා. ඒසා ඤත්ති.
</Paragraph>

<Paragraph number="2105" book="cula">
සුණාතු මේ, භන්තේ, සංඝෝ. ඉත්ථන්නාමා ඉත්ථන්නාමාය උපසම්පදාපේක්ඛා. ඒකතෝඋපසම්පන්නා භික්ඛුනිසංඝේ, විසුද්ධා. සා කේනචිදේව අන්තරායේන න ආගච්ඡති. ඉත්ථන්නාමා සංඝං උපසම්පදං යාචති ඉත්ථන්නාමාය පවත්තිනියා. සංඝෝ ඉත්ථන්නාමං උපසම්පාදේති ඉත්ථන්නාමාය පවත්තිනියා. යස්සායස්මතෝ ඛමති ඉත්ථන්නාමාය උපසම්පදා ඉත්ථන්නාමාය පවත්තිනියා, සෝ තුණ්හස්ස; යස්ස නක්ඛමති, සෝ භාසේය්‍ය.
</Paragraph>

<Paragraph number="2106" book="cula">
දුතියම්පි ඒතමත්ථං වදාමි …පේ…  තතියම්පි ඒතමත්ථං වදාමි. සුණාතු මේ, භන්තේ, සංඝෝ. ඉත්ථන්නාමා ඉත්ථන්නාමාය උපසම්පදාපේක්ඛා. ඒකතෝඋපසම්පන්නා භික්ඛුනිසංඝේ, විසුද්ධා. සා කේනචිදේව අන්තරායේන න ආගච්ඡති. ඉත්ථන්නාමා සංඝං උපසම්පදං යාචති ඉත්ථන්නාමාය පවත්තිනියා. සංඝෝ ඉත්ථන්නාමං උපසම්පාදේති ඉත්ථන්නාමාය පවත්තිනියා. යස්සායස්මතෝ ඛමති ඉත්ථන්නාමාය උපසම්පදා ඉත්ථන්නාමාය පවත්තිනියා, සෝ තුණ්හස්ස; යස්ස නක්ඛමති, සෝ භාසේය්‍ය.
</Paragraph>

<Paragraph number="2107" book="cula">
උපසම්පන්නා සංඝේන ඉත්ථන්නාමා ඉත්ථන්නාමාය පවත්තිනියා. ඛමති සංඝස්ස, තස්මා තුණ්හී, ඒවමේතං ධාරයාමී’ති.
</Paragraph>

<Paragraph number="2108" book="cula">
තාවදේව ඡායා මේතබ්බා, උතුප්පමාණං ආචික්ඛිතබ්බං, දිවසභාගෝ ආචික්ඛිතබ්බෝ, සඞ්ගීති ආචික්ඛිතබ්බා, භික්ඛුනියෝ වත්තබ්බා—  තස්සා තයෝ ච නිස්සයේ, අට්ඨ ච අකරණීයානි ආචික්ඛේය්‍යාථා”ති.
</Paragraph>

</Division>
<Division number="431" book="cula">

<Paragraph number="2109" book="cula">
තේන ඛෝ පන සමයේන භික්ඛුනියෝ අරඤ්ඤේ විහරන්ති. ධුත්තා දූසේන්ති. භගවතෝ ඒතමත්ථං, ආරෝචේසුං. “න, භික්ඛවේ, භික්ඛුනියා අරඤ්ඤේ වත්ථබ්බං. යා වසේය්‍ය, ආපත්ති දුක්කටස්සා”ති.
</Paragraph>

<Paragraph number="2110" book="cula">
තේන ඛෝ පන සමයේන අඤ්ඤතරේන උපාසකේන භික්ඛුනිසංඝස්ස උද්දෝසිතෝ දින්නෝ හෝති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, උද්දෝසිතන්”ති. උද්දෝසිතෝ න සම්මති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, උපස්සයන්”ති. උපස්සයෝ න සම්මති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, නවකම්මන්”ති. නවකම්මං න සම්මති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, පුග්ගලිකම්පි කාතුන්”ති.
</Paragraph>

</Division>
<Division number="432" book="cula">

<Paragraph number="2111" book="cula">
තේන ඛෝ පන සමයේන අඤ්ඤතරා ඉත්ථී සන්නිසින්නගබ්භා භික්ඛුනීසු පබ්බජිතා හෝති. තස්සා පබ්බජිතාය ගබ්භෝ වුට්ඨාති. අථ ඛෝ තස්සා භික්ඛුනියා ඒතදහෝසි—  “කථං නු ඛෝ මයා ඉමස්මිං දාරකේ පටිපජ්ජිතබ්බන්”ති? භගවතෝ ඒතමත්ථං ආරෝචේසුං. “අනුජානාමි, භික්ඛවේ, පෝසේතුං, යාව සෝ දාරකෝ විඤ්ඤුතං පාපුණාතී”ති.
</Paragraph>

<Paragraph number="2112" book="cula">
අථ ඛෝ තස්සා භික්ඛුනියා ඒතදහෝසි—  “මයා ච න ලබ්භා ඒකිකාය වත්ථුං, අඤ්ඤාය ච භික්ඛුනියා න ලබ්භා දාරකේන සහ වත්ථුං, කථං නු ඛෝ මයා පටිපජ්ජිතබ්බන්”ති? භගවතෝ ඒතමත්ථං ආරෝචේසුං. “අනුජානාමි, භික්ඛවේ, ඒකං භික්ඛුනිං සම්මන්නිත්වා තස්සා භික්ඛුනියා දුතියං දාතුං. ඒවඤ්ච පන, භික්ඛවේ, සම්මන්නිතබ්බා. පඨමං භික්ඛුනී යාචිතබ්බා, යාචිත්වා බ්‍යත්තාය භික්ඛුනියා පටිබලාය සංඝෝ ඤාපේතබ්බෝ—
</Paragraph>

<Paragraph number="2113" book="cula">
‘සුණාතු මේ, අය්‍යේ, සංඝෝ. යදි සංඝස්ස පත්තකල්ලං, සංඝෝ ඉත්ථන්නාමං භික්ඛුනිං සම්මන්නේය්‍ය ඉත්ථන්නාමාය භික්ඛුනියා දුතියං. ඒසා ඤත්ති.
</Paragraph>

<Paragraph number="2114" book="cula">
සුණාතු මේ, අය්‍යේ, සංඝෝ. සංඝෝ ඉත්ථන්නාමං භික්ඛුනිං සම්මන්නති ඉත්ථන්නාමාය භික්ඛුනියා දුතියං. යස්සා අය්‍යාය ඛමති ඉත්ථන්නාමාය භික්ඛුනියා සම්මුති ඉත්ථන්නාමාය භික්ඛුනියා දුතියාය, සා තුණ්හස්ස; යස්සා නක්ඛමති, සා භාසේය්‍ය.
</Paragraph>

<Paragraph number="2115" book="cula">
සම්මතා සංඝේන ඉත්ථන්නාමා භික්ඛුනී ඉත්ථන්නාමාය භික්ඛුනියා දුතියා. ඛමති සංඝස්ස, තස්මා තුණ්හී, ඒවමේතං ධාරයාමී’”ති.
</Paragraph>

<Paragraph number="2116" book="cula">
අථ ඛෝ තස්සා දුතියිකාය භික්ඛුනියා ඒතදහෝසි—  “කථං නු ඛෝ මයා ඉමස්මිං දාරකේ පටිපජ්ජිතබ්බන්”ති? භගවතෝ ඒතමත්ථං ආරෝචේසුං. “අනුජානාමි, භික්ඛවේ, ඨපේත්වා සාගාරං යථා අඤ්ඤස්මිං පුරිසේ පටිපජ්ජන්ති ඒවං තස්මිං දාරකේ පටිපජ්ජිතුන්”ති.
</Paragraph>

</Division>
<Division number="433" book="cula">

<Paragraph number="2117" book="cula">
තේන ඛෝ පන සමයේන අඤ්ඤතරා භික්ඛුනී ගරුධම්මං අජ්ඣාපන්නා හෝති මානත්තචාරිනී. අථ ඛෝ තස්සා භික්ඛුනියා ඒතදහෝසි—  “මයා ච න ලබ්භා ඒකිකාය වත්ථුං, අඤ්ඤාය ච භික්ඛුනියා න ලබ්භා සහ මයා වත්ථුං, කථං නු ඛෝ මයා පටිපජ්ජිතබ්බන්”ති? භගවතෝ ඒතමත්ථං ආරෝචේසුං. “අනුජානාමි, භික්ඛවේ, ඒකං භික්ඛුනිං සම්මන්නිත්වා තස්සා භික්ඛුනියා දුතියං දාතුං. ඒවඤ්ච පන, භික්ඛවේ, සම්මන්නිතබ්බා. පඨමං භික්ඛුනී යාචිතබ්බා, යාචිත්වා බ්‍යත්තාය භික්ඛුනියා පටිබලාය සංඝෝ ඤාපේතබ්බෝ—
</Paragraph>

<Paragraph number="2118" book="cula">
‘සුණාතු මේ, අය්‍යේ, සංඝෝ. යදි සංඝස්ස පත්තකල්ලං, සංඝෝ ඉත්ථන්නාමං භික්ඛුනිං සම්මන්නේය්‍ය ඉත්ථන්නාමාය භික්ඛුනියා දුතියං. ඒසා ඤත්ති.
</Paragraph>

<Paragraph number="2119" book="cula">
සුණාතු මේ, අය්‍යේ, සංඝෝ. සංඝෝ ඉත්ථන්නාමං භික්ඛුනිං සම්මන්නති ඉත්ථන්නාමාය භික්ඛුනියා දුතියං. යස්සා අය්‍යාය ඛමති ඉත්ථන්නාමාය භික්ඛුනියා සම්මුති ඉත්ථන්නාමාය භික්ඛුනියා දුතියාය, සා තුණ්හස්ස; යස්සා නක්ඛමති, සා භාසේය්‍ය.
</Paragraph>

<Paragraph number="2120" book="cula">
සම්මතා සංඝේන ඉත්ථන්නාමා භික්ඛුනී ඉත්ථන්නාමාය භික්ඛුනියා දුතියා. ඛමති සංඝස්ස, තස්මා තුණ්හී, ඒවමේතං ධාරයාමී’”ති.
</Paragraph>

</Division>
<Division number="434" book="cula">

<Paragraph number="2121" book="cula">
තේන ඛෝ පන සමයේන අඤ්ඤතරා භික්ඛුනී සික්ඛං පච්චක්ඛාය විබ්භමි. සා පුන පච්චාගන්ත්වා භික්ඛුනියෝ උපසම්පදං යාචි. භගවතෝ ඒතමත්ථං ආරෝචේසුං. “න, භික්ඛවේ, භික්ඛුනියා සික්ඛාපච්චක්ඛානං; යදේව සා විබ්භන්තා තදේව සා අභික්ඛුනී”ති.
</Paragraph>

<Paragraph number="2122" book="cula">
තේන ඛෝ පන සමයේන අඤ්ඤතරා භික්ඛුනී සකාවාසා තිත්ථායතනං සඞ්කමි. සා පුන පච්චාගන්ත්වා භික්ඛුනියෝ උපසම්පදං යාචි. භගවතෝ ඒතමත්ථං ආරෝචේසුං. “යා සා, භික්ඛවේ, භික්ඛුනී සකාවාසා තිත්ථායතනං සඞ්කන්තා, සා ආගතා න උපසම්පාදේතබ්බා”ති.
</Paragraph>

<Paragraph number="2123" book="cula">
තේන ඛෝ පන සමයේන භික්ඛුනියෝ පුරිසේහි අභිවාදනං, කේසච්ඡේදනං, නඛච්ඡේදනං, වණප්පටිකම්මං, කුක්කුච්චායන්තා න සාදියන්ති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, සාදිතුන්”ති.
</Paragraph>

</Division>
<Division number="435" book="cula">

<Paragraph number="2124" book="cula">
තේන ඛෝ පන සමයේන භික්ඛුනියෝ පල්ලඞ්කේන නිසීදන්ති පණ්හිසම්ඵස්සං සාදියන්තී. භගවතෝ ඒතමත්ථං ආරෝචේසුං. “න, භික්ඛවේ, භික්ඛුනියා පල්ලඞ්කේන නිසීදිතබ්බං. යා නිසීදේය්‍ය, ආපත්ති දුක්කටස්සා”ති.
</Paragraph>

<Paragraph number="2125" book="cula">
තේන ඛෝ පන සමයේන අඤ්ඤතරා භික්ඛුනී ගිලානා හෝති. තස්සා විනා පල්ලඞ්කේන න ඵාසු හෝති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, භික්ඛුනියා අඩ්ඪපල්ලඞ්කන්”ති.
</Paragraph>

<Paragraph number="2126" book="cula">
තේන ඛෝ පන සමයේන භික්ඛුනියෝ වච්චකුටියා වච්චං කරෝන්ති. ඡබ්බග්ගියා භික්ඛුනියෝ තත්ථේව ගබ්භං පාතේන්ති. භගවතෝ ඒතමත්ථං ආරෝචේසුං. “න, භික්ඛවේ, භික්ඛුනියා වච්චකුටියා වච්චෝ කාතබ්බෝ. යා කරේය්‍ය, ආපත්ති දුක්කටස්ස. අනුජානාමි, භික්ඛවේ, හේට්ඨා විවටේ උපරිපටිච්ඡන්නේ වච්චං කාතුන්”ති.
</Paragraph>

</Division>
<Division number="436" book="cula">

<Paragraph number="2127" book="cula">
තේන ඛෝ පන සමයේන භික්ඛුනියෝ චුණ්ණේන නහායන්ති. මනුස්සා උජ්ඣායන්ති ඛිය්‍යන්ති විපාචේන්ති …පේ…  සේය්‍යථාපි ගිහිනී කාමභෝගිනියෝ”ති. භගවතෝ ඒතමත්ථං ආරෝචේසුං. “න, භික්ඛවේ, භික්ඛුනියා චුණ්ණේන නහායිතබ්බං. යා නහායේය්‍ය, ආපත්ති දුක්කටස්ස. අනුජානාමි, භික්ඛවේ, කුක්කුසං මත්තිකන්”ති.
</Paragraph>

<Paragraph number="2128" book="cula">
තේන ඛෝ පන සමයේන භික්ඛුනියෝ වාසිතකාය මත්තිකාය නහායන්ති. මනුස්සා උජ්ඣායන්ති ඛිය්‍යන්ති විපාචේන්ති …පේ…  සේය්‍යථාපි ගිහිනී කාමභෝගිනියෝ”ති. භගවතෝ ඒතමත්ථං ආරෝචේසුං. “න, භික්ඛවේ, භික්ඛුනියා වාසිතකාය මත්තිකාය නහායිතබ්බං. යා නහායේය්‍ය, ආපත්ති දුක්කටස්ස. අනුජානාමි, භික්ඛවේ, පකතිමත්තිකන්”ති.
</Paragraph>

<Paragraph number="2129" book="cula">
තේන ඛෝ පන සමයේන භික්ඛුනියෝ ජන්තාඝරේ නහායන්තියෝ කෝලාහලං අකංසු. භගවතෝ ඒතමත්ථං ආරෝචේසුං. “න, භික්ඛවේ, භික්ඛුනියා ජන්තාඝරේ නහායිතබ්බං. යා නහායේය්‍ය, ආපත්ති දුක්කටස්සා”ති.
</Paragraph>

<Paragraph number="2130" book="cula">
තේන ඛෝ පන සමයේන භික්ඛුනියෝ පටිසෝතේ නහායන්ති ධාරාසම්ඵස්සං සාදියන්තී. භගවතෝ ඒතමත්ථං ආරෝචේසුං. “න, භික්ඛවේ, භික්ඛුනියා පටිසෝතේ නහායිතබ්බං. යා නහායේය්‍ය, ආපත්ති දුක්කටස්සා”ති.
</Paragraph>

<Paragraph number="2131" book="cula">
තේන ඛෝ පන සමයේන භික්ඛුනියෝ අතිත්ථේ නහායන්ති. ධුත්තා දූසේන්ති. භගවතෝ ඒතමත්ථං ආරෝචේසුං. “න, භික්ඛවේ, භික්ඛුනියා අතිත්ථේ නහායිතබ්බං. යා නහායේය්‍ය, ආපත්ති දුක්කටස්සා”ති.
</Paragraph>

<Paragraph number="2132" book="cula">
තේන ඛෝ පන සමයේන භික්ඛුනියෝ පුරිසතිත්ථේ නහායන්ති. මනුස්සා උජ්ඣායන්ති ඛිය්‍යන්ති විපාචේන්ති …පේ…  සේය්‍යථාපි ගිහිනී කාමභෝගිනියෝ”ති. භගවතෝ ඒතමත්ථං ආරෝචේසුං. “න, භික්ඛවේ, භික්ඛුනියා පුරිසතිත්ථේ නහායිතබ්බං. යා නහායේය්‍ය, ආපත්ති දුක්කටස්ස. අනුජානාමි, භික්ඛවේ, මහිලාතිත්ථේ නහායිතුන්”ති.

</Paragraph>
</Division>

<Paragraph number="2133" type="center" book="cula">
තතියභාණවාරෝ නිට්ඨිතෝ.

  
භික්ඛුනික්ඛන්ධකෝ දසමෝ.

  
ඉමස්මිං ඛන්ධකේ වත්ථූ ඒකසතං.



</Paragraph>

<Paragraph number="2134" type="center" book="cula">
තස්සුද්දානං


</Paragraph>

<Paragraph number="2135" type="verses" book="cula">
_පබ්බජ්ජං ගෝතමී යාචි,_  
_නානුඤ්ඤාසි තථාගතෝ;_  
_කපිලවත්ථු වේසාලිං,_  
_අගමාසි විනායකෝ._  

</Paragraph>

<Paragraph number="2136" type="verses" book="cula">
_රජෝකිණ්ණේන කෝට්ඨකේ,_  
_ආනන්දස්ස පවේදයි;_  
_භබ්බෝති නයතෝ යාචි,_  
_මාතාති පෝසිකාති ච._  

</Paragraph>

<Paragraph number="2137" type="verses" book="cula">
_වස්සසතං තදහු ච,_  
_අභික්ඛුපච්චාසීසනා;_  
_පවාරණා ගරුධම්මා,_  
_ද්වේ වස්සා අනක්කෝසනා._  

</Paragraph>

<Paragraph number="2138" type="verses" book="cula">
_ඕවටෝ ච අට්ඨ ධම්මා,_  
_යාවජීවානුවත්තනා;_  
_ගරුධම්මපටිග්ගාහෝ,_  
_සාවස්සා උපසම්පදා._  

</Paragraph>

<Paragraph number="2139" type="verses" book="cula">
_වස්සසහස්සං පඤ්චේව,_  
_කුම්භථේනකසේතට්ටි;_  
_මඤ්ජිට්ඨිකෞපමාහි,_  
_ඒවං සද්ධම්මහිංසනා._  

</Paragraph>

<Paragraph number="2140" type="verses" book="cula">
_ආළිං බන්ධේය්‍ය පාඒව,_  
_පුන සද්ධම්මසණ්ඨිති;_  
උපසම්පාදේතුං අය්‍යා,_  
_යථාවුඩ්ඪාභිවාදනා._  

</Paragraph>

<Paragraph number="2141" type="verses" book="cula">
_න කරිස්සන්ති කිමේව,_  
_සාධාරණාසාධාරණං;_  
_ඕවාදං පාතිමෝක්ඛඤ්ච,_  
_කේන නු ඛෝ උපස්සයං._  

</Paragraph>

<Paragraph number="2142" type="verses" book="cula">
_න ජානන්ති ච ආචික්ඛි,_  
_න කරෝන්ති ච භික්ඛුහි;_  
_පටිග්ගහේතුං භික්ඛූහි,_  
_භික්ඛුනීහි පටිග්ගහෝ._  

</Paragraph>

<Paragraph number="2143" type="verses" book="cula">
_ආචික්ඛි කම්මං භික්ඛූහි,_  
උජ්ඣායන්ති භික්ඛුනීහි වා;_  
_ආචික්ඛිතුං භණ්ඩනඤ්ච,_  
_රෝපේත්වා උප්පලාය ච._  

</Paragraph>

<Paragraph number="2144" type="verses" book="cula">
_සාවත්ථියා කද්දමෝද,_  
_අවන්දි කාය ඌරු ච;_  
_අඞ්ගජාතඤ්ච ඕභාසං,_  
_සම්පයෝජේන්ති වග්ගිකා._  

</Paragraph>

<Paragraph number="2145" type="verses" book="cula">
_අවන්දියෝ දණ්ඩකම්මං,_  
_භික්ඛුනියෝ තථා පුන;_  
_ආවරණඤ්ච ඕවාදං,_  
_කප්පති නු ඛෝ පක්කමි._  

</Paragraph>

<Paragraph number="2146" type="verses" book="cula">
_බාලා වත්ථුවිනිච්ඡයා,_  
_ඕවාදං සංඝෝ පඤ්චහි;_  
_දුවේ තිස්සෝ න ගණ්හන්ති,_  
_බාලා ගිලානගමිකං._  

</Paragraph>

<Paragraph number="2147" type="verses" book="cula">
_ආරඤ්ඤිකෝ නාරෝචේන්ති,_  
_න පච්චාගච්ඡන්ති ච;_  
_දීඝං විලීවචම්මඤ්ච,_  
_දුස්සා ච වේණිවට්ටි ච;_  
_චෝළවේණි ච වට්ටි ච,_  
_සුත්තවේණි ච වට්ටිකා._  

</Paragraph>

<Paragraph number="2148" type="verses" book="cula">
_අට්ඨිල්ලං ගෝහනුකේන,_  
_හත්ථකෝච්ඡං පාදං තථා;_  
_ඌරුං මුඛං දන්තමංසං,_  
_ආලිම්පෝමද්දචුණ්ණනා._  

</Paragraph>

<Paragraph number="2149" type="verses" book="cula">
_ලඤ්ඡේන්ති අඞ්ගරාගඤ්ච,_  
_මුඛරාගං තථා දුවේ;_  
_අවඞ්ගං විසේසෝලෝකෝ,_  
_සාලෝකේන නච්චේන ච._  

</Paragraph>

<Paragraph number="2150" type="verses" book="cula">
_වේසී පානාගාරං සූනං,_  
_ආපණං වඩ්ඪි වණිජ්ජා;_  
_දාසං දාසිං කම්මකරං,_  
_කම්මකාරිං උපට්ඨය්‍යුං._  

</Paragraph>

<Paragraph number="2151" type="verses" book="cula">
_තිරච්ඡානහරීතකි,_  
_සන්ධාරයන්ති නමතකං;_  
_නීලං පීතං ලෝහිතකං,_  
_මඤ්ජිට්ඨකණ්හචීවරා._  

</Paragraph>

<Paragraph number="2152" type="verses" book="cula">
_මහාරඞ්ගමහානාම-_  
_අච්ඡින්නා දීඝමේව ච;_  
_පුප්ඵඵලකඤ්චුකඤ්ච,_  
_තිරීටකඤ්ච ධාරයුං._  

</Paragraph>

<Paragraph number="2153" type="verses" book="cula">
_භික්ඛුනී සික්ඛමානාය,_  
_සාමණේරාය අච්චයේ;_  
_නිය්‍යාදිතේ පරික්ඛාරේ,_  
_භික්ඛුනියෝව ඉස්සරා._  

</Paragraph>

<Paragraph number="2154" type="verses" book="cula">
_භික්ඛුස්ස සාමණේරස්ස,_  
උපාසකස්සුපාසිකා;_  
_අඤ්ඤේසඤ්ච පරික්ඛාරේ,_  
_නිය්‍යාතේ භික්ඛුඉස්සරා._  

</Paragraph>

<Paragraph number="2155" type="verses" book="cula">
_මල්ලී ගබ්භං පත්තමූලං,_  
_බ්‍යඤ්ජනං ආමිසේන ච;_  
උස්සන්නඤ්ච බාළ්හතරං,_  
_සන්නිධිකතමාමිසං._  

</Paragraph>

<Paragraph number="2156" type="verses" book="cula">
_භික්ඛූනං යාදිසං භෝට්ඨං,_  
_භික්ඛුනීනං තථා කරේ;_  
_සේනාසනං උතුනියෝ,_  
_මක්ඛීයති පටාණි ච._  

</Paragraph>

<Paragraph number="2157" type="verses" book="cula">
_ඡිජ්ජන්ති සබ්බකාලඤ්ච,_  
_අනිමිත්තාපි දිස්සරේ;_  
_නිමිත්තා ලෝහිතා චේව,_  
_තථේව ධුවලෝහිතා._  

</Paragraph>

<Paragraph number="2158" type="verses" book="cula">
_ධුවචෝළපග්ඝරන්තී,_  
_සිඛරණිත්ථිපණ්ඩකා;_  
_වේපුරිසී ච සම්භින්නා,_  
උභතෝබ්‍යඤ්ජනාපි ච._  

</Paragraph>

<Paragraph number="2159" type="verses" book="cula">
_අනිමිත්තාදිතෝ කත්වා,_  
_යාව උභතෝබ්‍යඤ්ජනා;_  
_ඒතං පේය්‍යාලතෝ හේට්ඨා,_  
_කුට්ඨං ගණ්ඩෝ කිලාසෝ ච._  

</Paragraph>

<Paragraph number="2160" type="verses" book="cula">
_සෝසාපමාරෝ මානුසී,_  
ඉත්ථීසි භුජිස්සාසි ච;_  
_අණණා න රාජභටී,_  
_අනුඤ්ඤාතා ච වීසති._  

</Paragraph>

<Paragraph number="2161" type="verses" book="cula">
_පරිපුණ්ණා ච කිංනාමා,_  
_කානාමා තේ පවත්තිනී;_  
_චතුවීසන්තරායානං,_  
_පුච්ඡිත්වා උපසම්පදා._  

</Paragraph>

<Paragraph number="2162" book="cula">
_විත්ථායන්ති අනනුසිට්ඨා,_  
_සංඝමජ්ඣේ තථේව ච;_  
උපජ්ඣාගාහ සඞ්ඝාටි,_  
උත්තරන්තරවාසකෝ._  

</Paragraph>

<Paragraph number="2163" type="verses" book="cula">
_සඞ්කච්චුදකසාටි ච,_  
_ආචික්ඛිත්වාන පේසයේ;_  
_බාලා අසම්මතේකතෝ,_  
_යාචේ පුච්ඡන්තරායිකා._  

</Paragraph>

<Paragraph number="2164" type="verses" book="cula">
_ඒකතෝඋපසම්පන්නා,_  
_භික්ඛුසංඝේ තථා පුන;_  
_ඡායා උතු දිවසා ච,_  
_සඞ්ගීති තයෝ නිස්සයේ._  

</Paragraph>

<Paragraph number="2165" type="verses" book="cula">
_අට්ඨ අකරණීයානි,_  
_කාලං සබ්බත්ථ අට්ඨේව;_  
_න පවාරේන්ති භික්ඛුනී,_  
_භික්ඛුසංඝං තථේව ච._  

</Paragraph>

<Paragraph number="2166" type="verses" book="cula">
_කෝලාහලං පුරේභත්තං,_  
_විකාලේ ච කෝලාහලං;_  
උපෝසථං පවාරණං,_  
_සවචනීයානුවාදනං._  

</Paragraph>

<Paragraph number="2167" type="verses" book="cula">
_ඕකාසං චෝදේ සාරේන්ති,_  
_පටික්ඛිත්තං මහේසිනා;_  
_තථේව භික්ඛු භික්ඛුනී,_  
_අනුඤ්ඤාතං මහේසිනා._  

</Paragraph>

<Paragraph number="2168" type="verses" book="cula">
_යානං ගිලානයුත්තඤ්ච,_  
_යානුග්ඝාතඩ්ඪකාසිකා;_  
_භික්ඛු සික්ඛා සාමණේර,_  
_සාමණේරී ච බාලාය._  

</Paragraph>

<Paragraph number="2169" type="verses" book="cula">
_අරඤ්ඤේ උපාසකේන,_  
උද්දෝසිතෝ උපස්සයං;_  
_න සම්මති නවකම්මං,_  
_නිසින්නගබ්භඒකිකා._  

</Paragraph>

<Paragraph number="2170" type="verses" book="cula">
_සාගාරඤ්ච ගරුධම්මං,_  
_පච්චක්ඛාය ච සඞ්කමි;_  
_අභිවාදනකේසා ච,_  
_නඛා ච වණකම්මනා._  

</Paragraph>

<Paragraph number="2171" type="verses" book="cula">
_පල්ලඞ්කේන ගිලානා ච,_  
_වච්චං චුණ්ණේන වාසිතං;_  
_ජන්තාඝරේ පටිසෝතේ,_  
_අතිත්ථේ පුරිසේන ච._  

</Paragraph>

<Paragraph number="2172" type="verses" book="cula">
_මහාගෝතමී ආයාචි,_  
_ආනන්දෝ චාපි යෝනිසෝ;_  
_පරිසා චතස්සෝ හෝන්ති,_  
_පබ්බජ්ජා ජිනසාසනේ._  

</Paragraph>

<Paragraph number="2173" type="verses" book="cula">
_සංවේගජනනත්ථාය,_  
_සද්ධම්මස්ස ච වුද්ධියා;_  
_ආතුරස්සාව භේසජ්ජං,_  
_ඒවං බුද්ධේන දේසිතං._  

</Paragraph>

<Paragraph number="2174" type="verses" book="cula">
_ඒවං විනීතා සද්ධම්මේ,_  
_මාතුගාමාපි ඉතරා;_  
_යායන්ති අච්චුතං ඨානං,_  
_යත්ථ ගන්ත්වා න සෝචරේති._  


</Paragraph>

<Paragraph number="2175" type="center" book="cula">
භික්ඛුනික්ඛන්ධකෝ නිට්ඨිතෝ.
</Paragraph>