---
title: "1.5 ආපත්තියාඅදස්සනේඋක්ඛේපනීයකම්ම"
tableOfContents: false
sidebar:
  order: 5
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';
import TableOfContents from '@components/TableOfContents.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="46" book="cula">

<Paragraph number="213" book="cula">
තේන සමයේන බුද්ධෝ භගවා කෝසම්බියං විහරති ඝෝසිතාරාමේ. තේන ඛෝ පන සමයේන ආයස්මා ඡන්නෝ ආපත්තිං ආපජ්ජිත්වා න ඉච්ඡති ආපත්තිං පස්සිතුං. යේ තේ භික්ඛූ අප්පිච්ඡා …පේ…  තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම ආයස්මා ඡන්නෝ ආපත්තිං ආපජ්ජිත්වා න ඉච්ඡිස්සති ආපත්තිං පස්සිතුන්”ති. අථ ඛෝ තේ භික්ඛූ භගවතෝ ඒතමත්ථං ආරෝචේසුං.


</Paragraph>

<Paragraph number="214" book="cula">
අථ ඛෝ භගවා ඒතස්මිං නිදානේ ඒතස්මිං පකරණේ භික්ඛුසංඝං සන්නිපාතාපේත්වා භික්ඛූ පටිපුච්ඡි—  “සච්චං කිර, භික්ඛවේ, ඡන්නෝ භික්ඛු ආපත්තිං ආපජ්ජිත්වා න ඉච්ඡති ආපත්තිං පස්සිතුන්”ති? “සච්චං, භගවා”ති. විගරහි බුද්ධෝ භගවා—  “අනනුච්ඡවිකං …පේ…  කථඤ්හි නාම සෝ, භික්ඛවේ, මෝඝපුරිසෝ ආපත්තිං ආපජ්ජිත්වා න ඉච්ඡිස්සති ආපත්තිං පස්සිතුං? නේතං, භික්ඛවේ, අප්පසන්නානං වා පසාදාය …පේ…  විගරහිත්වා …පේ…  ධම්මිං කථං කත්වා භික්ඛූ ආමන්තේසි—  “තේන හි, භික්ඛවේ, සංඝෝ ඡන්නස්ස භික්ඛුනෝ, ආපත්තියා අදස්සනේ, උක්ඛේපනීයකම්මං කරෝතු—  අසම්භෝගං සංඝේන. ඒවඤ්ච පන, භික්ඛවේ, කාතබ්බං—  පඨමං ඡන්නෝ භික්ඛු චෝදේතබ්බෝ, චෝදේත්වා සාරේතබ්බෝ, සාරේත්වා ආපත්තිං ආරෝපේතබ්බෝ, ආපත්තිං ආරෝපේත්වා බ්‍යත්තේන භික්ඛුනා පටිබලේන සංඝෝ ඤාපේතබ්බෝ—


</Paragraph>

</Division>
<Division number="47" book="cula">

<Paragraph number="215" book="cula">
‘සුණාතු මේ, භන්තේ, සංඝෝ. අයං ඡන්නෝ භික්ඛු ආපත්තිං ආපජ්ජිත්වා න ඉච්ඡති ආපත්තිං පස්සිතුං. යදි සංඝස්ස පත්තකල්ලං, සංඝෝ ඡන්නස්ස භික්ඛුනෝ, ආපත්තියා අදස්සනේ, උක්ඛේපනීයකම්මං කරේය්‍ය—  අසම්භෝගං සංඝේන. ඒසා ඤත්ති.


</Paragraph>

<Paragraph number="216" book="cula">
සුණාතු මේ, භන්තේ, සංඝෝ. අයං ඡන්නෝ භික්ඛු ආපත්තිං ආපජ්ජිත්වා න ඉච්ඡති ආපත්තිං පස්සිතුං. සංඝෝ ඡන්නස්ස භික්ඛුනෝ, ආපත්තියා අදස්සනේ, උක්ඛේපනීයකම්මං කරෝති—  අසම්භෝගං සංඝේන. යස්සායස්මතෝ ඛමති ඡන්නස්ස භික්ඛුනෝ, ආපත්තියා අදස්සනේ, උක්ඛේපනීයස්ස කම්මස්ස කරණං—  අසම්භෝගං සංඝේන, සෝ තුණ්හස්ස; යස්ස නක්ඛමති, සෝ භාසේය්‍ය.


</Paragraph>

<Paragraph number="217" book="cula">
දුතියම්පි ඒතමත්ථං වදාමි …පේ…  තතියම්පි ඒතමත්ථං වදාමි—  සුණාතු මේ, භන්තේ, සංඝෝ. අයං ඡන්නෝ භික්ඛු ආපත්තිං ආපජ්ජිත්වා න ඉච්ඡති ආපත්තිං පස්සිතුං. සංඝෝ ඡන්නස්ස භික්ඛුනෝ, ආපත්තියා අදස්සනේ, උක්ඛේපනීයකම්මං කරෝති—  අසම්භෝගං සංඝේන. යස්සායස්මතෝ ඛමති ඡන්නස්ස භික්ඛුනෝ, ආපත්තියා අදස්සනේ, උක්ඛේපනීයස්ස කම්මස්ස කරණං—  අසම්භෝගං සංඝේන, සෝ තුණ්හස්ස; යස්ස නක්ඛමති, සෝ භාසේය්‍ය.


</Paragraph>

<Paragraph number="218" book="cula">
කතං සංඝේන ඡන්නස්ස භික්ඛුනෝ, ආපත්තියා අදස්සනේ, උක්ඛේපනීයකම්මං—  අසම්භෝගං සංඝේන. ඛමති සංඝස්ස, තස්මා තුණ්හී, ඒවමේතං ධාරයාමී’ති.


</Paragraph>

<Paragraph number="219" book="cula">
ආවාසපරම්පරඤ්ච, භික්ඛවේ, සංසථ—  ‘ඡන්නෝ භික්ඛු සංඝේන ආපත්තියා අදස්සනේ, උක්ඛේපනීයකම්මකතෝ—  අසම්භෝගං සංඝේනා’ති.

</Paragraph>
</Division>

<TableOfContents book="cula" section="1.5">
* [1.5.1 අධම්මකම්මද්වාදසක](1-5/1-5-1)
* [1.5.2 ධම්මකම්මද්වාදසක](1-5/1-5-2)
* [1.5.3 ආකඞ්ඛමානඡක්ක](1-5/1-5-3)
* [1.5.4 තේචත්තාලීසවත්ත](1-5/1-5-4)
* [1.5.5 නප්පටිප්පස්සම්භේතබ්බතේචත්තාලීසක](1-5/1-5-5)
* [1.5.6 පටිප්පස්සම්භේතබ්බතේචත්තාලීසක](1-5/1-5-6)
</TableOfContents>