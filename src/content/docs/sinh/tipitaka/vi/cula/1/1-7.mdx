---
title: "1.7 පාපිකායදිට්ඨියාඅප්පටිනිස්සග්ගේ උක්ඛේපනීයකම්ම"
tableOfContents: false
sidebar:
  order: 7
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';
import TableOfContents from '@components/TableOfContents.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="65" book="cula">

<Paragraph number="297" book="cula">
තේන සමයේන බුද්ධෝ භගවා සාවත්ථියං විහරති ජේතවනේ අනාථපිණ්ඩිකස්ස ආරාමේ. තේන ඛෝ පන සමයේන අරිට්ඨස්ස නාම භික්ඛුනෝ ගද්ධබාධිපුබ්බස්ස ඒවරූපං පාපකං දිට්ඨිගතං උප්පන්නං හෝති—  “තථාහං භගවතා ධම්මං දේසිතං ආජානාමි යථා යේමේ අන්තරායිකා ධම්මා වුත්තා භගවතා තේ පටිසේවතෝ නාලං අන්තරායායා”ති. අස්සෝසුං ඛෝ සම්බහුලා භික්ඛූ අරිට්ඨස්ස නාම කිර භික්ඛුනෝ ගද්ධබාධිපුබ්බස්ස ඒවරූපං පාපකං දිට්ඨිගතං උප්පන්නං—  “තථාහං භගවතා ධම්මං දේසිතං ආජානාමි යථා යේමේ අන්තරායිකා ධම්මා වුත්තා භගවතා තේ පටිසේවතෝ නාලං අන්තරායායා”ති.


</Paragraph>

<Paragraph number="298" book="cula">
අථ ඛෝ තේ භික්ඛූ යේන අරිට්ඨෝ භික්ඛු ගද්ධබාධිපුබ්බෝ තේනුපසඞ්කමිංසු. උපසඞ්කමිත්වා අරිට්ඨං භික්ඛුං ගද්ධබාධිපුබ්බං ඒතදවෝචුං—  “සච්චං කිර තේ, ආවුසෝ අරිට්ඨ, ඒවරූපං පාපකං දිට්ඨිගතං උප්පන්නං—  තථාහං භගවතා ධම්මං දේසිතං ආජානාමි යථා යේමේ අන්තරායිකා ධම්මා වුත්තා භගවතා තේ පටිසේවතෝ නාලං අන්තරායායා”ති? “ඒවං බ්‍යා ඛෝ අහං, ආවුසෝ, භගවතා ධම්මං දේසිතං ආජානාමි, යථා යේමේ අන්තරායිකා ධම්මා වුත්තා භගවතා තේ පටිසේවතෝ නාලං අන්තරායායා”ති.


</Paragraph>

<Paragraph number="299" book="cula">
“මාවුසෝ අරිට්ඨ, ඒවං අවච. මා භගවන්තං අබ්භාචික්ඛි. න හි සාධු භගවතෝ අබ්භක්ඛානං. න හි භගවා ඒවං වදේය්‍ය. අනේකපරියායේනාවුසෝ අරිට්ඨ, අන්තරායිකා ධම්මා අන්තරායිකා වුත්තා භගවතා. අලඤ්ච පන තේ පටිසේවතෝ අන්තරායාය. අප්පස්සාදා කාමා වුත්තා භගවතා, බහුදුක්ඛා බහුපායාසා, ආදීනවෝ ඒත්ථ භිය්‍යෝ. අට්ඨිකඞ්කලූපමා කාමා වුත්තා භගවතා, බහුදුක්ඛා බහුපායාසා, ආදීනවෝ ඒත්ථ භිය්‍යෝ. මංසපේසූපමා කාමා වුත්තා භගවතා …පේ…  තිණුක්කූපමා කාමා වුත්තා භගවතා …පේ…  අඞ්ගාරකාසූපමා කාමා වුත්තා භගවතා…  සුපිනකූපමා කාමා වුත්තා භගවතා…  යාචිතකූපමා කාමා වුත්තා භගවතා…  රුක්ඛඵලූපමා කාමා වුත්තා භගවතා…  අසිසූනූපමා කාමා වුත්තා භගවතා…  සත්තිසූලූපමා කාමා වුත්තා භගවතා…  සප්පසිරූපමා කාමා වුත්තා භගවතා, බහුදුක්ඛා බහුපායාසා, ආදීනවෝ ඒත්ථ භිය්‍යෝ”ති.


</Paragraph>

<Paragraph number="300" book="cula">
ඒවම්පි ඛෝ අරිට්ඨෝ භික්ඛු ගද්ධබාධිපුබ්බෝ තේහි භික්ඛූහි වුච්චමානෝ තථේව තං පාපකං දිට්ඨිගතං ථාමසා පරාමාසා අභිනිවිස්ස වෝහරති—  “ඒවං බ්‍යා ඛෝ අහං, ආවුසෝ, භගවතා ධම්මං දේසිතං ආජානාමි, යථා යේමේ අන්තරායිකා ධම්මා වුත්තා භගවතා තේ පටිසේවතෝ නාලං අන්තරායායා”ති. යතෝ ච ඛෝ තේ භික්ඛූ නාසක්ඛිංසු අරිට්ඨං භික්ඛුං ගද්ධබාධිපුබ්බං ඒතස්මා පාපකා දිට්ඨිගතා විවේචේතුං, අථ ඛෝ තේ භික්ඛූ යේන භගවා තේනුපසඞ්කමිංසු, උපසඞ්කමිත්වා භගවතෝ ඒතමත්ථං ආරෝචේසුං.


</Paragraph>

<Paragraph number="301" book="cula">
අථ ඛෝ භගවා ඒතස්මිං නිදානේ ඒතස්මිං පකරණේ භික්ඛුසංඝං සන්නිපාතාපේත්වා අරිට්ඨං භික්ඛුං ගද්ධබාධිපුබ්බං පටිපුච්ඡි—  “සච්චං කිර තේ, අරිට්ඨ, ඒවරූපං පාපකං දිට්ඨිගතං උප්පන්නං—  තථාහං භගවතා ධම්මං දේසිතං ආජානාමි යථා යේමේ අන්තරායිකා ධම්මා වුත්තා භගවතා තේ පටිසේවතෝ නාලං අන්තරායායා”ති? “ඒවං බ්‍යා ඛෝ අහං, භන්තේ, භගවතා ධම්මං දේසිතං ආජානාමි, යථා යේමේ අන්තරායිකා ධම්මා වුත්තා භගවතා තේ පටිසේවතෝ නාලං අන්තරායායා”ති.


</Paragraph>

<Paragraph number="302" book="cula">
“කස්ස නු ඛෝ නාම ත්වං, මෝඝපුරිස, මයා ඒවං ධම්මං දේසිතං ආජානාසි? නනු මයා, මෝඝපුරිස, අනේකපරියායේන අන්තරායිකා ධම්මා අන්තරායිකා වුත්තා? අලඤ්ච පන තේ පටිසේවතෝ අන්තරායාය. අප්පස්සාදා කාමා වුත්තා මයා, බහුදුක්ඛා බහුපායාසා, ආදීනවෝ ඒත්ථ භිය්‍යෝ. අට්ඨිකඞ්කලූපමා කාමා වුත්තා මයා, බහුදුක්ඛා බහුපායාසා, ආදීනවෝ ඒත්ථ භිය්‍යෝ. මංසපේසූපමා කාමා වුත්තා මයා …පේ…  තිණුක්කූපමා කාමා වුත්තා මයා…  අඞ්ගාරකාසූපමා කාමා වුත්තා මයා…  සුපිනකූපමා කාමා වුත්තා මයා…  යාචිතකූපමා කාමා වුත්තා මයා…  රුක්ඛඵලූපමා කාමා වුත්තා මයා…  අසිසූනූපමා කාමා වුත්තා මයා…  සත්තිසූලූපමා කාමා වුත්තා මයා…  සප්පසිරූපමා කාමා වුත්තා මයා, බහුදුක්ඛා බහුපායාසා, ආදීනවෝ ඒත්ථ භිය්‍යෝ. අථ ච පන ත්වං, මෝඝපුරිස, අත්තනා දුග්ගහිතේන අම්හේ චේව අබ්භාචික්ඛසි, අත්තානඤ්ච ඛණසි, බහුඤ්ච අපුඤ්ඤං පසවසි. තඤ්හි තේ, මෝඝපුරිස, භවිස්සති දීඝරත්තං අහිතාය දුක්ඛාය. නේතං, මෝඝපුරිස, අප්පසන්නානං වා පසාදාය …පේ…  විගරහිත්වා …පේ…  ධම්මිං කථං කත්වා භික්ඛූ ආමන්තේසි—  “තේන හි, භික්ඛවේ, සංඝෝ අරිට්ඨස්ස භික්ඛුනෝ ගද්ධබාධිපුබ්බස්ස, පාපිකාය දිට්ඨියා අප්පටිනිස්සග්ගේ, උක්ඛේපනීයකම්මං කරෝතු—  අසම්භෝගං සංඝේන. ඒවඤ්ච පන, භික්ඛවේ, කාතබ්බං—  පඨමං අරිට්ඨෝ භික්ඛු චෝදේතබ්බෝ, චෝදේත්වා සාරේතබ්බෝ, සාරේත්වා ආපත්තිං ආරෝපේතබ්බෝ, ආපත්තිං ආරෝපේත්වා බ්‍යත්තේන භික්ඛුනා පටිබලේන සංඝෝ ඤාපේතබ්බෝ—


</Paragraph>

</Division>
<Division number="66" book="cula">

<Paragraph number="303" book="cula">
‘සුණාතු මේ, භන්තේ, සංඝෝ. අරිට්ඨස්ස භික්ඛුනෝ ගද්ධබාධිපුබ්බස්ස ඒවරූපං පාපකං දිට්ඨිගතං උප්පන්නං—  තථාහං භගවතා ධම්මං දේසිතං ආජානාමි යථා යේමේ අන්තරායිකා ධම්මා වුත්තා භගවතා තේ පටිසේවතෝ නාලං අන්තරායායාති. සෝ තං දිට්ඨිං න පටිනිස්සජ්ජති. යදි සංඝස්ස පත්තකල්ලං, සංඝෝ අරිට්ඨස්ස භික්ඛුනෝ ගද්ධබාධිපුබ්බස්ස, පාපිකාය දිට්ඨියා අප්පටිනිස්සග්ගේ, උක්ඛේපනීයකම්මං කරේය්‍ය—  අසම්භෝගං සංඝේන. ඒසා ඤත්ති.


</Paragraph>

<Paragraph number="304" book="cula">
සුණාතු මේ, භන්තේ, සංඝෝ. අරිට්ඨස්ස භික්ඛුනෝ ගද්ධබාධිපුබ්බස්ස ඒවරූපං පාපකං දිට්ඨිගතං උප්පන්නං—  තථාහං භගවතා ධම්මං දේසිතං ආජානාමි යථා යේමේ අන්තරායිකා ධම්මා වුත්තා භගවතා තේ පටිසේවතෝ නාලං අන්තරායායාති. සෝ තං දිට්ඨිං න පටිනිස්සජ්ජති. සංඝෝ අරිට්ඨස්ස භික්ඛුනෝ ගද්ධබාධිපුබ්බස්ස, පාපිකාය දිට්ඨියා අප්පටිනිස්සග්ගේ, උක්ඛේපනීයකම්මං කරෝති—  අසම්භෝගං සංඝේන. යස්සායස්මතෝ ඛමති අරිට්ඨස්ස භික්ඛුනෝ ගද්ධබාධිපුබ්බස්ස, පාපිකාය දිට්ඨියා අප්පටිනිස්සග්ගේ, උක්ඛේපනීයස්ස කම්මස්ස කරණං—  අසම්භෝගං සංඝේන, සෝ තුණ්හස්ස; යස්ස නක්ඛමති, සෝ භාසේය්‍ය.


</Paragraph>

<Paragraph number="305" book="cula">
දුතියම්පි ඒතමත්ථං වදාමි …පේ…  තතියම්පි ඒතමත්ථං වදාමි—  සුණාතු මේ, භන්තේ, සංඝෝ. අරිට්ඨස්ස භික්ඛුනෝ ගද්ධබාධිපුබ්බස්ස ඒවරූපං පාපකං දිට්ඨිගතං උප්පන්නං—  තථාහං භගවතා ධම්මං දේසිතං ආජානාමි යථා යේමේ අන්තරායිකා ධම්මා වුත්තා භගවතා තේ පටිසේවතෝ නාලං අන්තරායායාති. සෝ තං දිට්ඨිං න පටිනිස්සජ්ජති. සංඝෝ අරිට්ඨස්ස භික්ඛුනෝ ගද්ධබාධිපුබ්බස්ස, පාපිකාය දිට්ඨියා අප්පටිනිස්සග්ගේ, උක්ඛේපනීයකම්මං කරෝති—  අසම්භෝගං සංඝේන. යස්සායස්මතෝ ඛමති අරිට්ඨස්ස භික්ඛුනෝ ගද්ධබාධිපුබ්බස්ස, පාපිකාය දිට්ඨියා අප්පටිනිස්සග්ගේ, උක්ඛේපනීයස්ස කම්මස්ස කරණං—  අසම්භෝගං සංඝේන, සෝ තුණ්හස්ස; යස්ස නක්ඛමති, සෝ භාසේය්‍ය.


</Paragraph>

<Paragraph number="306" book="cula">
කතං සංඝේන අරිට්ඨස්ස භික්ඛුනෝ ගද්ධබාධිපුබ්බස්ස, පාපිකාය දිට්ඨියා අප්පටිනිස්සග්ගේ, උක්ඛේපනීයකම්මං—  අසම්භෝගං සංඝේන. ඛමති සංඝස්ස, තස්මා තුණ්හී, ඒවමේතං ධාරයාමී’ති.


</Paragraph>

<Paragraph number="307" book="cula">
ආවාසපරම්පරඤ්ච, භික්ඛවේ, සංසථ—  ‘අරිට්ඨෝ භික්ඛු ගද්ධබාධිපුබ්බෝ, සංඝේන පාපිකාය දිට්ඨියා අප්පටිනිස්සග්ගේ, උක්ඛේපනීයකම්මකතෝ—  අසම්භෝගං සංඝේනා’”ති.

</Paragraph>
</Division>

<TableOfContents book="cula" section="1.7">
* [1.7.1 අධම්මකම්මද්වාදසක](1-7/1-7-1)
* [1.7.2 ධම්මකම්මද්වාදසක](1-7/1-7-2)
* [1.7.3 ආකඞ්ඛමානඡක්ක](1-7/1-7-3)
* [1.7.4 තේචත්තාලීසවත්ත](1-7/1-7-4)
* [1.7.5 නප්පටිප්පස්සම්භේතබ්බතේචත්තාලීසක](1-7/1-7-5)
* [1.7.6 පටිප්පස්සම්භේතබ්බතේචත්තාලීසක](1-7/1-7-6)
</TableOfContents>