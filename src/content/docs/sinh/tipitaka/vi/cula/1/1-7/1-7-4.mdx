---
title: "1.7.4 තේචත්තාලීසවත්ත"
tableOfContents: false
sidebar:
  order: 4
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="70" book="cula">

<Paragraph number="321" book="cula">
පාපිකාය දිට්ඨියා අප්පටිනිස්සග්ගේ උක්ඛේපනීයකම්මකතේන, භික්ඛවේ, භික්ඛුනා සම්මා වත්තිතබ්බං. තත්‍රායං සම්මාවත්තනා—  න උපසම්පාදේතබ්බං, න නිස්සයෝ දාතබ්බෝ, න සාමණේරෝ උපට්ඨාපේතබ්බෝ, න භික්ඛුනෝවාදකසම්මුති සාදිතබ්බා, සම්මතේනපි භික්ඛුනියෝ න ඕවදිතබ්බා. යාය ආපත්තියා සංඝේන, පාපිකාය දිට්ඨියා අප්පටිනිස්සග්ගේ, උක්ඛේපනීයකම්මං කතං හෝති සා ආපත්ති න ආපජ්ජිතබ්බා, අඤ්ඤා වා තාදිසිකා, තතෝ වා පාපිට්ඨතරා; කම්මං න ගරහිතබ්බං, කම්මිකා න ගරහිතබ්බා …පේ…  න පකතත්තස්ස භික්ඛුනෝ උපෝසථෝ ඨපේතබ්බෝ, න පවාරණා ඨපේතබ්බා, න සවචනීයං කාතබ්බං, න අනුවාදෝ පට්ඨපේතබ්බෝ, න ඕකාසෝ කාරේතබ්බෝ, න චෝදේතබ්බෝ, න සාරේතබ්බෝ, න භික්ඛූහි සම්පයෝජේතබ්බන්”ති.

</Paragraph>
</Division>

<Paragraph number="322" type="center" book="cula">
පාපිකාය දිට්ඨියා අප්පටිනිස්සග්ගේ උක්ඛේපනීයකම්මේ

  
තේචත්තාලීසවත්තං නිට්ඨිතං.


</Paragraph>

<Division number="71" book="cula">

<Paragraph number="323" book="cula">
අථ ඛෝ සංඝෝ අරිට්ඨස්ස භික්ඛුනෝ ගද්ධබාධිපුබ්බස්ස, පාපිකාය දිට්ඨියා අප්පටිනිස්සග්ගේ, උක්ඛේපනීයකම්මං අකාසි—  අසම්භෝගං සංඝේන. සෝ සංඝේන, පාපිකාය දිට්ඨියා අප්පටිනිස්සග්ගේ, උක්ඛේපනීයකම්මකතෝ විබ්භමි. යේ තේ භික්ඛූ අප්පිච්ඡා …පේ…  තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම අරිට්ඨෝ භික්ඛු ගද්ධබාධිපුබ්බෝ සංඝේන, පාපිකාය දිට්ඨියා අප්පටිනිස්සග්ගේ, උක්ඛේපනීයකම්මකතෝ විබ්භමිස්සතී”ති? අථ ඛෝ තේ භික්ඛූ භගවතෝ ඒතමත්ථං ආරෝචේසුං.
</Paragraph>

<Paragraph number="324" book="cula">
අථ ඛෝ භගවා ඒතස්මිං නිදානේ ඒතස්මිං පකරණේ භික්ඛුසංඝං සන්නිපාතාපේත්වා භික්ඛූ පටිපුච්ඡි—  “සච්චං කිර, භික්ඛවේ, අරිට්ඨෝ භික්ඛු ගද්ධබාධිපුබ්බෝ සංඝේන, පාපිකාය දිට්ඨියා අප්පටිනිස්සග්ගේ, උක්ඛේපනීයකම්මකතෝ විබ්භමතී”ති? “සච්චං, භගවා”ති. විගරහි බුද්ධෝ භගවා—  “අනනුච්ඡවිකං …පේ…  කථඤ්හි නාම සෝ, භික්ඛවේ, මෝඝපුරිසෝ සංඝේන, පාපිකාය දිට්ඨියා අප්පටිනිස්සග්ගේ, උක්ඛේපනීයකම්මකතෝ විබ්භමිස්සති? නේතං, භික්ඛවේ, අප්පසන්නානං වා පසාදාය …පේ…  විගරහිත්වා …පේ…  ධම්මිං කථං කත්වා භික්ඛූ ආමන්තේසි—  “තේන හි, භික්ඛවේ, සංඝෝ, පාපිකාය දිට්ඨියා අප්පටිනිස්සග්ගේ, උක්ඛේපනීයකම්මං පටිප්පස්සම්භේතු.
</Paragraph>
</Division>