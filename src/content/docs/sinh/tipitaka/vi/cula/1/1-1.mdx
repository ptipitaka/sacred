---
title: "1.1 තජ්ජනීයකම්ම"
tableOfContents: false
sidebar:
  order: 1
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';
import TableOfContents from '@components/TableOfContents.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="1" book="cula">

<Paragraph number="2" book="cula">
තේන සමයේන බුද්ධෝ භගවා සාවත්ථියං විහරති ජේතවනේ අනාථපිණ්ඩිකස්ස ආරාමේ. තේන ඛෝ පන සමයේන පණ්ඩුකලෝහිතකා භික්ඛූ අත්තනා භණ්ඩනකාරකා කලහකාරකා විවාදකාරකා භස්සකාරකා සංඝේ අධිකරණකාරකා, යේපි චඤ්ඤේ භික්ඛූ භණ්ඩනකාරකා කලහකාරකා විවාදකාරකා භස්සකාරකා සංඝේ අධිකරණකාරකා තේ උපසඞ්කමිත්වා ඒවං වදන්ති—  “මා ඛෝ තුම්හේ, ආයස්මන්තෝ, ඒසෝ අජේසි. බලවාබලවං පටිමන්තේථ. තුම්හේ තේන පණ්ඩිතතරා ච බ්‍යත්තතරා ච බහුස්සුතතරා ච අලමත්තතරා ච. මා චස්ස භායිත්ථ. මයම්පි තුම්හාකං පක්ඛා භවිස්සාමා”ති. තේන අනුප්පන්නානි චේව භණ්ඩනානි උප්පජ්ජන්ති උප්පන්නානි ච භණ්ඩනානි භිය්‍යෝභාවාය වේපුල්ලාය සංවත්තන්ති. යේ තේ භික්ඛූ අප්පිච්ඡා …පේ…  තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම පණ්ඩුකලෝහිතකා භික්ඛූ අත්තනා භණ්ඩනකාරකා කලහකාරකා විවාදකාරකා භස්සකාරකා සංඝේ අධිකරණකාරකා, යේපි චඤ්ඤේ භික්ඛූ භණ්ඩනකාරකා කලහකාරකා විවාදකාරකා භස්සකාරකා සංඝේ අධිකරණකාරකා තේ උපසඞ්කමිත්වා ඒවං වක්ඛන්ති—  ‘මා ඛෝ තුම්හේ, ආයස්මන්තෝ, ඒසෝ අජේසි. බලවාබලවං පටිමන්තේථ. තුම්හේ තේන පණ්ඩිතතරා ච බ්‍යත්තතරා ච බහුස්සුතතරා ච අලමත්තතරා ච. මා චස්ස භායිත්ථ. මයම්පි තුම්හාකං පක්ඛා භවිස්සාමා’ති. තේන අනුප්පන්නානි චේව භණ්ඩනානි උප්පජ්ජන්ති උප්පන්නානි ච භණ්ඩනානි භිය්‍යෝභාවාය වේපුල්ලාය සංවත්තන්තී”ති.


</Paragraph>

</Division>
<Division number="2" book="cula">

<Paragraph number="3" book="cula">
අථ ඛෝ තේ භික්ඛූ භගවතෝ ඒතමත්ථං ආරෝචේසුං. අථ ඛෝ භගවා ඒතස්මිං නිදානේ ඒතස්මිං පකරණේ භික්ඛුසංඝං සන්නිපාතාපේත්වා භික්ඛූ පටිපුච්ඡි—  “සච්චං කිර, භික්ඛවේ, පණ්ඩුකලෝහිතකා භික්ඛූ අත්තනා භණ්ඩනකාරකා කලහකාරකා විවාදකාරකා භස්සකාරකා සංඝේ අධිකරණකාරකා, යේපි චඤ්ඤේ භික්ඛූ භණ්ඩනකාරකා කලහකාරකා විවාදකාරකා භස්සකාරකා සංඝේ අධිකරණකාරකා තේ උපසඞ්කමිත්වා ඒවං වදන්ති—  ‘මා ඛෝ තුම්හේ, ආයස්මන්තෝ, ඒසෝ අජේසි. බලවාබලවං පටිමන්තේථ. තුම්හේ තේන පණ්ඩිතතරා ච බ්‍යත්තතරා ච බහුස්සුතතරා ච අලමත්තතරා ච. මා චස්ස භායිත්ථ. මයම්පි තුම්හාකං පක්ඛා භවිස්සාමා’ති. තේන අනුප්පන්නානි චේව භණ්ඩනානි උප්පජ්ජන්ති, උප්පන්නානි ච භණ්ඩනානි භිය්‍යෝභාවාය වේපුල්ලාය සංවත්තන්තී”ති? “සච්චං, භගවා”ති. විගරහි බුද්ධෝ භගවා—  “අනනුච්ඡවිකං, භික්ඛවේ, තේසං මෝඝපුරිසානං අනනුලෝමිකං අප්පතිරූපං අස්සාමණකං අකප්පියං අකරණීයං. කථඤ්හි නාම තේ, භික්ඛවේ, මෝඝපුරිසා අත්තනා භණ්ඩනකාරකා …පේ…  සංඝේ අධිකරණකාරකා, යේපි චඤ්ඤේ භික්ඛූ භණ්ඩනකාරකා …පේ…  සංඝේ අධිකරණකාරකා තේ උපසඞ්කමිත්වා ඒවං වක්ඛන්ති—  ‘මා ඛෝ තුම්හේ, ආයස්මන්තෝ, ඒසෝ අජේසි. බලවාබලවං පටිමන්තේථ. තුම්හේ තේන පණ්ඩිතතරා ච බ්‍යත්තතරා ච බහුස්සුතතරා ච අලමත්තතරා ච. මා චස්ස භායිත්ථ. මයම්පි තුම්හාකං පක්ඛා භවිස්සාමා’ති? තේන අනුප්පන්නානි චේව භණ්ඩනානි උප්පජ්ජන්ති, උප්පන්නානි ච භණ්ඩනානි භිය්‍යෝභාවාය වේපුල්ලාය සංවත්තන්ති. නේතං, භික්ඛවේ, අප්පසන්නානං වා පසාදාය පසන්නානං වා භිය්‍යෝභාවාය. අථ ඛ්වේතං, භික්ඛවේ, අප්පසන්නානඤ්චේව අප්පසාදාය පසන්නානඤ්ච ඒකච්චානං අඤ්ඤථත්තායා”ති.


</Paragraph>

<Paragraph number="4" book="cula">
අථ ඛෝ භගවා තේ භික්ඛූ අනේකපරියායේන විගරහිත්වා දුබ්භරතාය දුප්පෝසතාය මහිච්ඡතාය අසන්තුට්ඨිතාය සඞ්ගණිකාය කෝසජ්ජස්ස අවණ්ණං භාසිත්වා අනේකපරියායේන සුභරතාය සුපෝසතාය අප්පිච්ඡස්ස සන්තුට්ඨස්ස සල්ලේඛස්ස ධුතස්ස පාසාදිකස්ස අපචයස්ස වීරියාරම්භස්ස වණ්ණං භාසිත්වා භික්ඛූනං තදනුච්ඡවිකං තදනුලෝමිකං ධම්මිං කථං කත්වා භික්ඛූ ආමන්තේසි—  “තේන හි, භික්ඛවේ, සංඝෝ පණ්ඩුකලෝහිතකානං භික්ඛූනං තජ්ජනීයකම්මං කරෝතු. ඒවඤ්ච පන, භික්ඛවේ, කාතබ්බං. පඨමං පණ්ඩුකලෝහිතකා භික්ඛූ චෝදේතබ්බා, චෝදේත්වා සාරේතබ්බා, සාරේත්වා ආපත්තිං ආරෝපේතබ්බා, ආපත්තිං ආරෝපේත්වා බ්‍යත්තේන භික්ඛුනා පටිබලේන සංඝෝ ඤාපේතබ්බෝ—


</Paragraph>

</Division>
<Division number="3" book="cula">

<Paragraph number="5" book="cula">
‘සුණාතු මේ, භන්තේ, සංඝෝ. ඉමේ පණ්ඩුකලෝහිතකා භික්ඛූ අත්තනා භණ්ඩනකාරකා කලහකාරකා විවාදකාරකා භස්සකාරකා සංඝේ අධිකරණකාරකා, යේපි චඤ්ඤේ භික්ඛූ භණ්ඩනකාරකා කලහකාරකා විවාදකාරකා භස්සකාරකා සංඝේ අධිකරණකාරකා තේ උපසඞ්කමිත්වා ඒවං වදන්ති—  “මා ඛෝ තුම්හේ, ආයස්මන්තෝ, ඒසෝ අජේසි. බලවාබලවං පටිමන්තේථ. තුම්හේ තේන පණ්ඩිතතරා ච බ්‍යත්තතරා ච බහුස්සුතතරා ච අලමත්තතරා ච. මා චස්ස භායිත්ථ. මයම්පි තුම්හාකං පක්ඛා භවිස්සාමා”ති. තේන අනුප්පන්නානි චේව භණ්ඩනානි උප්පජ්ජන්ති, උප්පන්නානි ච භණ්ඩනානි භිය්‍යෝභාවාය වේපුල්ලාය සංවත්තන්ති. යදි සංඝස්ස පත්තකල්ලං, සංඝෝ පණ්ඩුකලෝහිතකානං භික්ඛූනං තජ්ජනීයකම්මං කරේය්‍ය. ඒසා ඤත්ති.


</Paragraph>

<Paragraph number="6" book="cula">
සුණාතු මේ, භන්තේ, සංඝෝ. ඉමේ පණ්ඩුකලෝහිතකා භික්ඛූ අත්තනා භණ්ඩනකාරකා …පේ…  සංඝේ අධිකරණකාරකා, යේපි චඤ්ඤේ භික්ඛූ භණ්ඩනකාරකා …පේ…  සංඝේ අධිකරණකාරකා තේ උපසඞ්කමිත්වා ඒවං වදන්ති—  “මා ඛෝ තුම්හේ, ආයස්මන්තෝ, ඒසෝ අජේසි. බලවාබලවං පටිමන්තේථ. තුම්හේ තේන පණ්ඩිතතරා ච බ්‍යත්තතරා ච බහුස්සුතතරා ච අලමත්තතරා ච. මා චස්ස භායිත්ථ. මයම්පි තුම්හාකං පක්ඛා භවිස්සාමා”ති. තේන අනුප්පන්නානි චේව භණ්ඩනානි උප්පජ්ජන්ති, උප්පන්නානි ච භණ්ඩනානි භිය්‍යෝභාවාය වේපුල්ලාය සංවත්තන්ති. සංඝෝ පණ්ඩුකලෝහිතකානං භික්ඛූනං තජ්ජනීයකම්මං කරෝති. යස්සායස්මතෝ ඛමති පණ්ඩුකලෝහිතකානං භික්ඛූනං තජ්ජනීයස්ස කම්මස්ස කරණං, සෝ තුණ්හස්ස; යස්ස නක්ඛමති, සෝ භාසේය්‍ය.


</Paragraph>

<Paragraph number="7" book="cula">
දුතියම්පි ඒතමත්ථං වදාමි—  සුණාතු මේ, භන්තේ, සංඝෝ. ඉමේ පණ්ඩුකලෝහිතකා භික්ඛූ අත්තනා භණ්ඩනකාරකා …පේ…  සංඝේ අධිකරණකාරකා, යේපි චඤ්ඤේ භික්ඛූ භණ්ඩනකාරකා …පේ…  සංඝේ අධිකරණකාරකා තේ උපසඞ්කමිත්වා ඒවං වදන්ති—  “මා ඛෝ තුම්හේ, ආයස්මන්තෝ, ඒසෝ අජේසි. බලවාබලවං පටිමන්තේථ. තුම්හේ තේන පණ්ඩිතතරා ච බ්‍යත්තතරා ච බහුස්සුතතරා ච අලමත්තතරා ච. මා චස්ස භායිත්ථ. මයම්පි තුම්හාකං පක්ඛා භවිස්සාමා”ති. තේන අනුප්පන්නානි චේව භණ්ඩනානි උප්පජ්ජන්ති, උප්පන්නානි ච භණ්ඩනානි භිය්‍යෝභාවාය වේපුල්ලාය සංවත්තන්ති. සංඝෝ පණ්ඩුකලෝහිතකානං භික්ඛූනං තජ්ජනීයකම්මං කරෝති. යස්සායස්මතෝ ඛමති පණ්ඩුකලෝහිතකානං භික්ඛූනං තජ්ජනීයස්ස කම්මස්ස කරණං, සෝ තුණ්හස්ස; යස්ස නක්ඛමති, සෝ භාසේය්‍ය.


</Paragraph>

<Paragraph number="8" book="cula">
තතියම්පි ඒතමත්ථං වදාමි—  සුණාතු මේ, භන්තේ, සංඝෝ. ඉමේ පණ්ඩුකලෝහිතකා භික්ඛූ අත්තනා භණ්ඩනකාරකා …පේ…  සංඝේ අධිකරණකාරකා, යේපි චඤ්ඤේ භික්ඛූ භණ්ඩනකාරකා …පේ…  සංඝේ අධිකරණකාරකා තේ උපසඞ්කමිත්වා ඒවං වදන්ති—  “මා ඛෝ තුම්හේ, ආයස්මන්තෝ, ඒසෝ අජේසි. බලවාබලවං පටිමන්තේථ. තුම්හේ තේන පණ්ඩිතතරා ච බ්‍යත්තතරා ච බහුස්සුතතරා ච අලමත්තතරා ච. මා චස්ස භායිත්ථ. මයම්පි තුම්හාකං පක්ඛා භවිස්සාමා”ති. තේන අනුප්පන්නානි චේව භණ්ඩනානි උප්පජ්ජන්ති, උප්පන්නානි ච භණ්ඩනානි භිය්‍යෝභාවාය වේපුල්ලාය සංවත්තන්ති. සංඝෝ පණ්ඩුකලෝහිතකානං භික්ඛූනං තජ්ජනීයකම්මං කරෝති. යස්සායස්මතෝ ඛමති පණ්ඩුකලෝහිතකානං භික්ඛූනං තජ්ජනීයස්ස කම්මස්ස කරණං, සෝ තුණ්හස්ස; යස්ස නක්ඛමති, සෝ භාසේය්‍ය.


</Paragraph>

<Paragraph number="9" book="cula">
කතං සංඝේන පණ්ඩුකලෝහිතකානං භික්ඛූනං තජ්ජනීයකම්මං. ඛමති සංඝස්ස, තස්මා තුණ්හී, ඒවමේතං ධාරයාමී’”ති.

</Paragraph>
</Division>

<TableOfContents book="cula" section="1.1">
* [1.1.1 අධම්මකම්මද්වාදසක](1-1/1-1-1)
* [1.1.2 ධම්මකම්මද්වාදසක](1-1/1-1-2)
* [1.1.3 ආකඞ්ඛමානඡක්ක](1-1/1-1-3)
* [1.1.4 අට්ඨාරසවත්ත](1-1/1-1-4)
* [1.1.5 නප්පටිප්පස්සම්භේතබ්බඅට්ඨාරසක](1-1/1-1-5)
* [1.1.6 පටිප්පස්සම්භේතබ්බඅට්ඨාරසක](1-1/1-1-6)
</TableOfContents>