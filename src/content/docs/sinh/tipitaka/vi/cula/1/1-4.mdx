---
title: "1.4 පටිසාරණීයකම්ම"
tableOfContents: false
sidebar:
  order: 4
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';
import TableOfContents from '@components/TableOfContents.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="33" book="cula">

<Paragraph number="168" book="cula">
තේන ඛෝ පන සමයේන ආයස්මා සුධම්මෝ මච්ඡිකාසණ්ඩේ චිත්තස්ස ගහපතිනෝ ආවාසිකෝ හෝති, නවකම්මිකෝ ධුවභත්තිකෝ. යදා චිත්තෝ ගහපති සංඝං වා ගණං වා පුග්ගලං වා නිමන්තේතුකාමෝ හෝති තදා න ආයස්මන්තං සුධම්මං අනපලෝකේත්වා සංඝං වා ගණං වා පුග්ගලං වා නිමන්තේති.


</Paragraph>

<Paragraph number="169" book="cula">
තේන ඛෝ පන සමයේන සම්බහුලා ථේරා භික්ඛූ, ආයස්මා ච සාරිපුත්තෝ, ආයස්මා ච මහාමෝග්ගල්ලානෝ, ආයස්මා ච මහාකච්චානෝ, ආයස්මා ච මහාකෝට්ඨිකෝ, ආයස්මා ච මහාකප්පිනෝ, ආයස්මා ච මහාචුන්දෝ, ආයස්මා ච අනුරුද්ධෝ, ආයස්මා ච රේවතෝ, ආයස්මා ච උපාලි, ආයස්මා ච ආනන්දෝ, ආයස්මා ච රාහුලෝ, කාසීසු චාරිකං චරමානා යේන මච්ඡිකාසණ්ඩෝ තදවසරුං.


</Paragraph>

<Paragraph number="170" book="cula">
අස්සෝසි ඛෝ චිත්තෝ ගහපති ථේරා කිර භික්ඛූ මච්ඡිකාසණ්ඩං අනුප්පත්තාති. අථ ඛෝ චිත්තෝ ගහපති යේන ථේරා භික්ඛූ තේනුපසඞ්කමි, උපසඞ්කමිත්වා ථේරේ භික්ඛූ අභිවාදේත්වා ඒකමන්තං නිසීදි. ඒකමන්තං නිසින්නං ඛෝ චිත්තං ගහපතිං ආයස්මා සාරිපුත්තෝ ධම්මියා කථාය සන්දස්සේසි සමාදපේසි සමුත්තේජේසි සම්පහංසේසි.


</Paragraph>

<Paragraph number="171" book="cula">
අථ ඛෝ චිත්තෝ ගහපති ආයස්මතා සාරිපුත්තේන ධම්මියා කථාය සන්දස්සිතෝ සමාදපිතෝ සමුත්තේජිතෝ සම්පහංසිතෝ ථේරේ භික්ඛූ ඒතදවෝච—  “අධිවාසේන්තු මේ, භන්තේ, ථේරා ස්වාතනාය ආගන්තුකභත්තන්”ති. අධිවාසේසුං ඛෝ ථේරා භික්ඛූ තුණ්හීභාවේන.


</Paragraph>

<Paragraph number="172" book="cula">
අථ ඛෝ චිත්තෝ ගහපති ථේරානං භික්ඛූනං අධිවාසනං විදිත්වා උට්ඨායාසනා ථේරේ භික්ඛූ අභිවාදේත්වා පදක්ඛිණං කත්වා යේනායස්මා සුධම්මෝ තේනුපසඞ්කමි, උපසඞ්කමිත්වා ආයස්මන්තං සුධම්මං අභිවාදේත්වා ඒකමන්තං අට්ඨාසි. ඒකමන්තං ඨිතෝ ඛෝ චිත්තෝ ගහපති ආයස්මන්තං සුධම්මං ඒතදවෝච—  “අධිවාසේතු මේ, භන්තේ, අය්‍යෝ සුධම්මෝ ස්වාතනාය භත්තං සද්ධිං ථේරේහී”ති. අථ ඛෝ ආයස්මා සුධම්මෝ—  “පුබ්බේ ඛ්වායං චිත්තෝ ගහපති යදා සංඝං වා ගණං වා පුග්ගලං වා නිමන්තේතුකාමෝ න මං අනපලෝකේත්වා සංඝං වා ගණං වා පුග්ගලං වා නිමන්තේති; සෝදානි මං අනපලෝකේත්වා ථේරේ භික්ඛූ නිමන්තේසි; දුට්ඨෝදානායං චිත්තෝ ගහපති අනපේක්ඛෝ විරත්තරූපෝ මයී”ති චිත්තං ගහපතිං ඒතදවෝච—  “අලං, ගහපති, නාධිවාසේමී”ති. දුතියම්පි ඛෝ …පේ…  තතියම්පි ඛෝ චිත්තෝ ගහපති ආයස්මන්තං සුධම්මං ඒතදවෝච—  “අධිවාසේතු මේ, භන්තේ, අය්‍යෝ සුධම්මෝ ස්වාතනාය භත්තං සද්ධිං ථේරේහී”ති. “අලං, ගහපති, නාධිවාසේමී”ති. අථ ඛෝ චිත්තෝ ගහපති—  “කිං මේ කරිස්සති අය්‍යෝ සුධම්මෝ අධිවාසේන්තෝ වා අනධිවාසේන්තෝ වා”ති ආයස්මන්තං සුධම්මං අභිවාදේත්වා පදක්ඛිණං කත්වා පක්කාමි.


</Paragraph>

</Division>
<Division number="34" book="cula">

<Paragraph number="173" book="cula">
අථ ඛෝ චිත්තෝ ගහපති තස්සා රත්තියා අච්චයේන ථේරානං භික්ඛූනං පණීතං ඛාදනීයං භෝජනීයං පටියාදාපේසි. අථ ඛෝ ආයස්මා සුධම්මෝ—  “යන්නූනාහං චිත්තස්ස ගහපතිනෝ ථේරානං භික්ඛූනං පටියත්තං පස්සේය්‍යන්”ති පුබ්බණ්හසමයං නිවාසේත්වා පත්තචීවරමාදාය යේන චිත්තස්ස ගහපතිනෝ නිවේසනං තේනුපසඞ්කමි, උපසඞ්කමිත්වා පඤ්ඤත්තේ ආසනේ නිසීදි. අථ ඛෝ චිත්තෝ ගහපති යේනායස්මා සුධම්මෝ තේනුපසඞ්කමි, උපසඞ්කමිත්වා ආයස්මන්තං සුධම්මං අභිවාදේත්වා ඒකමන්තං නිසීදි. ඒකමන්තං නිසින්නං ඛෝ චිත්තං ගහපතිං ආයස්මා සුධම්මෝ ඒතදවෝච—  “පහූතං ඛෝ තේ ඉදං, ගහපති, ඛාදනීයං භෝජනීයං පටියත්තං; ඒකා ච ඛෝ ඉධ නත්ථි යදිදං තිලසංගුළිකා”ති. “බහුම්හි වත, භන්තේ, රතනේ බුද්ධවචනේ විජ්ජමානේ අය්‍යේන සුධම්මේන යදේව කිඤ්චි භාසිතං යදිදං තිලසංගුළිකාති. භූතපුබ්බං, භන්තේ, දක්ඛිණාපථකා වාණිජා පුරත්ථිමං ජනපදං අගමංසු වාණිජ්ජාය. තේ තතෝ කුක්කුටිං ආනේසුං. අථ ඛෝ සා, භන්තේ, කුක්කුටී කාකේන සද්ධිං සංවාසං කප්පේසි. සා පෝතකං ජනේසි. යදා ඛෝ සෝ, භන්තේ, කුක්කුටපෝතකෝ කාකවස්සං වස්සිතුකාමෝ හෝති, කාකකුක්කුටීති වස්සති; යදා කුක්කුටිවස්සං වස්සිතුකාමෝ හෝති, කුක්කුටිකාකාති වස්සති. ඒවමේව ඛෝ, භන්තේ, බහුම්හි රතනේ බුද්ධවචනේ විජ්ජමානේ අය්‍යේන සුධම්මේන යදේව කිඤ්චි භාසිතං යදිදං තිලසංගුළිකා”ති. “අක්කෝසසි මං ත්වං, ගහපති, පරිභාසසි මං ත්වං, ගහපති. ඒසෝ තේ, ගහපති, ආවාසෝ, පක්කමිස්සාමී”ති. “නාහං, භන්තේ, අය්‍යං සුධම්මං අක්කෝසාමි, පරිභාසාමි. වසතු, භන්තේ, අය්‍යෝ සුධම්මෝ මච්ඡිකාසණ්ඩේ. රමණීයං අම්බාටකවනං. අහං අය්‍යස්ස සුධම්මස්ස උස්සුක්කං කරිස්සාමි, චීවරපිණ්ඩපාතසේනාසනගිලානප්පච්චයභේසජ්ජපරික්ඛාරානන්”ති. දුතියම්පි ඛෝ …පේ…  තතියම්පි ඛෝ ආයස්මා සුධම්මෝ චිත්තං ගහපතිං ඒතදවෝච—  “අක්කෝසසි මං ත්වං, ගහපති, පරිභාසසි මං ත්වං, ගහපති. ඒසෝ තේ, ගහපති, ආවාසෝ, පක්කමිස්සාමී”ති. “කහං, භන්තේ, අය්‍යෝ සුධම්මෝ ගමිස්සතී”ති? “සාවත්ථිං ඛෝ අහං, ගහපති, ගමිස්සාමි භගවන්තං දස්සනායා”ති. “තේන හි, භන්තේ, යඤ්ච අත්තනා භණිතං, යඤ්ච මයා භණිතං තං සබ්බං භගවතෝ ආරෝචේහි. අනච්ඡරියං ඛෝ පනේතං, භන්තේ, යං අය්‍යෝ සුධම්මෝ පුනදේව මච්ඡිකාසණ්ඩං පච්චාගච්ඡේය්‍යා”ති.


</Paragraph>

</Division>
<Division number="35" book="cula">

<Paragraph number="174" book="cula">
අථ ඛෝ ආයස්මා සුධම්මෝ සේනාසනං සංසාමේත්වා පත්තචීවරමාදාය යේන සාවත්ථි තේන පක්කාමි. අනුපුබ්බේන යේන සාවත්ථි ජේතවනං අනාථපිණ්ඩිකස්ස ආරාමෝ යේන භගවා තේනුපසඞ්කමි, උපසඞ්කමිත්වා භගවන්තං අභිවාදේත්වා ඒකමන්තං නිසීදි. ඒකමන්තං නිසින්නෝ ඛෝ ආයස්මා සුධම්මෝ යඤ්ච අත්තනා භණිතං යඤ්ච චිත්තේන ගහපතිනා භණිතං තං සබ්බං භගවතෝ ආරෝචේසි.


</Paragraph>

<Paragraph number="175" book="cula">
විගරහි බුද්ධෝ භගවා—  “අනනුච්ඡවිකං, මෝඝපුරිස, අනනුලෝමිකං අප්පතිරූපං අස්සාමණකං අකප්පියං අකරණීයං. කථඤ්හි නාම ත්වං, මෝඝපුරිස, චිත්තං ගහපතිං සද්ධං පසන්නං දායකං කාරකං සංඝුපට්ඨාකං හීනේන ඛුංසේස්සසි, හීනේන වම්භේස්සසි? නේතං, මෝඝපුරිස, අප්පසන්නානං වා පසාදාය …පේ…  විගරහිත්වා …පේ…  ධම්මිං කථං කත්වා භික්ඛූ ආමන්තේසි—  “තේන හි, භික්ඛවේ, සංඝෝ සුධම්මස්ස භික්ඛුනෝ පටිසාරණීයකම්මං කරෝතු—  චිත්තෝ තේ ගහපති ඛමාපේතබ්බෝති. ඒවඤ්ච පන, භික්ඛවේ, කාතබ්බං—  පඨමං සුධම්මෝ භික්ඛු චෝදේතබ්බෝ, චෝදේත්වා සාරේතබ්බෝ, සාරේත්වා ආපත්තිං ආරෝපේතබ්බෝ, ආපත්තිං ආරෝපේත්වා බ්‍යත්තේන භික්ඛුනා පටිබලේන සංඝෝ ඤාපේතබ්බෝ—


</Paragraph>

</Division>
<Division number="36" book="cula">

<Paragraph number="176" book="cula">
‘සුණාතු මේ, භන්තේ, සංඝෝ. අයං සුධම්මෝ භික්ඛු චිත්තං ගහපතිං සද්ධං පසන්නං දායකං කාරකං සංඝුපට්ඨාකං හීනේන ඛුංසේති, හීනේන වම්භේති. යදි සංඝස්ස පත්තකල්ලං, සංඝෝ සුධම්මස්ස භික්ඛුනෝ පටිසාරණීයකම්මං කරේය්‍ය—  චිත්තෝ තේ ගහපති ඛමාපේතබ්බෝති. ඒසා ඤත්ති.


</Paragraph>

<Paragraph number="177" book="cula">
සුණාතු මේ, භන්තේ, සංඝෝ. අයං සුධම්මෝ භික්ඛු චිත්තං ගහපතිං සද්ධං පසන්නං දායකං කාරකං සංඝුපට්ඨාකං හීනේන ඛුංසේති, හීනේන වම්භේති. සංඝෝ සුධම්මස්ස භික්ඛුනෝ පටිසාරණීයකම්මං කරෝති—  චිත්තෝ තේ ගහපති ඛමාපේතබ්බෝති. යස්සායස්මතෝ ඛමති සුධම්මස්ස භික්ඛුනෝ පටිසාරණීයස්ස කම්මස්ස කරණං—  චිත්තෝ තේ ගහපති ඛමාපේතබ්බෝති, සෝ තුණ්හස්ස; යස්ස නක්ඛමති, සෝ භාසේය්‍ය.


</Paragraph>

<Paragraph number="178" book="cula">
දුතියම්පි ඒතමත්ථං වදාමි …පේ…  තතියම්පි ඒතමත්ථං වදාමි—  සුණාතු මේ, භන්තේ, සංඝෝ. අයං සුධම්මෝ භික්ඛු චිත්තං ගහපතිං සද්ධං පසන්නං දායකං කාරකං සංඝුපට්ඨාකං හීනේන ඛුංසේති, හීනේන වම්භේති. සංඝෝ සුධම්මස්ස භික්ඛුනෝ පටිසාරණීයකම්මං කරෝති—  චිත්තෝ තේ ගහපති ඛමාපේතබ්බෝති. යස්සායස්මතෝ ඛමති සුධම්මස්ස භික්ඛුනෝ පටිසාරණීයස්ස කම්මස්ස කරණං—  චිත්තෝ තේ ගහපති ඛමාපේතබ්බෝති, සෝ තුණ්හස්ස; යස්ස නක්ඛමති, සෝ භාසේය්‍ය.


</Paragraph>

<Paragraph number="179" book="cula">
කතං සංඝේන සුධම්මස්ස භික්ඛුනෝ පටිසාරණීයකම්මං—  චිත්තෝ තේ ගහපති ඛමාපේතබ්බෝති. ඛමති සංඝස්ස, තස්මා තුණ්හී, ඒවමේතං ධාරයාමී’ති.

</Paragraph>
</Division>

<TableOfContents book="cula" section="1.4">
* [1.4.1 අධම්මකම්මද්වාදසක](1-4/1-4-1)
* [1.4.2 ධම්මකම්මද්වාදසක](1-4/1-4-2)
* [1.4.3 ආකඞ්ඛමානචතුක්ක](1-4/1-4-3)
* [1.4.4 අට්ඨාරසවත්ත](1-4/1-4-4)
* [1.4.5 නප්පටිප්පස්සම්භේතබ්බඅට්ඨාරසක](1-4/1-4-5)
* [1.4.6 පටිප්පස්සම්භේතබ්බඅට්ඨාරසක](1-4/1-4-6)
</TableOfContents>