---
title: "1.1.5 නප්පටිප්පස්සම්භේතබ්බඅට්ඨාරසක"
tableOfContents: false
sidebar:
  order: 5
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="8" book="cula">

<Paragraph number="45" book="cula">
අථ ඛෝ සංඝෝ පණ්ඩුකලෝහිතකානං භික්ඛූනං තජ්ජනීයකම්මං අකාසි. තේ සංඝේන තජ්ජනීයකම්මකතා සම්මා වත්තන්ති, ලෝමං පාතේන්ති, නේත්ථාරං වත්තන්ති, භික්ඛූ උපසඞ්කමිත්වා ඒවං වදන්ති—  “මයං, ආවුසෝ, සංඝේන තජ්ජනීයකම්මකතා සම්මා වත්තාම, ලෝමං පාතේම, නේත්ථාරං වත්තාම, කථං නු ඛෝ අම්හේහි පටිපජ්ජිතබ්බන්”ති? භික්ඛූ භගවතෝ ඒතමත්ථං ආරෝචේසුං …පේ… . “තේන හි, භික්ඛවේ, සංඝෝ පණ්ඩුකලෝහිතකානං භික්ඛූනං තජ්ජනීයකම්මං පටිප්පස්සම්භේතු.
</Paragraph>

<Paragraph number="46" book="cula">
පඤ්චහි, භික්ඛවේ, අඞ්ගේහි සමන්නාගතස්ස භික්ඛුනෝ තජ්ජනීයකම්මං නප්පටිප්පස්සම්භේතබ්බං. උපසම්පාදේති, නිස්සයං දේති, සාමණේරං උපට්ඨාපේති, භික්ඛුනෝවාදකසම්මුතිං සාදියති, සම්මතෝපි භික්ඛුනියෝ ඕවදති—  ඉමේහි ඛෝ, භික්ඛවේ, පඤ්චහඞ්ගේහි සමන්නාගතස්ස භික්ඛුනෝ තජ්ජනීයකම්මං නප්පටිප්පස්සම්භේතබ්බං.
</Paragraph>

<Paragraph number="47" book="cula">
අපරේහිපි, භික්ඛවේ, පඤ්චහඞ්ගේහි සමන්නාගතස්ස භික්ඛුනෝ තජ්ජනීයකම්මං නප්පටිප්පස්සම්භේතබ්බං. යාය ආපත්තියා සංඝේන තජ්ජනීයකම්මං කතං හෝති තං ආපත්තිං ආපජ්ජති, අඤ්ඤං වා තාදිසිකං, තතෝ වා පාපිට්ඨතරං; කම්මං ගරහති, කම්මිකේ ගරහති—  ඉමේහි ඛෝ, භික්ඛවේ, පඤ්චහඞ්ගේහි සමන්නාගතස්ස භික්ඛුනෝ තජ්ජනීයකම්මං නප්පටිප්පස්සම්භේතබ්බං.
</Paragraph>

<Paragraph number="48" book="cula">
අට්ඨහි, භික්ඛවේ, අඞ්ගේහි සමන්නාගතස්ස භික්ඛුනෝ තජ්ජනීයකම්මං නප්පටිප්පස්සම්භේතබ්බං. පකතත්තස්ස භික්ඛුනෝ උපෝසථං ඨපේති, පවාරණං ඨපේති, සවචනීයං කරෝති, අනුවාදං පට්ඨපේති, ඕකාසං කාරේති, චෝදේති, සාරේති, භික්ඛූහි සම්පයෝජේති—  ඉමේහි ඛෝ, භික්ඛවේ, අට්ඨහඞ්ගේහි සමන්නාගතස්ස භික්ඛුනෝ තජ්ජනීයකම්මං නප්පටිප්පස්සම්භේතබ්බං.

</Paragraph>
</Division>

<Paragraph number="49" type="center" book="cula">
නප්පටිප්පස්සම්භේතබ්බඅට්ඨාරසකං නිට්ඨිතං.
</Paragraph>