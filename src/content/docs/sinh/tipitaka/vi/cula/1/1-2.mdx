---
title: "1.2 නියස්සකම්ම"
tableOfContents: false
sidebar:
  order: 2
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';
import TableOfContents from '@components/TableOfContents.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="11" book="cula">

<Paragraph number="61" book="cula">
තේන ඛෝ පන සමයේන ආයස්මා සේය්‍යසකෝ බාලෝ හෝති අබ්‍යත්තෝ ආපත්තිබහුලෝ අනපදානෝ; ගිහිසංසට්ඨෝ විහරති අනනුලෝමිකේහි ගිහිසංසග්ගේහි; අපිස්සු භික්ඛූ පකතා පරිවාසං දේන්තා මූලාය පටිකස්සන්තා මානත්තං දේන්තා අබ්භේන්තා. යේ තේ භික්ඛූ අප්පිච්ඡා …පේ…  තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම ආයස්මා සේය්‍යසකෝ බාලෝ භවිස්සති අබ්‍යත්තෝ ආපත්තිබහුලෝ අනපදානෝ; ගිහිසංසට්ඨෝ විහරිස්සති අනනුලෝමිකේහි ගිහිසංසග්ගේහි; අපිස්සු භික්ඛූ පකතා පරිවාසං දේන්තා මූලාය පටිකස්සන්තා මානත්තං දේන්තා අබ්භේන්තා”ති. අථ ඛෝ තේ භික්ඛූ භගවතෝ ඒතමත්ථං ආරෝචේසුං.


</Paragraph>

<Paragraph number="62" book="cula">
අථ ඛෝ භගවා ඒතස්මිං නිදානේ ඒතස්මිං පකරණේ භික්ඛුසංඝං සන්නිපාතාපේත්වා භික්ඛූ පටිපුච්ඡි—  “සච්චං කිර, භික්ඛවේ, සේය්‍යසකෝ භික්ඛු බාලෝ අබ්‍යත්තෝ ආපත්තිබහුලෝ අනපදානෝ; ගිහිසංසට්ඨෝ විහරති අනනුලෝමිකේහි ගිහිසංසග්ගේහි; අපිස්සු භික්ඛූ පකතා පරිවාසං දේන්තා මූලාය පටිකස්සන්තා මානත්තං දේන්තා අබ්භේන්තා”ති? “සච්චං, භගවා”ති. විගරහි බුද්ධෝ භගවා—  “අනනුච්ඡවිකං, භික්ඛවේ, තස්ස මෝඝපුරිසස්ස අනනුලෝමිකං අප්පතිරූපං අස්සාමණකං අකප්පියං අකරණීයං. කථඤ්හි නාම සෝ, භික්ඛවේ, මෝඝපුරිසෝ බාලෝ භවිස්සති අබ්‍යත්තෝ ආපත්තිබහුලෝ අනපදානෝ; ගිහිසංසට්ඨෝ විහරිස්සති අනනුලෝමිකේහි ගිහිසංසග්ගේහි; අපිස්සු භික්ඛූ පකතා පරිවාසං දේන්තා මූලාය පටිකස්සන්තා මානත්තං දේන්තා අබ්භේන්තා. නේතං, භික්ඛවේ, අප්පසන්නානං වා පසාදාය …පේ…  විගරහිත්වා …පේ…  ධම්මිං කථං කත්වා භික්ඛූ ආමන්තේසි—  “තේන හි, භික්ඛවේ, සංඝෝ සේය්‍යසකස්ස භික්ඛුනෝ නියස්සකම්මං කරෝතු—  නිස්සාය තේ වත්ථබ්බන්ති. ඒවඤ්ච පන, භික්ඛවේ, කාතබ්බං. පඨමං සේය්‍යසකෝ භික්ඛු චෝදේතබ්බෝ, චෝදේත්වා සාරේතබ්බෝ, සාරේත්වා ආපත්තිං ආරෝපේතබ්බෝ, ආපත්තිං ආරෝපේත්වා බ්‍යත්තේන භික්ඛුනා පටිබලේන සංඝෝ ඤාපේතබ්බෝ—


</Paragraph>

</Division>
<Division number="12" book="cula">

<Paragraph number="63" book="cula">
‘සුණාතු මේ, භන්තේ, සංඝෝ. අයං සේය්‍යසකෝ භික්ඛු බාලෝ අබ්‍යත්තෝ ආපත්තිබහුලෝ අනපදානෝ; ගිහිසංසට්ඨෝ විහරති අනනුලෝමිකේහි ගිහිසංසග්ගේහි; අපිස්සු භික්ඛූ පකතා පරිවාසං දේන්තා මූලාය පටිකස්සන්තා මානත්තං දේන්තා අබ්භේන්තා. යදි සංඝස්ස පත්තකල්ලං, සංඝෝ සේය්‍යසකස්ස භික්ඛුනෝ නියස්සකම්මං කරේය්‍ය—  නිස්සාය තේ වත්ථබ්බන්ති. ඒසා ඤත්ති.


</Paragraph>

<Paragraph number="64" book="cula">
සුණාතු මේ, භන්තේ, සංඝෝ. අයං සේය්‍යසකෝ භික්ඛු බාලෝ අබ්‍යත්තෝ ආපත්තිබහුලෝ අනපදානෝ; ගිහිසංසට්ඨෝ විහරති අනනුලෝමිකේහි ගිහිසංසග්ගේහි; අපිස්සු භික්ඛූ පකතා පරිවාසං දේන්තා මූලාය පටිකස්සන්තා මානත්තං දේන්තා අබ්භේන්තා. සංඝෝ සේය්‍යසකස්ස භික්ඛුනෝ නියස්සකම්මං කරෝති—  නිස්සාය තේ වත්ථබ්බන්ති. යස්සායස්මතෝ ඛමති සේය්‍යසකස්ස භික්ඛුනෝ නියස්සස්ස කම්මස්ස කරණං—  නිස්සාය තේ වත්ථබ්බන්ති, සෝ තුණ්හස්ස; යස්ස නක්ඛමති, සෝ භාසේය්‍ය.


</Paragraph>

<Paragraph number="65" book="cula">
දුතියම්පි ඒතමත්ථං වදාමි …පේ…  තතියම්පි ඒතමත්ථං වදාමි—  සුණාතු මේ, භන්තේ, සංඝෝ. අයං සේය්‍යසකෝ භික්ඛු බාලෝ අබ්‍යත්තෝ ආපත්තිබහුලෝ අනපදානෝ; ගිහිසංසට්ඨෝ විහරති අනනුලෝමිකේහි ගිහිසංසග්ගේහි; අපිස්සු භික්ඛූ පකතා පරිවාසං දේන්තා මූලාය පටිකස්සන්තා මානත්තං දේන්තා අබ්භේන්තා. සංඝෝ සේය්‍යසකස්ස භික්ඛුනෝ නියස්සකම්මං කරෝති—  නිස්සාය තේ වත්ථබ්බන්ති. යස්සායස්මතෝ ඛමති සේය්‍යසකස්ස භික්ඛුනෝ නියස්සස්ස කම්මස්ස කරණං—  නිස්සාය තේ වත්ථබ්බන්ති, සෝ තුණ්හස්ස; යස්ස නක්ඛමති, සෝ භාසේය්‍ය.


</Paragraph>

<Paragraph number="66" book="cula">
කතං සංඝේන සේය්‍යසකස්ස භික්ඛුනෝ නියස්සකම්මං—  නිස්සාය තේ වත්ථබ්බන්ති. ඛමති සංඝස්ස, තස්මා තුණ්හී, ඒවමේතං ධාරයාමී’”ති.

</Paragraph>
</Division>

<TableOfContents book="cula" section="1.2">
* [1.2.1 අධම්මකම්මද්වාදසක](1-2/1-2-1)
* [1.2.2 ධම්මකම්මද්වාදසක](1-2/1-2-2)
* [1.2.3 ආකඞ්ඛමානඡක්ක](1-2/1-2-3)
* [1.2.4 අට්ඨාරසවත්ත](1-2/1-2-4)
* [1.2.5 නප්පටිප්පස්සම්භේතබ්බඅට්ඨාරසක](1-2/1-2-5)
* [1.2.6 පටිප්පස්සම්භේතබ්බඅට්ඨාරසක](1-2/1-2-6)
</TableOfContents>