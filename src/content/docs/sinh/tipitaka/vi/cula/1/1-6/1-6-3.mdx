---
title: "1.6.3 ආකඞ්ඛමානඡක්ක"
tableOfContents: false
sidebar:
  order: 3
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="59" book="cula">

<Paragraph number="273" book="cula">
තීහි, භික්ඛවේ, අඞ්ගේහි සමන්නාගතස්ස භික්ඛුනෝ, ආකඞ්ඛමානෝ සංඝෝ, ආපත්තියා අප්පටිකම්මේ, උක්ඛේපනීයකම්මං කරේය්‍ය. භණ්ඩනකාරකෝ හෝති කලහකාරකෝ විවාදකාරකෝ භස්සකාරකෝ සංඝේ අධිකරණකාරකෝ; බාලෝ හෝති අබ්‍යත්තෝ ආපත්තිබහුලෝ අනපදානෝ; ගිහිසංසට්ඨෝ විහරති අනනුලෝමිකේහි ගිහිසංසග්ගේහි—  ඉමේහි ඛෝ, භික්ඛවේ, තීහඞ්ගේහි සමන්නාගතස්ස භික්ඛුනෝ, ආකඞ්ඛමානෝ සංඝෝ, ආපත්තියා අප්පටිකම්මේ, උක්ඛේපනීයකම්මං කරේය්‍ය.
</Paragraph>

<Paragraph number="274" book="cula">
අපරේහිපි, භික්ඛවේ, තීහඞ්ගේහි සමන්නාගතස්ස භික්ඛුනෝ, ආකඞ්ඛමානෝ සංඝෝ, ආපත්තියා අප්පටිකම්මේ, උක්ඛේපනීයකම්මං කරේය්‍ය. අධිසීලේ සීලවිපන්නෝ හෝති, අජ්ඣාචාරේ ආචාරවිපන්නෝ හෝති, අතිදිට්ඨියා දිට්ඨිවිපන්නෝ හෝති—  ඉමේහි ඛෝ, භික්ඛවේ, තීහඞ්ගේහි සමන්නාගතස්ස භික්ඛුනෝ, ආකඞ්ඛමානෝ සංඝෝ, ආපත්තියා අප්පටිකම්මේ, උක්ඛේපනීයකම්මං කරේය්‍ය.
</Paragraph>

<Paragraph number="275" book="cula">
අපරේහිපි, භික්ඛවේ, තීහඞ්ගේහි සමන්නාගතස්ස භික්ඛුනෝ, ආකඞ්ඛමානෝ සංඝෝ, ආපත්තියා අප්පටිකම්මේ, උක්ඛේපනීයකම්මං කරේය්‍ය. බුද්ධස්ස අවණ්ණං භාසති, ධම්මස්ස අවණ්ණං භාසති, සංඝස්ස අවණ්ණං භාසති—  ඉමේහි ඛෝ, භික්ඛවේ, තීහඞ්ගේහි සමන්නාගතස්ස භික්ඛුනෝ, ආකඞ්ඛමානෝ සංඝෝ, ආපත්තියා අප්පටිකම්මේ, උක්ඛේපනීයකම්මං කරේය්‍ය.
</Paragraph>

<Paragraph number="276" book="cula">
තිණ්ණං, භික්ඛවේ, භික්ඛූනං, ආකඞ්ඛමානෝ සංඝෝ, ආපත්තියා අප්පටිකම්මේ, උක්ඛේපනීයකම්මං කරේය්‍ය. ඒකෝ භණ්ඩනකාරකෝ හෝති කලහකාරකෝ විවාදකාරකෝ භස්සකාරකෝ සංඝේ අධිකරණකාරකෝ; ඒකෝ බාලෝ හෝති අබ්‍යත්තෝ ආපත්තිබහුලෝ අනපදානෝ; ඒකෝ ගිහිසංසට්ඨෝ විහරති අනනුලෝමිකේහි ගිහිසංසග්ගේහි—  ඉමේසං ඛෝ, භික්ඛවේ, තිණ්ණං භික්ඛූනං, ආකඞ්ඛමානෝ සංඝෝ, ආපත්තියා අප්පටිකම්මේ, උක්ඛේපනීයකම්මං කරේය්‍ය.
</Paragraph>

<Paragraph number="277" book="cula">
අපරේසම්පි, භික්ඛවේ, තිණ්ණං භික්ඛූනං, ආකඞ්ඛමානෝ සංඝෝ, ආපත්තියා අප්පටිකම්මේ, උක්ඛේපනීයකම්මං කරේය්‍ය. ඒකෝ අධිසීලේ සීලවිපන්නෝ හෝති, ඒකෝ අජ්ඣාචාරේ ආචාරවිපන්නෝ හෝති, ඒකෝ අතිදිට්ඨියා දිට්ඨිවිපන්නෝ හෝති—  ඉමේසං ඛෝ, භික්ඛවේ, තිණ්ණං භික්ඛූනං, ආකඞ්ඛමානෝ සංඝෝ, ආපත්තියා අප්පටිකම්මේ, උක්ඛේපනීයකම්මං කරේය්‍ය.
</Paragraph>

<Paragraph number="278" book="cula">
අපරේසම්පි, භික්ඛවේ, තිණ්ණං භික්ඛූනං, ආකඞ්ඛමානෝ සංඝෝ, ආපත්තියා අප්පටිකම්මේ, උක්ඛේපනීයකම්මං කරේය්‍ය. ඒකෝ බුද්ධස්ස අවණ්ණං භාසති, ඒකෝ ධම්මස්ස අවණ්ණං භාසති, ඒකෝ සංඝස්ස අවණ්ණං භාසති—  ඉමේසං ඛෝ, භික්ඛවේ, තිණ්ණං භික්ඛූනං, ආකඞ්ඛමානෝ සංඝෝ, ආපත්තියා අප්පටිකම්මේ, උක්ඛේපනීයකම්මං කරේය්‍ය.

</Paragraph>
</Division>

<Paragraph number="279" type="center" book="cula">
ආපත්තියා අප්පටිකම්මේ උක්ඛේපනීයකම්මේ

  
ආකඞ්ඛමානඡක්කං නිට්ඨිතං.
</Paragraph>