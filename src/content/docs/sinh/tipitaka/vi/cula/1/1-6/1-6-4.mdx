---
title: "1.6.4 තේචත්තාලීසවත්ත"
tableOfContents: false
sidebar:
  order: 4
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="60" book="cula">

<Paragraph number="280" book="cula">
ආපත්තියා අප්පටිකම්මේ උක්ඛේපනීයකම්මකතේන, භික්ඛවේ, භික්ඛුනා සම්මා වත්තිතබ්බං. තත්‍රායං සම්මාවත්තනා—  න උපසම්පාදේතබ්බං, න නිස්සයෝ දාතබ්බෝ, න සාමණේරෝ උපට්ඨාපේතබ්බෝ, න භික්ඛුනෝවාදකසම්මුති සාදිතබ්බා, සම්මතේනපි භික්ඛුනියෝ න ඕවදිතබ්බා. යාය ආපත්තියා සංඝේන, ආපත්තියා අප්පටිකම්මේ, උක්ඛේපනීයකම්මං කතං හෝති සා ආපත්ති න ආපජ්ජිතබ්බා, අඤ්ඤා වා තාදිසිකා, තතෝ වා පාපිට්ඨතරා; කම්මං න ගරහිතබ්බං, කම්මිකා න ගරහිතබ්බා. න පකතත්තස්ස භික්ඛුනෝ අභිවාදනං, පච්චුට්ඨානං, අඤ්ජලිකම්මං, සාමීචිකම්මං, ආසනාභිහාරෝ, සේය්‍යාභිහාරෝ, පාදෝදකං පාදපීඨං, පාදකථලිකං, පත්තචීවරප්පටිග්ගහණං, නහානේ පිට්ඨිපරිකම්මං සාදිතබ්බං. න පකතත්තෝ භික්ඛු සීලවිපත්තියා අනුද්ධංසේතබ්බෝ, න ආචාරවිපත්තියා අනුද්ධංසේතබ්බෝ, න දිට්ඨිවිපත්තියා අනුද්ධංසේතබ්බෝ, න ආජීවවිපත්තියා අනුද්ධංසේතබ්බෝ, න භික්ඛු භික්ඛූහි භේදේතබ්බෝ. න ගිහිද්ධජෝ ධාරේතබ්බෝ, න තිත්ථියද්ධජෝ ධාරේතබ්බෝ, න තිත්ථියා සේවිතබ්බා; භික්ඛූ සේවිතබ්බා, භික්ඛුසික්ඛාය සික්ඛිතබ්බං. න පකතත්තේන භික්ඛුනා සද්ධිං ඒකච්ඡන්නේ ආවාසේ වත්ථබ්බං, න ඒකච්ඡන්නේ අනාවාසේ වත්ථබ්බං, න ඒකච්ඡන්නේ ආවාසේ වා අනාවාසේ වා වත්ථබ්බං, පකතත්තං භික්ඛුං දිස්වා ආසනා වුට්ඨාතබ්බං, න පකතත්තෝ භික්ඛු ආසාදේතබ්බෝ අන්තෝ වා බහි වා. න පකතත්තස්ස භික්ඛුනෝ උපෝසථෝ ඨපේතබ්බෝ, න පවාරණා ඨපේතබ්බා, න සවචනීයං කාතබ්බං, න අනුවාදෝ පට්ඨපේතබ්බෝ, න ඕකාසෝ කාරේතබ්බෝ, න චෝදේතබ්බෝ, න සාරේතබ්බෝ, න භික්ඛූහි සම්පයෝජේතබ්බන්”ති.

</Paragraph>
</Division>

<Paragraph number="281" type="center" book="cula">
ආපත්තියා අප්පටිකම්මේ උක්ඛේපනීයකම්මේ

  
තේචත්තාලීසවත්තං නිට්ඨිතං.


</Paragraph>

<Division number="61" book="cula">

<Paragraph number="282" book="cula">
අථ ඛෝ සංඝෝ ඡන්නස්ස භික්ඛුනෝ, ආපත්තියා අප්පටිකම්මේ, උක්ඛේපනීයකම්මං අකාසි—  අසම්භෝගං සංඝේන. සෝ සංඝේන, ආපත්තියා අප්පටිකම්මේ, උක්ඛේපනීයකම්මකතෝ තම්හා ආවාසා අඤ්ඤං ආවාසං අගමාසි. තත්ථ භික්ඛූ නේව අභිවාදේසුං, න පච්චුට්ඨේසුං, න අඤ්ජලිකම්මං න සාමීචිකම්මං අකංසු, න සක්කරිංසු, න ගරුං කරිංසු, න මානේසුං, න පූජේසුං. සෝ භික්ඛූහි අසක්කරියමානෝ අගරුකරියමානෝ අමානියමානෝ අපූජියමානෝ අසක්කාරපකතෝ තම්හාපි ආවාසා අඤ්ඤං ආවාසං අගමාසි. තත්ථපි භික්ඛූ නේව අභිවාදේසුං, න පච්චුට්ඨේසුං, න අඤ්ජලිකම්මං න සාමීචිකම්මං අකංසු, න සක්කරිංසු, න ගරුං කරිංසු, න මානේසුං, න පූජේසුං. සෝ භික්ඛූහි අසක්කරියමානෝ අගරුකරියමානෝ අමානියමානෝ අපූජියමානෝ අසක්කාරපකතෝ තම්හාපි ආවාසා අඤ්ඤං ආවාසං අගමාසි. තත්ථපි භික්ඛූ නේව අභිවාදේසුං, න පච්චුට්ඨේසුං, න අඤ්ජලිකම්මං න සාමීචිකම්මං අකංසු, න සක්කරිංසු, න ගරුං කරිංසු, න මානේසුං, න පූජේසුං. සෝ භික්ඛූහි අසක්කරියමානෝ අගරුකරියමානෝ අමානියමානෝ අපූජියමානෝ අසක්කාරපකතෝ පුනදේව කෝසම්බිං පච්චාගඤ්ඡි. සෝ සම්මා වත්තති, ලෝමං පාතේති, නේත්ථාරං වත්තති, භික්ඛූ උපසඞ්කමිත්වා ඒවං වදේති—  “අහං, ආවුසෝ, සංඝේන, ආපත්තියා අප්පටිකම්මේ, උක්ඛේපනීයකම්මකතෝ සම්මා වත්තාමි, ලෝමං පාතේමි, නේත්ථාරං වත්තාමි. කථං නු ඛෝ මයා පටිපජ්ජිතබ්බන්”ති? භික්ඛූ භගවතෝ ඒතමත්ථං ආරෝචේසුං …පේ… . “තේන හි, භික්ඛවේ, සංඝෝ ඡන්නස්ස භික්ඛුනෝ, ආපත්තියා අප්පටිකම්මේ, උක්ඛේපනීයකම්මං පටිප්පස්සම්භේතු.
</Paragraph>
</Division>