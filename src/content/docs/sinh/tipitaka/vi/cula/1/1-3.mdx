---
title: "1.3 පබ්බාජනීයකම්ම"
tableOfContents: false
sidebar:
  order: 3
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';
import TableOfContents from '@components/TableOfContents.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="21" book="cula">

<Paragraph number="118" book="cula">
තේන ඛෝ පන සමයේන අස්සජිපුනබ්බසුකා නාම කීටාගිරිස්මිං ආවාසිකා හෝන්ති අලජ්ජිනෝ පාපභික්ඛූ. තේ ඒවරූපං අනාචාරං ආචරන්ති—  මාලාවච්ඡං රෝපේන්තිපි රෝපාපේන්තිපි, සිඤ්චන්තිපි සිඤ්චාපේන්තිපි, ඕචිනන්තිපි ඕචිනාපේන්තිපි, ගන්ථේන්තිපි ගන්ථාපේන්තිපි, ඒකතෝවණ්ටිකමාලං කරෝන්තිපි කාරාපේන්තිපි, උභතෝවණ්ටිකමාලං කරෝන්තිපි කාරාපේන්තිපි, මඤ්ජරිකං කරෝන්තිපි කාරාපේන්තිපි, විධූතිකං කරෝන්තිපි කාරාපේන්තිපි, වටංසකං කරෝන්තිපි කාරාපේන්තිපි, ආවේළං කරෝන්තිපි කාරාපේන්තිපි, උරච්ඡදං කරෝන්තිපි කාරාපේන්තිපි. තේ කුලිත්ථීනං කුලධීතානං කුලකුමාරීනං කුලසුණ්හානං කුලදාසීනං ඒකතෝවණ්ටිකමාලං හරන්තිපි හරාපේන්තිපි, උභතෝවණ්ටිකමාලං හරන්තිපි හරාපේන්තිපි, මඤ්ජරිකං හරන්තිපි හරාපේන්තිපි, විධූතිකං හරන්තිපි හරාපේන්තිපි, වටංසකං හරන්තිපි හරාපේන්තිපි, ආවේළං හරන්තිපි හරාපේන්තිපි, උරච්ඡදං හරන්තිපි හරාපේන්තිපි. තේ කුලිත්ථීහි කුලධීතාහි කුලකුමාරීහි කුලසුණ්හාහි කුලදාසීහි සද්ධිං ඒකභාජනේපි භුඤ්ජන්ති, ඒකථාලකේපි පිවන්ති, ඒකාසනේපි නිසීදන්ති, ඒකමඤ්චේපි තුවට්ටේන්ති, ඒකත්ථරණාපි තුවට්ටේන්ති, ඒකපාවුරණාපි තුවට්ටේන්ති, ඒකත්ථරණපාවුරණාපි තුවට්ටේන්ති, විකාලේපි භුඤ්ජන්ති, මජ්ජම්පි පිවන්ති, මාලාගන්ධවිලේපනම්පි ධාරේන්ති, නච්චන්තිපි, ගායන්තිපි, වාදේන්තිපි, ලාසේන්තිපි; නච්චන්තියාපි නච්චන්ති, නච්චන්තියාපි ගායන්ති, නච්චන්තියාපි වාදේන්ති, නච්චන්තියාපි ලාසේන්ති; ගායන්තියාපි නච්චන්ති, ගායන්තියාපි ගායන්ති, ගායන්තියාපි වාදේන්ති, ගායන්තියාපි ලාසේන්ති; වාදේන්තියාපි නච්චන්ති, වාදේන්තියාපි ගායන්ති, වාදේන්තියාපි වාදේන්ති, වාදේන්තියාපි ලාසේන්ති; ලාසේන්තියාපි නච්චන්ති, ලාසේන්තියාපි ගායන්ති, ලාසේන්තියාපි වාදේන්ති, ලාසේන්තියාපි ලාසේන්ති; අට්ඨපදේපි කීළන්ති, දසපදේපි කීළන්ති, ආකාසේපි කීළන්ති, පරිහාරපථේපි කීළන්ති, සන්තිකායපි කීළන්ති, ඛලිකායපි කීළන්ති, ඝටිකායපි කීළන්ති, සලාකහත්ථේනපි කීළන්ති, අක්ඛේනපි කීළන්ති, පඞ්ගචීරේනපි කීළන්ති, වඞ්කකේනපි කීළන්ති, මෝක්ඛචිකායපි කීළන්ති, චිඞ්ගුලකේනපි කීළන්ති, පත්තාළ්හකේනපි කීළන්ති, රථකේනපි කීළන්ති, ධනුකේනපි කීළන්ති, අක්ඛරිකායපි කීළන්ති, මනේසිකායපි කීළන්ති, යථාවජ්ජේනපි කීළන්ති; හත්ථිස්මිම්පි සික්ඛන්ති, අස්සස්මිම්පි සික්ඛන්ති, රථස්මිම්පි සික්ඛන්ති, ධනුස්මිම්පි සික්ඛන්ති, ථරුස්මිම්පි සික්ඛන්ති; හත්ථිස්සපි පුරතෝ ධාවන්ති, අස්සස්සපි පුරතෝ ධාවන්ති, රථස්සපි පුරතෝ ධාවන්තිපි ආධාවන්තිපි; උස්සේළේන්තිපි, අප්ඵෝටේන්තිපි, නිබ්බුජ්ඣන්තිපි, මුට්ඨීහිපි යුජ්ඣන්ති; රඞ්ගමජ්ඣේපි සඞ්ඝාටිං පත්ථරිත්වා නච්චකිං ඒවං වදන්ති—  “ඉධ, භගිනි, නච්චස්සූ”ති; නලාටිකම්පි දේන්ති; විවිධම්පි අනාචාරං ආචරන්ති.


</Paragraph>

</Division>
<Division number="22" book="cula">

<Paragraph number="119" book="cula">
තේන ඛෝ පන සමයේන අඤ්ඤතරෝ භික්ඛු කාසීසු වස්සංවුට්ඨෝ සාවත්ථිං ගච්ඡන්තෝ භගවන්තං දස්සනාය යේන කීටාගිරි තදවසරි. අථ ඛෝ සෝ භික්ඛු පුබ්බණ්හසමයං නිවාසේත්වා පත්තචීවරමාදාය කීටාගිරිං පිණ්ඩාය පාවිසි පාසාදිකේන අභික්කන්තේන පටික්කන්තේන ආලෝකිතේන විලෝකිතේන සමිඤ්ජිතේන පසාරිතේන, ඕක්ඛිත්තචක්ඛු ඉරියාපථසම්පන්නෝ. මනුස්සා තං භික්ඛුං පස්සිත්වා ඒවමාහංසු—  “ක්වායං අබලබලෝ විය මන්දමන්දෝ විය භාකුටිකභාකුටිකෝ විය? කෝ ඉමස්ස උපගතස්ස පිණ්ඩකම්පි දස්සති? අම්හාකං පන අය්‍යා අස්සජිපුනබ්බසුකා සණ්හා සඛිලා සුඛසම්භාසා මිහිතපුබ්බඞ්ගමා ඒහිස්වාගතවාදිනෝ අබ්භාකුටිකා උත්තානමුඛා පුබ්බභාසිනෝ. තේසං ඛෝ නාම පිණ්ඩෝ දාතබ්බෝ”ති.


</Paragraph>

<Paragraph number="120" book="cula">
අද්දසා ඛෝ අඤ්ඤතරෝ උපාසකෝ තං භික්ඛුං කීටාගිරිස්මිං පිණ්ඩාය චරන්තං; දිස්වාන යේන සෝ භික්ඛු තේනුපසඞ්කමි, උපසඞ්කමිත්වා තං භික්ඛුං අභිවාදේත්වා ඒතදවෝච—  “අපි, භන්තේ, පිණ්ඩෝ ලබ්භතී”ති? “න ඛෝ, ආවුසෝ, පිණ්ඩෝ ලබ්භතී”ති. “ඒහි, භන්තේ, ඝරං ගමිස්සාමා”ති. අථ ඛෝ සෝ උපාසකෝ තං භික්ඛුං ඝරං නේත්වා භෝජේත්වා ඒතදවෝච—  “කහං, භන්තේ, අය්‍යෝ ගමිස්සතී”ති? “සාවත්ථිං ඛෝ අහං, ආවුසෝ, ගමිස්සාමි භගවන්තං දස්සනායා”ති. “තේන හි, භන්තේ, මම වචනේන භගවතෝ පාදේ සිරසා වන්ද, ඒවඤ්ච වදේහි—  ‘දුට්ඨෝ, භන්තේ, කීටාගිරිස්මිං ආවාසෝ. අස්සජිපුනබ්බසුකා නාම කීටාගිරිස්මිං ආවාසිකා අලජ්ජිනෝ පාපභික්ඛූ. තේ ඒවරූපං අනාචාරං ආචරන්ති—  මාලාවච්ඡං රෝපේන්තිපි රෝපාපේන්තිපි, සිඤ්චන්තිපි සිඤ්චාපේන්තිපි, ඕචිනන්තිපි ඕචිනාපේන්තිපි, ගන්ථේන්තිපි ගන්ථාපේන්තිපි, ඒකතෝවණ්ටිකමාලං කරෝන්තිපි කාරාපේන්තිපි, උභතෝවණ්ටිකමාලං කරෝන්තිපි කාරාපේන්තිපි, මඤ්ජරිකං කරෝන්තිපි කාරාපේන්තිපි, විධූතිකං කරෝන්තිපි කාරාපේන්තිපි, වටංසකං කරෝන්තිපි කාරාපේන්තිපි, ආවේළං කරෝන්තිපි කාරාපේන්තිපි, උරච්ඡදං කරෝන්තිපි කාරාපේන්තිපි. තේ කුලිත්ථීනං කුලධීතානං කුලකුමාරීනං කුලසුණ්හානං කුලදාසීනං ඒකතෝවණ්ටිකමාලං හරන්තිපි හරාපේන්තිපි, උභතෝවණ්ටිකමාලං හරන්තිපි හරාපේන්තිපි, මඤ්ජරිකං හරන්තිපි හරාපේන්තිපි, විධූතිකං හරන්තිපි හරාපේන්තිපි, වටංසකං හරන්තිපි හරාපේන්තිපි, ආවේළං හරන්තිපි හරාපේන්තිපි, උරච්ඡදං හරන්තිපි හරාපේන්තිපි.


</Paragraph>

<Paragraph number="121" book="cula">
තේ කුලිත්ථීහි කුලධීතාහි කුලකුමාරීහි කුලසුණ්හාහි කුලදාසීහි සද්ධිං ඒකභාජනේපි භුඤ්ජන්ති, ඒකථාලකේපි පිවන්ති, ඒකාසනේපි නිසීදන්ති, ඒකමඤ්චේපි තුවට්ටේන්ති, ඒකත්ථරණාපි තුවට්ටේන්ති, ඒකපාවුරණාපි තුවට්ටේන්ති, ඒකත්ථරණපාවුරණාපි තුවට්ටේන්ති, විකාලේපි භුඤ්ජන්ති, මජ්ජම්පි පිවන්ති, මාලාගන්ධවිලේපනම්පි ධාරේන්ති, නච්චන්තිපි, ගායන්තිපි, වාදේන්තිපි, ලාසේන්තිපි; නච්චන්තියාපි නච්චන්ති, නච්චන්තියාපි ගායන්ති, නච්චන්තියාපි වාදේන්ති, නච්චන්තියාපි ලාසේන්ති …පේ…  (චක්කං කාතබ්බං). ලාසේන්තියාපි නච්චන්ති, ලාසේන්තියාපි ගායන්ති, ලාසේන්තියාපි වාදේන්ති, ලාසේන්තියාපි ලාසේන්ති; අට්ඨපදේපි කීළන්ති, දසපදේපි කීළන්ති, ආකාසේපි කීළන්ති, පරිහාරපථේපි කීළන්ති, සන්තිකායපි කීළන්ති, ඛලිකායපි කීළන්ති, ඝටිකායපි කීළන්ති, සලාකහත්ථේනපි කීළන්ති, අක්ඛේනපි කීළන්ති, පඞ්ගචීරේනපි කීළන්ති, වඞ්කකේනපි කීළන්ති, මෝක්ඛචිකායපි කීළන්ති, චිඞ්ගුලකේනපි කීළන්ති, පත්තාළ්හකේනපි කීළන්ති, රථකේනපි කීළන්ති, ධනුකේනපි කීළන්ති, අක්ඛරිකායපි කීළන්ති, මනේසිකායපි කීළන්ති, යථාවජ්ජේනපි කීළන්ති; හත්ථිස්මිම්පි සික්ඛන්ති, අස්සස්මිම්පි සික්ඛන්ති, රථස්මිම්පි සික්ඛන්ති, ධනුස්මිම්පි සික්ඛන්ති, ථරුස්මිම්පි සික්ඛන්ති; හත්ථිස්සපි පුරතෝ ධාවන්ති, අස්සස්සපි පුරතෝ ධාවන්ති, රථස්සපි පුරතෝ ධාවන්තිපි ආධාවන්තිපි; උස්සේළේන්තිපි, අප්ඵෝටේන්තිපි, නිබ්බුජ්ඣන්තිපි, මුට්ඨීහිපි යුජ්ඣන්ති; රඞ්ගමජ්ඣේපි සඞ්ඝාටිං පත්ථරිත්වා නච්චකිං ඒවං වදන්ති—  “ඉධ, භගිනි, නච්චස්සූ”ති; නලාටිකම්පි දේන්ති; විවිධම්පි අනාචාරං ආචරන්ති. යේපි තේ, භන්තේ, මනුස්සා පුබ්බේ සද්ධා අහේසුං පසන්නා තේපි ඒතරහි අස්සද්ධා අප්පසන්නා. යානිපි තානි සංඝස්ස පුබ්බේ දානපථානි තානිපි ඒතරහි උපච්ඡින්නානි. රිඤ්චන්ති පේසලා භික්ඛූ, නිවසන්ති පාපභික්ඛූ. සාධු, භන්තේ, භගවා කීටාගිරිං භික්ඛූ පහිණේය්‍ය, යථායං කීටාගිරිස්මිං ආවාසෝ සණ්ඨහේය්‍යා’”ති.


</Paragraph>

<Paragraph number="122" book="cula">
“ඒවමාවුසෝ”ති ඛෝ සෝ භික්ඛු තස්ස උපාසකස්ස පටිස්සුණිත්වා උට්ඨායාසනා යේන සාවත්ථි තේන පක්කාමි. අනුපුබ්බේන යේන සාවත්ථි ජේතවනං අනාථපිණ්ඩිකස්ස ආරාමෝ යේන භගවා තේනුපසඞ්කමි, උපසඞ්කමිත්වා භගවන්තං අභිවාදේත්වා ඒකමන්තං නිසීදි. ආචිණ්ණං ඛෝ පනේතං බුද්ධානං භගවන්තානං ආගන්තුකේහි භික්ඛූහි සද්ධිං පටිසම්මෝදිතුං. අථ ඛෝ භගවා තං භික්ඛුං ඒතදවෝච—  “කච්චි, භික්ඛු, ඛමනීයං, කච්චි යාපනීයං, කච්චිසි අප්පකිලමථේන අද්ධානං ආගතෝ, කුතෝ ච ත්වං භික්ඛු ආගච්ඡසී”ති? “ඛමනීයං, භගවා, යාපනීයං, භගවා; අප්පකිලමථේන ච අහං, භන්තේ, අද්ධානං ආගතෝ. ඉධාහං, භන්තේ, කාසීසු වස්සංවුට්ඨෝ සාවත්ථිං ආගච්ඡන්තෝ භගවන්තං දස්සනාය යේන කීටාගිරි තදවසරිං. අථ ඛ්වාහං, භන්තේ, පුබ්බණ්හසමයං නිවාසේත්වා පත්තචීවරමාදාය කීටාගිරිං පිණ්ඩාය පාවිසිං. අද්දසා ඛෝ මං, භන්තේ, අඤ්ඤතරෝ උපාසකෝ කීටාගිරිස්මිං පිණ්ඩාය චරන්තං; දිස්වාන යේනාහං තේනුපසඞ්කමි, උපසඞ්කමිත්වා මං අභිවාදේත්වා ඒතදවෝච—  ‘අපි, භන්තේ, පිණ්ඩෝ ලබ්භතී’ති. ‘න ඛෝ, ආවුසෝ, පිණ්ඩෝ ලබ්භතී’ති. ‘ඒහි, භන්තේ, ඝරං ගමිස්සාමා’ති. අථ ඛෝ, භන්තේ, සෝ උපාසකෝ මං ඝරං නේත්වා භෝජේත්වා ඒතදවෝච—  ‘කහං, භන්තේ, අය්‍යෝ ගමිස්සතී’ති? ‘සාවත්ථිං ඛෝ අහං, ආවුසෝ, ගමිස්සාමි භගවන්තං දස්සනායා’ති. ‘තේන හි, භන්තේ, මම වචනේන භගවතෝ පාදේ සිරසා වන්ද, ඒවඤ්ච වදේහි—  “දුට්ඨෝ, භන්තේ, කීටාගිරිස්මිං ආවාසෝ. අස්සජිපුනබ්බසුකා නාම කීටාගිරිස්මිං ආවාසිකා අලජ්ජිනෝ පාපභික්ඛූ. තේ ඒවරූපං අනාචාරං ආචරන්ති—  මාලාවච්ඡං රෝපේන්තිපි රෝපාපේන්තිපි …පේ…  විවිධම්පි අනාචාරං ආචරන්ති. යේපි තේ, භන්තේ, මනුස්සා පුබ්බේ සද්ධා අහේසුං පසන්නා තේපි ඒතරහි අස්සද්ධා අප්පසන්නා. යානිපි තානි සංඝස්ස පුබ්බේ දානපථානි තානිපි ඒතරහි උපච්ඡින්නානි. රිඤ්චන්ති පේසලා භික්ඛූ, නිවසන්ති පාපභික්ඛූ. සාධු, භන්තේ, භගවා කීටාගිරිං භික්ඛූ පහිණේය්‍ය, යථායං කීටාගිරිස්මිං ආවාසෝ සණ්ඨහේය්‍යා”’ති. තතෝ අහං, භගවා, ආගච්ඡාමී”ති.


</Paragraph>

</Division>
<Division number="23" book="cula">

<Paragraph number="123" book="cula">
අථ ඛෝ භගවා ඒතස්මිං නිදානේ ඒතස්මිං පකරණේ භික්ඛුසංඝං සන්නිපාතාපේත්වා භික්ඛූ පටිපුච්ඡි—  “සච්චං කිර, භික්ඛවේ, අස්සජිපුනබ්බසුකා නාම කීටාගිරිස්මිං ආවාසිකා අලජ්ජිනෝ පාපභික්ඛූ? තේ ඒවරූපං අනාචාරං ආචරන්ති—  මාලාවච්ඡං රෝපේන්තිපි …පේ…  විවිධම්පි අනාචාරං ආචරන්ති? යේපි තේ මනුස්සා පුබ්බේ සද්ධා අහේසුං පසන්නා තේපි ඒතරහි අස්සද්ධා අප්පසන්නා? යානිපි තානි සංඝස්ස පුබ්බේ දානපථානි තානිපි ඒතරහි උපච්ඡින්නානි? රිඤ්චන්ති පේසලා භික්ඛූ, නිවසන්ති පාපභික්ඛූ”ති? “සච්චං, භගවා”ති. විගරහි බුද්ධෝ භගවා—  “අනනුච්ඡවිකං …පේ…  කථඤ්හි නාම තේ, භික්ඛවේ, මෝඝපුරිසා ඒවරූපං අනාචාරං ආචරිස්සන්ති—  මාලාවච්ඡං රෝපේස්සන්තිපි රෝපාපේස්සන්තිපි, සිඤ්චිස්සන්තිපි සිඤ්චාපේස්සන්තිපි, ඕචිනිස්සන්තිපි ඕචිනාපේස්සන්තිපි, ගන්ථේස්සන්තිපි ගන්ථාපේස්සන්තිපි, ඒකතෝවණ්ටිකමාලං කරිස්සන්තිපි කාරාපේස්සන්තිපි, උභතෝවණ්ටිකමාලං කරිස්සන්තිපි කාරාපේස්සන්තිපි, මඤ්ජරිකං කරිස්සන්තිපි කාරාපේස්සන්තිපි, විධූතිකං කරිස්සන්තිපි කාරාපේස්සන්තිපි, වටංසකං කරිස්සන්තිපි කාරාපේස්සන්තිපි, ආවේළං කරිස්සන්තිපි කාරාපේස්සන්තිපි, උරච්ඡදං කරිස්සන්තිපි කාරාපේස්සන්තිපි. තේ කුලිත්ථීනං කුලධීතානං කුලකුමාරීනං කුලසුණ්හානං කුලදාසීනං ඒකතෝවණ්ටිකමාලං හරිස්සන්තිපි හරාපේස්සන්තිපි, උභතෝවණ්ටිකමාලං හරිස්සන්තිපි හරාපේස්සන්තිපි, මඤ්ජරිකං හරිස්සන්තිපි හරාපේස්සන්තිපි, විධූතිකං හරිස්සන්තිපි හරාපේස්සන්තිපි, වටංසකං හරිස්සන්තිපි හරාපේස්සන්තිපි, ආවේළං හරිස්සන්තිපි හරාපේස්සන්තිපි, උරච්ඡදං හරිස්සන්තිපි හරාපේස්සන්තිපි. තේ කුලිත්ථීහි කුලධීතාහි කුලකුමාරීහි කුලසුණ්හාහි කුලදාසීහි සද්ධිං ඒකභාජනේපි භුඤ්ජිස්සන්ති, ඒකථාලකේපි පිවිස්සන්ති, ඒකාසනේපි නිසීදිස්සන්ති, ඒකමඤ්චේපි තුවට්ටිස්සන්ති, ඒකත්ථරණාපි තුවට්ටිස්සන්ති, ඒකපාවුරණාපි තුවට්ටිස්සන්ති, ඒකත්ථරණපාවුරණාපි තුවට්ටිස්සන්ති, විකාලේපි භුඤ්ජිස්සන්ති, මජ්ජම්පි පිවිස්සන්ති, මාලාගන්ධවිලේපනම්පි ධාරේස්සන්ති, නච්චිස්සන්තිපි, ගායිස්සන්තිපි, වාදේස්සන්තිපි, ලාසේස්සන්තිපි; නච්චන්තියාපි නච්චිස්සන්ති, නච්චන්තියාපි ගායිස්සන්ති, නච්චන්තියාපි වාදේස්සන්ති, නච්චන්තියාපි ලාසේස්සන්ති; ගායන්තියාපි නච්චිස්සන්ති, ගායන්තියාපි ගායිස්සන්ති, ගායන්තියාපි වාදේස්සන්ති, ගායන්තියාපි ලාසේස්සන්ති; වාදේන්තියාපි නච්චිස්සන්ති, වාදේන්තියාපි ගායිස්සන්ති, වාදේන්තියාපි වාදේස්සන්ති, වාදේන්තියාපි ලාසේස්සන්ති; ලාසේන්තියාපි නච්චිස්සන්ති, ලාසේන්තියාපි ගායිස්සන්ති, ලාසේන්තියාපි වාදේස්සන්ති, ලාසේන්තියාපි ලාසේස්සන්ති; අට්ඨපදේපි කීළිස්සන්ති, දසපදේපි කීළිස්සන්ති, ආකාසේපි කීළිස්සන්ති, පරිහාරපථේපි කීළිස්සන්ති, සන්තිකායපි කීළිස්සන්ති, ඛලිකායපි කීළිස්සන්ති, ඝටිකායපි කීළිස්සන්ති, සලාකහත්ථේනපි කීළිස්සන්ති, අක්ඛේනපි කීළිස්සන්ති, පඞ්ගචීරේනපි කීළිස්සන්ති, වඞ්කකේනපි කීළිස්සන්ති මෝක්ඛචිකායපි කීළිස්සන්ති, චිඞ්ගුලකේනපි කීළිස්සන්ති, පත්තාළ්හකේනපි කීළිස්සන්ති, රථකේනපි කීළිස්සන්ති, ධනුකේනපි කීළිස්සන්ති, අක්ඛරිකායපි කීළිස්සන්ති, මනේසිකායපි කීළිස්සන්ති, යථාවජ්ජේනපි කීළිස්සන්ති; හත්ථිස්මිම්පි සික්ඛිස්සන්ති, අස්සස්මිම්පි සික්ඛිස්සන්ති, රථස්මිම්පි සික්ඛිස්සන්ති, ධනුස්මිම්පි සික්ඛිස්සන්ති, ථරුස්මිම්පි සික්ඛිස්සන්ති; හත්ථිස්සපි පුරතෝ ධාවිස්සන්ති, අස්සස්සපි පුරතෝ ධාවිස්සන්ති, රථස්සපි පුරතෝ ධාවිස්සන්තිපි ආධාවිස්සන්තිපි; උස්සේළේස්සන්තිපි, අප්ඵෝටේස්සන්තිපි, නිබ්බුජ්ඣිස්සන්තිපි, මුට්ඨීහිපි යුජ්ඣිස්සන්ති; රඞ්ගමජ්ඣේපි සඞ්ඝාටිං පත්ථරිත්වා නච්චකිං ඒවං වක්ඛන්ති—  ‘ඉධ, භගිනි, නච්චස්සූ’ති; නලාටිකම්පි දස්සන්ති; විවිධම්පි අනාචාරං ආචරිස්සන්ති. ( ) නේතං, භික්ඛවේ, අප්පසන්නානං වා පසාදාය …පේ…  විගරහිත්වා …පේ…  ධම්මිං කථං කත්වා සාරිපුත්තමෝග්ගල්ලානේ ආමන්තේසි—  “ගච්ඡථ තුම්හේ, සාරිපුත්තා, කීටාගිරිං ගන්ත්වා අස්සජිපුනබ්බසුකානං භික්ඛූනං කීටාගිරිස්මා පබ්බාජනීයකම්මං කරෝථ, තුම්හාකං ඒතේ සද්ධිවිහාරිනෝ”ති.


</Paragraph>

<Paragraph number="124" book="cula">
“කථං මයං, භන්තේ, අස්සජිපුනබ්බසුකානං භික්ඛූනං කීටාගිරිස්මා පබ්බාජනීයකම්මං කරෝම, චණ්ඩා තේ භික්ඛූ ඵරුසා”ති? “තේන හි තුම්හේ, සාරිපුත්තා, බහුකේහි භික්ඛූහි සද්ධිං ගච්ඡථා”ති. “ඒවං, භන්තේ”ති ඛෝ සාරිපුත්තමෝග්ගල්ලානා භගවතෝ පච්චස්සෝසුං. “ඒවඤ්ච පන, භික්ඛවේ, කාතබ්බං—  පඨමං අස්සජිපුනබ්බසුකා භික්ඛූ චෝදේතබ්බා, චෝදේත්වා සාරේතබ්බා, සාරේත්වා ආපත්තිං ආරෝපේතබ්බා, ආපත්තිං ආරෝපේත්වා බ්‍යත්තේන භික්ඛුනා පටිබලේන සංඝෝ ඤාපේතබ්බෝ—


</Paragraph>

</Division>
<Division number="24" book="cula">

<Paragraph number="125" book="cula">
‘සුණාතු මේ, භන්තේ, සංඝෝ. ඉමේ අස්සජිපුනබ්බසුකා භික්ඛූ කුලදූසකා පාපසමාචාරා. ඉමේසං පාපකා සමාචාරා දිස්සන්ති චේව සුය්‍යන්ති ච. කුලානි ච ඉමේහි දුට්ඨානි දිස්සන්ති චේව සුය්‍යන්ති ච. යදි සංඝස්ස පත්තකල්ලං, සංඝෝ අස්සජිපුනබ්බසුකානං භික්ඛූනං කීටාගිරිස්මා පබ්බාජනීයකම්මං කරේය්‍ය—  න අස්සජිපුනබ්බසුකේහි භික්ඛූහි කීටාගිරිස්මිං වත්ථබ්බන්ති. ඒසා ඤත්ති.


</Paragraph>

<Paragraph number="126" book="cula">
සුණාතු මේ, භන්තේ, සංඝෝ. ඉමේ අස්සජිපුනබ්බසුකා භික්ඛූ කුලදූසකා පාපසමාචාරා. ඉමේසං පාපකා සමාචාරා දිස්සන්ති චේව සුය්‍යන්ති ච. කුලානි ච ඉමේහි දුට්ඨානි දිස්සන්ති චේව සුය්‍යන්ති ච. සංඝෝ අස්සජිපුනබ්බසුකානං භික්ඛූනං කීටාගිරිස්මා පබ්බාජනීයකම්මං කරෝති—  න අස්සජිපුනබ්බසුකේහි භික්ඛූහි කීටාගිරිස්මිං වත්ථබ්බන්ති. යස්සායස්මතෝ ඛමති අස්සජිපුනබ්බසුකානං භික්ඛූනං කීටාගිරිස්මා පබ්බාජනීයස්ස කම්මස්ස කරණං—  න අස්සජිපුනබ්බසුකේහි භික්ඛූහි කීටාගිරිස්මිං වත්ථබ්බන්ති, සෝ තුණ්හස්ස; යස්ස නක්ඛමති, සෝ භාසේය්‍ය.


</Paragraph>

<Paragraph number="127" book="cula">
දුතියම්පි ඒතමත්ථං වදාමි …පේ…  තතියම්පි ඒතමත්ථං වදාමි. සුණාතු මේ, භන්තේ, සංඝෝ. ඉමේ අස්සජිපුනබ්බසුකා භික්ඛූ කුලදූසකා පාපසමාචාරා. ඉමේසං පාපකා සමාචාරා දිස්සන්ති චේව සුය්‍යන්ති ච. කුලානි ච ඉමේහි දුට්ඨානි දිස්සන්ති චේව සුය්‍යන්ති ච. සංඝෝ අස්සජිපුනබ්බසුකානං භික්ඛූනං කීටාගිරිස්මා පබ්බාජනීයකම්මං කරෝති—  න අස්සජිපුනබ්බසුකේහි භික්ඛූහි කීටාගිරිස්මිං වත්ථබ්බන්ති. යස්සායස්මතෝ ඛමති අස්සජිපුනබ්බසුකානං භික්ඛූනං කීටාගිරිස්මා පබ්බාජනීයස්ස කම්මස්ස කරණං—  න අස්සජිපුනබ්බසුකේහි භික්ඛූහි කීටාගිරිස්මිං වත්ථබ්බන්ති, සෝ තුණ්හස්ස; යස්ස නක්ඛමති, සෝ භාසේය්‍ය.


</Paragraph>

<Paragraph number="128" book="cula">
කතං සංඝේන අස්සජිපුනබ්බසුකානං භික්ඛූනං කීටාගිරිස්මා පබ්බාජනීයකම්මං—  න අස්සජිපුනබ්බසුකේහි භික්ඛූහි කීටාගිරිස්මිං වත්ථබ්බන්ති. ඛමති සංඝස්ස, තස්මා තුණ්හී, ඒවමේතං ධාරයාමී’”ති.

</Paragraph>
</Division>

<TableOfContents book="cula" section="1.3">
* [1.3.1 අධම්මකම්මද්වාදසක](1-3/1-3-1)
* [1.3.2 ධම්මකම්මද්වාදසක](1-3/1-3-2)
* [1.3.3 ආකඞ්ඛමානචුද්දසක](1-3/1-3-3)
* [1.3.4 අට්ඨාරසවත්ත](1-3/1-3-4)
* [1.3.5 නප්පටිප්පස්සම්භේතබ්බඅට්ඨාරසක](1-3/1-3-5)
* [1.3.6 පටිප්පස්සම්භේතබ්බඅට්ඨාරසක](1-3/1-3-6)
</TableOfContents>