---
title: "1.3.4 අට්ඨාරසවත්ත"
tableOfContents: false
sidebar:
  order: 4
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="28" book="cula">

<Paragraph number="150" book="cula">
පබ්බාජනීයකම්මකතේන, භික්ඛවේ, භික්ඛුනා සම්මා වත්තිතබ්බං. තත්‍රායං සම්මාවත්තනා—  න උපසම්පාදේතබ්බං, න නිස්සයෝ දාතබ්බෝ, න සාමණේරෝ උපට්ඨාපේතබ්බෝ, න භික්ඛුනෝවාදකසම්මුති සාදිතබ්බා, සම්මතේනපි භික්ඛුනියෝ න ඕවදිතබ්බා. යාය ආපත්තියා සංඝේන පබ්බාජනීයකම්මං කතං හෝති සා ආපත්ති න ආපජ්ජිතබ්බා, අඤ්ඤා වා තාදිසිකා, තතෝ වා පාපිට්ඨතරා; කම්මං න ගරහිතබ්බං, කම්මිකා න ගරහිතබ්බා. න පකතත්තස්ස භික්ඛුනෝ උපෝසථෝ ඨපේතබ්බෝ, න පවාරණා ඨපේතබ්බා, න සවචනීයං කාතබ්බං, න අනුවාදෝ පට්ඨපේතබ්බෝ, න ඕකාසෝ කාරේතබ්බෝ, න චෝදේතබ්බෝ, න සාරේතබ්බෝ, න භික්ඛූහි සම්පයෝජේතබ්බන්”ති.

</Paragraph>
</Division>

<Paragraph number="151" type="center" book="cula">
පබ්බාජනීයකම්මේ අට්ඨාරසවත්තං නිට්ඨිතං.


</Paragraph>

<Division number="29" book="cula">

<Paragraph number="152" book="cula">
අථ ඛෝ සාරිපුත්තමෝග්ගල්ලානප්පමුඛෝ භික්ඛුසංඝෝ කීටාගිරිං ගන්ත්වා අස්සජිපුනබ්බසුකානං භික්ඛූනං කීටාගිරිස්මා පබ්බාජනීයකම්මං අකාසි—  න අස්සජිපුනබ්බසුකේහි භික්ඛූහි කීටාගිරිස්මිං වත්ථබ්බන්ති. තේ සංඝේන පබ්බාජනීයකම්මකතා න සම්මා වත්තන්ති, න ලෝමං පාතේන්ති, න නේත්ථාරං වත්තන්ති; න භික්ඛූ ඛමාපේන්ති, අක්කෝසන්ති, පරිභාසන්ති; ඡන්දගාමිතා දෝසගාමිතා මෝහගාමිතා භයගාමිතා පාපේන්ති; පක්කමන්තිපි, විබ්භමන්තිපි. යේ තේ භික්ඛූ අප්පිච්ඡා …පේ…  තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම අස්සජිපුනබ්බසුකා භික්ඛූ සංඝේන පබ්බාජනීයකම්මකතා න සම්මා වත්තිස්සන්ති, න ලෝමං පාතේස්සන්ති, න නේත්ථාරං වත්තිස්සන්ති; න භික්ඛූ ඛමාපේස්සන්ති, අක්කෝසිස්සන්ති, පරිභාසිස්සන්ති; ඡන්දගාමිතා දෝසගාමිතා මෝහගාමිතා භයගාමිතා පාපේස්සන්ති; පක්කමිස්සන්තිපි, විබ්භමිස්සන්තිපී”ති. අථ ඛෝ තේ භික්ඛූ භගවතෝ ඒතමත්ථං ආරෝචේසුං.
</Paragraph>

<Paragraph number="153" book="cula">
අථ ඛෝ භගවා ඒතස්මිං නිදානේ ඒතස්මිං පකරණේ භික්ඛුසංඝං සන්නිපාතාපේත්වා භික්ඛූ පටිපුච්ඡි—  “සච්චං කිර, භික්ඛවේ, අස්සජිපුනබ්බසුකා භික්ඛූ සංඝේන පබ්බාජනීයකම්මකතා න සම්මා වත්තන්ති, න ලෝමං පාතේන්ති, න නේත්ථාරං වත්තන්ති; න භික්ඛූ ඛමාපේන්ති, අක්කෝසන්ති, පරිභාසන්ති; ඡන්දගාමිතා දෝසගාමිතා මෝහගාමිතා භයගාමිතා පාපේන්ති; පක්කමන්තිපි, විබ්භමන්තිපී”ති? “සච්චං, භගවා”ති. විගරහි බුද්ධෝ භගවා—  “අනනුච්ඡවිකං …පේ…  කථඤ්හි නාම තේ, භික්ඛවේ, මෝඝපුරිසා සංඝේන පබ්බාජනීයකම්මකතා න සම්මා වත්තිස්සන්ති, න ලෝමං පාතේස්සන්ති, න නේත්ථාරං වත්තිස්සන්ති; න භික්ඛූ ඛමාපේස්සන්ති, අක්කෝසිස්සන්ති, පරිභාසිස්සන්ති; ඡන්දගාමිතා දෝසගාමිතා මෝහගාමිතා භයගාමිතා පාපේස්සන්ති; පක්කමිස්සන්තිපි, විබ්භමිස්සන්තිපි. නේතං, භික්ඛවේ, අප්පසන්නානං වා පසාදාය …පේ…  විගරහිත්වා …පේ…  ධම්මිං කථං කත්වා භික්ඛූ ආමන්තේසි—  “තේන හි, භික්ඛවේ, සංඝෝ පබ්බාජනීයකම්මං පටිප්පස්සම්භේතු.
</Paragraph>
</Division>