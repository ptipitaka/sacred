---
title: "5.1 ඛුද්දකවත්ථු"
tableOfContents: false
sidebar:
  order: 1
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="243" book="cula">

<Paragraph number="1010" book="cula">
තේන සමයේන බුද්ධෝ භගවා රාජගහේ විහරති වේළුවනේ කලන්දකනිවාපේ. තේන ඛෝ පන සමයේන ඡබ්බග්ගියා භික්ඛූ නහායමානා රුක්ඛේ කායං උග්ඝංසේන්ති, ඌරුම්පි බාහුම්පි උරම්පි පිට්ඨිම්පි. මනුස්සා උජ්ඣායන්ති ඛිය්‍යන්ති විපාචේන්ති—  “කථඤ්හි නාම සමණා සක්‍යපුත්තියා නහායමානා රුක්ඛේ කායං උග්ඝංසේස්සන්ති, ඌරුම්පි බාහුම්පි උරම්පි පිට්ඨිම්පි, සේය්‍යථාපි මල්ලමුට්ඨිකා ගාමමෝද්දවා”ති. අස්සෝසුං ඛෝ භික්ඛූ තේසං මනුස්සානං උජ්ඣායන්තානං ඛිය්‍යන්තානං විපාචේන්තානං. අථ ඛෝ තේ භික්ඛූ භගවතෝ ඒතමත්ථං ආරෝචේසුං. අථ ඛෝ භගවා ඒතස්මිං නිදානේ ඒතස්මිං පකරණේ භික්ඛුසංඝං සන්නිපාතාපේත්වා භික්ඛූ පටිපුච්ඡි—  “සච්චං කිර, භික්ඛවේ, ඡබ්බග්ගියා භික්ඛූ නහායමානා රුක්ඛේ කායං උග්ඝංසේන්ති, ඌරුම්පි බාහුම්පි උරම්පි පිට්ඨිම්පී”ති? “සච්චං, භගවා”ති. විගරහි බුද්ධෝ භගවා—  “අනනුච්ඡවිකං, භික්ඛවේ, තේසං මෝඝපුරිසානං අනනුලෝමිකං අප්පතිරූපං අස්සාමණකං අකප්පියං අකරණීයං. කථඤ්හි නාම තේ, භික්ඛවේ, මෝඝපුරිසා නහායමානා රුක්ඛේ කායං උග්ඝංසේස්සන්ති, ඌරුම්පි බාහුම්පි උරම්පි පිට්ඨිම්පි? නේතං, භික්ඛවේ, අප්පසන්නානං වා පසාදාය …පේ…  විගරහිත්වා …පේ…  ධම්මිං කථං කත්වා භික්ඛූ ආමන්තේසි—  “න, භික්ඛවේ, නහායමානේන භික්ඛුනා රුක්ඛේ කායෝ උග්ඝංසේතබ්බෝ. යෝ උග්ඝංසේය්‍ය, ආපත්ති දුක්කටස්සා”ති.
</Paragraph>

<Paragraph number="1011" book="cula">
තේන ඛෝ පන සමයේන ඡබ්බග්ගියා භික්ඛූ නහායමානා ථම්භේ කායං උග්ඝංසේන්ති, ඌරුම්පි බාහුම්පි උරම්පි පිට්ඨිම්පි. මනුස්සා උජ්ඣායන්ති ඛිය්‍යන්ති විපාචේන්ති—  “කථඤ්හි නාම සමණා සක්‍යපුත්තියා නහායමානා ථම්භේ කායං උග්ඝංසේස්සන්ති, ඌරුම්පි බාහුම්පි උරම්පි පිට්ඨිම්පි, සේය්‍යථාපි මල්ලමුට්ඨිකා ගාමමෝද්දවා”ති. අස්සෝසුං ඛෝ භික්ඛූ තේසං මනුස්සානං උජ්ඣායන්තානං ඛිය්‍යන්තානං විපාචේන්තානං. අථ ඛෝ තේ භික්ඛූ භගවතෝ ඒතමත්ථං ආරෝචේසුං …පේ…  “සච්චං, භගවා”ති …පේ…  විගරහිත්වා …පේ…  ධම්මිං කථං කත්වා භික්ඛූ ආමන්තේසි—  “න, භික්ඛවේ, නහායමානේන භික්ඛුනා ථම්භේ කායෝ උග්ඝංසේතබ්බෝ. යෝ උග්ඝංසේය්‍ය, ආපත්ති දුක්කටස්සා”ති.
</Paragraph>

<Paragraph number="1012" book="cula">
තේන ඛෝ පන සමයේන ඡබ්බග්ගියා භික්ඛූ නහායමානා කුට්ටේ කායං උග්ඝංසේන්ති, ඌරුම්පි බාහුම්පි උරම්පි පිට්ඨිම්පි. මනුස්සා උජ්ඣායන්ති ඛිය්‍යන්ති විපාචේන්ති—  “කථඤ්හි නාම සමණා සක්‍යපුත්තියා නහායමානා කුට්ටේ කායං උග්ඝංසේස්සන්ති, ඌරුම්පි බාහුම්පි උරම්පි පිට්ඨිම්පි, සේය්‍යථාපි මල්ලමුට්ඨිකා ගාමමෝද්දවා”ති …පේ…  “න, භික්ඛවේ, නහායමානේන භික්ඛුනා කුට්ටේ කායෝ උග්ඝංසේතබ්බෝ. යෝ උග්ඝංසේය්‍ය, ආපත්ති දුක්කටස්සා”ති.
</Paragraph>

<Paragraph number="1013" book="cula">
තේන ඛෝ පන සමයේන ඡබ්බග්ගියා භික්ඛූ අට්ටානේ නහායන්ති. මනුස්සා උජ්ඣායන්ති ඛිය්‍යන්ති විපාචේන්ති …පේ…  සේය්‍යථාපි ගිහී කාමභෝගිනෝ”ති. අස්සෝසුං ඛෝ භික්ඛූ තේසං මනුස්සානං උජ්ඣායන්තානං ඛිය්‍යන්තානං විපාචේන්තානං. අථ ඛෝ තේ භික්ඛූ භගවතෝ ඒතමත්ථං ආරෝචේසුං …පේ…  “සච්චං, භගවා”ති …පේ…  විගරහිත්වා …පේ…  ධම්මිං කථං කත්වා භික්ඛූ ආමන්තේසි—  “න, භික්ඛවේ, අට්ටානේ නහායිතබ්බං. යෝ නහායේය්‍ය, ආපත්ති දුක්කටස්සා”ති.
</Paragraph>

<Paragraph number="1014" book="cula">
තේන ඛෝ පන සමයේන ඡබ්බග්ගියා භික්ඛූ ගන්ධබ්බහත්ථකේන නහායන්ති. මනුස්සා උජ්ඣායන්ති ඛිය්‍යන්ති විපාචේන්ති …පේ…  සේය්‍යථාපි ගිහී කාමභෝගිනෝ”ති. අස්සෝසුං ඛෝ භික්ඛූ තේසං මනුස්සානං උජ්ඣායන්තානං ඛිය්‍යන්තානං විපාචේන්තානං. අථ ඛෝ තේ භික්ඛූ භගවතෝ ඒතමත්ථං ආරෝචේසුං …පේ…  “න, භික්ඛවේ, ගන්ධබ්බහත්ථකේන නහායිතබ්බං. යෝ නහායේය්‍ය, ආපත්ති දුක්කටස්සා”ති.
</Paragraph>

<Paragraph number="1015" book="cula">
තේන ඛෝ පන සමයේන ඡබ්බග්ගියා භික්ඛූ කුරුවින්දකසුත්තියා නහායන්ති. මනුස්සා උජ්ඣායන්ති ඛිය්‍යන්ති විපාචේන්ති …පේ…  සේය්‍යථාපි ගිහී කාමභෝගිනෝති. භගවතෝ ඒතමත්ථං ආරෝචේසුං. “න, භික්ඛවේ, කුරුවින්දකසුත්තියා නහායිතබ්බං. යෝ නහායේය්‍ය, ආපත්ති දුක්කටස්සා”ති.
</Paragraph>

<Paragraph number="1016" book="cula">
තේන ඛෝ පන සමයේන ඡබ්බග්ගියා භික්ඛූ විග්ගය්හ පරිකම්මං කාරාපේන්ති. මනුස්සා උජ්ඣායන්ති ඛිය්‍යන්ති විපාචේන්ති …පේ…  සේය්‍යථාපි ගිහී කාමභෝගිනෝ”ති. භගවතෝ ඒතමත්ථං ආරෝචේසුං. “න, භික්ඛවේ, විග්ගය්හ පරිකම්මං කාරාපේතබ්බං. යෝ කාරාපේය්‍ය, ආපත්ති දුක්කටස්සා”ති.
</Paragraph>

<Paragraph number="1017" book="cula">
තේන ඛෝ පන සමයේන ඡබ්බග්ගියා භික්ඛූ මල්ලකේන නහායන්ති. මනුස්සා උජ්ඣායන්ති ඛිය්‍යන්ති විපාචේන්ති …පේ…  සේය්‍යථාපි ගිහී කාමභෝගිනෝ”ති. භගවතෝ ඒතමත්ථං ආරෝචේසුං. “න, භික්ඛවේ, මල්ලකේන නහායිතබ්බං. යෝ නහායේය්‍ය, ආපත්ති දුක්කටස්සා”ති.
</Paragraph>

</Division>
<Division number="244" book="cula">

<Paragraph number="1018" book="cula">
තේන ඛෝ පන සමයේන අඤ්ඤතරස්ස භික්ඛුනෝ කච්ඡුරෝගාබාධෝ හෝති. න තස්ස විනා මල්ලකේන ඵාසු හෝති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, ගිලානස්ස අකතමල්ලකන්”ති.
</Paragraph>

<Paragraph number="1019" book="cula">
තේන ඛෝ පන සමයේන අඤ්ඤතරෝ භික්ඛු ජරාදුබ්බලෝ නහායමානෝ න සක්කෝති අත්තනෝ කායං උග්ඝංසේතුං. භගවතෝ ඒතමත්ථං ආරෝචේසුං. “අනුජානාමි, භික්ඛවේ, උක්කාසිකන්”ති.
</Paragraph>

<Paragraph number="1020" book="cula">
තේන ඛෝ පන සමයේන භික්ඛූ පිට්ඨිපරිකම්මං කාතුං කුක්කුච්චායන්ති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, පුථුපාණිකන්”ති.
</Paragraph>

</Division>
<Division number="245" book="cula">

<Paragraph number="1021" book="cula">
තේන ඛෝ පන සමයේන ඡබ්බග්ගියා භික්ඛූ වල්ලිකං ධාරේන්ති …පේ…  පාමඞ්ගං ධාරේන්ති …පේ…  කණ්ඨසුත්තකං ධාරේන්ති …පේ…  කටිසුත්තකං ධාරේන්ති …පේ…  ඕවට්ටිකං ධාරේන්ති …පේ…  කායුරං ධාරේන්ති …පේ…  හත්ථාභරණං ධාරේන්ති …පේ…  අඞ්ගුලිමුද්දිකං ධාරේන්ති. මනුස්සා උජ්ඣායන්ති ඛිය්‍යන්ති විපාචේන්ති …පේ…  සේය්‍යථාපි ගිහී කාමභෝගිනෝ”ති. අස්සෝසුං ඛෝ භික්ඛූ තේසං මනුස්සානං උජ්ඣායන්තානං ඛිය්‍යන්තානං විපාචේන්තානං. අථ ඛෝ තේ භික්ඛූ භගවතෝ ඒතමත්ථං ආරෝචේසුං. “සච්චං කිර, භික්ඛවේ, ඡබ්බග්ගියා භික්ඛූ වල්ලිකං ධාරේන්ති …පේ…  පාමඞ්ගං ධාරේන්ති, කණ්ඨසුත්තකං ධාරේන්ති, කටිසුත්තකං ධාරේන්ති, ඕවට්ටිකං ධාරේන්ති, කායුරං ධාරේන්ති, හත්ථාභරණං ධාරේන්ති, අඞ්ගුලිමුද්දිකං ධාරේන්තී”ති? “සච්චං, භගවා”ති …පේ…  විගරහිත්වා …පේ…  ධම්මිං කථං කත්වා භික්ඛූ ආමන්තේසි—  “න, භික්ඛවේ, වල්ලිකා ධාරේතබ්බා …පේ…  න පාමඞ්ගෝ ධාරේතබ්බෝ…  න කණ්ඨසුත්තකං ධාරේතබ්බං…  න කටිසුත්තකං ධාරේතබ්බං…  න ඕවට්ටිකං ධාරේතබ්බං…  න කායුරං ධාරේතබ්බං…  න හත්ථාභරණං ධාරේතබ්බං…  න අඞ්ගුලිමුද්දිකා ධාරේතබ්බා. යෝ ධාරේය්‍ය, ආපත්ති දුක්කටස්සා”ති.
</Paragraph>

</Division>
<Division number="246" book="cula">

<Paragraph number="1022" book="cula">
තේන ඛෝ පන සමයේන ඡබ්බග්ගියා භික්ඛූ දීඝේ කේසේ ධාරේන්ති. මනුස්සා උජ්ඣායන්ති ඛිය්‍යන්ති විපාචේන්ති—  “සේය්‍යථාපි ගිහී කාමභෝගිනෝ”ති. භගවතෝ ඒතමත්ථං ආරෝචේසුං. “න, භික්ඛවේ, දීඝා කේසා ධාරේතබ්බා. යෝ ධාරේය්‍ය, ආපත්ති දුක්කටස්ස. අනුජානාමි, භික්ඛවේ, දුමාසිකං වා දුවඞ්ගුලං වා”ති.
</Paragraph>

<Paragraph number="1023" book="cula">
තේන ඛෝ පන සමයේන ඡබ්බග්ගියා භික්ඛූ කෝච්ඡේන කේසේ ඕසණ්ඨේන්ති …පේ…  ඵණකේන කේසේ ඕසණ්ඨේන්ති, හත්ථඵණකේන කේසේ ඕසණ්ඨේන්ති, සිත්ථතේලකේන කේසේ ඕසණ්ඨේන්ති, උදකතේලකේන කේසේ ඕසණ්ඨේන්ති. මනුස්සා උජ්ඣායන්ති ඛිය්‍යන්ති විපාචේන්ති—  “සේය්‍යථාපි ගිහී කාමභෝගිනෝ”ති. භගවතෝ ඒතමත්ථං ආරෝචේසුං. “න, භික්ඛවේ, කෝච්ඡේන කේසා ඕසණ්ඨේතබ්බා …පේ…  න සිත්ථතේලකේන කේසා ඕසණ්ඨේතබ්බා…  න උදකතේලකේන කේසා ඕසණ්ඨේතබ්බා. යෝ ඕසණ්ඨේය්‍ය, ආපත්ති දුක්කටස්සා”ති.
</Paragraph>

</Division>
<Division number="247" book="cula">

<Paragraph number="1024" book="cula">
තේන ඛෝ පන සමයේන ඡබ්බග්ගියා භික්ඛූ ආදාසේපි උදකපත්තේපි මුඛනිමිත්තං ඕලෝකේන්ති. මනුස්සා උජ්ඣායන්ති ඛිය්‍යන්ති විපාචේන්ති—  “සේය්‍යථාපි ගිහී කාමභෝගිනෝ”ති. භගවතෝ ඒතමත්ථං ආරෝචේසුං. “න, භික්ඛවේ, ආදාසේ වා උදකපත්තේ වා මුඛනිමිත්තං ඕලෝකේතබ්බං. යෝ ඕලෝකේය්‍ය, ආපත්ති දුක්කටස්සා”ති.
</Paragraph>

<Paragraph number="1025" book="cula">
තේන ඛෝ පන සමයේන අඤ්ඤතරස්ස භික්ඛුනෝ මුඛේ වණෝ හෝති. සෝ භික්ඛූ පුච්ඡි—  “කීදිසෝ මේ, ආවුසෝ, වණෝ”ති? භික්ඛූ ඒවමාහංසු—  “ඒදිසෝ තේ, ආවුසෝ වණෝ”ති. සෝ න සද්දහති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, ආබාධප්පච්චයා ආදාසේ වා උදකපත්තේ වා මුඛනිමිත්තං ඕලෝකේතුන්”ති.
</Paragraph>

<Paragraph number="1026" book="cula">
තේන ඛෝ පන සමයේන ඡබ්බග්ගියා භික්ඛූ මුඛං ආලිම්පන්ති …පේ…  මුඛං උම්මද්දේන්ති, මුඛං චුණ්ණේන්ති, මනෝසිලිකාය මුඛං ලඤ්ඡේන්ති, අඞ්ගරාගං කරෝන්ති, මුඛරාගං කරෝන්ති, අඞ්ගරාගමුඛරාගං කරෝන්ති. මනුස්සා උජ්ඣායන්ති ඛිය්‍යන්ති විපාචේන්ති—  “සේය්‍යථාපි ගිහී කාමභෝගිනෝ”ති. භගවතෝ ඒතමත්ථං ආරෝචේසුං. “න, භික්ඛවේ, මුඛං ආලිම්පිතබ්බං …පේ…  න මුඛං උම්මද්දිතබ්බං, න මුඛං චුණ්ණේතබ්බං, න මනෝසිලිකාය මුඛං ලඤ්ඡේතබ්බං, න අඞ්ගරාගෝ කාතබ්බෝ, න මුඛරාගෝ කාතබ්බෝ, න අඞ්ගරාගමුඛරාගෝ කාතබ්බෝ. යෝ කරේය්‍ය, ආපත්ති දුක්කටස්සා”ති.
</Paragraph>

<Paragraph number="1027" book="cula">
තේන ඛෝ පන සමයේන අඤ්ඤතරස්ස භික්ඛුනෝ චක්ඛුරෝගාබාධෝ හෝති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, ආබාධප්පච්චයා මුඛං ආලිම්පිතුන්”ති.
</Paragraph>

</Division>
<Division number="248" book="cula">

<Paragraph number="1028" book="cula">
තේන ඛෝ පන සමයේන රාජගහේ ගිරග්ගසමජ්ජෝ හෝති. ඡබ්බග්ගියා භික්ඛූ ගිරග්ගසමජ්ජං දස්සනාය අගමංසු. මනුස්සා උජ්ඣායන්ති ඛිය්‍යන්ති විපාචේන්ති—  “කථඤ්හි නාම සමණා සක්‍යපුත්තියා නච්චම්පි ගීතම්පි වාදිතම්පි දස්සනාය ගච්ඡිස්සන්ති, සේය්‍යථාපි ගිහී කාමභෝගිනෝ”ති. භගවතෝ ඒතමත්ථං ආරෝචේසුං. “න, භික්ඛවේ, නච්චං වා ගීතං වා වාදිතං වා දස්සනාය ගන්තබ්බං. යෝ ගච්ඡේය්‍ය, ආපත්ති දුක්කටස්සා”ති.
</Paragraph>

</Division>
<Division number="249" book="cula">

<Paragraph number="1029" book="cula">
තේන ඛෝ පන සමයේන ඡබ්බග්ගියා භික්ඛූ ආයතකේන ගීතස්සරේන ධම්මං ගායන්ති. මනුස්සා උජ්ඣායන්ති ඛිය්‍යන්ති විපාචේන්ති—  “යථේව මයං ගායාම, ඒවමේවිමේ සමණා සක්‍යපුත්තියා ආයතකේන ගීතස්සරේන ධම්මං ගායන්තී”ති. අස්සෝසුං ඛෝ භික්ඛූ තේසං මනුස්සානං උජ්ඣායන්තානං ඛිය්‍යන්තානං විපාචේන්තානං. යේ තේ භික්ඛූ අප්පිච්ඡා …පේ…  තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම ඡබ්බග්ගියා භික්ඛූ ආයතකේන ගීතස්සරේන ධම්මං ගායිස්සන්තී”ති. අථ ඛෝ තේ භික්ඛූ භගවතෝ ඒතමත්ථං ආරෝචේසුං. “සච්චං කිර, භික්ඛවේ …පේ…  “සච්චං, භගවා”ති …පේ…  ධම්මිං කථං කත්වා භික්ඛූ ආමන්තේසි—  “පඤ්චිමේ, භික්ඛවේ, ආදීනවා ආයතකේන ගීතස්සරේන ධම්මං ගායන්තස්ස. අත්තනාපි තස්මිං සරේ සාරජ්ජති, පරේපි තස්මිං සරේ සාරජ්ජන්ති, ගහපතිකාපි උජ්ඣායන්ති, සරකුත්තිම්පි නිකාමයමානස්ස සමාධිස්ස භඞ්ගෝ හෝති, පච්ඡිමා ජනතා දිට්ඨානුගතිං ආපජ්ජති—  ඉමේ ඛෝ, භික්ඛවේ, පඤ්ච ආදීනවා ආයතකේන ගීතස්සරේන ධම්මං ගායන්තස්ස. න, භික්ඛවේ, ආයතකේන ගීතස්සරේන ධම්මෝ ගායිතබ්බෝ. යෝ ගායේය්‍ය, ආපත්ති දුක්කටස්සා”ති.
</Paragraph>

<Paragraph number="1030" book="cula">
තේන ඛෝ පන සමයේන භික්ඛූ සරභඤ්ඤේ කුක්කුච්චායන්ති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, සරභඤ්ඤන්”ති.
</Paragraph>

<Paragraph number="1031" book="cula">
තේන ඛෝ පන සමයේන ඡබ්බග්ගියා භික්ඛූ බාහිරලෝමිං උණ්ණිං ධාරේන්ති. මනුස්සා උජ්ඣායන්ති ඛිය්‍යන්ති විපාචේන්ති—  “සේය්‍යථාපි ගිහී කාමභෝගිනෝ”ති. භගවතෝ ඒතමත්ථං ආරෝචේසුං. “න, භික්ඛවේ, බාහියලෝමි උණ්ණි ධාරේතබ්බා. යෝ ධාරේය්‍ය, ආපත්ති දුක්කටස්සා”ති.
</Paragraph>

</Division>
<Division number="250" book="cula">

<Paragraph number="1032" book="cula">
තේන ඛෝ පන සමයේන රඤ්ඤෝ මාගධස්ස සේනියස්ස බිම්බිසාරස්ස ආරාමේ අම්බා ඵලිනෝ හෝන්ති. රඤ්ඤා මාගධේන සේනියේන බිම්බිසාරේන අනුඤ්ඤාතං හෝති—  “යථාසුඛං අය්‍යා අම්බං පරිභුඤ්ජන්තූ”ති. ඡබ්බග්ගියා භික්ඛූ තරුණඤ්ඤේව අම්බං පාතාපේත්වා පරිභුඤ්ජිංසු. රඤ්ඤෝ ච මාගධස්ස සේනියස්ස බිම්බිසාරස්ස අම්බේන අත්ථෝ හෝති. අථ ඛෝ රාජා මාගධෝ සේනියෝ බිම්බිසාරෝ මනුස්සේ ආණාපේසි—  “ගච්ඡථ, භණේ, ආරාමං ගන්ත්වා අම්බං ආහරථා”ති. “ඒවං, දේවා”ති ඛෝ තේ මනුස්සා රඤ්ඤෝ මාගධස්ස සේනියස්ස බිම්බිසාරස්ස පටිස්සුත්වා ආරාමං ගන්ත්වා ආරාමපාලං ඒතදවෝචුං—  “දේවස්ස, භණේ, අම්බේන අත්ථෝ, අම්බං දේථා”ති. “නත්ථාය්‍යා, අම්බං. තරුණඤ්ඤේව අම්බං පාතාපේත්වා භික්ඛූ පරිභුඤ්ජිංසූ”ති. අථ ඛෝ තේ මනුස්සා රඤ්ඤෝ මාගධස්ස සේනියස්ස බිම්බිසාරස්ස ඒතමත්ථං ආරෝචේසුං. “සුපරිභුත්තං, භණේ, අය්‍යේහි අම්බං, අපි ච භගවතා මත්තා වණ්ණිතා”ති. මනුස්සා උජ්ඣායන්ති ඛිය්‍යන්ති විපාචේන්ති—  “කථඤ්හි නාම සමණා සක්‍යපුත්තියා න මත්තං ජානිත්වා රඤ්ඤෝ අම්බං පරිභුඤ්ජිස්සන්තී”ති. අස්සෝසුං ඛෝ භික්ඛූ තේසං මනුස්සානං උජ්ඣායන්තානං ඛිය්‍යන්තානං විපාචේන්තානං. අථ ඛෝ තේ භික්ඛූ භගවතෝ ඒතමත්ථං ආරෝචේසුං. “න, භික්ඛවේ, අම්බං පරිභුඤ්ජිතබ්බං. යෝ පරිභුඤ්ජේය්‍ය, ආපත්ති දුක්කටස්සා”ති.
</Paragraph>

<Paragraph number="1033" book="cula">
තේන ඛෝ පන සමයේන අඤ්ඤතරස්ස පූගස්ස සංඝභත්තං හෝති. සූපේ අම්බපේසිකායෝ පක්ඛිත්තා හෝන්ති. භික්ඛූ කුක්කුච්චායන්තා නප්පටිග්ගණ්හන්ති …පේ…  “පටිග්ගණ්හථ, භික්ඛවේ, පරිභුඤ්ජථ. අනුජානාමි, භික්ඛවේ, අම්බපේසිකන්”ති.
</Paragraph>

<Paragraph number="1034" book="cula">
තේන ඛෝ පන සමයේන අඤ්ඤතරස්ස පූගස්ස සංඝභත්තං හෝති. තේ න පරියාපුණිංසු අම්බපේසිකං කාතුං, භත්තග්ගේ සකලේහේව අම්බේහි දේන්ති. භික්ඛූ කුක්කුච්චායන්තා නප්පටිග්ගණ්හන්ති. “පටිග්ගණ්හථ, භික්ඛවේ, පරිභුඤ්ජථ. අනුජානාමි, භික්ඛවේ, පඤ්චහි සමණකප්පේහි ඵලං පරිභුඤ්ජිතුං—  අග්ගිපරිචිතං, සත්ථපරිචිතං, නඛපරිචිතං, අබීජං, නිබ්බත්තබීජඤ්ඤේව පඤ්චමං. අනුජානාමි, භික්ඛවේ, ඉමේහි පඤ්චහි සමණකප්පේහි ඵලං පරිභුඤ්ජිතුන්”ති.
</Paragraph>

</Division>
<Division number="251" book="cula">

<Paragraph number="1035" book="cula">
තේන ඛෝ පන සමයේන අඤ්ඤතරෝ භික්ඛු අහිනා දට්ඨෝ කාලඞ්කතෝ හෝති. භගවතෝ ඒතමත්ථං ආරෝචේසුං. “න හි නූන සෝ, භික්ඛවේ, භික්ඛු ඉමානි චත්තාරි අහිරාජකුලානි මේත්තේන චිත්තේන ඵරි. සචේ හි සෝ, භික්ඛවේ, භික්ඛු ඉමානි චත්තාරි අහිරාජකුලානි මේත්තේන චිත්තේන ඵරේය්‍ය, න හි සෝ, භික්ඛවේ, භික්ඛු අහිනා දට්ඨෝ කාලං කරේය්‍ය. කතමානි චත්තාරි අහිරාජකුලානි? විරූපක්ඛං අහිරාජකුලං, ඒරාපථං අහිරාජකුලං, ඡබ්‍යාපුත්තං අහිරාජකුලං, කණ්හාගෝතමං අහිරාජකුලං. න හි නූන සෝ, භික්ඛවේ, භික්ඛු ඉමානි චත්තාරි අහිරාජකුලානි මේත්තේන චිත්තේන ඵරි. සචේ හි සෝ, භික්ඛවේ, භික්ඛු ඉමානි චත්තාරි අහිරාජකුලානි මේත්තේන චිත්තේන ඵරේය්‍ය, න හි සෝ, භික්ඛවේ, භික්ඛු අහිනා දට්ඨෝ කාලං කරේය්‍ය. අනුජානාමි, භික්ඛවේ, ඉමානි චත්තාරි අහිරාජකුලානි මේත්තේන චිත්තේන ඵරිතුං, අත්තගුත්තියා අත්තරක්ඛාය අත්තපරිත්තං කාතුං. ඒවඤ්ච පන, භික්ඛවේ, කාතබ්බං—
</Paragraph>

<Paragraph number="1036" type="verses" book="cula">
_‘විරූපක්ඛේහි මේ මේත්තං,_  
_මේත්තං ඒරාපථේහි මේ;_  
_ඡබ්‍යාපුත්තේහි මේ මේත්තං,_  
_මේත්තං කණ්හාගෝතමකේහි ච._  

</Paragraph>

<Paragraph number="1037" type="verses" book="cula">
_අපාදකේහි මේ මේත්තං,_  
_මේත්තං ද්විපාදකේහි මේ;_  
_චතුප්පදේහි මේ මේත්තං,_  
_මේත්තං බහුප්පදේහි මේ._  

</Paragraph>

<Paragraph number="1038" type="verses" book="cula">
_මා මං අපාදකෝ හිංසි,_  
_මා මං හිංසි ද්විපාදකෝ;_  
_මා මං චතුප්පදෝ හිංසි,_  
_මා මං හිංසි බහුප්පදෝ._  

</Paragraph>

<Paragraph number="1039" type="verses" book="cula">
_සබ්බේ සත්තා සබ්බේ පාණා,_  
_සබ්බේ භූතා ච කේවලා;_  
_සබ්බේ භද්‍රානි පස්සන්තු,_  
_මා කිඤ්චි පාපමාගමා._  

</Paragraph>

<Paragraph number="1040" type="verses" book="cula">
_අප්පමාණෝ බුද්ධෝ,_  
_අප්පමාණෝ ධම්මෝ;_  
_අප්පමාණෝ සංඝෝ,_  
_පමාණවන්තානි සරීසපානි._  

</Paragraph>

<Paragraph number="1041" type="verses" book="cula">
_අහි විච්ඡිකා සතපදී,_  
උණ්ණනාභි සරබූ මූසිකා;_  
_කතා මේ රක්ඛා කතං මේ පරිත්තං,_  
_පටික්කමන්තු භූතානි;_  
_සෝහං නමෝ භගවතෝ,_  
_නමෝ සත්තන්නං සම්මාසම්බුද්ධානන්’”ති._  

</Paragraph>

<Paragraph number="1042" book="cula">
තේන ඛෝ පන සමයේන අඤ්ඤතරෝ භික්ඛු අනභිරතියා පීළිතෝ අත්තනෝ අඞ්ගජාතං ඡින්දි. භගවතෝ ඒතමත්ථං ආරෝචේසුං. “අඤ්ඤම්හි සෝ, භික්ඛවේ, මෝඝපුරිසෝ ඡේතබ්බම්හි, අඤ්ඤං ඡින්දි. න, භික්ඛවේ, අත්තනෝ අඞ්ගජාතං ඡේතබ්බං. යෝ ඡින්දේය්‍ය, ආපත්ති ථුල්ලච්චයස්සා”ති.
</Paragraph>

</Division>
<Division number="252" book="cula">

<Paragraph number="1043" book="cula">
තේන ඛෝ පන සමයේන රාජගහකස්ස සේට්ඨිස්ස මහග්ඝස්ස චන්දනස්ස චන්දනගණ්ඨි උප්පන්නා හෝති. අථ ඛෝ රාජගහකස්ස සේට්ඨිස්ස ඒතදහෝසි—  “යන්නූනාහං ඉමාය චන්දනගණ්ඨියා පත්තං ලේඛාපේය්‍යං. ලේඛඤ්ච මේ පරිභෝගං භවිස්සති, පත්තඤ්ච දානං දස්සාමී”ති. අථ ඛෝ රාජගහකෝ සේට්ඨි තාය චන්දනගණ්ඨියා පත්තං ලේඛාපේත්වා සික්කාය උඩ්ඩිත්වා වේළග්ගේ ආලග්ගේත්වා වේළුපරම්පරාය බන්ධිත්වා ඒවමාහ—  “යෝ සමණෝ වා බ්‍රාහ්මණෝ වා අරහා චේව ඉද්ධිමා ච දින්නංයේව පත්තං ඕහරතූ”ති. අථ ඛෝ පූරණෝ කස්සපෝ යේන රාජගහකෝ සේට්ඨි තේනුපසඞ්කමි, උපසඞ්කමිත්වා රාජගහකං සේට්ඨිං ඒතදවෝච—  “අහඤ්හි, ගහපති, අරහා චේව ඉද්ධිමා ච, දේහි මේ පත්තන්”ති. “සචේ, භන්තේ, ආයස්මා අරහා චේව ඉද්ධිමා ච දින්නංයේව පත්තං ඕහරතූ”ති. අථ ඛෝ මක්ඛලි ගෝසාලෝ…  අජිතෝ කේසකම්බලෝ…  පකුධෝ කච්චායනෝ…  සඤ්චයෝ බේලට්ඨපුත්තෝ…  නිගණ්ඨෝ නාටපුත්තෝ යේන රාජගහකෝ සේට්ඨි තේනුපසඞ්කමි, උපසඞ්කමිත්වා රාජගහකං සේට්ඨිං ඒතදවෝච—  “අහඤ්හි, ගහපති, අරහා චේව ඉද්ධිමා ච, දේහි මේ පත්තන්”ති. “සචේ, භන්තේ, ආයස්මා අරහා චේව ඉද්ධිමා ච, දින්නංයේව පත්තං ඕහරතූ”ති.
</Paragraph>

<Paragraph number="1044" book="cula">
තේන ඛෝ පන සමයේන ආයස්මා ච මහාමෝග්ගල්ලානෝ ආයස්මා ච පිණ්ඩෝලභාරද්වාජෝ පුබ්බණ්හසමයං නිවාසේත්වා පත්තචීවරමාදාය රාජගහං පිණ්ඩාය පවිසිංසු. අථ ඛෝ ආයස්මා පිණ්ඩෝලභාරද්වාජෝ ආයස්මන්තං මහාමෝග්ගල්ලානං ඒතදවෝච—  “ආයස්මා ඛෝ මහාමෝග්ගල්ලානෝ අරහා චේව ඉද්ධිමා ච. ගච්ඡාවුසෝ, මෝග්ගල්ලාන, ඒතං පත්තං ඕහර. තුය්හේසෝ පත්තෝ”ති. “ආයස්මා ඛෝ භාරද්වාජෝ අරහා චේව ඉද්ධිමා ච. ගච්ඡාවුසෝ, භාරද්වාජ, ඒතං පත්තං ඕහර. තුය්හේසෝ පත්තෝ”ති. අථ ඛෝ ආයස්මා පිණ්ඩෝලභාරද්වාජෝ වේහාසං අබ්භුග්ගන්ත්වා තං පත්තං ගහේත්වා තික්ඛත්තුං රාජගහං අනුපරියායි.
</Paragraph>

<Paragraph number="1045" book="cula">
තේන ඛෝ පන සමයේන රාජගහකෝ සේට්ඨි සපුත්තදාරෝ සකේ නිවේසනේ ඨිතෝ හෝති පඤ්ජලිකෝ නමස්සමානෝ—  ඉධේව, භන්තේ, අය්‍යෝ භාරද්වාජෝ අම්හාකං නිවේසනේ පතිට්ඨාතූති. අථ ඛෝ ආයස්මා පිණ්ඩෝලභාරද්වාජෝ රාජගහකස්ස සේට්ඨිස්ස නිවේසනේ පතිට්ඨාසි. අථ ඛෝ රාජගහකෝ සේට්ඨි ආයස්මතෝ පිණ්ඩෝලභාරද්වාජස්ස හත්ථතෝ පත්තං ගහේත්වා මහග්ඝස්ස ඛාදනීයස්ස පූරේත්වා ආයස්මතෝ පිණ්ඩෝලභාරද්වාජස්ස අදාසි. අථ ඛෝ ආයස්මා පිණ්ඩෝලභාරද්වාජෝ තං පත්තං ගහේත්වා ආරාමං අගමාසි. අස්සෝසුං ඛෝ මනුස්සා—  අය්‍යේන කිර පිණ්ඩෝලභාරද්වාජේන රාජගහකස්ස සේට්ඨිස්ස පත්තෝ ඕහාරිතෝති. තේ ච මනුස්සා උච්චාසද්දා මහාසද්දා ආයස්මන්තං පිණ්ඩෝලභාරද්වාජං පිට්ඨිතෝ පිට්ඨිතෝ අනුබන්ධිංසු.
</Paragraph>

<Paragraph number="1046" book="cula">
අස්සෝසි ඛෝ භගවා උච්චාසද්දං මහාසද්දං; සුත්වාන ආයස්මන්තං ආනන්දං ආමන්තේසි—  “කිං නු ඛෝ සෝ, ආනන්ද, උච්චාසද්දෝ මහාසද්දෝ”ති? “ආයස්මතා, භන්තේ, පිණ්ඩෝලභාරද්වාජේන රාජගහකස්ස සේට්ඨිස්ස පත්තෝ ඕහාරිතෝ. අස්සෝසුං ඛෝ, භන්තේ, මනුස්සා—  අය්‍යේන කිර පිණ්ඩෝලභාරද්වාජේන රාජගහකස්ස සේට්ඨිස්ස පත්තෝ ඕහාරිතෝති. තේ ච, භන්තේ, මනුස්සා උච්චාසද්දා මහාසද්දා ආයස්මන්තං පිණ්ඩෝලභාරද්වාජං පිට්ඨිතෝ පිට්ඨිතෝ අනුබන්ධා. සෝ ඒසෝ, භන්තේ, භගවා උච්චාසද්දෝ මහාසද්දෝ”ති.
</Paragraph>

<Paragraph number="1047" book="cula">
අථ ඛෝ භගවා ඒතස්මිං නිදානේ ඒතස්මිං පකරණේ භික්ඛුසංඝං සන්නිපාතාපේත්වා ආයස්මන්තං පිණ්ඩෝලභාරද්වාජං පටිපුච්ඡි—  “සච්චං කිර තයා, භාරද්වාජ, රාජගහකස්ස සේට්ඨිස්ස පත්තෝ ඕහාරිතෝ”ති? “සච්චං, භගවා”ති. විගරහි බුද්ධෝ භගවා—  “අනනුච්ඡවිකං, භාරද්වාජ, අනනුලෝමිකං අප්පතිරූපං අස්සාමණකං අකප්පියං අකරණීයං. කථඤ්හි නාම ත්වං, භාරද්වාජ, ඡවස්ස දාරුපත්තස්ස කාරණා ගිහීනං උත්තරි මනුස්සධම්මං ඉද්ධිපාටිහාරියං දස්සේස්සසි. සේය්‍යථාපි, භාරද්වාජ, මාතුගාමෝ ඡවස්ස මාසකරූපස්ස කාරණා කෝපිනං දස්සේති; ඒවමේව ඛෝ තයා, භාරද්වාජ, ඡවස්ස දාරුපත්තස්ස කාරණා ගිහීනං උත්තරි මනුස්සධම්මං ඉද්ධිපාටිහාරියං දස්සිතං. නේතං, භාරද්වාජ, අප්පසන්නානං වා පසාදාය …පේ…  විගරහිත්වා …පේ…  ධම්මිං කථං කත්වා භික්ඛූ ආමන්තේසි—  “න, භික්ඛවේ, ගිහීනං උත්තරිමනුස්සධම්මං ඉද්ධිපාටිහාරියං දස්සේතබ්බං. යෝ දස්සේය්‍ය, ආපත්ති දුක්කටස්ස. භින්දථේතං, භික්ඛවේ, දාරුපත්තං සකලිකං සකලිකං කත්වා, භික්ඛූනං අඤ්ජනුපපිසනං දේථ. න ච, භික්ඛවේ, දාරුපත්තෝ ධාරේතබ්බෝ. යෝ ධාරේය්‍ය, ආපත්ති දුක්කටස්සා”ති.
</Paragraph>

<Paragraph number="1048" book="cula">
තේන ඛෝ පන සමයේන ඡබ්බග්ගියා භික්ඛූ උච්චාවචේ පත්තේ ධාරේන්ති සෝවණ්ණමයං රූපියමයං. මනුස්සා උජ්ඣායන්ති ඛිය්‍යන්ති විපාචේන්ති—  “සේය්‍යථාපි ගිහී කාමභෝගිනෝ”ති. භගවතෝ ඒතමත්ථං ආරෝචේසුං. “න, භික්ඛවේ, සෝවණ්ණමයෝ පත්තෝ ධාරේතබ්බෝ …පේ…  න රූපියමයෝ පත්තෝ ධාරේතබ්බෝ…  න මණිමයෝ පත්තෝ ධාරේතබ්බෝ…  න වේළුරියමයෝ පත්තෝ ධාරේතබ්බෝ…  න ඵලිකමයෝ පත්තෝ ධාරේතබ්බෝ…  න කංසමයෝ පත්තෝ ධාරේතබ්බෝ…  න කාචමයෝ පත්තෝ ධාරේතබ්බෝ…  න තිපුමයෝ පත්තෝ ධාරේතබ්බෝ…  න සීසමයෝ පත්තෝ ධාරේතබ්බෝ…  න තම්බලෝහමයෝ පත්තෝ ධාරේතබ්බෝ. යෝ ධාරේය්‍ය, ආපත්ති දුක්කටස්ස. අනුජානාමි, භික්ඛවේ, ද්වේ පත්තේ—  අයෝපත්තං, මත්තිකාපත්තන්”ති.
</Paragraph>

</Division>
<Division number="253" book="cula">

<Paragraph number="1049" book="cula">
තේන ඛෝ පන සමයේන පත්තමූලං ඝංසියති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, පත්තමණ්ඩලන්”ති.
</Paragraph>

<Paragraph number="1050" book="cula">
තේන ඛෝ පන සමයේන ඡබ්බග්ගියා භික්ඛූ උච්චාවචානි පත්තමණ්ඩලානි ධාරේන්ති සෝවණ්ණමයං රූපියමයං. මනුස්සා උජ්ඣායන්ති ඛිය්‍යන්ති විපාචේන්ති—  “සේය්‍යථාපි ගිහී කාමභෝගිනෝ”ති. භගවතෝ ඒතමත්ථං ආරෝචේසුං. “න, භික්ඛවේ, උච්චාවචානි පත්තමණ්ඩලානි ධාරේතබ්බානි. යෝ ධාරේය්‍ය, ආපත්ති දුක්කටස්ස. අනුජානාමි, භික්ඛවේ, ද්වේ පත්තමණ්ඩලානි—  තිපුමයං, සීසමයන්”ති. බහලානි මණ්ඩලානි න අච්ඡුපියන්ති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, ලිඛිතුන්”ති. වලී හෝන්ති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, මකරදන්තකං ඡින්දිතුන්”ති.
</Paragraph>

<Paragraph number="1051" book="cula">
තේන ඛෝ පන සමයේන ඡබ්බග්ගියා භික්ඛූ චිත්‍රානි පත්තමණ්ඩලානි ධාරේන්ති රූපකාකිණ්ණානි භිත්තිකම්මකතානි. තානි රථිකායපි දස්සේන්තා ආහිණ්ඩන්ති. මනුස්සා උජ්ඣායන්ති ඛිය්‍යන්ති විපාචේන්ති—  “සේය්‍යථාපි ගිහී කාමභෝගිනෝ”ති. භගවතෝ ඒතමත්ථං ආරෝචේසුං. “න, භික්ඛවේ, චිත්‍රානි පත්තමණ්ඩලානි ධාරේතබ්බානි රූපකාකිණ්ණානි භිත්තිකම්මකතානි. යෝ ධාරේය්‍ය, ආපත්ති දුක්කටස්ස. අනුජානාමි, භික්ඛවේ, පකතිමණ්ඩලන්”ති.
</Paragraph>

</Division>
<Division number="254" book="cula">

<Paragraph number="1052" book="cula">
තේන ඛෝ පන සමයේන භික්ඛූ සෝදකං පත්තං පටිසාමේන්ති. පත්තෝ දුස්සති. භගවතෝ ඒතමත්ථං ආරෝචේසුං. “න, භික්ඛවේ, සෝදකෝ පත්තෝ පටිසාමේතබ්බෝ. යෝ පටිසාමේය්‍ය, ආපත්ති දුක්කටස්ස. අනුජානාමි, භික්ඛවේ, ඕතාපේත්වා පත්තං පටිසාමේතුන්”ති.
</Paragraph>

<Paragraph number="1053" book="cula">
තේන ඛෝ පන සමයේන භික්ඛූ සෝදකං පත්තං ඕතාපේන්ති. පත්තෝ දුග්ගන්ධෝ හෝති. භගවතෝ ඒතමත්ථං ආරෝචේසුං. “න, භික්ඛවේ, සෝදකෝ පත්තෝ ඕතාපේතබ්බෝ. යෝ ඕතාපේය්‍ය, ආපත්ති දුක්කටස්ස. අනුජානාමි, භික්ඛවේ, වෝදකං කත්වා ඕතාපේත්වා පත්තං පටිසාමේතුන්”ති.
</Paragraph>

<Paragraph number="1054" book="cula">
තේන ඛෝ පන සමයේන භික්ඛූ උණ්හේ පත්තං නිදහන්ති. පත්තස්ස වණ්ණෝ දුස්සති. භගවතෝ ඒතමත්ථං ආරෝචේසුං. “න, භික්ඛවේ, උණ්හේ පත්තෝ නිදහිතබ්බෝ. යෝ නිදහේය්‍ය, ආපත්ති දුක්කටස්ස. අනුජානාමි, භික්ඛවේ, මුහුත්තං උණ්හේ ඕතාපේත්වා පත්තං පටිසාමේතුන්”ති.
</Paragraph>

<Paragraph number="1055" book="cula">
තේන ඛෝ පන සමයේන සම්බහුලා පත්තා අජ්ඣෝකාසේ අනාධාරා නික්ඛිත්තා හෝන්ති. වාතමණ්ඩලිකාය ආවට්ටේත්වා පත්තා භිජ්ජිංසු. භගවතෝ ඒතමත්ථං ආරෝචේසුං. “අනුජානාමි, භික්ඛවේ, පත්තාධාරකන්”ති.
</Paragraph>

<Paragraph number="1056" book="cula">
තේන ඛෝ පන සමයේන භික්ඛූ මිඩ්ඪන්තේ පත්තං නික්ඛිපන්ති. පරිපතිත්වා පත්තෝ භිජ්ජති. භගවතෝ ඒතමත්ථං ආරෝචේසුං. “න, භික්ඛවේ, මිඩ්ඪන්තේ පත්තෝ නික්ඛිපිතබ්බෝ. යෝ නික්ඛිපේය්‍ය, ආපත්ති දුක්කටස්සා”ති.
</Paragraph>

<Paragraph number="1057" book="cula">
තේන ඛෝ පන සමයේන භික්ඛූ පරිභණ්ඩන්තේ පත්තං නික්ඛිපන්ති. පරිපතිත්වා පත්තෝ භිජ්ජති. භගවතෝ ඒතමත්ථං ආරෝචේසුං. “න, භික්ඛවේ, පරිභණ්ඩන්තේ පත්තෝ නික්ඛිපිතබ්බෝ. යෝ නික්ඛිපේය්‍ය, ආපත්ති දුක්කටස්සා”ති.
</Paragraph>

<Paragraph number="1058" book="cula">
තේන ඛෝ පන සමයේන භික්ඛූ ඡමාය පත්තං නික්කුජ්ජන්ති. ඕට්ඨෝ ඝංසියති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, තිණසන්ථාරකන්”ති. තිණසන්ථාරකෝ උපචිකාහි ඛජ්ජති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, චෝළකන්”ති. චෝළකං උපචිකාහි ඛජ්ජති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, පත්තමාළකන්”ති. පත්තමාළකෝ පරිපතිත්වා පත්තෝ භිජ්ජති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, පත්තකුණ්ඩෝලිකන්”ති. පත්තකුණ්ඩෝලිකාය පත්තෝ ඝංසියති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, පත්තත්ථවිකන්”ති. අංසබද්ධකෝ න හෝති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, අංසබද්ධකං බන්ධනසුත්තකන්”ති.
</Paragraph>

<Paragraph number="1059" book="cula">
තේන ඛෝ පන සමයේන භික්ඛූ භිත්තිඛිලේපි නාගදන්තකේපි පත්තං ලග්ගේන්ති. පරිපතිත්වා පත්තෝ භිජ්ජති. භගවතෝ ඒතමත්ථං ආරෝචේසුං. “න, භික්ඛවේ, පත්තෝ ලග්ගේතබ්බෝ. යෝ ලග්ගේය්‍ය, ආපත්ති දුක්කටස්සා”ති.
</Paragraph>

<Paragraph number="1060" book="cula">
තේන ඛෝ පන සමයේන භික්ඛූ මඤ්චේ පත්තං නික්ඛිපන්ති, සතිසම්මෝසා නිසීදන්තා ඕත්ථරිත්වා පත්තං භින්දේන්ති. භගවතෝ ඒතමත්ථං ආරෝචේසුං. “න, භික්ඛවේ, මඤ්චේ පත්තෝ නික්ඛිපිතබ්බෝ. යෝ නික්ඛිපේය්‍ය, ආපත්ති දුක්කටස්සා”ති.
</Paragraph>

<Paragraph number="1061" book="cula">
තේන ඛෝ පන සමයේන භික්ඛූ පීඨේ පත්තං නික්ඛිපන්ති, සතිසම්මෝසා නිසීදන්තා ඕත්ථරිත්වා පත්තං භින්දේන්ති. භගවතෝ ඒතමත්ථං ආරෝචේසුං. “න, භික්ඛවේ, පීඨේ පත්තෝ නික්ඛිපිතබ්බෝ. යෝ නික්ඛිපේය්‍ය, ආපත්ති දුක්කටස්සා”ති.
</Paragraph>

<Paragraph number="1062" book="cula">
තේන ඛෝ පන සමයේන භික්ඛූ අඞ්කේ පත්තං නික්ඛිපන්ති, සතිසම්මෝසා උට්ඨහන්ති. පරිපතිත්වා පත්තෝ භිජ්ජති. භගවතෝ ඒතමත්ථං ආරෝචේසුං. “න, භික්ඛවේ, අඞ්කේ පත්තෝ නික්ඛිපිතබ්බෝ. යෝ නික්ඛිපේය්‍ය, ආපත්ති දුක්කටස්සා”ති.
</Paragraph>

<Paragraph number="1063" book="cula">
තේන ඛෝ පන සමයේන භික්ඛූ ඡත්තේ පත්තං නික්ඛිපන්ති. වාතමණ්ඩලිකාය ඡත්තං උක්ඛිපියති පරිපතිත්වා පත්තෝ භිජ්ජති. භගවතෝ ඒතමත්ථං ආරෝචේසුං. “න, භික්ඛවේ, ඡත්තේ පත්තෝ නික්ඛිපිතබ්බෝ. යෝ නික්ඛිපේය්‍ය, ආපත්ති දුක්කටස්සා”ති.
</Paragraph>

</Division>
<Division number="255" book="cula">

<Paragraph number="1064" book="cula">
තේන ඛෝ පන සමයේන භික්ඛූ පත්තහත්ථා කවාටං පණාමේන්ති. කවාටෝ ආවට්ටිත්වා පත්තෝ භිජ්ජති. භගවතෝ ඒතමත්ථං ආරෝචේසුං. “න, භික්ඛවේ, පත්තහත්ථේන කවාටං පණාමේතබ්බං. යෝ පණාමේය්‍ය, ආපත්ති දුක්කටස්සා”ති.
</Paragraph>

<Paragraph number="1065" book="cula">
තේන ඛෝ පන සමයේන භික්ඛූ තුම්බකටාහේ පිණ්ඩාය චරන්ති. මනුස්සා උජ්ඣායන්ති ඛිය්‍යන්ති විපාචේන්ති—  “සේය්‍යථාපි තිත්ථියා”ති. භගවතෝ ඒතමත්ථං ආරෝචේසුං. “න, භික්ඛවේ, තුම්බකටාහේ පිණ්ඩාය චරිතබ්බං. යෝ චරේය්‍ය, ආපත්ති දුක්කටස්සා”ති.
</Paragraph>

<Paragraph number="1066" book="cula">
තේන ඛෝ පන සමයේන භික්ඛූ ඝටිකටාහේ පිණ්ඩාය චරන්ති. මනුස්සා උජ්ඣායන්ති ඛිය්‍යන්ති විපාචේන්ති—  “සේය්‍යථාපි තිත්ථියා”ති. භගවතෝ ඒතමත්ථං ආරෝචේසුං. “න, භික්ඛවේ, ඝටිකටාහේ පිණ්ඩාය චරිතබ්බං. යෝ චරේය්‍ය, ආපත්ති දුක්කටස්සා”ති.
</Paragraph>

<Paragraph number="1067" book="cula">
තේන ඛෝ පන සමයේන අඤ්ඤතරෝ භික්ඛු සබ්බපංසුකූලිකෝ හෝති. සෝ ඡවසීසස්ස පත්තං ධාරේති. අඤ්ඤතරා ඉත්ථී පස්සිත්වා භීතා විස්සරමකාසි—  “අභුං මේ පිසාචෝ වතායන්”ති. මනුස්සා උජ්ඣායන්ති ඛිය්‍යන්ති විපාචේන්ති—  “කථඤ්හි නාම සමණා සක්‍යපුත්තියා ඡවසීසස්ස පත්තං ධාරේස්සන්ති, සේය්‍යථාපි පිසාචිල්ලිකා”ති. භගවතෝ ඒතමත්ථං ආරෝචේසුං. “න, භික්ඛවේ, ඡවසීසස්ස පත්තෝ ධාරේතබ්බෝ. යෝ ධාරේය්‍ය, ආපත්ති දුක්කටස්ස. න ච, භික්ඛවේ, සබ්බපංසුකූලිකේන භවිතබ්බං. යෝ භවේය්‍ය, ආපත්ති දුක්කටස්සා”ති.
</Paragraph>

<Paragraph number="1068" book="cula">
තේන ඛෝ පන සමයේන භික්ඛූ චලකානිපි අට්ඨිකානිපි උච්ඡිට්ඨෝදකම්පි පත්තේන නීහරන්ති. මනුස්සා උජ්ඣායන්ති ඛිය්‍යන්ති විපාචේන්ති—  “යස්මිං යේවිමේ සමණා සක්‍යපුත්තියා භුඤ්ජන්ති සෝව නේසං පටිග්ගහෝ”ති. භගවතෝ ඒතමත්ථං ආරෝචේසුං. “න භික්ඛවේ, චලකානි වා අට්ඨිකානි වා උච්ඡිට්ඨෝදකං වා පත්තේන නීහරිතබ්බං. යෝ නීහරේය්‍ය, ආපත්ති දුක්කටස්ස. අනුජානාමි, භික්ඛවේ, පටිග්ගහන්”ති.
</Paragraph>

</Division>
<Division number="256" book="cula">

<Paragraph number="1069" book="cula">
තේන ඛෝ පන සමයේන භික්ඛූ හත්ථේන විප්ඵාළේත්වා චීවරං සිබ්බේන්ති. චීවරං විලෝමිකං හෝති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, සත්ථකං නමතකන්”ති.
</Paragraph>

<Paragraph number="1070" book="cula">
තේන ඛෝ පන සමයේන සංඝස්ස දණ්ඩසත්ථකං උප්පන්නං හෝති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, දණ්ඩසත්ථකන්”ති.
</Paragraph>

<Paragraph number="1071" book="cula">
තේන ඛෝ පන සමයේන ඡබ්බග්ගියා භික්ඛූ උච්චාවචේ සත්ථකදණ්ඩේ ධාරේන්ති සෝවණ්ණමයං රූපියමයං. මනුස්සා උජ්ඣායන්ති ඛිය්‍යන්ති විපාචේන්ති—  “සේය්‍යථාපි ගිහී කාමභෝගිනෝ”ති. භගවතෝ ඒතමත්ථං ආරෝචේසුං. “න, භික්ඛවේ, උච්චාවචා සත්ථකදණ්ඩා ධාරේතබ්බා. යෝ ධාරේය්‍ය, ආපත්ති දුක්කටස්ස. අනුජානාමි, භික්ඛවේ, අට්ඨිමයං දන්තමයං විසාණමයං නළමයං වේළුමයං කට්ඨමයං ජතුමයං ඵලමයං ලෝහමයං සඞ්ඛනාභිමයන්”ති.
</Paragraph>

<Paragraph number="1072" book="cula">
තේන ඛෝ පන සමයේන භික්ඛූ කුක්කුටපත්තේනපි වේළුපේසිකායපි චීවරං සිබ්බේන්ති. චීවරං දුස්සිබ්බිතං හෝති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, සූචින්”ති. සූචියෝ කණ්ණකිතායෝ හෝන්ති …පේ…  “අනුජානාමි, භික්ඛවේ, සූචිනාළිකන්”ති. සූචිනාළිකායපි කණ්ණකිතායෝ හෝන්ති …පේ…  “අනුජානාමි, භික්ඛවේ, කිණ්ණේන පූරේතුන්”ති. කිණ්ණේපි කණ්ණකිතායෝ හෝන්ති …පේ…  “අනුජානාමි, භික්ඛවේ, සත්තුයා පූරේතුන්”ති. සත්තුයාපි කණ්ණකිතායෝ හෝන්ති …පේ…  “අනුජානාමි, භික්ඛවේ, සරිතකන්”ති. සරිතකේපි කණ්ණකිතායෝ හෝන්ති …පේ…  “අනුජානාමි, භික්ඛවේ, මධුසිත්ථකේන සාරේතුන්”ති. සරිතකං පරිභිජ්ජති …පේ…  “අනුජානාමි, භික්ඛවේ, සරිතකසිපාටිකන්”ති.
</Paragraph>

<Paragraph number="1073" book="cula">
තේන ඛෝ පන සමයේන භික්ඛූ තත්ථ තත්ථ ඛිලං නික්ඛණිත්වා සම්බන්ධිත්වා චීවරං සිබ්බේන්ති. චීවරං විකණ්ණං හෝති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, කථිනං කථිනරජ්ජුං තත්ථ තත්ථ ඕබන්ධිත්වා චීවරං සිබ්බේතුන්”ති. විසමේ කථිනං පත්ථරන්ති. කථිනං පරිභිජ්ජති …පේ…  “න, භික්ඛවේ, විසමේ කථිනං පත්ථරිතබ්බං. යෝ පත්ථරේය්‍ය, ආපත්ති දුක්කටස්සා”ති.
</Paragraph>

<Paragraph number="1074" book="cula">
ඡමාය කථිනං පත්ථරන්ති. කථිනං පංසුකිතං හෝති …පේ…  “අනුජානාමි, භික්ඛවේ, තිණසන්ථාරකන්”ති. කථිනස්ස අන්තෝ ජීරති …පේ…  “අනුජානාමි, භික්ඛවේ, අනුවාතං පරිභණ්ඩං ආරෝපේතුන්”ති. කථිනං නප්පහෝති …පේ…  “අනුජානාමි, භික්ඛවේ, දණ්ඩකථිනං බිදලකං සලාකං විනන්ධනරජ්ජුං විනන්ධනසුත්තං විනන්ධිත්වා චීවරං සිබ්බේතුන්”ති. සුත්තන්තරිකායෝ විසමා හෝන්ති …පේ…  “අනුජානාමි, භික්ඛවේ, කළිම්භකන්”ති. සුත්තා වඞ්කා හෝන්ති …පේ…  “අනුජානාමි, භික්ඛවේ, මෝඝසුත්තකන්”ති.
</Paragraph>

<Paragraph number="1075" book="cula">
තේන ඛෝ පන සමයේන භික්ඛූ අධෝතේහි පාදේහි කථිනං අක්කමන්ති. කථිනං දුස්සති. භගවතෝ ඒතමත්ථං ආරෝචේසුං. “න, භික්ඛවේ, අධෝතේහි පාදේහි කථිනං අක්කමිතබ්බං. යෝ අක්කමේය්‍ය, ආපත්ති දුක්කටස්සා”ති.
</Paragraph>

<Paragraph number="1076" book="cula">
තේන ඛෝ පන සමයේන භික්ඛූ අල්ලේහි පාදේහි කථිනං අක්කමන්ති. කථිනං දුස්සති. භගවතෝ ඒතමත්ථං ආරෝචේසුං. “න, භික්ඛවේ, අල්ලේහි පාදේහි කථිනං අක්කමිතබ්බං. යෝ අක්කමේය්‍ය, ආපත්ති දුක්කටස්සා”ති.
</Paragraph>

<Paragraph number="1077" book="cula">
තේන ඛෝ පන සමයේන භික්ඛූ සෞපාහනා කථිනං අක්කමන්ති. කථිනං දුස්සති. භගවතෝ ඒතමත්ථං ආරෝචේසුං. “න, භික්ඛවේ, සෞපාහනේන කථිනං අක්කමිතබ්බං. යෝ අක්කමේය්‍ය, ආපත්ති දුක්කටස්සා”ති.
</Paragraph>

<Paragraph number="1078" book="cula">
තේන ඛෝ පන සමයේන භික්ඛූ චීවරං සිබ්බන්තා අඞ්ගුලියා පටිග්ගණ්හන්ති. අඞ්ගුලියෝ දුක්ඛා හෝන්ති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, පටිග්ගහන්”ති.
</Paragraph>

</Division>
<Division number="257" book="cula">

<Paragraph number="1079" book="cula">
තේන ඛෝ පන සමයේන ඡබ්බග්ගියා භික්ඛූ උච්චාවචේ පටිග්ගහේ ධාරේන්ති සෝවණ්ණමයං රූපියමයං. මනුස්සා උජ්ඣායන්ති ඛිය්‍යන්ති විපාචේන්ති—  “සේය්‍යථාපි ගිහී කාමභෝගිනෝ”ති. භගවතෝ ඒතමත්ථං ආරෝචේසුං. “න, භික්ඛවේ, උච්චාවචා පටිග්ගහා ධාරේතබ්බා. යෝ ධාරේය්‍ය, ආපත්ති දුක්කටස්ස. අනුජානාමි, භික්ඛවේ, අට්ඨිමයං …පේ…  සඞ්ඛනාභිමයන්”ති.
</Paragraph>

<Paragraph number="1080" book="cula">
තේන ඛෝ පන සමයේන සූචියෝපි සත්ථකාපි පටිග්ගහාපි නස්සන්ති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, ආවේසනවිත්ථකන්”ති. ආවේසනවිත්ථකේ සමාකුලා හෝන්ති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, පටිග්ගහථවිකන්”ති. අංසබද්ධකෝ න හෝති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, අංසබද්ධකං බන්ධනසුත්තකන්”ති.
</Paragraph>

<Paragraph number="1081" book="cula">
තේන ඛෝ පන සමයේන භික්ඛූ අබ්භෝකාසේ චීවරං සිබ්බන්තා සීතේනපි උණ්හේනපි කිලමන්ති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, කථිනසාලං කථිනමණ්ඩපන්”ති. කථිනසාලා නීචවත්ථුකා හෝති, උදකේන ඕත්ථරිය්‍යති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, උච්චවත්ථුකං කාතුන්”ති. චයෝ පරිපතති …පේ…  “අනුජානාමි, භික්ඛවේ, චිනිතුං තයෝ චයේ—  ඉට්ඨකාචයං, සිලාචයං, දාරුචයන්”ති. ආරෝහන්තා විහඤ්ඤන්ති …පේ…  “අනුජානාමි, භික්ඛවේ, තයෝ සෝපානේ—  ඉට්ඨකාසෝපානං, සිලාසෝපානං, දාරුසෝපානන්”ති. ආරෝහන්තා පරිපතන්ති …පේ…  “අනුජානාමි, භික්ඛවේ, ආලම්බනබාහන්”ති. කථිනසාලාය තිණචුණ්ණං පරිපතති …පේ…  “අනුජානාමි, භික්ඛවේ, ඕගුම්ඵේත්වා උල්ලිත්තාවලිත්තං කාතුං—  සේතවණ්ණං කාළවණ්ණං ගේරුකපරිකම්මං මාලාකම්මං ලතාකම්මං මකරදන්තකං පඤ්චපටිකං චීවරවංසං චීවරරජ්ජුකන්”ති.
</Paragraph>

<Paragraph number="1082" book="cula">
තේන ඛෝ පන සමයේන භික්ඛූ චීවරං සිබ්බේත්වා තත්ථේව කථිනං උජ්ඣිත්වා පක්කමන්ති, උන්දූරේහිපි උපචිකාහිපි ඛජ්ජති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, කථිනං සඞ්ඝරිතුන්”ති. කථිනං පරිභිජ්ජති …පේ…  “අනුජානාමි, භික්ඛවේ, ගෝඝංසිකාය කථිනං සඞ්ඝරිතුන්”ති. කථිනං විනිවේඨියති …පේ…  “අනුජානාමි, භික්ඛවේ, බන්ධනරජ්ජුන්”ති.
</Paragraph>

<Paragraph number="1083" book="cula">
තේන ඛෝ පන සමයේන භික්ඛූ කුට්ටේපි ථම්භේපි කථිනං උස්සාපේත්වා පක්කමන්ති. පරිපතිත්වා කථිනං භිජ්ජති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, භිත්තිඛිලේ වා නාගදන්තේ වා ලග්ගේතුන්”ති.
</Paragraph>

</Division>
<Division number="258" book="cula">

<Paragraph number="1084" book="cula">
අථ ඛෝ භගවා රාජගහේ යථාභිරන්තං විහරිත්වා යේන වේසාලී තේන චාරිකං පක්කාමි. තේන ඛෝ පන සමයේන භික්ඛූ සූචිකම්පි සත්ථකම්පි භේසජ්ජම්පි පත්තේන ආදාය ගච්ඡන්ති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, භේසජ්ජත්ථවිකන්”ති. අංසබද්ධකෝ න හෝති …පේ…  “අනුජානාමි, භික්ඛවේ, අංසබද්ධකං බන්ධනසුත්තකන්”ති.
</Paragraph>

<Paragraph number="1085" book="cula">
තේන ඛෝ පන සමයේන අඤ්ඤතරෝ භික්ඛු උපාහනායෝ කායබන්ධනේන බන්ධිත්වා ගාමං පිණ්ඩාය පාවිසි. අඤ්ඤතරෝ උපාසකෝ තං භික්ඛුං අභිවාදේන්තෝ උපාහනායෝ සීසේන ඝට්ටේති. සෝ භික්ඛු මඞ්කු අහෝසි. අථ ඛෝ සෝ භික්ඛු ආරාමං ගන්ත්වා භික්ඛූනං ඒතමත්ථං ආරෝචේසි. භික්ඛූ භගවතෝ ඒතමත්ථං ආරෝචේසුං. “අනුජානාමි, භික්ඛවේ, උපාහනත්ථවිකන්”ති. අංසබද්ධකෝ න හෝති …පේ…  “අනුජානාමි, භික්ඛවේ, අංසබද්ධකං බන්ධනසුත්තකන්”ති.
</Paragraph>

<Paragraph number="1086" book="cula">
තේන ඛෝ පන සමයේන අන්තරාමග්ගේ උදකං අකප්පියං හෝති. පරිස්සාවනං න හෝති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, පරිස්සාවනන්”ති. චෝළකං නප්පහෝති …පේ…  “අනුජානාමි, භික්ඛවේ, කටච්ඡුපරිස්සාවනන්”ති. චෝළකං නප්පහෝති …පේ…  “අනුජානාමි, භික්ඛවේ, ධම්මකරණන්”ති.
</Paragraph>

</Division>
<Division number="259" book="cula">

<Paragraph number="1087" book="cula">
තේන ඛෝ පන සමයේන ද්වේ භික්ඛූ කෝසලේසු ජනපදේ අද්ධානමග්ගප්පටිපන්නා හෝන්ති. ඒකෝ භික්ඛු අනාචාරං ආචරති. දුතියෝ භික්ඛු තං භික්ඛුං ඒතදවෝච—  “මා, ආවුසෝ, ඒවරූපං අකාසි. නේතං කප්පතී”ති. සෝ තස්මිං උපනන්ධි. අථ ඛෝ සෝ භික්ඛු පිපාසාය පීළිතෝ උපනද්ධං භික්ඛුං ඒතදවෝච—  “දේහි මේ, ආවුසෝ, පරිස්සාවනං, පානීයං පිවිස්සාමී”ති. උපනද්ධෝ භික්ඛු න අදාසි. සෝ භික්ඛු පිපාසාය පීළිතෝ කාලමකාසි. අථ ඛෝ සෝ භික්ඛු ආරාමං ගන්ත්වා භික්ඛූනං ඒතමත්ථං ආරෝචේසි. “කිං පන ත්වං, ආවුසෝ, පරිස්සාවනං යාචියමානෝ න අදාසී”ති? “ඒවමාවුසෝ”ති. යේ තේ භික්ඛූ අප්පිච්ඡා …පේ…  තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම භික්ඛු පරිස්සාවනං යාචියමානෝ න දස්සතී”ති. අථ ඛෝ තේ භික්ඛූ භගවතෝ ඒතමත්ථං ආරෝචේසුං. අථ ඛෝ භගවා ඒතස්මිං නිදානේ ඒතස්මිං පකරණේ භික්ඛුසංඝං සන්නිපාතාපේත්වා තං භික්ඛුං පටිපුච්ඡි—  “සච්චං කිර ත්වං, භික්ඛු, පරිස්සාවනං යාචියමානෝ න අදාසී”ති? “සච්චං, භගවා”ති. විගරහි බුද්ධෝ භගවා—  “අනනුච්ඡවිකං, මෝඝපුරිස, අනනුලෝමිකං අප්පතිරූපං අස්සාමණකං අකප්පියං අකරණීයං. කථඤ්හි නාම ත්වං, මෝඝපුරිස, පරිස්සාවනං යාචියමානෝ න දස්සසි. නේතං, මෝඝපුරිස, අප්පසන්නානං වා පසාදාය …පේ…  විගරහිත්වා …පේ…  ධම්මිං කථං කත්වා භික්ඛූ ආමන්තේසි—  “න, භික්ඛවේ, අද්ධානමග්ගප්පටිපන්නේන භික්ඛුනා පරිස්සාවනං යාචියමානේන න දාතබ්බං. යෝ න දදේය්‍ය, ආපත්ති දුක්කටස්ස. න ච, භික්ඛවේ, අපරිස්සාවනකේන අද්ධානෝ පටිපජ්ජිතබ්බෝ. යෝ පටිපජ්ජේය්‍ය, ආපත්ති දුක්කටස්ස. සචේ න හෝති පරිස්සාවනං වා ධම්මකරණෝ වා, සඞ්ඝාටිකණ්ණෝපි අධිට්ඨාතබ්බෝ—  ඉමිනා පරිස්සාවේත්වා පිවිස්සාමී”ති. අථ ඛෝ භගවා අනුපුබ්බේන චාරිකං චරමානෝ යේන වේසාලී තදවසරි. තත්‍ර සුදං භගවා වේසාලියං විහරති මහාවනේ කූටාගාරසාලායං. තේන ඛෝ පන සමයේන භික්ඛූ නවකම්මං කරෝන්ති. පරිස්සාවනං න සම්මති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, දණ්ඩපරිස්සාවනන්”ති. දණ්ඩපරිස්සාවනං න සම්මති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, ඕත්ථරකන්”ති.
</Paragraph>

<Paragraph number="1088" book="cula">
තේන ඛෝ පන සමයේන භික්ඛූ මකසේහි උබ්බාළ්හා හෝන්ති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, මකසකුටිකන්”ති.
</Paragraph>

</Division>
<Division number="260" book="cula">

<Paragraph number="1089" book="cula">
තේන ඛෝ පන සමයේන වේසාලියං පණීතානං භත්තානං භත්තපටිපාටි අට්ඨිතා හෝති. භික්ඛූ පණීතානි භෝජනානි භුඤ්ජිත්වා අභිසන්නකායා හෝන්ති බහ්වාබාධා. අථ ඛෝ ජීවකෝ කෝමාරභච්චෝ වේසාලිං අගමාසි කේනචිදේව කරණීයේන. අද්දසා ඛෝ ජීවකෝ කෝමාරභච්චෝ භික්ඛූ අභිසන්නකායේ බහ්වාබාධේ. දිස්වාන යේන භගවා තේනුපසඞ්කමි, උපසඞ්කමිත්වා භගවන්තං අභිවාදේත්වා ඒකමන්තං නිසීදි. ඒකමන්තං නිසින්නෝ ඛෝ ජීවකෝ කෝමාරභච්චෝ භගවන්තං ඒතදවෝච—  “ඒතරහි, භන්තේ, භික්ඛූ අභිසන්නකායා බහ්වාබාධා. සාධු, භන්තේ, භගවා භික්ඛූනං චඞ්කමඤ්ච ජන්තාඝරඤ්ච අනුජානාතු. ඒවං භික්ඛූ අප්පාබාධා භවිස්සන්තී”ති. අථ ඛෝ භගවා ජීවකං කෝමාරභච්චං ධම්මියා කථාය සන්දස්සේසි සමාදපේසි සමුත්තේජේසි සම්පහංසේසි. අථ ඛෝ ජීවකෝ කෝමාරභච්චෝ භගවතා ධම්මියා කථාය සන්දස්සිතෝ සමාදපිතෝ සමුත්තේජිතෝ සම්පහංසිතෝ උට්ඨායාසනා භගවන්තං අභිවාදේත්වා පදක්ඛිණං කත්වා පක්කාමි. අථ ඛෝ භගවා ඒතස්මිං නිදානේ ඒතස්මිං පකරණේ ධම්මිං කථං කත්වා භික්ඛූ ආමන්තේසි—  “අනුජානාමි, භික්ඛවේ, චඞ්කමඤ්ච ජන්තාඝරඤ්චා”ති.
</Paragraph>

<Paragraph number="1090" book="cula">
තේන ඛෝ පන සමයේන භික්ඛූ විසමේ චඞ්කමේ චඞ්කමන්ති. පාදා දුක්ඛා හෝන්ති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, සමං කාතුන්”ති. චඞ්කමෝ නීචවත්ථුකෝ හෝති. උදකේන ඕත්ථරිය්‍යති …පේ…  “අනුජානාමි, භික්ඛවේ, උච්චවත්ථුකං කාතුන්”ති. චයෝ පරිපතති …පේ…  “අනුජානාමි, භික්ඛවේ, චිනිතුං තයෝ චයේ—  ඉට්ඨකාචයං, සිලාචයං, දාරුචයන්”ති. ආරෝහන්තා විහඤ්ඤන්ති …පේ…  “අනුජානාමි, භික්ඛවේ, තයෝ සෝපානේ—  ඉට්ඨකාසෝපානං, සිලාසෝපානං, දාරුසෝපානන්”ති. ආරෝහන්තා පරිපතන්ති …පේ…  “අනුජානාමි, භික්ඛවේ, ආලම්බනබාහන්”ති.
</Paragraph>

<Paragraph number="1091" book="cula">
තේන ඛෝ පන සමයේන භික්ඛූ චඞ්කමේ චඞ්කමන්තා පරිපතන්ති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, චඞ්කමනවේදිකන්”ති.
</Paragraph>

<Paragraph number="1092" book="cula">
තේන ඛෝ පන සමයේන භික්ඛූ අජ්ඣෝකාසේ චඞ්කමන්තා සීතේනපි උණ්හේනපි කිලමන්ති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, චඞ්කමනසාලන්”ති. චඞ්කමනසාලායං තිණචුණ්ණං පරිපතති …පේ…  “අනුජානාමි, භික්ඛවේ, ඕගුම්ඵේත්වා උල්ලිත්තාවලිත්තං කාතුං—  සේතවණ්ණං කාළවණ්ණං ගේරුකපරිකම්මං මාලාකම්මං ලතාකම්මං මකරදන්තකං පඤ්චපටිකං චීවරවංසං චීවරරජ්ජුන්”ති. ජන්තාඝරං නීචවත්ථුකං හෝති, උදකේන ඕත්ථරිය්‍යති …පේ…  “අනුජානාමි, භික්ඛවේ, උච්චවත්ථුකං කාතුන්”ති. චයෝ පරිපතති …පේ…  “අනුජානාමි, භික්ඛවේ, චිනිතුං තයෝ චයේ—  ඉට්ඨකාචයං, සිලාචයං, දාරුචයන්”ති. ආරෝහන්තා විහඤ්ඤන්ති …පේ…  “අනුජානාමි, භික්ඛවේ, තයෝ සෝපානේ—  ඉට්ඨකාසෝපානං, සිලාසෝපානං, දාරුසෝපානන්”ති. ආරෝහන්තා පරිපතන්ති …පේ…  “අනුජානාමි, භික්ඛවේ, ආලම්බනබාහන්”ති. ජන්තාඝරස්ස කවාටං න හෝති …පේ…  “අනුජානාමි, භික්ඛවේ, කවාටං පිට්ඨසඞ්ඝාටං උදුක්ඛලිකං උත්තරපාසකං අග්ගළවට්ටිං කපිසීසකං සූචිකං ඝටිකං තාළච්ඡිද්දං ආවිඤ්ඡනඡිද්දං ආවිඤ්ඡනරජ්ජුන්”ති. ජන්තාඝරස්ස කුට්ටපාදෝ ජීරති …පේ…  “අනුජානාමි, භික්ඛවේ, මණ්ඩලිකං කාතුන්”ති. ජන්තාඝරස්ස ධූමනේත්තං න හෝති …පේ…  “අනුජානාමි, භික්ඛවේ, ධූමනේත්තන්”ති.
</Paragraph>

<Paragraph number="1093" book="cula">
තේන ඛෝ පන සමයේන භික්ඛූ ඛුද්දකේ ජන්තාඝරේ මජ්ඣේ අග්ගිට්ඨානං කරෝන්ති. උපචාරෝ න හෝති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, ඛුද්දකේ ජන්තාඝරේ ඒකමන්තං අග්ගිට්ඨානං කාතුං, මහල්ලකේ මජ්ඣේ”ති. ජන්තාඝරේ අග්ගි මුඛං ඩහති …පේ…  “අනුජානාමි, භික්ඛවේ, මුඛමත්තිකන්”ති. හත්ථේ මත්තිකං තේමේන්ති …පේ…  “අනුජානාමි, භික්ඛවේ, මත්තිකාදෝණිකන්”ති. මත්තිකා දුග්ගන්ධා හෝති …පේ…  “අනුජානාමි, භික්ඛවේ, වාසේතුන්”ති. ජන්තාඝරේ අග්ගි කායං ඩහති …පේ…  “අනුජානාමි, භික්ඛවේ, උදකං අතිහරිතුන්”ති. පාතියාපි පත්තේනපි උදකං අතිහරන්ති …පේ…  “අනුජානාමි, භික්ඛවේ, උදකට්ඨානං, උදකසරාවකන්”ති. ජන්තාඝරං තිණච්ඡදනං න සේදේති …පේ…  “අනුජානාමි, භික්ඛවේ, ඕගුම්ඵේත්වා උල්ලිත්තාවලිත්තං කාතුන්”ති. ජන්තාඝරං චික්ඛල්ලං හෝති …පේ…  “අනුජානාමි, භික්ඛවේ, සන්ථරිතුං තයෝ සන්ථරේ—  ඉට්ඨකාසන්ථරං, සිලාසන්ථරං, දාරුසන්ථරන්”ති. චික්ඛල්ලංයේව හෝති …පේ…  “අනුජානාමි, භික්ඛවේ, ධෝවිතුන්”ති. උදකං සන්තිට්ඨති …පේ…  “අනුජානාමි, භික්ඛවේ, උදකනිද්ධමනන්”ති.
</Paragraph>

<Paragraph number="1094" book="cula">
තේන ඛෝ පන සමයේන භික්ඛූ ජන්තාඝරේ ඡමාය නිසීදන්ති, ගත්තානි කණ්ඩූවන්ති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, ජන්තාඝරපීඨන්”ති. තේන ඛෝ පන සමයේන ජන්තාඝරං අපරික්ඛිත්තං හෝති …පේ…  “අනුජානාමි, භික්ඛවේ, පරික්ඛිපිතුං තයෝ පාකාරේ—  ඉට්ඨකාපාකාරං, සිලාපාකාරං, දාරුපාකාරන්”ති. කෝට්ඨකෝ න හෝති …පේ…  “අනුජානාමි, භික්ඛවේ, කෝට්ඨකන්”ති. කෝට්ඨකෝ නීචවත්ථුකෝ හෝති, උදකේන ඕත්ථරිය්‍යති …පේ…  “අනුජානාමි, භික්ඛවේ, උච්චවත්ථුකං කාතුන්”ති. චයෝ පරිපතති …පේ…  “අනුජානාමි, භික්ඛවේ, චිනිතුං තයෝ චයේ—  ඉට්ඨකාචයං, සිලාචයං, දාරුචයන්”ති. ආරෝහන්තා විහඤ්ඤන්ති …පේ…  “අනුජානාමි, භික්ඛවේ, තයෝ සෝපානේ—  ඉට්ඨකාසෝපානං, සිලාසෝපානං, දාරුසෝපානන්”ති. ආරෝහන්තා පරිපතන්ති …පේ…  “අනුජානාමි, භික්ඛවේ, ආලම්බනබාහන්”ති. කෝට්ඨකස්ස කවාටං න හෝති …පේ…  “අනුජානාමි, භික්ඛවේ, කවාටං පිට්ඨසඞ්ඝාටං උදුක්ඛලිකං උත්තරපාසකං අග්ගළවට්ටිං කපිසීසකං සූචිකං ඝටිකං තාළච්ඡිද්දං ආවිඤ්ඡනඡිද්දං ආවිඤ්ඡනරජ්ජුන්”ති. කෝට්ඨකේ තිණචුණ්ණං පරිපතති …පේ…  “අනුජානාමි, භික්ඛවේ, ඕගුම්ඵේත්වා උල්ලිත්තාවලිත්තං කාතුං—  සේතවණ්ණං කාළවණ්ණං ගේරුකපරිකම්මං මාලාකම්මං ලතාකම්මං මකරදන්තකං පඤ්චපටිකන්”ති. පරිවේණං චික්ඛල්ලං හෝති …පේ…  “අනුජානාමි, භික්ඛවේ, මරුම්බං උපකිරිතුන්”ති. න පරියාපුණන්ති …පේ…  “අනුජානාමි, භික්ඛවේ, පදරසිලං නික්ඛිපිතුන්”ති. උදකං සන්තිට්ඨති …පේ…  “අනුජානාමි, භික්ඛවේ, උදකනිද්ධමනන්”ති.
</Paragraph>

</Division>
<Division number="261" book="cula">

<Paragraph number="1095" book="cula">
තේන ඛෝ පන සමයේන භික්ඛූ නග්ගා නග්ගං අභිවාදේන්ති …පේ…  නග්ගා නග්ගං අභිවාදාපේන්ති, නග්ගා නග්ගස්ස පරිකම්මං කරෝන්ති, නග්ගා නග්ගස්ස පරිකම්මං කාරාපේන්ති, නග්ගා නග්ගස්ස දේන්ති, නග්ගා පටිග්ගණ්හන්ති, නග්ගා ඛාදන්ති, නග්ගා භුඤ්ජන්ති, නග්ගා සායන්ති, නග්ගා පිවන්ති. භගවතෝ ඒතමත්ථං ආරෝචේසුං. “න, භික්ඛවේ, නග්ගේන නග්ගෝ අභිවාදේතබ්බෝ …පේ…  න නග්ගේන අභිවාදේතබ්බං…  න නග්ගේන නග්ගෝ අභිවාදාපේතබ්බෝ…  න නග්ගේන අභිවාදාපේතබ්බං…  න නග්ගේන නග්ගස්ස පරිකම්මං කාතබ්බං…  න නග්ගේන නග්ගස්ස පරිකම්මං කාරාපේතබ්බං…  න නග්ගේන නග්ගස්ස දාතබ්බං…  න නග්ගේන පටිග්ගහේතබ්බං…  න නග්ගේන ඛාදිතබ්බං…  න නග්ගේන භුඤ්ජිතබ්බං…  න නග්ගේන සායිතබ්බං…  න නග්ගේන පාතබ්බං. යෝ පිවේය්‍ය, ආපත්ති දුක්කටස්සා”ති.
</Paragraph>

<Paragraph number="1096" book="cula">
තේන ඛෝ පන සමයේන භික්ඛූ ජන්තාඝරේ ඡමාය චීවරං නික්ඛිපන්ති. චීවරං පංසුකිතං හෝති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, චීවරවංසං චීවරරජ්ජුන්”ති. දේවේ වස්සන්තේ චීවරං ඕවස්සති …පේ…  “අනුජානාමි, භික්ඛවේ, ජන්තාඝරසාලන්”ති. ජන්තාඝරසාලා නීචවත්ථුකා හෝති, උදකේන ඕත්ථරිය්‍යති …පේ…  “අනුජානාමි, භික්ඛවේ, උච්චවත්ථුකං කාතුන්”ති. චයෝ පරිපතති …පේ…  “අනුජානාමි, භික්ඛවේ, චිනිතුං …පේ…  ආරෝහන්තා විහඤ්ඤන්ති …පේ…  ආරෝහන්තා පරිපතන්ති …පේ…  “අනුජානාමි, භික්ඛවේ, ආලම්බනබාහන්”ති. ජන්තාඝරසාලාය තිණචුණ්ණං පරිපතති …පේ…  “අනුජානාමි, භික්ඛවේ, ඕගුම්ඵේත්වා උල්ලිත්තාවලිත්තං කාතුං …පේ…  චීවරවංසං චීවරරජ්ජුන්”ති.
</Paragraph>

<Paragraph number="1097" book="cula">
තේන ඛෝ පන සමයේන භික්ඛූ ජන්තාඝරේපි උදකේපි පරිකම්මං කාතුං කුක්කුච්චායන්ති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, තිස්සෝ පටිච්ඡාදියෝ—  ජන්තාඝරපටිච්ඡාදිං, උදකපටිච්ඡාදිං, වත්ථපටිච්ඡාදින්”ති.
</Paragraph>

<Paragraph number="1098" book="cula">
තේන ඛෝ පන සමයේන ජන්තාඝරේ උදකං න හෝති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, උදපානන්”ති. උදපානස්ස කූලං ලුජ්ජති …පේ…  “අනුජානාමි, භික්ඛවේ, චිනිතුං තයෝ චයේ—  ඉට්ඨකාචයං, සිලාචයං, දාරුචයන්”ති. උදපානෝ නීචවත්ථුකෝ හෝති, උදකේන ඕත්ථරිය්‍යති …පේ…  “අනුජානාමි, භික්ඛවේ, උච්චවත්ථුකං කාතුන්”ති. චයෝ පරිපතති …පේ…  ආරෝහන්තා විහඤ්ඤන්ති …පේ…  ආරෝහන්තා පරිපතන්ති …පේ…  “අනුජානාමි, භික්ඛවේ, ආලම්බනබාහන්”ති.
</Paragraph>

</Division>
<Division number="262" book="cula">

<Paragraph number="1099" book="cula">
තේන ඛෝ පන සමයේන භික්ඛූ වල්ලිකායපි කායබන්ධනේනපි උදකං වාහේන්ති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, උදකවාහනරජ්ජුන්”ති. හත්ථා දුක්ඛා හෝන්ති …පේ…  “අනුජානාමි, භික්ඛවේ, තුලං කරකටකං චක්කවට්ටකන්”ති. භාජනා බහූ භිජ්ජන්ති …පේ…  “අනුජානාමි, භික්ඛවේ, තයෝ වාරකේ—  ලෝහවාරකං, දාරුවාරකං, චම්මක්ඛණ්ඩන්”ති.
</Paragraph>

<Paragraph number="1100" book="cula">
තේන ඛෝ පන සමයේන භික්ඛූ අජ්ඣෝකාසේ උදකං වාහේන්තා සීතේනපි උණ්හේනපි කිලමන්ති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, උදපානසාලන්”ති. උදපානසාලාය තිණචුණ්ණං පරිපතති …පේ…  “අනුජානාමි, භික්ඛවේ, ඕගුම්ඵේත්වා උල්ලිත්තාවලිත්තං කාතුං—  සේතවණ්ණං කාළවණ්ණං ගේරුකපරිකම්මං මාලාකම්මං ලතාකම්මං මකරදන්තකං පඤ්චපටිකං චීවරවංසං චීවරරජ්ජුන්”ති. උදපානෝ අපාරුතෝ හෝති, තිණචුණ්ණේහිපි පංසුකේහිපි ඕකිරිය්‍යති …පේ…  “අනුජානාමි, භික්ඛවේ, අපිධානන්”ති. උදකභාජනං න සංවිජ්ජති …පේ…  “අනුජානාමි, භික්ඛවේ, උදකදෝණිං උදකකටාහන්”ති.
</Paragraph>

<Paragraph number="1101" book="cula">
තේන ඛෝ පන සමයේන භික්ඛූ ආරාමේ තහං තහං නහායන්ති. ආරාමෝ චික්ඛල්ලෝ හෝති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, චන්දනිකන්”ති. චන්දනිකා පාකටා හෝති. භික්ඛූ හිරියන්ති නහායිතුං …පේ…  “අනුජානාමි, භික්ඛවේ, පරික්ඛිපිතුං තයෝ පාකාරේ—  ඉට්ඨකාපාකාරං, සිලාපාකාරං, දාරුපාකාරන්”ති. චන්දනිකා චික්ඛල්ලා හෝති …පේ…  “අනුජානාමි, භික්ඛවේ, සන්ථරිතුං තයෝ සන්ථරේ—  ඉට්ඨකාසන්ථරං, සිලාසන්ථරං, දාරුසන්ථරන්”ති. උදකං සන්තිට්ඨති …පේ…  “අනුජානාමි, භික්ඛවේ, උදකනිද්ධමනන්”ති.
</Paragraph>

<Paragraph number="1102" book="cula">
තේන ඛෝ පන සමයේන භික්ඛූනං ගත්තානි සීතිගතානි හෝන්ති. භගවතෝ ඒතමත්ථං ආරෝචේසුං …පේ…  “අනුජානාමි, භික්ඛවේ, උදකපුඤ්ඡනිං චෝළකේනපි පච්චුද්ධරිතුන්”ති.
</Paragraph>

</Division>
<Division number="263" book="cula">

<Paragraph number="1103" book="cula">
තේන ඛෝ පන සමයේන අඤ්ඤතරෝ උපාසකෝ සංඝස්ස අත්ථාය පෝක්ඛරණිං කාරේතුකාමෝ හෝති. භගවතෝ ඒතමත්ථං ආරෝචේසුං …පේ…  “අනුජානාමි, භික්ඛවේ, පෝක්ඛරණින්”ති. පෝක්ඛරණියා කූලං ලුජ්ජති …පේ…  “අනුජානාමි, භික්ඛවේ, චිනිතුං තයෝ චයේ—  ඉට්ඨකාචයං, සිලාචයං, දාරුචයන්”ති. ආරෝහන්තා විහඤ්ඤන්ති …පේ…  “අනුජානාමි, භික්ඛවේ, තයෝ සෝපානේ—  ඉට්ඨකාසෝපානං, සිලාසෝපානං, දාරුසෝපානන්”ති. ආරෝහන්තා පරිපතන්ති …පේ…  “අනුජානාමි, භික්ඛවේ, ආලම්බනබාහන්”ති. පෝක්ඛරණියා උදකං පුරාණං හෝති …පේ…  “අනුජානාමි, භික්ඛවේ, උදකමාතිකං උදකනිද්ධමනන්”ති.
</Paragraph>

<Paragraph number="1104" book="cula">
තේන ඛෝ පන සමයේන අඤ්ඤතරෝ භික්ඛු සංඝස්ස අත්ථාය නිල්ලේඛං ජන්තාඝරං කත්තුකාමෝ හෝති. භගවතෝ ඒතමත්ථං ආරෝචේසුං …පේ…  “අනුජානාමි, භික්ඛවේ, නිල්ලේඛං ජන්තාඝරන්”ති.
</Paragraph>

<Paragraph number="1105" book="cula">
තේන ඛෝ පන සමයේන ඡබ්බග්ගියා භික්ඛූ චාතුමාසං නිසීදනේන විප්පවසන්ති. භගවතෝ ඒතමත්ථං ආරෝචේසුං …පේ…  “න, භික්ඛවේ, චාතුමාසං නිසීදනේන විප්පවසිතබ්බං. යෝ විප්පවසේය්‍ය, ආපත්ති දුක්කටස්සා”ති.
</Paragraph>

</Division>
<Division number="264" book="cula">

<Paragraph number="1106" book="cula">
තේන ඛෝ පන සමයේන ඡබ්බග්ගියා භික්ඛූ පුප්ඵාභිකිණ්ණේසු සයනේසු සයන්ති. මනුස්සා විහාරචාරිකං ආහිණ්ඩන්තා පස්සිත්වා උජ්ඣායන්ති ඛිය්‍යන්ති විපාචේන්ති—  “සේය්‍යථාපි ගිහී කාමභෝගිනෝ”ති. භගවතෝ ඒතමත්ථං ආරෝචේසුං. “න, භික්ඛවේ, පුප්ඵාභිකිණ්ණේසු සයනේසු සයිතබ්බං. යෝ සයේය්‍ය, ආපත්ති දුක්කටස්සා”ති.
</Paragraph>

<Paragraph number="1107" book="cula">
තේන ඛෝ පන සමයේන මනුස්සා ගන්ධම්පි මාලම්පි ආදාය ආරාමං ආගච්ඡන්ති. භික්ඛූ කුක්කුච්චායන්තා න පටිග්ගණ්හන්ති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, ගන්ධං ගහේත්වා කවාටේ පඤ්චඞ්ගුලිකං දාතුං, පුප්ඵං ගහේත්වා විහාරේ ඒකමන්තං නික්ඛිපිතුන්”ති.
</Paragraph>

<Paragraph number="1108" book="cula">
තේන ඛෝ පන සමයේන සංඝස්ස නමතකං උප්පන්නං හෝති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, නමතකන්”ති. අථ ඛෝ භික්ඛූනං ඒතදහෝසි—  “නමතකං අධිට්ඨාතබ්බං නු ඛෝ උදාහු විකප්පේතබ්බන්”ති …පේ…  “න, භික්ඛවේ, නමතකං අධිට්ඨාතබ්බං, න විකප්පේතබ්බන්”ති.
</Paragraph>

<Paragraph number="1109" book="cula">
තේන ඛෝ පන සමයේන ඡබ්බග්ගියා භික්ඛූ ආසිත්තකූපධානේ භුඤ්ජන්ති. මනුස්සා උජ්ඣායන්ති ඛිය්‍යන්ති විපාචේන්ති—  “සේය්‍යථාපි ගිහී කාමභෝගිනෝ”ති. භගවතෝ ඒතමත්ථං ආරෝචේසුං …පේ…  “න, භික්ඛවේ, ආසිත්තකූපධානේ භුඤ්ජිතබ්බං. යෝ භුඤ්ජේය්‍ය, ආපත්ති දුක්කටස්සා”ති.
</Paragraph>

<Paragraph number="1110" book="cula">
තේන ඛෝ පන සමයේන අඤ්ඤතරෝ භික්ඛු ගිලානෝ හෝති. සෝ භුඤ්ජමානෝ න සක්කෝති හත්ථේන පත්තං සන්ධාරේතුං. භගවතෝ ඒතමත්ථං ආරෝචේසුං. “අනුජානාමි, භික්ඛවේ, මළෝරිකන්”ති.
</Paragraph>

<Paragraph number="1111" book="cula">
තේන ඛෝ පන සමයේන ඡබ්බග්ගියා භික්ඛූ ඒකභාජනේපි භුඤ්ජන්ති …පේ…  ඒකථාලකේපි පිවන්ති, ඒකමඤ්චේපි තුවට්ටේන්ති, ඒකත්ථරණාපි තුවට්ටේන්ති, ඒකපාවුරණාපි තුවට්ටේන්ති, ඒකත්ථරණපාවුරණාපි තුවට්ටේන්ති. මනුස්සා උජ්ඣායන්ති ඛිය්‍යන්ති විපාචේන්ති—  “සේය්‍යථාපි ගිහී කාමභෝගිනෝ”ති. භගවතෝ ඒතමත්ථං ආරෝචේසුං. “න, භික්ඛවේ, ඒකභාජනේ භුඤ්ජිතබ්බං …පේ…  න ඒකථාලකේ පාතබ්බං…  න ඒකමඤ්චේ තුවට්ටිතබ්බං…  න ඒකත්ථරණා තුවට්ටිතබ්බං…  න ඒකපාවුරණා තුවට්ටිතබ්බං…  න ඒකත්ථරණපාවුරණා තුවට්ටිතබ්බං. යෝ තුවට්ටේය්‍ය, ආපත්ති දුක්කටස්සා”ති.
</Paragraph>

</Division>
<Division number="265" book="cula">

<Paragraph number="1112" book="cula">
තේන ඛෝ පන සමයේන වඩ්ඪෝ ලිච්ඡවී මේත්තියභූමජකානං භික්ඛූනං සහායෝ හෝති. අථ ඛෝ වඩ්ඪෝ ලිච්ඡවී යේන මේත්තියභූමජකා භික්ඛූ තේනුපසඞ්කමි, උපසඞ්කමිත්වා මේත්තියභූමජකේ භික්ඛූ ඒතදවෝච—  “වන්දාමි, අය්‍යා”ති. ඒවං වුත්තේ, මේත්තියභූමජකා භික්ඛූ නාලපිංසු. දුතියම්පි ඛෝ වඩ්ඪෝ ලිච්ඡවී මේත්තියභූමජකේ භික්ඛූ ඒතදවෝච—  “වන්දාමි, අය්‍යා”ති. දුතියම්පි ඛෝ මේත්තියභූමජකා භික්ඛූ නාලපිංසු. තතියම්පි ඛෝ වඩ්ඪෝ ලිච්ඡවී මේත්තියභූමජකේ භික්ඛූ ඒතදවෝච—  “වන්දාමි, අය්‍යා”ති. තතියම්පි ඛෝ මේත්තියභූමජකා භික්ඛූ නාලපිංසු. “ක්‍යාහං අය්‍යානං අපරජ්ඣාමි, කිස්ස මං අය්‍යා නාලපන්තී”ති? “තථා හි පන ත්වං, ආවුසෝ වඩ්ඪ, අම්හේ දබ්බේන මල්ලපුත්තේන විහේඨියමානේ අජ්ඣුපේක්ඛසී”ති. “ක්‍යාහං, අය්‍යා, කරෝමී”ති? “සචේ ඛෝ ත්වං, ආවුසෝ වඩ්ඪ, ඉච්ඡේය්‍යාසි, අජ්ජේව භගවා ආයස්මන්තං දබ්බං මල්ලපුත්තං නාසාපේය්‍යා”ති. “ක්‍යාහං, අය්‍යා, කරෝමි, කිං මයා සක්කා කාතුන්”ති? “ඒහි ත්වං, ආවුසෝ වඩ්ඪ, යේන භගවා තේනුපසඞ්කම, උපසඞ්කමිත්වා භගවන්තං ඒවං වදේහි—  ‘ඉදං, භන්තේ, නච්ඡන්නං නප්පතිරූපං. යායං, භන්තේ, දිසා අභයා අනීතිකා අනුපද්දවා සායං දිසා සභයා සඊතිකා සෞපද්දවා; යතෝ නිවාතං තතෝ සවාතං; උදකං මඤ්ඤේ ආදිත්තං; අය්‍යේන මේ දබ්බේන මල්ලපුත්තේන පජාපති දූසිතා’”ති.
</Paragraph>

<Paragraph number="1113" book="cula">
“ඒවං, අය්‍යා”ති ඛෝ වඩ්ඪෝ ලිච්ඡවී මේත්තියභූමජකානං භික්ඛූනං පටිස්සුත්වා යේන භගවා තේනුපසඞ්කමි, උපසඞ්කමිත්වා භගවන්තං අභිවාදේත්වා ඒකමන්තං නිසීදි. ඒකමන්තං නිසින්නෝ ඛෝ වඩ්ඪෝ ලිච්ඡවී භගවන්තං ඒතදවෝච—  “ඉදං, භන්තේ, නච්ඡන්නං නප්පතිරූපං. යායං, භන්තේ, දිසා අභයා අනීතිකා අනුපද්දවා සායං දිසා සභයා සඊතිකා සෞපද්දවා; යතෝ නිවාතං තතෝ සවාතං; උදකං මඤ්ඤේ ආදිත්තං; අය්‍යේන මේ දබ්බේන මල්ලපුත්තේන පජාපති දූසිතා”ති.
</Paragraph>

<Paragraph number="1114" book="cula">
අථ ඛෝ භගවා ඒතස්මිං නිදානේ ඒතස්මිං පකරණේ භික්ඛුසංඝං සන්නිපාතාපේත්වා ආයස්මන්තං දබ්බං මල්ලපුත්තං පටිපුච්ඡි—  “සරසි ත්වං, දබ්බ, ඒවරූපං කත්තා යථායං වඩ්ඪෝ ආහා”ති? “යථා මං, භන්තේ, භගවා ජානාතී”ති. දුතියම්පි ඛෝ භගවා …පේ…  තතියම්පි ඛෝ භගවා ආයස්මන්තං දබ්බං මල්ලපුත්තං ඒතදවෝච—  “සරසි ත්වං, දබ්බ, ඒවරූපං කත්තා යථායං වඩ්ඪෝ ආහා”ති? “යථා මං, භන්තේ, භගවා ජානාතී”ති. “න ඛෝ, දබ්බ, දබ්බා ඒවං නිබ්බේඨේන්ති. සචේ තයා කතං, කතන්ති වදේහි; සචේ අකතං, අකතන්ති වදේහී”ති. “යතෝ අහං, භන්තේ, ජාතෝ නාභිජානාමි සුපිනන්තේනපි මේථුනං ධම්මං පටිසේවිතා, පගේව ජාගරෝ”ති. අථ ඛෝ භගවා භික්ඛූ ආමන්තේසි—  “තේන හි, භික්ඛවේ, සංඝෝ වඩ්ඪස්ස ලිච්ඡවිස්ස පත්තං නික්කුජ්ජතු, අසම්භෝගං සංඝේන කරෝතු.
</Paragraph>

<Paragraph number="1115" book="cula">
අට්ඨහි, භික්ඛවේ, අඞ්ගේහි සමන්නාගතස්ස උපාසකස්ස පත්තෝ නික්කුජ්ජිතබ්බෝ—  භික්ඛූනං අලාභාය පරිසක්කති, භික්ඛූනං අනත්ථාය පරිසක්කති, භික්ඛූනං අවාසාය පරිසක්කති, භික්ඛූ අක්කෝසති පරිභාසති, භික්ඛූ භික්ඛූහි භේදේති, බුද්ධස්ස අවණ්ණං භාසති, ධම්මස්ස අවණ්ණං භාසති, සංඝස්ස අවණ්ණං භාසති. අනුජානාමි, භික්ඛවේ, ඉමේහි අට්ඨහඞ්ගේහි සමන්නාගතස්ස උපාසකස්ස පත්තං නික්කුජ්ජිතුං. ඒවඤ්ච පන, භික්ඛවේ, නික්කුජ්ජිතබ්බෝ. බ්‍යත්තේන භික්ඛුනා පටිබලේන සංඝෝ ඤාපේතබ්බෝ—
</Paragraph>

</Division>
<Division number="266" book="cula">

<Paragraph number="1116" book="cula">
‘සුණාතු මේ, භන්තේ, සංඝෝ. වඩ්ඪෝ ලිච්ඡවී ආයස්මන්තං දබ්බං මල්ලපුත්තං අමූලිකාය සීලවිපත්තියා අනුද්ධංසේති. යදි සංඝස්ස පත්තකල්ලං, සංඝෝ වඩ්ඪස්ස ලිච්ඡවිස්ස පත්තං නික්කුජ්ජේය්‍ය, අසම්භෝගං සංඝේන කරේය්‍ය. ඒසා ඤත්ති.
</Paragraph>

<Paragraph number="1117" book="cula">
සුණාතු මේ, භන්තේ, සංඝෝ. වඩ්ඪෝ ලිච්ඡවී ආයස්මන්තං දබ්බං මල්ලපුත්තං අමූලිකාය සීලවිපත්තියා අනුද්ධංසේති. සංඝෝ වඩ්ඪස්ස ලිච්ඡවිස්ස පත්තං නික්කුජ්ජති, අසම්භෝගං සංඝේන කරෝති. යස්සායස්මතෝ ඛමති වඩ්ඪස්ස ලිච්ඡවිස්ස පත්තස්ස නික්කුජ්ජනා, අසම්භෝගං සංඝේන කරණං, සෝ තුණ්හස්ස; යස්ස නක්ඛමති, සෝ භාසේය්‍ය.
</Paragraph>

<Paragraph number="1118" book="cula">
නික්කුජ්ජිතෝ සංඝේන වඩ්ඪස්ස ලිච්ඡවිස්ස පත්තෝ, අසම්භෝගෝ සංඝේන. ඛමති සංඝස්ස, තස්මා තුණ්හී, ඒවමේතං ධාරයාමී’”ති.
</Paragraph>

<Paragraph number="1119" book="cula">
අථ ඛෝ ආයස්මා ආනන්දෝ පුබ්බණ්හසමයං නිවාසේත්වා පත්තචීවරමාදාය යේන වඩ්ඪස්ස ලිච්ඡවිස්ස නිවේසනං තේනුපසඞ්කමි, උපසඞ්කමිත්වා වඩ්ඪං ලිච්ඡවිං ඒතදවෝච—  “සංඝේන තේ, ආවුසෝ වඩ්ඪ, පත්තෝ නික්කුජ්ජිතෝ. අසම්භෝගෝසි සංඝේනා”ති. අථ ඛෝ වඩ්ඪෝ ලිච්ඡවී—  සංඝේන කිර මේ පත්තෝ නික්කුජ්ජිතෝ, අසම්භෝගෝම්හි කිර සංඝේනාති—  තත්ථේව මුච්ඡිතෝ පපතෝ. අථ ඛෝ වඩ්ඪස්ස ලිච්ඡවිස්ස මිත්තාමච්චා ඤාතිසාලෝහිතා වඩ්ඪං ලිච්ඡවිං ඒතදවෝචුං—  “අලං, ආවුසෝ වඩ්ඪ, මා සෝචි, මා පරිදේවි. මයං භගවන්තං පසාදේස්සාම භික්ඛුසංඝඤ්චා”ති.
</Paragraph>

<Paragraph number="1120" book="cula">
අථ ඛෝ වඩ්ඪෝ ලිච්ඡවී සපුත්තදාරෝ සමිත්තාමච්චෝ සඤාතිසාලෝහිතෝ අල්ලවත්ථෝ අල්ලකේසෝ යේන භගවා තේනුපසඞ්කමි, උපසඞ්කමිත්වා භගවතෝ පාදේසු සිරසා නිපතිත්වා භගවන්තං ඒතදවෝච—  “අච්චයෝ මං, භන්තේ, අච්චගමා යථාබාලං යථාමූළ්හං යථාඅකුසලං, යෝහං අය්‍යං දබ්බං මල්ලපුත්තං අමූලිකාය සීලවිපත්තියා අනුද්ධංසේසිං. තස්ස මේ, භන්තේ, භගවා අච්චයං අච්චයතෝ පටිග්ගණ්හාතු ආයතිං සංවරායා”ති. “තග්ඝ ත්වං, ආවුසෝ වඩ්ඪ, අච්චයෝ අච්චගමා යථාබාලං යථාමූළ්හං යථාඅකුසලං, යං ත්වං දබ්බං මල්ලපුත්තං අමූලිකාය සීලවිපත්තියා අනුද්ධංසේසි. යතෝ ච ඛෝ ත්වං, ආවුසෝ වඩ්ඪ, අච්චයං අච්චයතෝ දිස්වා යථාධම්මං පටිකරෝසි, තං තේ මයං පටිග්ගණ්හාම. වුඩ්ඪිහේසා, ආවුසෝ වඩ්ඪ, අරියස්ස විනයේ යෝ අච්චයං අච්චයතෝ දිස්වා යථාධම්මං පටිකරෝති, ආයතිං සංවරං ආපජ්ජතී”ති. අථ ඛෝ භගවා භික්ඛූ ආමන්තේසි—  “තේන හි, භික්ඛවේ, සංඝෝ වඩ්ඪස්ස ලිච්ඡවිස්ස පත්තං උක්කුජ්ජතු, සම්භෝගං සංඝේන කරෝතු.
</Paragraph>

<Paragraph number="1121" book="cula">
අට්ඨහි, භික්ඛවේ, අඞ්ගේහි සමන්නාගතස්ස උපාසකස්ස පත්තෝ උක්කුජ්ජිතබ්බෝ—  න භික්ඛූනං අලාභාය පරිසක්කති, න භික්ඛූනං අනත්ථාය පරිසක්කති, න භික්ඛූනං අවාසාය පරිසක්කති, න භික්ඛූ අක්කෝසති පරිභාසති, න භික්ඛූ භික්ඛූහි භේදේති, න බුද්ධස්ස අවණ්ණං භාසති, න ධම්මස්ස අවණ්ණං භාසති, න සංඝස්ස අවණ්ණං භාසති. අනුජානාමි, භික්ඛවේ, ඉමේහි අට්ඨහඞ්ගේහි සමන්නාගතස්ස උපාසකස්ස පත්තං උක්කුජ්ජිතුං. ඒවඤ්ච පන, භික්ඛවේ, උක්කුජ්ජිතබ්බෝ. තේන, භික්ඛවේ, වඩ්ඪේන ලිච්ඡවිනා සංඝං උපසඞ්කමිත්වා ඒකංසං උත්තරාසඞ්ගං කරිත්වා භික්ඛූනං පාදේ වන්දිත්වා උක්කුටිකං නිසීදිත්වා අඤ්ජලිං පග්ගහේත්වා ඒවමස්ස වචනීයෝ—  ‘සංඝේන මේ, භන්තේ, පත්තෝ නික්කුජ්ජිතෝ, අසම්භෝගෝම්හි සංඝේන. සෝහං, භන්තේ, සම්මා වත්තාමි, ලෝමං පාතේමි, නේත්ථාරං වත්තාමි, සංඝං පත්තුක්කුජ්ජනං යාචාමී’ති. දුතියම්පි යාචිතබ්බෝ. තතියම්පි යාචිතබ්බෝ. බ්‍යත්තේන භික්ඛුනා පටිබලේන සංඝෝ ඤාපේතබ්බෝ—
</Paragraph>

</Division>
<Division number="267" book="cula">

<Paragraph number="1122" book="cula">
‘සුණාතු මේ, භන්තේ, සංඝෝ. සංඝේන වඩ්ඪස්ස ලිච්ඡවිස්ස පත්තෝ නික්කුජ්ජිතෝ, අසම්භෝගෝ සංඝේන. සෝ සම්මා වත්තති, ලෝමං පාතේති, නේත්ථාරං වත්තති, සංඝං පත්තුක්කුජ්ජනං යාචති. යදි සංඝස්ස පත්තකල්ලං, සංඝෝ වඩ්ඪස්ස ලිච්ඡවිස්ස පත්තං උක්කුජ්ජේය්‍ය, සම්භෝගං සංඝේන කරේය්‍ය. ඒසා ඤත්ති.
</Paragraph>

<Paragraph number="1123" book="cula">
සුණාතු මේ, භන්තේ, සංඝෝ. සංඝේන වඩ්ඪස්ස ලිච්ඡවිස්ස පත්තෝ නික්කුජ්ජිතෝ, අසම්භෝගෝ සංඝේන. සෝ සම්මා වත්තති, ලෝමං පාතේති, නේත්ථාරං වත්තති, සංඝං පත්තුක්කුජ්ජනං යාචති. සංඝෝ වඩ්ඪස්ස ලිච්ඡවිස්ස පත්තං උක්කුජ්ජති, සම්භෝගං සංඝේන කරෝති. යස්සායස්මතෝ ඛමති වඩ්ඪස්ස ලිච්ඡවිස්ස පත්තස්ස උක්කුජ්ජනා, සම්භෝගං සංඝේන කරණං, සෝ තුණ්හස්ස; යස්ස නක්ඛමති, සෝ භාසේය්‍ය.
</Paragraph>

<Paragraph number="1124" book="cula">
උක්කුජ්ජිතෝ සංඝේන වඩ්ඪස්ස ලිච්ඡවිස්ස පත්තෝ, සම්භෝගෝ සංඝේන. ඛමති සංඝස්ස, තස්මා තුණ්හී, ඒවමේතං ධාරයාමී’”ති.
</Paragraph>

</Division>
<Division number="268" book="cula">

<Paragraph number="1125" book="cula">
අථ ඛෝ භගවා වේසාලියං යථාභිරන්තං විහරිත්වා යේන භග්ගා තේන චාරිකං පක්කාමි. අනුපුබ්බේන චාරිකං චරමානෝ යේන භග්ගා තදවසරි. තත්‍ර සුදං භගවා භග්ගේසු විහරති සුසුමාරගිරේ භේසකළාවනේ මිගදායේ. තේන ඛෝ පන සමයේන බෝධිස්ස රාජකුමාරස්ස කෝකනදෝ නාම පාසාදෝ අචිරකාරිතෝ හෝති, අනජ්ඣාවුත්ථෝ සමණේන වා බ්‍රාහ්මණේන වා කේනචි වා මනුස්සභූතේන. අථ ඛෝ බෝධි රාජකුමාරෝ සඤ්චිකාපුත්තං මාණවං ආමන්තේසි—  “ඒහි ත්වං, සම්ම සඤ්චිකාපුත්ත, යේන භගවා තේනුපසඞ්කම, උපසඞ්කමිත්වා මම වචනේන භගවතෝ පාදේ සිරසා වන්ද; අප්පාබාධං අප්පාතඞ්කං ලහුට්ඨානං බලං ඵාසුවිහාරං පුච්ඡ—  ‘බෝධි, භන්තේ, රාජකුමාරෝ භගවතෝ පාදේ සිරසා වන්දති, අප්පාබාධං අප්පාතඞ්කං ලහුට්ඨානං බලං ඵාසුවිහාරං පුච්ඡතී’ති. ඒවඤ්ච වදේහි—  ‘අධිවාසේතු කිර, භන්තේ, භගවා බෝධිස්ස රාජකුමාරස්ස ස්වාතනාය භත්තං සද්ධිං භික්ඛුසංඝේනා’”ති. “ඒවං, භෝ”ති ඛෝ සඤ්චිකාපුත්තෝ මාණවෝ බෝධිස්ස රාජකුමාරස්ස පටිස්සුත්වා යේන භගවා තේනුපසඞ්කමි, උපසඞ්කමිත්වා භගවතා සද්ධිං සම්මෝදි, සම්මෝදනීයං කථං සාරණීයං වීතිසාරේත්වා ඒකමන්තං නිසීදි. ඒකමන්තං නිසින්නෝ ඛෝ සඤ්චිකාපුත්තෝ මාණවෝ භගවන්තං ඒතදවෝච—  “බෝධි ඛෝ රාජකුමාරෝ භෝතෝ ගෝතමස්ස පාදේ සිරසා වන්දති, අප්පාබාධං අප්පාතඞ්කං ලහුට්ඨානං බලං ඵාසුවිහාරං පුච්ඡති. ඒවඤ්ච වදේති—  ‘අධිවාසේතු කිර භවං ගෝතමෝ බෝධිස්ස රාජකුමාරස්ස ස්වාතනාය භත්තං සද්ධිං භික්ඛුසංඝේනා’”ති. අධිවාසේසි භගවා තුණ්හීභාවේන. අථ ඛෝ සඤ්චිකාපුත්තෝ මාණවෝ භගවතෝ අධිවාසනං විදිත්වා උට්ඨායාසනා යේන බෝධි රාජකුමාරෝ තේනුපසඞ්කමි, උපසඞ්කමිත්වා බෝධිං රාජකුමාරං ඒතදවෝච—  “අවෝචුම්හ ඛෝ මයං භෝතෝ වචනේන තං භවන්තං ගෝතමං—  ‘බෝධි ඛෝ රාජකුමාරෝ භෝතෝ ගෝතමස්ස පාදේ සිරසා වන්දති, අප්පාබාධං අප්පාතඞ්කං ලහුට්ඨානං බලං ඵාසුවිහාරං පුච්ඡති. ඒවඤ්ච වදේති—  අධිවාසේතු කිර භවං ගෝතමෝ බෝධිස්ස රාජකුමාරස්ස ස්වාතනාය භත්තං සද්ධිං භික්ඛුසංඝේනා’ති. අධිවුත්ථඤ්ච පන සමණේන ගෝතමේනා”ති.
</Paragraph>

<Paragraph number="1126" book="cula">
අථ ඛෝ බෝධි රාජකුමාරෝ තස්සා රත්තියා අච්චයේන පණීතං ඛාදනීයං භෝජනීයං පටියාදාපේත්වා, කෝකනදඤ්ච පාසාදං ඕදාතේහි දුස්සේහි සන්ථරාපේත්වා යාව පච්ඡිමසෝපානකළේවරා, සඤ්චිකාපුත්තං මාණවං ආමන්තේසි—  “ඒහි ත්වං, සම්ම සඤ්චිකාපුත්ත, යේන භගවා තේනුපසඞ්කම, උපසඞ්කමිත්වා භගවතෝ කාලං ආරෝචේහි—  ‘කාලෝ, භන්තේ, නිට්ඨිතං භත්තන්’”ති. “ඒවං, භෝ”ති ඛෝ සඤ්චිකාපුත්තෝ මාණවෝ බෝධිස්ස රාජකුමාරස්ස පටිස්සුත්වා යේන භගවා තේනුපසඞ්කමි, උපසඞ්කමිත්වා භගවතෝ කාලං ආරෝචේසි—  “කාලෝ, භෝ ගෝතම, නිට්ඨිතං භත්තන්”ති.
</Paragraph>

<Paragraph number="1127" book="cula">
අථ ඛෝ භගවා පුබ්බණ්හසමයං නිවාසේත්වා පත්තචීවරමාදාය යේන බෝධිස්ස රාජකුමාරස්ස නිවේසනං තේනුපසඞ්කමි. තේන ඛෝ පන සමයේන බෝධි රාජකුමාරෝ බහිද්වාරකෝට්ඨකේ ඨිතෝ හෝති, භගවන්තං ආගමයමානෝ. අද්දසා ඛෝ බෝධි රාජකුමාරෝ භගවන්තං දූරතෝව ආගච්ඡන්තං. දිස්වාන තතෝ පච්චුග්ගන්ත්වා භගවන්තං අභිවාදේත්වා පුරේක්ඛත්වා යේන කෝකනදෝ පාසාදෝ තේනුපසඞ්කමි. අථ ඛෝ භගවා පච්ඡිමසෝපානකළේවරං නිස්සාය අට්ඨාසි. අථ ඛෝ බෝධි රාජකුමාරෝ භගවන්තං ඒතදවෝච—  “අක්කමතු, භන්තේ, භගවා දුස්සානි, අක්කමතු සුගතෝ දුස්සානි, යං මම අස්ස දීඝරත්තං හිතාය සුඛායා”ති. ඒවං වුත්තේ, භගවා තුණ්හී අහෝසි. දුතියම්පි ඛෝ …පේ…  තතියම්පි ඛෝ බෝධි රාජකුමාරෝ භගවන්තං ඒතදවෝච—  “අක්කමතු, භන්තේ, භගවා දුස්සානි, අක්කමතු සුගතෝ දුස්සානි, යං මම අස්ස දීඝරත්තං හිතාය සුඛායා”ති. අථ ඛෝ භගවා ආයස්මන්තං ආනන්දං අපලෝකේසි. අථ ඛෝ ආයස්මා ආනන්දෝ බෝධිං රාජකුමාරං ඒතදවෝච—  “සංහරන්තු, රාජකුමාර, දුස්සානි. න භගවා චේලපටිකං අක්කමිස්සති පච්ඡිමං ජනතං තථාගතෝ අනුකම්පතී”ති.
</Paragraph>

<Paragraph number="1128" book="cula">
අථ ඛෝ බෝධි රාජකුමාරෝ දුස්සානි සංහරාපේත්වා උපරිකෝකනදේ පාසාදේ ආසනං පඤ්ඤපේසි. අථ ඛෝ භගවා කෝකනදං පාසාදං අභිරුහිත්වා පඤ්ඤත්තේ ආසනේ නිසීදි සද්ධිං භික්ඛුසංඝේන. අථ ඛෝ බෝධි රාජකුමාරෝ බුද්ධප්පමුඛං භික්ඛුසංඝං පණීතේන ඛාදනීයේන භෝජනීයේන සහත්ථා සන්තප්පේත්වා සම්පවාරේත්වා, භගවන්තං භුත්තාවිං ඕනීතපත්තපාණිං, ඒකමන්තං නිසීදි. ඒකමන්තං නිසින්නං ඛෝ බෝධිං රාජකුමාරං භගවා ධම්මියා කථාය සන්දස්සේත්වා සමාදපේත්වා සමුත්තේජේත්වා සම්පහංසේත්වා උට්ඨායාසනා පක්කාමි. අථ ඛෝ භගවා ඒතස්මිං නිදානේ ඒතස්මිං පකරණේ ධම්මිං කථං කත්වා භික්ඛූ ආමන්තේසි—  “න, භික්ඛවේ, චේලපටිකා අක්කමිතබ්බා. යෝ අක්කමේය්‍ය, ආපත්ති දුක්කටස්සා”ති.
</Paragraph>

<Paragraph number="1129" book="cula">
තේන ඛෝ පන සමයේන අඤ්ඤතරා ඉත්ථී අපගතගබ්භා භික්ඛූ නිමන්තේත්වා දුස්සං පඤ්ඤපේත්වා ඒතදවෝච—  “අක්කමථ, භන්තේ, දුස්සන්”ති. භික්ඛූ කුක්කුච්චායන්තා න අක්කමන්ති. “අක්කමථ, භන්තේ, දුස්සං මඞ්ගලත්ථායා”ති. භික්ඛූ කුක්කුච්චායන්තා න අක්කමිංසු. අථ ඛෝ සා ඉත්ථී උජ්ඣායති ඛිය්‍යති විපාචේති—  “කථඤ්හි නාම අය්‍යා මඞ්ගලත්ථාය යාචියමානා චේලපටිකං න අක්කමිස්සන්තී”ති. අස්සෝසුං ඛෝ භික්ඛූ තස්සා ඉත්ථියා උජ්ඣායන්තියා ඛිය්‍යන්තියා විපාචේන්තියා. අථ ඛෝ තේ භික්ඛූ භගවතෝ ඒතමත්ථං ආරෝචේසුං. “ගිහී, භික්ඛවේ, මඞ්ගලිකා. අනුජානාමි, භික්ඛවේ, ගිහීනං මඞ්ගලත්ථාය යාචියමානේන චේලපටිකං අක්කමිතුන්”ති.
</Paragraph>

<Paragraph number="1130" book="cula">
තේන ඛෝ පන සමයේන භික්ඛූ ධෝතපාදකං අක්කමිතුං කුක්කුච්චායන්ති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, ධෝතපාදකං අක්කමිතුන්”ති.

</Paragraph>
</Division>

<Paragraph number="1131" type="center" book="cula">
දුතියභාණවාරෝ නිට්ඨිතෝ.


</Paragraph>

<Division number="269" book="cula">

<Paragraph number="1132" book="cula">
අථ ඛෝ භගවා භග්ගේසු යථාභිරන්තං විහරිත්වා යේන සාවත්ථි තේන චාරිකං පක්කාමි. අනුපුබ්බේන චාරිකං චරමානෝ යේන සාවත්ථි තදවසරි. තත්‍ර සුදං භගවා සාවත්ථියං විහරති ජේතවනේ අනාථපිණ්ඩිකස්ස ආරාමේ. අථ ඛෝ විසාඛා මිගාරමාතා ඝටකඤ්ච කතකඤ්ච සම්මජ්ජනිඤ්ච ආදාය යේන භගවා තේනුපසඞ්කමි, උපසඞ්කමිත්වා භගවන්තං අභිවාදේත්වා ඒකමන්තං නිසීදි. ඒකමන්තං නිසින්නා ඛෝ විසාඛා මිගාරමාතා භගවන්තං ඒතදවෝච—  “පටිග්ගණ්හාතු මේ, භන්තේ, භගවා ඝටකඤ්ච කතකඤ්ච සම්මජ්ජනිඤ්ච, යං මම අස්ස දීඝරත්තං හිතාය සුඛායා”ති. පටිග්ගහේසි භගවා ඝටකඤ්ච සම්මජ්ජනිඤ්ච. න භගවා කතකං පටිග්ගහේසි. අථ ඛෝ භගවා විසාඛං මිගාරමාතරං ධම්මියා කථාය සන්දස්සේසි සමාදපේසි සමුත්තේජේසි සම්පහංසේසි. අථ ඛෝ විසාඛා මිගාරමාතා භගවතා ධම්මියා කථාය සන්දස්සිතා සමාදපිතා සමුත්තේජිතා සම්පහංසිතා උට්ඨායාසනා භගවන්තං අභිවාදේත්වා පදක්ඛිණං කත්වා පක්කාමි.
</Paragraph>

<Paragraph number="1133" book="cula">
අථ ඛෝ භගවා ඒතස්මිං නිදානේ ඒතස්මිං පකරණේ ධම්මිං කථං කත්වා භික්ඛූ ආමන්තේසි—  “අනුජානාමි, භික්ඛවේ, ඝටකඤ්ච සම්මජ්ජනිඤ්ච. න, භික්ඛවේ, කතකං පරිභුඤ්ජිතබ්බං. යෝ පරිභුඤ්ජේය්‍ය, ආපත්ති දුක්කටස්ස. අනුජානාමි, භික්ඛවේ, තිස්සෝ පාදඝංසනියෝ—  සක්ඛරං, කථලං, සමුද්දඵේණකන්”ති.
</Paragraph>

<Paragraph number="1134" book="cula">
අථ ඛෝ විසාඛා මිගාරමාතා විධූපනඤ්ච තාලවණ්ටඤ්ච ආදාය යේන භගවා තේනුපසඞ්කමි, උපසඞ්කමිත්වා භගවන්තං අභිවාදේත්වා ඒකමන්තං නිසීදි. ඒකමන්තං නිසින්නා ඛෝ විසාඛා මිගාරමාතා භගවන්තං ඒතදවෝච—  “පටිග්ගණ්හාතු මේ, භන්තේ, භගවා විධූපනඤ්ච තාලවණ්ටඤ්ච, යං මම අස්ස දීඝරත්තං හිතාය සුඛායා”ති. පටිග්ගහේසි භගවා විධූපනඤ්ච තාලවණ්ටඤ්ච.
</Paragraph>

<Paragraph number="1135" book="cula">
අථ ඛෝ භගවා විසාඛං මිගාරමාතරං ධම්මියා කථාය සන්දස්සේසි සමාදපේසි සමුත්තේජේසි සම්පහංසේසි …පේ…  පදක්ඛිණං කත්වා පක්කාමි. අථ ඛෝ භගවා ඒතස්මිං නිදානේ ඒතස්මිං පකරණේ ධම්මිං කථං කත්වා භික්ඛූ ආමන්තේසි—  “අනුජානාමි, භික්ඛවේ, විධූපනඤ්ච තාලවණ්ටඤ්චා”ති.
</Paragraph>

<Paragraph number="1136" book="cula">
තේන ඛෝ පන සමයේන සංඝස්ස මකසබීජනී උප්පන්නා හෝති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, මකසබීජනින්”ති. චාමරිබීජනී උප්පන්නා හෝති. භගවතෝ ඒතමත්ථං ආරෝචේසුං. “න, භික්ඛවේ, චාමරිබීජනී ධාරේතබ්බා. යෝ ධාරේය්‍ය, ආපත්ති දුක්කටස්ස. අනුජානාමි, භික්ඛවේ, තිස්සෝ බීජනියෝ—  වාකමයං, උසීරමයං, මෝරපිඤ්ඡමයන්”ති.
</Paragraph>

</Division>
<Division number="270" book="cula">

<Paragraph number="1137" book="cula">
තේන ඛෝ පන සමයේන සංඝස්ස ඡත්තං උප්පන්නං හෝති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, ඡත්තන්”ති.
</Paragraph>

<Paragraph number="1138" book="cula">
තේන ඛෝ පන සමයේන ඡබ්බග්ගියා භික්ඛූ ඡත්තප්පග්ගහිතා ආහිණ්ඩන්ති. තේන ඛෝ පන සමයේන අඤ්ඤතරෝ උපාසකෝ සම්බහුලේහි ආජීවකසාවකේහි සද්ධිං උය්‍යානං අගමාසි. අද්දසාසුං ඛෝ තේ ආජීවකසාවකා ඡබ්බග්ගියේ භික්ඛූ දූරතෝව ඡත්තප්පග්ගහිතේ ආගච්ඡන්තේ. දිස්වාන තං උපාසකං ඒතදවෝචුං—  “ඒතේ ඛෝ අය්‍යා තුම්හාකං භදන්තා ඡත්තප්පග්ගහිතා ආගච්ඡන්ති, සේය්‍යථාපි ගණකමහාමත්තා”ති. “නාය්‍යා ඒතේ භික්ඛූ, පරිබ්බාජකා”ති. “භික්ඛූ න භික්ඛූ”ති අබ්භුතං අකංසු. අථ ඛෝ සෝ උපාසකෝ උපගතේ සඤ්ජානිත්වා උජ්ඣායති ඛිය්‍යති විපාචේති—  “කථඤ්හි නාම භදන්තා ඡත්තප්පග්ගහිතා ආහිණ්ඩිස්සන්තී”ති. අස්සෝසුං ඛෝ භික්ඛූ තස්ස උපාසකස්ස උජ්ඣායන්තස්ස ඛිය්‍යන්තස්ස විපාචේන්තස්ස. අථ ඛෝ තේ භික්ඛූ භගවතෝ ඒතමත්ථං ආරෝචේසුං. “සච්චං කිර, භික්ඛවේ …පේ…  “සච්චං, භගවා”ති …පේ…  විගරහිත්වා …පේ…  ධම්මිං කථං කත්වා භික්ඛූ ආමන්තේසි—  “න, භික්ඛවේ, ඡත්තං ධාරේතබ්බං. යෝ ධාරේය්‍ය, ආපත්ති දුක්කටස්සා”ති.
</Paragraph>

<Paragraph number="1139" book="cula">
තේන ඛෝ පන සමයේන අඤ්ඤතරෝ භික්ඛු ගිලානෝ හෝති. තස්ස භික්ඛුනෝ විනා ඡත්තං න ඵාසු හෝති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, ගිලානස්ස ඡත්තං ධාරේතුන්”ති.
</Paragraph>

<Paragraph number="1140" book="cula">
තේන ඛෝ පන සමයේන භික්ඛූ—  ගිලානස්සේව භගවතා ඡත්තං අනුඤ්ඤාතං නෝ අගිලානස්සාති—  ආරාමේ ආරාමූපචාරේ ඡත්තං ධාරේතුං කුක්කුච්චායන්ති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, අගිලානේනපි ආරාමේ ආරාමූපචාරේ ඡත්තං ධාරේතුන්”ති.
</Paragraph>

<Paragraph number="1141" book="cula">
තේන ඛෝ පන සමයේන අඤ්ඤතරෝ භික්ඛු සික්කාය පත්තං උට්ටිත්වා දණ්ඩේ ආලග්ගේත්වා විකාලේ අඤ්ඤතරේන ගාමද්වාරේන අතික්කමති. මනුස්සා—  “ඒසය්‍යෝ චෝරෝ ගච්ඡති, අසිස්ස විජ්ජෝතලතී”ති අනුපතිත්වා ගහේත්වා සඤ්ජානිත්වා මුඤ්චිංසු. අථ ඛෝ සෝ භික්ඛු ආරාමං ගන්ත්වා භික්ඛූනං ඒතමත්ථං ආරෝචේසි. “කිං පන ත්වං, ආවුසෝ, දණ්ඩසික්කං ධාරේසී”ති? “ඒවමාවුසෝ”ති. යේ තේ භික්ඛූ අප්පිච්ඡා …පේ…  තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම භික්ඛු දණ්ඩසික්කං ධාරේස්සසී”ති. අථ ඛෝ තේ භික්ඛූ භගවතෝ ඒතමත්ථං ආරෝචේසුං …පේ…  “සච්චං, භගවා”ති …පේ…  විගරහිත්වා …පේ…  ධම්මිං කථං කත්වා භික්ඛූ ආමන්තේසි—  “න, භික්ඛවේ, දණ්ඩසික්කා ධාරේතබ්බා. යෝ ධාරේය්‍ය, ආපත්ති දුක්කටස්සා”ති.
</Paragraph>

<Paragraph number="1142" book="cula">
තේන ඛෝ පන සමයේන අඤ්ඤතරෝ භික්ඛු ගිලානෝ හෝති, න සක්කෝති විනා දණ්ඩේන ආහිණ්ඩිතුං. භගවතෝ ඒතමත්ථං ආරෝචේසුං. “අනුජානාමි, භික්ඛවේ, ගිලානස්ස භික්ඛුනෝ දණ්ඩසම්මුතිං දාතුං. ඒවඤ්ච පන, භික්ඛවේ, දාතබ්බා. තේන ගිලානේන භික්ඛුනා සංඝං උපසඞ්කමිත්වා ඒකංසං උත්තරාසඞ්ගං කරිත්වා වුඩ්ඪානං භික්ඛූනං පාදේ වන්දිත්වා උක්කුටිකං නිසීදිත්වා අඤ්ජලිං පග්ගහේත්වා ඒවමස්ස වචනීයෝ—  ‘අහං, භන්තේ, ගිලානෝ; න සක්කෝමි විනා දණ්ඩේන ආහිණ්ඩිතුං. සෝහං, භන්තේ, සංඝං දණ්ඩසම්මුතිං යාචාමී’ති. දුතියම්පි යාචිතබ්බා. තතියම්පි යාචිතබ්බා. බ්‍යත්තේන භික්ඛුනා පටිබලේන සංඝෝ ඤාපේතබ්බෝ—
</Paragraph>

<Paragraph number="1143" book="cula">
‘සුණාතු මේ, භන්තේ, සංඝෝ. අයං ඉත්ථන්නාමෝ භික්ඛු ගිලානෝ, න සක්කෝති විනා දණ්ඩේන ආහිණ්ඩිතුං. සෝ සංඝං දණ්ඩසම්මුතිං යාචති. යදි සංඝස්ස පත්තකල්ලං, සංඝෝ ඉත්ථන්නාමස්ස භික්ඛුනෝ දණ්ඩසම්මුතිං දදේය්‍ය. ඒසා ඤත්ති.
</Paragraph>

<Paragraph number="1144" book="cula">
සුණාතු මේ, භන්තේ, සංඝෝ. අයං ඉත්ථන්නාමෝ භික්ඛු ගිලානෝ, න සක්කෝති විනා දණ්ඩේන ආහිණ්ඩිතුං. සෝ සංඝං දණ්ඩසම්මුතිං යාචති. සංඝෝ ඉත්ථන්නාමස්ස භික්ඛුනෝ දණ්ඩසම්මුතිං දේති. යස්සායස්මතෝ ඛමති ඉත්ථන්නාමස්ස භික්ඛුනෝ දණ්ඩසම්මුතියා දානං, සෝ තුණ්හස්ස; යස්ස නක්ඛමති, සෝ භාසේය්‍ය.
</Paragraph>

<Paragraph number="1145" book="cula">
දින්නා සංඝේන ඉත්ථන්නාමස්ස භික්ඛුනෝ දණ්ඩසම්මුති. ඛමති සංඝස්ස, තස්මා තුණ්හී, ඒවමේතං ධාරයාමී’”ති.
</Paragraph>

</Division>
<Division number="271" book="cula">

<Paragraph number="1146" book="cula">
තේන ඛෝ පන සමයේන අඤ්ඤතරෝ භික්ඛු ගිලානෝ හෝති, න සක්කෝති විනා සික්කාය පත්තං පරිහරිතුං. භගවතෝ ඒතමත්ථං ආරෝචේසුං. “අනුජානාමි, භික්ඛවේ, ගිලානස්ස භික්ඛුනෝ සික්කාසම්මුතිං දාතුං. ඒවඤ්ච පන, භික්ඛවේ, දාතබ්බා. තේන ගිලානේන භික්ඛුනා සංඝං උපසඞ්කමිත්වා ඒකංසං උත්තරාසඞ්ගං කරිත්වා වුඩ්ඪානං භික්ඛූනං පාදේ වන්දිත්වා උක්කුටිකං නිසීදිත්වා අඤ්ජලිං පග්ගහේත්වා ඒවමස්ස වචනීයෝ—  ‘අහං, භන්තේ, ගිලානෝ; න සක්කෝමි විනා සික්කාය පත්තං පරිහරිතුං. සෝහං, භන්තේ, සංඝං සික්කාසම්මුතිං යාචාමී’ති. දුතියම්පි යාචිතබ්බා. තතියම්පි යාචිතබ්බා. බ්‍යත්තේන භික්ඛුනා පටිබලේන සංඝෝ ඤාපේතබ්බෝ—
</Paragraph>

<Paragraph number="1147" book="cula">
‘සුණාතු මේ, භන්තේ, සංඝෝ. අයං ඉත්ථන්නාමෝ භික්ඛු ගිලානෝ, න සක්කෝති විනා සික්කාය පත්තං පරිහරිතුං. සෝ සංඝං සික්කාසම්මුතිං යාචති. යදි සංඝස්ස පත්තකල්ලං, සංඝෝ ඉත්ථන්නාමස්ස භික්ඛුනෝ සික්කාසම්මුතිං දදේය්‍ය. ඒසා ඤත්ති.
</Paragraph>

<Paragraph number="1148" book="cula">
සුණාතු මේ, භන්තේ, සංඝෝ. අයං ඉත්ථන්නාමෝ භික්ඛු ගිලානෝ, න සක්කෝති විනා සික්කාය පත්තං පරිහරිතුං. සෝ සංඝං සික්කාසම්මුතිං යාචති. සංඝෝ ඉත්ථන්නාමස්ස භික්ඛුනෝ සික්කාසම්මුතිං දේති. යස්සායස්මතෝ ඛමති ඉත්ථන්නාමස්ස භික්ඛුනෝ සික්කාසම්මුතියා දානං, සෝ තුණ්හස්ස; යස්ස නක්ඛමති, සෝ භාසේය්‍ය.
</Paragraph>

<Paragraph number="1149" book="cula">
දින්නා සංඝේන ඉත්ථන්නාමස්ස භික්ඛුනෝ සික්කාසම්මුති. ඛමති සංඝස්ස, තස්මා තුණ්හී, ඒවමේතං ධාරයාමී’”ති.
</Paragraph>

</Division>
<Division number="272" book="cula">

<Paragraph number="1150" book="cula">
තේන ඛෝ පන සමයේන අඤ්ඤතරෝ භික්ඛු ගිලානෝ හෝති, න සක්කෝති විනා දණ්ඩේන ආහිණ්ඩිතුං, න සක්කෝති විනා සික්කාය පත්තං පරිහරිතුං. භගවතෝ ඒතමත්ථං ආරෝචේසුං. “අනුජානාමි, භික්ඛවේ, ගිලානස්ස භික්ඛුනෝ දණ්ඩසික්කාසම්මුතිං දාතුං. ඒවඤ්ච පන, භික්ඛවේ, දාතබ්බා. තේන ගිලානේන භික්ඛුනා සංඝං උපසඞ්කමිත්වා ඒකංසං උත්තරාසඞ්ගං කරිත්වා වුඩ්ඪානං භික්ඛූනං පාදේ වන්දිත්වා උක්කුටිකං නිසීදිත්වා අඤ්ජලිං පග්ගහේත්වා ඒවමස්ස වචනීයෝ—  ‘අහං, භන්තේ, ගිලානෝ; න සක්කෝමි විනා දණ්ඩේන ආහිණ්ඩිතුං; න සක්කෝමි විනා සික්කාය පත්තං පරිහරිතුං. සෝහං, භන්තේ, සංඝං දණ්ඩසික්කාසම්මුතිං යාචාමී’ති. දුතියම්පි යාචිතබ්බා. තතියම්පි යාචිතබ්බා. බ්‍යත්තේන භික්ඛුනා පටිබලේන සංඝෝ ඤාපේතබ්බෝ—
</Paragraph>

<Paragraph number="1151" book="cula">
‘සුණාතු මේ, භන්තේ, සංඝෝ. අයං ඉත්ථන්නාමෝ භික්ඛු ගිලානෝ, න සක්කෝති විනා දණ්ඩේන ආහිණ්ඩිතුං, න සක්කෝති විනා සික්කාය පත්තං පරිහරිතුං. සෝ සංඝං දණ්ඩසික්කාසම්මුතිං යාචති. යදි සංඝස්ස පත්තකල්ලං, සංඝෝ ඉත්ථන්නාමස්ස භික්ඛුනෝ දණ්ඩසික්කාසම්මුතිං දදේය්‍ය. ඒසා ඤත්ති.
</Paragraph>

<Paragraph number="1152" book="cula">
සුණාතු මේ, භන්තේ, සංඝෝ. අයං ඉත්ථන්නාමෝ භික්ඛු ගිලානෝ න සක්කෝති විනා දණ්ඩේන ආහිණ්ඩිතුං, න සක්කෝති විනා සික්කාය පත්තං පරිහරිතුං. සෝ සංඝං දණ්ඩසික්කාසම්මුතිං යාචති. සංඝෝ ඉත්ථන්නාමස්ස භික්ඛුනෝ දණ්ඩසික්කාසම්මුතිං දේති. යස්සායස්මතෝ ඛමති ඉත්ථන්නාමස්ස භික්ඛුනෝ දණ්ඩසික්කාසම්මුතියා දානං, සෝ තුණ්හස්ස; යස්ස නක්ඛමති, සෝ භාසේය්‍ය.
</Paragraph>

<Paragraph number="1153" book="cula">
දින්නා සංඝේන ඉත්ථන්නාමස්ස භික්ඛුනෝ දණ්ඩසික්කාසම්මුති. ඛමති සංඝස්ස, තස්මා තුණ්හී, ඒවමේතං ධාරයාමී’”ති.
</Paragraph>

</Division>
<Division number="273" book="cula">

<Paragraph number="1154" book="cula">
තේන ඛෝ පන සමයේන අඤ්ඤතරෝ භික්ඛු රෝමන්ථකෝ හෝති. සෝ රෝමන්ථිත්වා රෝමන්ථිත්වා අජ්ඣෝහරති. භික්ඛූ උජ්ඣායන්ති ඛිය්‍යන්ති විපාචේන්ති—  “විකාලායං භික්ඛු භෝජනං භුඤ්ජතී”ති. භගවතෝ ඒතමත්ථං ආරෝචේසුං. “ඒසෝ, භික්ඛවේ, භික්ඛු අචිරංගෝයෝනියා චුතෝ. අනුජානාමි, භික්ඛවේ, රෝමන්ථකස්ස රෝමන්ථනං. න ච, භික්ඛවේ, බහිමුඛද්වාරං නීහරිත්වා අජ්ඣෝහරිතබ්බං. යෝ අජ්ඣෝහරේය්‍ය, යථාධම්මෝ කාරේතබ්බෝ”ති.
</Paragraph>

<Paragraph number="1155" book="cula">
තේන ඛෝ පන සමයේන අඤ්ඤතරස්ස පූගස්ස සංඝභත්තං හෝති. භත්තග්ගේ බහුසිත්ථානි පකිරියිංසු. මනුස්සා උජ්ඣායන්ති ඛිය්‍යන්ති විපාචේන්ති—  “කථඤ්හි නාම සමණා සක්‍යපුත්තියා ඕදනේ දිය්‍යමානේ න සක්කච්චං පටිග්ගහේස්සන්ති, ඒකමේකං සිත්ථං කම්මසතේන නිට්ඨායතී”ති. අස්සෝසුං ඛෝ භික්ඛූ තේසං මනුස්සානං උජ්ඣායන්තානං ඛිය්‍යන්තානං විපාචේන්තානං. අථ ඛෝ තේ භික්ඛූ භගවතෝ ඒතමත්ථං ආරෝචේසුං. “අනුජානාමි, භික්ඛවේ, යං දිය්‍යමානං පතති, තං සාමං ගහේත්වා පරිභුඤ්ජිතුං. පරිච්චත්තං තං, භික්ඛවේ, දායකේහී”ති.
</Paragraph>

</Division>
<Division number="274" book="cula">

<Paragraph number="1156" book="cula">
තේන ඛෝ පන සමයේන අඤ්ඤතරෝ භික්ඛු දීඝේහි නඛේහි පිණ්ඩාය චරති. අඤ්ඤතරා ඉත්ථී පස්සිත්වා තං භික්ඛුං ඒතදවෝච—  “ඒහි, භන්තේ, මේථුනං ධම්මං පටිසේවා”ති. “අලං, භගිනි, නේතං කප්පතී”ති. “සචේ ඛෝ ත්වං, භන්තේ, නප්පටිසේවිස්සසි, ඉදානාහං අත්තනෝ නඛේහි ගත්තානි විලිඛිත්වා කුප්පං කරිස්සාමි—  අයං මං භික්ඛු විප්පකරෝතී”ති. “පජානාහි ත්වං, භගිනී”ති. අථ ඛෝ සා ඉත්ථී අත්තනෝ නඛේහි ගත්තානි විලිඛිත්වා කුප්පං අකාසි—  “අයං මං භික්ඛු විප්පකරෝතී”ති. මනුස්සා උපධාවිත්වා තං භික්ඛුං අග්ගහේසුං. අද්දසාසුං ඛෝ තේ මනුස්සා තස්සා ඉත්ථියා නඛේ ඡවිම්පි ලෝහිතම්පි. දිස්වාන—  “ඉමිස්සායේව ඉත්ථියා ඉදං කම්මං, අකාරකෝ භික්ඛූ”ති—  තං භික්ඛුං මුඤ්චිංසු. අථ ඛෝ සෝ භික්ඛු ආරාමං ගන්ත්වා භික්ඛූනං ඒතමත්ථං ආරෝචේසි. “කිං පන ත්වං, ආවුසෝ, දීඝේ නඛේ ධාරේසී”ති? “ඒවමාවුසෝ”ති. යේ තේ භික්ඛූ අප්පිච්ඡා …පේ…  තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම භික්ඛු දීඝේ නඛේ ධාරේස්සසී”ති. අථ ඛෝ තේ භික්ඛූ භගවතෝ ඒතමත්ථං ආරෝචේසුං. “න, භික්ඛවේ, දීඝා නඛා ධාරේතබ්බා. යෝ ධාරේය්‍ය, ආපත්ති දුක්කටස්සා”ති.
</Paragraph>

<Paragraph number="1157" book="cula">
තේන ඛෝ පන සමයේන භික්ඛූ නඛේනපි නඛං ඡින්දන්ති, මුඛේනපි නඛං ඡින්දන්ති, කුට්ටේපි ඝංසන්ති. අඞ්ගුලියෝ දුක්ඛා හෝන්ති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, නඛච්ඡේදනන්”ති. සලෝහිතං නඛං ඡින්දන්ති. අඞ්ගුලියෝ දුක්ඛා හෝන්ති …පේ…  “අනුජානාමි, භික්ඛවේ, මංසප්පමාණේන නඛං ඡින්දිතුන්”ති.
</Paragraph>

<Paragraph number="1158" book="cula">
තේන ඛෝ පන සමයේන ඡබ්බග්ගියා භික්ඛූ වීසතිමට්ඨං කාරාපේන්ති. මනුස්සා උජ්ඣායන්ති ඛිය්‍යන්ති විපාචේන්ති—  “සේය්‍යථාපි ගිහී කාමභෝගිනෝ”ති. භගවතෝ ඒතමත්ථං ආරෝචේසුං. “න, භික්ඛවේ, වීසතිමට්ඨං කාරාපේතබ්බං. යෝ කාරාපේය්‍ය, ආපත්ති දුක්කටස්ස. අනුජානාමි, භික්ඛවේ, මලමත්තං අපකඩ්ඪිතුන්”ති.
</Paragraph>

</Division>
<Division number="275" book="cula">

<Paragraph number="1159" book="cula">
තේන ඛෝ පන සමයේන භික්ඛූනං කේසා දීඝා හෝන්ති. භගවතෝ ඒතමත්ථං ආරෝචේසුං. “උස්සහන්ති පන, භික්ඛවේ, භික්ඛූ අඤ්ඤමඤ්ඤං කේසේ ඕරෝපේතුන්”ති? “උස්සහන්ති, භගවා”ති. අථ ඛෝ භගවා ඒතස්මිං නිදානේ ඒතස්මිං පකරණේ භික්ඛුසංඝං සන්නිපාතාපේත්වා …පේ…  භික්ඛූ ආමන්තේසි—  “අනුජානාමි, භික්ඛවේ, ඛුරං ඛුරසිලං ඛුරසිපාටිකං නමතකං සබ්බං ඛුරභණ්ඩන්”ති.
</Paragraph>

<Paragraph number="1160" book="cula">
තේන ඛෝ පන සමයේන ඡබ්බග්ගියා භික්ඛූ මස්සුං කප්පාපේන්ති …පේ…  මස්සුං වඩ්ඪාපේන්ති…  ගෝලෝමිකං කාරාපේන්ති…  චතුරස්සකං කාරාපේන්ති…  පරිමුඛං කාරාපේන්ති…  අඩ්ඪදුකං කාරාපේන්ති…  දාඨිකං ඨපේන්ති…  සම්බාධේ ලෝමං සංහරාපේන්ති. මනුස්සා උජ්ඣායන්ති ඛිය්‍යන්ති විපාචේන්ති—  “සේය්‍යථාපි ගිහී කාමභෝගිනෝ”ති. භගවතෝ ඒතමත්ථං ආරෝචේසුං. “න, භික්ඛවේ, මස්සු කප්පාපේතබ්බං …පේ…  න මස්සු වඩ්ඪාපේතබ්බං…  න ගෝලෝමිකං කාරාපේතබ්බං…  න චතුරස්සකං කාරාපේතබ්බං…  න පරිමුඛං කාරාපේතබ්බං…  න අඩ්ඪදුකං කාරාපේතබ්බං…  න දාඨිකා ඨපේතබ්බා…  න සම්බාධේ ලෝමං සංහරාපේතබ්බං. යෝ සංහරාපේය්‍ය, ආපත්ති දුක්කටස්සා”ති.
</Paragraph>

<Paragraph number="1161" book="cula">
තේන ඛෝ පන සමයේන අඤ්ඤතරස්ස භික්ඛුනෝ සම්බාධේ වණෝ හෝති. භේසජ්ජං න සන්තිට්ඨති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, ආබාධප්පච්චයා සම්බාධේ ලෝමං සංහරාපේතුන්”ති.
</Paragraph>

<Paragraph number="1162" book="cula">
තේන ඛෝ පන සමයේන ඡබ්බග්ගියා භික්ඛූ කත්තරිකාය කේසේ ඡේදාපේන්ති. මනුස්සා උජ්ඣායන්ති ඛිය්‍යන්ති විපාචේන්ති—  “සේය්‍යථාපි ගිහී කාමභෝගිනෝ”ති. භගවතෝ ඒතමත්ථං ආරෝචේසුං. “න, භික්ඛවේ, කත්තරිකාය කේසා ඡේදාපේතබ්බා. යෝ ඡේදාපේය්‍ය, ආපත්ති දුක්කටස්සා”ති.
</Paragraph>

<Paragraph number="1163" book="cula">
තේන ඛෝ පන සමයේන අඤ්ඤතරස්ස භික්ඛුනෝ සීසේ වණෝ හෝති, න සක්කෝති ඛුරේන කේසේ ඕරෝපේතුං. භගවතෝ ඒතමත්ථං ආරෝචේසුං. “අනුජානාමි, භික්ඛවේ, ආබාධප්පච්චයා කත්තරිකාය කේසේ ඡේදාපේතුන්”ති.
</Paragraph>

<Paragraph number="1164" book="cula">
තේන ඛෝ පන සමයේන භික්ඛූ දීඝානි නාසිකාලෝමානි ධාරේන්ති. මනුස්සා උජ්ඣායන්ති ඛිය්‍යන්ති විපාචේන්ති—  “සේය්‍යථාපි පිසාචිල්ලිකා”ති. භගවතෝ ඒතමත්ථං ආරෝචේසුං. “න, භික්ඛවේ, දීඝං නාසිකාලෝමං ධාරේතබ්බං. යෝ ධාරේය්‍ය, ආපත්ති දුක්කටස්සා”ති.
</Paragraph>

<Paragraph number="1165" book="cula">
තේන ඛෝ පන සමයේන භික්ඛූ සක්ඛරිකායපි මධුසිත්ථකේනපි නාසිකාලෝමං ගාහාපේන්ති. නාසිකා දුක්ඛා හෝන්ති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, සණ්ඩාසන්”ති.
</Paragraph>

<Paragraph number="1166" book="cula">
තේන ඛෝ පන සමයේන ඡබ්බග්ගියා භික්ඛූ පලිතං ගාහාපේන්ති. මනුස්සා උජ්ඣායන්ති ඛිය්‍යන්ති විපාචේන්ති—  “සේය්‍යථාපි ගිහී කාමභෝගිනෝ”ති. භගවතෝ ඒතමත්ථං ආරෝචේසුං. “න, භික්ඛවේ, පලිතං ගාහාපේතබ්බං. යෝ ගාහාපේය්‍ය, ආපත්ති දුක්කටස්සා”ති.
</Paragraph>

</Division>
<Division number="276" book="cula">

<Paragraph number="1167" book="cula">
තේන ඛෝ පන සමයේන අඤ්ඤතරස්ස භික්ඛුනෝ කණ්ණගූථකේහි කණ්ණා ථකිතා හෝන්ති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, කණ්ණමලහරණින්”ති.
</Paragraph>

<Paragraph number="1168" book="cula">
තේන ඛෝ පන සමයේන ඡබ්බග්ගියා භික්ඛූ උච්චාවචා කණ්ණමලහරණියෝ ධාරේන්ති සෝවණ්ණමයං රූපියමයං. මනුස්සා උජ්ඣායන්ති ඛිය්‍යන්ති විපාචේන්ති—  “සේය්‍යථාපි ගිහී කාමභෝගිනෝ”ති. භගවතෝ ඒතමත්ථං ආරෝචේසුං. “න, භික්ඛවේ, උච්චාවචා කණ්ණමලහරණියෝ ධාරේතබ්බා. යෝ ධාරේය්‍ය, ආපත්ති දුක්කටස්සාති. අනුජානාමි, භික්ඛවේ, අට්ඨිමයං දන්තමයං විසාණමයං නළමයං වේළුමයං කට්ඨමයං ජතුමයං ඵලමයං ලෝහමයං සඞ්ඛනාභිමයන්”ති.
</Paragraph>

</Division>
<Division number="277" book="cula">

<Paragraph number="1169" book="cula">
තේන ඛෝ පන සමයේන ඡබ්බග්ගියා භික්ඛූ බහුං ලෝහභණ්ඩං කංසභණ්ඩං සන්නිචයං කරෝන්ති. මනුස්සා විහාරචාරිකං ආහිණ්ඩන්තා පස්සිත්වා උජ්ඣායන්ති ඛිය්‍යන්ති විපාචේන්ති—  “කථඤ්හි නාම සමණා සක්‍යපුත්තියා බහුං ලෝහභණ්ඩං කංසභණ්ඩං සන්නිචයං කරිස්සන්ති, සේය්‍යථාපි කංසපත්ථරිකා”ති. භගවතෝ ඒතමත්ථං ආරෝචේසුං. “න, භික්ඛවේ, බහුං ලෝහභණ්ඩං කංසභණ්ඩං සන්නිචයෝ කාතබ්බෝ. යෝ කරේය්‍ය, ආපත්ති දුක්කටස්සා”ති.
</Paragraph>

<Paragraph number="1170" book="cula">
තේන ඛෝ පන සමයේන භික්ඛූ අඤ්ජනිම්පි අඤ්ජනිසලාකම්පි කණ්ණමලහරණිම්පි බන්ධනමත්තම්පි කුක්කුච්චායන්ති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, අඤ්ජනිං අඤ්ජනිසලාකං කණ්ණමලහරණිං බන්ධනමත්තන්”ති.
</Paragraph>

<Paragraph number="1171" book="cula">
තේන ඛෝ පන සමයේන ඡබ්බග්ගියා භික්ඛූ සඞ්ඝාටිපල්ලත්ථිකාය නිසීදන්ති. සඞ්ඝාටියා පත්තා ලුජ්ජන්ති. භගවතෝ ඒතමත්ථං ආරෝචේසුං. “න, භික්ඛවේ, සඞ්ඝාටිපල්ලත්ථිකාය නිසීදිතබ්බං. යෝ නිසීදේය්‍ය, ආපත්ති දුක්කටස්සා”ති.
</Paragraph>

<Paragraph number="1172" book="cula">
තේන ඛෝ පන සමයේන අඤ්ඤතරෝ භික්ඛු ගිලානෝ හෝති. තස්ස විනා ආයෝගේන න ඵාසු හෝති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, ආයෝගන්”ති. අථ ඛෝ භික්ඛූනං ඒතදහෝසි—  “කථං නු ඛෝ ආයෝගෝ කාතබ්බෝ”ති? භගවතෝ ඒතමත්ථං ආරෝචේසුං. “අනුජානාමි, භික්ඛවේ, තන්තකං වේමං කවටං සලාකං සබ්බං තන්තභණ්ඩකන්”ති.
</Paragraph>

</Division>
<Division number="278" book="cula">

<Paragraph number="1173" book="cula">
තේන ඛෝ පන සමයේන අඤ්ඤතරෝ භික්ඛු අකායබන්ධනෝ ගාමං පිණ්ඩාය පාවිසි. තස්ස රථිකාය අන්තරවාසකෝ පභස්සිත්ථ. මනුස්සා උක්කුට්ඨිමකංසු. සෝ භික්ඛු මඞ්කු අහෝසි. අථ ඛෝ සෝ භික්ඛු ආරාමං ගන්ත්වා භික්ඛූනං ඒතමත්ථං ආරෝචේසි. භික්ඛූ භගවතෝ ඒතමත්ථං ආරෝචේසුං. “න, භික්ඛවේ, අකායබන්ධනේන ගාමෝ පවිසිතබ්බෝ. යෝ පවිසේය්‍ය, ආපත්ති දුක්කටස්ස. අනුජානාමි, භික්ඛවේ, කායබන්ධනන්”ති.
</Paragraph>

<Paragraph number="1174" book="cula">
තේන ඛෝ පන සමයේන ඡබ්බග්ගියා භික්ඛූ උච්චාවචානි කායබන්ධනානි ධාරේන්ති—  කලාබුකං, දේඩ්ඩුභකං, මුරජං, මද්දවීණං. මනුස්සා උජ්ඣායන්ති ඛිය්‍යන්ති විපාචේන්ති—  “සේය්‍යථාපි ගිහී කාමභෝගිනෝ”ති. භගවතෝ ඒතමත්ථං ආරෝචේසුං. “න, භික්ඛවේ, උච්චාවචානි කායබන්ධනානි ධාරේතබ්බානි—  කලාබුකං, දේඩ්ඩුභකං, මුරජං, මද්දවීණං. යෝ ධාරේය්‍ය, ආපත්ති දුක්කටස්ස. අනුජානාමි, භික්ඛවේ, ද්වේ කායබන්ධනානි—  පට්ටිකං, සූකරන්තකන්”ති. කායබන්ධනස්ස දසා ජීරන්ති …පේ…  “අනුජානාමි, භික්ඛවේ, මුරජං මද්දවීණන්”ති. කායබන්ධනස්ස අන්තෝ ජීරති …පේ…  “අනුජානාමි, භික්ඛවේ, සෝභණං ගුණකන්”ති. කායබන්ධනස්ස පවනන්තෝ ජීරති …පේ…  “අනුජානාමි, භික්ඛවේ, විධන්”ති.
</Paragraph>

<Paragraph number="1175" book="cula">
තේන ඛෝ පන සමයේන ඡබ්බග්ගියා භික්ඛූ උච්චාවචේ විධේ ධාරේන්ති සෝවණ්ණමයං රූපියමයං. මනුස්සා උජ්ඣායන්ති ඛිය්‍යන්ති විපාචේන්ති—  “සේය්‍යථාපි ගිහී කාමභෝගිනෝ”ති. භගවතෝ ඒතමත්ථං ආරෝචේසුං. “න, භික්ඛවේ, උච්චාවචා විධා ධාරේතබ්බා. යෝ ධාරේය්‍ය, ආපත්ති දුක්කටස්ස. අනුජානාමි, භික්ඛවේ, අට්ඨිමයං …පේ…  සඞ්ඛනාභිමයං සුත්තමයන්”ති.
</Paragraph>

</Division>
<Division number="279" book="cula">

<Paragraph number="1176" book="cula">
තේන ඛෝ පන සමයේන ආයස්මා ආනන්දෝ ලහුකා සඞ්ඝාටියෝ පාරුපිත්වා ගාමං පිණ්ඩාය පාවිසි. වාතමණ්ඩලිකාය සඞ්ඝාටියෝ උක්ඛිපියිංසු. අථ ඛෝ ආයස්මා ආනන්දෝ ආරාමං ගන්ත්වා භික්ඛූනං ඒතමත්ථං ආරෝචේසි. භික්ඛූ භගවතෝ ඒතමත්ථං ආරෝචේසුං. “අනුජානාමි, භික්ඛවේ, ගණ්ඨිකං පාසකන්”ති.
</Paragraph>

<Paragraph number="1177" book="cula">
තේන ඛෝ පන සමයේන ඡබ්බග්ගියා භික්ඛූ උච්චාවචා ගණ්ඨිකායෝ ධාරේන්ති සෝවණ්ණමයං රූපියමයං. මනුස්සා උජ්ඣායන්ති ඛිය්‍යන්ති විපාචේන්ති—  “සේය්‍යථාපි ගිහී කාමභෝගිනෝ”ති. භගවතෝ ඒතමත්ථං ආරෝචේසුං. “න, භික්ඛවේ, උච්චාවචා ගණ්ඨිකා ධාරේතබ්බා. යෝ ධාරේය්‍ය, ආපත්ති දුක්කටස්ස. අනුජානාමි, භික්ඛවේ, අට්ඨිමයං දන්තමයං විසාණමයං නළමයං වේළුමයං කට්ඨමයං ජතුමයං ඵලමයං ලෝහමයං සඞ්ඛනාභිමයං සුත්තමයන්”ති.
</Paragraph>

<Paragraph number="1178" book="cula">
තේන ඛෝ පන සමයේන භික්ඛූ ගණ්ඨිකම්පි පාසකම්පි චීවරේ අප්පේන්ති. චීවරං ජීරති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, ගණ්ඨිකඵලකං පාසකඵලකන්”ති. ගණ්ඨිකඵලකම්පි පාසකඵලකම්පි අන්තේ අප්පේන්ති. කෝට්ටෝ විවරියති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, ගණ්ඨිකඵලකං අන්තේ අප්පේතුං; පාසකඵලකං සත්තඞ්ගුලං වා අට්ඨඞ්ගුලං වා ඕගාහේත්වා අප්පේතුන්”ති.
</Paragraph>

</Division>
<Division number="280" book="cula">

<Paragraph number="1179" book="cula">
තේන ඛෝ පන සමයේන ඡබ්බග්ගියා භික්ඛූ ගිහිනිවත්ථං නිවාසේන්ති—  හත්ථිසෝණ්ඩකං, මච්ඡවාළකං, චතුකණ්ණකං, තාලවණ්ටකං, සතවලිකං. මනුස්සා උජ්ඣායන්ති ඛිය්‍යන්ති විපාචේන්ති—  “සේය්‍යථාපි ගිහී කාමභෝගිනෝ”ති. භගවතෝ ඒතමත්ථං ආරෝචේසුං. “න, භික්ඛවේ, ගිහිනිවත්ථං නිවාසේතබ්බං—  හත්ථිසෝණ්ඩකං, මච්ඡවාළකං, චතුකණ්ණකං, තාලවණ්ටකං, සතවලිකං. යෝ නිවාසේය්‍ය, ආපත්ති දුක්කටස්සා”ති.
</Paragraph>

<Paragraph number="1180" book="cula">
තේන ඛෝ පන සමයේන ඡබ්බග්ගියා භික්ඛූ ගිහිපාරුතං පාරුපන්ති. මනුස්සා උජ්ඣායන්ති ඛිය්‍යන්ති විපාචේන්ති—  “සේය්‍යථාපි ගිහී කාමභෝගිනෝ”ති. භගවතෝ ඒතමත්ථං ආරෝචේසුං. “න, භික්ඛවේ, ගිහිපාරුතං පාරුපිතබ්බං. යෝ පාරුපේය්‍ය, ආපත්ති දුක්කටස්සා”ති.
</Paragraph>

<Paragraph number="1181" book="cula">
තේන ඛෝ පන සමයේන ඡබ්බග්ගියා භික්ඛූ සංවේල්ලියං නිවාසේන්ති. මනුස්සා උජ්ඣායන්ති ඛිය්‍යන්ති විපාචේන්ති—  “සේය්‍යථාපි රඤ්ඤෝ මුණ්ඩවට්ටී”ති. භගවතෝ ඒතමත්ථං ආරෝචේසුං. “න, භික්ඛවේ, සංවේල්ලියං නිවාසේතබ්බං. යෝ නිවාසේය්‍ය, ආපත්ති දුක්කටස්සා”ති.
</Paragraph>

</Division>
<Division number="281" book="cula">

<Paragraph number="1182" book="cula">
තේන ඛෝ පන සමයේන ඡබ්බග්ගියා භික්ඛූ උභතෝකාජං හරන්ති. මනුස්සා උජ්ඣායන්ති ඛිය්‍යන්ති විපාචේන්ති—  “සේය්‍යථාපි රඤ්ඤෝ මුණ්ඩවට්ටී”ති. භගවතෝ ඒතමත්ථං ආරෝචේසුං. “න, භික්ඛවේ, උභතෝකාජං හරිතබ්බං. යෝ හරේය්‍ය, ආපත්ති දුක්කටස්ස. අනුජානාමි, භික්ඛවේ, ඒකතෝකාජං අන්තරාකාජං සීසභාරං ඛන්ධභාරං කටිභාරං ඕලම්බකන්”ති.
</Paragraph>

</Division>
<Division number="282" book="cula">

<Paragraph number="1183" book="cula">
තේන ඛෝ පන සමයේන භික්ඛූ දන්තකට්ඨං න ඛාදන්ති. මුඛං දුග්ගන්ධං හෝති. භගවතෝ ඒතමත්ථං ආරෝචේසුං.
</Paragraph>

<Paragraph number="1184" book="cula">
“පඤ්චිමේ, භික්ඛවේ, ආදීනවා දන්තකට්ඨස්ස අඛාදනේ. අචක්ඛුස්සං, මුඛං දුග්ගන්ධං හෝති, රසහරණියෝ න විසුජ්ඣන්ති, පිත්තං සේම්හං භත්තං පරියෝනන්ධති, භත්තමස්ස නච්ඡාදේති—  ඉමේ ඛෝ, භික්ඛවේ, පඤ්ච ආදීනවා දන්තකට්ඨස්ස අඛාදනේ.
</Paragraph>

<Paragraph number="1185" book="cula">
පඤ්චිමේ, භික්ඛවේ, ආනිසංසා දන්තකට්ඨස්ස ඛාදනේ. චක්ඛුස්සං, මුඛං න දුග්ගන්ධං හෝති, රසහරණියෝ විසුජ්ඣන්ති, පිත්තං සේම්හං භත්තං න පරියෝනන්ධති, භත්තමස්ස ඡාදේති—  ඉමේ ඛෝ, භික්ඛවේ, පඤ්ච ආනිසංසා දන්තකට්ඨස්ස ඛාදනේ. අනුජානාමි, භික්ඛවේ, දන්තකට්ඨන්”ති.
</Paragraph>

<Paragraph number="1186" book="cula">
තේන ඛෝ පන සමයේන ඡබ්බග්ගියා භික්ඛූ දීඝානි දන්තකට්ඨානි ඛාදන්ති, තේහේව සාමණේරං ආකෝටේන්ති. භගවතෝ ඒතමත්ථං ආරෝචේසුං. “න, භික්ඛවේ, දීඝං දන්තකට්ඨං ඛාදිතබ්බං. යෝ ඛාදේය්‍ය, ආපත්ති දුක්කටස්ස. අනුජානාමි, භික්ඛවේ, අට්ඨඞ්ගුලපරමං දන්තකට්ඨං, න ච තේන සාමණේරෝ ආකෝටේතබ්බෝ. යෝ ආකෝටේය්‍ය, ආපත්ති දුක්කටස්සා”ති.
</Paragraph>

<Paragraph number="1187" book="cula">
තේන ඛෝ පන සමයේන අඤ්ඤතරස්ස භික්ඛුනෝ අතිමටාහකං දන්තකට්ඨං ඛාදන්තස්ස කණ්ඨේ විලග්ගං හෝති. භගවතෝ ඒතමත්ථං ආරෝචේසුං. “න, භික්ඛවේ, අතිමටාහකං දන්තකට්ඨං ඛාදිතබ්බං. යෝ ඛාදේය්‍ය, ආපත්ති දුක්කටස්ස. අනුජානාමි, භික්ඛවේ, චතුරඞ්ගුලපච්ඡිමං දන්තකට්ඨන්”ති.
</Paragraph>

</Division>
<Division number="283" book="cula">

<Paragraph number="1188" book="cula">
තේන ඛෝ පන සමයේන ඡබ්බග්ගියා භික්ඛූ දායං ආලිම්පේන්ති. මනුස්සා උජ්ඣායන්ති ඛිය්‍යන්ති විපාචේන්ති—  “සේය්‍යථාපි දවඩාහකා”ති. භගවතෝ ඒතමත්ථං ආරෝචේසුං. “න, භික්ඛවේ, දායෝ ආලිම්පිතබ්බෝ. යෝ ආලිම්පේය්‍ය, ආපත්ති දුක්කටස්සා”ති.
</Paragraph>

<Paragraph number="1189" book="cula">
තේන ඛෝ පන සමයේන විහාරා තිණගහනා හෝන්ති, දවඩාහේ ඩය්හමානේ විහාරා ඩය්හන්ති. භික්ඛූ කුක්කුච්චායන්ති පටග්ගිං දාතුං, පරිත්තං කාතුං. භගවතෝ ඒතමත්ථං ආරෝචේසුං. “අනුජානාමි, භික්ඛවේ, දවඩාහේ ඩය්හමානේ පටග්ගිං දාතුං, පරිත්තං කාතුන්”ති.
</Paragraph>

</Division>
<Division number="284" book="cula">

<Paragraph number="1190" book="cula">
තේන ඛෝ පන සමයේන ඡබ්බග්ගියා භික්ඛූ රුක්ඛං අභිරුහන්ති, රුක්ඛා රුක්ඛං සඞ්කමන්ති. මනුස්සා උජ්ඣායන්ති ඛිය්‍යන්ති විපාචේන්ති—  “සේය්‍යථාපි මක්කටා”ති. භගවතෝ ඒතමත්ථං ආරෝචේසුං. “න, භික්ඛවේ, රුක්ඛෝ අභිරුහිතබ්බෝ. යෝ අභිරුහේය්‍ය, ආපත්ති දුක්කටස්සා”ති.
</Paragraph>

<Paragraph number="1191" book="cula">
තේන ඛෝ පන සමයේන අඤ්ඤතරස්ස භික්ඛුනෝ කෝසලේසු ජනපදේ සාවත්ථිං ගච්ඡන්තස්ස අන්තරාමග්ගේ හත්ථී පරියුට්ඨාති. අථ ඛෝ සෝ භික්ඛු රුක්ඛමූලං උපධාවිත්වා කුක්කුච්චායන්තෝ රුක්ඛං න අභිරුහි. සෝ හත්ථී අඤ්ඤේන අගමාසි. අථ ඛෝ සෝ භික්ඛු සාවත්ථිං ගන්ත්වා භික්ඛූනං ඒතමත්ථං ආරෝචේසි. භික්ඛූ භගවතෝ ඒතමත්ථං ආරෝචේසුං. “අනුජානාමි, භික්ඛවේ, සති කරණීයේ පෝරිසං රුක්ඛං අභිරුහිතුං ආපදාසු යාවදත්ථන්”ති.
</Paragraph>

</Division>
<Division number="285" book="cula">

<Paragraph number="1192" book="cula">
තේන ඛෝ පන සමයේන යමේළකේකුටා නාම භික්ඛූ ද්වේ භාතිකා හෝන්ති බ්‍රාහ්මණජාතිකා කල්‍යාණවාචා කල්‍යාණවාක්කරණා. තේ යේන භගවා තේනුපසඞ්කමිංසු, උපසඞ්කමිත්වා භගවන්තං අභිවාදේත්වා ඒකමන්තං නිසීදිංසු. ඒකමන්තං නිසින්නා ඛෝ තේ භික්ඛූ භගවන්තං ඒතදවෝචුං—  “ඒතරහි, භන්තේ, භික්ඛූ නානානාමා නානාගෝත්තා නානාජච්චා නානාකුලා පබ්බජිතා. තේ සකාය නිරුත්තියා බුද්ධවචනං දූසේන්ති. හන්ද මයං, භන්තේ, බුද්ධවචනං ඡන්දසෝ ආරෝපේමා”ති. විගරහි බුද්ධෝ භගවා …පේ…  කථඤ්හි නාම තුම්හේ, මෝඝපුරිසා, ඒවං වක්ඛථ—  “හන්ද මයං, භන්තේ, බුද්ධවචනං ඡන්දසෝ ආරෝපේමා”ති. නේතං, මෝඝපුරිසා, අප්පසන්නානං වා පසාදාය …පේ…  විගරහිත්වා …පේ…  ධම්මිං කථං කත්වා භික්ඛූ ආමන්තේසි—  “න, භික්ඛවේ, බුද්ධවචනං ඡන්දසෝ ආරෝපේතබ්බං. යෝ ආරෝපේය්‍ය, ආපත්ති දුක්කටස්ස. අනුජානාමි, භික්ඛවේ, සකාය නිරුත්තියා බුද්ධවචනං පරියාපුණිතුන්”ති.
</Paragraph>

</Division>
<Division number="286" book="cula">

<Paragraph number="1193" book="cula">
තේන ඛෝ පන සමයේන ඡබ්බග්ගියා භික්ඛූ ලෝකායතං පරියාපුණන්ති. මනුස්සා උජ්ඣායන්ති ඛිය්‍යන්ති විපාචේන්ති—  “සේය්‍යථාපි ගිහී කාමභෝගිනෝ”ති. අස්සෝසුං ඛෝ භික්ඛූ තේසං මනුස්සානං උජ්ඣායන්තානං ඛිය්‍යන්තානං විපාචේන්තානං. අථ ඛෝ තේ භික්ඛූ භගවතෝ ඒතමත්ථං ආරෝචේසුං. “අපි නු ඛෝ, භික්ඛවේ, ලෝකායතේ සාරදස්සාවී ඉමස්මිං ධම්මවිනයේ වුද්ධිං විරුළ්හිං වේපුල්ලං ආපජ්ජේය්‍යා”ති? “නෝ හේතං, භන්තේ”. “ඉමස්මිං වා පන ධම්මවිනයේ සාරදස්සාවී ලෝකායතං පරියාපුණේය්‍යා”ති? “නෝ හේතං, භන්තේ”. “න, භික්ඛවේ, ලෝකායතං පරියාපුණිතබ්බං. යෝ පරියාපුණේය්‍ය, ආපත්ති දුක්කටස්සා”ති.
</Paragraph>

<Paragraph number="1194" book="cula">
තේන ඛෝ පන සමයේන ඡබ්බග්ගියා භික්ඛූ ලෝකායතං වාචේන්ති. මනුස්සා උජ්ඣායන්ති ඛිය්‍යන්ති විපාචේන්ති—  “සේය්‍යථාපි ගිහී කාමභෝගිනෝ”ති. භගවතෝ ඒතමත්ථං ආරෝචේසුං. “න, භික්ඛවේ, ලෝකායතං වාචේතබ්බං. යෝ වාචේය්‍ය, ආපත්ති දුක්කටස්සා”ති.
</Paragraph>

</Division>
<Division number="287" book="cula">

<Paragraph number="1195" book="cula">
තේන ඛෝ පන සමයේන ඡබ්බග්ගියා භික්ඛූ තිරච්ඡානවිජ්ජං පරියාපුණන්ති. මනුස්සා උජ්ඣායන්ති ඛිය්‍යන්ති විපාචේන්ති—  “සේය්‍යථාපි ගිහී කාමභෝගිනෝ”ති. භගවතෝ ඒතමත්ථං ආරෝචේසුං. “න, භික්ඛවේ, තිරච්ඡානවිජ්ජා පරියාපුණිතබ්බා. යෝ පරියාපුණේය්‍ය, ආපත්ති දුක්කටස්සා”ති.
</Paragraph>

<Paragraph number="1196" book="cula">
තේන ඛෝ පන සමයේන ඡබ්බග්ගියා භික්ඛූ තිරච්ඡානවිජ්ජං වාචේන්ති. මනුස්සා උජ්ඣායන්ති ඛිය්‍යන්ති විපාචේන්ති—  “සේය්‍යථාපි ගිහී කාමභෝගිනෝ”ති. භගවතෝ ඒතමත්ථං ආරෝචේසුං. “න, භික්ඛවේ, තිරච්ඡානවිජ්ජා වාචේතබ්බා. යෝ වාචේය්‍ය, ආපත්ති දුක්කටස්සා”ති.
</Paragraph>

</Division>
<Division number="288" book="cula">

<Paragraph number="1197" book="cula">
තේන ඛෝ පන සමයේන භගවා මහතියා පරිසාය පරිවුතෝ ධම්මං දේසේන්තෝ ඛිපි. භික්ඛූ—  “ජීවතු, භන්තේ, භගවා; ජීවතු සුගතෝ”ති—  උච්චාසද්දං මහාසද්දං අකංසු. තේන සද්දේන ධම්මකථා අන්තරා අහෝසි. අථ ඛෝ භගවා භික්ඛූ ආමන්තේසි—  “අපි නු ඛෝ, භික්ඛවේ, ඛිපිතේ ‘ජීවා’ති වුත්තෝ තප්පච්චයා ජීවේය්‍ය වා මරේය්‍ය වා”ති? “නෝ හේතං, භන්තේ”. “න, භික්ඛවේ, ඛිපිතේ ‘ජීවා’ති වත්තබ්බෝ. යෝ වදේය්‍ය, ආපත්ති දුක්කටස්සා”ති.
</Paragraph>

<Paragraph number="1198" book="cula">
තේන ඛෝ පන සමයේන මනුස්සා භික්ඛූනං ඛිපිතේ “ජීවථ, භන්තේ”ති වදන්ති. භික්ඛූ කුක්කුච්චායන්තා නාලපන්ති. මනුස්සා උජ්ඣායන්ති ඛිය්‍යන්ති විපාචේන්ති—  “කථඤ්හි නාම සමණා සක්‍යපුත්තියා ‘ජීවථ, භන්තේ’ති වුච්චමානා නාලපිස්සන්තී”ති. භගවතෝ ඒතමත්ථං ආරෝචේසුං. “ගිහී, භික්ඛවේ, මඞ්ගලිකා. අනුජානාමි, භික්ඛවේ, ගිහීනං ‘ජීවථ, භන්තේ’ති වුච්චමානේන ‘චිරං ජීවා’ති වත්තුන්”ති.
</Paragraph>

</Division>
<Division number="289" book="cula">

<Paragraph number="1199" book="cula">
තේන ඛෝ පන සමයේන භගවා මහතියා පරිසාය පරිවුතෝ ධම්මං දේසේන්තෝ නිසින්නෝ හෝති. අඤ්ඤතරේන භික්ඛුනා ලසුණං ඛායිතං හෝති. සෝ—  මා භික්ඛූ බ්‍යාබාධිංසූති—  ඒකමන්තං නිසීදි. අද්දසා ඛෝ භගවා තං භික්ඛුං ඒකමන්තං නිසින්නං. දිස්වාන භික්ඛූ ආමන්තේසි—  “කිං නු ඛෝ සෝ, භික්ඛවේ, භික්ඛු ඒකමන්තං නිසින්නෝ”ති? “ඒතේන, භන්තේ, භික්ඛුනා ලසුණං ඛායිතං. සෝ—  මා භික්ඛූ බ්‍යාබාධිංසූති—  ඒකමන්තං නිසින්නෝ”ති. “අපි නු ඛෝ, භික්ඛවේ, තං ඛාදිතබ්බං, යං ඛාදිත්වා ඒවරූපාය ධම්මකථාය පරිබාහියෝ අස්සා”ති? “නෝ හේතං, භන්තේ”. “න, භික්ඛවේ, ලසුණං ඛාදිතබ්බං. යෝ ඛාදේය්‍ය, ආපත්ති දුක්කටස්සා”ති.
</Paragraph>

<Paragraph number="1200" book="cula">
තේන ඛෝ පන සමයේන ආයස්මතෝ සාරිපුත්තස්ස උදරවාතාබාධෝ හෝති. අථ ඛෝ ආයස්මා මහාමෝග්ගල්ලානෝ යේනායස්මා සාරිපුත්තෝ තේනුපසඞ්කමි, උපසඞ්කමිත්වා ආයස්මන්තං සාරිපුත්තං ඒතදවෝච—  “පුබ්බේ තේ, ආවුසෝ සාරිපුත්ත, උදරවාතාබාධෝ කේන ඵාසු හෝතී”ති? “ලසුණේන මේ, ආවුසෝ”ති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, ආබාධප්පච්චයා ලසුණං ඛාදිතුන්”ති.
</Paragraph>

</Division>
<Division number="290" book="cula">

<Paragraph number="1201" book="cula">
තේන ඛෝ පන සමයේන භික්ඛූ ආරාමේ තහං තහං පස්සාවං කරෝන්ති. ආරාමෝ දුස්සති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, ඒකමන්තං පස්සාවං කාතුන්”ති. ආරාමෝ දුග්ගන්ධෝ හෝති …පේ…  “අනුජානාමි, භික්ඛවේ, පස්සාවකුම්භින්”ති. දුක්ඛං නිසින්නා පස්සාවං කරෝන්ති …පේ…  “අනුජානාමි, භික්ඛවේ, පස්සාවපාදුකන්”ති. පස්සාවපාදුකා පාකටා හෝන්ති. භික්ඛූ හිරියන්ති පස්සාවං කාතුං …පේ…  “අනුජානාමි, භික්ඛවේ, පරික්ඛිපිතුං තයෝ පාකාරේ—  ඉට්ඨකාපාකාරං, සිලාපාකාරං, දාරුපාකාරන්”ති. පස්සාවකුම්භී අපාරුතා දුග්ගන්ධා හෝති …පේ…  “අනුජානාමි, භික්ඛවේ, අපිධානන්”ති.
</Paragraph>

</Division>
<Division number="291" book="cula">

<Paragraph number="1202" book="cula">
තේන ඛෝ පන සමයේන භික්ඛූ ආරාමේ තහං තහං වච්චං කරෝන්ති. ආරාමෝ දුස්සති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, ඒකමන්තං වච්චං කාතුන්”ති. ආරාමෝ දුග්ගන්ධෝ හෝති …පේ…  “අනුජානාමි, භික්ඛවේ, වච්චකූපන්”ති. වච්චකූපස්ස කූලං ලුජ්ජති …පේ…  “අනුජානාමි, භික්ඛවේ, චිනිතුං තයෝ චයේ—  ඉට්ඨකාචයං, සිලාචයං, දාරුචයන්”ති. වච්චකූපෝ නීචවත්ථුකෝ හෝති, උදකේන ඕත්ථරිය්‍යති …පේ…  “අනුජානාමි, භික්ඛවේ, උච්චවත්ථුකං කාතුන්”ති. චයෝ පරිපතති …පේ…  “අනුජානාමි, භික්ඛවේ, චිනිතුං තයෝ චයේ—  ඉට්ඨකාචයං, සිලාචයං, දාරුචයන්”ති. ආරෝහන්තා විහඤ්ඤන්ති …පේ…  “අනුජානාමි, භික්ඛවේ, තයෝ සෝපානේ—  ඉට්ඨකාසෝපානං, සිලාසෝපානං, දාරුසෝපානන්”ති. ආරෝහන්තා පරිපතන්ති …පේ…  “අනුජානාමි, භික්ඛවේ, ආලම්බනබාහන්”ති. අන්තේ නිසින්නා වච්චං කරෝන්තා පරිපතන්ති …පේ…  “අනුජානාමි, භික්ඛවේ, සන්ථරිත්වා මජ්ඣේ ඡිද්දං කත්වා වච්චං කාතුන්”ති. දුක්ඛං නිසින්නා වච්චං කරෝන්ති …පේ…  “අනුජානාමි, භික්ඛවේ, වච්චපාදුකන්”ති. බහිද්ධා පස්සාවං කරෝන්ති …පේ…  “අනුජානාමි, භික්ඛවේ, පස්සාවදෝණිකන්”ති. අවලේඛනකට්ඨං න හෝති …පේ…  “අනුජානාමි, භික්ඛවේ, අවලේඛනකට්ඨන්”ති. අවලේඛනපිඨරෝ න හෝති …පේ…  “අනුජානාමි, භික්ඛවේ, අවලේඛනපිඨරන්”ති. වච්චකූපෝ අපාරුතෝ දුග්ගන්ධෝ හෝති …පේ…  “අනුජානාමි, භික්ඛවේ, අපිධානන්”ති. අජ්ඣෝකාසේ වච්චං කරෝන්තා සීතේනපි උණ්හේනපි කිලමන්ති …පේ…  “අනුජානාමි, භික්ඛවේ, වච්චකුටින්”ති. වච්චකුටියා කවාටං න හෝති …පේ…  “අනුජානාමි, භික්ඛවේ, කවාටං පිට්ඨසඞ්ඝාටං උදුක්ඛලිකං උත්තරපාසකං අග්ගළවට්ටිං කපිසීසකං සූචිකං ඝටිකං තාළච්ඡිද්දං ආවිඤ්ඡනච්ඡිද්දං ආවිඤ්ඡනරජ්ජුන්”ති. වච්චකුටියා තිණචුණ්ණං පරිපතති …පේ…  “අනුජානාමි, භික්ඛවේ, ඕගුම්ඵේත්වා උල්ලිත්තාවලිත්තං කාතුං—  සේතවණ්ණං කාළවණ්ණං ගේරුකපරිකම්මං මාලාකම්මං ලතාකම්මං මකරදන්තකං පඤ්චපටිකං චීවරවංසං චීවරරජ්ජුන්”ති.
</Paragraph>

</Division>
<Division number="292" book="cula">

<Paragraph number="1203" book="cula">
තේන ඛෝ පන සමයේන අඤ්ඤතරෝ භික්ඛු ජරාදුබ්බලෝ වච්චං කත්වා වුට්ඨහන්තෝ පරිපතති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, ඕලම්බකන්”ති. වච්චකුටි අපරික්ඛිත්තා හෝති …පේ…  “අනුජානාමි, භික්ඛවේ, පරික්ඛිපිතුං තයෝ පාකාරේ—  ඉට්ඨකාපාකාරං, සිලාපාකාරං, දාරුපාකාරන්”ති. කෝට්ඨකෝ න හෝති …පේ…  “අනුජානාමි, භික්ඛවේ, කෝට්ඨකන්”ති. කෝට්ඨකස්ස කවාටං න හෝති …පේ…  “අනුජානාමි, භික්ඛවේ, කවාටං පිට්ඨසඞ්ඝාටං උදුක්ඛලිකං උත්තරපාසකං අග්ගළවට්ටිං කපිසීසකං සූචිකං ඝටිකං තාළච්ඡිද්දං ආවිඤ්ඡනච්ඡිද්දං ආවිඤ්ඡනරජ්ජුන්”ති. කෝට්ඨකේ තිණචුණ්ණං පරිපතති …පේ…  “අනුජානාමි, භික්ඛවේ, ඕගුම්ඵේත්වා උල්ලිත්තාවලිත්තං කාතුං—  සේතවණ්ණං කාළවණ්ණං ගේරුකපරිකම්මං මාලාකම්මං ලතාකම්මං මකරදන්තකං පඤ්චපටිකන්”ති. පරිවේණං චික්ඛල්ලං හෝති …පේ…  “අනුජානාමි, භික්ඛවේ, මරුම්බං පකිරිතුන්”ති. න පරියාපුණන්ති …පේ…  “අනුජානාමි, භික්ඛවේ, පදරසිලං නික්ඛිපිතුන්”ති. උදකං සන්තිට්ඨති …පේ…  “අනුජානාමි, භික්ඛවේ, උදකනිද්ධමනන්”ති. ආචමනකුම්භී න හෝති …පේ…  “අනුජානාමි, භික්ඛවේ, ආචමනකුම්භින්”ති. ආචමනසරාවකෝ න හෝති …පේ…  “අනුජානාමි, භික්ඛවේ, ආචමනසරාවකන්”ති. දුක්ඛං නිසින්නා ආචමේන්ති …පේ…  “අනුජානාමි, භික්ඛවේ, ආචමනපාදුකන්”ති. ආචමනපාදුකා පාකටා හෝන්ති, භික්ඛූ හිරියන්ති ආචමේතුං …පේ…  “අනුජානාමි, භික්ඛවේ, පරික්ඛිපිතුං තයෝ පාකාරේ—  ඉට්ඨකාපාකාරං, සිලාපාකාරං, දාරුපාකාරන්”ති. ආචමනකුම්භී අපාරුතා හෝති, තිණචුණ්ණේහිපි පංසුකේහිපි ඕකිරිය්‍යති …පේ…  “අනුජානාමි, භික්ඛවේ, අපිධානන්”ති.
</Paragraph>

</Division>
<Division number="293" book="cula">

<Paragraph number="1204" book="cula">
තේන ඛෝ පන සමයේන ඡබ්බග්ගියා භික්ඛූ ඒවරූපං අනාචාරං ආචරන්ති—  මාලාවච්ඡං රෝපේන්තිපි රෝපාපේන්තිපි, සිඤ්චන්තිපි සිඤ්චාපේන්තිපි, ඕචිනන්තිපි ඕචිනාපේන්තිපි, ගන්ථේන්තිපි ගන්ථාපේන්තිපි, ඒකතෝවණ්ටිකමාලං කරෝන්තිපි කාරාපේන්තිපි, උභතෝවණ්ටිකමාලං කරෝන්තිපි කාරාපේන්තිපි, මඤ්ජරිකං කරෝන්තිපි කාරාපේන්තිපි, විධූතිකං කරෝන්තිපි කාරාපේන්තිපි, වටංසකං කරෝන්තිපි කාරාපේන්තිපි, ආවේළං කරෝන්තිපි කාරාපේන්තිපි, උරච්ඡදං කරෝන්තිපි කාරාපේන්තිපි. තේ කුලිත්ථීනං කුලධීතානං කුලකුමාරීනං කුලසුණ්හානං කුලදාසීනං ඒකතෝවණ්ටිකමාලං හරන්තිපි හරාපේන්තිපි, උභතෝවණ්ටිකමාලං හරන්තිපි හරාපේන්තිපි, මඤ්ජරිකං හරන්තිපි හරාපේන්තිපි, විධූතිකං හරන්තිපි හරාපේන්තිපි, වටංසකං හරන්තිපි හරාපේන්තිපි, ආවේළං හරන්තිපි හරාපේන්තිපි, උරච්ඡදං හරන්තිපි හරාපේන්තිපි. තේ කුලිත්ථීහි කුලධීතාහි කුලකුමාරීහි කුලසුණ්හාහි කුලදාසීහි සද්ධිං ඒකභාජනේපි භුඤ්ජන්ති, ඒකථාලකේපි පිවන්ති, ඒකාසනේපි නිසීදන්ති, ඒකමඤ්චේපි තුවට්ටේන්ති, ඒකත්ථරණාපි තුවට්ටේන්ති, ඒකපාවුරණාපි තුවට්ටේන්ති, ඒකත්ථරණපාවුරණාපි තුවට්ටේන්ති, විකාලේපි භුඤ්ජන්ති, මජ්ජම්පි පිවන්ති, මාලාගන්ධවිලේපනම්පි ධාරේන්ති, නච්චන්තිපි, ගායන්තිපි, වාදේන්තිපි, ලාසේන්තිපි; නච්චන්තියාපි නච්චන්ති, නච්චන්තියාපි ගායන්ති, නච්චන්තියාපි වාදේන්ති, නච්චන්තියාපි ලාසේන්ති …පේ…  ලාසේන්තියාපි නච්චන්ති, ලාසේන්තියාපි ගායන්ති, ලාසේන්තියාපි වාදේන්ති, ලාසේන්තියාපි ලාසේන්ති; අට්ඨපදේපි කීළන්ති, දසපදේපි කීළන්ති, ආකාසේපි කීළන්ති, පරිහාරපථේපි කීළන්ති, සන්තිකායපි කීළන්ති, ඛලිකායපි කීළන්ති, ඝටිකායපි කීළන්ති, සලාකහත්ථේනපි කීළන්ති, අක්ඛේනපි කීළන්ති, පඞ්ගචීරේනපි කීළන්ති, වඞ්කකේනපි කීළන්ති, මෝක්ඛචිකායපි කීළන්ති, චිඞ්ගුලකේනපි කීළන්ති, පත්තාළ්හකේනපි කීළන්ති, රථකේනපි කීළන්ති, ධනුකේනපි කීළන්ති, අක්ඛරිකායපි කීළන්ති, මනේසිකායපි කීළන්ති, යථාවජ්ජේනපි කීළන්ති; හත්ථිස්මිම්පි සික්ඛන්ති, අස්සස්මිම්පි සික්ඛන්ති, රථස්මිම්පි සික්ඛන්ති, ධනුස්මිම්පි සික්ඛන්ති; ථරුස්මිම්පි සික්ඛන්ති; හත්ථිස්සපි පුරතෝ ධාවන්ති, අස්සස්සපි පුරතෝ ධාවන්ති, රථස්සපි පුරතෝ ධාවන්තිපි ආධාවන්තිපි; උස්සේළේන්තිපි, අප්ඵෝටේන්තිපි, නිබ්බුජ්ඣන්තිපි, මුට්ඨීහිපි යුජ්ඣන්ති; රඞ්ගමජ්ඣේපි සඞ්ඝාටිං පත්ථරිත්වා නච්චකිං ඒවං වදන්ති—  “ඉධ, භගිනි, නච්චස්සූ”ති; නලාටිකම්පි දේන්ති; විවිධම්පි අනාචාරං ආචරන්ති. භගවතෝ ඒතමත්ථං ආරෝචේසුං …පේ…  “න, භික්ඛවේ, විවිධං අනාචාරං ආචරිතබ්බං. යෝ ආචරේය්‍ය, යථාධම්මෝ කාරේතබ්බෝ”ති.
</Paragraph>

<Paragraph number="1205" book="cula">
තේන ඛෝ පන සමයේන ආයස්මන්තේ උරුවේලකස්සපේ පබ්බජිතේ සංඝස්ස බහුං ලෝහභණ්ඩං දාරුභණ්ඩං මත්තිකාභණ්ඩං උප්පන්නං හෝති. අථ ඛෝ භික්ඛූනං ඒතදහෝසි—  “කිං නු ඛෝ භගවතා ලෝහභණ්ඩං අනුඤ්ඤාතං, කිං අනනුඤ්ඤාතං; කිං දාරුභණ්ඩං අනුඤ්ඤාතං, කිං අනනුඤ්ඤාතං; කිං මත්තිකාභණ්ඩං අනුඤ්ඤාතං, කිං අනනුඤ්ඤාතන්”ති? භගවතෝ ඒතමත්ථං ආරෝචේසුං. අථ ඛෝ භගවා ඒතස්මිං නිදානේ ඒතස්මිං පකරණේ ධම්මිං කථං කත්වා භික්ඛූ ආමන්තේසි—  “අනුජානාමි, භික්ඛවේ, ඨපේත්වා පහරණිං සබ්බං ලෝහභණ්ඩං, ඨපේත්වා ආසන්දිං පල්ලඞ්කං දාරුපත්තං දාරුපාදුකං සබ්බං දාරුභණ්ඩං, ඨපේත්වා කතකඤ්ච කුම්භකාරිකඤ්ච සබ්බං මත්තිකාභණ්ඩන්”ති.

</Paragraph>
</Division>

<Paragraph number="1206" type="center" book="cula">
ඛුද්දකවත්ථුක්ඛන්ධකෝ පඤ්චමෝ.



</Paragraph>

<Paragraph number="1207" type="center" book="cula">
තස්සුද්දානං


</Paragraph>

<Paragraph number="1208" type="verses" book="cula">
_රුක්ඛේ ථම්භේ ච කුට්ටේ ච,_  
_අට්ටානේ ගන්ධසුත්තියා;_  
_විගය්හ මල්ලකෝ කච්ඡු,_  
_ජරා ච පුථුපාණිකා._  

</Paragraph>

<Paragraph number="1209" type="verses" book="cula">
_වල්ලිකාපි ච පාමඞ්ගෝ,_  
_කණ්ඨසුත්තං න ධාරයේ;_  
_කටි ඕවට්ටි කායුරං,_  
_හත්ථාභරණමුද්දිකා._  

</Paragraph>

<Paragraph number="1210" type="verses" book="cula">
_දීඝේ කෝච්ඡේ ඵණේ හත්ථේ,_  
_සිත්ථා උදකතේලකේ;_  
_ආදාසුදපත්තවණා,_  
_ආලේපෝම්මද්දචුණ්ණනා._  

</Paragraph>

<Paragraph number="1211" type="verses" book="cula">
_ලඤ්ඡේන්ති අඞ්ගරාගඤ්ච,_  
_මුඛරාගං තදූභයං;_  
_චක්ඛුරෝගං ගිරග්ගඤ්ච,_  
_ආයතං සරබාහිරං._  

</Paragraph>

<Paragraph number="1212" type="verses" book="cula">
_අම්බපේසිසකලේහි,_  
_අහිච්ඡින්දි ච චන්දනං;_  
උච්චාවචා පත්තමූලා,_  
_සුවණ්ණෝ බහලා වලී._  

</Paragraph>

<Paragraph number="1213" type="verses" book="cula">
_චිත්‍රා දුස්සති දුග්ගන්ධෝ,_  
උණ්හේ භිජ්ජිංසු මිඩ්ඪියා;_  
_පරිභණ්ඩං තිණං චෝළං,_  
_මාලං කුණ්ඩෝලිකාය ච._  

</Paragraph>

<Paragraph number="1214" type="verses" book="cula">
_ථවිකා අංසබද්ධඤ්ච,_  
_තථා බන්ධනසුත්තකා;_  
_ඛිලේ මඤ්චේ ච පීඨේ ච,_  
_අඞ්කේ ඡත්තේ පණාමනා._  

</Paragraph>

<Paragraph number="1215" type="verses" book="cula">
_තුම්බඝටිඡවසීසං,_  
_චලකානි පටිග්ගහෝ;_  
_විප්ඵාලිදණ්ඩසෝවණ්ණං,_  
_පත්තේ පේසි ච නාළිකා._  

</Paragraph>

<Paragraph number="1216" type="verses" book="cula">
_කිණ්ණසත්තු සරිතඤ්ච,_  
_මධුසිත්ථං සිපාටිකං;_  
_විකණ්ණං බන්ධිවිසමං,_  
_ඡමාජිරපහෝති ච._  

</Paragraph>

<Paragraph number="1217" type="verses" book="cula">
_කළිම්භං මෝඝසුත්තඤ්ච,_  
_අධෝතල්ලං උපාහනා;_  
_අඞ්ගුලේ පටිග්ගහඤ්ච,_  
_විත්ථකං ථවිකබද්ධකා._  

</Paragraph>

<Paragraph number="1218" type="verses" book="cula">
_අජ්ඣෝකාසේ නීචවත්ථු,_  
_චයෝ චාපි විහඤ්ඤරේ;_  
_පරිපති තිණචුණ්ණං,_  
උල්ලිත්තඅවලිත්තකං._  

</Paragraph>

<Paragraph number="1219" type="verses" book="cula">
_සේතං කාළකවණ්ණඤ්ච,_  
_පරිකම්මඤ්ච ගේරුකං;_  
_මාලාකම්මං ලතාකම්මං,_  
_මකරදන්තකපාටිකං._  

</Paragraph>

<Paragraph number="1220" type="verses" book="cula">
_චීවරවංසං රජ්ජුඤ්ච,_  
_අනුඤ්ඤාසි විනායකෝ;_  
උජ්ඣිත්වා පක්කමන්ති ච,_  
_කථිනං පරිභිජ්ජති._  

</Paragraph>

<Paragraph number="1221" type="verses" book="cula">
_විනිවේඨියති කුට්ටේපි,_  
_පත්තේනාදාය ගච්ඡරේ;_  
_ථවිකා බන්ධසුත්තඤ්ච,_  
_බන්ධිත්වා ච උපාහනා._  

</Paragraph>

<Paragraph number="1222" book="cula">
උපාහනත්ථවිකඤ්ච,_  
_අංසබද්ධඤ්ච සුත්තකං;_  
උදකාකප්පියං මග්ගේ,_  
_පරිස්සාවනචෝළකං._  

</Paragraph>

<Paragraph number="1223" type="verses" book="cula">
_ධම්මකරණං ද්වේ භික්ඛූ,_  
_වේසාලිං අගමා මුනි;_  
_දණ්ඩං ඕත්ථරකං තත්ථ,_  
_අනුඤ්ඤාසි පරිස්සාවනං._  

</Paragraph>

<Paragraph number="1224" type="verses" book="cula">
_මකසේහි පණීතේන,_  
_බහ්වාබාධා ච ජීවකෝ;_  
_චඞ්කමනජන්තාඝරං,_  
_විසමේ නීචවත්ථුකෝ._  

</Paragraph>

<Paragraph number="1225" type="verses" book="cula">
_තයෝ චයේ විහඤ්ඤන්ති,_  
_සෝපානාලම්බවේදිකං;_  
_අජ්ඣෝකාසේ තිණචුණ්ණං,_  
උල්ලිත්තඅවලිත්තකං._  

</Paragraph>

<Paragraph number="1226" type="verses" book="cula">
_සේතකං කාළවණ්ණඤ්ච,_  
_පරිකම්මඤ්ච ගේරුකං;_  
_මාලාකම්මං ලතාකම්මං,_  
_මකරදන්තකපාටිකං._  

</Paragraph>

<Paragraph number="1227" type="verses" book="cula">
_වංසං චීවරරජ්ජුඤ්ච,_  
උච්චඤ්ච වත්ථුකං කරේ;_  
_චයෝ සෝපානබාහඤ්ච,_  
_කවාටං පිට්ඨසඞ්ඝාටං._  

</Paragraph>

<Paragraph number="1228" type="verses" book="cula">
උදුක්ඛලුත්තරපාසකං,_  
_වට්ටිඤ්ච කපිසීසකං;_  
_සූචිඝටිතාළච්ඡිද්දං,_  
_ආවිඤ්ඡනඤ්ච රජ්ජුකං._  

</Paragraph>

<Paragraph number="1229" type="verses" book="cula">
_මණ්ඩලං ධූමනේත්තඤ්ච,_  
_මජ්ඣේ ච මුඛමත්තිකා;_  
_දෝණි දුග්ගන්ධා දහති,_  
උදකට්ඨානං සරාවකං._  

</Paragraph>

<Paragraph number="1230" type="verses" book="cula">
_න සේදේති ච චික්ඛල්ලං,_  
_ධෝවි නිද්ධමනං කරේ;_  
_පීඨඤ්ච කෝට්ඨකේ කම්මං,_  
_මරුම්බා සිලා නිද්ධමනං._  

</Paragraph>

<Paragraph number="1231" type="verses" book="cula">
_නග්ගා ඡමාය වස්සන්තේ,_  
_පටිච්ඡාදී තයෝ තහිං;_  
උදපානං ලුජ්ජති නීචං,_  
_වල්ලියා කායබන්ධනේ._  

</Paragraph>

<Paragraph number="1232" type="verses" book="cula">
_තුලං කටකටං චක්කං,_  
_බහූ භිජ්ජන්ති භාජනා;_  
_ලෝහදාරුචම්මඛණ්ඩං,_  
_සාලාතිණාපිධානි ච._  

</Paragraph>

<Paragraph number="1233" type="verses" book="cula">
_දෝණිචන්දනි පාකාරං,_  
_චික්ඛල්ලං නිද්ධමනේන ච;_  
_සීතිගතං පෝක්ඛරණිං,_  
_පුරාණඤ්ච නිල්ලේඛණං._  

</Paragraph>

<Paragraph number="1234" type="verses" book="cula">
_චාතුමාසං සයන්ති ච,_  
_නමතකඤ්ච නධිට්ඨහේ;_  
_ආසිත්තකං මළෝරිකං,_  
_භුඤ්ජන්තේකං තුවට්ටේය්‍යුං._  

</Paragraph>

<Paragraph number="1235" type="verses" book="cula">
_වඩ්ඪෝ බෝධි න අක්කමි,_  
_ඝටං කතකසම්මජ්ජනි;_  
_සක්ඛරං කථලඤ්චේව,_  
_ඵේණකං පාදඝංසනී._  

</Paragraph>

<Paragraph number="1236" type="verses" book="cula">
_විධූපනං තාලවණ්ටං,_  
_මකසඤ්චාපි චාමරී;_  
_ඡත්තං විනා ච ආරාමේ,_  
_තයෝ සික්කාය සම්මුති._  

</Paragraph>

<Paragraph number="1237" type="verses" book="cula">
_රෝමසිත්ථා නඛා දීඝා,_  
_ඡින්දන්තඞ්ගුලිකා දුක්ඛා;_  
_සලෝහිතං පමාණඤ්ච,_  
_වීසති දීඝකේසතා._  

</Paragraph>

<Paragraph number="1238" type="verses" book="cula">
_ඛුරං සිලං සිපාටිකං,_  
_නමතකං ඛුරභණ්ඩකං;_  
_මස්සුං කප්පේන්ති වඩ්ඪේන්ති,_  
_ගෝලෝමිචතුරස්සකං._  

</Paragraph>

<Paragraph number="1239" type="verses" book="cula">
_පරිමුඛං අඩ්ඪදුකඤ්ච,_  
_දාඨිසම්බාධසංහරේ;_  
_ආබාධා කත්තරිවණෝ,_  
_දීඝං සක්ඛරිකාය ච._  

</Paragraph>

<Paragraph number="1240" type="verses" book="cula">
_පලිතං ථකිතං උච්චා,_  
_ලෝහභණ්ඩඤ්ජනී සහ;_  
_පල්ලත්ථිකඤ්ච ආයෝගෝ,_  
_වටං සලාකබන්ධනං._  

</Paragraph>

<Paragraph number="1241" type="verses" book="cula">
_කලාබුකං දේඩ්ඩුභකං,_  
_මුරජං මද්දවීණකං;_  
_පට්ටිකා සූකරන්තඤ්ච,_  
_දසා මුරජවේණිකා;_  
_අන්තෝ සෝභං ගුණකඤ්ච,_  
_පවනන්තෝපි ජීරති._  

</Paragraph>

<Paragraph number="1242" type="verses" book="cula">
_ගණ්ඨිකා උච්චාවචඤ්ච,_  
_ඵලකන්තේපි ඕගාහේ;_  
_ගිහිවත්ථං හත්ථිසෝණ්ඩං,_  
_මච්ඡකං චතුකණ්ණකං._  

</Paragraph>

<Paragraph number="1243" type="verses" book="cula">
_තාලවණ්ටං සතවලි,_  
_ගිහිපාරුතපාරුපං;_  
_සංවේල්ලි උභතෝකාජං,_  
_දන්තකට්ඨං ආකෝටනේ._  

</Paragraph>

<Paragraph number="1244" type="verses" book="cula">
_කණ්ඨේ විලග්ගං දායඤ්ච,_  
_පටග්ගි රුක්ඛහත්ථිනා;_  
_යමේළේ ලෝකායතකං,_  
_පරියාපුණිංසු වාචයුං._  

</Paragraph>

<Paragraph number="1245" type="verses" book="cula">
_තිරච්ඡානකථා විජ්ජා,_  
_ඛිපි මඞ්ගලං ඛාදි ච;_  
_වාතාබාධෝ දුස්සති ච,_  
_දුග්ගන්ධෝ දුක්ඛපාදුකා._  

</Paragraph>

<Paragraph number="1246" type="verses" book="cula">
_හිරියන්ති පාරුදුග්ගන්ධෝ,_  
_තහං තහං කරෝන්ති ච;_  
_දුග්ගන්ධෝ කූපං ලුජ්ජන්ති,_  
උච්චවත්ථු චයේන ච._  

</Paragraph>

<Paragraph number="1247" type="verses" book="cula">
_සෝපානාලම්බනබාහා,_  
_අන්තේ දුක්ඛඤ්ච පාදුකා;_  
_බහිද්ධා දෝණි කට්ඨඤ්ච,_  
_පිඨරෝ ච අපාරුතෝ._  

</Paragraph>

<Paragraph number="1248" type="verses" book="cula">
_වච්චකුටිං කවාටඤ්ච,_  
_පිට්ඨසඞ්ඝාටමේව ච;_  
උදුක්ඛලුත්තරපාසෝ,_  
_වට්ටිඤ්ච කපිසීසකං._  

</Paragraph>

<Paragraph number="1249" type="verses" book="cula">
_සූචිඝටිතාළච්ඡිද්දං,_  
_ආවිඤ්ඡනච්ඡිද්දමේව ච;_  
_රජ්ජු උල්ලිත්තාවලිත්තං,_  
_සේතවණ්ණඤ්ච කාළකං._  

</Paragraph>

<Paragraph number="1250" type="verses" book="cula">
_මාලාකම්මං ලතාකම්මං,_  
_මකරං පඤ්චපටිකං;_  
_චීවරවංසං රජ්ජුඤ්ච,_  
_ජරාදුබ්බලපාකාරං._  

</Paragraph>

<Paragraph number="1251" type="verses" book="cula">
_කෝට්ඨකේ චාපි තථේව,_  
_මරුම්බං පදරසිලා;_  
_සන්තිට්ඨති නිද්ධමනං,_  
_කුම්භිඤ්චාපි සරාවකං._  

</Paragraph>

<Paragraph number="1252" type="verses" book="cula">
_දුක්ඛං හිරි අපිධානං,_  
_අනාචාරඤ්ච ආචරුං;_  
_ලෝහභණ්ඩං අනුඤ්ඤාසි,_  
_ඨපයිත්වා පහරණිං._  

</Paragraph>

<Paragraph number="1253" type="verses" book="cula">
_ඨපයිත්වාසන්දිපල්ලඞ්කං,_  
_දාරුපත්තඤ්ච පාදුකං;_  
_සබ්බං දාරුමයං භණ්ඩං,_  
_අනුඤ්ඤාසි මහාමුනි._  

</Paragraph>

<Paragraph number="1254" type="verses" book="cula">
_කතකං කුම්භකාරඤ්ච,_  
_ඨපයිත්වා තථාගතෝ;_  
_සබ්බම්පි මත්තිකාභණ්ඩං,_  
_අනුඤ්ඤාසි අනුකම්පකෝ._  

</Paragraph>

<Paragraph number="1255" type="verses" book="cula">
_යස්ස වත්ථුස්ස නිද්දේසෝ,_  
_පුරිමේන යදි සමං;_  
_තම්පි සංඛිත්තං උද්දානේ,_  
_නයතෝ තං විජානියා._  

</Paragraph>

<Paragraph number="1256" type="verses" book="cula">
_ඒවං දසසතා වත්ථූ,_  
_විනයේ ඛුද්දකවත්ථුකේ;_  
_සද්ධම්මට්ඨිතිකෝ චේව,_  
_පේසලානඤ්චනුග්ගහෝ._  

</Paragraph>

<Paragraph number="1257" type="verses" book="cula">
_සුසික්ඛිතෝ විනයධරෝ,_  
_හිතචිත්තෝ සුපේසලෝ;_  
_පදීපකරණෝ ධීරෝ,_  
_පූජාරහෝ බහුස්සුතෝති._  


</Paragraph>

<Paragraph number="1258" type="center" book="cula">
ඛුද්දකවත්ථුක්ඛන්ධකෝ නිට්ඨිතෝ.
</Paragraph>