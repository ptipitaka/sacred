---
title: "3.1.15 සමෝධානපරිවාස"
tableOfContents: false
sidebar:
  order: 7
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="125" book="cula">

<Paragraph number="584" book="cula">
“ඒවඤ්ච පන, භික්ඛවේ, පුරිමාය ආපත්තියා සමෝධානපරිවාසෝ දාතබ්බෝ—  තේන, භික්ඛවේ, උදායිනා භික්ඛුනා සංඝං උපසඞ්කමිත්වා …පේ…  ඒවමස්ස වචනීයෝ—  ‘අහං, භන්තේ, ඒකං ආපත්තිං ආපජ්ජිං සඤ්චේතනිකං සුක්කවිස්සට්ඨිං පක්ඛප්පටිච්ඡන්නං. සෝහං සංඝං ඒකිස්සා ආපත්තියා සඤ්චේතනිකාය සුක්කවිස්සට්ඨියා පක්ඛප්පටිච්ඡන්නාය පක්ඛපරිවාසං යාචිං. තස්ස මේ සංඝෝ ඒකිස්සා ආපත්තියා සඤ්චේතනිකාය සුක්කවිස්සට්ඨියා පක්ඛප්පටිච්ඡන්නාය පක්ඛපරිවාසං අදාසි. සෝහං පරිවසන්තෝ අන්තරා ඒකං ආපත්තිං ආපජ්ජිං සඤ්චේතනිකං සුක්කවිස්සට්ඨිං පඤ්චාහප්පටිච්ඡන්නං. සෝහං සංඝං අන්තරා ඒකිස්සා ආපත්තියා සඤ්චේතනිකාය සුක්කවිස්සට්ඨියා පඤ්චාහප්පටිච්ඡන්නාය මූලායපටිකස්සනං යාචිං. තං මං සංඝෝ අන්තරා ඒකිස්සා ආපත්තියා සඤ්චේතනිකාය සුක්කවිස්සට්ඨියා පඤ්චාහප්පටිච්ඡන්නාය මූලාය පටිකස්සි. සෝහං, භන්තේ, සංඝං අන්තරා ඒකිස්සා ආපත්තියා සඤ්චේතනිකාය සුක්කවිස්සට්ඨියා පඤ්චාහප්පටිච්ඡන්නාය පුරිමාය ආපත්තියා සමෝධානපරිවාසං යාචාමී’ති.
</Paragraph>

<Paragraph number="585" book="cula">
දුතියම්පි යාචිතබ්බෝ. තතියම්පි යාචිතබ්බෝ. බ්‍යත්තේන භික්ඛුනා පටිබලේන සංඝෝ ඤාපේතබ්බෝ—
</Paragraph>

</Division>
<Division number="126" book="cula">

<Paragraph number="586" book="cula">
‘සුණාතු මේ, භන්තේ, සංඝෝ. අයං උදායී භික්ඛු ඒකං ආපත්තිං ආපජ්ජි සඤ්චේතනිකං සුක්කවිස්සට්ඨිං පක්ඛප්පටිච්ඡන්නං. සෝ සංඝං ඒකිස්සා ආපත්තියා සඤ්චේතනිකාය සුක්කවිස්සට්ඨියා පක්ඛප්පටිච්ඡන්නාය පක්ඛපරිවාසං යාචි. සංඝෝ උදායිස්ස භික්ඛුනෝ ඒකිස්සා ආපත්තියා සඤ්චේතනිකාය සුක්කවිස්සට්ඨියා පක්ඛප්පටිච්ඡන්නාය පක්ඛපරිවාසං අදාසි. සෝ පරිවසන්තෝ අන්තරා ඒකං ආපත්තිං ආපජ්ජි සඤ්චේතනිකං සුක්කවිස්සට්ඨිං පඤ්චාහප්පටිච්ඡන්නං. සෝ සංඝං අන්තරා ඒකිස්සා ආපත්තියා සඤ්චේතනිකාය සුක්කවිස්සට්ඨියා පඤ්චාහප්පටිච්ඡන්නාය මූලායපටිකස්සනං යාචි. සංඝෝ උදායිං භික්ඛුං අන්තරා ඒකිස්සා ආපත්තියා සඤ්චේතනිකාය සුක්කවිස්සට්ඨියා පඤ්චාහප්පටිච්ඡන්නාය මූලාය පටිකස්සි. සෝ සංඝං අන්තරා ඒකිස්සා ආපත්තියා සඤ්චේතනිකාය සුක්කවිස්සට්ඨියා පඤ්චාහප්පටිච්ඡන්නාය පුරිමාය ආපත්තියා සමෝධානපරිවාසං යාචති. යදි සංඝස්ස පත්තකල්ලං, සංඝෝ උදායිස්ස භික්ඛුනෝ අන්තරා ඒකිස්සා ආපත්තියා සඤ්චේතනිකාය සුක්කවිස්සට්ඨියා පඤ්චාහප්පටිච්ඡන්නාය පුරිමාය ආපත්තියා සමෝධානපරිවාසං දදේය්‍ය. ඒසා ඤත්ති.
</Paragraph>

<Paragraph number="587" book="cula">
සුණාතු මේ, භන්තේ, සංඝෝ. අයං උදායී භික්ඛු ඒකං ආපත්තිං ආපජ්ජි සඤ්චේතනිකං සුක්කවිස්සට්ඨිං පක්ඛප්පටිච්ඡන්නං. සෝ සංඝං ඒකිස්සා ආපත්තියා සඤ්චේතනිකාය සුක්කවිස්සට්ඨියා පක්ඛප්පටිච්ඡන්නාය පක්ඛපරිවාසං යාචි. සංඝෝ උදායිස්ස භික්ඛුනෝ ඒකිස්සා ආපත්තියා සඤ්චේතනිකාය සුක්කවිස්සට්ඨියා පක්ඛප්පටිච්ඡන්නාය පක්ඛපරිවාසං අදාසි. සෝ පරිවසන්තෝ අන්තරා ඒකං ආපත්තිං ආපජ්ජි සඤ්චේතනිකං සුක්කවිස්සට්ඨිං පඤ්චාහප්පටිච්ඡන්නං. සෝ සංඝං අන්තරා ඒකිස්සා ආපත්තියා සඤ්චේතනිකාය සුක්කවිස්සට්ඨියා පඤ්චාහප්පටිච්ඡන්නාය මූලායපටිකස්සනං යාචි. සංඝෝ උදායිං භික්ඛුං අන්තරා ඒකිස්සා ආපත්තියා සඤ්චේතනිකාය සුක්කවිස්සට්ඨියා පඤ්චාහප්පටිච්ඡන්නාය මූලාය පටිකස්සි. සෝ සංඝං අන්තරා ඒකිස්සා ආපත්තියා සඤ්චේතනිකාය සුක්කවිස්සට්ඨියා පඤ්චාහප්පටිච්ඡන්නාය පුරිමාය ආපත්තියා සමෝධානපරිවාසං යාචති. සංඝෝ උදායිස්ස භික්ඛුනෝ අන්තරා ඒකිස්සා ආපත්තියා සඤ්චේතනිකාය සුක්කවිස්සට්ඨියා පඤ්චාහප්පටිච්ඡන්නාය පුරිමාය ආපත්තියා සමෝධානපරිවාසං දේති. යස්සායස්මතෝ ඛමති උදායිස්ස භික්ඛුනෝ අන්තරා ඒකිස්සා ආපත්තියා සඤ්චේතනිකාය සුක්කවිස්සට්ඨියා පඤ්චාහප්පටිච්ඡන්නාය පුරිමාය ආපත්තියා සමෝධානපරිවාසස්ස දානං, සෝ තුණ්හස්ස; යස්ස නක්ඛමති, සෝ භාසේය්‍ය.
</Paragraph>

<Paragraph number="588" book="cula">
දුතියම්පි ඒතමත්ථං වදාමි …පේ…  තතියම්පි ඒතමත්ථං වදාමි …පේ… .
</Paragraph>

<Paragraph number="589" book="cula">
දින්නෝ සංඝේන උදායිස්ස භික්ඛුනෝ අන්තරා ඒකිස්සා ආපත්තියා සඤ්චේතනිකාය සුක්කවිස්සට්ඨියා පඤ්චාහප්පටිච්ඡන්නාය පුරිමාය ආපත්තියා සමෝධානපරිවාසෝ. ඛමති සංඝස්ස, තස්මා තුණ්හී, ඒවමේතං ධාරයාමී’”ති.
</Paragraph>
</Division>