---
title: "3.1.1 අප්පටිච්ඡන්නමානත්ත"
tableOfContents: false
sidebar:
  order: 1
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="98" book="cula">

<Paragraph number="499" book="cula">
තේන, භික්ඛවේ, උදායිනා භික්ඛුනා සංඝං උපසඞ්කමිත්වා ඒකංසං උත්තරාසඞ්ගං කරිත්වා වුඩ්ඪානං භික්ඛූනං පාදේ වන්දිත්වා උක්කුටිකං නිසීදිත්වා අඤ්ජලිං පග්ගහේත්වා ඒවමස්ස වචනීයෝ—  ‘අහං, භන්තේ, ඒකං ආපත්තිං ආපජ්ජිං සඤ්චේතනිකං සුක්කවිස්සට්ඨිං අප්පටිච්ඡන්නං. සෝහං, භන්තේ, සංඝං ඒකිස්සා ආපත්තියා සඤ්චේතනිකාය සුක්කවිස්සට්ඨියා අප්පටිච්ඡන්නාය ඡාරත්තං මානත්තං යාචාමි. අහං, භන්තේ, ඒකං ආපත්තිං ආපජ්ජිං සඤ්චේතනිකං සුක්කවිස්සට්ඨිං අප්පටිච්ඡන්නං. දුතියම්පි, සෝහං, භන්තේ, සංඝං ඒකිස්සා ආපත්තියා සඤ්චේතනිකාය සුක්කවිස්සට්ඨියා අප්පටිච්ඡන්නාය ඡාරත්තං මානත්තං යාචාමි. අහං, භන්තේ, ඒකං ආපත්තිං ආපජ්ජිං සඤ්චේතනිකං සුක්කවිස්සට්ඨිං අප්පටිච්ඡන්නං. තතියම්පි සෝහං, භන්තේ, සංඝං ඒකිස්සා ආපත්තියා සඤ්චේතනිකාය සුක්කවිස්සට්ඨියා අප්පටිච්ඡන්නාය ඡාරත්තං මානත්තං යාචාමී’ති. බ්‍යත්තේන භික්ඛුනා පටිබලේන සංඝෝ ඤාපේතබ්බෝ—
</Paragraph>

</Division>
<Division number="99" book="cula">

<Paragraph number="500" book="cula">
‘සුණාතු මේ, භන්තේ, සංඝෝ. අයං උදායී භික්ඛු ඒකං ආපත්තිං ආපජ්ජි සඤ්චේතනිකං සුක්කවිස්සට්ඨිං අප්පටිච්ඡන්නං. සෝ සංඝං ඒකිස්සා ආපත්තියා සඤ්චේතනිකාය සුක්කවිස්සට්ඨියා අප්පටිච්ඡන්නාය ඡාරත්තං මානත්තං යාචති. යදි සංඝස්ස පත්තකල්ලං, සංඝෝ උදායිස්ස භික්ඛුනෝ ඒකිස්සා ආපත්තියා සඤ්චේතනිකාය සුක්කවිස්සට්ඨියා අප්පටිච්ඡන්නාය ඡාරත්තං මානත්තං දදේය්‍ය. ඒසා ඤත්ති.
</Paragraph>

<Paragraph number="501" book="cula">
සුණාතු මේ, භන්තේ, සංඝෝ. අයං උදායී භික්ඛු ඒකං ආපත්තිං ආපජ්ජි සඤ්චේතනිකං සුක්කවිස්සට්ඨිං අප්පටිච්ඡන්නං. සෝ සංඝං ඒකිස්සා ආපත්තියා සඤ්චේතනිකාය සුක්කවිස්සට්ඨියා අප්පටිච්ඡන්නාය ඡාරත්තං මානත්තං යාචති. සංඝෝ උදායිස්ස භික්ඛුනෝ ඒකිස්සා ආපත්තියා සඤ්චේතනිකාය සුක්කවිස්සට්ඨියා අප්පටිච්ඡන්නාය ඡාරත්තං මානත්තං දේති. යස්සායස්මතෝ ඛමති උදායිස්ස භික්ඛුනෝ ඒකිස්සා ආපත්තියා සඤ්චේතනිකාය සුක්කවිස්සට්ඨියා අප්පටිච්ඡන්නාය ඡාරත්තං මානත්තස්ස දානං, සෝ තුණ්හස්ස; යස්ස නක්ඛමති, සෝ භාසේය්‍ය.
</Paragraph>

<Paragraph number="502" book="cula">
දුතියම්පි ඒතමත්ථං වදාමි—  සුණාතු මේ, භන්තේ, සංඝෝ. අයං උදායී භික්ඛු ඒකං ආපත්තිං ආපජ්ජි සඤ්චේතනිකං සුක්කවිස්සට්ඨිං අප්පටිච්ඡන්නං. සෝ සංඝං ඒකිස්සා ආපත්තියා සඤ්චේතනිකාය සුක්කවිස්සට්ඨියා අප්පටිච්ඡන්නාය ඡාරත්තං මානත්තං යාචති. සංඝෝ උදායිස්ස භික්ඛුනෝ ඒකිස්සා ආපත්තියා සඤ්චේතනිකාය සුක්කවිස්සට්ඨියා අප්පටිච්ඡන්නාය ඡාරත්තං මානත්තං දේති. යස්සායස්මතෝ ඛමති උදායිස්ස භික්ඛුනෝ ඒකිස්සා ආපත්තියා සඤ්චේතනිකාය සුක්කවිස්සට්ඨියා අප්පටිච්ඡන්නාය ඡාරත්තං මානත්තස්ස දානං, සෝ තුණ්හස්ස; යස්ස නක්ඛමති, සෝ භාසේය්‍ය.
</Paragraph>

<Paragraph number="503" book="cula">
තතියම්පි ඒතමත්ථං වදාමි—  සුණාතු මේ, භන්තේ, සංඝෝ. අයං උදායී භික්ඛු ඒකං ආපත්තිං ආපජ්ජි සඤ්චේතනිකං සුක්කවිස්සට්ඨිං අප්පටිච්ඡන්නං. සෝ සංඝං ඒකිස්සා ආපත්තියා සඤ්චේතනිකාය සුක්කවිස්සට්ඨියා අප්පටිච්ඡන්නාය ඡාරත්තං මානත්තං යාචති. සංඝෝ උදායිස්ස භික්ඛුනෝ ඒකිස්සා ආපත්තියා සඤ්චේතනිකාය සුක්කවිස්සට්ඨියා අප්පටිච්ඡන්නාය ඡාරත්තං මානත්තං දේති. යස්සායස්මතෝ ඛමති උදායිස්ස භික්ඛුනෝ ඒකිස්සා ආපත්තියා සඤ්චේතනිකාය සුක්කවිස්සට්ඨියා අප්පටිච්ඡන්නාය ඡාරත්තං මානත්තස්ස දානං, සෝ තුණ්හස්ස; යස්ස නක්ඛමති, සෝ භාසේය්‍ය.
</Paragraph>

<Paragraph number="504" book="cula">
දින්නං සංඝේන උදායිස්ස භික්ඛුනෝ ඒකිස්සා ආපත්තියා සඤ්චේතනිකාය සුක්කවිස්සට්ඨියා අප්පටිච්ඡන්නාය ඡාරත්තං මානත්තං. ඛමති සංඝස්ස, තස්මා තුණ්හී, ඒවමේතං ධාරයාමී’”ති.
</Paragraph>
</Division>