---
title: "3.2.4 ද්වේමාසාපරිවසිතබ්බවිධි"
tableOfContents: false
sidebar:
  order: 4
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="140" book="cula">

<Paragraph number="635" book="cula">
ඉධ පන, භික්ඛවේ, භික්ඛු ද්වේ සංඝාදිසේසා ආපත්තියෝ ආපජ්ජති ද්වේමාසප්පටිච්ඡන්නායෝ. තස්ස ඒවං හෝති—  ‘අහං ඛෝ ද්වේ සංඝාදිසේසා ආපත්තියෝ ආපජ්ජිං ද්වේමාසප්පටිච්ඡන්නායෝ. යන්නූනාහං සංඝං ඒකිස්සා ආපත්තියා ද්වේමාසප්පටිච්ඡන්නාය ද්වේමාසපරිවාසං යාචේය්‍යන්’ති. සෝ සංඝං ඒකිස්සා ආපත්තියා ද්වේමාසප්පටිච්ඡන්නාය ද්වේමාසපරිවාසං යාචති. තස්ස සංඝෝ ඒකිස්සා ආපත්තියා ද්වේමාසප්පටිච්ඡන්නාය ද්වේමාසපරිවාසං දේති. තස්ස පරිවසන්තස්ස ලජ්ජීධම්මෝ ඕක්කමි—  ‘අහං ඛෝ ද්වේ සංඝාදිසේසා ආපත්තියෝ ආපජ්ජිං ද්වේමාසප්පටිච්ඡන්නායෝ. තස්ස මේ ඒතදහෝසි—  “අහං ඛෝ ද්වේ සංඝාදිසේසා ආපත්තියෝ ආපජ්ජිං ද්වේමාසප්පටිච්ඡන්නායෝ. යන්නූනාහං සංඝං ඒකිස්සා ආපත්තියා ද්වේමාසප්පටිච්ඡන්නාය ද්වේමාසපරිවාසං යාචේය්‍යන්”ති. සෝහං සංඝං ඒකිස්සා ආපත්තියා ද්වේමාසප්පටිච්ඡන්නාය ද්වේමාසපරිවාසං යාචිං. තස්ස මේ සංඝෝ ඒකිස්සා ආපත්තියා ද්වේමාසප්පටිච්ඡන්නාය ද්වේමාසපරිවාසං අදාසි. තස්ස මේ පරිවසන්තස්ස ලජ්ජීධම්මෝ ඕක්කමි—  “යන්නූනාහං සංඝං ඉතරිස්සාපි ආපත්තියා ද්වේමාසප්පටිච්ඡන්නාය ද්වේමාසපරිවාසං යාචේය්‍යන්”’ති. සෝ සංඝං ඉතරිස්සාපි ආපත්තියා ද්වේමාසප්පටිච්ඡන්නාය ද්වේමාසපරිවාසං යාචති. තස්ස සංඝෝ ඉතරිස්සාපි ආපත්තියා ද්වේමාසප්පටිච්ඡන්නාය ද්වේමාසපරිවාසං දේති. තේන, භික්ඛවේ, භික්ඛුනා තදුපාදාය ද්වේ මාසා පරිවසිතබ්බා.
</Paragraph>

</Division>
<Division number="141" book="cula">

<Paragraph number="636" book="cula">
ඉධ පන, භික්ඛවේ, භික්ඛු ද්වේ සංඝාදිසේසා ආපත්තියෝ ආපජ්ජති ද්වේමාසප්පටිච්ඡන්නායෝ; ඒකං ආපත්තිං ජානාති, ඒකං ආපත්තිං න ජානාති. සෝ සංඝං යං ආපත්තිං ජානාති, තස්සා ආපත්තියා ද්වේමාසප්පටිච්ඡන්නාය ද්වේමාසපරිවාසං යාචති. තස්ස සංඝෝ තස්සා ආපත්තියා ද්වේමාසප්පටිච්ඡන්නාය ද්වේමාසපරිවාසං දේති. සෝ පරිවසන්තෝ ඉතරම්පි ආපත්තිං ජානාති. තස්ස ඒවං හෝති—  ‘අහං ඛෝ ද්වේ සංඝාදිසේසා ආපත්තියෝ ආපජ්ජිං ද්වේමාසප්පටිච්ඡන්නායෝ; ඒකං ආපත්තිං ජානිං, ඒකං ආපත්තිං න ජානිං. සෝහං සංඝං යං ආපත්තිං ජානිං තස්සා ආපත්තියා ද්වේමාසප්පටිච්ඡන්නාය ද්වේමාසපරිවාසං යාචිං. තස්ස මේ සංඝෝ තස්සා ආපත්තියා ද්වේමාසප්පටිච්ඡන්නාය ද්වේමාසපරිවාසං අදාසි. සෝහං පරිවසන්තෝ ඉතරම්පි ආපත්තිං ජානාමි. යන්නූනාහං සංඝං ඉතරිස්සාපි ආපත්තියා ද්වේමාසප්පටිච්ඡන්නාය ද්වේමාසපරිවාසං යාචේය්‍යන්’ති. සෝ සංඝං ඉතරිස්සාපි ආපත්තියා ද්වේමාසප්පටිච්ඡන්නාය ද්වේමාසපරිවාසං යාචති. තස්ස සංඝෝ ඉතරිස්සාපි ආපත්තියා ද්වේමාසප්පටිච්ඡන්නාය ද්වේමාසපරිවාසං දේති. තේන, භික්ඛවේ, භික්ඛුනා තදුපාදාය ද්වේ මාසා පරිවසිතබ්බා.
</Paragraph>

</Division>
<Division number="142" book="cula">

<Paragraph number="637" book="cula">
ඉධ පන, භික්ඛවේ, භික්ඛු ද්වේ සංඝාදිසේසා ආපත්තියෝ ආපජ්ජති ද්වේමාසප්පටිච්ඡන්නායෝ; ඒකං ආපත්තිං සරති, ඒකං ආපත්තිං නස්සරති. සෝ සංඝං යං ආපත්තිං සරති, තස්සා ආපත්තියා ද්වේමාසප්පටිච්ඡන්නාය ද්වේමාසපරිවාසං යාචති. තස්ස සංඝෝ තස්සා ආපත්තියා ද්වේමාසප්පටිච්ඡන්නාය ද්වේමාසපරිවාසං දේති. සෝ පරිවසන්තෝ ඉතරම්පි ආපත්තිං සරති. තස්ස ඒවං හෝති—  ‘අහං ඛෝ ද්වේ සංඝාදිසේසා ආපත්තියෝ ආපජ්ජිං ද්වේමාසප්පටිච්ඡන්නායෝ; ඒකං ආපත්තිං සරිං, ඒකං ආපත්තිං නස්සරිං. සෝහං සංඝං යං ආපත්තිං සරිං, තස්සා ආපත්තියා ද්වේමාසප්පටිච්ඡන්නාය ද්වේමාසපරිවාසං යාචිං. තස්ස මේ සංඝෝ තස්සා ආපත්තියා ද්වේමාසප්පටිච්ඡන්නාය ද්වේමාසපරිවාසං අදාසි. සෝහං පරිවසන්තෝ ඉතරම්පි ආපත්තිං සරාමි. යන්නූනාහං සංඝං ඉතරිස්සාපි ආපත්තියා ද්වේමාසප්පටිච්ඡන්නාය ද්වේමාසපරිවාසං යාචේය්‍යන්’ති. සෝ සංඝං ඉතරිස්සාපි ආපත්තියා ද්වේමාසප්පටිච්ඡන්නාය ද්වේමාසපරිවාසං යාචති. තස්ස සංඝෝ ඉතරිස්සාපි ආපත්තියා ද්වේමාසප්පටිච්ඡන්නාය ද්වේමාසපරිවාසං දේති. තේන, භික්ඛවේ, භික්ඛුනා තදුපාදාය ද්වේ මාසා පරිවසිතබ්බා.
</Paragraph>

</Division>
<Division number="143" book="cula">

<Paragraph number="638" book="cula">
ඉධ පන, භික්ඛවේ, භික්ඛු ද්වේ සංඝාදිසේසා ආපත්තියෝ ආපජ්ජති ද්වේමාසප්පටිච්ඡන්නායෝ; ඒකාය ආපත්තියා නිබ්බේමතිකෝ, ඒකාය ආපත්තියා වේමතිකෝ. සෝ සංඝං යාය ආපත්තියා නිබ්බේමතිකෝ, තස්සා ආපත්තියා ද්වේමාසප්පටිච්ඡන්නාය ද්වේමාසපරිවාසං යාචති. තස්ස සංඝෝ තස්සා ආපත්තියා ද්වේමාසප්පටිච්ඡන්නාය ද්වේමාසපරිවාසං දේති. සෝ පරිවසන්තෝ ඉතරිස්සාපි ආපත්තියා නිබ්බේමතිකෝ හෝති. තස්ස ඒවං හෝති—  ‘අහං ඛෝ ද්වේ සංඝාදිසේසා ආපත්තියෝ ආපජ්ජිං ද්වේමාසප්පටිච්ඡන්නායෝ; ඒකාය ආපත්තියා නිබ්බේමතිකෝ, ඒකාය ආපත්තියා වේමතිකෝ. සෝහං සංඝං යාය ආපත්තියා නිබ්බේමතිකෝ තස්සා ආපත්තියා ද්වේමාසප්පටිච්ඡන්නාය ද්වේමාසපරිවාසං යාචිං. තස්ස මේ සංඝෝ තස්සා ආපත්තියා ද්වේමාසප්පටිච්ඡන්නාය ද්වේමාසපරිවාසං අදාසි. සෝහං පරිවසන්තෝ ඉතරිස්සාපි ආපත්තියා නිබ්බේමතිකෝ. යන්නූනාහං සංඝං ඉතරිස්සාපි ආපත්තියා ද්වේමාසප්පටිච්ඡන්නාය ද්වේමාසපරිවාසං යාචේය්‍යන්’ති. සෝ සංඝං ඉතරිස්සාපි ආපත්තියා ද්වේමාසප්පටිච්ඡන්නාය ද්වේමාසපරිවාසං යාචති. තස්ස සංඝෝ ඉතරිස්සාපි ආපත්තියා ද්වේමාසප්පටිච්ඡන්නාය ද්වේමාසපරිවාසං දේති. තේන, භික්ඛවේ, භික්ඛුනා තදුපාදාය ද්වේ මාසා පරිවසිතබ්බා.
</Paragraph>

</Division>
<Division number="144" book="cula">

<Paragraph number="639" book="cula">
ඉධ පන, භික්ඛවේ, භික්ඛු ද්වේ සංඝාදිසේසා ආපත්තියෝ ආපජ්ජති ද්වේමාසප්පටිච්ඡන්නායෝ; ඒකා ආපත්ති ජානප්පටිච්ඡන්නා, ඒකා ආපත්ති අජානප්පටිච්ඡන්නා. සෝ සංඝං තාසං ආපත්තීනං ද්වේමාසප්පටිච්ඡන්නානං ද්වේමාසපරිවාසං යාචති. තස්ස සංඝෝ තාසං ආපත්තීනං ද්වේමාසප්පටිච්ඡන්නානං ද්වේමාසපරිවාසං දේති. තස්ස පරිවසන්තස්ස අඤ්ඤෝ භික්ඛු ආගච්ඡති බහුස්සුතෝ ආගතාගමෝ ධම්මධරෝ විනයධරෝ මාතිකාධරෝ පණ්ඩිතෝ වියත්තෝ මේධාවී ලජ්ජී කුක්කුච්චකෝ සික්ඛාකාමෝ. සෝ ඒවං වදේති—  ‘කිං අයං, ආවුසෝ, භික්ඛු ආපන්නෝ? කිස්සායං භික්ඛු පරිවසතී’ති? තේ ඒවං වදේන්ති—  ‘අයං, ආවුසෝ, භික්ඛු ද්වේ සංඝාදිසේසා ආපත්තියෝ ආපජ්ජි ද්වේමාසප්පටිච්ඡන්නායෝ; ඒකා ආපත්ති ජානප්පටිච්ඡන්නා, ඒකා ආපත්ති අජානප්පටිච්ඡන්නා. සෝ සංඝං තාසං ආපත්තීනං ද්වේමාසප්පටිච්ඡන්නානං ද්වේමාසපරිවාසං යාචති. තස්ස සංඝෝ තාසං ආපත්තීනං ද්වේමාසප්පටිච්ඡන්නානං ද්වේමාසපරිවාසං අදාසි. තායෝ අයං, ආවුසෝ, භික්ඛු ආපන්නෝ, තාසායං භික්ඛු පරිවසතී’ති. සෝ ඒවං වදේති—  ‘යායං, ආවුසෝ, ආපත්ති ජානප්පටිච්ඡන්නා, ධම්මිකං තස්සා ආපත්තියා පරිවාසදානං; ධම්මත්තා රුහති. යා ච ඛ්වායං, ආවුසෝ, ආපත්ති අජානප්පටිච්ඡන්නා, අධම්මිකං තස්සා ආපත්තියා පරිවාසදානං; අධම්මත්තා න රුහති. ඒකිස්සා, ආවුසෝ, ආපත්තියා භික්ඛු මානත්තාරහෝ’ති.
</Paragraph>

</Division>
<Division number="145" book="cula">

<Paragraph number="640" book="cula">
ඉධ පන, භික්ඛවේ, භික්ඛු ද්වේ සංඝාදිසේසා ආපත්තියෝ ආපජ්ජති ද්වේමාසප්පටිච්ඡන්නායෝ; ඒකා ආපත්ති සරමානප්පටිච්ඡන්නා, ඒකා ආපත්ති අස්සරමානප්පටිච්ඡන්නා. සෝ සංඝං තාසං ආපත්තීනං ද්වේමාසප්පටිච්ඡන්නානං ද්වේමාසපරිවාසං යාචති. තස්ස සංඝෝ තාසං ආපත්තීනං ද්වේමාසප්පටිච්ඡන්නානං ද්වේමාසපරිවාසං දේති. තස්ස පරිවසන්තස්ස අඤ්ඤෝ භික්ඛු ආගච්ඡති බහුස්සුතෝ ආගතාගමෝ ධම්මධරෝ විනයධරෝ මාතිකාධරෝ පණ්ඩිතෝ වියත්තෝ මේධාවී ලජ්ජී කුක්කුච්චකෝ සික්ඛාකාමෝ. සෝ ඒවං වදේති—  ‘කිං අයං, ආවුසෝ, භික්ඛු ආපන්නෝ? කිස්සායං භික්ඛු පරිවසතී’ති? තේ ඒවං වදේන්ති—  ‘අයං, ආවුසෝ, භික්ඛු ද්වේ සංඝාදිසේසා ආපත්තියෝ ආපජ්ජි ද්වේමාසප්පටිච්ඡන්නායෝ; ඒකා ආපත්ති සරමානප්පටිච්ඡන්නා, ඒකා ආපත්ති අස්සරමානප්පටිච්ඡන්නා. සෝ සංඝං තාසං ආපත්තීනං ද්වේමාසප්පටිච්ඡන්නානං ද්වේමාසපරිවාසං යාචි. තස්ස සංඝෝ තාසං ආපත්තීනං ද්වේමාසප්පටිච්ඡන්නානං ද්වේමාසපරිවාසං අදාසි. තායෝ අයං, ආවුසෝ, භික්ඛු ආපන්නෝ; තාසායං භික්ඛු පරිවසතී’ති. සෝ ඒවං වදේති—  ‘යායං, ආවුසෝ, ආපත්ති සරමානප්පටිච්ඡන්නා ධම්මිකං තස්සා ආපත්තියා පරිවාසදානං; ධම්මත්තා රුහති. යා ච ඛ්වායං, ආවුසෝ, ආපත්ති අස්සරමානප්පටිච්ඡන්නා, අධම්මිකං තස්සා ආපත්තියා පරිවාසදානං; අධම්මත්තා න රුහති. ඒකිස්සා, ආවුසෝ, ආපත්තියා භික්ඛු මානත්තාරහෝ’ති.
</Paragraph>

</Division>
<Division number="146" book="cula">

<Paragraph number="641" book="cula">
ඉධ පන, භික්ඛවේ, භික්ඛු ද්වේ සංඝාදිසේසා ආපත්තියෝ ආපජ්ජති ද්වේමාසප්පටිච්ඡන්නායෝ; ඒකා ආපත්ති නිබ්බේමතිකප්පටිච්ඡන්නා, ඒකා ආපත්ති වේමතිකප්පටිච්ඡන්නා. සෝ සංඝං තාසං ආපත්තීනං ද්වේමාසප්පටිච්ඡන්නානං ද්වේමාසපරිවාසං යාචති. තස්ස සංඝෝ තාසං ආපත්තීනං ද්වේමාසප්පටිච්ඡන්නානං ද්වේමාසපරිවාසං දේති. තස්ස පරිවසන්තස්ස අඤ්ඤෝ භික්ඛු ආගච්ඡති බහුස්සුතෝ ආගතාගමෝ ධම්මධරෝ විනයධරෝ මාතිකාධරෝ පණ්ඩිතෝ වියත්තෝ මේධාවී ලජ්ජී කුක්කුච්චකෝ සික්ඛාකාමෝ. සෝ ඒවං වදේති—  ‘කිං අයං, ආවුසෝ, භික්ඛු ආපන්නෝ? කිස්සායං භික්ඛු පරිවසතී’ති? තේ ඒවං වදේන්ති—  ‘අයං, ආවුසෝ, භික්ඛු ද්වේ සංඝාදිසේසා ආපත්තියෝ ආපජ්ජි ද්වේමාසප්පටිච්ඡන්නායෝ; ඒකා ආපත්ති නිබ්බේමතිකප්පටිච්ඡන්නා, ඒකා ආපත්ති වේමතිකප්පටිච්ඡන්නා. සෝ සංඝං තාසං ආපත්තීනං ද්වේමාසප්පටිච්ඡන්නානං ද්වේමාසපරිවාසං යාචි. තස්ස සංඝෝ තාසං ආපත්තීනං ද්වේමාසප්පටිච්ඡන්නානං ද්වේමාසපරිවාසං අදාසි. තායෝ අයං, ආවුසෝ, භික්ඛු ආපන්නෝ; තාසායං භික්ඛු පරිවසතී’ති. සෝ ඒවං වදේති—  ‘යායං, ආවුසෝ, ආපත්ති නිබ්බේමතිකප්පටිච්ඡන්නා, ධම්මිකං තස්සා ආපත්තියා පරිවාසදානං; ධම්මත්තා රුහති. යා ච ඛ්වායං, ආවුසෝ, ආපත්ති වේමතිකප්පටිච්ඡන්නා අධම්මිකං තස්සා ආපත්තියා පරිවාසදානං; අධම්මත්තා න රුහති. ඒකිස්සා, ආවුසෝ, ආපත්තියා භික්ඛු මානත්තාරහෝ’”ති.
</Paragraph>

</Division>
<Division number="147" book="cula">

<Paragraph number="642" book="cula">
තේන ඛෝ පන සමයේන අඤ්ඤතරෝ භික්ඛු ද්වේ සංඝාදිසේසා ආපත්තියෝ ආපන්නෝ හෝති ද්වේමාසප්පටිච්ඡන්නායෝ. තස්ස ඒතදහෝසි—  “අහං ඛෝ ද්වේ සංඝාදිසේසා ආපත්තියෝ ආපජ්ජිං ද්වේමාසප්පටිච්ඡන්නායෝ. යන්නූනාහං සංඝං ද්වින්නං ආපත්තීනං ද්වේමාසප්පටිච්ඡන්නානං ඒකමාසපරිවාසං යාචේය්‍යන්”ති. සෝ සංඝං ද්වින්නං ආපත්තීනං ද්වේමාසප්පටිච්ඡන්නානං ඒකමාසපරිවාසං යාචි. තස්ස සංඝෝ ද්වින්නං ආපත්තීනං ද්වේමාසප්පටිච්ඡන්නානං ඒකමාසපරිවාසං අදාසි. තස්ස පරිවසන්තස්ස ලජ්ජීධම්මෝ ඕක්කමි—  “අහං ඛෝ ද්වේ සංඝාදිසේසා ආපත්තියෝ ආපජ්ජිං ද්වේමාසප්පටිච්ඡන්නායෝ. තස්ස මේ ඒතදහෝසි—  ‘අහං ඛෝ ද්වේ සංඝාදිසේසා ආපත්තියෝ ආපජ්ජිං ද්වේමාසප්පටිච්ඡන්නායෝ. යන්නූනාහං සංඝං ද්වින්නං ආපත්තීනං ද්වේමාසප්පටිච්ඡන්නානං ඒකමාසපරිවාසං යාචේය්‍යන්’ති. සෝහං සංඝං ද්වින්නං ආපත්තීනං ද්වේමාසප්පටිච්ඡන්නානං ඒකමාසපරිවාසං යාචිං. තස්ස මේ සංඝෝ ද්වින්නං ආපත්තීනං ද්වේමාසප්පටිච්ඡන්නානං ඒකමාසපරිවාසං අදාසි. තස්ස මේ පරිවසන්තස්ස ලජ්ජීධම්මෝ ඕක්කමි. යන්නූනාහං සංඝං ද්වින්නං ආපත්තීනං ද්වේමාසප්පටිච්ඡන්නානං ඉතරම්පි මාසං පරිවාසං යාචේය්‍යන්”ති.
</Paragraph>

<Paragraph number="643" book="cula">
සෝ භික්ඛූනං ආරෝචේසි—  “අහං ඛෝ, ආවුසෝ, ද්වේ සංඝාදිසේසා ආපත්තියෝ ආපජ්ජිං ද්වේමාසප්පටිච්ඡන්නායෝ. තස්ස මේ ඒතදහෝසි—  ‘අහං ඛෝ ද්වේ සංඝාදිසේසා ආපත්තියෝ ආපජ්ජිං ද්වේමාසප්පටිච්ඡන්නායෝ. යන්නූනාහං සංඝං ද්වින්නං ආපත්තීනං ද්වේමාසප්පටිච්ඡන්නානං ඒකමාසපරිවාසං යාචේය්‍යන්’ති. සෝහං සංඝං ද්වින්නං ආපත්තීනං ද්වේමාසප්පටිච්ඡන්නානං ඒකමාසපරිවාසං යාචිං. තස්ස මේ සංඝෝ ද්වින්නං ආපත්තීනං ද්වේමාසප්පටිච්ඡන්නානං ඒකමාසපරිවාසං අදාසි. තස්ස මේ පරිවසන්තස්ස ලජ්ජීධම්මෝ ඕක්කමි—  ‘අහං ඛෝ ද්වේ සංඝාදිසේසා ආපත්තියෝ ආපජ්ජිං ද්වේමාසප්පටිච්ඡන්නායෝ. තස්ස මේ ඒතදහෝසි—  “අහං ඛෝ ද්වේ සංඝාදිසේසා ආපත්තියෝ ආපජ්ජිං ද්වේමාසප්පටිච්ඡන්නායෝ. යන්නූනාහං සංඝං ද්වින්නං ආපත්තීනං ද්වේමාසප්පටිච්ඡන්නානං ඒකමාසපරිවාසං යාචේය්‍යන්”’ති. සෝහං සංඝං ද්වින්නං ආපත්තීනං ද්වේමාසප්පටිච්ඡන්නානං ඒකමාසපරිවාසං යාචිං. තස්ස මේ සංඝෝ ද්වින්නං ආපත්තීනං ද්වේමාසප්පටිච්ඡන්නානං ඒකමාසපරිවාසං අදාසි. තස්ස මේ පරිවසන්තස්ස ලජ්ජීධම්මෝ ඕක්කමි—  ‘යන්නූනාහං සංඝං ද්වින්නං ආපත්තීනං ද්වේමාසප්පටිච්ඡන්නානං ඉතරම්පි මාසං පරිවාසං යාචේය්‍යන්’ති. කථං නු ඛෝ මයා පටිපජ්ජිතබ්බන්”ති? භගවතෝ ඒතමත්ථං ආරෝචේසුං. “තේන හි, භික්ඛවේ, සංඝෝ තස්ස භික්ඛුනෝ ද්වින්නං ආපත්තීනං ද්වේමාසප්පටිච්ඡන්නානං ඉතරම්පි මාසං පරිවාසං දේතු. ඒවඤ්ච පන, භික්ඛවේ, දාතබ්බෝ—
</Paragraph>

<Paragraph number="644" book="cula">
තේන, භික්ඛවේ, භික්ඛුනා සංඝං උපසඞ්කමිත්වා …පේ…  ඒවමස්ස වචනීයෝ—  ‘අහං, භන්තේ, ද්වේ සංඝාදිසේසා ආපත්තියෝ ආපජ්ජිං ද්වේමාසප්පටිච්ඡන්නායෝ. තස්ස මේ ඒතදහෝසි—  “අහං ඛෝ ද්වේ සංඝාදිසේසා ආපත්තියෝ ආපජ්ජිං ද්වේමාසප්පටිච්ඡන්නායෝ. යන්නූනාහං සංඝං ද්වින්නං ආපත්තීනං ද්වේමාසප්පටිච්ඡන්නානං ඒකමාසපරිවාසං යාචේය්‍යන්”ති. සෝහං සංඝං ද්වින්නං ආපත්තීනං ද්වේමාසප්පටිච්ඡන්නානං ඒකමාසපරිවාසං යාචිං. තස්ස මේ සංඝෝ ද්වින්නං ආපත්තීනං ද්වේමාසප්පටිච්ඡන්නානං ඒකමාසපරිවාසං අදාසි. තස්ස මේ පරිවසන්තස්ස ලජ්ජීධම්මෝ ඕක්කමි—  “අහං ඛෝ ද්වේ සංඝාදිසේසා ආපත්තියෝ ආපජ්ජිං ද්වේමාසප්පටිච්ඡන්නායෝ. තස්ස මේ ඒතදහෝසි—  අහං ඛෝ ද්වේ සංඝාදිසේසා ආපත්තියෝ ආපජ්ජිං ද්වේමාසප්පටිච්ඡන්නායෝ. යන්නූනාහං සංඝං ද්වින්නං ආපත්තීනං ද්වේමාසප්පටිච්ඡන්නානං ඒකමාසපරිවාසං යාචේය්‍යන්”ති. සෝහං සංඝං ද්වින්නං ආපත්තීනං ද්වේමාසප්පටිච්ඡන්නානං ඒකමාසපරිවාසං යාචිං. තස්ස මේ සංඝෝ ද්වින්නං ආපත්තීනං ද්වේමාසප්පටිච්ඡන්නානං ඒකමාසපරිවාසං අදාසි. තස්ස මේ පරිවසන්තස්ස ලජ්ජීධම්මෝ ඕක්කමි—  “යන්නූනාහං සංඝං ද්වින්නං ආපත්තීනං ද්වේමාසප්පටිච්ඡන්නානං ඉතරම්පි මාසං පරිවාසං යාචේය්‍යන්”ති. සෝහං, භන්තේ, සංඝං ද්වින්නං ආපත්තීනං ද්වේමාසප්පටිච්ඡන්නානං ඉතරම්පි මාසං පරිවාසං යාචාමී’ති. දුතියම්පි යාචිතබ්බෝ. තතියම්පි යාචිතබ්බෝ. බ්‍යත්තේන භික්ඛුනා පටිබලේන සංඝෝ ඤාපේතබ්බෝ—
</Paragraph>

</Division>
<Division number="148" book="cula">

<Paragraph number="645" book="cula">
‘සුණාතු මේ, භන්තේ, සංඝෝ. අයං ඉත්ථන්නාමෝ භික්ඛු ද්වේ සංඝාදිසේසා ආපත්තියෝ ආපජ්ජි ද්වේමාසප්පටිච්ඡන්නායෝ. තස්ස ඒතදහෝසි—  “අහං ඛෝ ද්වේ සංඝාදිසේසා ආපත්තියෝ ආපජ්ජිං ද්වේමාසප්පටිච්ඡන්නායෝ. යන්නූනාහං සංඝං ද්වින්නං ආපත්තීනං ද්වේමාසප්පටිච්ඡන්නානං ඒකමාසපරිවාසං යාචේය්‍යන්”ති. සෝ සංඝං ද්වින්නං ආපත්තීනං ද්වේමාසප්පටිච්ඡන්නානං ඒකමාසපරිවාසං යාචි. තස්ස සංඝෝ ද්වින්නං ආපත්තීනං ද්වේමාසප්පටිච්ඡන්නානං ඒකමාසපරිවාසං අදාසි. තස්ස පරිවසන්තස්ස ලජ්ජීධම්මෝ ඕක්කමි—  “අහං ඛෝ ද්වේ සංඝාදිසේසා ආපත්තියෝ ආපජ්ජිං ද්වේමාසප්පටිච්ඡන්නායෝ. තස්ස මේ ඒතදහෝසි—  අහං ඛෝ ද්වේ සංඝාදිසේසා ආපත්තියෝ ආපජ්ජිං ද්වේමාසප්පටිච්ඡන්නායෝ—  “යන්නූනාහං සංඝං ද්වින්නං ආපත්තීනං ද්වේමාසප්පටිච්ඡන්නානං ඒකමාසපරිවාසං යාචේය්‍යන්”ති. සෝහං සංඝං ද්වින්නං ආපත්තීනං ද්වේමාසප්පටිච්ඡන්නානං ඒකමාසපරිවාසං යාචිං. තස්ස මේ සංඝෝ ද්වින්නං ආපත්තීනං ද්වේමාසප්පටිච්ඡන්නානං ඒකමාසපරිවාසං අදාසි. තස්ස මේ පරිවසන්තස්ස ලජ්ජීධම්මෝ ඕක්කමි. “යන්නූනාහං සංඝං ද්වින්නං ආපත්තීනං ද්වේමාසප්පටිච්ඡන්නානං ඉතරම්පි මාසං පරිවාසං යාචේය්‍යන්”ති. සෝ සංඝං ද්වින්නං ආපත්තීනං ද්වේමාසප්පටිච්ඡන්නානං ඉතරම්පි මාසං පරිවාසං යාචති. යදි සංඝස්ස පත්තකල්ලං, සංඝෝ ඉත්ථන්නාමස්ස භික්ඛුනෝ ද්වින්නං ආපත්තීනං ද්වේමාසප්පටිච්ඡන්නානං ඉතරම්පි මාසං පරිවාසං දදේය්‍ය. ඒසා ඤත්ති.
</Paragraph>

<Paragraph number="646" book="cula">
සුණාතු මේ, භන්තේ, සංඝෝ. අයං ඉත්ථන්නාමෝ භික්ඛු ද්වේ සංඝාදිසේසා ආපත්තියෝ ආපජ්ජි ද්වේමාසප්පටිච්ඡන්නායෝ. තස්ස ඒතදහෝසි—  “අහං ඛෝ ද්වේ සංඝාදිසේසා ආපත්තියෝ ආපජ්ජිං ද්වේමාසප්පටිච්ඡන්නායෝ. යන්නූනාහං සංඝං ද්වින්නං ආපත්තීනං ද්වේමාසප්පටිච්ඡන්නානං ඒකමාසපරිවාසං යාචේය්‍යන්”ති. සෝ සංඝං ද්වින්නං ආපත්තීනං ද්වේමාසප්පටිච්ඡන්නානං ඒකමාසපරිවාසං යාචි. තස්ස සංඝෝ ද්වින්නං ආපත්තීනං ද්වේමාසප්පටිච්ඡන්නානං ඒකමාසපරිවාසං අදාසි. තස්ස පරිවසන්තස්ස ලජ්ජීධම්මෝ ඕක්කමි—  “අහං ඛෝ ද්වේ සංඝාදිසේසා ආපත්තියෝ ආපජ්ජිං ද්වේමාසප්පටිච්ඡන්නායෝ. තස්ස මේ ඒතදහෝසි—  අහං ඛෝ ද්වේ සංඝාදිසේසා ආපත්තියෝ ආපජ්ජිං ද්වේමාසප්පටිච්ඡන්නායෝ. යන්නූනාහං සංඝං ද්වින්නං ආපත්තීනං ද්වේමාසප්පටිච්ඡන්නානං ඒකමාසපරිවාසං යාචේය්‍යන්”ති. සෝහං සංඝං ද්වින්නං ආපත්තීනං ද්වේමාසප්පටිච්ඡන්නානං ඒකමාසපරිවාසං යාචිං. තස්ස මේ සංඝෝ ද්වින්නං ආපත්තීනං ද්වේමාසප්පටිච්ඡන්නානං ඒකමාසපරිවාසං අදාසි. තස්ස මේ පරිවසන්තස්ස ලජ්ජීධම්මෝ ඕක්කමි—  “යන්නූනාහං සංඝං ද්වින්නං ආපත්තීනං ද්වේමාසප්පටිච්ඡන්නානං ඉතරම්පි මාසං පරිවාසං යාචේය්‍යන්”ති. සෝ සංඝං ද්වින්නං ආපත්තීනං ද්වේමාසප්පටිච්ඡන්නානං ඉතරම්පි මාසං පරිවාසං යාචති. සංඝෝ ඉත්ථන්නාමස්ස භික්ඛුනෝ ද්වින්නං ආපත්තීනං ද්වේමාසප්පටිච්ඡන්නානං ඉතරම්පි මාසං පරිවාසං දේති. යස්සායස්මතෝ ඛමති ඉත්ථන්නාමස්ස භික්ඛුනෝ ද්වින්නං ආපත්තීනං ද්වේමාසප්පටිච්ඡන්නානං ඉතරම්පි මාසං පරිවාසස්ස දානං, සෝ තුණ්හස්ස; යස්ස නක්ඛමති, සෝ භාසේය්‍ය.
</Paragraph>

<Paragraph number="647" book="cula">
දුතියම්පි ඒතමත්ථං වදාමි …පේ…  තතියම්පි ඒතමත්ථං වදාමි …පේ… .
</Paragraph>

<Paragraph number="648" book="cula">
දින්නෝ සංඝේන ඉත්ථන්නාමස්ස භික්ඛුනෝ ද්වින්නං ආපත්තීනං ද්වේමාසප්පටිච්ඡන්නානං ඉතරම්පි මාසං පරිවාසෝ. ඛමති සංඝස්ස, තස්මා තුණ්හී, ඒවමේතං ධාරයාමී’ති.
</Paragraph>

<Paragraph number="649" book="cula">
තේන, භික්ඛවේ, භික්ඛුනා පුරිමං උපාදාය ද්වේ මාසා පරිවසිතබ්බා.
</Paragraph>

</Division>
<Division number="149" book="cula">

<Paragraph number="650" book="cula">
ඉධ පන, භික්ඛවේ, භික්ඛු ද්වේ සංඝාදිසේසා ආපත්තියෝ ආපජ්ජති ද්වේමාසප්පටිච්ඡන්නායෝ. තස්ස ඒවං හෝති—  ‘අහං ඛෝ ද්වේ සංඝාදිසේසා ආපත්තියෝ ආපජ්ජිං ද්වේමාසප්පටිච්ඡන්නායෝ. යන්නූනාහං සංඝං ද්වින්නං ආපත්තීනං ද්වේමාසප්පටිච්ඡන්නානං ඒකමාසපරිවාසං යාචේය්‍යන්’ති. සෝ සංඝං ද්වින්නං ආපත්තීනං ද්වේමාසප්පටිච්ඡන්නානං ඒකමාසපරිවාසං යාචති. තස්ස සංඝෝ ද්වින්නං ආපත්තීනං ද්වේමාසප්පටිච්ඡන්නානං ඒකමාසපරිවාසං දේති. තස්ස පරිවසන්තස්ස ලජ්ජීධම්මෝ ඕක්කමි—  ‘අහං ඛෝ ද්වේ සංඝාදිසේසා ආපත්තියෝ ආපජ්ජිං ද්වේමාසප්පටිච්ඡන්නායෝ. තස්ස මේ ඒතදහෝසි—  “අහං ඛෝ ද්වේ සංඝාදිසේසා ආපත්තියෝ ආපජ්ජිං ද්වේමාසප්පටිච්ඡන්නායෝ. යන්නූනාහං සංඝං ද්වින්නං ආපත්තීනං ද්වේමාසප්පටිච්ඡන්නානං ඒකමාසපරිවාසං යාචේය්‍යන්”ති. සෝහං සංඝං ද්වින්නං ආපත්තීනං ද්වේමාසප්පටිච්ඡන්නානං ඒකමාසපරිවාසං යාචිං. තස්ස මේ සංඝෝ ද්වින්නං ආපත්තීනං ද්වේමාසප්පටිච්ඡන්නානං ඒකමාසපරිවාසං අදාසි. තස්ස මේ පරිවසන්තස්ස ලජ්ජීධම්මෝ ඕක්කමි—  “යන්නූනාහං සංඝං ද්වින්නං ආපත්තීනං ද්වේමාසප්පටිච්ඡන්නානං ඉතරම්පි මාසං පරිවාසං යාචේය්‍යන්”ති. සෝ සංඝං ද්වින්නං ආපත්තීනං ද්වේමාසප්පටිච්ඡන්නානං ඉතරම්පි මාසං පරිවාසං යාචති. තස්ස සංඝෝ ද්වින්නං ආපත්තීනං ද්වේමාසප්පටිච්ඡන්නානං ඉතරම්පි මාසං පරිවාසං දේති. තේන, භික්ඛවේ, භික්ඛුනා පුරිමං උපාදාය ද්වේ මාසා පරිවසිතබ්බා.
</Paragraph>

</Division>
<Division number="150" book="cula">

<Paragraph number="651" book="cula">
ඉධ පන, භික්ඛවේ, භික්ඛු ද්වේ සංඝාදිසේසා ආපත්තියෝ ආපජ්ජති ද්වේමාසප්පටිච්ඡන්නායෝ; ඒකං මාසං ජානාති, ඒකං මාසං න ජානාති. සෝ සංඝං ද්වින්නං ආපත්තීනං ද්වේමාසප්පටිච්ඡන්නානං යං මාසං ජානාති තං මාසං පරිවාසං යාචති. තස්ස සංඝෝ ද්වින්නං ආපත්තීනං ද්වේමාසප්පටිච්ඡන්නානං යං මාසං ජානාති තං මාසං පරිවාසං දේති. සෝ පරිවසන්තෝ ඉතරම්පි මාසං ජානාති. තස්ස ඒවං හෝති—  ‘අහං ඛෝ ද්වේ සංඝාදිසේසා ආපත්තියෝ ආපජ්ජිං ද්වේමාසප්පටිච්ඡන්නායෝ; ඒකං මාසං ජානිං, ඒකං මාසං න ජානිං. සෝහං සංඝං ද්වින්නං ආපත්තීනං ද්වේමාසප්පටිච්ඡන්නානං යං මාසං ජානිං තං මාසං පරිවාසං යාචිං. තස්ස මේ සංඝෝ ද්වින්නං ආපත්තීනං ද්වේමාසප්පටිච්ඡන්නානං යං මාසං ජානිං තං මාසං පරිවාසං අදාසි. සෝහං පරිවසන්තෝ ඉතරම්පි මාසං ජානාමි. යන්නූනාහං සංඝං ද්වින්නං ආපත්තීනං ද්වේමාසප්පටිච්ඡන්නානං ඉතරම්පි මාසං පරිවාසං යාචේය්‍යන්’ති. සෝ සංඝං ද්වින්නං ආපත්තීනං ද්වේමාසප්පටිච්ඡන්නානං ඉතරම්පි මාසං පරිවාසං යාචති. තස්ස සංඝෝ ද්වින්නං ආපත්තීනං ද්වේමාසප්පටිච්ඡන්නානං ඉතරම්පි මාසං පරිවාසං දේති. තේන, භික්ඛවේ, භික්ඛුනා පුරිමං උපාදාය ද්වේ මාසා පරිවසිතබ්බා.
</Paragraph>

</Division>
<Division number="151" book="cula">

<Paragraph number="652" book="cula">
ඉධ පන, භික්ඛවේ, භික්ඛු ද්වේ සංඝාදිසේසා ආපත්තියෝ ආපජ්ජති ද්වේමාසප්පටිච්ඡන්නායෝ; ඒකං මාසං සරති, ඒකං මාසං නස්සරති. සෝ සංඝං ද්වින්නං ආපත්තීනං ද්වේමාසප්පටිච්ඡන්නානං යං මාසං සරති තං මාසං පරිවාසං යාචති. තස්ස සංඝෝ ද්වින්නං ආපත්තීනං ද්වේමාසප්පටිච්ඡන්නානං යං මාසං සරති තං මාසං පරිවාසං දේති. සෝ පරිවසන්තෝ ඉතරම්පි මාසං සරති. තස්ස ඒවං හෝති—  ‘අහං ඛෝ ද්වේ සංඝාදිසේසා ආපත්තියෝ ආපජ්ජිං ද්වේමාසප්පටිච්ඡන්නායෝ; ඒකං මාසං සරිං, ඒකං මාසං නස්සරිං. සෝහං සංඝං ද්වින්නං ආපත්තීනං ද්වේමාසප්පටිච්ඡන්නානං යං මාසං සරිං තං මාසං පරිවාසං යාචිං. තස්ස මේ සංඝෝ ද්වින්නං ආපත්තීනං ද්වේමාසප්පටිච්ඡන්නානං යං මාසං සරිං තං මාසං පරිවාසං අදාසි. සෝහං පරිවසන්තෝ ඉතරම්පි මාසං සරාමි. යන්නූනාහං සංඝං ද්වින්නං ආපත්තීනං ද්වේමාසප්පටිච්ඡන්නානං ඉතරම්පි මාසං පරිවාසං යාචේය්‍යන්’ති. සෝ සංඝං ද්වින්නං ආපත්තීනං ද්වේමාසප්පටිච්ඡන්නානං ඉතරම්පි මාසං පරිවාසං යාචති. තස්ස සංඝෝ ද්වින්නං ආපත්තීනං ද්වේමාසප්පටිච්ඡන්නානං ඉතරම්පි මාසං පරිවාසං දේති. තේන, භික්ඛවේ, භික්ඛුනා පුරිමං උපාදාය ද්වේ මාසා පරිවසිතබ්බා.
</Paragraph>

</Division>
<Division number="152" book="cula">

<Paragraph number="653" book="cula">
ඉධ පන, භික්ඛවේ, භික්ඛු ද්වේ සංඝාදිසේසා ආපත්තියෝ ආපජ්ජති ද්වේමාසප්පටිච්ඡන්නායෝ; ඒකං මාසං නිබ්බේමතිකෝ, ඒකං මාසං වේමතිකෝ. සෝ සංඝං ද්වින්නං ආපත්තීනං ද්වේමාසප්පටිච්ඡන්නානං යං මාසං නිබ්බේමතිකෝ තං මාසං පරිවාසං යාචති. තස්ස සංඝෝ ද්වින්නං ආපත්තීනං ද්වේමාසප්පටිච්ඡන්නානං යං මාසං නිබ්බේමතිකෝ තං මාසං පරිවාසං දේති. සෝ පරිවසන්තෝ ඉතරම්පි මාසං නිබ්බේමතිකෝ හෝති. තස්ස ඒවං හෝති—  ‘අහං ඛෝ ද්වේ සංඝාදිසේසා ආපත්තියෝ ආපජ්ජිං ද්වේමාසප්පටිච්ඡන්නායෝ; ඒකං මාසං නිබ්බේමතිකෝ, ඒකං මාසං වේමතිකෝ. සෝහං සංඝං ද්වින්නං ආපත්තීනං ද්වේමාසප්පටිච්ඡන්නානං යං මාසං නිබ්බේමතිකෝ තං මාසං පරිවාසං යාචිං. තස්ස මේ සංඝෝ ද්වින්නං ආපත්තීනං ද්වේමාසප්පටිච්ඡාන්නානං යං මාසං නිබ්බේමතිකෝ තං මාසං පරිවාසං අදාසි. සෝහං පරිවසන්තෝ ඉතරම්පි මාසං නිබ්බේමතිකෝ. යන්නූනාහං සංඝං ද්වින්නං ආපත්තීනං ද්වේමාසප්පටිච්ඡන්නානං ඉතරම්පි මාසං පරිවාසං යාචේය්‍යන්’ති. සෝ සංඝං ද්වින්නං ආපත්තීනං ද්වේමාසප්පටිච්ඡන්නානං ඉතරම්පි මාසං පරිවාසං යාචති. තස්ස සංඝෝ ද්වින්නං ආපත්තීනං ද්වේමාසප්පටිච්ඡන්නානං ඉතරම්පි මාසං පරිවාසං දේති. තේන, භික්ඛවේ, භික්ඛුනා පුරිමං උපාදාය ද්වේ මාසා පරිවසිතබ්බා.
</Paragraph>

</Division>
<Division number="153" book="cula">

<Paragraph number="654" book="cula">
ඉධ පන, භික්ඛවේ, භික්ඛු ද්වේ සංඝාදිසේසා ආපත්තියෝ ආපජ්ජති ද්වේමාසප්පටිච්ඡන්නායෝ; ඒකෝ මාසෝ ජානප්පටිච්ඡන්නෝ, ඒකෝ මාසෝ අජානප්පටිච්ඡන්නෝ. සෝ සංඝං ද්වින්නං ආපත්තීනං ද්වේමාසප්පටිච්ඡන්නානං ද්වේමාසපරිවාසං යාචති. තස්ස සංඝෝ ද්වින්නං ආපත්තීනං ද්වේමාසප්පටිච්ඡන්නානං ද්වේමාසපරිවාසං දේති. තස්ස පරිවසන්තස්ස අඤ්ඤෝ භික්ඛු ආගච්ඡති බහුස්සුතෝ ආගතාගමෝ ධම්මධරෝ විනයධරෝ මාතිකාධරෝ පණ්ඩිතෝ වියත්තෝ මේධාවී ලජ්ජී කුක්කුච්චකෝ සික්ඛාකාමෝ. සෝ ඒවං වදේති—  ‘කිං අයං, ආවුසෝ, භික්ඛු ආපන්නෝ? කිස්සායං භික්ඛු පරිවසතී’ති? තේ ඒවං වදේන්ති—  ‘අයං, ආවුසෝ, භික්ඛු ද්වේ සංඝාදිසේසා ආපත්තියෝ ආපජ්ජි ද්වේමාසප්පටිච්ඡන්නායෝ. ඒකෝ මාසෝ ජානප්පටිච්ඡන්නෝ, ඒකෝ මාසෝ අජානප්පටිච්ඡන්නෝ. සෝ සංඝං ද්වින්නං ආපත්තීනං ද්වේමාසප්පටිච්ඡන්නානං ද්වේමාසපරිවාසං යාචි. තස්ස සංඝෝ ද්වින්නං ආපත්තීනං ද්වේමාසප්පටිච්ඡන්නානං ද්වේමාසපරිවාසං අදාසි. තායෝ අයං, ආවුසෝ, භික්ඛු ආපන්නෝ තාසායං භික්ඛු පරිවසතී’ති. සෝ ඒවං වදේති—  ‘ය්වායං, ආවුසෝ, මාසෝ ජානප්පටිච්ඡන්නෝ ධම්මිකං තස්ස මාසස්ස පරිවාසදානං; ධම්මත්තා රුහති. යෝ ච ඛ්වායං, ආවුසෝ, මාසෝ අජානප්පටිච්ඡන්නෝ අධම්මිකං තස්ස මාසස්ස පරිවාසදානං; අධම්මත්තා න රුහති. ඒකස්ස, ආවුසෝ, මාසස්ස භික්ඛු මානත්තාරහෝ’ති.
</Paragraph>

</Division>
<Division number="154" book="cula">

<Paragraph number="655" book="cula">
ඉධ පන, භික්ඛවේ, භික්ඛු ද්වේ සංඝාදිසේසා ආපත්තියෝ ආපජ්ජති ද්වේමාසප්පටිච්ඡන්නායෝ; ඒකෝ මාසෝ සරමානප්පටිච්ඡන්නෝ, ඒකෝ මාසෝ අස්සරමානප්පටිච්ඡන්නෝ. සෝ සංඝං ද්වින්නං ආපත්තීනං ද්වේමාසප්පටිච්ඡන්නානං ද්වේමාසපරිවාසං යාචති. තස්ස සංඝෝ ද්වින්නං ආපත්තීනං ද්වේමාසප්පටිච්ඡන්නානං ද්වේමාසපරිවාසං දේති. තස්ස පරිවසන්තස්ස අඤ්ඤෝ භික්ඛු ආගච්ඡති බහුස්සුතෝ ආගතාගමෝ ධම්මධරෝ විනයධරෝ මාතිකාධරෝ පණ්ඩිතෝ වියත්තෝ මේධාවී ලජ්ජී කුක්කුච්චකෝ සික්ඛාකාමෝ. සෝ ඒවං වදේති—  ‘කිං අයං, ආවුසෝ, භික්ඛු ආපන්නෝ? කිස්සායං භික්ඛු පරිවසතී’ති? තේ ඒවං වදේන්ති—  ‘අයං, ආවුසෝ, භික්ඛු ද්වේ සංඝාදිසේසා ආපත්තියෝ ආපජ්ජි ද්වේමාසප්පටිච්ඡන්නායෝ; ඒකෝ මාසෝ සරමානප්පටිච්ඡන්නෝ, ඒකෝ මාසෝ අස්සරමානප්පටිච්ඡන්නෝ. සෝ සංඝං ද්වින්නං ආපත්තීනං ද්වේමාසප්පටිච්ඡන්නානං ද්වේමාසපරිවාසං යාචි. තස්ස සංඝෝ ද්වින්නං ආපත්තීනං ද්වේමාසප්පටිච්ඡන්නානං ද්වේමාසපරිවාසං අදාසි. තායෝ අයං, ආවුසෝ, භික්ඛු ආපන්නෝ තාසායං භික්ඛු පරිවසතී’ති. සෝ ඒවං වදේති—  ‘ය්වායං, ආවුසෝ, මාසෝ සරමානප්පටිච්ඡන්නෝ ධම්මිකං තස්ස මාසස්ස පරිවාසදානං; ධම්මත්තා රුහති. යෝ ච ඛ්වායං, ආවුසෝ, මාසෝ අස්සරමානප්පටිච්ඡන්නෝ අධම්මිකං තස්ස මාසස්ස පරිවාසදානං; අධම්මත්තා න රුහති. ඒකස්ස, ආවුසෝ, මාසස්ස භික්ඛු මානත්තාරහෝ’ති.
</Paragraph>

</Division>
<Division number="155" book="cula">

<Paragraph number="656" book="cula">
ඉධ පන, භික්ඛවේ, භික්ඛු ද්වේ සංඝාදිසේසා ආපත්තියෝ ආපජ්ජති ද්වේමාසප්පටිච්ඡන්නායෝ; ඒකෝ මාසෝ නිබ්බේමතිකප්පටිච්ඡන්නෝ, ඒකෝ මාසෝ වේමතිකප්පටිච්ඡන්නෝ. සෝ සංඝං ද්වින්නං ආපත්තීනං ද්වේමාසප්පටිච්ඡන්නානං ද්වේමාසපරිවාසං යාචති. තස්ස සංඝෝ ද්වින්නං ආපත්තීනං ද්වේමාසප්පටිච්ඡන්නානං ද්වේමාසපරිවාසං දේති. තස්ස පරිවසන්තස්ස අඤ්ඤෝ භික්ඛු ආගච්ඡති බහුස්සුතෝ ආගතාගමෝ ධම්මධරෝ විනයධරෝ මාතිකාධරෝ පණ්ඩිතෝ වියත්තෝ මේධාවී ලජ්ජී කුක්කුච්චකෝ සික්ඛාකාමෝ. සෝ ඒවං වදේති—  ‘කිං අයං, ආවුසෝ, භික්ඛු ආපන්නෝ? කිස්සායං භික්ඛු පරිවසතී’ති? තේ ඒවං වදේන්ති—  ‘අයං, ආවුසෝ, භික්ඛු ද්වේ සංඝාදිසේසා ආපත්තියෝ ආපජ්ජි ද්වේමාසප්පටිච්ඡන්නායෝ; ඒකෝ මාසෝ නිබ්බේමතිකප්පටිච්ඡන්නෝ, ඒකෝ මාසෝ වේමතිකප්පටිච්ඡන්නෝ. සෝ සංඝං ද්වින්නං ආපත්තීනං ද්වේමාසප්පටිච්ඡන්නානං ද්වේමාසපරිවාසං යාචි. තස්ස සංඝෝ ද්වින්නං ආපත්තීනං ද්වේමාසප්පටිච්ඡන්නානං ද්වේමාසපරිවාසං අදාසි. තායෝ අයං, ආවුසෝ, භික්ඛු ආපන්නෝ තාසායං භික්ඛු පරිවසතී’ති. සෝ ඒවං වදේති—  ‘ය්වායං, ආවුසෝ, මාසෝ නිබ්බේමතිකප්පටිච්ඡන්නෝ ධම්මිකං තස්ස මාසස්ස පරිවාසදානං; ධම්මත්තා රුහති. යෝ ච ඛ්වායං, ආවුසෝ, මාසෝ වේමතිකප්පටිච්ඡන්නෝ අධම්මිකං තස්ස මාසස්ස පරිවාසදානං; අධම්මත්තා න රුහති. ඒකස්ස, ආවුසෝ, මාසස්ස භික්ඛු මානත්තාරහෝ’”ති.
</Paragraph>
</Division>