---
title: "6.2.5 ආසනප්පටිබාහනපටික්ඛේප"
tableOfContents: false
sidebar:
  order: 5
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="313" book="cula">

<Paragraph number="1347" book="cula">
තේන ඛෝ පන සමයේන මනුස්සා සංඝං උද්දිස්ස මණ්ඩපේ පටියාදේන්ති, සන්ථරේ පටියාදේන්ති, ඕකාසේ පටියාදේන්ති. ඡබ්බග්ගියානං භික්ඛූනං අන්තේවාසිකා භික්ඛූ—  “සංඝිකඤ්ඤේව භගවතා යථාවුඩ්ඪං අනුඤ්ඤාතං, නෝ උද්දිස්සකතන්”ති බුද්ධප්පමුඛස්ස සංඝස්ස පුරතෝ පුරතෝ ගන්ත්වා මණ්ඩපේපි පරිග්ගණ්හන්ති, සන්ථරේපි පරිග්ගණ්හන්ති, ඕකාසේපි පරිග්ගණ්හන්ති—  “ඉදං අම්හාකං උපජ්ඣායානං භවිස්සති, ඉදං අම්හාකං ආචරියානං භවිස්සති, ඉදං අම්හාකං භවිස්සතී”ති. අථ ඛෝ ආයස්මා සාරිපුත්තෝ බුද්ධප්පමුඛස්ස සංඝස්ස පිට්ඨිතෝ පිට්ඨිතෝ ගන්ත්වා මණ්ඩපේසු පරිග්ගහිතේසු, සන්ථරේසු පරිග්ගහිතේසු, ඕකාසේසු පරිග්ගහිතේසු, ඕකාසං අලභමානෝ අඤ්ඤතරස්මිං රුක්ඛමූලේ නිසීදි. අථ ඛෝ භගවා රත්තියා පච්චූසසමයං පච්චුට්ඨාය උක්කාසි. ආයස්මාපි සාරිපුත්තෝ උක්කාසි. “කෝ ඒත්ථා”ති? “අහං, භගවා, සාරිපුත්තෝ”ති. “කිස්ස ත්වං, සාරිපුත්ත, ඉධ නිසින්නෝ”ති? අථ ඛෝ ආයස්මා සාරිපුත්තෝ භගවතෝ ඒතමත්ථං ආරෝචේසි. අථ ඛෝ භගවා ඒතස්මිං නිදානේ ඒතස්මිං පකරණේ භික්ඛුසංඝං සන්නිපාතාපේත්වා භික්ඛූ පටිපුච්ඡි—  “සච්චං කිර, භික්ඛවේ, ඡබ්බග්ගියානං භික්ඛූනං අන්තේවාසිකා භික්ඛූ—  ‘සංඝිකඤ්ඤේව භගවතා යථාවුඩ්ඪං අනුඤ්ඤාතං, නෝ උද්දිස්සකතන්’ති බුද්ධප්පමුඛස්ස සංඝස්ස පුරතෝ පුරතෝ ගන්ත්වා මණ්ඩපේ පරිග්ගණ්හන්ති, සන්ථරේ පරිග්ගණ්හන්ති, ඕකාසේ පරිග්ගණ්හන්ති—  ඉදං අම්හාකං උපජ්ඣායානං භවිස්සති, ඉදං අම්හාකං ආචරියානං භවිස්සති, ඉදං අම්හාකං භවිස්සතී”ති? “සච්චං, භගවා”ති …පේ…  විගරහිත්වා …පේ…  ධම්මිං කථං කත්වා භික්ඛූ ආමන්තේසි—  “න, භික්ඛවේ, උද්දිස්සකතම්පි යථාවුඩ්ඪං පටිබාහිතබ්බං. යෝ පටිබාහේය්‍ය, ආපත්ති දුක්කටස්සා”ති.
</Paragraph>
</Division>