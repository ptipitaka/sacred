---
title: "6.2.2 නවකම්මදාන"
tableOfContents: false
sidebar:
  order: 2
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="308" book="cula">

<Paragraph number="1330" book="cula">
අථ ඛෝ භගවා රාජගහේ යථාභිරන්තං විහරිත්වා යේන වේසාලී තේන චාරිකං පක්කාමි. අනුපුබ්බේන චාරිකං චරමානෝ යේන වේසාලී තදවසරි. තත්‍ර සුදං භගවා වේසාලියං විහරති මහාවනේ කූටාගාරසාලායං. තේන ඛෝ පන සමයේන මනුස්සා සක්කච්චං නවකම්මං කරෝන්ති. යේපි භික්ඛූ නවකම්මං අධිට්ඨේන්ති තේපි සක්කච්චං උපට්ඨේන්ති චීවරපිණ්ඩපාතසේනාසනගිලානප්පච්චයභේසජ්ජපරික්ඛාරේන. අථ ඛෝ අඤ්ඤතරස්ස දලිද්දස්ස තුන්නවායස්ස ඒතදහෝසි—  “න ඛෝ ඉදං ඕරකං භවිස්සති, යථයිමේ මනුස්සා සක්කච්චං නවකම්මං කරෝන්ති; යන්නූනාහම්පි නවකම්මං කරේය්‍යන්”ති. අථ ඛෝ සෝ දලිද්දෝ තුන්නවායෝ සාමං චික්ඛල්ලං මද්දිත්වා ඉට්ඨකායෝ චිනිත්වා කුට්ටං උට්ඨාපේසි. තේන අකුසලකේන චිතා වඞ්කා භිත්ති පරිපති. දුතියම්පි ඛෝ …පේ…  තතියම්පි ඛෝ සෝ දලිද්දෝ තුන්නවායෝ සාමං චික්ඛල්ලං මද්දිත්වා ඉට්ඨකායෝ චිනිත්වා කුට්ටං උට්ඨාපේසි. තේන අකුසලකේන චිතා වඞ්කා භිත්ති පරිපති. අථ ඛෝ සෝ දලිද්දෝ තුන්නවායෝ උජ්ඣායති ඛිය්‍යති විපාචේති—  “යේ ඉමේසං සමණානං සක්‍යපුත්තියානං දේන්ති චීවරපිණ්ඩපාතසේනාසනගිලානප්පච්චයභේසජ්ජපරික්ඛාරං, තේ ඉමේ ඕවදන්ති අනුසාසන්ති, තේසඤ්ච නවකම්මං අධිට්ඨේන්ති. අහං පනම්හි දලිද්දෝ. න මං කෝචි ඕවදති වා අනුසාසති වා නවකම්මං වා අධිට්ඨේතී”ති.
</Paragraph>

<Paragraph number="1331" book="cula">
අස්සෝසුං ඛෝ භික්ඛූ තස්ස දලිද්දස්ස තුන්නවායස්ස උජ්ඣායන්තස්ස ඛිය්‍යන්තස්ස විපාචේන්තස්ස. අථ ඛෝ තේ භික්ඛූ භගවතෝ ඒතමත්ථං ආරෝචේසුං. අථ ඛෝ භගවා ඒතස්මිං නිදානේ ඒතස්මිං පකරණේ ධම්මිං කථං කත්වා භික්ඛූ ආමන්තේසි—  “අනුජානාමි, භික්ඛවේ, නවකම්මං දාතුං. නවකම්මිකෝ, භික්ඛවේ, භික්ඛු උස්සුක්කං ආපජ්ජිස්සති—  ‘කින්ති නු ඛෝ විහාරෝ ඛිප්පං පරියෝසානං ගච්ඡේය්‍යා’ති; ඛණ්ඩං ඵුල්ලං පටිසඞ්ඛරිස්සති. ඒවඤ්ච පන, භික්ඛවේ, දාතබ්බං. පඨමං භික්ඛු යාචිතබ්බෝ, යාචිත්වා බ්‍යත්තේන භික්ඛුනා පටිබලේන සංඝෝ ඤාපේතබ්බෝ—
</Paragraph>

</Division>
<Division number="309" book="cula">

<Paragraph number="1332" book="cula">
‘සුණාතු මේ, භන්තේ, සංඝෝ. යදි සංඝස්ස පත්තකල්ලං, සංඝෝ ඉත්ථන්නාමස්ස ගහපතිනෝ විහාරං ඉත්ථන්නාමස්ස භික්ඛුනෝ නවකම්මං දදේය්‍ය. ඒසා ඤත්ති.
</Paragraph>

<Paragraph number="1333" book="cula">
සුණාතු මේ, භන්තේ, සංඝෝ. සංඝෝ ඉත්ථන්නාමස්ස ගහපතිනෝ විහාරං ඉත්ථන්නාමස්ස භික්ඛුනෝ නවකම්මං දේති. යස්සායස්මතෝ ඛමති ඉත්ථන්නාමස්ස ගහපතිනෝ විහාරං ඉත්ථන්නාමස්ස භික්ඛුනෝ නවකම්මස්ස දානං, සෝ තුණ්හස්ස; යස්ස නක්ඛමති, සෝ භාසේය්‍ය.
</Paragraph>

<Paragraph number="1334" book="cula">
දින්නෝ සංඝේන ඉත්ථන්නාමස්ස ගහපතිනෝ විහාරෝ ඉත්ථන්නාමස්ස භික්ඛුනෝ නවකම්මං. ඛමති සංඝස්ස, තස්මා තුණ්හී, ඒවමේතං ධාරයාමී’”ති.
</Paragraph>
</Division>