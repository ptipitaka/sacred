---
title: "6.1.5 ඉට්ඨකාචයාදිඅනුජානන"
tableOfContents: false
sidebar:
  order: 5
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="300" book="cula">

<Paragraph number="1292" book="cula">
තේන ඛෝ පන සමයේන විහාරා නීචවත්ථුකා හෝන්ති, උදකේන ඕත්ථරිය්‍යන්ති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, උච්චවත්ථුකං කාතුන්”ති. චයෝ පරිපතති …පේ…  “අනුජානාමි, භික්ඛවේ, චිනිතුං තයෝ චයේ—  ඉට්ඨකාචයං, සිලාචයං, දාරුචයන්”ති. ආරෝහන්තා විහඤ්ඤන්ති …පේ…  “අනුජානාමි, භික්ඛවේ, තයෝ සෝපානේ—  ඉට්ඨකාසෝපානං, සිලාසෝපානං, දාරුසෝපානන්”ති. ආරෝහන්තා පරිපතන්ති …පේ…  “අනුජානාමි, භික්ඛවේ, ආලම්බනබාහන්”ති.
</Paragraph>

<Paragraph number="1293" book="cula">
තේන ඛෝ පන සමයේන විහාරා ආළකමන්දා හෝන්ති. භික්ඛූ හිරියන්ති නිපජ්ජිතුං. භගවතෝ ඒතමත්ථං ආරෝචේසුං. “අනුජානාමි, භික්ඛවේ, තිරෝකරණින්”ති. තිරෝකරණිං උක්ඛිපිත්වා ඕලෝකේන්ති …පේ…  “අනුජානාමි, භික්ඛවේ, අඩ්ඪකුට්ටකන්”ති. අඩ්ඪකුට්ටකා උපරිතෝ ඕලෝකේන්ති …පේ…  “අනුජානාමි, භික්ඛවේ, තයෝ ගබ්භේ—  සිවිකාගබ්භං, නාළිකාගබ්භං, හම්මියගබ්භන්”ති.
</Paragraph>

<Paragraph number="1294" book="cula">
තේන ඛෝ පන සමයේන භික්ඛූ ඛුද්දකේ විහාරේ මජ්ඣේ ගබ්භං කරෝන්ති. උපචාරෝ න හෝති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, ඛුද්දකේ විහාරේ ඒකමන්තං ගබ්භං කාතුං, මහල්ලකේ මජ්ඣේ”ති.
</Paragraph>

<Paragraph number="1295" book="cula">
තේන ඛෝ පන සමයේන විහාරස්ස කුට්ටපාදෝ ජීරති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, කුලඞ්කපාදකන්”ති. විහාරස්ස කුට්ටෝ ඕවස්සති …පේ…  “අනුජානාමි, භික්ඛවේ, පරිත්තාණකිටිකං උද්දසුධන්”ති.
</Paragraph>

<Paragraph number="1296" book="cula">
තේන ඛෝ පන සමයේන අඤ්ඤතරස්ස භික්ඛුනෝ තිණච්ඡදනා අහි ඛන්ධේ පතති. සෝ භීතෝ විස්සරමකාසි. භික්ඛූ උපධාවිත්වා තං භික්ඛුං ඒතදවෝචුං—  “කිස්ස ත්වං, ආවුසෝ, විස්සරමකාසී”ති? අථ ඛෝ සෝ භික්ඛූනං ඒතමත්ථං ආරෝචේසි. භික්ඛූ භගවතෝ ඒතමත්ථං ආරෝචේසුං. “අනුජානාමි, භික්ඛවේ, විතානන්”ති.
</Paragraph>

<Paragraph number="1297" book="cula">
තේන ඛෝ පන සමයේන භික්ඛූ මඤ්චපාදේපි පීඨපාදේපි ථවිකායෝ ලග්ගේන්ති. උන්දූරේහිපි උපචිකාහිපි ඛජ්ජන්ති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, භිත්තිඛිලං නාගදන්තකන්”ති.
</Paragraph>

<Paragraph number="1298" book="cula">
තේන ඛෝ පන සමයේන භික්ඛූ මඤ්චේපි පීඨේපි චීවරං නික්ඛිපන්ති. චීවරං පරිභිජ්ජි. භගවතෝ ඒතමත්ථං ආරෝචේසුං. “අනුජානාමි, භික්ඛවේ, විහාරේ චීවරවංසං චීවරරජ්ජුන්”ති.
</Paragraph>

<Paragraph number="1299" book="cula">
තේන ඛෝ පන සමයේන විහාරා අනාළින්දකා හෝන්ති අප්පටිස්සරණා. භගවතෝ ඒතමත්ථං ආරෝචේසුං. “අනුජානාමි, භික්ඛවේ, ආළින්දං පඝනං පකුට්ටං ඕසාරකන්”ති. ආළින්දා පාකටා හෝන්ති. භික්ඛූ හිරියන්ති නිපජ්ජිතුං …පේ…  “අනුජානාමි, භික්ඛවේ, සංසරණකිටිකං උග්ඝාටනකිටිකන්”ති.
</Paragraph>
</Division>