---
title: "6.1.1 විහාරානුජානන"
tableOfContents: false
sidebar:
  order: 1
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="294" book="cula">

<Paragraph number="1259" book="cula">
තේන සමයේන බුද්ධෝ භගවා රාජගහේ විහරති වේළුවනේ කලන්දකනිවාපේ. තේන ඛෝ පන සමයේන භගවතා භික්ඛූනං සේනාසනං අපඤ්ඤත්තං හෝති. තේ ච භික්ඛූ තහං තහං විහරන්ති—  අරඤ්ඤේ, රුක්ඛමූලේ, පබ්බතේ, කන්දරායං, ගිරිගුහායං, සුසානේ, වනපත්ථේ, අජ්ඣෝකාසේ, පලාලපුඤ්ජේ. තේ කාලස්සේව තතෝ තතෝ උපනික්ඛමන්ති—  අරඤ්ඤා රුක්ඛමූලා පබ්බතා කන්දරා ගිරිගුහා සුසානා වනපත්ථා අජ්ඣෝකාසා පලාලපුඤ්ජා, පාසාදිකේන අභික්කන්තේන පටික්කන්තේන, ආලෝකිතේන විලෝකිතේන, සමිඤ්ජිතේන පසාරිතේන, ඕක්ඛිත්තචක්ඛූ, ඉරියාපථසම්පන්නා. තේන ඛෝ පන සමයේන රාජගහකෝ සේට්ඨී කාලස්සේව උය්‍යානං අගමාසි. අද්දසා ඛෝ රාජගහකෝ සේට්ඨී තේ භික්ඛූ කාලස්සේව තතෝ තතෝ උපනික්ඛමන්තේ—  අරඤ්ඤා රුක්ඛමූලා පබ්බතා කන්දරා ගිරිගුහා සුසානා වනපත්ථා අජ්ඣෝකාසා පලාලපුඤ්ජා, පාසාදිකේන අභික්කන්තේන පටික්කන්තේන, ආලෝකිතේන විලෝකිතේන, සමිඤ්ජිතේන පසාරිතේන, ඕක්ඛිත්තචක්ඛූ, ඉරියාපථසම්පන්නේ. දිස්වානස්ස චිත්තං පසීදි. අථ ඛෝ රාජගහකෝ සේට්ඨී යේන තේ භික්ඛූ තේනුපසඞ්කමි, උපසඞ්කමිත්වා තේ භික්ඛූ ඒතදවෝච—  “සචාහං, භන්තේ, විහාරේ කාරාපේය්‍යං, වසේය්‍යාථ මේ විහාරේසූ”ති? “න ඛෝ, ගහපති, භගවතා විහාරා අනුඤ්ඤාතා”ති. “තේන හි, භන්තේ, භගවන්තං පටිපුච්ඡිත්වා මම ආරෝචේය්‍යාථා”ති. “ඒවං, ගහපතී”ති ඛෝ තේ භික්ඛූ රාජගහකස්ස සේට්ඨිස්ස පටිස්සුත්වා යේන භගවා තේනුපසඞ්කමිංසු, උපසඞ්කමිත්වා භගවන්තං අභිවාදේත්වා ඒකමන්තං නිසීදිංසු. ඒකමන්තං නිසින්නා ඛෝ තේ භික්ඛූ භගවන්තං ඒතදවෝචුං—  “රාජගහකෝ, භන්තේ, සේට්ඨී විහාරේ කාරාපේතුකාමෝ. කථං නු ඛෝ, භන්තේ, අම්හේහි පටිපජ්ජිතබ්බන්”ති? අථ ඛෝ භගවා ඒතස්මිං නිදානේ ඒතස්මිං පකරණේ ධම්මිං කථං කත්වා භික්ඛූ ආමන්තේසි—  “අනුජානාමි, භික්ඛවේ, පඤ්ච ලේණානි—  විහාරං, අඩ්ඪයෝගං, පාසාදං, හම්මියං, ගුහන්”ති.
</Paragraph>

<Paragraph number="1260" book="cula">
අථ ඛෝ තේ භික්ඛූ යේන රාජගහකෝ සේට්ඨී තේනුපසඞ්කමිංසු, උපසඞ්කමිත්වා රාජගහකං සේට්ඨිං ඒතදවෝචුං—  “අනුඤ්ඤාතා ඛෝ, ගහපති, භගවතා විහාරා; යස්සදානි කාලං මඤ්ඤසී”ති. අථ ඛෝ රාජගහකෝ සේට්ඨී ඒකාහේනේව සට්ඨිවිහාරේ පතිට්ඨාපේසි. අථ ඛෝ රාජගහකෝ සේට්ඨී තේ සට්ඨිවිහාරේ පරියෝසාපේත්වා යේන භගවා තේනුපසඞ්කමි, උපසඞ්කමිත්වා භගවන්තං අභිවාදේත්වා ඒකමන්තං නිසීදි. ඒකමන්තං නිසින්නෝ ඛෝ රාජගහකෝ සේට්ඨී භගවන්තං ඒතදවෝච—  “අධිවාසේතු මේ, භන්තේ, භගවා ස්වාතනාය භත්තං සද්ධිං භික්ඛුසංඝේනා”ති. අධිවාසේසි භගවා තුණ්හීභාවේන. අථ ඛෝ රාජගහකෝ සේට්ඨී භගවතෝ අධිවාසනං විදිත්වා උට්ඨායාසනා භගවන්තං අභිවාදේත්වා පදක්ඛිණං කත්වා පක්කාමි.
</Paragraph>

<Paragraph number="1261" book="cula">
අථ ඛෝ රාජගහකෝ සේට්ඨී තස්සා රත්තියා අච්චයේන පණීතං ඛාදනීයං භෝජනීයං පටියාදාපේත්වා භගවතෝ කාලං ආරෝචාපේසි—  “කාලෝ, භන්තේ, නිට්ඨිතං භත්තන්”ති. අථ ඛෝ භගවා පුබ්බණ්හසමයං නිවාසේත්වා පත්තචීවරමාදාය යේන රාජගහකස්ස සේට්ඨිස්ස නිවේසනං තේනුපසඞ්කමි, උපසඞ්කමිත්වා පඤ්ඤත්තේ ආසනේ නිසීදි සද්ධිං භික්ඛුසංඝේන. අථ ඛෝ රාජගහකෝ සේට්ඨී බුද්ධප්පමුඛං භික්ඛුසංඝං පණීතේන ඛාදනීයේන භෝජනීයේන සහත්ථා සන්තප්පේත්වා සම්පවාරේත්වා, භගවන්තං භුත්තාවිං ඕනීතපත්තපාණිං, ඒකමන්තං නිසීදි. ඒකමන්තං නිසින්නෝ ඛෝ රාජගහකෝ සේට්ඨී භගවන්තං ඒතදවෝච—  “ඒතේ මේ, භන්තේ, සට්ඨිවිහාරා පුඤ්ඤත්ථිකේන සග්ගත්ථිකේන කාරාපිතා. කථාහං, භන්තේ, තේසු විහාරේසු පටිපජ්ජාමී”ති? “තේන හි ත්වං, ගහපති, තේ සට්ඨිවිහාරේ ආගතානාගතස්ස චාතුද්දිසස්ස සංඝස්ස පතිට්ඨාපේහී”ති. “ඒවං, භන්තේ”ති ඛෝ රාජගහකෝ සේට්ඨී භගවතෝ පටිස්සුත්වා තේ සට්ඨිවිහාරේ ආගතානාගතස්ස චාතුද්දිසස්ස සංඝස්ස පතිට්ඨාපේසි.
</Paragraph>

</Division>
<Division number="295" book="cula">

<Paragraph number="1262" book="cula">
අථ ඛෝ භගවා රාජගහකං සේට්ඨිං ඉමාහි ගාථාහි අනුමෝදි—
</Paragraph>

<Paragraph number="1263" type="verses" book="cula">
_“සීතං උණ්හං පටිහන්ති,_  
_තතෝ වාළමිගානි ච;_  
_සරීසපේ ච මකසේ,_  
_සිසිරේ චාපි වුට්ඨියෝ._  

</Paragraph>

<Paragraph number="1264" type="verses" book="cula">
_තතෝ වාතාතපෝ ඝෝරෝ,_  
_සඤ්ජාතෝ පටිහඤ්ඤති;_  
_ලේණත්ථඤ්ච සුඛත්ථඤ්ච,_  
_ඣායිතුඤ්ච විපස්සිතුං._  

</Paragraph>

<Paragraph number="1265" type="verses" book="cula">
_විහාරදානං සංඝස්ස,_  
_අග්ගං බුද්ධේන වණ්ණිතං;_  
_තස්මා හි පණ්ඩිතෝ පෝසෝ,_  
_සම්පස්සං අත්ථමත්තනෝ._  

</Paragraph>

<Paragraph number="1266" type="verses" book="cula">
_විහාරේ කාරයේ රම්මේ,_  
_වාසයේත්ථ බහුස්සුතේ;_  
_තේසං අන්නඤ්ච පානඤ්ච,_  
_වත්ථසේනාසනානි ච._  

</Paragraph>

<Paragraph number="1267" type="verses" book="cula">
_දදේය්‍ය උජුභූතේසු,_  
_විප්පසන්නේන චේතසා;_  
_තේ තස්ස ධම්මං දේසේන්ති,_  
_සබ්බදුක්ඛාපනූදනං;_  
_යං සෝ ධම්මං ඉධඤ්ඤාය,_  
_පරිනිබ්බාති අනාසවෝ”ති._  

</Paragraph>

<Paragraph number="1268" book="cula">
අථ ඛෝ භගවා රාජගහකං සේට්ඨිං ඉමාහි ගාථාහි අනුමෝදිත්වා උට්ඨායාසනා පක්කාමි.
</Paragraph>

</Division>
<Division number="296" book="cula">

<Paragraph number="1269" book="cula">
අස්සෝසුං ඛෝ මනුස්සා—  “භගවතා කිර විහාරා අනුඤ්ඤාතා”ති සක්කච්චං විහාරේ කාරාපේන්ති. තේ විහාරා අකවාටකා හෝන්ති; අහීපි විච්ඡිකාපි සතපදියෝපි පවිසන්ති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, කවාටන්”ති. භිත්තිඡිද්දං කරිත්වා වල්ලියාපි රජ්ජුයාපි කවාටං බන්ධන්ති. උන්දූරේහිපි උපචිකාහිපි ඛජ්ජන්ති. ඛයිතබන්ධනානි කවාටානි පතන්ති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, පිට්ඨසඞ්ඝාටං උදුක්ඛලිකං උත්තරපාසකන්”ති. කවාටා න ඵුසීයන්ති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, ආවිඤ්ඡනච්ඡිද්දං ආවිඤ්ඡනරජ්ජුන්”ති. කවාටා න ථකියන්ති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, අග්ගළවට්ටිං කපිසීසකං සූචිකං ඝටිකන්”ති.
</Paragraph>

<Paragraph number="1270" book="cula">
තේන ඛෝ පන සමයේන භික්ඛූ න සක්කෝන්ති කවාටං අපාපුරිතුං. භගවතෝ ඒතමත්ථං ආරෝචේසුං. “අනුජානාමි, භික්ඛවේ, තාළච්ඡිද්දං. තීණි තාළානි—  ලෝහතාළං, කට්ඨතාළං, විසාණතාළන්”ති. යේහි තේ උග්ඝාටේත්වා පවිසන්ති, විහාරා අගුත්තා හෝන්ති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, යන්තකං සූචිකන්”ති.
</Paragraph>

<Paragraph number="1271" book="cula">
තේන ඛෝ පන සමයේන විහාරා තිණච්ඡදනා හෝන්ති; සීතකාලේ සීතා, උණ්හකාලේ උණ්හා. භගවතෝ ඒතමත්ථං ආරෝචේසුං. “අනුජානාමි, භික්ඛවේ, ඕගුම්ඵේත්වා උල්ලිත්තාවලිත්තං කාතුන්”ති.
</Paragraph>

<Paragraph number="1272" book="cula">
තේන ඛෝ පන සමයේන විහාරා අවාතපානකා හෝන්ති අචක්ඛුස්සා දුග්ගන්ධා. භගවතෝ ඒතමත්ථං ආරෝචේසුං. “අනුජානාමි, භික්ඛවේ, තීණි වාතපානානි—  වේදිකාවාතපානං, ජාලවාතපානං, සලාකවාතපානන්”ති. වාතපානන්තරිකාය කාළකාපි වග්ගුලියෝපි පවිසන්ති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, වාතපානචක්කලිකන්”ති. චක්කලිකන්තරිකායපි කාළකාපි වග්ගුලියෝපි පවිසන්ති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, වාතපානකවාටකං වාතපානභිසිකන්”ති.
</Paragraph>

<Paragraph number="1273" book="cula">
තේන ඛෝ පන සමයේන භික්ඛූ ඡමායං සයන්ති. ගත්තානිපි චීවරානිපි පංසුකිතානි හෝන්ති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, තිණසන්ථාරකන්”ති. තිණසන්ථාරකෝ උන්දූරේහිපි උපචිකාහිපි ඛජ්ජති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, මිඩ්ඪින්”ති. මිඩ්ඪියා ගත්තානි දුක්ඛා හෝන්ති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, බිදලමඤ්චකන්”ති.
</Paragraph>
</Division>