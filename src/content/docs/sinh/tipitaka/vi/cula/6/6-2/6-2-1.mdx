---
title: "6.2.1 අනාථපිණ්ඩිකවත්ථු"
tableOfContents: false
sidebar:
  order: 1
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="304" book="cula">

<Paragraph number="1308" book="cula">
තේන ඛෝ පන සමයේන අනාථපිණ්ඩිකෝ ගහපති රාජගහකස්ස සේට්ඨිස්ස භගිනිපතිකෝ හෝති. අථ ඛෝ අනාථපිණ්ඩිකෝ ගහපති රාජගහං අගමාසි කේනචිදේව කරණීයේන. තේන ඛෝ පන සමයේන රාජගහකේන සේට්ඨිනා ස්වාතනාය බුද්ධප්පමුඛෝ සංඝෝ නිමන්තිතෝ හෝති. අථ ඛෝ රාජගහකෝ සේට්ඨී දාසේ ච කම්මකාරේ ච ආණාපේසි—  “තේන හි, භණේ, කාලස්සේව උට්ඨාය යාගුයෝ පචථ, භත්තානි පචථ, සූපානි සම්පාදේථ, උත්තරිභඞ්ගානි සම්පාදේථා”ති. අථ ඛෝ අනාථපිණ්ඩිකස්ස ගහපතිස්ස ඒතදහෝසි—  “පුබ්බේ ඛ්වායං ගහපති මයි ආගතේ සබ්බකිච්චානි නික්ඛිපිත්වා මමඤ්ඤේව සද්ධිං පටිසම්මෝදති. සෝදානායං වික්ඛිත්තරූපෝ දාසේ ච කම්මකාරේ ච ආණාපේසි—  ‘තේන හි, භණේ, කාලස්සේව උට්ඨාය යාගුයෝ පචථ, භත්තානි පචථ, සූපානි සම්පාදේථ, උත්තරිභඞ්ගානි සම්පාදේථා’ති. කිං නු ඛෝ ඉමස්ස ගහපතිස්ස ආවාහෝ වා භවිස්සති, විවාහෝ වා භවිස්සති, මහායඤ්ඤෝ වා පච්චුපට්ඨිතෝ, රාජා වා මාගධෝ සේනියෝ බිම්බිසාරෝ නිමන්තිතෝ ස්වාතනාය සද්ධිං බලකායේනා”ති?
</Paragraph>

<Paragraph number="1309" book="cula">
අථ ඛෝ රාජගහකෝ සේට්ඨී දාසේ ච කම්මකාරේ ච ආණාපේත්වා යේන අනාථපිණ්ඩිකෝ ගහපති තේනුපසඞ්කමි, උපසඞ්කමිත්වා අනාථපිණ්ඩිකේන ගහපතිනා සද්ධිං පටිසම්මෝදිත්වා ඒකමන්තං නිසීදි. ඒකමන්තං නිසින්නං ඛෝ රාජගහකං සේට්ඨිං අනාථපිණ්ඩිකෝ ගහපති ඒතදවෝච—  “පුබ්බේ ඛෝ ත්වං, ගහපති, මයි ආගතේ සබ්බකිච්චානි නික්ඛිපිත්වා මමඤ්ඤේව සද්ධිං පටිසම්මෝදසි. සෝදානි ත්වං වික්ඛිත්තරූපෝ දාසේ ච කම්මකාරේ ච ආණාපේසි—  ‘තේන හි, භණේ, කාලස්සේව උට්ඨාය යාගුයෝ පචථ, භත්තානි පචථ, සූපානි සම්පාදේථ, උත්තරිභඞ්ගානි සම්පාදේථා’ති. කිං නු ඛෝ තේ, ගහපති, ආවාහෝ වා භවිස්සති, විවාහෝ වා භවිස්සති, මහායඤ්ඤෝ වා පච්චුපට්ඨිතෝ, රාජා වා මාගධෝ සේනියෝ බිම්බිසාරෝ නිමන්තිතෝ ස්වාතනාය සද්ධිං බලකායේනා”ති? “න මේ, ගහපති, ආවාහෝ වා භවිස්සති, නාපි විවාහෝ වා භවිස්සති, නාපි රාජා වා මාගධෝ සේනියෝ බිම්බිසාරෝ නිමන්තිතෝ ස්වාතනාය සද්ධිං බලකායේන; අපි ච මේ මහායඤ්ඤෝ පච්චුපට්ඨිතෝ; ස්වාතනාය බුද්ධප්පමුඛෝ සංඝෝ නිමන්තිතෝ”ති. “බුද්ධෝති ත්වං, ගහපති, වදේසී”ති? “බුද්ධෝ ත්‍යාහං, ගහපති, වදාමී”ති. “බුද්ධෝති ත්වං, ගහපති, වදේසී”ති? “බුද්ධෝ ත්‍යාහං, ගහපති, වදාමී”ති. “බුද්ධෝති ත්වං, ගහපති, වදේසී”ති? “බුද්ධෝ ත්‍යාහං, ගහපති, වදාමී”ති. “ඝෝසෝපි ඛෝ ඒසෝ, ගහපති, දුල්ලභෝ ලෝකස්මිං යදිදං—  බුද්ධෝ බුද්ධෝති. සක්කා නු ඛෝ, ගහපති, ඉමං කාලං තං භගවන්තං දස්සනාය උපසඞ්කමිතුං අරහන්තං සම්මාසම්බුද්ධන්”ති? “අකාලෝ ඛෝ, ගහපති, ඉමං කාලං තං භගවන්තං දස්සනාය උපසඞ්කමිතුං අරහන්තං සම්මාසම්බුද්ධං. ස්වේදානි ත්වං කාලේන තං භගවන්තං දස්සනාය උපසඞ්කමිස්සසි අරහන්තං සම්මාසම්බුද්ධන්”ති. අථ ඛෝ අනාථපිණ්ඩිකෝ ගහපති—  ස්වේදානාහං කාලේන තං භගවන්තං දස්සනාය උපසඞ්කමිස්සාමි අරහන්තං සම්මාසම්බුද්ධන්ති—  බුද්ධගතාය සතියා නිපජ්ජිත්වා රත්තියා සුදං තික්ඛත්තුං වුට්ඨාසි පභාතං මඤ්ඤමානෝ.
</Paragraph>

</Division>
<Division number="305" book="cula">

<Paragraph number="1310" book="cula">
අථ ඛෝ අනාථපිණ්ඩිකෝ ගහපති යේන සිවකද්වාරං තේනුපසඞ්කමි. අමනුස්සා ද්වාරං විවරිංසු. අථ ඛෝ අනාථපිණ්ඩිකස්ස ගහපතිස්ස නගරම්හා නික්ඛන්තස්ස ආලෝකෝ අන්තරධායි, අන්ධකාරෝ පාතුරහෝසි, භයං ඡම්භිතත්තං ලෝමහංසෝ උදපාදි; තතෝව පුන නිවත්තිතුකාමෝ අහෝසි. අථ ඛෝ සිවකෝ යක්ඛෝ අන්තරහිතෝ සද්දමනුස්සාවේසි—
</Paragraph>

<Paragraph number="1311" type="verses" book="cula">
_“සතං හත්ථී සතං අස්සා,_  
_සතං අස්සතරීරථා;_  
_සතං කඤ්ඤාසහස්සානි,_  
_ආමුක්කමණිකුණ්ඩලා;_  
_ඒකස්ස පදවීතිහාරස්ස,_  
_කලං නාග්ඝන්ති සෝළසිං._  

</Paragraph>

<Paragraph number="1312" type="verses" book="cula">
_අභික්කම ගහපති අභික්කම ගහපති,_  
_අභික්කන්තං තේ සේය්‍යෝ නෝ පටික්කන්තන්”ති._  

</Paragraph>

<Paragraph number="1313" book="cula">
අථ ඛෝ අනාථපිණ්ඩිකස්ස ගහපතිස්ස අන්ධකාරෝ අන්තරධායි, ආලෝකෝ පාතුරහෝසි. යං අහෝසි භයං ඡම්භිතත්තං ලෝමහංසෝ සෝ පටිප්පස්සම්භි. දුතියම්පි ඛෝ …පේ…  තතියම්පි ඛෝ…  අනාථපිණ්ඩිකස්ස ගහපතිස්ස ආලෝකෝ අන්තරධායි, අන්ධකාරෝ පාතුරහෝසි, භයං ඡම්භිතත්තං ලෝමහංසෝ උදපාදි, තතෝව පුන නිවත්තිතුකාමෝ අහෝසි. තතියම්පි ඛෝ සිවකෝ යක්ඛෝ අන්තරහිතෝ සද්දමනුස්සාවේසි—
</Paragraph>

<Paragraph number="1314" type="verses" book="cula">
_“සතං හත්ථී සතං අස්සා,_  
_සතං අස්සතරීරථා;_  
_සතං කඤ්ඤාසහස්සානි,_  
_ආමුක්කමණිකුණ්ඩලා;_  
_ඒකස්ස පදවීතිහාරස්ස,_  
_කලං නාග්ඝන්ති සෝළසිං._  

</Paragraph>

<Paragraph number="1315" type="verses" book="cula">
_අභික්කම ගහපති අභික්කම ගහපති,_  
_අභික්කන්තං තේ සේය්‍යෝ නෝ පටික්කන්තන්”ති._  

</Paragraph>

<Paragraph number="1316" book="cula">
තතියම්පි ඛෝ අනාථපිණ්ඩිකස්ස ගහපතිස්ස අන්ධකාරෝ අන්තරධායි, ආලෝකෝ පාතුරහෝසි, යං අහෝසි භයං ඡම්භිතත්තං ලෝමහංසෝ, සෝ පටිප්පස්සම්භි. අථ ඛෝ අනාථපිණ්ඩිකෝ ගහපති යේන සීතවනං තේනුපසඞ්කමි. තේන ඛෝ පන සමයේන භගවා රත්තියා පච්චූසසමයං පච්චුට්ඨාය අජ්ඣෝකාසේ චඞ්කමති. අද්දසා ඛෝ භගවා අනාථපිණ්ඩිකං ගහපතිං දූරතෝව ආගච්ඡන්තං. දිස්වාන චඞ්කමා ඕරෝහිත්වා පඤ්ඤත්තේ ආසනේ නිසීදි. නිසජ්ජ ඛෝ භගවා අනාථපිණ්ඩිකං ගහපතිං ඒතදවෝච—  “ඒහි, සුදත්තා”ති. අථ ඛෝ අනාථපිණ්ඩිකෝ ගහපති—  “නාමේන මං භගවා ආලපතී”ති—  හට්ඨෝ උදග්ගෝ යේන භගවා තේනුපසඞ්කමි, උපසඞ්කමිත්වා භගවතෝ පාදේසු සිරසා නිපතිත්වා භගවන්තං ඒතදවෝච—  “කච්චි, භන්තේ, භගවා සුඛං සයිත්ථා”ති?
</Paragraph>

<Paragraph number="1317" type="verses" book="cula">
_“සබ්බදා වේ සුඛං සේති,_  
_බ්‍රාහ්මණෝ පරිනිබ්බුතෝ;_  
_යෝ න ලිම්පති කාමේසු,_  
_සීතිභූතෝ නිරූපධි._  

</Paragraph>

<Paragraph number="1318" type="verses" book="cula">
_සබ්බා ආසත්තියෝ ඡේත්වා,_  
_විනේය්‍ය හදයේ දරං;_  
උපසන්තෝ සුඛං සේති,_  
_සන්තිං පප්පුය්‍ය චේතසා”ති._  

</Paragraph>

<Paragraph number="1319" book="cula">
අථ ඛෝ භගවා අනාථපිණ්ඩිකස්ස ගහපතිස්ස අනුපුබ්බිං කථං කථේසි, සේය්‍යථිදං—  දානකථං සීලකථං සග්ගකථං, කාමානං ආදීනවං ඕකාරං සංකිලේසං, නේක්ඛම්මේ ආනිසංසං පකාසේසි. යදා භගවා අඤ්ඤාසි අනාථපිණ්ඩිකං ගහපතිං කල්ලචිත්තං මුදුචිත්තං විනීවරණචිත්තං උදග්ගචිත්තං පසන්නචිත්තං, අථ යා බුද්ධානං සාමුක්කංසිකා ධම්මදේසනා තං පකාසේසි—  දුක්ඛං, සමුදයං, නිරෝධං, මග්ගං. සේය්‍යථාපි නාම සුද්ධං වත්ථං අපගතකාළකං සම්මදේව රජනං පටිග්ගණ්හේය්‍ය; ඒවමේව අනාථපිණ්ඩිකස්ස ගහපතිස්ස තස්මිංයේව ආසනේ විරජං වීතමලං ධම්මචක්ඛුං උදපාදි—  “යං කිඤ්චි සමුදයධම්මං සබ්බං තං නිරෝධධම්මන්”ති. අථ ඛෝ අනාථපිණ්ඩිකෝ ගහපති දිට්ඨධම්මෝ පත්තධම්මෝ විදිතධම්මෝ පරියෝගාළ්හධම්මෝ තිණ්ණවිචිකිච්ඡෝ විගතකථංකථෝ වේසාරජ්ජප්පත්තෝ අපරප්පච්චයෝ සත්ථුසාසනේ භගවන්තං ඒතදවෝච—  “අභික්කන්තං, භන්තේ, අභික්කන්තං, භන්තේ. සේය්‍යථාපි, භන්තේ, නික්කුජ්ජිතං වා උක්කුජ්ජේය්‍ය, පටිච්ඡන්නං වා විවරේය්‍ය, මූළ්හස්ස වා මග්ගං ආචික්ඛේය්‍ය, අන්ධකාරේ වා තේලපජ්ජෝතං ධාරේය්‍ය—  ‘චක්ඛුමන්තෝ රූපානි දක්ඛන්තී’ති; ඒවමේවං භගවතා අනේකපරියායේන ධම්මෝ පකාසිතෝ. ඒසාහං, භන්තේ, භගවන්තං සරණං ගච්ඡාමි, ධම්මඤ්ච, භික්ඛුසංඝඤ්ච. උපාසකං මං භගවා ධාරේතු අජ්ජතග්ගේ පාණුපේතං සරණං ගතං. අධිවාසේතු ච මේ, භන්තේ, භගවා ස්වාතනාය භත්තං සද්ධිං භික්ඛුසංඝේනා”ති. අධිවාසේසි භගවා තුණ්හීභාවේන.
</Paragraph>

<Paragraph number="1320" book="cula">
අථ ඛෝ අනාථපිණ්ඩිකෝ ගහපති භගවතෝ අධිවාසනං විදිත්වා උට්ඨායාසනා භගවන්තං අභිවාදේත්වා පදක්ඛිණං කත්වා පක්කාමි. අස්සෝසි ඛෝ රාජගහකෝ සේට්ඨී—  “අනාථපිණ්ඩිකේන කිර ගහපතිනා ස්වාතනාය බුද්ධප්පමුඛෝ සංඝෝ නිමන්තිතෝ”ති.
</Paragraph>

</Division>
<Division number="306" book="cula">

<Paragraph number="1321" book="cula">
අථ ඛෝ රාජගහකෝ සේට්ඨී අනාථපිණ්ඩිකං ගහපතිං ඒතදවෝච—  “තයා කිර, ගහපති, ස්වාතනාය බුද්ධප්පමුඛෝ සංඝෝ නිමන්තිතෝ. ත්වඤ්චාසි ආගන්තුකෝ. දේමි තේ, ගහපති, වේය්‍යායිකං යේන ත්වං බුද්ධප්පමුඛස්ස සංඝස්ස භත්තං කරේය්‍යාසී”ති. “අලං, ගහපති, අත්ථි මේ වේය්‍යායිකං යේනාහං බුද්ධප්පමුඛස්ස සංඝස්ස භත්තං කරිස්සාමී”ති.
</Paragraph>

<Paragraph number="1322" book="cula">
අස්සෝසි ඛෝ රාජගහකෝ නේගමෝ—  “අනාථපිණ්ඩිකේන කිර ගහපතිනා ස්වාතනාය බුද්ධප්පමුඛෝ සංඝෝ නිමන්තිතෝ”ති. අථ ඛෝ රාජගහකෝ නේගමෝ අනාථපිණ්ඩිකං ගහපතිං ඒතදවෝච—  “තයා කිර, ගහපති, ස්වාතනාය බුද්ධප්පමුඛෝ සංඝෝ නිමන්තිතෝ. ත්වඤ්චාසි ආගන්තුකෝ. දේමි තේ, ගහපති, වේය්‍යායිකං යේන ත්වං බුද්ධප්පමුඛස්ස සංඝස්ස භත්තං කරේය්‍යාසී”ති. “අලං, අය්‍ය; අත්ථි මේ වේය්‍යායිකං යේනාහං බුද්ධප්පමුඛස්ස සංඝස්ස භත්තං කරිස්සාමී”ති.
</Paragraph>

<Paragraph number="1323" book="cula">
අස්සෝසි ඛෝ රාජා මාගධෝ සේනියෝ බිම්බිසාරෝ—  “අනාථපිණ්ඩිකේන කිර ගහපතිනා ස්වාතනාය බුද්ධප්පමුඛෝ සංඝෝ නිමන්තිතෝ”ති. අථ ඛෝ රාජා මාගධෝ සේනියෝ බිම්බිසාරෝ අනාථපිණ්ඩිකං ගහපතිං ඒතදවෝච—  “තයා කිර, ගහපති, ස්වාතනාය බුද්ධප්පමුඛෝ සංඝෝ නිමන්තිතෝ. ත්වඤ්චාසි ආගන්තුකෝ. දේමි තේ, ගහපති, වේය්‍යායිකං යේන ත්වං බුද්ධප්පමුඛස්ස සංඝස්ස භත්තං කරේය්‍යාසී”ති. “අලං, දේව; අත්ථි මේ වේය්‍යායිකං යේනාහං බුද්ධප්පමුඛස්ස සංඝස්ස භත්තං කරිස්සාමී”ති.
</Paragraph>

<Paragraph number="1324" book="cula">
අථ ඛෝ අනාථපිණ්ඩිකෝ ගහපති තස්සා රත්තියා අච්චයේන රාජගහකස්ස සේට්ඨිස්ස නිවේසනේ පණීතං ඛාදනීයං භෝජනීයං පටියාදාපේත්වා භගවතෝ කාලං ආරෝචාපේසි—  “කාලෝ, භන්තේ, නිට්ඨිතං භත්තන්”ති. අථ ඛෝ භගවා පුබ්බණ්හසමයං නිවාසේත්වා පත්තචීවරමාදාය යේන රාජගහකස්ස සේට්ඨිස්ස නිවේසනං තේනුපසඞ්කමි, උපසඞ්කමිත්වා පඤ්ඤත්තේ ආසනේ නිසීදි සද්ධිං භික්ඛුසංඝේන. අථ ඛෝ අනාථපිණ්ඩිකෝ ගහපති බුද්ධප්පමුඛං භික්ඛුසංඝං පණීතේන ඛාදනීයේන භෝජනීයේන සහත්ථා සන්තප්පේත්වා සම්පවාරේත්වා, භගවන්තං භුත්තාවිං ඕනීතපත්තපාණිං, ඒකමන්තං නිසීදි. ඒකමන්තං නිසින්නෝ ඛෝ අනාථපිණ්ඩිකෝ ගහපති භගවන්තං ඒතදවෝච—  “අධිවාසේතු මේ, භන්තේ, භගවා සාවත්ථියං වස්සාවාසං සද්ධිං භික්ඛුසංඝේනා”ති. “සුඤ්ඤාගාරේ ඛෝ, ගහපති, තථාගතා අභිරමන්තී”ති. “අඤ්ඤාතං, භගවා, අඤ්ඤාතං, සුගතා”ති. අථ ඛෝ භගවා අනාථපිණ්ඩිකං ගහපතිං ධම්මියා කථාය සන්දස්සේත්වා සමාදපේත්වා සමුත්තේජේත්වා සම්පහංසේත්වා උට්ඨායාසනා පක්කාමි.
</Paragraph>

</Division>
<Division number="307" book="cula">

<Paragraph number="1325" book="cula">
තේන ඛෝ පන සමයේන අනාථපිණ්ඩිකෝ ගහපති බහුමිත්තෝ හෝති බහුසහායෝ ආදේය්‍යවාචෝ. අථ ඛෝ අනාථපිණ්ඩිකෝ ගහපති රාජගහේ තං කරණීයං තීරේත්වා යේන සාවත්ථි තේන පක්කාමි. අථ ඛෝ අනාථපිණ්ඩිකෝ ගහපති අන්තරාමග්ගේ මනුස්සේ ආණාපේසි—  “ආරාමේ, අය්‍යා, කරෝථ, විහාරේ පතිට්ඨාපේථ, දානානි පට්ඨපේථ. බුද්ධෝ ලෝකේ උප්පන්නෝ. සෝ ච මයා භගවා නිමන්තිතෝ ඉමිනා මග්ගේන ආගච්ඡිස්සතී”ති. අථ ඛෝ තේ මනුස්සා අනාථපිණ්ඩිකේන ගහපතිනා උය්‍යෝජිතා ආරාමේ අකංසු, විහාරේ පතිට්ඨාපේසුං, දානානි පට්ඨපේසුං.
</Paragraph>

<Paragraph number="1326" book="cula">
අථ ඛෝ අනාථපිණ්ඩිකෝ ගහපති සාවත්ථිං ගන්ත්වා සමන්තා සාවත්ථිං අනුවිලෝකේසි—  “කත්ථ නු ඛෝ භගවා විහරේය්‍ය? යං අස්ස ගාමතෝ නේව අතිදූරේ න අච්චාසන්නේ, ගමනාගමනසම්පන්නං, අත්ථිකානං අත්ථිකානං මනුස්සානං අභික්කමනීයං, දිවා අප්පාකිණ්ණං, රත්තිං අප්පසද්දං, අප්පනිග්ඝෝසං, විජනවාතං, මනුස්සරාහස්සේය්‍යකං, පටිසල්ලානසාරුප්පන්”ති.
</Paragraph>

<Paragraph number="1327" book="cula">
අද්දසා ඛෝ අනාථපිණ්ඩිකෝ ගහපති ජේතස්ස කුමාරස්ස උය්‍යානං—  ගාමතෝ නේව අතිදූරේ න අච්චාසන්නේ, ගමනාගමනසම්පන්නං, අත්ථිකානං අත්ථිකානං මනුස්සානං අභික්කමනීයං, දිවා අප්පාකිණ්ණං, රත්තිං අප්පසද්දං, අප්පනිග්ඝෝසං, විජනවාතං, මනුස්සරාහස්සේය්‍යකං, පටිසල්ලානසාරුප්පං. දිස්වාන යේන ජේතෝ කුමාරෝ තේනුපසඞ්කමි, උපසඞ්කමිත්වා ජේතං කුමාරං ඒතදවෝච—  “දේහි මේ, අය්‍යපුත්ත, උය්‍යානං ආරාමං කාතුන්”ති. “අදේය්‍යෝ, ගහපති, ආරාමෝ අපි කෝටිසන්ථරේනා”ති. “ගහිතෝ, අය්‍යපුත්ත, ආරාමෝ”ති. “න, ගහපති, ගහිතෝ ආරාමෝ”ති. “ගහිතෝ න ගහිතෝ”ති වෝහාරිකේ මහාමත්තේ පුච්ඡිංසු. මහාමත්තා ඒවමාහංසු—  “යතෝ තයා, අය්‍යපුත්ත, අග්ඝෝ කතෝ, ගහිතෝ ආරාමෝ”ති. අථ ඛෝ අනාථපිණ්ඩිකෝ ගහපති සකටේහි හිරඤ්ඤං නිබ්බාහාපේත්වා ජේතවනං කෝටිසන්ථරං සන්ථරාපේසි. සකිං නීහටං හිරඤ්ඤං ථෝකස්ස ඕකාසස්ස කෝට්ඨකසාමන්තා නප්පහෝති. අථ ඛෝ අනාථපිණ්ඩිකෝ ගහපති මනුස්සේ ආණාපේසි—  “ගච්ඡථ, භණේ, හිරඤ්ඤං ආහරථ; ඉමං ඕකාසං සන්ථරිස්සාමා”ති.
</Paragraph>

<Paragraph number="1328" book="cula">
අථ ඛෝ ජේතස්ස කුමාරස්ස ඒතදහෝසි—  “න ඛෝ ඉදං ඕරකං භවිස්සති, යථායං ගහපති තාව බහුං හිරඤ්ඤං පරිච්චජතී”ති. අනාථපිණ්ඩිකං ගහපතිං ඒතදවෝච—  “අලං, ගහපති; මා තං ඕකාසං සන්ථරාපේසි. දේහි මේ ඒතං ඕකාසං. මමේතං දානං භවිස්සතී”ති. අථ ඛෝ අනාථපිණ්ඩිකෝ ගහපති—  අයං ඛෝ ජේතෝ කුමාරෝ අභිඤ්ඤාතෝ ඤාතමනුස්සෝ; මහත්ථිකෝ ඛෝ පන ඒවරූපානං ඤාතමනුස්සානං ඉමස්මිං ධම්මවිනයේ පසාදෝති—  තං ඕකාසං ජේතස්ස කුමාරස්ස පාදාසි. අථ ඛෝ ජේතෝ කුමාරෝ තස්මිං ඕකාසේ කෝට්ඨකං මාපේසි.
</Paragraph>

<Paragraph number="1329" book="cula">
අථ ඛෝ අනාථපිණ්ඩිකෝ ගහපති ජේතවනේ විහාරේ කාරාපේසි, පරිවේණානි කාරාපේසි, කෝට්ඨකේ කාරාපේසි, උපට්ඨානසාලායෝ කාරාපේසි, අග්ගිසාලායෝ කාරාපේසි, කප්පියකුටියෝ කාරාපේසි, වච්චකුටියෝ කාරාපේසි, චඞ්කමේ කාරාපේසි, චඞ්කමනසාලායෝ කාරාපේසි, උදපානේ කාරාපේසි, උදපානසාලායෝ කාරාපේසි, ජන්තාඝරේ කාරාපේසි, ජන්තාඝරසාලායෝ කාරාපේසි, පෝක්ඛරණියෝ කාරාපේසි, මණ්ඩපේ කාරාපේසි.
</Paragraph>
</Division>