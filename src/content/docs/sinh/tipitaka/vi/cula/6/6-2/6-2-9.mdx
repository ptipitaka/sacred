---
title: "6.2.9 සේනාසනග්ගාහාපකසම්මුති"
tableOfContents: false
sidebar:
  order: 9
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="317" book="cula">

<Paragraph number="1366" book="cula">
අථ ඛෝ භික්ඛූනං ඒතදහෝසි—  “කේන නු ඛෝ සේනාසනං ගාහේතබ්බන්”ති? භගවතෝ ඒතමත්ථං ආරෝචේසුං …පේ…  “අනුජානාමි, භික්ඛවේ, පඤ්චහඞ්ගේහි සමන්නාගතං භික්ඛුං සේනාසනග්ගාහාපකං සම්මන්නිතුං—  යෝ න ඡන්දාගතිං ගච්ඡේය්‍ය, න දෝසාගතිං ගච්ඡේය්‍ය, න මෝහාගතිං ගච්ඡේය්‍ය, න භයාගතිං ගච්ඡේය්‍ය, ගහිතාගහිතඤ්ච ජානේය්‍ය. ඒවඤ්ච පන, භික්ඛවේ, සම්මන්නිතබ්බෝ—
</Paragraph>

<Paragraph number="1367" book="cula">
පඨමං භික්ඛු යාචිතබ්බෝ, යාචිත්වා බ්‍යත්තේන භික්ඛුනා පටිබලේන සංඝෝ ඤාපේතබ්බෝ—
</Paragraph>

<Paragraph number="1368" book="cula">
‘සුණාතු මේ, භන්තේ, සංඝෝ. යදි සංඝස්ස පත්තකල්ලං, සංඝෝ ඉත්ථන්නාමං භික්ඛුං සේනාසනග්ගාහාපකං සම්මන්නේය්‍ය. ඒසා ඤත්ති.
</Paragraph>

<Paragraph number="1369" book="cula">
සුණාතු මේ, භන්තේ, සංඝෝ. සංඝෝ ඉත්ථන්නාමං භික්ඛුං සේනාසනග්ගාහාපකං සම්මන්නති. යස්සායස්මතෝ ඛමති ඉත්ථන්නාමස්ස භික්ඛුනෝ සේනාසනග්ගාහාපකස්ස සම්මුති, සෝ තුණ්හස්ස; යස්ස නක්ඛමති, සෝ භාසේය්‍ය.
</Paragraph>

<Paragraph number="1370" book="cula">
සම්මතෝ සංඝේන ඉත්ථන්නාමෝ භික්ඛු සේනාසනග්ගාහාපකෝ. ඛමති සංඝස්ස, තස්මා තුණ්හී, ඒවමේතං ධාරයාමී’”ති.
</Paragraph>

</Division>
<Division number="318" book="cula">

<Paragraph number="1371" book="cula">
අථ ඛෝ සේනාසනග්ගාහාපකානං භික්ඛූනං ඒතදහෝසි—  “කථං නු ඛෝ සේනාසනං ගාහේතබ්බන්”ති? භගවතෝ ඒතමත්ථං ආරෝචේසුං. “අනුජානාමි, භික්ඛවේ, පඨමං භික්ඛූ ගණේතුං, භික්ඛූ ගණේත්වා සේය්‍යා ගණේතුං, සේය්‍යා ගණේත්වා සේය්‍යග්ගේන ගාහේතුන්”ති. සේය්‍යග්ගේන ගාහේන්තා සේය්‍යා උස්සාරයිංසු …පේ…  “අනුජානාමි, භික්ඛවේ, විහාරග්ගේන ගාහේතුන්”ති. විහාරග්ගේන ගාහේන්තා විහාරා උස්සාරයිංසු …පේ…  “අනුජානාමි, භික්ඛවේ, පරිවේණග්ගේන ගාහේතුන්”ති. පරිවේණග්ගේන ගාහේන්තා පරිවේණා උස්සාරයිංසු …පේ…  “අනුජානාමි, භික්ඛවේ, අනුභාගම්පි දාතුං. ගහිතේ අනුභාගේ අඤ්ඤෝ භික්ඛු ආගච්ඡති, අකාමා න දාතබ්බෝ”ති.
</Paragraph>

<Paragraph number="1372" book="cula">
තේන ඛෝ පන සමයේන භික්ඛූ නිස්සීමේ ඨිතස්ස සේනාසනං ගාහේන්ති. භගවතෝ ඒතමත්ථං ආරෝචේසුං. “න, භික්ඛවේ, නිස්සීමේ ඨිතස්ස සේනාසනං ගාහේතබ්බං. යෝ ගාහේය්‍ය, ආපත්ති දුක්කටස්සා”ති.
</Paragraph>

<Paragraph number="1373" book="cula">
තේන ඛෝ පන සමයේන භික්ඛූ සේනාසනං ගහේත්වා සබ්බකාලං පටිබාහන්ති. භගවතෝ ඒතමත්ථං ආරෝචේසුං. “න, භික්ඛවේ, සේනාසනං ගහේත්වා සබ්බකාලං පටිබාහිතබ්බං. යෝ පටිබාහේය්‍ය, ආපත්ති දුක්කටස්ස. අනුජානාමි, භික්ඛවේ, වස්සානං තේමාසං පටිබාහිතුං, උතුකාලං පන න පටිබාහිතුන්”ති.
</Paragraph>

<Paragraph number="1374" book="cula">
අථ ඛෝ භික්ඛූනං ඒතදහෝසි—  “කති නු ඛෝ සේනාසනග්ගාහා”ති? භගවතෝ ඒතමත්ථං ආරෝචේසුං. “තයෝ මේ, භික්ඛවේ, සේනාසනග්ගාහා—  පුරිමකෝ, පච්ඡිමකෝ, අන්තරාමුත්තකෝ. අපරජ්ජුගතාය ආසාළ්හියා පුරිමකෝ ගාහේතබ්බෝ. මාසගතාය ආසාළ්හියා පච්ඡිමකෝ ගාහේතබ්බෝ. අපරජ්ජුගතාය පවාරණාය ආයතිං වස්සාවාසත්ථාය අන්තරාමුත්තකෝ ගාහේතබ්බෝ. ඉමේ ඛෝ, භික්ඛවේ, තයෝ සේනාසනග්ගාහා”ති.

</Paragraph>
</Division>

<Paragraph number="1375" type="center" book="cula">
දුතියභාණවාරෝ නිට්ඨිතෝ.
</Paragraph>