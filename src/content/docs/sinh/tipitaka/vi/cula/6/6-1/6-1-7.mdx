---
title: "6.1.7 පාකාරාදිඅනුජානන"
tableOfContents: false
sidebar:
  order: 7
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="302" book="cula">

<Paragraph number="1302" book="cula">
තේන ඛෝ පන සමයේන විහාරා අපරික්ඛිත්තා හෝන්ති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, පරික්ඛිපිතුං තයෝ පාකාරේ—  ඉට්ඨකාපාකාරං, සිලාපාකාරං, දාරුපාකාරන්”ති. කෝට්ඨකෝ න හෝති …පේ…  “අනුජානාමි, භික්ඛවේ, කෝට්ඨකන්”ති. කෝට්ඨකෝ නීචවත්ථුකෝ හෝති, උදකේන ඕත්ථරිය්‍යති …පේ…  “අනුජානාමි, භික්ඛවේ, උච්චවත්ථුකං කාතුන්”ති. කෝට්ඨකස්ස කවාටං න හෝති …පේ…  “අනුජානාමි, භික්ඛවේ, කවාටං පිට්ඨසඞ්ඝාටං උදුක්ඛලිකං උත්තරපාසකං අග්ගළවට්ටිං කපිසීසකං සූචිකං ඝටිකං තාළච්ඡිද්දං ආවිඤ්ඡනච්ඡිද්දං ආවිඤ්ඡනරජ්ජුන්”ති. කෝට්ඨකේ තිණචුණ්ණං පරිපතති …පේ…  “අනුජානාමි, භික්ඛවේ, ඕගුම්ඵේත්වා උල්ලිත්තාවලිත්තං කාතුං—  සේතවණ්ණං කාළවණ්ණං ගේරුකපරිකම්මං මාලාකම්මං ලතාකම්මං මකරදන්තකං පඤ්චපටිකන්”ති.
</Paragraph>

<Paragraph number="1303" book="cula">
තේන ඛෝ පන සමයේන පරිවේණං චික්ඛල්ලං හෝති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, මරුම්බං උපකිරිතුන්”ති. න පරියාපුණන්ති …පේ…  “අනුජානාමි, භික්ඛවේ, පදරසිලං නික්ඛිපිතුන්”ති. උදකං සන්තිට්ඨති …පේ…  “අනුජානාමි, භික්ඛවේ, උදකනිද්ධමනන්”ති.
</Paragraph>

<Paragraph number="1304" book="cula">
තේන ඛෝ පන සමයේන භික්ඛූ පරිවේණේ තහං තහං අග්ගිට්ඨානං කරෝන්ති. පරිවේණං උක්ලාපං හෝති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, ඒකමන්තං අග්ගිසාලං කාතුන්”ති. අග්ගිසාලා නීචවත්ථුකා හෝති, උදකේන ඕත්ථරිය්‍යති …පේ…  “අනුජානාමි, භික්ඛවේ, උච්චවත්ථුකං කාතුන්”ති. චයෝ පරිපතති …පේ…  “අනුජානාමි, භික්ඛවේ, චිනිතුං තයෝ චයේ—  ඉට්ඨකාචයං, සිලාචයං, දාරුචයන්”ති. ආරෝහන්තා විහඤ්ඤන්ති …පේ…  “අනුජානාමි, භික්ඛවේ, තයෝ සෝපානේ—  ඉට්ඨකාසෝපානං, සිලාසෝපානං, දාරුසෝපානන්”ති. ආරෝහන්තා පරිපතන්ති …පේ…  “අනුජානාමි, භික්ඛවේ, ආලම්බනබාහන්”ති. අග්ගිසාලාය කවාටං න හෝති …පේ…  “අනුජානාමි, භික්ඛවේ, කවාටං පිට්ඨසඞ්ඝාටං උදුක්ඛලිකං උත්තරපාසකං අග්ගළවට්ටිං කපිසීසකං සූචිකං ඝටිකං තාළච්ඡිද්දං ආවිඤ්ඡනච්ඡිද්දං ආවිඤ්ඡනරජ්ජුන්”ති. අග්ගිසාලාය තිණචුණ්ණං පරිපතති …පේ…  “අනුජානාමි, භික්ඛවේ, ඕගුම්ඵේත්වා උල්ලිත්තාවලිත්තං කාතුං—  සේතවණ්ණං කාළවණ්ණං ගේරුකපරිකම්මං මාලාකම්මං ලතාකම්මං මකරදන්තකං පඤ්චපටිකං චීවරවංසං චීවරරජ්ජුන්”ති.
</Paragraph>
</Division>