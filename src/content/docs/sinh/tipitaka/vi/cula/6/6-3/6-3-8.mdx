---
title: "6.3.8 අප්පමත්තකවිස්සජ්ජකසම්මුති"
tableOfContents: false
sidebar:
  order: 8
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="328" book="cula">

<Paragraph number="1440" book="cula">
තේන ඛෝ පන සමයේන සංඝස්ස භණ්ඩාගාරේ අප්පමත්තකෝ පරික්ඛාරෝ උප්පන්නෝ හෝති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, පඤ්චහඞ්ගේහි සමන්නාගතං භික්ඛුං අප්පමත්තකවිස්සජ්ජකං සම්මන්නිතුං—  යෝ න ඡන්දාගතිං ගච්ඡේය්‍ය, න දෝසාගතිං ගච්ඡේය්‍ය, න මෝහාගතිං ගච්ඡේය්‍ය, න භයාගතිං ගච්ඡේය්‍ය, විස්සජ්ජිතාවිස්සජ්ජිතඤ්ච ජානේය්‍ය. ඒවඤ්ච පන, භික්ඛවේ, සම්මන්නිතබ්බෝ. පඨමං භික්ඛු යාචිතබ්බෝ, යාචිත්වා බ්‍යත්තේන භික්ඛුනා පටිබලේන සංඝෝ ඤාපේතබ්බෝ—
</Paragraph>

<Paragraph number="1441" book="cula">
‘සුණාතු මේ, භන්තේ, සංඝෝ. යදි සංඝස්ස පත්තකල්ලං, සංඝෝ ඉත්ථන්නාමං භික්ඛුං අප්පමත්තකවිස්සජ්ජකං සම්මන්නේය්‍ය. ඒසා ඤත්ති.
</Paragraph>

<Paragraph number="1442" book="cula">
සුණාතු මේ, භන්තේ, සංඝෝ. සංඝෝ ඉත්ථන්නාමං භික්ඛුං අප්පමත්තකවිස්සජ්ජකං සම්මන්නති. යස්සායස්මතෝ ඛමති ඉත්ථන්නාමස්ස භික්ඛුනෝ අප්පමත්තකවිස්සජ්ජකස්ස සම්මුති, සෝ තුණ්හස්ස; යස්ස නක්ඛමති, සෝ භාසේය්‍ය.
</Paragraph>

<Paragraph number="1443" book="cula">
සම්මතෝ සංඝේන ඉත්ථන්නාමෝ භික්ඛු අප්පමත්තකවිස්සජ්ජකෝ. ඛමති සංඝස්ස, තස්මා තුණ්හී, ඒවමේතං ධාරයාමී’”ති.
</Paragraph>

<Paragraph number="1444" book="cula">
තේන අප්පමත්තකවිස්සජ්ජකේන භික්ඛුනා ඒකා සූචි දාතබ්බා, සත්ථකං දාතබ්බං, උපාහනා දාතබ්බා, කායබන්ධනං දාතබ්බං, අංසබද්ධකෝ දාතබ්බෝ, පරිස්සාවනං දාතබ්බං, ධම්මකරණෝ දාතබ්බෝ, කුසි දාතබ්බා, අඩ්ඪකුසි දාතබ්බා, මණ්ඩලං දාතබ්බං, අඩ්ඪමණ්ඩලං දාතබ්බං, අනුවාතෝ දාතබ්බෝ, පරිභණ්ඩං දාතබ්බං. සචේ හෝති සංඝස්ස සප්පි වා තේලං වා මධු වා ඵාණිතං වා, සකිං පටිසායිතුං දාතබ්බං. සචේ පුනපි අත්ථෝ හෝති, පුනපි දාතබ්බං.
</Paragraph>
</Division>