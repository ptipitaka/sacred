---
title: "6.3.1 අවිස්සජ්ජියවත්ථු"
tableOfContents: false
sidebar:
  order: 1
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="321" book="cula">

<Paragraph number="1384" book="cula">
තේන ඛෝ පන සමයේන සාවත්ථියා අවිදූරේ අඤ්ඤතරස්මිං ගාමකාවාසේ ආවාසිකා භික්ඛූ උපද්දුතා හෝන්ති ආගන්තුකගමිකානං භික්ඛූනං සේනාසනං පඤ්ඤපේන්තා. අථ ඛෝ තේසං භික්ඛූනං ඒතදහෝසි—  “ඒතරහි ඛෝ මයං, ආවුසෝ, උපද්දුතා ආගන්තුකගමිකානං භික්ඛූනං සේනාසනං පඤ්ඤපේන්තා. හන්ද මයං, ආවුසෝ, සබ්බං සංඝිකං සේනාසනං ඒකස්ස දේම. තස්ස සන්තකං පරිභුඤ්ජිස්සාමා”ති. තේ සබ්බං සංඝිකං සේනාසනං ඒකස්ස අදංසු. ආගන්තුකා භික්ඛූ තේ භික්ඛූ ඒතදවෝචුං—  “අම්හාකං, ආවුසෝ, සේනාසනං පඤ්ඤපේථා”ති. “නත්ථාවුසෝ, සංඝිකං සේනාසනං; සබ්බං අම්හේහි ඒකස්ස දින්නන්”ති. “කිං පන තුම්හේ, ආවුසෝ, සංඝිකං සේනාසනං විස්සජ්ජේථා”ති? “ඒවමාවුසෝ”ති. යේ තේ භික්ඛූ අප්පිච්ඡා …පේ…  තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම භික්ඛූ සංඝිකං සේනාසනං විස්සජ්ජේස්සන්තී”ති. අථ ඛෝ තේ භික්ඛූ භගවතෝ ඒතමත්ථං ආරෝචේසුං …පේ…  “සච්චං කිර, භික්ඛවේ, භික්ඛූ සංඝිකං සේනාසනං විස්සජ්ජේන්තී”ති? “සච්චං, භගවා”ති. විගරහි බුද්ධෝ භගවා …පේ…  කථඤ්හි නාම තේ, භික්ඛවේ, මෝඝපුරිසා සංඝිකං සේනාසනං විස්සජ්ජේස්සන්ති? නේතං, භික්ඛවේ, අප්පසන්නානං වා පසාදාය …පේ…  විගරහිත්වා …පේ…  ධම්මිං කථං කත්වා භික්ඛූ ආමන්තේසි—
</Paragraph>

<Paragraph number="1385" book="cula">
“පඤ්චිමානි, භික්ඛවේ, අවිස්සජ්ජියානි, න විස්සජ්ජේතබ්බානි, සංඝේන වා ගණේන වා පුග්ගලේන වා. විස්සජ්ජිතානිපි අවිස්සජ්ජිතානි හෝන්ති. යෝ විස්සජ්ජේය්‍ය, ආපත්ති ථුල්ලච්චයස්ස. කතමානි පඤ්ච? ආරාමෝ, ආරාමවත්ථු—  ඉදං පඨමං අවිස්සජ්ජියං, න විස්සජ්ජේතබ්බං, සංඝේන වා ගණේන වා පුග්ගලේන වා. විස්සජ්ජිතම්පි අවිස්සජ්ජිතං හෝති. යෝ විස්සජ්ජේය්‍ය, ආපත්ති ථුල්ලච්චයස්ස.
</Paragraph>

<Paragraph number="1386" book="cula">
විහාරෝ, විහාරවත්ථු—  ඉදං දුතියං අවිස්සජ්ජියං, න විස්සජ්ජේතබ්බං, සංඝේන වා ගණේන වා පුග්ගලේන වා. විස්සජ්ජිතම්පි අවිස්සජ්ජිතං හෝති. යෝ විස්සජ්ජේය්‍ය, ආපත්ති ථුල්ලච්චයස්ස.
</Paragraph>

<Paragraph number="1387" book="cula">
මඤ්චෝ, පීඨං, භිසි, බිබ්බෝහනං—  ඉදං තතියං අවිස්සජ්ජියං, න විස්සජ්ජේතබ්බං, සංඝේන වා ගණේන වා පුග්ගලේන වා. විස්සජ්ජිතම්පි අවිස්සජ්ජිතං හෝති. යෝ විස්සජ්ජේය්‍ය, ආපත්ති ථුල්ලච්චයස්ස.
</Paragraph>

<Paragraph number="1388" book="cula">
ලෝහකුම්භී, ලෝහභාණකං, ලෝහවාරකෝ, ලෝහකටාහං, වාසි, පරසු, කුඨාරී, කුදාලෝ, නිඛාදනං—  ඉදං චතුත්ථං අවිස්සජ්ජියං, න විස්සජ්ජේතබ්බං, සංඝේන වා ගණේන වා පුග්ගලේන වා. විස්සජ්ජිතම්පි අවිස්සජ්ජිතං හෝති. යෝ විස්සජ්ජේය්‍ය, ආපත්ති ථුල්ලච්චයස්ස.
</Paragraph>

<Paragraph number="1389" book="cula">
වල්ලි, වේළු, මුඤ්ජං, පබ්බජං, තිණං, මත්තිකා, දාරුභණ්ඩං, මත්තිකාභණ්ඩං—  ඉදං පඤ්චමං අවිස්සජ්ජියං, න විස්සජ්ජේතබ්බං, සංඝේන වා ගණේන වා පුග්ගලේන වා. විස්සජ්ජිතම්පි අවිස්සජ්ජිතං හෝති. යෝ විස්සජ්ජේය්‍ය, ආපත්ති ථුල්ලච්චයස්ස. ඉමානි ඛෝ, භික්ඛවේ, පඤ්ච අවිස්සජ්ජියානි, න විස්සජ්ජේතබ්බානි, සංඝේන වා ගණේන වා පුග්ගලේන වා. විස්සජ්ජිතානිපි අවිස්සජ්ජිතානි හෝන්ති. යෝ විස්සජ්ජේය්‍ය, ආපත්ති ථුල්ලච්චයස්සා”ති.
</Paragraph>
</Division>