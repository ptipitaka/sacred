---
title: "6.1.8 ආරාමපරික්ඛේපඅනුජානන"
tableOfContents: false
sidebar:
  order: 8
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="303" book="cula">

<Paragraph number="1305" book="cula">
තේන ඛෝ පන සමයේන ආරාමෝ අපරික්ඛිත්තෝ හෝති. අජකාපි පසුකාපි උපරෝපේ විහේඨේන්ති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, පරික්ඛිපිතුං තයෝ වාටේ—  වේළුවාටං, කණ්ඩකවාටං, පරික්ඛන්”ති. කෝට්ඨකෝ න හෝති. තථේව අජකාපි පසුකාපි උපරෝපේ විහේඨේන්ති …පේ…  “අනුජානාමි, භික්ඛවේ, කෝට්ඨකං අපේසිං යමකකවාටං තෝරණං පලිඝන්”ති. කෝට්ඨකේ තිණචුණ්ණං පරිපතති …පේ…  “අනුජානාමි, භික්ඛවේ, ඕගුම්ඵේත්වා උල්ලිත්තාවලිත්තං කාතුං—  සේතවණ්ණං කාළවණ්ණං ගේරුකපරිකම්මං මාලාකම්මං ලතාකම්මං මකරදන්තකං පඤ්චපටිකන්”ති. ආරාමෝ චික්ඛල්ලෝ හෝති …පේ…  “අනුජානාමි, භික්ඛවේ, මරුම්බං උපකිරිතුන්”ති. න පරියාපුණන්ති …පේ…  “අනුජානාමි, භික්ඛවේ, පදරසිලං නික්ඛිපිතුන්”ති. උදකං සන්තිට්ඨති …පේ…  “අනුජානාමි, භික්ඛවේ, උදකනිද්ධමනන්”ති.
</Paragraph>

<Paragraph number="1306" book="cula">
තේන ඛෝ පන සමයේන රාජා මාගධෝ සේනියෝ බිම්බිසාරෝ සංඝස්ස අත්ථාය සුධාමත්තිකාලේපනං පාසාදං කාරේතුකාමෝ හෝති. අථ ඛෝ භික්ඛූනං ඒතදහෝසි—  “කිං නු ඛෝ භගවතා ඡදනං අනුඤ්ඤාතං, කිං අනනුඤ්ඤාතන්”ති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, පඤ්ච ඡදනානි—  ඉට්ඨකාඡදනං, සිලාඡදනං, සුධාඡදනං, තිණච්ඡදනං, පණ්ණච්ඡදනන්”ති.

</Paragraph>
</Division>

<Paragraph number="1307" type="center" book="cula">
පඨමභාණවාරෝ නිට්ඨිතෝ.
</Paragraph>