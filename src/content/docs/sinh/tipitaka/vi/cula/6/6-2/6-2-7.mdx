---
title: "6.2.7 ජේතවනවිහාරානුමෝදනා"
tableOfContents: false
sidebar:
  order: 7
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="315" book="cula">

<Paragraph number="1350" book="cula">
අථ ඛෝ භගවා අනුපුබ්බේන චාරිකං චරමානෝ යේන සාවත්ථි තදවසරි. තත්‍ර සුදං භගවා සාවත්ථියං විහරති ජේතවනේ අනාථපිණ්ඩිකස්ස ආරාමේ. අථ ඛෝ අනාථපිණ්ඩිකෝ ගහපති යේන භගවා තේනුපසඞ්කමි, උපසඞ්කමිත්වා භගවන්තං අභිවාදේත්වා ඒකමන්තං නිසීදි. ඒකමන්තං නිසින්නෝ ඛෝ අනාථපිණ්ඩිකෝ ගහපති භගවන්තං ඒතදවෝච—  “අධිවාසේතු මේ, භන්තේ, භගවා ස්වාතනාය භත්තං සද්ධිං භික්ඛුසංඝේනා”ති. අධිවාසේසි භගවා තුණ්හීභාවේන.
</Paragraph>

<Paragraph number="1351" book="cula">
අථ ඛෝ අනාථපිණ්ඩිකෝ ගහපති භගවතෝ අධිවාසනං විදිත්වා උට්ඨායාසනා භගවන්තං අභිවාදේත්වා පදක්ඛිණං කත්වා පක්කාමි. අථ ඛෝ අනාථපිණ්ඩිකෝ ගහපති තස්සා රත්තියා අච්චයේන පණීතං ඛාදනීයං භෝජනීයං පටියාදාපේත්වා භගවතෝ කාලං ආරෝචාපේසි—  “කාලෝ, භන්තේ, නිට්ඨිතං භත්තන්”ති. අථ ඛෝ භගවා පුබ්බණ්හසමයං නිවාසේත්වා පත්තචීවරමාදාය යේන අනාථපිණ්ඩිකස්ස ගහපතිස්ස නිවේසනං තේනුපසඞ්කමි, උපසඞ්කමිත්වා පඤ්ඤත්තේ ආසනේ නිසීදි සද්ධිං භික්ඛුසංඝේන. අථ ඛෝ අනාථපිණ්ඩිකෝ ගහපති බුද්ධප්පමුඛං භික්ඛුසංඝං පණීතේන ඛාදනීයේන භෝජනීයේන සහත්ථා සන්තප්පේත්වා සම්පවාරේත්වා, භගවන්තං භුත්තාවිං ඕනීතපත්තපාණිං, ඒකමන්තං නිසීදි. ඒකමන්තං නිසින්නෝ ඛෝ අනාථපිණ්ඩිකෝ ගහපති භගවන්තං ඒතදවෝච—  “කථාහං, භන්තේ, ජේතවනේ පටිපජ්ජාමී”ති? “තේන හි ත්වං, ගහපති, ජේතවනං ආගතානාගතස්ස චාතුද්දිසස්ස සංඝස්ස පතිට්ඨපේහී”ති. “ඒවං, භන්තේ”ති ඛෝ අනාථපිණ්ඩිකෝ ගහපති භගවතෝ පටිස්සුත්වා ජේතවනං ආගතානාගතස්ස චාතුද්දිසස්ස සංඝස්ස පතිට්ඨාපේසි.
</Paragraph>

<Paragraph number="1352" book="cula">
අථ ඛෝ භගවා අනාථපිණ්ඩිකං ගහපතිං ඉමාහි ගාථාහි අනුමෝදි—
</Paragraph>

<Paragraph number="1353" type="verses" book="cula">
_“සීතං උණ්හං පටිහන්ති,_  
_තතෝ වාළමිගානි ච;_  
_සරීසපේ ච මකසේ,_  
_සිසිරේ චාපි වුට්ඨියෝ._  

</Paragraph>

<Paragraph number="1354" type="verses" book="cula">
_තතෝ වාතාතපෝ ඝෝරෝ,_  
_සඤ්ජාතෝ පටිහඤ්ඤති;_  
_ලේණත්ථඤ්ච සුඛත්ථඤ්ච,_  
_ඣායිතුඤ්ච විපස්සිතුං._  

</Paragraph>

<Paragraph number="1355" type="verses" book="cula">
_විහාරදානං සංඝස්ස,_  
_අග්ගං බුද්ධේන වණ්ණිතං;_  
_තස්මා හි පණ්ඩිතෝ පෝසෝ,_  
_සම්පස්සං අත්ථමත්තනෝ._  

</Paragraph>

<Paragraph number="1356" type="verses" book="cula">
_විහාරේ කාරයේ රම්මේ,_  
_වාසයේත්ථ බහුස්සුතේ;_  
_තේසං අන්නඤ්ච පානඤ්ච,_  
_වත්ථසේනාසනානි ච._  

</Paragraph>

<Paragraph number="1357" type="verses" book="cula">
_දදේය්‍ය උජුභූතේසු,_  
_විප්පසන්නේන චේතසා;_  
_තේ තස්ස ධම්මං දේසේන්ති,_  
_සබ්බදුක්ඛාපනූදනං;_  
_යං සෝ ධම්මං ඉධඤ්ඤාය,_  
_පරිනිබ්බාති අනාසවෝ”ති._  

</Paragraph>

<Paragraph number="1358" book="cula">
අථ ඛෝ භගවා අනාථපිණ්ඩිකං ගහපතිං ඉමාහි ගාථාහි අනුමෝදිත්වා උට්ඨායාසනා පක්කාමි.
</Paragraph>
</Division>