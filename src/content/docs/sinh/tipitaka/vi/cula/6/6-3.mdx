---
title: "6.3 තතියභාණවාර"
tableOfContents: false
sidebar:
  order: 3
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';
import TableOfContents from '@components/TableOfContents.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="319" book="cula">

<Paragraph number="1376" book="cula">
තේන ඛෝ පන සමයේන ආයස්මා උපනන්දෝ සක්‍යපුත්තෝ සාවත්ථියං සේනාසනං ගහේත්වා අඤ්ඤතරං ගාමකාවාසං අගමාසි. තත්ථපි සේනාසනං අග්ගහේසි. අථ ඛෝ තේසං භික්ඛූනං ඒතදහෝසි—  “අයං, ආවුසෝ, ආයස්මා උපනන්දෝ සක්‍යපුත්තෝ භණ්ඩනකාරකෝ කලහකාරකෝ විවාදකාරකෝ භස්සකාරකෝ සංඝේ අධිකරණකාරකෝ. සචායං ඉධ වස්සං වසිස්සති, සබ්බේව මයං න ඵාසු භවිස්සාම. හන්ද නං පුච්ඡාමා”ති. අථ ඛෝ තේ භික්ඛූ ආයස්මන්තං උපනන්දං සක්‍යපුත්තං ඒතදවෝචුං—  “නනු තයා, ආවුසෝ උපනන්ද, සාවත්ථියං සේනාසනං ගහිතන්”ති? “ඒවමාවුසෝ”ති. “කිං පන ත්වං, ආවුසෝ උපනන්ද, ඒකෝ ද්වේ පටිබාහසී”ති? “ඉධ දානාහං, ආවුසෝ, මුඤ්චාමි; තත්ථ ගණ්හාමී”ති.


</Paragraph>

<Paragraph number="1377" book="cula">
යේ තේ භික්ඛූ අප්පිච්ඡා …පේ…  තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම ආයස්මා උපනන්දෝ සක්‍යපුත්තෝ ඒකෝ ද්වේ පටිබාහේස්සතී”ති. භගවතෝ ඒතමත්ථං ආරෝචේසුං …පේ…  “සච්චං කිර ත්වං, උපනන්ද, ඒකෝ ද්වේ පටිබාහසී”ති? “සච්චං, භගවා”ති. විගරහි බුද්ධෝ භගවා …පේ…  කථඤ්හි නාම ත්වං, මෝඝපුරිස, ඒකෝ ද්වේ පටිබාහිස්සසි? තත්ථ තයා, මෝඝපුරිස, ගහිතං ඉධ මුත්තං, ඉධ තයා ගහිතං තත්‍ර මුත්තං. ඒවං ඛෝ ත්වං, මෝඝපුරිස, උභයත්ථ පරිබාහිරෝ. නේතං, මෝඝපුරිස, අප්පසන්නානං වා පසාදාය …පේ…  විගරහිත්වා …පේ…  ධම්මිං කථං කත්වා භික්ඛූ ආමන්තේසි—  “න, භික්ඛවේ, ඒකේන ද්වේ පටිබාහිතබ්බා. යෝ පටිබාහේය්‍ය, ආපත්ති දුක්කටස්සා”ති.


</Paragraph>

</Division>
<Division number="320" book="cula">

<Paragraph number="1378" book="cula">
තේන ඛෝ පන සමයේන භගවා භික්ඛූනං අනේකපරියායේන විනයකථං කථේසි, විනයස්ස වණ්ණං භාසති, විනයපරියත්තියා වණ්ණං භාසති, ආදිස්ස ආදිස්ස ආයස්මතෝ උපාලිස්ස වණ්ණං භාසති. භික්ඛූනං ඒතදහෝසි—  “භගවා ඛෝ අනේකපරියායේන විනයකථං කථේති, විනයස්ස වණ්ණං භාසති, විනයපරියත්තියා වණ්ණං භාසති, ආදිස්ස ආදිස්ස ආයස්මතෝ උපාලිස්ස වණ්ණං භාසති. හන්ද මයං, ආවුසෝ, ආයස්මතෝ උපාලිස්ස සන්තිකේ විනයං පරියාපුණාමා”ති. තේධ බහූ භික්ඛූ ථේරා ච නවා ච මජ්ඣිමා ච ආයස්මතෝ උපාලිස්ස සන්තිකේ විනයං පරියාපුණන්ති. ආයස්මා උපාලි ඨිතකෝව උද්දිසති ථේරානං භික්ඛූනං ගාරවේන. ථේරාපි භික්ඛූ ඨිතකාව උද්දිසාපේන්ති ධම්මගාරවේන. තත්ථ ථේරා චේව භික්ඛූ කිලමන්ති, ආයස්මා ච උපාලි කිලමති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, නවකේන භික්ඛුනා උද්දිසන්තේන සමකේ වා ආසනේ නිසීදිතුං, උච්චතරේ වා ධම්මගාරවේන; ථේරේන භික්ඛුනා උද්දිසාපේන්තේන සමකේ වා ආසනේ නිසීදිතුං, නීචතරේ වා ධම්මගාරවේනා”ති.


</Paragraph>

<Paragraph number="1379" book="cula">
තේන ඛෝ පන සමයේන බහූ භික්ඛූ ආයස්මතෝ උපාලිස්ස සන්තිකේ ඨිතකා උද්දේසං පටිමානේන්තා කිලමන්ති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, සමානාසනිකේහි සහ නිසීදිතුන්”ති. අථ ඛෝ භික්ඛූනං ඒතදහෝසි—  “කිත්තාවතා නු ඛෝ සමානාසනිකෝ හෝතී”ති? භගවතෝ ඒතමත්ථං ආරෝචේසුං—  “අනුජානාමි, භික්ඛවේ, තිවස්සන්තරේන සහ නිසීදිතුන්”ති.


</Paragraph>

<Paragraph number="1380" book="cula">
තේන ඛෝ පන සමයේන සම්බහුලා භික්ඛූ සමානාසනිකා මඤ්චේ නිසීදිත්වා මඤ්චං භින්දිංසු, පීඨේ නිසීදිත්වා පීඨං භින්දිංසු. භගවතෝ ඒතමත්ථං ආරෝචේසුං. “අනුජානාමි, භික්ඛවේ, තිවග්ගස්ස මඤ්චං, තිවග්ගස්ස පීඨන්”ති. තිවග්ගෝපි මඤ්චේ නිසීදිත්වා මඤ්චං භින්දි, පීඨේ නිසීදිත්වා පීඨං භින්දි …පේ…  “අනුජානාමි, භික්ඛවේ, දුවග්ගස්ස මඤ්චං, දුවග්ගස්ස පීඨන්”ති.


</Paragraph>

<Paragraph number="1381" book="cula">
තේන ඛෝ පන සමයේන භික්ඛූ අසමානාසනිකේහි සහ දීඝාසනේ නිසීදිතුං කුක්කුච්චායන්ති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, ඨපේත්වා පණ්ඩකං, මාතුගාමං, උභතෝබ්‍යඤ්ජනකං, අසමානාසනිකේහි සහ දීඝාසනේ නිසීදිතුන්”ති. අථ ඛෝ භික්ඛූනං ඒතදහෝසි—  “කිත්තකං පච්ඡිමං නු ඛෝ දීඝාසනං හෝතී”ති? භගවතෝ ඒතමත්ථං ආරෝචේසුං. “අනුජානාමි, භික්ඛවේ, යං තිණ්ණං පහෝති, ඒත්තකං පච්ඡිමං දීඝාසනන්”ති.


</Paragraph>

<Paragraph number="1382" book="cula">
තේන ඛෝ පන සමයේන විසාඛා මිගාරමාතා සංඝස්ස අත්ථාය සාළින්දං පාසාදං කාරාපේතුකාමා හෝති හත්ථිනඛකං. අථ ඛෝ භික්ඛූනං ඒතදහෝසි—  “කිං නු ඛෝ භගවතා පාසාදපරිභෝගෝ අනුඤ්ඤාතෝ කිං අනනුඤ්ඤාතෝ”ති? භගවතෝ ඒතමත්ථං ආරෝචේසුං. “අනුජානාමි, භික්ඛවේ, සබ්බං පාසාදපරිභෝගන්”ති.


</Paragraph>

<Paragraph number="1383" book="cula">
තේන ඛෝ පන සමයේන රඤ්ඤෝ පසේනදිස්ස කෝසලස්ස අය්‍යිකා කාලඞ්කතා හෝති. තස්ස කාලංකිරියාය සංඝස්ස බහුං අකප්පියභණ්ඩං උප්පන්නං හෝති, සේය්‍යථිදං—  ආසන්දි, පල්ලඞ්කෝ, ගෝනකෝ, චිත්තකෝ, පටිකා, පටලිකා, තූලිකා, විකතිකා, උද්දලෝමී, ඒකන්තලෝමී, කට්ටිස්සං, කෝසේය්‍යං, කුත්තකං, හත්ථත්ථරං, අස්සත්ථරං, රථත්ථරං, අජිනපවේණි, කදලිමිගපවරපච්චත්ථරණං, සෞත්තරච්ඡදං, උභතෝලෝහිතකූපධානං. භගවතෝ ඒතමත්ථං ආරෝචේසුං. “අනුජානාමි, භික්ඛවේ, ආසන්දියා පාදේ ඡින්දිත්වා පරිභුඤ්ජිතුං, පල්ලඞ්කස්ස වාළේ භින්දිත්වා පරිභුඤ්ජිතුං, තූලිකං විජටේත්වා බිබ්බෝහනං කාතුං, අවසේසං භූමත්ථරණං කාතුන්”ති.

</Paragraph>
</Division>

<TableOfContents book="cula" section="6.3">
* [6.3.1 අවිස්සජ්ජියවත්ථු](6-3/6-3-1)
* [6.3.2 අවේභඞ්ගියවත්ථු](6-3/6-3-2)
* [6.3.3 නවකම්මදානකථා](6-3/6-3-3)
* [6.3.4 අඤ්ඤත්‍රපරිභෝගපටික්ඛේපාදි](6-3/6-3-4)
* [6.3.5 සංඝභත්තාදිඅනුජානන](6-3/6-3-5)
* [6.3.6 භත්තුද්දේසකසම්මුති](6-3/6-3-6)
* [6.3.7 සේනාසනපඤ්ඤාපකාදිසම්මුති](6-3/6-3-7)
* [6.3.8 අප්පමත්තකවිස්සජ්ජකසම්මුති](6-3/6-3-8)
* [6.3.9 සාටියග්ගාහාපකාදිසම්මුති](6-3/6-3-9)
</TableOfContents>