---
title: "6.3.3 නවකම්මදානකථා"
tableOfContents: false
sidebar:
  order: 3
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="323" book="cula">

<Paragraph number="1399" book="cula">
අථ ඛෝ භගවා කීටාගිරිස්මිං යථාභිරන්තං විහරිත්වා යේන ආළවී තේන චාරිකං පක්කාමි. අනුපුබ්බේන චාරිකං චරමානෝ යේන ආළවී තදවසරි. තත්‍ර සුදං භගවා ආළවියං විහරති අග්ගාළවේ චේතියේ. තේන ඛෝ පන සමයේන ආළවකා භික්ඛූ ඒවරූපානි නවකම්මානි දේන්ති—  පිණ්ඩනික්ඛේපනමත්තේනපි නවකම්මං දේන්ති; කුට්ටලේපනමත්තේනපි නවකම්මං දේන්ති; ද්වාරට්ඨපනමත්තේනපි නවකම්මං දේන්ති; අග්ගළවට්ටිකරණමත්තේනපි නවකම්මං දේන්ති; ආලෝකසන්ධිකරණමත්තේනපි නවකම්මං දේන්ති; සේතවණ්ණකරණමත්තේනපි නවකම්මං දේන්ති; කාළවණ්ණකරණමත්තේනපි නවකම්මං දේන්ති; ගේරුකපරිකම්මකරණමත්තේනපි නවකම්මං දේන්ති; ඡාදනමත්තේනපි නවකම්මං දේන්ති; බන්ධනමත්තේනපි නවකම්මං දේන්ති; භණ්ඩිකාට්ඨපනමත්තේනපි නවකම්මං දේන්ති; ඛණ්ඩඵුල්ලපටිසඞ්ඛරණමත්තේනපි නවකම්මං දේන්ති; පරිභණ්ඩකරණමත්තේනපි නවකම්මං දේන්ති; වීසතිවස්සිකම්පි නවකම්මං දේන්ති; තිංසවස්සිකම්පි නවකම්මං දේන්ති; යාවජීවිකම්පි නවකම්මං දේන්ති; ධූමකාලිකම්පි පරියෝසිතං විහාරං නවකම්මං දේන්ති. යේ තේ භික්ඛූ අප්පිච්ඡා …පේ…  තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම ආළවකා භික්ඛූ ඒවරූපානි නවකම්මානි දස්සන්ති—  පිණ්ඩනික්ඛේපනමත්තේනපි නවකම්මං දස්සන්ති; කුට්ටලේපනමත්තේනපි…  ද්වාරට්ඨපනමත්තේනපි…  අග්ගළවට්ටිකරණමත්තේනපි…  ආලෝකසන්ධිකරණමත්තේනපි…  සේතවණ්ණකරණමත්තේනපි…  කාළවණ්ණකරණමත්තේනපි…  ගේරුකපරිකම්මකරණමත්තේනපි…  ඡාදනමත්තේනපි…  බන්ධනමත්තේනපි…  භණ්ඩිකාට්ඨපනමත්තේනපි…  ඛණ්ඩඵුල්ලපටිසඞ්ඛරණමත්තේනපි…  පරිභණ්ඩකරණමත්තේනපි…  වීසතිවස්සිකම්පි…  තිංසවස්සිකම්පි…  යාවජීවිකම්පි…  ධූමකාලිකම්පි පරියෝසිතං විහාරං නවකම්මං දස්සන්තී”ති. භගවතෝ ඒතමත්ථං ආරෝචේසුං …පේ…  “සච්චං කිර, භික්ඛවේ …පේ…  “සච්චං, භගවා”ති …පේ…  විගරහිත්වා …පේ…  ධම්මිං කථං කත්වා භික්ඛූ ආමන්තේසි—  “න, භික්ඛවේ, පිණ්ඩනික්ඛේපනමත්තේන නවකම්මං දාතබ්බං …පේ…  න කුට්ටලේපනමත්තේන නවකම්මං දාතබ්බං. න ද්වාරට්ඨපනමත්තේන නවකම්මං දාතබ්බං. න අග්ගළවට්ටිකරණමත්තේන නවකම්මං දාතබ්බං. න ආලෝකසන්ධිකරණමත්තේන නවකම්මං දාතබ්බං. න සේතවණ්ණකරණමත්තේන නවකම්මං දාතබ්බං. න කාළවණ්ණකරණමත්තේන නවකම්මං දාතබ්බං. න ගේරුකපරිකම්මකරණමත්තේන නවකම්මං දාතබ්බං. න ඡාදනමත්තේන නවකම්මං දාතබ්බං. න බන්ධනමත්තේන නවකම්මං දාතබ්බං. න භණ්ඩිකාට්ඨපනමත්තේන නවකම්මං දාතබ්බං. න ඛණ්ඩඵුල්ලපටිසඞ්ඛරණමත්තේන නවකම්මං දාතබ්බං. න පරිභණ්ඩකරණමත්තේන නවකම්මං දාතබ්බං. න වීසතිවස්සිකං නවකම්මං දාතබ්බං. න තිංසවස්සිකං නවකම්මං දාතබ්බං. න යාවජීවිකං නවකම්මං දාතබ්බං. න ධූමකාලිකම්පි පරියෝසිතං විහාරං නවකම්මං දාතබ්බං. යෝ දදේය්‍ය, ආපත්ති දුක්කටස්ස. අනුජානාමි, භික්ඛවේ, අකතං වා විප්පකතං වා නවකම්මං දාතුං, ඛුද්දකේ විහාරේ කම්මං ඕලෝකේත්වා ඡප්පඤ්චවස්සිකං නවකම්මං දාතුං, අඩ්ඪයෝගේ කම්මං ඕලෝකේත්වා සත්තට්ඨවස්සිකං නවකම්මං දාතුං, මහල්ලකේ විහාරේ පාසාදේ වා කම්මං ඕලෝකේත්වා දසද්වාදසවස්සිකං නවකම්මං දාතුන්”ති.
</Paragraph>

<Paragraph number="1400" book="cula">
තේන ඛෝ පන සමයේන භික්ඛූ සබ්බේ විහාරේ නවකම්මං දේන්ති. භගවතෝ ඒතමත්ථං ආරෝචේසුං. “න, භික්ඛවේ, සබ්බේ විහාරේ නවකම්මං දාතබ්බං. යෝ දදේය්‍ය, ආපත්ති දුක්කටස්සා”ති.
</Paragraph>

<Paragraph number="1401" book="cula">
තේන ඛෝ පන සමයේන භික්ඛූ ඒකස්ස ද්වේ දේන්ති. භගවතෝ ඒතමත්ථං ආරෝචේසුං. “න, භික්ඛවේ, ඒකස්ස ද්වේ දාතබ්බා. යෝ දදේය්‍ය, ආපත්ති දුක්කටස්සා”ති.
</Paragraph>

<Paragraph number="1402" book="cula">
තේන ඛෝ පන සමයේන භික්ඛූ නවකම්මං ගහේත්වා අඤ්ඤං වාසේන්ති. භගවතෝ ඒතමත්ථං ආරෝචේසුං. “න, භික්ඛවේ, නවකම්මං ගහේත්වා අඤ්ඤෝ වාසේතබ්බෝ. යෝ වාසේය්‍ය, ආපත්ති දුක්කටස්සා”ති.
</Paragraph>

<Paragraph number="1403" book="cula">
තේන ඛෝ පන සමයේන භික්ඛූ නවකම්මං ගහේත්වා සංඝිකං පටිබාහේන්ති. භගවතෝ ඒතමත්ථං ආරෝචේසුං. “න, භික්ඛවේ, නවකම්මං ගහේත්වා සංඝිකං පටිබාහිතබ්බං. යෝ පටිබාහේය්‍ය, ආපත්ති දුක්කටස්ස. අනුජානාමි, භික්ඛවේ, ඒකං වරසේය්‍යං ගහේතුන්”ති.
</Paragraph>

<Paragraph number="1404" book="cula">
තේන ඛෝ පන සමයේන භික්ඛූ නිස්සීමේ ඨිතස්ස නවකම්මං දේන්ති. භගවතෝ ඒතමත්ථං ආරෝචේසුං. “න, භික්ඛවේ, නිස්සීමේ ඨිතස්ස නවකම්මං දාතබ්බං. යෝ දදේය්‍ය, ආපත්ති දුක්කටස්සා”ති.
</Paragraph>

<Paragraph number="1405" book="cula">
තේන ඛෝ පන සමයේන භික්ඛූ නවකම්මං ගහේත්වා සබ්බකාලං පටිබාහන්ති. භගවතෝ ඒතමත්ථං ආරෝචේසුං. “න, භික්ඛවේ, නවකම්මං ගහේත්වා සබ්බකාලං පටිබාහිතබ්බං. යෝ පටිබාහේය්‍ය, ආපත්ති දුක්කටස්ස. අනුජානාමි, භික්ඛවේ, වස්සානං තේමාසං පටිබාහිතුං, උතුකාලං පන න පටිබාහිතුන්”ති.
</Paragraph>

<Paragraph number="1406" book="cula">
තේන ඛෝ පන සමයේන භික්ඛූ නවකම්මං ගහේත්වා පක්කමන්තිපි, විබ්භමන්තිපි, කාලම්පි කරෝන්ති; සාමණේරාපි පටිජානන්ති; සික්ඛං පච්චක්ඛාතකාපි පටිජානන්ති; අන්තිමවත්ථුං අජ්ඣාපන්නකාපි පටිජානන්ති; උම්මත්තකාපි පටිජානන්ති; ඛිත්තචිත්තාපි පටිජානන්ති; වේදනාට්ටාපි පටිජානන්ති; ආපත්තියා අදස්සනේ උක්ඛිත්තකාපි පටිජානන්ති; ආපත්තියා අප්පටිකම්මේ උක්ඛිත්තකාපි පටිජානන්ති; පාපිකාය දිට්ඨියා අප්පටිනිස්සග්ගේ උක්ඛිත්තකාපි පටිජානන්ති; පණ්ඩකාපි පටිජානන්ති; ථේය්‍යසංවාසකාපි පටිජානන්ති; තිත්ථියපක්කන්තකාපි පටිජානන්ති; තිරච්ඡානගතාපි පටිජානන්ති; මාතුඝාතකාපි පටිජානන්ති; පිතුඝාතකාපි පටිජානන්ති; අරහන්තඝාතකාපි පටිජානන්ති; භික්ඛුනිදූසකාපි පටිජානන්ති; සංඝභේදකාපි පටිජානන්ති; ලෝහිතුප්පාදකාපි පටිජානන්ති; උභතෝබ්‍යඤ්ජනකාපි පටිජානන්ති. භගවතෝ ඒතමත්ථං ආරෝචේසුං.
</Paragraph>

<Paragraph number="1407" book="cula">
“ඉධ පන, භික්ඛවේ, භික්ඛු නවකම්මං ගහේත්වා පක්කමති—  මා සංඝස්ස හායීති අඤ්ඤස්ස දාතබ්බං.
</Paragraph>

<Paragraph number="1408" book="cula">
ඉධ පන, භික්ඛවේ, භික්ඛු නවකම්මං ගහේත්වා විබ්භමති …පේ…  කාලං කරෝති, සාමණේරෝ පටිජානාති, සික්ඛං පච්චක්ඛාතකෝ පටිජානාති, අන්තිමවත්ථුං අජ්ඣාපන්නකෝ පටිජානාති, උම්මත්තකෝ පටිජානාති, ඛිත්තචිත්තෝ පටිජානාති, වේදනාට්ටෝ පටිජානාති, ආපත්තියා අදස්සනේ උක්ඛිත්තකෝ පටිජානාති, ආපත්තියා අප්පටිකම්මේ උක්ඛිත්තකෝ පටිජානාති, පාපිකාය දිට්ඨියා අප්පටිනිස්සග්ගේ උක්ඛිත්තකෝ පටිජානාති, පණ්ඩකෝ පටිජානාති, ථේය්‍යසංවාසකෝ පටිජානාති, තිත්ථියපක්කන්තකෝ පටිජානාති, තිරච්ඡානගතෝ පටිජානාති, මාතුඝාතකෝ පටිජානාති, පිතුඝාතකෝ පටිජානාති, අරහන්තඝාතකෝ පටිජානාති, භික්ඛුනිදූසකෝ පටිජානාති, සංඝභේදකෝ පටිජානාති, ලෝහිතුප්පාදකෝ පටිජානාති, උභතෝබ්‍යඤ්ජනකෝ පටිජානාති—  මා සංඝස්ස හායීති අඤ්ඤස්ස දාතබ්බං.
</Paragraph>

<Paragraph number="1409" book="cula">
ඉධ පන, භික්ඛවේ, භික්ඛු නවකම්මං ගහේත්වා විප්පකතේ පක්කමති—  මා සංඝස්ස හායීති අඤ්ඤස්ස දාතබ්බං.
</Paragraph>

<Paragraph number="1410" book="cula">
ඉධ පන, භික්ඛවේ, භික්ඛු නවකම්මං ගහේත්වා විප්පකතේ විබ්භමති …පේ…  උභතෝබ්‍යඤ්ජනකෝ පටිජානාති—  මා සංඝස්ස හායීති අඤ්ඤස්ස දාතබ්බං.
</Paragraph>

<Paragraph number="1411" book="cula">
ඉධ පන, භික්ඛවේ, භික්ඛු නවකම්මං ගහේත්වා පරියෝසිතේ පක්කමති—  තස්සේවේතං.
</Paragraph>

<Paragraph number="1412" book="cula">
ඉධ පන, භික්ඛවේ, භික්ඛු නවකම්මං ගහේත්වා පරියෝසිතේ විබ්භමති …පේ…  කාලං කරෝති, සාමණේරෝ පටිජානාති, සික්ඛං පච්චක්ඛාතකෝ පටිජානාති, අන්තිමවත්ථුං අජ්ඣාපන්නකෝ පටිජානාති—  සංඝෝ සාමී.
</Paragraph>

<Paragraph number="1413" book="cula">
ඉධ පන, භික්ඛවේ, භික්ඛු නවකම්මං ගහේත්වා පරියෝසිතේ උම්මත්තකෝ පටිජානාති, ඛිත්තචිත්තෝ පටිජානාති, වේදනාට්ටෝ පටිජානාති, ආපත්තියා අදස්සනේ උක්ඛිත්තකෝ පටිජානාති, ආපත්තියා අප්පටිකම්මේ උක්ඛිත්තකෝ පටිජානාති, පාපිකාය දිට්ඨියා අප්පටිනිස්සග්ගේ උක්ඛිත්තකෝ පටිජානාති—  තස්සේවේතං.
</Paragraph>

<Paragraph number="1414" book="cula">
ඉධ පන, භික්ඛවේ, භික්ඛු නවකම්මං ගහේත්වා පරියෝසිතේ පණ්ඩකෝ පටිජානාති, ථේය්‍යසංවාසකෝ පටිජානාති, තිත්ථියපක්කන්තකෝ පටිජානාති, තිරච්ඡානගතෝ පටිජානාති, මාතුඝාතකෝ පටිජානාති, පිතුඝාතකෝ පටිජානාති, අරහන්තඝාතකෝ පටිජානාති, භික්ඛුනිදූසකෝ පටිජානාති, සංඝභේදකෝ පටිජානාති, ලෝහිතුප්පාදකෝ පටිජානාති, උභතෝබ්‍යඤ්ජනකෝ පටිජානාති—  සංඝෝ සාමී”ති.
</Paragraph>
</Division>