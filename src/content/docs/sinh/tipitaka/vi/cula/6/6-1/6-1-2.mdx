---
title: "6.1.2 මඤ්චපීඨාදිඅනුජානන"
tableOfContents: false
sidebar:
  order: 2
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="297" book="cula">

<Paragraph number="1274" book="cula">
තේන ඛෝ පන සමයේන සංඝස්ස සෝසානිකෝ මසාරකෝ මඤ්චෝ උප්පන්නෝ හෝති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, මසාරකං මඤ්චන්”ති. මසාරකං පීඨං උප්පන්නං හෝති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, මසාරකං පීඨන්”ති.
</Paragraph>

<Paragraph number="1275" book="cula">
තේන ඛෝ පන සමයේන සංඝස්ස සෝසානිකෝ බුන්දිකාබද්ධෝ මඤ්චෝ උප්පන්නෝ හෝති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, බුන්දිකාබද්ධං මඤ්චන්”ති. බුන්දිකාබද්ධං පීඨං උප්පන්නං හෝති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, බුන්දිකාබද්ධං පීඨන්”ති.
</Paragraph>

<Paragraph number="1276" book="cula">
තේන ඛෝ පන සමයේන සංඝස්ස සෝසානිකෝ කුළීරපාදකෝ මඤ්චෝ උප්පන්නෝ හෝති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, කුළීරපාදකං මඤ්චන්”ති. කුළීරපාදකං පීඨං උප්පන්නං හෝති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, කුළීරපාදකං පීඨන්”ති.
</Paragraph>

<Paragraph number="1277" book="cula">
තේන ඛෝ පන සමයේන සංඝස්ස සෝසානිකෝ ආහච්චපාදකෝ මඤ්චෝ උප්පන්නෝ හෝති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, ආහච්චපාදකං මඤ්චන්”ති. ආහච්චපාදකං පීඨං උප්පන්නං හෝති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, ආහච්චපාදකං පීඨන්”ති.
</Paragraph>

<Paragraph number="1278" book="cula">
තේන ඛෝ පන සමයේන සංඝස්ස ආසන්දිකෝ උප්පන්නෝ හෝති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, ආසන්දිකන්”ති. උච්චකෝ ආසන්දිකෝ උප්පන්නෝ හෝති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, උච්චකම්පි ආසන්දිකන්”ති. සත්තඞ්ගෝ උප්පන්නෝ හෝති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, සත්තඞ්ගන්”ති. උච්චකෝ සත්තඞ්ගෝ උප්පන්නෝ හෝති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, උච්චකම්පි සත්තඞ්ගන්”ති. භද්දපීඨං උප්පන්නං හෝති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, භද්දපීඨන්”ති. පීඨිකා උප්පන්නා හෝති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, පීඨිකන්”ති. ඒළකපාදකං පීඨං උප්පන්නං හෝති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, ඒළකපාදකං පීඨන්”ති. ආමලකවට්ටිකං පීඨං උප්පන්නං හෝති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, ආමලකවට්ටිකං පීඨන්”ති. ඵලකං උප්පන්නං හෝති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, ඵලකන්”ති. කෝච්ඡං උප්පන්නං හෝති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, කෝච්ඡන්”ති. පලාලපීඨං උප්පන්නං හෝති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, පලාලපීඨන්”ති.
</Paragraph>

<Paragraph number="1279" book="cula">
තේන ඛෝ පන සමයේන ඡබ්බග්ගියා භික්ඛූ උච්චේ මඤ්චේ සයන්ති. මනුස්සා විහාරචාරිකං ආහිණ්ඩන්තා පස්සිත්වා උජ්ඣායන්ති ඛිය්‍යන්ති විපාචේන්ති—  “සේය්‍යථාපි ගිහී කාමභෝගිනෝ”ති. භගවතෝ ඒතමත්ථං ආරෝචේසුං. “න, භික්ඛවේ, උච්චේ මඤ්චේ සයිතබ්බං. යෝ සයේය්‍ය, ආපත්ති දුක්කටස්සා”ති.
</Paragraph>

<Paragraph number="1280" book="cula">
තේන ඛෝ පන සමයේන අඤ්ඤතරෝ භික්ඛු නීචේ මඤ්චේ සයන්තෝ අහිනා දට්ඨෝ හෝති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, මඤ්චපටිපාදකන්”ති.
</Paragraph>

<Paragraph number="1281" book="cula">
තේන ඛෝ පන සමයේන ඡබ්බග්ගියා භික්ඛූ උච්චේ මඤ්චපටිපාදකේ ධාරේන්ති, සහ මඤ්චපටිපාදකේහි පවේධේන්ති. මනුස්සා විහාරචාරිකං ආහිණ්ඩන්තා පස්සිත්වා උජ්ඣායන්ති ඛිය්‍යන්ති විපාචේන්ති—  “සේය්‍යථාපි ගිහී කාමභෝගිනෝ”ති. භගවතෝ ඒතමත්ථං ආරෝචේසුං. “න, භික්ඛවේ, උච්චා මඤ්චපටිපාදකා ධාරේතබ්බා. යෝ ධාරේය්‍ය, ආපත්ති දුක්කටස්ස. අනුජානාමි, භික්ඛවේ, අට්ඨඞ්ගුලපරමං මඤ්චපටිපාදකන්”ති.
</Paragraph>

<Paragraph number="1282" book="cula">
තේන ඛෝ පන සමයේන සංඝස්ස සුත්තං උප්පන්නං හෝති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, සුත්තං මඤ්චං වේඨේතුන්”ති. අඞ්ගානි බහුසුත්තං පරියාදියන්ති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, අඞ්ගේ විජ්ඣිත්වා අට්ඨපදකං වේඨේතුන්”ති. චෝළකං උප්පන්නං හෝති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, චිමිලිකං කාතුන්”ති. තූලිකා උප්පන්නා හෝති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, විජටේත්වා බිබ්බෝහනං කාතුං. තීණි තූලානි—  රුක්ඛතූලං, ලතාතූලං, පෝටකිතූලන්”ති.
</Paragraph>

<Paragraph number="1283" book="cula">
තේන ඛෝ පන සමයේන ඡබ්බග්ගියා භික්ඛූ අද්ධකායිකානි බිබ්බෝහනානි ධාරේන්ති. මනුස්සා විහාරචාරිකං ආහිණ්ඩන්තා පස්සිත්වා උජ්ඣායන්ති ඛිය්‍යන්ති විපාචේන්ති—  “සේය්‍යථාපි ගිහී කාමභෝගිනෝ”ති. භගවතෝ ඒතමත්ථං ආරෝචේසුං. “න, භික්ඛවේ, අඩ්ඪකායිකානි බිබ්බෝහනානි ධාරේතබ්බානි. යෝ ධාරේය්‍ය, ආපත්ති දුක්කටස්ස. අනුජානාමි, භික්ඛවේ, සීසප්පමාණං බිබ්බෝහනං කාතුන්”ති.
</Paragraph>

<Paragraph number="1284" book="cula">
තේන ඛෝ පන සමයේන රාජගහේ ගිරග්ගසමජ්ජෝ හෝති. මනුස්සා මහාමත්තානං අත්ථාය භිසියෝ පටියාදේන්ති—  උණ්ණභිසිං, චෝළභිසිං, වාකභිසිං, තිණභිසිං, පණ්ණභිසිං. තේ වීතිවත්තේ සමජ්ජේ ඡවිං උප්පාටේත්වා හරන්ති. අද්දසාසුං ඛෝ භික්ඛූ සමජ්ජට්ඨානේ බහුං උණ්ණම්පි චෝළකම්පි වාකම්පි තිණම්පි පණ්ණම්පි ඡට්ටිතං. දිස්වාන භගවතෝ ඒතමත්ථං ආරෝචේසුං. “අනුජානාමි, භික්ඛවේ, පඤ්ච භිසියෝ—  උණ්ණභිසිං, චෝළභිසිං, වාකභිසිං, තිණභිසිං, පණ්ණභිසින්”ති.
</Paragraph>

<Paragraph number="1285" book="cula">
තේන ඛෝ පන සමයේන සංඝස්ස සේනාසනපරික්ඛාරිකං දුස්සං උප්පන්නං හෝති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, භිසිං ඕනන්ධිතුන්”ති.
</Paragraph>

<Paragraph number="1286" book="cula">
තේන ඛෝ පන සමයේන භික්ඛූ මඤ්චභිසිං පීඨේ සන්ථරන්ති, පීඨභිසිං මඤ්චේ සන්ථරන්ති. භිසියෝ පරිභිජ්ජන්ති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, ඕනද්ධමඤ්චං ඕනද්ධපීඨන්”ති. උල්ලෝකං අකරිත්වා සන්ථරන්ති, හේට්ඨතෝ නිපතන්ති …පේ…  “අනුජානාමි, භික්ඛවේ, උල්ලෝකං කරිත්වා සන්ථරිත්වා භිසිං ඕනන්ධිතුන්”ති. ඡවිං උප්පාටේත්වා හරන්ති …පේ…  “අනුජානාමි, භික්ඛවේ, ඵෝසිතුන්”ති. හරන්තියේව …පේ…  “අනුජානාමි, භික්ඛවේ, භත්තිකම්මන්”ති. හරන්තියේව …පේ…  “අනුජානාමි, භික්ඛවේ, හත්ථභත්තිකම්මන්”ති. හරන්තියේව …පේ…  “අනුජානාමි, භික්ඛවේ, හත්ථභත්තින්”ති.
</Paragraph>
</Division>