---
title: "6.2.3 අග්ගාසනාදිඅනුජානන"
tableOfContents: false
sidebar:
  order: 3
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="310" book="cula">

<Paragraph number="1335" book="cula">
අථ ඛෝ භගවා වේසාලියං යථාභිරන්තං විහරිත්වා යේන සාවත්ථි තේන චාරිකං පක්කාමි. තේන ඛෝ පන සමයේන ඡබ්බග්ගියානං භික්ඛූනං අන්තේවාසිකා භික්ඛූ බුද්ධප්පමුඛස්ස සංඝස්ස පුරතෝ පුරතෝ ගන්ත්වා විහාරේ පරිග්ගණ්හන්ති, සේය්‍යායෝ පරිග්ගණ්හන්ති—  “ඉදං අම්හාකං උපජ්ඣායානං භවිස්සති, ඉදං අම්හාකං ආචරියානං භවිස්සති, ඉදං අම්හාකං භවිස්සතී”ති.
</Paragraph>

<Paragraph number="1336" book="cula">
අථ ඛෝ ආයස්මා සාරිපුත්තෝ බුද්ධප්පමුඛස්ස සංඝස්ස පිට්ඨිතෝ පිට්ඨිතෝ ගන්ත්වා විහාරේසු පරිග්ගහිතේසු, සේය්‍යාසු පරිග්ගහිතාසු, සේය්‍යං අලභමානෝ අඤ්ඤතරස්මිං රුක්ඛමූලේ නිසීදි. අථ ඛෝ භගවා රත්තියා පච්චූසසමයං පච්චුට්ඨාය උක්කාසි. ආයස්මාපි සාරිපුත්තෝ උක්කාසි. “කෝ ඒත්ථා”ති? “අහං, භගවා, සාරිපුත්තෝ”ති. “කිස්ස ත්වං, සාරිපුත්ත, ඉධ නිසින්නෝ”ති? අථ ඛෝ ආයස්මා සාරිපුත්තෝ භගවතෝ ඒතමත්ථං ආරෝචේසි. අථ ඛෝ භගවා ඒතස්මිං නිදානේ ඒතස්මිං පකරණේ භික්ඛුසංඝං සන්නිපාතාපේත්වා භික්ඛූ පටිපුච්ඡි—  “සච්චං කිර, භික්ඛවේ, ඡබ්බග්ගියානං භික්ඛූනං අන්තේවාසිකා භික්ඛූ බුද්ධප්පමුඛස්ස සංඝස්ස පුරතෝ පුරතෝ ගන්ත්වා විහාරේ පරිග්ගණ්හන්ති, සේය්‍යායෝ පරිග්ගණ්හන්ති—  ඉදං අම්හාකං උපජ්ඣායානං භවිස්සති, ඉදං අම්හාකං ආචරියානං භවිස්සති, ඉදං අම්හාකං භවිස්සතී”ති? “සච්චං, භගවා”ති. විගරහි බුද්ධෝ භගවා …පේ…  කථඤ්හි නාම තේ, භික්ඛවේ, මෝඝපුරිසා බුද්ධප්පමුඛස්ස සංඝස්ස පුරතෝ පුරතෝ ගන්ත්වා විහාරේ පරිග්ගහේස්සන්ති, සේය්‍යායෝ පරිග්ගහේස්සන්ති—  ඉදං අම්හාකං උපජ්ඣායානං භවිස්සති, ඉදං අම්හාකං ආචරියානං භවිස්සති, ඉදං අම්හාකං භවිස්සතීති. නේතං, භික්ඛවේ, අප්පසන්නානං වා පසාදාය …පේ…  විගරහිත්වා …පේ…  ධම්මිං කථං කත්වා භික්ඛූ ආමන්තේසි—  “කෝ, භික්ඛවේ, අරහති අග්ගාසනං අග්ගෝදකං අග්ගපිණ්ඩන්”ති?
</Paragraph>

<Paragraph number="1337" book="cula">
ඒකච්චේ භික්ඛූ ඒවමාහංසු—  “යෝ, භගවා, ඛත්තියකුලා පබ්බජිතෝ සෝ අරහති අග්ගාසනං අග්ගෝදකං අග්ගපිණ්ඩන්”ති. ඒකච්චේ භික්ඛූ ඒවමාහංසු—  “යෝ, භගවා, බ්‍රාහ්මණකුලා පබ්බජිතෝ සෝ අරහති අග්ගාසනං අග්ගෝදකං අග්ගපිණ්ඩන්”ති. ඒකච්චේ භික්ඛූ ඒවමාහංසු—  “යෝ, භගවා, ගහපතිකුලා පබ්බජිතෝ සෝ අරහති අග්ගාසනං අග්ගෝදකං අග්ගපිණ්ඩන්”ති. ඒකච්චේ භික්ඛූ ඒවමාහංසු—  “යෝ, භගවා, සුත්තන්තිකෝ සෝ අරහති අග්ගාසනං අග්ගෝදකං අග්ගපිණ්ඩන්”ති. ඒකච්චේ භික්ඛූ ඒවමාහංසු—  “යෝ, භගවා, විනයධරෝ සෝ අරහති අග්ගාසනං අග්ගෝදකං අග්ගපිණ්ඩන්”ති. ඒකච්චේ භික්ඛූ ඒවමාහංසු—  “යෝ, භගවා, ධම්මකථිකෝ සෝ අරහති අග්ගාසනං අග්ගෝදකං අග්ගපිණ්ඩන්”ති. ඒකච්චේ භික්ඛූ ඒවමාහංසු—  “යෝ, භගවා, පඨමස්ස ඣානස්ස ලාභී සෝ අරහති අග්ගාසනං අග්ගෝදකං අග්ගපිණ්ඩන්”ති. ඒකච්චේ භික්ඛූ ඒවමාහංසු—  “යෝ, භගවා, දුතියස්ස ඣානස්ස ලාභී සෝ අරහති අග්ගාසනං අග්ගෝදකං අග්ගපිණ්ඩන්”ති. ඒකච්චේ භික්ඛූ ඒවමාහංසු—  “යෝ, භගවා, තතියස්ස ඣානස්ස ලාභී සෝ අරහති අග්ගාසනං අග්ගෝදකං අග්ගපිණ්ඩන්”ති. ඒකච්චේ භික්ඛූ ඒවමාහංසු—  “යෝ, භගවා, චතුත්ථස්ස ඣානස්ස ලාභී සෝ අරහති අග්ගාසනං අග්ගෝදකං අග්ගපිණ්ඩන්”ති. ඒකච්චේ භික්ඛූ ඒවමාහංසු—  “යෝ, භගවා, සෝතාපන්නෝ සෝ අරහති අග්ගාසනං අග්ගෝදකං අග්ගපිණ්ඩන්”ති. ඒකච්චේ භික්ඛූ ඒවමාහංසු—  “යෝ, භගවා, සකදාගාමී …පේ…  යෝ, භගවා, අනාගාමී …පේ…  යෝ, භගවා, අරහා සෝ අරහති අග්ගාසනං අග්ගෝදකං අග්ගපිණ්ඩන්”ති. ඒකච්චේ භික්ඛූ ඒවමාහංසු—  “යෝ, භගවා, තේවිජ්ජෝ සෝ අරහති අග්ගාසනං අග්ගෝදකං අග්ගපිණ්ඩන්”ති. ඒකච්චේ භික්ඛූ ඒවමාහංසු—  “යෝ, භගවා, ඡළභිඤ්ඤෝ සෝ අරහති අග්ගාසනං අග්ගෝදකං අග්ගපිණ්ඩන්”ති.
</Paragraph>

</Division>
<Division number="311" book="cula">

<Paragraph number="1338" book="cula">
අථ ඛෝ භගවා භික්ඛූ ආමන්තේසි—  “භූතපුබ්බං, භික්ඛවේ, හිමවන්තපදේසේ මහානිග්‍රෝධෝ අහෝසි. තං තයෝ සහායා උපනිස්සාය විහරිංසු—  තිත්තිරෝ ච, මක්කටෝ ච, හත්ථිනාගෝ ච. තේ අඤ්ඤමඤ්ඤං අගාරවා අප්පතිස්සා අසභාගවුත්තිකා විහරන්ති. අථ ඛෝ, භික්ඛවේ, තේසං සහායානං ඒතදහෝසි—  ‘අහෝ නූන මයං ජානේය්‍යාම යං අම්හාකං ජාතියා මහන්තතරං තං මයං සක්කරේය්‍යාම ගරුං කරේය්‍යාම මානේය්‍යාම පූජේය්‍යාම, තස්ස ච මයං ඕවාදේ තිට්ඨේය්‍යාමා’ති.
</Paragraph>

<Paragraph number="1339" book="cula">
අථ ඛෝ, භික්ඛවේ, තිත්තිරෝ ච මක්කටෝ ච හත්ථිනාගං පුච්ඡිංසු—  ‘ත්වං, සම්ම, කිං පෝරාණං සරසී’ති? ‘යදාහං, සම්මා, පෝතෝ හෝමි, ඉමං නිග්‍රෝධං අන්තරා සත්ථීනං කරිත්වා අතික්කමාමි, අග්ගඞ්කුරකං මේ උදරං ඡුපති. ඉමාහං, සම්මා, පෝරාණං සරාමී’ති.
</Paragraph>

<Paragraph number="1340" book="cula">
අථ ඛෝ, භික්ඛවේ, තිත්තිරෝ ච හත්ථිනාගෝ ච මක්කටං පුච්ඡිංසු—  ‘ත්වං, සම්ම, කිං පෝරාණං සරසී’ති? ‘යදාහං, සම්මා, ඡාපෝ හෝමි, ඡමායං නිසීදිත්වා ඉමස්ස නිග්‍රෝධස්ස අග්ගඞ්කුරකං ඛාදාමි. ඉමාහං, සම්මා, පෝරාණං සරාමී’ති.
</Paragraph>

<Paragraph number="1341" book="cula">
අථ ඛෝ, භික්ඛවේ, මක්කටෝ ච හත්ථිනාගෝ ච තිත්තිරං පුච්ඡිංසු—  ‘ත්වං, සම්ම, කිං පෝරාණං සරසී’ති? ‘අමුකස්මිං, සම්මා, ඕකාසේ මහානිග්‍රෝධෝ අහෝසි. තතෝ අහං ඵලං භක්ඛිත්වා ඉමස්මිං ඕකාසේ වච්චං අකාසිං; තස්සායං නිග්‍රෝධෝ ජාතෝ. තදාහං, සම්මා, ජාතියා මහන්තතරෝ’ති.
</Paragraph>

<Paragraph number="1342" book="cula">
අථ ඛෝ, භික්ඛවේ, මක්කටෝ ච හත්ථිනාගෝ ච තිත්තිරං ඒතදවෝචුං—  ‘ත්වං, සම්ම, අම්හාකං ජාතියා මහන්තතරෝ. තං මයං සක්කරිස්සාම ගරුං කරිස්සාම මානේස්සාම පූජේස්සාම, තුය්හඤ්ච මයං ඕවාදේ පතිට්ඨිස්සාමා’ති. අථ ඛෝ, භික්ඛවේ, තිත්තිරෝ මක්කටඤ්ච හත්ථිනාගඤ්ච පඤ්චසු සීලේසු සමාදපේසි, අත්තනා ච පඤ්චසු සීලේසු සමාදාය වත්තති. තේ අඤ්ඤමඤ්ඤං සගාරවා සප්පතිස්සා සභාගවුත්තිකා විහරිත්වා කායස්ස භේදා පරං මරණා සුගතිං සග්ගං ලෝකං උපපජ්ජිංසු. ඒවං ඛෝ තං, භික්ඛවේ, තිත්තිරියං නාම බ්‍රහ්මචරියං අහෝසි.
</Paragraph>

<Paragraph number="1343" type="verses" book="cula">
_‘යේ වුඩ්ඪමපචායන්ති,_  
_නරා ධම්මස්ස කෝවිදා;_  
_දිට්ඨේ ධම්මේ ච පාසංසා,_  
_සම්පරායේ ච සුග්ගතී’ති._  

</Paragraph>

<Paragraph number="1344" book="cula">
තේ හි නාම, භික්ඛවේ, තිරච්ඡානගතා පාණා අඤ්ඤමඤ්ඤං සගාරවා සප්පතිස්සා සභාගවුත්තිකා විහරිස්සන්ති. ඉධ ඛෝ තං, භික්ඛවේ, සෝභේථ යං තුම්හේ ඒවං ස්වාක්ඛාතේ ධම්මවිනයේ පබ්බජිතා සමානා අඤ්ඤමඤ්ඤං අගාරවා අප්පතිස්සා අසභාගවුත්තිකා විහරේය්‍යාථ? නේතං, භික්ඛවේ, අප්පසන්නානං වා පසාදාය …පේ…  විගරහිත්වා …පේ…  ධම්මිං කථං කත්වා භික්ඛූ ආමන්තේසි—  “අනුජානාමි, භික්ඛවේ, යථාවුඩ්ඪං අභිවාදනං, පච්චුට්ඨානං, අඤ්ජලිකම්මං, සාමීචිකම්මං, අග්ගාසනං, අග්ගෝදකං, අග්ගපිණ්ඩං. න ච, භික්ඛවේ, සංඝිකං යථාවුඩ්ඪං පටිබාහිතබ්බං. යෝ පටිබාහේය්‍ය, ආපත්ති දුක්කටස්සා”ති.
</Paragraph>
</Division>