---
title: "6.3.4 අඤ්ඤත්‍රපරිභෝගපටික්ඛේපාදි"
tableOfContents: false
sidebar:
  order: 4
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="324" book="cula">

<Paragraph number="1415" book="cula">
තේන ඛෝ පන සමයේන භික්ඛූ අඤ්ඤතරස්ස උපාසකස්ස විහාරපරිභෝගං සේනාසනං අඤ්ඤත්‍ර පරිභුඤ්ජන්ති. අථ ඛෝ සෝ උපාසකෝ උජ්ඣායති ඛිය්‍යති විපාචේති—  “කථඤ්හි නාම භදන්තා අඤ්ඤත්‍ර පරිභෝගං අඤ්ඤත්‍ර පරිභුඤ්ජිස්සන්තී”ති. භගවතෝ ඒතමත්ථං ආරෝචේසුං. “න, භික්ඛවේ, අඤ්ඤත්‍ර පරිභෝගෝ අඤ්ඤත්‍ර පරිභුඤ්ජිතබ්බෝ. යෝ පරිභුඤ්ජේය්‍ය, ආපත්ති දුක්කටස්සා”ති.
</Paragraph>

<Paragraph number="1416" book="cula">
තේන ඛෝ පන සමයේන භික්ඛූ උපෝසථග්ගම්පි සන්නිසජ්ජම්පි හරිතුං කුක්කුච්චායන්තා ඡමාය නිසීදන්ති. ගත්තානිපි චීවරානිපි පංසුකිතානි හෝන්ති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, තාවකාලිකං හරිතුන්”ති.
</Paragraph>

<Paragraph number="1417" book="cula">
තේන ඛෝ පන සමයේන සංඝස්ස මහාවිහාරෝ උන්ද්‍රියති. භික්ඛූ කුක්කුච්චායන්තා සේනාසනං නාතිහරන්ති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, ගුත්තත්ථාය හරිතුන්”ති.
</Paragraph>

<Paragraph number="1418" book="cula">
තේන ඛෝ පන සමයේන සංඝස්ස සේනාසනපරික්ඛාරිකෝ මහග්ඝෝ කම්බලෝ උප්පන්නෝ හෝති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, ඵාතිකම්මත්ථාය පරිවත්තේතුන්”ති.
</Paragraph>

<Paragraph number="1419" book="cula">
තේන ඛෝ පන සමයේන සංඝස්ස සේනාසනපරික්ඛාරිකං මහග්ඝං දුස්සං උප්පන්නං හෝති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, ඵාතිකම්මත්ථාය පරිවත්තේතුන්”ති.
</Paragraph>

<Paragraph number="1420" book="cula">
තේන ඛෝ පන සමයේන සංඝස්ස අච්ඡචම්මං උප්පන්නං හෝති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, පාදපුඤ්ඡනිං කාතුන්”ති.
</Paragraph>

<Paragraph number="1421" book="cula">
තේන ඛෝ පන සමයේන සංඝස්ස චක්කලිකං උප්පන්නං හෝති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, පාදපුඤ්ඡනිං කාතුන්”ති.
</Paragraph>

<Paragraph number="1422" book="cula">
තේන ඛෝ පන සමයේන සංඝස්ස චෝළකං උප්පන්නං හෝති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, පාදපුඤ්ඡනිං කාතුන්”ති.
</Paragraph>

<Paragraph number="1423" book="cula">
තේන ඛෝ පන සමයේන භික්ඛූ අධෝතේහි පාදේහි සේනාසනං අක්කමන්ති. සේනාසනං දුස්සති. භගවතෝ ඒතමත්ථං ආරෝචේසුං. “න, භික්ඛවේ, අධෝතේහි පාදේහි සේනාසනං අක්කමිතබ්බං. යෝ අක්කමේය්‍ය, ආපත්ති දුක්කටස්සා”ති.
</Paragraph>

<Paragraph number="1424" book="cula">
තේන ඛෝ පන සමයේන භික්ඛූ අල්ලේහි පාදේහි සේනාසනං අක්කමන්ති. සේනාසනං දුස්සති. භගවතෝ ඒතමත්ථං ආරෝචේසුං. “න, භික්ඛවේ, අල්ලේහි පාදේහි සේනාසනං අක්කමිතබ්බං. යෝ අක්කමේය්‍ය, ආපත්ති දුක්කටස්සා”ති.
</Paragraph>

<Paragraph number="1425" book="cula">
තේන ඛෝ පන සමයේන භික්ඛූ සෞපාහනා සේනාසනං අක්කමන්ති. සේනාසනං දුස්සති. භගවතෝ ඒතමත්ථං ආරෝචේසුං. “න, භික්ඛවේ, සෞපාහනේන සේනාසනං අක්කමිතබ්බං. යෝ අක්කමේය්‍ය, ආපත්ති දුක්කටස්සා”ති.
</Paragraph>

<Paragraph number="1426" book="cula">
තේන ඛෝ පන සමයේන භික්ඛූ පරිකම්මකතාය භූමියා නිට්ඨුභන්ති. වණ්ණෝ දුස්සති. භගවතෝ ඒතමත්ථං ආරෝචේසුං. “න, භික්ඛවේ, පරිකම්මකතාය භූමියා නිට්ඨුභිතබ්බං. යෝ නිට්ඨුභේය්‍ය, ආපත්ති දුක්කටස්ස. අනුජානාමි, භික්ඛවේ, ඛේළමල්ලකන්”ති.
</Paragraph>

<Paragraph number="1427" book="cula">
තේන ඛෝ පන සමයේන මඤ්චපාදාපි පීඨපාදාපි පරිකම්මකතං භූමිං විලිඛන්ති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, චෝළකේන පලිවේඨේතුන්”ති.
</Paragraph>

<Paragraph number="1428" book="cula">
තේන ඛෝ පන සමයේන භික්ඛූ පරිකම්මකතං භිත්තිං අපස්සේන්ති. වණ්ණෝ දුස්සති. භගවතෝ ඒතමත්ථං ආරෝචේසුං. “න, භික්ඛවේ, පරිකම්මකතා භිත්ති අපස්සේතබ්බා. යෝ අපස්සේය්‍ය, ආපත්ති දුක්කටස්ස. අනුජානාමි, භික්ඛවේ, අපස්සේනඵලකන්”ති. අපස්සේනඵලකං හේට්ඨතෝ භූමිං විලිඛති, උපරිතෝ භිත්තිඤ්ච. භගවතෝ ඒතමත්ථං ආරෝචේසුං. “අනුජානාමි, භික්ඛවේ, හේට්ඨතෝ ච උපරිතෝ ච චෝළකේන පලිවේඨේතුන්”ති.
</Paragraph>

<Paragraph number="1429" book="cula">
තේන ඛෝ පන සමයේන භික්ඛූ ධෝතපාදකා නිපජ්ජිතුං කුක්කුච්චායන්ති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, පච්චත්ථරිත්වා නිපජ්ජිතුන්”ති.
</Paragraph>
</Division>