---
title: "6.2.8 ආසනප්පටිබාහනාදි"
tableOfContents: false
sidebar:
  order: 8
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="316" book="cula">

<Paragraph number="1359" book="cula">
තේන ඛෝ පන සමයේන අඤ්ඤතරස්ස ආජීවකසාවකස්ස මහාමත්තස්ස සංඝභත්තං හෝති. ආයස්මා උපනන්දෝ සක්‍යපුත්තෝ පච්ඡා ආගන්ත්වා විප්පකතභෝජනං ආනන්තරිකං භික්ඛුං වුට්ඨාපේසි. භත්තග්ගං කෝලාහලං අහෝසි. අථ ඛෝ සෝ මහාමත්තෝ උජ්ඣායති ඛිය්‍යති විපාචේති—  “කථඤ්හි නාම සමණා සක්‍යපුත්තියා පච්ඡා ආගන්ත්වා විප්පකතභෝජනං ආනන්තරිකං භික්ඛුං වුට්ඨාපේස්සන්ති. භත්තග්ගං කෝලාහලං අහෝසි. නනු නාම ලබ්භා අඤ්ඤත්‍රාපි නිසින්නේන යාවදත්ථං භුඤ්ජිතුන්”ති?
</Paragraph>

<Paragraph number="1360" book="cula">
අස්සෝසුං ඛෝ භික්ඛූ තස්ස මහාමත්තස්ස උජ්ඣායන්තස්ස ඛිය්‍යන්තස්ස විපාචේන්තස්ස. යේ තේ භික්ඛූ අප්පිච්ඡා …පේ…  තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම ආයස්මා උපනන්දෝ සක්‍යපුත්තෝ පච්ඡා ආගන්ත්වා විප්පකතභෝජනං ආනන්තරිකං භික්ඛුං වුට්ඨාපේස්සති. භත්තග්ගං කෝලාහලං අහෝසී”ති. අථ ඛෝ තේ භික්ඛූ භගවතෝ ඒතමත්ථං ආරෝචේසුං. “සච්චං කිර ත්වං, උපනන්ද, පච්ඡා ආගන්ත්වා විප්පකතභෝජනං ආනන්තරිකං භික්ඛුං වුට්ඨාපේසි, භත්තග්ගං කෝලාහලං අහෝසී”ති? “සච්චං, භගවා”ති. විගරහි බුද්ධෝ භගවා …පේ…  කථඤ්හි නාම ත්වං, මෝඝපුරිස, පච්ඡා ආගන්ත්වා විප්පකතභෝජනං ආනන්තරිකං භික්ඛුං වුට්ඨාපේස්සසි? භත්තග්ගං කෝලාහලං අහෝසි. නේතං, මෝඝපුරිස, අප්පසන්නානං වා පසාදාය …පේ…  විගරහිත්වා …පේ…  ධම්මිං කථං කත්වා භික්ඛූ ආමන්තේසි—  “න, භික්ඛවේ, විප්පකතභෝජනෝ භික්ඛු වුට්ඨාපේතබ්බෝ. යෝ වුට්ඨාපේය්‍ය, ආපත්ති දුක්කටස්ස. සචේ වුට්ඨාපේති, පවාරිතෝ ච හෝති, ‘ගච්ඡ උදකං ආහරා’ති වත්තබ්බෝ. ඒවඤ්චේතං ලභේථ, ඉච්චේතං කුසලං. නෝ චේ ලභේථ, සාධුකං සිත්ථානි ගිලිත්වා වුඩ්ඪතරස්ස භික්ඛුනෝ ආසනං දාතබ්බං. න ත්වේවාහං, භික්ඛවේ, කේනචි පරියායේන වුඩ්ඪතරස්ස භික්ඛුනෝ ආසනං පටිබාහිතබ්බන්ති වදාමි. යෝ පටිබාහේය්‍ය, ආපත්ති දුක්කටස්සාති”.
</Paragraph>

<Paragraph number="1361" book="cula">
තේන ඛෝ පන සමයේන ඡබ්බග්ගියා භික්ඛූ ගිලානේ භික්ඛූ වුට්ඨාපේන්ති. ගිලානා ඒවං වදේන්ති—  “න මයං, ආවුසෝ, සක්කෝම වුට්ඨාතුං, ගිලානාම්හා”ති. “මයං ආයස්මන්තේ වුට්ඨාපේස්සාමා”ති පරිග්ගහේත්වා වුට්ඨාපේත්වා ඨිතකේ මුඤ්චන්ති. ගිලානා මුච්ඡිතා පපතන්ති. භගවතෝ ඒතමත්ථං ආරෝචේසුං. “න, භික්ඛවේ, ගිලානෝ වුට්ඨාපේතබ්බෝ. යෝ වුට්ඨාපේය්‍ය, ආපත්ති දුක්කටස්සා”ති.
</Paragraph>

<Paragraph number="1362" book="cula">
තේන ඛෝ පන සමයේන ඡබ්බග්ගියා භික්ඛූ—  “ගිලානා මයම්හා අවුට්ඨාපනීයා”ති වරසේය්‍යායෝ පලිබුද්ධේන්ති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, ගිලානස්ස පතිරූපං සේය්‍යං දාතුන්”ති.
</Paragraph>

<Paragraph number="1363" book="cula">
තේන ඛෝ පන සමයේන ඡබ්බග්ගියා භික්ඛූ ලේසකප්පේන සේනාසනං පටිබාහන්ති. භගවතෝ ඒතමත්ථං ආරෝචේසුං. “න, භික්ඛවේ, ලේසකප්පේන සේනාසනං පටිබාහිතබ්බං. යෝ පටිබාහේය්‍ය, ආපත්ති දුක්කටස්සා”ති.
</Paragraph>

<Paragraph number="1364" book="cula">
තේන ඛෝ පන සමයේන සත්තරසවග්ගියා භික්ඛූ අඤ්ඤතරං පච්චන්තිමං මහාවිහාරං පටිසඞ්ඛරෝන්ති—  “ඉධ මයං වස්සං වසිස්සාමා”ති. අද්දසංසු ඛෝ ඡබ්බග්ගියා භික්ඛූ සත්තරසවග්ගියේ භික්ඛූ විහාරං පටිසඞ්ඛරෝන්තේ. දිස්වාන ඒවමාහංසු—  “ඉමේ, ආවුසෝ, සත්තරසවග්ගියා භික්ඛූ විහාරං පටිසඞ්ඛරෝන්ති. හන්ද නේ වුට්ඨාපේස්සාමා”ති. ඒකච්චේ ඒවමාහංසු—  “ආගමේථාවුසෝ, යාව පටිසඞ්ඛරෝන්ති, පටිසඞ්ඛතේ වුට්ඨාපේස්සාමා”ති. අථ ඛෝ ඡබ්බග්ගියා භික්ඛූ සත්තරසවග්ගියේ භික්ඛූ ඒතදවෝචුං—  “උට්ඨේථාවුසෝ, අම්හාකං විහාරෝ පාපුණාතී”ති. “නනු, ආවුසෝ, පටිකච්චේව ආචික්ඛිතබ්බං? මයඤ්චඤ්ඤං පටිසඞ්ඛරේය්‍යාමා”ති. “නනු, ආවුසෝ, සංඝිකෝ විහාරෝ”ති? “ආමාවුසෝ, සංඝිකෝ විහාරෝ”ති. “උට්ඨේථාවුසෝ, අම්හාකං විහාරෝ පාපුණාතී”ති. “මහල්ලකෝ, ආවුසෝ, විහාරෝ; තුම්හේපි වසථ, මයම්පි වසිස්සාමා”ති. “උට්ඨේථාවුසෝ, අම්හාකං විහාරෝ පාපුණාතී”ති කුපිතා අනත්තමනා ගීවායං ගහේත්වා නික්කඩ්ඪන්ති. තේ නික්කඩ්ඪියමානා රෝදන්ති. භික්ඛූ ඒවමාහංසු—  “කිස්ස තුම්හේ, ආවුසෝ, රෝදථා”ති? “ඉමේ, ආවුසෝ, ඡබ්බග්ගියා භික්ඛූ කුපිතා අනත්තමනා අම්හේ සංඝිකා විහාරා නික්කඩ්ඪන්තී”ති.
</Paragraph>

<Paragraph number="1365" book="cula">
යේ තේ භික්ඛූ අප්පිච්ඡා …පේ…  තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම ඡබ්බග්ගියා භික්ඛූ කුපිතා අනත්තමනා භික්ඛූ සංඝිකා විහාරා නික්කඩ්ඪිස්සන්තී”ති. අථ ඛෝ තේ භික්ඛූ භගවතෝ ඒතමත්ථං ආරෝචේසුං …පේ…  “සච්චං කිර, තුම්හේ භික්ඛවේ, කුපිතා අනත්තමනා සංඝිකා විහාරා භික්ඛූ නික්කඩ්ඪථා”ති? “සච්චං, භගවා”ති …පේ…  විගරහිත්වා …පේ…  ධම්මිං කථං කත්වා භික්ඛූ ආමන්තේසි—  “න, භික්ඛවේ, කුපිතේන අනත්තමනේන භික්ඛු සංඝිකා විහාරා නික්කඩ්ඪිතබ්බෝ. යෝ නික්කඩ්ඪේය්‍ය, යථාධම්මෝ කාරේතබ්බෝ. අනුජානාමි, භික්ඛවේ, සේනාසනං ගාහේතුන්”ති.
</Paragraph>
</Division>