---
title: "6.3.2 අවේභඞ්ගියවත්ථු"
tableOfContents: false
sidebar:
  order: 2
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="322" book="cula">

<Paragraph number="1390" book="cula">
අථ ඛෝ භගවා සාවත්ථියං යථාභිරන්තං විහරිත්වා යේන කීටාගිරි තේන චාරිකං පක්කාමි මහතා භික්ඛුසංඝේන සද්ධිං පඤ්චමත්තේහි භික්ඛුසතේහි සාරිපුත්තමෝග්ගල්ලානේහි ච. අස්සෝසුං ඛෝ අස්සජිපුනබ්බසුකා භික්ඛූ—  “භගවා කිර කීටාගිරිං ආගච්ඡති මහතා භික්ඛුසංඝේන සද්ධිං පඤ්චමත්තේහි භික්ඛුසතේහි සාරිපුත්තමෝග්ගල්ලානේහි ච. හන්ද මයං, ආවුසෝ, සබ්බං සංඝිකං සේනාසනං භාජේම. පාපිච්ඡා සාරිපුත්තමෝග්ගල්ලානා, පාපිකානං ඉච්ඡානං වසං ගතා; න මයං තේසං සේනාසනං පඤ්ඤපේස්සාමා”ති, තේ සබ්බං සංඝිකං සේනාසනං භාජේසුං.
</Paragraph>

<Paragraph number="1391" book="cula">
අථ ඛෝ භගවා අනුපුබ්බේන චාරිකං චරමානෝ යේන කීටාගිරි තදවසරි. අථ ඛෝ භගවා සම්බහුලේ භික්ඛූ ආමන්තේසි—  “ගච්ඡථ තුම්හේ, භික්ඛවේ; අස්සජිපුනබ්බසුකේ භික්ඛූ උපසඞ්කමිත්වා ඒවං වදේථ—  ‘භගවා, ආවුසෝ, ආගච්ඡති මහතා භික්ඛුසංඝේන සද්ධිං පඤ්චමත්තේහි භික්ඛුසතේහි සාරිපුත්තමෝග්ගල්ලානේහි ච. භගවතෝ ච, ආවුසෝ, සේනාසනං පඤ්ඤපේථ, භික්ඛුසංඝස්ස ච, සාරිපුත්තමෝග්ගල්ලානානඤ්චා’”ති. “ඒවං, භන්තේ”ති ඛෝ තේ භික්ඛූ භගවතෝ පටිස්සුත්වා යේන අස්සජිපුනබ්බසුකා භික්ඛූ තේනුපසඞ්කමිංසු, උපසඞ්කමිත්වා අස්සජිපුනබ්බසුකේ භික්ඛූ ඒතදවෝචුං—  “භගවා, ආවුසෝ, ආගච්ඡති මහතා භික්ඛුසංඝේන සද්ධිං පඤ්චමත්තේහි භික්ඛුසතේහි සාරිපුත්තමෝග්ගල්ලානේහි ච. භගවතෝ ච, ආවුසෝ, සේනාසනං පඤ්ඤපේථ, භික්ඛුසංඝස්ස ච, සාරිපුත්තමෝග්ගල්ලානානඤ්චා”ති. “නත්ථාවුසෝ, සංඝිකං සේනාසනං. සබ්බං අම්හේහි භාජිතං. ස්වාගතං, ආවුසෝ, භගවතෝ. යස්මිං විහාරේ භගවා ඉච්ඡිස්සති තස්මිං විහාරේ වසිස්සති. පාපිච්ඡා සාරිපුත්තමෝග්ගල්ලානා, පාපිකානං ඉච්ඡානං වසං ගතා. න මයං තේසං සේනාසනං පඤ්ඤපේස්සාමා”ති. “කිං පන තුම්හේ, ආවුසෝ, සංඝිකං සේනාසනං භාජිත්ථා”ති? “ඒවමාවුසෝ”ති.
</Paragraph>

<Paragraph number="1392" book="cula">
යේ තේ භික්ඛූ අප්පිච්ඡා …පේ…  තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම අස්සජිපුනබ්බසුකා භික්ඛූ සංඝිකං සේනාසනං භාජේස්සන්තී”ති. අථ ඛෝ තේ භික්ඛූ භගවතෝ ඒතමත්ථං ආරෝචේසුං …පේ…  “සච්චං කිර, භික්ඛවේ …පේ…  “සච්චං, භගවා”ති. විගරහි බුද්ධෝ භගවා …පේ…  කථඤ්හි නාම තේ, භික්ඛවේ, මෝඝපුරිසා සංඝිකං සේනාසනං භාජේස්සන්ති? නේතං, භික්ඛවේ, අප්පසන්නානං වා පසාදාය …පේ…  විගරහිත්වා …පේ…  ධම්මිං කථං කත්වා භික්ඛූ ආමන්තේසි—
</Paragraph>

<Paragraph number="1393" book="cula">
“පඤ්චිමානි, භික්ඛවේ, අවේභඞ්ගියානි, න විභජිතබ්බානි, සංඝේන වා ගණේන වා පුග්ගලේන වා. විභත්තානිපි අවිභත්තානි හෝන්ති. යෝ විභජේය්‍ය, ආපත්ති ථුල්ලච්චයස්ස.
</Paragraph>

<Paragraph number="1394" book="cula">
කතමානි පඤ්ච? ආරාමෝ, ආරාමවත්ථු—  ඉදං පඨමං අවේභඞ්ගියං, න විභජිතබ්බං, සංඝේන වා ගණේන වා පුග්ගලේන වා. විභත්තම්පි අවිභත්තං හෝති. යෝ විභජේය්‍ය, ආපත්ති ථුල්ලච්චයස්ස.
</Paragraph>

<Paragraph number="1395" book="cula">
විහාරෝ, විහාරවත්ථු—  ඉදං දුතියං අවේභඞ්ගියං, න විභජිතබ්බං, සංඝේන වා ගණේන වා පුග්ගලේන වා. විභත්තම්පි අවිභත්තං හෝති. යෝ විභජේය්‍ය, ආපත්ති ථුල්ලච්චයස්ස.
</Paragraph>

<Paragraph number="1396" book="cula">
මඤ්චෝ, පීඨං, භිසි, බිබ්බෝහනං—  ඉදං තතියං අවේභඞ්ගියං, න විභජිතබ්බං, සංඝේන වා ගණේන වා පුග්ගලේන වා. විභත්තම්පි අවිභත්තං හෝති. යෝ විභජේය්‍ය, ආපත්ති ථුල්ලච්චයස්ස.
</Paragraph>

<Paragraph number="1397" book="cula">
ලෝහකුම්භී, ලෝහභාණකං, ලෝහවාරකෝ, ලෝහකටාහං, වාසී, පරසු, කුඨාරී, කුදාලෝ, නිඛාදනං—  ඉදං චතුත්ථං අවේභඞ්ගියං, න විභජිතබ්බං, සංඝේන වා ගණේන වා පුග්ගලේන වා. විභත්තම්පි අවිභත්තං හෝති. යෝ විභජේය්‍ය, ආපත්ති ථුල්ලච්චයස්ස.
</Paragraph>

<Paragraph number="1398" book="cula">
වල්ලී, වේළු, මුඤ්ජං, පබ්බජං, තිණං, මත්තිකා, දාරුභණ්ඩං, මත්තිකාභණ්ඩං—  ඉදං පඤ්චමං අවේභඞ්ගියං, න විභජිතබ්බං, සංඝේන වා ගණේන වා පුග්ගලේන වා. විභත්තම්පි අවිභත්තං හෝති. යෝ විභජේය්‍ය, ආපත්ති ථුල්ලච්චයස්ස. ඉමානි ඛෝ, භික්ඛවේ, පඤ්ච අවේභඞ්ගියානි, න විභජිතබ්බානි, සංඝේන වා ගණේන වා පුග්ගලේන වා. විභත්තානිපි අවිභත්තානි හෝන්ති. යෝ විභජේය්‍ය, ආපත්ති ථුල්ලච්චයස්සා”ති.
</Paragraph>
</Division>