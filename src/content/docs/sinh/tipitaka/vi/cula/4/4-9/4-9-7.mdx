---
title: "4.9.7 තස්සපාපියසිකාවිනය"
tableOfContents: false
sidebar:
  order: 7
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="238" book="cula">

<Paragraph number="981" book="cula">
සියා අනුවාදාධිකරණං ද්වේ සමථේ අනාගම්ම—  සතිවිනයඤ්ච, අමූළ්හවිනයඤ්ච; ද්වීහි සමථේහි සම්මේය්‍ය—  සම්මුඛාවිනයේන ච, තස්සපාපියසිකාය චාති? සියාතිස්ස වචනීයං. යථා කථං විය? ඉධ පන, භික්ඛවේ, භික්ඛු භික්ඛුං සංඝමජ්ඣේ ගරුකාය ආපත්තියා චෝදේති—  ‘සරතායස්මා ඒවරූපිං ගරුකං ආපත්තිං ආපජ්ජිතා, පාරාජිකං වා පාරාජිකසාමන්තං වා’ති. සෝ ඒවං වදේති—  ‘න ඛෝ අහං, ආවුසෝ, සරාමි ඒවරූපිං ගරුකං ආපත්තිං ආපජ්ජිතා, පාරාජිකං වා පාරාජිකසාමන්තං වා’ති. තමේනං සෝ නිබ්බේඨේන්තං අතිවේඨේති—  ‘ඉඞ්ඝායස්මා සාධුකමේව ජානාහි, යදි සරසි ඒවරූපිං ගරුකං ආපත්තිං ආපජ්ජිතා, පාරාජිකං වා පාරාජිකසාමන්තං වා’ති. සෝ ඒවං වදේති—  ‘න ඛෝ අහං, ආවුසෝ, සරාමි ඒවරූපිං ගරුකං ආපත්තිං ආපජ්ජිතා, පාරාජිකං වා පාරාජිකසාමන්තං වා. සරාමි ච ඛෝ අහං, ආවුසෝ, ඒවරූපිං අප්පමත්තිකං ආපත්තිං ආපජ්ජිතා’ති. තමේනං සෝ නිබ්බේඨේන්තං අතිවේඨේති—  ‘ඉඞ්ඝායස්මා සාධුකමේව ජානාහි, යදි සරසි ඒවරූපිං ගරුකං ආපත්තිං ආපජ්ජිතා, පාරාජිකං වා පාරාජිකසාමන්තං වා’ති. සෝ ඒවං වදේති—  ‘ඉමඤ්හි නාමාහං, ආවුසෝ, අප්පමත්තිකං ආපත්තිං ආපජ්ජිත්වා අපුට්ඨෝ පටිජානිස්සාමි. කිං පනාහං ඒවරූපිං ගරුකං ආපත්තිං ආපජ්ජිත්වා, පාරාජිකං වා පාරාජිකසාමන්තං වා, පුට්ඨෝ න පටිජානිස්සාමී’ති? සෝ ඒවං වදේති—  ‘ඉමඤ්හි නාම ත්වං, ආවුසෝ, අප්පමත්තිකං ආපත්තිං ආපජ්ජිත්වා අපුට්ඨෝ න පටිජානිස්සසි. කිං පන ත්වං ඒවරූපිං ගරුකං ආපත්තිං ආපජ්ජිත්වා, පාරාජිකං වා පාරාජිකසාමන්තං වා, අපුට්ඨෝ පටිජානිස්සසි? ඉඞ්ඝායස්මා සාධුකමේව ජානාහි, යදි සරසි ඒවරූපිං ගරුකං ආපත්තිං ආපජ්ජිතා, පාරාජිකං වා පාරාජිකසාමන්තං වා’ති. සෝ ඒවං වදේසි—  ‘සරාමි ඛෝ අහං, ආවුසෝ, ඒවරූපිං ගරුකං ආපත්තිං ආපජ්ජිතා, පාරාජිකං වා පාරාජිකසාමන්තං වා. දවා මේ ඒතං වුත්තං, රවා මේ ඒතං වුත්තං—  නාහං තං සරාමි ඒවරූපිං ගරුකං ආපත්තිං ආපජ්ජිතා, පාරාජිකං වා පාරාජිකසාමන්තං වා’ති. තස්ස ඛෝ, භික්ඛවේ, භික්ඛුනෝ තස්සපාපියසිකාකම්මං කාතබ්බං. ඒවඤ්ච පන, භික්ඛවේ, කාතබ්බං. බ්‍යත්තේන භික්ඛුනා පටිබලේන සංඝෝ ඤාපේතබ්බෝ—
</Paragraph>

<Paragraph number="982" book="cula">
‘සුණාතු මේ, භන්තේ, සංඝෝ. අයං ඉත්ථන්නාමෝ භික්ඛු සංඝමජ්ඣේ ගරුකාය ආපත්තියා අනුයුඤ්ජියමානෝ අවජානිත්වා පටිජානාති, පටිජානිත්වා අවජානාති, අඤ්ඤේනාඤ්ඤං පටිචරති, සම්පජානමුසා භාසති. යදි සංඝස්ස පත්තකල්ලං, සංඝෝ ඉත්ථන්නාමස්ස භික්ඛුනෝ තස්සපාපියසිකාකම්මං කරේය්‍ය. ඒසා ඤත්ති.
</Paragraph>

<Paragraph number="983" book="cula">
සුණාතු මේ, භන්තේ, සංඝෝ. අයං ඉත්ථන්නාමෝ භික්ඛු සංඝමජ්ඣේ ගරුකාය ආපත්තියා අනුයුඤ්ජියමානෝ අවජානිත්වා පටිජානාති, පටිජානිත්වා අවජානාති, අඤ්ඤේනාඤ්ඤං පටිචරති, සම්පජානමුසා භාසති. සංඝෝ ඉත්ථන්නාමස්ස භික්ඛුනෝ තස්සපාපියසිකාකම්මං කරෝති. යස්සායස්මතෝ ඛමති ඉත්ථන්නාමස්ස භික්ඛුනෝ තස්සපාපියසිකාකම්මස්ස කරණං, සෝ තුණ්හස්ස; යස්ස නක්ඛමති, සෝ භාසේය්‍ය.
</Paragraph>

<Paragraph number="984" book="cula">
දුතියම්පි ඒතමත්ථං වදාමි …පේ…  තතියම්පි ඒතමත්ථං වදාමි …පේ… .
</Paragraph>

<Paragraph number="985" book="cula">
කතං සංඝේන ඉත්ථන්නාමස්ස භික්ඛුනෝ තස්සපාපියසිකාකම්මං. ඛමති සංඝස්ස, තස්මා තුණ්හී, ඒවමේතං ධාරයාමී’ති.
</Paragraph>

<Paragraph number="986" book="cula">
ඉදං වුච්චති, භික්ඛවේ, අධිකරණං වූපසන්තං. කේන වූපසන්තං? සම්මුඛාවිනයේන ච, තස්සපාපියසිකාය ච. කිඤ්ච තත්ථ සම්මුඛාවිනයස්මිං? සංඝසම්මුඛතා, ධම්මසම්මුඛතා, විනයසම්මුඛතා …පේ…  කා ච තත්ථ තස්සපාපියසිකාය? යා තස්සපාපියසිකාකම්මස්ස කිරියා කරණං උපගමනං අජ්ඣුපගමනං අධිවාසනා අප්පටික්කෝසනා—  අයං තත්ථ තස්සපාපියසිකාය. ඒවං වූපසන්තඤ්චේ, භික්ඛවේ, අධිකරණං කාරකෝ උක්කෝටේති, උක්කෝටනකං පාචිත්තියං; ඡන්දදායකෝ ඛීයති, ඛීයනකං පාචිත්තියං.
</Paragraph>
</Division>