---
title: "4.9.2 උබ්බාහිකායවූපසමන"
tableOfContents: false
sidebar:
  order: 2
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="231" book="cula">

<Paragraph number="944" book="cula">
තේහි චේ, භික්ඛවේ, භික්ඛූහි තස්මිං අධිකරණේ විනිච්ඡියමානේ අනන්තානි චේව භස්සානි ජායන්ති, න චේකස්ස භාසිතස්ස අත්ථෝ විඤ්ඤායති, අනුජානාමි, භික්ඛවේ, ඒවරූපං අධිකරණං උබ්බාහිකාය වූපසමේතුං. දසහඞ්ගේහි සමන්නාගතෝ භික්ඛු උබ්බාහිකාය සම්මන්නිතබ්බෝ—  සීලවා හෝති, පාතිමෝක්ඛසංවරසංවුතෝ විහරති ආචාරගෝචරසම්පන්නෝ අණුමත්තේසු වජ්ජේසු භයදස්සාවී, සමාදාය සික්ඛති සික්ඛාපදේසු; බහුස්සුතෝ හෝති සුතධරෝ සුතසන්නිචයෝ, යේ තේ ධම්මා ආදිකල්‍යාණා මජ්ඣේකල්‍යාණා පරියෝසානකල්‍යාණා සාත්ථං සබ්‍යඤ්ජනං කේවලපරිපුණ්ණං පරිසුද්ධං බ්‍රහ්මචරියං අභිවදන්ති, තථාරූපස්ස ධම්මා බහුස්සුතා හෝන්ති, ධාතා වචසා පරිචිතා මනසානුපේක්ඛිතා දිට්ඨියා සුප්පටිවිද්ධා; උභයානි ඛෝ පනස්ස පාතිමෝක්ඛානි විත්ථාරේන ස්වාගතානි හෝන්ති සුවිභත්තානි සුප්පවත්තීනි සුවිනිච්ඡිතානි සුත්තසෝ අනුබ්‍යඤ්ජනසෝ; විනයේ ඛෝ පන ඨිතෝ හෝති අසංහීරෝ; පටිබලෝ හෝති උභෝ අත්ථපච්චත්ථිකේ අස්සාසේතුං සඤ්ඤාපේතුං නිජ්ඣාපේතුං පේක්ඛේතුං පසාදේතුං; අධිකරණසමුප්පාදවූපසමනකුසලෝ හෝති; අධිකරණං ජානාති; අධිකරණසමුදයං ජානාති; අධිකරණනිරෝධං ජානාති; අධිකරණනිරෝධගාමිනිපටිපදං ජානාති. අනුජානාමි, භික්ඛවේ, ඉමේහි දසහඞ්ගේහි සමන්නාගතං භික්ඛුං උබ්බාහිකාය සම්මන්නිතුං. ඒවඤ්ච පන, භික්ඛවේ, සම්මන්නිතබ්බෝ. පඨමං භික්ඛු යාචිතබ්බෝ, යාචිත්වා බ්‍යත්තේන භික්ඛුනා පටිබලේන සංඝෝ ඤාපේතබ්බෝ—
</Paragraph>

</Division>
<Division number="232" book="cula">

<Paragraph number="945" book="cula">
‘සුණාතු මේ, භන්තේ, සංඝෝ. අම්හාකං ඉමස්මිං අධිකරණේ විනිච්ඡියමානේ අනන්තානි චේව භස්සානි ජායන්ති, න චේකස්ස භාසිතස්ස අත්ථෝ විඤ්ඤායති. යදි සංඝස්ස පත්තකල්ලං, සංඝෝ ඉත්ථන්නාමඤ්ච ඉත්ථන්නාමඤ්ච භික්ඛුං සම්මන්නේය්‍ය උබ්බාහිකාය ඉමං අධිකරණං වූපසමේතුං. ඒසා ඤත්ති.
</Paragraph>

<Paragraph number="946" book="cula">
සුණාතු මේ, භන්තේ, සංඝෝ. අම්හාකං ඉමස්මිං අධිකරණේ විනිච්ඡියමානේ අනන්තානි චේව භස්සානි ජායන්ති, න චේකස්ස භාසිතස්ස අත්ථෝ විඤ්ඤායති. සංඝෝ ඉත්ථන්නාමඤ්ච ඉත්ථන්නාමඤ්ච භික්ඛුං සම්මන්නති උබ්බාහිකාය ඉමං අධිකරණං වූපසමේතුං. යස්සායස්මතෝ ඛමති ඉත්ථන්නාමස්ස ච ඉත්ථන්නාමස්ස ච භික්ඛුනෝ සම්මුති උබ්බාහිකාය ඉමං අධිකරණං වූපසමේතුං, සෝ තුණ්හස්ස; යස්ස නක්ඛමති, සෝ භාසේය්‍ය.
</Paragraph>

<Paragraph number="947" book="cula">
සම්මතෝ සංඝේන ඉත්ථන්නාමෝ ච ඉත්ථන්නාමෝ ච භික්ඛු උබ්බාහිකාය ඉමං අධිකරණං වූපසමේතුං. ඛමති සංඝස්ස, තස්මා තුණ්හී, ඒවමේතං ධාරයාමී’ති.
</Paragraph>

<Paragraph number="948" book="cula">
තේ චේ, භික්ඛවේ, භික්ඛූ සක්කෝන්ති තං අධිකරණං උබ්බාහිකාය වූපසමේතුං, ඉදං වුච්චති, භික්ඛවේ, අධිකරණං වූපසන්තං. කේන වූපසන්තං? සම්මුඛාවිනයේන. කිඤ්ච තත්ථ සම්මුඛාවිනයස්මිං? ධම්මසම්මුඛතා, විනයසම්මුඛතා, පුග්ගලසම්මුඛතා …පේ…  ඒවං වූපසන්තඤ්චේ, භික්ඛවේ, අධිකරණං කාරකෝ උක්කෝටේති, උක්කෝටනකං පාචිත්තියං.
</Paragraph>

</Division>
<Division number="233" book="cula">

<Paragraph number="949" book="cula">
තේහි චේ, භික්ඛවේ, භික්ඛූහි තස්මිං අධිකරණේ විනිච්ඡියමානේ තත්‍රාස්ස භික්ඛු ධම්මකථිකෝ, තස්ස නේව සුත්තං ආගතං හෝති, නෝ සුත්තවිභඞ්ගෝ, සෝ අත්ථං අසල්ලක්ඛේන්තෝ බ්‍යඤ්ජනච්ඡායාය අත්ථං පටිබාහති, බ්‍යත්තේන භික්ඛුනා පටිබලේන තේ භික්ඛූ ඤාපේතබ්බා—
</Paragraph>

<Paragraph number="950" book="cula">
‘සුණන්තු මේ ආයස්මන්තා. අයං ඉත්ථන්නාමෝ භික්ඛු ධම්මකථිකෝ. ඉමස්ස නේව සුත්තං ආගතං හෝති, නෝ සුත්තවිභඞ්ගෝ. සෝ අත්ථං අසල්ලක්ඛේන්තෝ බ්‍යඤ්ජනච්ඡායාය අත්ථං පටිබාහති. යදායස්මන්තානං පත්තකල්ලං, ඉත්ථන්නාමං භික්ඛුං වුට්ඨාපේත්වා අවසේසා ඉමං අධිකරණං වූපසමේය්‍යාමා’ති.
</Paragraph>

<Paragraph number="951" book="cula">
තේ චේ, භික්ඛවේ, භික්ඛූ තං භික්ඛුං වුට්ඨාපේත්වා සක්කෝන්ති තං අධිකරණං වූපසමේතුං, ඉදං වුච්චති, භික්ඛවේ, අධිකරණං වූපසන්තං. කේන වූපසන්තං? සම්මුඛාවිනයේන. කිඤ්ච තත්ථ සම්මුඛාවිනයස්මිං? ධම්මසම්මුඛතා, විනයසම්මුඛතා, පුග්ගලසම්මුඛතා …පේ…  ඒවං වූපසන්තඤ්චේ, භික්ඛවේ, අධිකරණං කාරකෝ උක්කෝටේති, උක්කෝටනකං පාචිත්තියං.
</Paragraph>

<Paragraph number="952" book="cula">
තේහි චේ, භික්ඛවේ, භික්ඛූහි තස්මිං අධිකරණේ විනිච්ඡියමානේ තත්‍රාස්ස භික්ඛු ධම්මකථිකෝ, තස්ස සුත්තඤ්හි ඛෝ ආගතං හෝති, නෝ සුත්තවිභඞ්ගෝ, සෝ අත්ථං අසල්ලක්ඛේන්තෝ බ්‍යඤ්ජනච්ඡායාය අත්ථං පටිබාහති, බ්‍යත්තේන භික්ඛුනා පටිබලේන තේ භික්ඛූ ඤාපේතබ්බා—
</Paragraph>

<Paragraph number="953" book="cula">
‘සුණන්තු මේ ආයස්මන්තා. අයං ඉත්ථන්නාමෝ භික්ඛු ධම්මකථිකෝ. ඉමස්ස සුත්තඤ්හි ඛෝ ආගතං හෝති, නෝ සුත්තවිභඞ්ගෝ. සෝ අත්ථං අසල්ලක්ඛේන්තෝ බ්‍යඤ්ජනච්ඡායාය අත්ථං පටිබාහති. යදායස්මන්තානං පත්තකල්ලං, ඉත්ථන්නාමං භික්ඛුං වුට්ඨාපේත්වා අවසේසා ඉමං අධිකරණං වූපසමේය්‍යාමා’ති.
</Paragraph>

<Paragraph number="954" book="cula">
තේ චේ, භික්ඛවේ, භික්ඛූ තං භික්ඛුං වුට්ඨාපේත්වා සක්කෝන්ති තං අධිකරණං වූපසමේතුං, ඉදං වුච්චති, භික්ඛවේ, අධිකරණං වූපසන්තං. කේන වූපසන්තං? සම්මුඛාවිනයේන. කිඤ්ච තත්ථ සම්මුඛාවිනයස්මිං? ධම්මසම්මුඛතා, විනයසම්මුඛතා, පුග්ගලසම්මුඛතා …පේ…  ඒවං වූපසන්තඤ්චේ, භික්ඛවේ, අධිකරණං කාරකෝ උක්කෝටේති, උක්කෝටනකං පාචිත්තියං.
</Paragraph>
</Division>