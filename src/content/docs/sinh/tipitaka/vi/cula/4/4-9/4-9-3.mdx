---
title: "4.9.3 යේභුය්‍යසිකාවිනය"
tableOfContents: false
sidebar:
  order: 3
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="234" book="cula">

<Paragraph number="955" book="cula">
තේ චේ, භික්ඛවේ, භික්ඛූ න සක්කෝන්ති තං අධිකරණං උබ්බාහිකාය වූපසමේතුං, තේහි, භික්ඛවේ, භික්ඛූහි තං අධිකරණං සංඝස්ස නිය්‍යාදේතබ්බං—  ‘න මයං, භන්තේ, සක්කෝම ඉමං අධිකරණං උබ්බාහිකාය වූපසමේතුං, සංඝෝව ඉමං අධිකරණං වූපසමේතූ’ති. අනුජානාමි, භික්ඛවේ, ඒවරූපං අධිකරණං යේභුය්‍යසිකාය වූපසමේතුං. පඤ්චහඞ්ගේහි සමන්නාගතෝ භික්ඛු සලාකග්ගාහාපකෝ සම්මන්නිතබ්බෝ—  යෝ න ඡන්දාගතිං ගච්ඡේය්‍ය, න දෝසාගතිං ගච්ඡේය්‍ය, න මෝහාගතිං ගච්ඡේය්‍ය, න භයාගතිං ගච්ඡේය්‍ය, ගහිතාගහිතඤ්ච ජානේය්‍ය …පේ…  ඒවඤ්ච පන, භික්ඛවේ, සම්මන්නිතබ්බෝ. පඨමං භික්ඛු යාචිතබ්බෝ, යාචිත්වා බ්‍යත්තේන භික්ඛුනා පටිබලේන සංඝෝ ඤාපේතබ්බෝ—
</Paragraph>

<Paragraph number="956" book="cula">
‘සුණාතු මේ, භන්තේ, සංඝෝ. යදි සංඝස්ස පත්තකල්ලං, සංඝෝ ඉත්ථන්නාමං භික්ඛුං සලාකග්ගාහාපකං සම්මන්නේය්‍ය. ඒසා ඤත්ති.
</Paragraph>

<Paragraph number="957" book="cula">
සුණාතු මේ, භන්තේ, සංඝෝ. සංඝෝ ඉත්ථන්නාමං භික්ඛුං සලාකග්ගාහාපකං සම්මන්නති. යස්සායස්මතෝ ඛමති ඉත්ථන්නාමස්ස භික්ඛුනෝ සලාකග්ගාහාපකස්ස සම්මුති, සෝ තුණ්හස්ස; යස්ස නක්ඛමති, සෝ භාසේය්‍ය.
</Paragraph>

<Paragraph number="958" book="cula">
සම්මතෝ සංඝේන ඉත්ථන්නාමෝ භික්ඛු සලාකග්ගාහාපකෝ. ඛමති සංඝස්ස, තස්මා තුණ්හී, ඒවමේතං ධාරයාමී’ති.
</Paragraph>

<Paragraph number="959" book="cula">
තේන සලාකග්ගාහාපකේන භික්ඛුනා සලාකා ගාහේතබ්බා. යථා බහුතරා භික්ඛූ ධම්මවාදිනෝ වදන්ති තථා තං අධිකරණං වූපසමේතබ්බං. ඉදං වුච්චති, භික්ඛවේ, අධිකරණං වූපසන්තං. කේන වූපසන්තං? සම්මුඛාවිනයේන ච, යේභුය්‍යසිකාය ච. කිඤ්ච තත්ථ සම්මුඛාවිනයස්මිං? සංඝසම්මුඛතා, ධම්මසම්මුඛතා, විනයසම්මුඛතා, පුග්ගලසම්මුඛතා. කා ච තත්ථ සංඝසම්මුඛතා? යාවතිකා භික්ඛූ කම්මප්පත්තා තේ ආගතා හෝන්ති, ඡන්දාරහානං ඡන්දෝ ආහටෝ හෝති, සම්මුඛීභූතා න පටික්කෝසන්ති—  අයං තත්ථ සංඝසම්මුඛතා. කා ච තත්ථ ධම්මසම්මුඛතා, විනයසම්මුඛතා? යේන ධම්මේන යේන විනයේන යේන සත්ථුසාසනේන තං අධිකරණං වූපසම්මති—  අයං තත්ථ ධම්මසම්මුඛතා, විනයසම්මුඛතා. කා ච තත්ථ පුග්ගලසම්මුඛතා? යෝ ච විවදති, යේන ච විවදති, උභෝ අත්ථපච්චත්ථිකා සම්මුඛීභූතා හෝන්ති—  අයං තත්ථ පුග්ගලසම්මුඛතා. කා ච තත්ථ යේභුය්‍යසිකාය? යා යේභුය්‍යසිකාකම්මස්ස කිරියා කරණං උපගමනං අජ්ඣුපගමනං අධිවාසනා අප්පටික්කෝසනා—  අයං තත්ථ යේභුය්‍යසිකාය. ඒවං වූපසන්තඤ්චේ, භික්ඛවේ, අධිකරණං කාරකෝ උක්කෝටේති, උක්කෝටනකං පාචිත්තියං; ඡන්දදායකෝ ඛීයති, ඛීයනකං පාචිත්තියන්”ති.
</Paragraph>
</Division>