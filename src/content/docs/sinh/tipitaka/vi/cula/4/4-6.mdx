---
title: "4.6 තස්සපාපියසිකා"
tableOfContents: false
sidebar:
  order: 6
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';
import TableOfContents from '@components/TableOfContents.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="205" book="cula">

<Paragraph number="855" book="cula">
තේන ඛෝ පන සමයේන උපවාළෝ භික්ඛු සංඝමජ්ඣේ ආපත්තියා අනුයුඤ්ජියමානෝ අවජානිත්වා පටිජානාති, පටිජානිත්වා අවජානාති, අඤ්ඤේනඤ්ඤං පටිචරති, සම්පජානමුසා භාසති. යේ තේ භික්ඛූ අප්පිච්ඡා …පේ…  තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම උපවාළෝ භික්ඛු සංඝමජ්ඣේ ආපත්තියා අනුයුඤ්ජියමානෝ අවජානිත්වා පටිජානිස්සති, පටිජානිත්වා අවජානිස්සති, අඤ්ඤේනඤ්ඤං පටිචරිස්සති, සම්පජානමුසා භාසිස්සතී”ති. අථ ඛෝ තේ භික්ඛූ භගවතෝ ඒතමත්ථං ආරෝචේසුං …පේ…  “සච්චං කිර, භික්ඛවේ …පේ…  “සච්චං, භගවා”ති …පේ…  විගරහිත්වා …පේ…  ධම්මිං කථං කත්වා භික්ඛූ ආමන්තේසි—  “තේන හි, භික්ඛවේ, සංඝෝ උපවාළස්ස භික්ඛුනෝ තස්සපාපියසිකාකම්මං කරෝතු. ඒවඤ්ච පන, භික්ඛවේ, කාතබ්බං. පඨමං උපවාළෝ භික්ඛු චෝදේතබ්බෝ, චෝදේත්වා සාරේතබ්බෝ, සාරේත්වා ආපත්තිං ආරෝපේතබ්බෝ, ආපත්තිං ආරෝපේත්වා බ්‍යත්තේන භික්ඛුනා පටිබලේන සංඝෝ ඤාපේතබ්බෝ—


</Paragraph>

</Division>
<Division number="206" book="cula">

<Paragraph number="856" book="cula">
‘සුණාතු මේ, භන්තේ, සංඝෝ. අයං උපවාළෝ භික්ඛු සංඝමජ්ඣේ ආපත්තියා අනුයුඤ්ජියමානෝ අවජානිත්වා පටිජානාති, පටිජානිත්වා අවජානාති, අඤ්ඤේනඤ්ඤං පටිචරති, සම්පජානමුසා භාසති. යදි සංඝස්ස පත්තකල්ලං, සංඝෝ උපවාළස්ස භික්ඛුනෝ තස්සපාපියසිකාකම්මං කරේය්‍ය. ඒසා ඤත්ති.


</Paragraph>

<Paragraph number="857" book="cula">
සුණාතු මේ, භන්තේ, සංඝෝ. අයං උපවාළෝ භික්ඛු සංඝමජ්ඣේ ආපත්තියා අනුයුඤ්ජියමානෝ අවජානිත්වා පටිජානාති, පටිජානිත්වා අවජානාති, අඤ්ඤේනඤ්ඤං පටිචරති, සම්පජානමුසා භාසති. සංඝෝ උපවාළස්ස භික්ඛුනෝ තස්සපාපියසිකාකම්මං කරෝති. යස්සායස්මතෝ ඛමති උපවාළස්ස භික්ඛුනෝ තස්සපාපියසිකාකම්මස්ස කරණං, සෝ තුණ්හස්ස; යස්ස නක්ඛමති, සෝ භාසේය්‍ය.


</Paragraph>

<Paragraph number="858" book="cula">
දුතියම්පි ඒතමත්ථං වදාමි …පේ…  තතියම්පි ඒතමත්ථං වදාමි …පේ… .


</Paragraph>

<Paragraph number="859" book="cula">
කතං සංඝේන උපවාළස්ස භික්ඛුනෝ තස්සපාපියසිකාකම්මං. ඛමති සංඝස්ස, තස්මා තුණ්හී, ඒවමේතං ධාරයාමී’ති.


</Paragraph>

</Division>
<Division number="207" book="cula">

<Paragraph number="860" book="cula">
පඤ්චිමානි, භික්ඛවේ, ධම්මිකානි තස්සපාපියසිකාකම්මස්ස කරණානි. අසුචි ච හෝති, අලජ්ජී ච, සානුවාදෝ ච, තස්ස සංඝෝ තස්සපාපියසිකාකම්මං කරෝති ධම්මේන, සමග්ගේන—  ඉමානි ඛෝ, භික්ඛවේ, පඤ්ච ධම්මිකානි තස්සපාපියසිකාකම්මස්ස කරණානි.

</Paragraph>
</Division>

<TableOfContents book="cula" section="4.6">
* [4.6.1 අධම්මකම්මද්වාදසක](4-6/4-6-1)
* [4.6.2 ධම්මකම්මද්වාදසක](4-6/4-6-2)
* [4.6.3 ආකඞ්ඛමානඡක්ක](4-6/4-6-3)
* [4.6.4 අට්ඨාරසවත්ත](4-6/4-6-4)
</TableOfContents>