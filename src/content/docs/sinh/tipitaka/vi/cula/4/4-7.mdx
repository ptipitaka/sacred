---
title: "4.7 තිණවත්ථාරක"
tableOfContents: false
sidebar:
  order: 7
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="212" book="cula">

<Paragraph number="871" book="cula">
තේන ඛෝ පන සමයේන භික්ඛූනං භණ්ඩනජාතානං කලහජාතානං විවාදාපන්නානං විහරතං බහුං අස්සාමණකං අජ්ඣාචිණ්ණං හෝති භාසිතපරික්කන්තං. අථ ඛෝ තේසං භික්ඛූනං ඒතදහෝසි—  “අම්හාකං ඛෝ භණ්ඩනජාතානං කලහජාතානං විවාදාපන්නානං විහරතං බහුං අස්සාමණකං අජ්ඣාචිණ්ණං භාසිතපරික්කන්තං. සචේ මයං ඉමාහි ආපත්තීහි අඤ්ඤමඤ්ඤං කාරේස්සාම, සියාපි තං අධිකරණං කක්ඛළත්තාය වාළත්තාය භේදාය සංවත්තේය්‍ය. කථං නු ඛෝ අම්හේහි පටිපජ්ජිතබ්බන්”ති? භගවතෝ ඒතමත්ථං ආරෝචේසුං.
</Paragraph>

<Paragraph number="872" book="cula">
“ඉධ පන, භික්ඛවේ, භික්ඛූනං භණ්ඩනජාතානං කලහජාතානං විවාදාපන්නානං විහරතං බහුං අස්සාමණකං අජ්ඣාචිණ්ණං හෝති භාසිතපරික්කන්තං. තත්‍ර චේ භික්ඛූනං ඒවං හෝති—  ‘අම්හාකං ඛෝ භණ්ඩනජාතානං කලහජාතානං විවාදාපන්නානං විහරතං බහුං අස්සාමණකං අජ්ඣාචිණ්ණං භාසිතපරික්කන්තං; සචේ මයං ඉමාහි ආපත්තීහි අඤ්ඤමඤ්ඤං කාරේස්සාම, සියාපි තං අධිකරණං කක්ඛළත්තාය වාළත්තාය භේදාය සංවත්තේය්‍යා’ති, අනුජානාමි, භික්ඛවේ, ඒවරූපං අධිකරණං තිණවත්ථාරකේන වූපසමේතුං. ඒවඤ්ච පන, භික්ඛවේ, වූපසමේතබ්බං. සබ්බේහේව ඒකජ්ඣං සන්නිපතිතබ්බං, සන්නිපතිත්වා බ්‍යත්තේන භික්ඛුනා පටිබලේන සංඝෝ ඤාපේතබ්බෝ—
</Paragraph>

<Paragraph number="873" book="cula">
‘සුණාතු මේ, භන්තේ, සංඝෝ. අම්හාකං භණ්ඩනජාතානං කලහජාතානං විවාදාපන්නානං විහරතං බහුං අස්සාමණකං අජ්ඣාචිණ්ණං භාසිතපරික්කන්තං. සචේ මයං ඉමාහි ආපත්තීහි අඤ්ඤමඤ්ඤං කාරේස්සාම, සියාපි තං අධිකරණං කක්ඛළත්තාය වාළත්තාය භේදාය සංවත්තේය්‍ය. යදි සංඝස්ස පත්තකල්ලං, සංඝෝ ඉමං අධිකරණං තිණවත්ථාරකේන වූපසමේය්‍ය, ඨපේත්වා ථුල්ලවජ්ජං, ඨපේත්වා ගිහිප්පටිසංයුත්තන්’ති. ඒකතෝපක්ඛිකානං භික්ඛූනං බ්‍යත්තේන භික්ඛුනා පටිබලේන සකෝ පක්ඛෝ ඤාපේතබ්බෝ—
</Paragraph>

<Paragraph number="874" book="cula">
‘සුණන්තු මේ ආයස්මන්තා. අම්හාකං භණ්ඩනජාතානං කලහජාතානං විවාදාපන්නානං විහරතං බහුං අස්සාමණකං අජ්ඣාචිණ්ණං භාසිතපරික්කන්තං. සචේ මයං ඉමාහි ආපත්තීහි අඤ්ඤමඤ්ඤං කාරේස්සාම, සියාපි තං අධිකරණං කක්ඛළත්තාය වාළත්තාය භේදාය සංවත්තේය්‍ය. යදායස්මන්තානං පත්තකල්ලං, අහං යා චේව ආයස්මන්තානං ආපත්ති, යා ච අත්තනෝ ආපත්ති, ආයස්මන්තානඤ්චේව අත්ථාය, අත්තනෝ ච අත්ථාය, සංඝමජ්ඣේ තිණවත්ථාරකේන දේසේය්‍යං, ඨපේත්වා ථුල්ලවජ්ජං, ඨපේත්වා ගිහිප්පටිසංයුත්තන්’ති.
</Paragraph>

<Paragraph number="875" book="cula">
අථාපරේසං ඒකතෝපක්ඛිකානං භික්ඛූනං බ්‍යත්තේන භික්ඛුනා පටිබලේන සකෝ පක්ඛෝ ඤාපේතබ්බෝ—
</Paragraph>

<Paragraph number="876" book="cula">
‘සුණන්තු මේ ආයස්මන්තා. අම්හාකං භණ්ඩනජාතානං කලහජාතානං විවාදාපන්නානං විහරතං බහුං අස්සාමණකං අජ්ඣාචිණ්ණං භාසිතපරික්කන්තං. සචේ මයං ඉමාහි ආපත්තීහි අඤ්ඤමඤ්ඤං කාරේස්සාම, සියාපි තං අධිකරණං කක්ඛළත්තාය වාළත්තාය භේදාය සංවත්තේය්‍ය. යදායස්මන්තානං පත්තකල්ලං, අහං යා චේව ආයස්මන්තානං ආපත්ති, යා ච අත්තනෝ ආපත්ති, ආයස්මන්තානඤ්චේව අත්ථාය, අත්තනෝ ච අත්ථාය, සංඝමජ්ඣේ තිණවත්ථාරකේන දේසේය්‍යං, ඨපේත්වා ථුල්ලවජ්ජං, ඨපේත්වා ගිහිප්පටිසංයුත්තන්’ති.
</Paragraph>

</Division>
<Division number="213" book="cula">

<Paragraph number="877" book="cula">
අථාපරේසං ඒකතෝපක්ඛිකානං භික්ඛූනං බ්‍යත්තේන භික්ඛුනා පටිබලේන සංඝෝ ඤාපේතබ්බෝ—
</Paragraph>

<Paragraph number="878" book="cula">
‘සුණාතු මේ, භන්තේ, සංඝෝ. අම්හාකං භණ්ඩනජාතානං කලහජාතානං විවාදාපන්නානං විහරතං බහුං අස්සාමණකං අජ්ඣාචිණ්ණං භාසිතපරික්කන්තං. සචේ මයං ඉමාහි ආපත්තීහි අඤ්ඤමඤ්ඤං කාරේස්සාම, සියාපි තං අධිකරණං කක්ඛළත්තාය වාළත්තාය භේදාය සංවත්තේය්‍ය. යදි සංඝස්ස පත්තකල්ලං, අහං යා චේව ඉමේසං ආයස්මන්තානං ආපත්ති, යා ච අත්තනෝ ආපත්ති, ඉමේසඤ්චේව ආයස්මන්තානං අත්ථාය, අත්තනෝ ච අත්ථාය, සංඝමජ්ඣේ තිණවත්ථාරකේන දේසේය්‍යං, ඨපේත්වා ථුල්ලවජ්ජං, ඨපේත්වා ගිහිප්පටිසංයුත්තං. ඒසා ඤත්ති.
</Paragraph>

<Paragraph number="879" book="cula">
සුණාතු මේ, භන්තේ, සංඝෝ. අම්හාකං භණ්ඩනජාතානං කලහජාතානං විවාදාපන්නානං විහරතං බහුං අස්සාමණකං අජ්ඣාචිණ්ණං භාසිතපරික්කන්තං. සචේ මයං ඉමාහි ආපත්තීහි අඤ්ඤමඤ්ඤං කාරේස්සාම, සියාපි තං අධිකරණං කක්ඛළත්තාය වාළත්තාය භේදාය සංවත්තේය්‍ය. අහං යා චේව ඉමේසං ආයස්මන්තානං ආපත්ති, යා ච අත්තනෝ ආපත්ති, ඉමේසඤ්චේව ආයස්මන්තානං අත්ථාය, අත්තනෝ ච අත්ථාය, සංඝමජ්ඣේ තිණවත්ථාරකේන දේසේමි, ඨපේත්වා ථුල්ලවජ්ජං, ඨපේත්වා ගිහිප්පටිසංයුත්තං. යස්සායස්මතෝ ඛමති අම්හාකං ඉමාසං ආපත්තීනං සංඝමජ්ඣේ තිණවත්ථාරකේන දේසනා, ඨපේත්වා ථුල්ලවජ්ජං, ඨපේත්වා ගිහිප්පටිසංයුත්තං, සෝ තුණ්හස්ස; යස්ස නක්ඛමති, සෝ භාසේය්‍ය.
</Paragraph>

<Paragraph number="880" book="cula">
දේසිතා අම්හාකං ඉමා ආපත්තියෝ සංඝමජ්ඣේ තිණවත්ථාරකේන, ඨපේත්වා ථුල්ලවජ්ජං, ඨපේත්වා ගිහිප්පටිසංයුත්තං. ඛමති සංඝස්ස, තස්මා තුණ්හී, ඒවමේතං ධාරයාමී’ති.
</Paragraph>

</Division>
<Division number="214" book="cula">

<Paragraph number="881" book="cula">
අථාපරේසං ඒකතෝපක්ඛිකානං භික්ඛූනං බ්‍යත්තේන භික්ඛුනා පටිබලේන සංඝෝ ඤාපේතබ්බෝ—
</Paragraph>

<Paragraph number="882" book="cula">
‘සුණාතු මේ, භන්තේ, සංඝෝ. අම්හාකං භණ්ඩනජාතානං කලහජාතානං විවාදාපන්නානං විහරතං බහුං අස්සාමණකං අජ්ඣාචිණ්ණං භාසිතපරික්කන්තං. සචේ මයං ඉමාහි ආපත්තීහි අඤ්ඤමඤ්ඤං කාරේස්සාම, සියාපි තං අධිකරණං කක්ඛළත්තාය වාළත්තාය භේදාය සංවත්තේය්‍ය. යදි සංඝස්ස පත්තකල්ලං, අහං යා චේව ඉමේසං ආයස්මන්තානං ආපත්ති, යා ච අත්තනෝ ආපත්ති, ඉමේසඤ්චේව ආයස්මන්තානං අත්ථාය, අත්තනෝ ච අත්ථාය, සංඝමජ්ඣේ තිණවත්ථාරකේන දේසේය්‍යං, ඨපේත්වා ථුල්ලවජ්ජං, ඨපේත්වා ගිහිප්පටිසංයුත්තං. ඒසා ඤත්ති.
</Paragraph>

<Paragraph number="883" book="cula">
සුණාතු මේ, භන්තේ, සංඝෝ. අම්හාකං භණ්ඩනජාතානං කලහජාතානං විවාදාපන්නානං විහරතං බහුං අස්සාමණකං අජ්ඣාචිණ්ණං භාසිතපරික්කන්තං. සචේ මයං ඉමාහි ආපත්තීහි අඤ්ඤමඤ්ඤං කාරේස්සාම, සියාපි තං අධිකරණං කක්ඛළත්තාය වාළත්තාය භේදාය සංවත්තේය්‍ය. අහං යා චේව ඉමේසං ආයස්මන්තානං ආපත්ති, යා ච අත්තනෝ ආපත්ති, ඉමේසඤ්චේව ආයස්මන්තානං අත්ථාය, අත්තනෝ ච අත්ථාය, සංඝමජ්ඣේ තිණවත්ථාරකේන දේසේමි, ඨපේත්වා ථුල්ලවජ්ජං, ඨපේත්වා ගිහිප්පටිසංයුත්තං. යස්සායස්මතෝ ඛමති අම්හාකං ඉමාසං ආපත්තීනං සංඝමජ්ඣේ තිණවත්ථාරකේන දේසනා, ඨපේත්වා ථුල්ලවජ්ජං, ඨපේත්වා ගිහිප්පටිසංයුත්තං, සෝ තුණ්හස්ස; යස්ස නක්ඛමති, සෝ භාසේය්‍ය.
</Paragraph>

<Paragraph number="884" book="cula">
දේසිතා අම්හාකං ඉමා ආපත්තියෝ සංඝමජ්ඣේ තිණවත්ථාරකේන, ඨපේත්වා ථුල්ලවජ්ජං, ඨපේත්වා ගිහිප්පටිසංයුත්තං. ඛමති සංඝස්ස, තස්මා තුණ්හී, ඒවමේතං ධාරයාමී’ති.
</Paragraph>

<Paragraph number="885" book="cula">
ඒවඤ්ච පන, භික්ඛවේ, තේ භික්ඛූ තාහි ආපත්තීහි වුට්ඨිතා හෝන්ති, ඨපේත්වා ථුල්ලවජ්ජං, ඨපේත්වා ගිහිප්පටිසංයුත්තං, ඨපේත්වා දිට්ඨාවිකම්මං, ඨපේත්වා යේ න තත්ථ හෝන්තී”ති.
</Paragraph>
</Division>