---
title: "4.9.4 තිවිධසලාකග්ගාහ"
tableOfContents: false
sidebar:
  order: 4
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="235" book="cula">

<Paragraph number="960" book="cula">
තේන ඛෝ පන සමයේන සාවත්ථියා ඒවං ජාතං ඒවං සමුප්පන්නං අධිකරණං හෝති. අථ ඛෝ තේ භික්ඛූ—  අසන්තුට්ඨා සාවත්ථියා සංඝස්ස අධිකරණවූපසමනේන—  අස්සෝසුං ඛෝ අමුකස්මිං කිර ආවාසේ සම්බහුලා ථේරා විහරන්ති බහුස්සුතා ආගතාගමා ධම්මධරා විනයධරා මාතිකාධරා පණ්ඩිතා වියත්තා මේධාවිනෝ ලජ්ජිනෝ කුක්කුච්චකා සික්ඛාකාමා. තේ චේ ථේරා ඉමං අධිකරණං වූපසමේය්‍යුං ධම්මේන විනයේන සත්ථුසාසනේන, ඒවමිදං අධිකරණං සුවූපසන්තං අස්සාති. අථ ඛෝ තේ භික්ඛූ තං ආවාසං ගන්ත්වා තේ ථේරේ ඒතදවෝචුං—  “ඉදං, භන්තේ, අධිකරණං ඒවං ජාතං, ඒවං සමුප්පන්නං. සාධු, භන්තේ, ථේරා ඉමං අධිකරණං වූපසමේන්තු ධම්මේන විනයේන සත්ථුසාසනේන, යථයිදං අධිකරණං සුවූපසන්තං අස්සා”ති. අථ ඛෝ තේ ථේරා—  යථා සාවත්ථියා සංඝේන අධිකරණං වූපසමිතං තථා සුවූපසන්තන්ති—  තථා තං අධිකරණං වූපසමේසුං.
</Paragraph>

<Paragraph number="961" book="cula">
අථ ඛෝ තේ භික්ඛූ—  අසන්තුට්ඨා සාවත්ථියා සංඝස්ස අධිකරණවූපසමනේන, අසන්තුට්ඨා සම්බහුලානං ථේරානං අධිකරණවූපසමනේන—  අස්සෝසුං ඛෝ අමුකස්මිං කිර ආවාසේ තයෝ ථේරා විහරන්ති …පේ…  ද්වේ ථේරා විහරන්ති …පේ…  ඒකෝ ථේරෝ විහරති බහුස්සුතෝ ආගතාගමෝ ධම්මධරෝ විනයධරෝ මාතිකාධරෝ පණ්ඩිතෝ වියත්තෝ මේධාවී ලජ්ජී කුක්කුච්චකෝ සික්ඛාකාමෝ. සෝ චේ ථේරෝ ඉමං අධිකරණං වූපසමේය්‍ය ධම්මේන විනයේන සත්ථුසාසනේන, ඒවමිදං අධිකරණං සුවූපසන්තං අස්සාති. අථ ඛෝ තේ භික්ඛූ තං ආවාසං ගන්ත්වා තං ථේරං ඒතදවෝචුං—  “ඉදං, භන්තේ, අධිකරණං ඒවං ජාතං, ඒවං සමුප්පන්නං. සාධු, භන්තේ, ථේරෝ ඉමං අධිකරණං වූපසමේතු ධම්මේන විනයේන සත්ථුසාසනේන, යථයිදං අධිකරණං සුවූපසන්තං අස්සා”ති. අථ ඛෝ සෝ ථේරෝ—  යථා සාවත්ථියා සංඝේන අධිකරණං වූපසමිතං, යථා සම්බහුලේහි ථේරේහි අධිකරණං වූපසමිතං, යථා තීහි ථේරේහි අධිකරණං වූපසමිතං, යථා ද්වීහි ථේරේහි අධිකරණං වූපසමිතං, තථා සුවූපසන්තන්ති—  තථා තං අධිකරණං වූපසමේසි.
</Paragraph>

<Paragraph number="962" book="cula">
අථ ඛෝ තේ භික්ඛූ අසන්තුට්ඨා සාවත්ථියා සංඝස්ස අධිකරණවූපසමනේන, අසන්තුට්ඨා සම්බහුලානං ථේරානං අධිකරණවූපසමනේන, අසන්තුට්ඨා තිණ්ණං ථේරානං අධිකරණවූපසමනේන, අසන්තුට්ඨා ද්වින්නං ථේරානං අධිකරණවූපසමනේන, අසන්තුට්ඨා ඒකස්ස ථේරස්ස අධිකරණවූපසමනේන, යේන භගවා තේනුපසඞ්කමිංසු, උපසඞ්කමිත්වා භගවතෝ ඒතමත්ථං ආරෝචේසුං …පේ…
</Paragraph>

<Paragraph number="963" book="cula">
“නිහතමේතං, භික්ඛවේ, අධිකරණං සන්තං වූපසන්තං සුවූපසන්තං. අනුජානාමි, භික්ඛවේ, තේසං භික්ඛූනං සඤ්ඤත්තියා තයෝ සලාකග්ගාහේ—  ගූළ්හකං, සකණ්ණජප්පකං, විවටකං.
</Paragraph>

<Paragraph number="964" book="cula">
කථඤ්ච, භික්ඛවේ, ගූළ්හකෝ සලාකග්ගාහෝ හෝති? තේන සලාකග්ගාහාපකේන භික්ඛුනා සලාකායෝ වණ්ණාවණ්ණායෝ කත්වා ඒකමේකෝ භික්ඛු උපසඞ්කමිත්වා ඒවමස්ස වචනීයෝ—  ‘අයං ඒවංවාදිස්ස සලාකා, අයං ඒවංවාදිස්ස සලාකා. යං ඉච්ඡසි තං ගණ්හාහී’ති. ගහිතේ වත්තබ්බෝ—  ‘මා ච කස්සචි දස්සේහී’ති. සචේ ජානාති—  අධම්මවාදී බහුතරාති, දුග්ගහෝති, පච්චුක්කඩ්ඪිතබ්බං. සචේ ජානාති—  ධම්මවාදී බහුතරාති, සුග්ගහෝති, සාවේතබ්බං. ඒවං ඛෝ, භික්ඛවේ, ගූළ්හකෝ සලාකග්ගාහෝ හෝති.
</Paragraph>

<Paragraph number="965" book="cula">
කථඤ්ච, භික්ඛවේ, සකණ්ණජප්පකෝ සලාකග්ගාහෝ හෝති? තේන සලාකග්ගාහාපකේන භික්ඛුනා ඒකමේකස්ස භික්ඛුනෝ උපකණ්ණකේ ආරෝචේතබ්බං—  ‘අයං ඒවංවාදිස්ස සලාකා, අයං ඒවංවාදිස්ස සලාකා. යං ඉච්ඡසි තං ගණ්හාහී’ති. ගහිතේ වත්තබ්බෝ—  ‘මා ච කස්සචි ආරෝචේහී’ති. සචේ ජානාති—  අධම්මවාදී බහුතරාති, දුග්ගහෝති, පච්චුක්කඩ්ඪිතබ්බං. සචේ ජානාති—  ධම්මවාදී බහුතරාති, සුග්ගහෝති, සාවේතබ්බං. ඒවං ඛෝ, භික්ඛවේ, සකණ්ණජප්පකෝ සලාකග්ගාහෝ හෝති.
</Paragraph>

<Paragraph number="966" book="cula">
කථඤ්ච, භික්ඛවේ, විවටකෝ සලාකග්ගාහෝ හෝති? සචේ ජානාති—  ධම්මවාදී බහුතරාති, විස්සට්ඨේනේව විවටේන ගාහේතබ්බෝ. ඒවං ඛෝ, භික්ඛවේ, විවටකෝ සලාකග්ගාහෝ හෝති. ඉමේ ඛෝ, භික්ඛවේ, තයෝ සලාකග්ගාහා”ති.
</Paragraph>
</Division>