---
title: "4.3 අමූළ්හවිනය"
tableOfContents: false
sidebar:
  order: 3
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="196" book="cula">

<Paragraph number="827" book="cula">
තේන ඛෝ පන සමයේන ගග්ගෝ භික්ඛු උම්මත්තකෝ හෝති, චිත්තවිපරියාසකතෝ. තේන උම්මත්තකේන චිත්තවිපරියාසකතේන බහුං අස්සාමණකං අජ්ඣාචිණ්ණං හෝති භාසිතපරික්කන්තං. භික්ඛූ ගග්ගං භික්ඛුං උම්මත්තකේන චිත්තවිපරියාසකතේන අජ්ඣාචිණ්ණේන ආපත්තියා චෝදේන්ති—  “සරතායස්මා ඒවරූපිං ආපත්තිං ආපජ්ජිතා”ති? සෝ ඒවං වදේති—  “අහං ඛෝ, ආවුසෝ, උම්මත්තකෝ අහෝසිං චිත්තවිපරියාසකතෝ. තේන මේ උම්මත්තකේන චිත්තවිපරියාසකතේන බහුං අස්සාමණකං අජ්ඣාචිණ්ණං භාසිතපරික්කන්තං. නාහං තං සරාමි. මූළ්හේන මේ ඒතං කතන්”ති. ඒවම්පි නං වුච්චමානා චෝදේන්තේව—  “සරතායස්මා ඒවරූපිං ආපත්තිං ආපජ්ජිතා”ති? යේ තේ භික්ඛූ අප්පිච්ඡා …පේ…  තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම භික්ඛූ ගග්ගං භික්ඛුං උම්මත්තකේන චිත්තවිපරියාසකතේන අජ්ඣාචිණ්ණේන ආපත්තියා චෝදේස්සන්ති—  ‘සරතායස්මා ඒවරූපිං ආපත්තිං ආපජ්ජිතා’ති. සෝ ඒවං වදේති—  ‘අහං ඛෝ, ආවුසෝ, උම්මත්තකෝ අහෝසිං චිත්තවිපරියාසකතෝ. තේන මේ උම්මත්තකේන චිත්තවිපරියාසකතේන බහුං අස්සාමණකං අජ්ඣාචිණ්ණං භාසිතපරික්කන්තං. නාහං තං සරාමි. මූළ්හේන මේ ඒතං කතන්’ති. ඒවම්පි නං වුච්චමානා චෝදේන්තේව—  ‘සරතායස්මා ඒවරූපිං ආපත්තිං ආපජ්ජිතා’”ති? අථ ඛෝ තේ භික්ඛූ භගවතෝ ඒතමත්ථං ආරෝචේසුං …පේ…  “සච්චං කිර, භික්ඛවේ …පේ…  සච්චං, භගවා”ති …පේ…  විගරහිත්වා …පේ…  ධම්මිං කථං කත්වා භික්ඛූ ආමන්තේසි—
</Paragraph>

<Paragraph number="828" book="cula">
“තේන හි, භික්ඛවේ, සංඝෝ ගග්ගස්ස භික්ඛුනෝ අමූළ්හස්ස අමූළ්හවිනයං දේතු. ඒවඤ්ච පන, භික්ඛවේ, දාතබ්බෝ—  තේන, භික්ඛවේ, ගග්ගේන භික්ඛුනා සංඝං උපසඞ්කමිත්වා, ඒකංසං උත්තරාසඞ්ගං කරිත්වා, වුඩ්ඪානං භික්ඛූනං පාදේ වන්දිත්වා, උක්කුටිකං නිසීදිත්වා, අඤ්ජලිං පග්ගහේත්වා, ඒවමස්ස වචනීයෝ—  ‘අහං, භන්තේ, උම්මත්තකෝ අහෝසිං චිත්තවිපරියාසකතෝ. තේන මේ උම්මත්තකේන චිත්තවිපරියාසකතේන බහුං අස්සාමණකං අජ්ඣාචිණ්ණං භාසිතපරික්කන්තං. මං භික්ඛූ උම්මත්තකේන චිත්තවිපරියාසකතේන අජ්ඣාචිණ්ණේන ආපත්තියා චෝදේන්ති—  “සරතායස්මා ඒවරූපිං ආපත්තිං ආපජ්ජිතා”ති? ත්‍යාහං ඒවං වදාමි—  “අහං ඛෝ, ආවුසෝ, උම්මත්තකෝ අහෝසිං චිත්තවිපරියාසකතෝ. තේන මේ උම්මත්තකේන චිත්තවිපරියාසකතේන බහුං අස්සාමණකං අජ්ඣාචිණ්ණං භාසිතපරික්කන්තං. නාහං තං සරාමි. මූළ්හේන මේ ඒතං කතන්”ති. ඒවම්පි මං වුච්චමානා චෝදේන්තේව—  “සරතායස්මා ඒවරූපිං ආපත්තිං ආපජ්ජිතා”ති? සෝහං, භන්තේ, අමූළ්හෝ සංඝං අමූළ්හවිනයං යාචාමී’ති. දුතියම්පි යාචිතබ්බෝ. තතියම්පි යාචිතබ්බෝ—  ‘අහං, භන්තේ, උම්මත්තකෝ අහෝසිං චිත්තවිපරියාසකතෝ. තේන මේ උම්මත්තකේන චිත්තවිපරියාසකතේන බහුං අස්සාමණකං අජ්ඣාචිණ්ණං භාසිතපරික්කන්තං. මං භික්ඛූ උම්මත්තකේන චිත්තවිපරියාසකතේන අජ්ඣාචිණ්ණේන ආපත්තියා චෝදේන්ති—  “සරතායස්මා ඒවරූපිං ආපත්තිං ආපජ්ජිතා”ති? ත්‍යාහං ඒවං වදාමි—  “අහං ඛෝ, ආවුසෝ, උම්මත්තකෝ අහෝසිං චිත්තවිපරියාසකතෝ. තේන මේ උම්මත්තකේන චිත්තවිපරියාසකතේන බහුං අස්සාමණකං අජ්ඣාචිණ්ණං භාසිතපරික්කන්තං. නාහං තං සරාමි මූළ්හේන මේ ඒතං කතන්”ති. ඒවම්පි මං වුච්චමානා චෝදේන්තේව—  “සරතායස්මා ඒවරූපිං ආපත්තිං ආපජ්ජිතා”ති? සෝහං අමූළ්හෝ තතියම්පි, භන්තේ, සංඝං අමූළ්හවිනයං යාචාමී’ති. බ්‍යත්තේන භික්ඛුනා පටිබලේන සංඝෝ ඤාපේතබ්බෝ—
</Paragraph>

</Division>
<Division number="197" book="cula">

<Paragraph number="829" book="cula">
‘සුණාතු මේ, භන්තේ, සංඝෝ. අයං ගග්ගෝ භික්ඛු උම්මත්තකෝ අහෝසි චිත්තවිපරියාසකතෝ. තේන උම්මත්තකේන චිත්තවිපරියාසකතේන බහුං අස්සාමණකං අජ්ඣාචිණ්ණං භාසිතපරික්කන්තං. භික්ඛූ ගග්ගං භික්ඛුං උම්මත්තකේන චිත්තවිපරියාසකතේන අජ්ඣාචිණ්ණේන ආපත්තියා චෝදේන්ති—  “සරතායස්මා ඒවරූපිං ආපත්තිං ආපජ්ජිතා”ති? සෝ ඒවං වදේති—  “අහං ඛෝ, ආවුසෝ, උම්මත්තකෝ අහෝසිං චිත්තවිපරියාසකතෝ. තේන මේ උම්මත්තකේන චිත්තවිපරියාසකතේන බහුං අස්සාමණකං අජ්ඣාචිණ්ණං භාසිතපරික්කන්තං. නාහං තං සරාමි, මූළ්හේන මේ ඒතං කතන්”ති. ඒවම්පි නං වුච්චමානා චෝදේන්තේව—  “සරතායස්මා ඒවරූපිං ආපත්තිං ආපජ්ජිතා”ති? සෝ අමූළ්හෝ සංඝං අමූළ්හවිනයං යාචති. යදි සංඝස්ස පත්තකල්ලං, සංඝෝ ගග්ගස්ස භික්ඛුනෝ අමූළ්හස්ස අමූළ්හවිනයං දදේය්‍ය. ඒසා ඤත්ති.
</Paragraph>

<Paragraph number="830" book="cula">
සුණාතු මේ, භන්තේ, සංඝෝ. අයං ගග්ගෝ භික්ඛු උම්මත්තකෝ අහෝසි චිත්තවිපරියාසකතෝ. තේන උම්මත්තකේන චිත්තවිපරියාසකතේන බහුං අස්සාමණකං අජ්ඣාචිණ්ණං භාසිතපරික්කන්තං. භික්ඛූ ගග්ගං භික්ඛුං උම්මත්තකේන චිත්තවිපරියාසකතේන අජ්ඣාචිණ්ණේන ආපත්තියා චෝදේන්ති—  “සරතායස්මා ඒවරූපිං ආපත්තිං ආපජ්ජිතා”ති? සෝ ඒවං වදේති—  “අහං ඛෝ, ආවුසෝ, උම්මත්තකෝ අහෝසිං චිත්තවිපරියාසකතෝ. තේන මේ උම්මත්තකේන චිත්තවිපරියාසකතේන බහුං අස්සාමණකං අජ්ඣාචිණ්ණං භාසිතපරික්කන්තං. නාහං තං සරාමි මූළ්හේන මේ ඒතං කතන්”ති. ඒවම්පි නං වුච්චමානා චෝදේන්තේව—  “සරතායස්මා ඒවරූපිං ආපත්තිං ආපජ්ජිතා”ති? සෝ අමූළ්හෝ සංඝං අමූළ්හවිනයං යාචති. සංඝෝ ගග්ගස්ස භික්ඛුනෝ අමූළ්හස්ස අමූළ්හවිනයං දේති. යස්සායස්මතෝ ඛමති ගග්ගස්ස භික්ඛුනෝ අමූළ්හස්ස අමූළ්හවිනයස්ස දානං, සෝ තුණ්හස්ස; යස්ස නක්ඛමති, සෝ භාසේය්‍ය.
</Paragraph>

<Paragraph number="831" book="cula">
දුතියම්පි ඒතමත්ථං වදාමි …පේ…  තතියම්පි ඒතමත්ථං වදාමි …පේ… .
</Paragraph>

<Paragraph number="832" book="cula">
දින්නෝ සංඝේන ගග්ගස්ස භික්ඛුනෝ අමූළ්හස්ස අමූළ්හවිනයෝ. ඛමති සංඝස්ස, තස්මා තුණ්හී, ඒවමේතං ධාරයාමී’ති.
</Paragraph>

</Division>
<Division number="198" book="cula">

<Paragraph number="833" book="cula">
තීණිමානි, භික්ඛවේ, අධම්මිකානි අමූළ්හවිනයස්ස දානානි, තීණි ධම්මිකානි. කතමානි තීණි අධම්මිකානි අමූළ්හවිනයස්ස දානානි?
</Paragraph>

<Paragraph number="834" book="cula">
ඉධ පන, භික්ඛවේ, භික්ඛු ආපත්තිං ආපන්නෝ හෝති. තමේනං චෝදේති සංඝෝ වා, සම්බහුලා වා, ඒකපුග්ගලෝ වා—  ‘සරතායස්මා ඒවරූපිං ආපත්තිං ආපජ්ජිතා’ති? සෝ සරමානෝව ඒවං වදේති—  ‘න ඛෝ අහං, ආවුසෝ, සරාමි ඒවරූපිං ආපත්තිං ආපජ්ජිතා’ති. තස්ස සංඝෝ අමූළ්හවිනයං දේති. අධම්මිකං අමූළ්හවිනයස්ස දානං.
</Paragraph>

<Paragraph number="835" book="cula">
ඉධ පන, භික්ඛවේ, භික්ඛු ආපත්තිං ආපන්නෝ හෝති. තමේනං චෝදේති සංඝෝ වා, සම්බහුලා වා, ඒකපුග්ගලෝ වා—  ‘සරතායස්මා ඒවරූපිං ආපත්තිං ආපජ්ජිතා’ති? සෝ සරමානෝව ඒවං වදේති—  ‘සරාමි ඛෝ අහං, ආවුසෝ, යථාසුපිනන්තේනා’ති. තස්ස සංඝෝ අමූළ්හවිනයං දේති. අධම්මිකං අමූළ්හවිනයස්ස දානං.
</Paragraph>

<Paragraph number="836" book="cula">
ඉධ පන, භික්ඛවේ, භික්ඛු ආපත්තිං ආපන්නෝ හෝති. තමේනං චෝදේති සංඝෝ වා, සම්බහුලා වා, ඒකපුග්ගලෝ වා—  ‘සරතායස්මා ඒවරූපිං ආපත්තිං ආපජ්ජිතා’ති? සෝ අනුම්මත්තකෝ උම්මත්තකාලයං කරෝති—  ‘අහම්පි ඛෝ ඒවං කරෝමි. තුම්හේපි ඒවං කරෝථ. මය්හම්පි ඒතං කප්පති. තුම්හාකම්පේතං කප්පතී’ති. තස්ස සංඝෝ අමූළ්හවිනයං දේති. අධම්මිකං අමූළ්හවිනයස්ස දානං. ඉමානි තීණි අධම්මිකානි අමූළ්හවිනයස්ස දානානි.
</Paragraph>

</Division>
<Division number="199" book="cula">

<Paragraph number="837" book="cula">
කතමානි තීණි ධම්මිකානි අමූළ්හවිනයස්ස දානානි?
</Paragraph>

<Paragraph number="838" book="cula">
ඉධ පන, භික්ඛවේ, භික්ඛු උම්මත්තකෝ හෝති චිත්තවිපරියාසකතෝ. තේන උම්මත්තකේන චිත්තවිපරියාසකතේන බහුං අස්සාමණකං අජ්ඣාචිණ්ණං හෝති භාසිතපරික්කන්තං. තමේනං චෝදේති සංඝෝ වා, සම්බහුලා වා, ඒකපුග්ගලෝ වා—  ‘සරතායස්මා ඒවරූපිං ආපත්තිං ආපජ්ජිතා’ති? සෝ අස්සරමානෝව ඒවං වදේති—  ‘න ඛෝ අහං, ආවුසෝ, සරාමි ඒවරූපිං ආපත්තිං ආපජ්ජිතා’ති. තස්ස සංඝෝ අමූළ්හවිනයං දේති. ධම්මිකං අමූළ්හවිනයස්ස දානං.
</Paragraph>

<Paragraph number="839" book="cula">
ඉධ පන, භික්ඛවේ, භික්ඛු උම්මත්තකෝ හෝති චිත්තවිපරියාසකතෝ. තේන උම්මත්තකේන චිත්තවිපරියාසකතේන බහුං අස්සාමණකං අජ්ඣාචිණ්ණං හෝති භාසිතපරික්කන්තං. තමේනං චෝදේති සංඝෝ වා, සම්බහුලා වා, ඒකපුග්ගලෝ වා—  ‘සරතායස්මා ඒවරූපිං ආපත්තිං ආපජ්ජිතා’ති? සෝ අස්සරමානෝව ඒවං වදේති—  ‘සරාමි ඛෝ අහං, ආවුසෝ, යථාසුපිනන්තේනා’ති. තස්ස සංඝෝ අමූළ්හවිනයං දේති. ධම්මිකං අමූළ්හවිනයස්ස දානං.
</Paragraph>

<Paragraph number="840" book="cula">
ඉධ පන, භික්ඛවේ, භික්ඛු උම්මත්තකෝ හෝති චිත්තවිපරියාසකතෝ. තේන උම්මත්තකේන චිත්තවිපරියාසකතේන බහුං අස්සාමණකං අජ්ඣාචිණ්ණං හෝති භාසිතපරික්කන්තං. තමේනං චෝදේති සංඝෝ වා, සම්බහුලා වා, ඒකපුග්ගලෝ වා—  ‘සරතායස්මා ඒවරූපිං ආපත්තිං ආපජ්ජිතා’ති? සෝ උම්මත්තකෝ උම්මත්තකාලයං කරෝති—  ‘අහම්පි ඒවං කරෝමි. තුම්හේපි ඒවං කරෝථ. මය්හම්පි ඒතං කප්පති. තුම්හාකම්පේතං කප්පතී’ති. තස්ස සංඝෝ අමූළ්හවිනයං දේති. ධම්මිකං අමූළ්හවිනයස්ස දානං. ඉමානි තීණි ධම්මිකානි අමූළ්හවිනයස්ස දානානී”ති.
</Paragraph>
</Division>