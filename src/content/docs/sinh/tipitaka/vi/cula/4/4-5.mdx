---
title: "4.5 යේභුය්‍යසිකා"
tableOfContents: false
sidebar:
  order: 5
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="202" book="cula">

<Paragraph number="849" book="cula">
තේන ඛෝ පන සමයේන භික්ඛූ සංඝමජ්ඣේ භණ්ඩනජාතා කලහජාතා විවාදාපන්නා අඤ්ඤමඤ්ඤං මුඛසත්තීහි විතුදන්තා විහරන්ති, න සක්කෝන්ති තං අධිකරණං වූපසමේතුං. භගවතෝ ඒතමත්ථං ආරෝචේසුං. “අනුජානාමි, භික්ඛවේ, ඒවරූපං අධිකරණං යේභුය්‍යසිකාය වූපසමේතුං. පඤ්චහඞ්ගේහි සමන්නාගතෝ භික්ඛු සලාකග්ගාහාපකෝ සම්මන්නිතබ්බෝ—  යෝ න ඡන්දාගතිං ගච්ඡේය්‍ය, න දෝසාගතිං ගච්ඡේය්‍ය, න මෝහාගතිං ගච්ඡේය්‍ය, න භයාගතිං ගච්ඡේය්‍ය, ගහිතාගහිතඤ්ච ජානේය්‍ය. ඒවඤ්ච පන, භික්ඛවේ, සම්මන්නිතබ්බෝ. පඨමං භික්ඛු යාචිතබ්බෝ, යාචිත්වා බ්‍යත්තේන භික්ඛුනා පටිබලේන සංඝෝ ඤාපේතබ්බෝ—
</Paragraph>

</Division>
<Division number="203" book="cula">

<Paragraph number="850" book="cula">
‘සුණාතු මේ, භන්තේ, සංඝෝ. යදි සංඝස්ස පත්තකල්ලං, සංඝෝ ඉත්ථන්නාමං භික්ඛුං සලාකග්ගාහාපකං සම්මන්නේය්‍ය. ඒසා ඤත්ති.
</Paragraph>

<Paragraph number="851" book="cula">
සුණාතු මේ, භන්තේ, සංඝෝ. සංඝෝ ඉත්ථන්නාමං භික්ඛුං සලාකග්ගාහාපකං සම්මන්නති. යස්සායස්මතෝ ඛමති ඉත්ථන්නාමස්ස භික්ඛුනෝ සලාකග්ගාහාපකස්ස සම්මුති, සෝ තුණ්හස්ස; යස්ස නක්ඛමති, සෝ භාසේය්‍ය.
</Paragraph>

<Paragraph number="852" book="cula">
සම්මතෝ සංඝේන ඉත්ථන්නාමෝ භික්ඛු සලාකග්ගාහාපකෝ. ඛමති සංඝස්ස, තස්මා තුණ්හී, ඒවමේතං ධාරයාමී’ති.
</Paragraph>

</Division>
<Division number="204" book="cula">

<Paragraph number="853" book="cula">
දසයිමේ, භික්ඛවේ, අධම්මිකා සලාකග්ගාහා, දස ධම්මිකා. කතමේ දස අධම්මිකා සලාකග්ගාහා? ඕරමත්තකඤ්ච අධිකරණං හෝති, න ච ගතිගතං හෝති, න ච සරිතසාරිතං හෝති, ජානාති අධම්මවාදී බහුතරාති, අප්පේව නාම අධම්මවාදී බහුතරා අස්සූති, ජානාති සංඝෝ භිජ්ජිස්සතීති, අප්පේව නාම සංඝෝ භිජ්ජේය්‍යාති, අධම්මේන ගණ්හන්ති, වග්ගා ගණ්හන්ති, න ච යථාදිට්ඨියා ගණ්හන්ති—  ඉමේ දස අධම්මිකා සලාකග්ගාහා.
</Paragraph>

<Paragraph number="854" book="cula">
කතමේ දස ධම්මිකා සලාකග්ගාහා? න ච ඕරමත්තකං අධිකරණං හෝති, ගතිගතඤ්ච හෝති, සරිතසාරිතඤ්ච හෝති, ජානාති ධම්මවාදී බහුතරාති, අප්පේව නාම ධම්මවාදී බහුතරා අස්සූති, ජානාති සංඝෝ න භිජ්ජිස්සතීති, අප්පේව නාම සංඝෝ න භිජ්ජේය්‍යාති, ධම්මේන ගණ්හන්ති, සමග්ගා ගණ්හන්ති, යථාදිට්ඨියා ච ගණ්හන්ති—  ඉමේ දස ධම්මිකා සලාකග්ගාහා”ති.
</Paragraph>
</Division>