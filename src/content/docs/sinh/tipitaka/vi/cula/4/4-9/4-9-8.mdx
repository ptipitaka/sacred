---
title: "4.9.8 පටිඤ්ඤාතකරණ"
tableOfContents: false
sidebar:
  order: 8
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="239" book="cula">

<Paragraph number="987" book="cula">
ආපත්තාධිකරණං කතිහි සමථේහි සම්මති? ආපත්තාධිකරණං තීහි සමථේහි සම්මති—  සම්මුඛාවිනයේන ච, පටිඤ්ඤාතකරණේන ච, තිණවත්ථාරකේන ච. සියා ආපත්තාධිකරණං ඒකං සමථං අනාගම්ම—  තිණවත්ථාරකං, ද්වීහි සමථේහි සම්මේය්‍ය—  සම්මුඛාවිනයේන ච, පටිඤ්ඤාතකරණේන චාති? සියාතිස්ස වචනීයං. යථා කථං විය? ඉධ පන, භික්ඛවේ, භික්ඛු ලහුකං ආපත්තිං ආපන්නෝ හෝති. තේන, භික්ඛවේ, භික්ඛුනා ඒකං භික්ඛුං උපසඞ්කමිත්වා ඒකංසං උත්තරාසඞ්ගං කරිත්වා උක්කුටිකං නිසීදිත්වා අඤ්ජලිං පග්ගහේත්වා ඒවමස්ස වචනීයෝ—  ‘අහං, ආවුසෝ, ඉත්ථන්නාමං ආපත්තිං ආපන්නෝ; තං පටිදේසේමී’ති. තේන වත්තබ්බෝ—  ‘පස්සසී’ති? ‘ආම පස්සාමී’ති. ‘ආයතිං සංවරේය්‍යාසී’ති.
</Paragraph>

<Paragraph number="988" book="cula">
ඉදං වුච්චති, භික්ඛවේ, අධිකරණං වූපසන්තං. කේන වූපසන්තං? සම්මුඛාවිනයේන ච, පටිඤ්ඤාතකරණේන ච. කිඤ්ච තත්ථ සම්මුඛාවිනයස්මිං? ධම්මසම්මුඛතා, විනයසම්මුඛතා, පුග්ගලසම්මුඛතා …පේ…  කා ච තත්ථ පුග්ගලසම්මුඛතා? යෝ ච දේසේති, යස්ස ච දේසේති, උභෝ සම්මුඛීභූතා හෝන්ති—  අයං තත්ථ පුග්ගලසම්මුඛතා. කිඤ්ච තත්ථ පටිඤ්ඤාතකරණස්මිං? යා පටිඤ්ඤාතකරණස්ස කම්මස්ස කිරියා කරණං උපගමනං අජ්ඣුපගමනං අධිවාසනා අප්පටික්කෝසනා—  ඉදං තත්ථ පටිඤ්ඤාතකරණස්මිං. ඒවං වූපසන්තඤ්චේ, භික්ඛවේ, අධිකරණං පටිග්ගාහකෝ උක්කෝටේති, උක්කෝටනකං පාචිත්තියං. ඒවඤ්චේතං ලභේථ, ඉච්චේතං කුසලං. නෝ චේ ලභේථ, තේන, භික්ඛවේ, භික්ඛුනා සම්බහුලේ භික්ඛූ උපසඞ්කමිත්වා ඒකංසං උත්තරාසඞ්ගං කරිත්වා වුඩ්ඪානං භික්ඛූනං පාදේ වන්දිත්වා උක්කුටිකං නිසීදිත්වා අඤ්ජලිං පග්ගහේත්වා ඒවමස්සු වචනීයා—  ‘අහං, භන්තේ, ඉත්ථන්නාමං ආපත්තිං ආපන්නෝ; තං පටිදේසේමී’ති. බ්‍යත්තේන භික්ඛුනා පටිබලේන තේ භික්ඛූ ඤාපේතබ්බා—
</Paragraph>

<Paragraph number="989" book="cula">
‘සුණන්තු මේ ආයස්මන්තා. අයං ඉත්ථන්නාමෝ භික්ඛු ආපත්තිං සරති, විවරති, උත්තානිං කරෝති දේසේති. යදායස්මන්තානං පත්තකල්ලං, අහං ඉත්ථන්නාමස්ස භික්ඛුනෝ ආපත්තිං පටිග්ගණ්හේය්‍යන්’ති. තේන වත්තබ්බෝ—  ‘පස්සසී’ති? ‘ආම පස්සාමී’ති. ‘ආයතිං සංවරේය්‍යාසී’ති.
</Paragraph>

<Paragraph number="990" book="cula">
ඉදං වුච්චති, භික්ඛවේ, අධිකරණං වූපසන්තං. කේන වූපසන්තං? සම්මුඛාවිනයේන ච, පටිඤ්ඤාතකරණේන ච. කිඤ්ච තත්ථ සම්මුඛාවිනයස්මිං? ධම්මසම්මුඛතා, විනයසම්මුඛතා, පුග්ගලසම්මුඛතා …පේ…  කා ච තත්ථ පුග්ගලසම්මුඛතා? යෝ ච දේසේති, යස්ස ච දේසේති, උභෝ සම්මුඛීභූතා හෝන්ති—  අයං තත්ථ පුග්ගලසම්මුඛතා. කිඤ්ච තත්ථ පටිඤ්ඤාතකරණස්මිං? යා පටිඤ්ඤාතකරණස්ස කම්මස්ස කිරියා කරණං උපගමනං අජ්ඣුපගමනං අධිවාසනා අප්පටික්කෝසනා—  ඉදං තත්ථ පටිඤ්ඤාතකරණස්මිං. ඒවං වූපසන්තඤ්චේ, භික්ඛවේ, අධිකරණං පටිග්ගාහකෝ උක්කෝටේති, උක්කෝටනකං පාචිත්තියං. ඒවඤ්චේතං ලභේථ, ඉච්චේතං කුසලං. නෝ චේ ලභේථ, තේන, භික්ඛවේ, භික්ඛුනා සංඝං උපසඞ්කමිත්වා ඒකංසං උත්තරාසඞ්ගං කරිත්වා වුඩ්ඪානං භික්ඛූනං පාදේ වන්දිත්වා උක්කුටිකං නිසීදිත්වා අඤ්ජලිං පග්ගහේත්වා ඒවමස්ස වචනීයෝ—  ‘අහං, භන්තේ, ඉත්ථන්නාමං ආපත්තිං ආපන්නෝ; තං පටිදේසේමී’ති. බ්‍යත්තේන භික්ඛුනා පටිබලේන සංඝෝ ඤාපේතබ්බෝ—
</Paragraph>

<Paragraph number="991" book="cula">
‘සුණාතු මේ, භන්තේ, සංඝෝ. අයං ඉත්ථන්නාමෝ භික්ඛු ආපත්තිං සරති, විවරති, උත්තානිං කරෝති, දේසේති. යදි සංඝස්ස පත්තකල්ලං, අහං ඉත්ථන්නාමස්ස භික්ඛුනෝ ආපත්තිං පටිග්ගණ්හේය්‍යන්’ති. තේන වත්තබ්බෝ—  ‘පස්සසී’ති? ‘ආම පස්සාමී’ති. ‘ආයතිං සංවරේය්‍යාසී’ති.
</Paragraph>

<Paragraph number="992" book="cula">
ඉදං වුච්චති, භික්ඛවේ, අධිකරණං වූපසන්තං. කේන වූපසන්තං? සම්මුඛාවිනයේන ච, පටිඤ්ඤාතකරණේන ච. කිඤ්ච තත්ථ සම්මුඛාවිනයස්මිං? සංඝසම්මුඛතා, ධම්මසම්මුඛතා, විනයසම්මුඛතා, පුග්ගලසම්මුඛතා …පේ…  ඒවං වූපසන්තඤ්චේ, භික්ඛවේ, අධිකරණං පටිග්ගාහකෝ උක්කෝටේති, උක්කෝටනකං පාචිත්තියං; ඡන්දදායකෝ ඛීයති, ඛීයනකං පාචිත්තියං.
</Paragraph>
</Division>