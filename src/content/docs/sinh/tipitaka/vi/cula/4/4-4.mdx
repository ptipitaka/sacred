---
title: "4.4 පටිඤ්ඤාතකරණ"
tableOfContents: false
sidebar:
  order: 4
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="200" book="cula">

<Paragraph number="841" book="cula">
තේන ඛෝ පන සමයේන ඡබ්බග්ගියා භික්ඛූ අප්පටිඤ්ඤාය භික්ඛූනං කම්මානි කරෝන්ති—  තජ්ජනීයම්පි, නියස්සම්පි, පබ්බාජනීයම්පි, පටිසාරණීයම්පි, උක්ඛේපනීයම්පි. යේ තේ භික්ඛූ අප්පිච්ඡා …පේ…  තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම ඡබ්බග්ගියා භික්ඛූ අප්පටිඤ්ඤාය භික්ඛූනං කම්මානි කරිස්සන්ති—  තජ්ජනීයම්පි, නියස්සම්පි, පබ්බාජනීයම්පි, පටිසාරණීයම්පි, උක්ඛේපනීයම්පී”ති. අථ ඛෝ තේ භික්ඛූ භගවතෝ ඒතමත්ථං ආරෝචේසුං …පේ…  “සච්චං කිර, භික්ඛවේ …පේ…  “සච්චං, භගවා”ති …පේ…  විගරහිත්වා …පේ…  ධම්මිං කථං කත්වා භික්ඛූ ආමන්තේසි—  “න, භික්ඛවේ, අප්පටිඤ්ඤාය භික්ඛූනං කම්මං කාතබ්බං—  තජ්ජනීයං වා, නියස්සං වා, පබ්බාජනීයං වා, පටිසාරණීයං වා, උක්ඛේපනීයං වා. යෝ කරේය්‍ය, ආපත්ති දුක්කටස්ස.
</Paragraph>

</Division>
<Division number="201" book="cula">

<Paragraph number="842" book="cula">
ඒවං ඛෝ, භික්ඛවේ, අධම්මිකං හෝති පටිඤ්ඤාතකරණං, ඒවං ධම්මිකං. කථඤ්ච, භික්ඛවේ, අධම්මිකං හෝති පටිඤ්ඤාතකරණං?
</Paragraph>

<Paragraph number="843" book="cula">
භික්ඛු පාරාජිකං අජ්ඣාපන්නෝ හෝති. තමේනං චෝදේති සංඝෝ වා, සම්බහුලා වා, ඒකපුග්ගලෝ වා—  ‘පාරාජිකං ආයස්මා අජ්ඣාපන්නෝ’ති? සෝ ඒවං වදේති—  ‘න ඛෝ අහං, ආවුසෝ, පාරාජිකං අජ්ඣාපන්නෝ, සංඝාදිසේසං අජ්ඣාපන්නෝ’ති. තං සංඝෝ සංඝාදිසේසේන කාරේති. අධම්මිකං පටිඤ්ඤාතකරණං.
</Paragraph>

<Paragraph number="844" book="cula">
භික්ඛු පාරාජිකං අජ්ඣාපන්නෝ හෝති. තමේනං චෝදේති සංඝෝ වා, සම්බහුලා වා, ඒකපුග්ගලෝ වා—  ‘පාරාජිකං ආයස්මා අජ්ඣාපන්නෝ’ති? සෝ ඒවං වදේති—  ‘න ඛෝ අහං, ආවුසෝ, පාරාජිකං අජ්ඣාපන්නෝ, ථුල්ලච්චයං …පේ…  පාචිත්තියං …පේ…  පාටිදේසනීයං …පේ…  දුක්කටං …පේ…  දුබ්භාසිතං අජ්ඣාපන්නෝ’ති. තං සංඝෝ දුබ්භාසිතේන කාරේති. අධම්මිකං පටිඤ්ඤාතකරණං.
</Paragraph>

<Paragraph number="845" book="cula">
භික්ඛු සංඝාදිසේසං …පේ…  ථුල්ලච්චයං …පේ…  පාචිත්තියං …පේ…  පාටිදේසනීයං …පේ…  දුක්කටං …පේ…  දුබ්භාසිතං අජ්ඣාපන්නෝ හෝති. තමේනං චෝදේති සංඝෝ වා, සම්බහුලා වා, ඒකපුග්ගලෝ වා—  ‘දුබ්භාසිතං ආයස්මා අජ්ඣාපන්නෝ’ති? සෝ ඒවං වදේති—  ‘න ඛෝ අහං, ආවුසෝ, දුබ්භාසිතං අජ්ඣාපන්නෝ, පාරාජිකං අජ්ඣාපන්නෝ’ති. තං සංඝෝ පාරාජිකේන කාරේති. අධම්මිකං පටිඤ්ඤාතකරණං.
</Paragraph>

<Paragraph number="846" book="cula">
භික්ඛු දුබ්භාසිතං අජ්ඣාපන්නෝ හෝති. තමේනං චෝදේති සංඝෝ වා, සම්බහුලා වා, ඒකපුග්ගලෝ වා—  ‘දුබ්භාසිතං ආයස්මා අජ්ඣාපන්නෝ’ති? සෝ ඒවං වදේති—  ‘න ඛෝ අහං, ආවුසෝ, දුබ්භාසිතං අජ්ඣාපන්නෝ, සංඝාදිසේසං …පේ…  ථුල්ලච්චයං …පේ…  පාචිත්තියං …පේ…  පාටිදේසනීයං …පේ…  දුක්කටං අජ්ඣාපන්නෝ’ති. තං සංඝෝ දුක්කටේන කාරේති. අධම්මිකං පටිඤ්ඤාතකරණං. ඒවං ඛෝ, භික්ඛවේ, අධම්මිකං හෝති පටිඤ්ඤාතකරණං.
</Paragraph>

<Paragraph number="847" book="cula">
කථඤ්ච, භික්ඛවේ, ධම්මිකං හෝති පටිඤ්ඤාතකරණං? භික්ඛු පාරාජිකං අජ්ඣාපන්නෝ හෝති. තමේනං චෝදේති සංඝෝ වා, සම්බහුලා වා, ඒකපුග්ගලෝ වා—  ‘පාරාජිකං ආයස්මා අජ්ඣාපන්නෝ’ති? සෝ ඒවං වදේති—  ‘ආම, ආවුසෝ, පාරාජිකං අජ්ඣාපන්නෝ’ති. තං සංඝෝ පාරාජිකේන කාරේති. ධම්මිකං පටිඤ්ඤාතකරණං.
</Paragraph>

<Paragraph number="848" book="cula">
භික්ඛු සංඝාදිසේසං …පේ…  ථුල්ලච්චයං …පේ…  පාචිත්තියං …පේ…  පාටිදේසනීයං …පේ…  දුක්කටං …පේ…  දුබ්භාසිතං අජ්ඣාපන්නෝ හෝති. තමේනං චෝදේති සංඝෝ වා, සම්බහුලා වා, ඒකපුග්ගලෝ වා—  ‘දුබ්භාසිතං ආයස්මා අජ්ඣාපන්නෝ’ති? සෝ ඒවං වදේති—  ‘ආම, ආවුසෝ, දුබ්භාසිතං අජ්ඣාපන්නෝ’ති. තං සංඝෝ දුබ්භාසිතේන කාරේති. ධම්මිකං පටිඤ්ඤාතකරණං. ඒවං ඛෝ, භික්ඛවේ, ධම්මිකං හෝති පටිඤ්ඤාතකරණන්”ති.
</Paragraph>
</Division>