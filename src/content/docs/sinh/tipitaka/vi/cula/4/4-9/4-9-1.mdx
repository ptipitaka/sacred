---
title: "4.9.1 සම්මුඛාවිනය"
tableOfContents: false
sidebar:
  order: 1
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="228" book="cula">

<Paragraph number="936" book="cula">
විවාදාධිකරණං කතිහි සමථේහි සම්මති? විවාදාධිකරණං ද්වීහි සමථේහි සම්මති—  සම්මුඛාවිනයේන ච, යේභුය්‍යසිකාය ච. සියා විවාදාධිකරණං ඒකං සමථං අනාගම්ම යේභුය්‍යසිකං, ඒකේන සමථේන සමේය්‍ය—  සම්මුඛාවිනයේනාති? සියාතිස්ස වචනීයං. යථා කථං විය? ඉධ පන, භික්ඛවේ, භික්ඛූ විවදන්ති—  ධම්මෝති වා අධම්මෝති වා, විනයෝති වා අවිනයෝති වා, භාසිතං ලපිතං තථාගතේනාති වා අභාසිතං අලපිතං තථාගතේනාති වා, ආචිණ්ණං තථාගතේනාති වා අනාචිණ්ණං තථාගතේනාති වා, පඤ්ඤත්තං තථාගතේනාති වා අපඤ්ඤත්තං තථාගතේනාති වා, ආපත්තීති වා අනාපත්තීති වා, ලහුකා ආපත්තීති වා ගරුකා ආපත්තීති වා, සාවසේසා ආපත්තීති වා අනවසේසා ආපත්තීති වා, දුට්ඨුල්ලා ආපත්තීති වා අදුට්ඨුල්ලා ආපත්තීති වා.
</Paragraph>

<Paragraph number="937" book="cula">
තේ චේ, භික්ඛවේ, භික්ඛූ සක්කෝන්ති තං අධිකරණං වූපසමේතුං, ඉදං වුච්චති, භික්ඛවේ, අධිකරණං වූපසන්තං. කේන වූපසන්තං? සම්මුඛාවිනයේන. කිඤ්ච තත්ථ සම්මුඛාවිනයස්මිං? සංඝසම්මුඛතා, ධම්මසම්මුඛතා, විනයසම්මුඛතා, පුග්ගලසම්මුඛතා. කා ච තත්ථ සංඝසම්මුඛතා? යාවතිකා භික්ඛූ කම්මප්පත්තා තේ ආගතා හෝන්ති, ඡන්දාරහානං ඡන්දෝ ආහටෝ හෝති, සම්මුඛීභූතා න පටික්කෝසන්ති—  අයං තත්ථ සංඝසම්මුඛතා. කා ච තත්ථ ධම්මසම්මුඛතා, විනයසම්මුඛතා? යේන ධම්මේන යේන විනයේන යේන සත්ථුසාසනේන තං අධිකරණං වූපසම්මති—  අයං තත්ථ ධම්මසම්මුඛතා, විනයසම්මුඛතා. කා ච තත්ථ පුග්ගලසම්මුඛතා? යෝ ච විවදති, යේන ච විවදති, උභෝ අත්ථපච්චත්ථිකා සම්මුඛීභූතා හෝන්ති—  අයං තත්ථ පුග්ගලසම්මුඛතා. ඒවං වූපසන්තඤ්චේ, භික්ඛවේ, අධිකරණං කාරකෝ උක්කෝටේති, උක්කෝටනකං පාචිත්තියං; ඡන්දදායකෝ ඛීයති, ඛීයනකං පාචිත්තියං.
</Paragraph>

</Division>
<Division number="229" book="cula">

<Paragraph number="938" book="cula">
තේ චේ, භික්ඛවේ, භික්ඛූ න සක්කෝන්ති තං අධිකරණං තස්මිං ආවාසේ වූපසමේතුං, තේහි, භික්ඛවේ, භික්ඛූහි, යස්මිං ආවාසේ සම්බහුලා භික්ඛූ, සෝ ආවාසෝ ගන්තබ්බෝ. තේ චේ, භික්ඛවේ, භික්ඛූ තං ආවාසං ගච්ඡන්තා අන්තරාමග්ගේ සක්කෝන්ති තං අධිකරණං වූපසමේතුං, ඉදං වුච්චති, භික්ඛවේ, අධිකරණං වූපසන්තං. කේන වූපසන්තං? සම්මුඛාවිනයේන. කිඤ්ච තත්ථ සම්මුඛාවිනයස්මිං? සංඝසම්මුඛතා, ධම්මසම්මුඛතා, විනයසම්මුඛතා, පුග්ගලසම්මුඛතා. කා ච තත්ථ සංඝසම්මුඛතා? යාවතිකා භික්ඛූ කම්මප්පත්තා තේ ආගතා හෝන්ති, ඡන්දාරහානං ඡන්දෝ ආහටෝ හෝති, සම්මුඛීභූතා න පටික්කෝසන්ති—  අයං තත්ථ සංඝසම්මුඛතා. කා ච තත්ථ ධම්මසම්මුඛතා, විනයසම්මුඛතා? යේන ධම්මේන යේන විනයේන යේන සත්ථුසාසනේන තං අධිකරණං වූපසම්මති—  අයං තත්ථ ධම්මසම්මුඛතා, විනයසම්මුඛතා. කා ච තත්ථ පුග්ගලසම්මුඛතා? යෝ ච විවදති, යේන ච විවදති, උභෝ අත්ථපච්චත්ථිකා සම්මුඛීභූතා හෝන්ති—  අයං තත්ථ පුග්ගලසම්මුඛතා. ඒවං වූපසන්තඤ්චේ, භික්ඛවේ, අධිකරණං කාරකෝ උක්කෝටේති, උක්කෝටනකං පාචිත්තියං; ඡන්දදායකෝ ඛීයති, ඛීයනකං පාචිත්තියං.
</Paragraph>

</Division>
<Division number="230" book="cula">

<Paragraph number="939" book="cula">
තේ චේ, භික්ඛවේ, භික්ඛූ තං ආවාසං ආගච්ඡන්තා අන්තරාමග්ගේ න සක්කෝන්ති තං අධිකරණං වූපසමේතුං, තේහි, භික්ඛවේ, භික්ඛූහි, තං ආවාසං ගන්ත්වා ආවාසිකා භික්ඛූ ඒවමස්සු වචනීයා—  ‘ඉදං ඛෝ, ආවුසෝ, අධිකරණං ඒවං ජාතං, ඒවං සමුප්පන්නං; සාධායස්මන්තා ඉමං අධිකරණං වූපසමේන්තු ධම්මේන විනයේන සත්ථුසාසනේන, යථයිදං අධිකරණං සුවූපසන්තං අස්සා’ති.
</Paragraph>

<Paragraph number="940" book="cula">
සචේ, භික්ඛවේ, ආවාසිකා භික්ඛූ වුඩ්ඪතරා හෝන්ති, ආගන්තුකා භික්ඛූ නවකතරා, තේහි, භික්ඛවේ, ආවාසිකේහි භික්ඛූහි ආගන්තුකා භික්ඛූ ඒවමස්සු වචනීයා—  ‘ඉඞ්ඝ තුම්හේ, ආයස්මන්තෝ, මුහුත්තං ඒකමන්තං හෝථ, යාව මයං මන්තේමා’ති. සචේ පන, භික්ඛවේ, ආවාසිකා භික්ඛූ නවකතරා හෝන්ති, ආගන්තුකා භික්ඛූ වුඩ්ඪතරා, තේහි, භික්ඛවේ, ආවාසිකේහි භික්ඛූහි ආගන්තුකා භික්ඛූ ඒවමස්සු වචනීයා—  ‘තේන හි තුම්හේ, ආයස්මන්තෝ, මුහුත්තං ඉධේව තාව හෝථ, යාව මයං මන්තේමා’ති.
</Paragraph>

<Paragraph number="941" book="cula">
සචේ පන, භික්ඛවේ, ආවාසිකානං භික්ඛූනං මන්තයමානානං ඒවං හෝති—  ‘න මයං සක්කෝම ඉමං අධිකරණං වූපසමේතුං ධම්මේන විනයේන සත්ථුසාසනේනා’ති, න තං අධිකරණං ආවාසිකේහි භික්ඛූහි සම්පටිච්ඡිතබ්බං. සචේ පන, භික්ඛවේ, ආවාසිකානං භික්ඛූනං මන්තයමානානං ඒවං හෝති—  ‘සක්කෝම මයං ඉමං අධිකරණං වූපසමේතුං ධම්මේන විනයේන සත්ථුසාසනේනා’ති. තේහි, භික්ඛවේ, ආවාසිකේහි භික්ඛූහි ආගන්තුකා භික්ඛූ ඒවමස්සු වචනීයා—  ‘සචේ තුම්හේ, ආයස්මන්තෝ, අම්හාකං ඉමං අධිකරණං යථාජාතං යථාසමුප්පන්නං ආරෝචේස්සථ, යථා ච මයං ඉමං අධිකරණං වූපසමේස්සාම ධම්මේන විනයේන සත්ථුසාසනේන තථා සුවූපසන්තං භවිස්සති. ඒවං මයං ඉමං අධිකරණං සම්පටිච්ඡිස්සාම. නෝ චේ තුම්හේ, ආයස්මන්තෝ, අම්හාකං ඉමං අධිකරණං යථාජාතං යථාසමුප්පන්නං ආරෝචේස්සථ, යථා ච මයං ඉමං අධිකරණං වූපසමේස්සාම ධම්මේන විනයේන සත්ථුසාසනේන තථා න සුවූපසන්තං භවිස්සති, න මයං ඉමං අධිකරණං සම්පටිච්ඡිස්සාමා’ති. ඒවං සුපරිග්ගහිතං ඛෝ, භික්ඛවේ, කත්වා ආවාසිකේහි භික්ඛූහි තං අධිකරණං සම්පටිච්ඡිතබ්බං.
</Paragraph>

<Paragraph number="942" book="cula">
තේහි, භික්ඛවේ, ආගන්තුකේහි භික්ඛූහි ආවාසිකා භික්ඛූ ඒවමස්සු වචනීයා—  ‘යථාජාතං යථාසමුප්පන්නං මයං ඉමං අධිකරණං ආයස්මන්තානං ආරෝචේස්සාම. සචේ ආයස්මන්තා සක්කෝන්ති ඒත්තකේන වා ඒත්තකේන වා අන්තරේන ඉමං අධිකරණං වූපසමේතුං ධම්මේන විනයේන සත්ථුසාසනේන තථා සුවූපසන්තං භවිස්සති. ඒවං මයං ඉමං අධිකරණං ආයස්මන්තානං නිය්‍යාදේස්සාම. නෝ චේ ආයස්මන්තා සක්කෝන්ති ඒත්තකේන වා ඒත්තකේන වා අන්තරේන ඉමං අධිකරණං වූපසමේතුං ධම්මේන විනයේන සත්ථුසාසනේන තථා න සුවූපසන්තං භවිස්සති, න මයං ඉමං අධිකරණං ආයස්මන්තානං නිය්‍යාදේස්සාම. මයමේව ඉමස්ස අධිකරණස්ස සාමිනෝ භවිස්සාමා’ති. ඒවං සුපරිග්ගහිතං ඛෝ, භික්ඛවේ, කත්වා ආගන්තුකේහි භික්ඛූහි තං අධිකරණං ආවාසිකානං භික්ඛූනං නිය්‍යාදේතබ්බං.
</Paragraph>

<Paragraph number="943" book="cula">
තේ චේ, භික්ඛවේ, භික්ඛූ සක්කෝන්ති තං අධිකරණං වූපසමේතුං, ඉදං වුච්චති, භික්ඛවේ, අධිකරණං වූපසන්තං. කේන වූපසන්තං? සම්මුඛාවිනයේන. කිඤ්ච තත්ථ සම්මුඛාවිනයස්මිං? සංඝසම්මුඛතා, ධම්මසම්මුඛතා, විනයසම්මුඛතා, පුග්ගලසම්මුඛතා …පේ…  ඒවං වූපසන්තඤ්චේ, භික්ඛවේ, අධිකරණං කාරකෝ උක්කෝටේති, උක්කෝටනකං පාචිත්තියං; ඡන්දදායකෝ ඛීයති, ඛීයනකං පාචිත්තියං.
</Paragraph>
</Division>