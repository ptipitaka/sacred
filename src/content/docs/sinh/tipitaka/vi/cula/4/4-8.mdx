---
title: "4.8 අධිකරණ"
tableOfContents: false
sidebar:
  order: 8
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="215" book="cula">

<Paragraph number="886" book="cula">
තේන ඛෝ පන සමයේන භික්ඛූපි භික්ඛූහි විවදන්ති, භික්ඛූපි භික්ඛුනීහි විවදන්ති, භික්ඛුනියෝපි භික්ඛූහි විවදන්ති, ඡන්නෝපි භික්ඛු භික්ඛුනීනං අනුපඛජ්ජ භික්ඛූහි සද්ධිං විවදති, භික්ඛුනීනං පක්ඛං ගාහේති. යේ තේ භික්ඛූ අප්පිච්ඡා …පේ…  තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම ඡන්නෝ භික්ඛු භික්ඛුනීනං අනුපඛජ්ජ භික්ඛූහි සද්ධිං විවදිස්සති, භික්ඛුනීනං පක්ඛං ගාහේස්සතීති. අථ ඛෝ තේ භික්ඛූ භගවතෝ ඒතමත්ථං ආරෝචේසුං …පේ…  සච්චං කිර, භික්ඛවේ …පේ…  සච්චං, භගවා”ති …පේ…  විගරහිත්වා …පේ…  ධම්මිං කථං කත්වා භික්ඛූ ආමන්තේසි—
</Paragraph>

<Paragraph number="887" book="cula">
“චත්තාරිමානි, භික්ඛවේ, අධිකරණානි—  විවාදාධිකරණං, අනුවාදාධිකරණං, ආපත්තාධිකරණං, කිච්චාධිකරණං.
</Paragraph>

<Paragraph number="888" book="cula">
තත්ථ කතමං විවාදාධිකරණං? ඉධ පන, භික්ඛවේ, භික්ඛූ විවදන්ති—  ධම්මෝති වා අධම්මෝති වා, විනයෝති වා අවිනයෝති වා, භාසිතං ලපිතං තථාගතේනාති වා අභාසිතං අලපිතං තථාගතේනාති වා, ආචිණ්ණං තථාගතේනාති වා අනාචිණ්ණං තථාගතේනාති වා, පඤ්ඤත්තං තථාගතේනාති වා අපඤ්ඤත්තං තථාගතේනාති වා, ආපත්තීති වා අනාපත්තීති වා, ලහුකා ආපත්තීති වා ගරුකා ආපත්තීති වා, සාවසේසා ආපත්තීති වා අනවසේසා ආපත්තීති වා, දුට්ඨුල්ලා ආපත්තීති වා අදුට්ඨුල්ලා ආපත්තීති වා? යං තත්ථ භණ්ඩනං කලහෝ විග්ගහෝ විවාදෝ නානාවාදෝ අඤ්ඤථාවාදෝ විපච්චතාය වෝහාරෝ මේධගං—  ඉදං වුච්චති විවාදාධිකරණං. (1)
</Paragraph>

<Paragraph number="889" book="cula">
තත්ථ කතමං අනුවාදාධිකරණං? ඉධ පන, භික්ඛවේ, භික්ඛූ භික්ඛුං අනුවදන්ති සීලවිපත්තියා වා ආචාරවිපත්තියා වා දිට්ඨිවිපත්තියා වා ආජීවවිපත්තියා වා. යෝ තත්ථ අනුවාදෝ අනුවදනා අනුල්ලපනා අනුභණනා අනුසම්පවඞ්කතා අබ්භුස්සහනතා අනුබලප්පදානං—  ඉදං වුච්චති අනුවාදාධිකරණං. (2)
</Paragraph>

<Paragraph number="890" book="cula">
තත්ථ කතමං ආපත්තාධිකරණං? පඤ්චපි ආපත්තික්ඛන්ධා ආපත්තාධිකරණං, සත්තපි ආපත්තික්ඛන්ධා ආපත්තාධිකරණං—  ඉදං වුච්චති ආපත්තාධිකරණං. (3)
</Paragraph>

<Paragraph number="891" book="cula">
තත්ථ කතමං කිච්චාධිකරණං? යා සංඝස්ස කිච්චයතා, කරණීයතා, අපලෝකනකම්මං, ඤත්තිකම්මං, ඤත්තිදුතියකම්මං, ඤත්තිචතුත්ථකම්මං—  ඉදං වුච්චති කිච්චාධිකරණං. (4)
</Paragraph>

</Division>
<Division number="216" book="cula">

<Paragraph number="892" book="cula">
විවාදාධිකරණස්ස කිං මූලං? ඡ විවාදමූලානි විවාදාධිකරණස්ස මූලං. තීණිපි අකුසලමූලානි විවාදාධිකරණස්ස මූලං, තීණිපි කුසලමූලානි විවාදාධිකරණස්ස මූලං. කතමානි ඡ විවාදමූලානි විවාදාධිකරණස්ස මූලං? ඉධ පන, භික්ඛවේ, භික්ඛු කෝධනෝ හෝති උපනාහී. යෝ සෝ, භික්ඛවේ, භික්ඛු කෝධනෝ හෝති උපනාහී, සෝ සත්ථරිපි අගාරවෝ විහරති අප්පතිස්සෝ, ධම්මේපි අගාරවෝ විහරති අප්පතිස්සෝ, සංඝේපි අගාරවෝ විහරති අප්පතිස්සෝ, සික්ඛායපි න පරිපූරකාරී හෝති. යෝ සෝ, භික්ඛවේ, භික්ඛු සත්ථරිපි අගාරවෝ විහරති අප්පතිස්සෝ, ධම්මේපි …පේ…  සංඝේපි …පේ…  සික්ඛායපි න පරිපූරකාරී, සෝ සංඝේ විවාදං ජනේති. යෝ හෝති විවාදෝ බහුජනාහිතාය බහුජනාසුඛාය බහුනෝ ජනස්ස අනත්ථාය අහිතාය දුක්ඛාය දේවමනුස්සානං. ඒවරූපඤ්චේ තුම්හේ, භික්ඛවේ, විවාදමූලං අජ්ඣත්තං වා බහිද්ධා වා සමනුපස්සේය්‍යාථ, තත්‍ර තුම්හේ, භික්ඛවේ, තස්සේව පාපකස්ස විවාදමූලස්ස පහානාය වායමේය්‍යාථ. ඒවරූපඤ්චේ තුම්හේ, භික්ඛවේ, විවාදමූලං අජ්ඣත්තං වා බහිද්ධා වා න සමනුපස්සේය්‍යාථ, තත්‍ර තුම්හේ, භික්ඛවේ, තස්සේව පාපකස්ස විවාදමූලස්ස ආයතිං අනවස්සවාය පටිපජ්ජේය්‍යාථ. ඒවමේතස්ස පාපකස්ස විවාදමූලස්ස පහානං හෝති. ඒවමේතස්ස පාපකස්ස විවාදමූලස්ස ආයතිං අනවස්සවෝ හෝති.
</Paragraph>

<Paragraph number="893" book="cula">
පුන චපරං, භික්ඛවේ, භික්ඛු මක්ඛී හෝති පළාසී …පේ…  ඉස්සුකී හෝති මච්ඡරී, සඨෝ හෝති මායාවී, පාපිච්ඡෝ හෝති මිච්ඡාදිට්ඨී, සන්දිට්ඨිපරාමාසී හෝති ආධානග්ගාහී දුප්පටිනිස්සග්ගී. යෝ සෝ, භික්ඛවේ, භික්ඛු සන්දිට්ඨිපරාමාසී හෝති ආධානග්ගාහී දුප්පටිනිස්සග්ගී, සෝ සත්ථරිපි අගාරවෝ විහරති අප්පතිස්සෝ, ධම්මේපි අගාරවෝ විහරති අප්පතිස්සෝ, සංඝේපි අගාරවෝ විහරති අප්පතිස්සෝ, සික්ඛායපි න පරිපූරකාරී හෝති. යෝ සෝ, භික්ඛවේ, භික්ඛු සත්ථරිපි අගාරවෝ විහරති අප්පතිස්සෝ, ධම්මේපි …පේ…  සංඝේපි …පේ…  සික්ඛායපි න පරිපූරකාරී, සෝ සංඝේ විවාදං ජනේති. යෝ හෝති විවාදෝ බහුජනාහිතාය බහුජනාසුඛාය බහුනෝ ජනස්ස අනත්ථාය අහිතාය දුක්ඛාය දේවමනුස්සානං. ඒවරූපඤ්චේ තුම්හේ, භික්ඛවේ, විවාදමූලං අජ්ඣත්තං වා බහිද්ධා වා සමනුපස්සේය්‍යාථ, තත්‍ර තුම්හේ, භික්ඛවේ, තස්සේව පාපකස්ස විවාදමූලස්ස පහානාය වායමේය්‍යාථ. ඒවරූපඤ්චේ තුම්හේ, භික්ඛවේ, විවාදමූලං අජ්ඣත්තං වා බහිද්ධා වා න සමනුපස්සේය්‍යාථ, තත්‍ර තුම්හේ, භික්ඛවේ, තස්සේව පාපකස්ස විවාදමූලස්ස ආයතිං අනවස්සවාය පටිපජ්ජේය්‍යාථ. ඒවමේතස්ස පාපකස්ස විවාදමූලස්ස පහානං හෝති. ඒවමේතස්ස පාපකස්ස විවාදමූලස්ස ආයතිං අනවස්සවෝ හෝති. ඉමානි ඡ විවාදමූලානි විවාදාධිකරණස්ස මූලං.
</Paragraph>

<Paragraph number="894" book="cula">
කතමානි තීණි අකුසලමූලානි විවාදාධිකරණස්ස මූලං? ඉධ පන, භික්ඛවේ, භික්ඛූ ලුද්ධචිත්තා විවදන්ති, දුට්ඨචිත්තා විවදන්ති, මූළ්හචිත්තා විවදන්ති—  ධම්මෝති වා අධම්මෝති වා, විනයෝති වා අවිනයෝති වා, භාසිතං ලපිතං තථාගතේනාති වා අභාසිතං අලපිතං තථාගතේනාති වා, ආචිණ්ණං තථාගතේනාති වා අනාචිණ්ණං තථාගතේනාති වා, පඤ්ඤත්තං තථාගතේනාති වා අපඤ්ඤත්තං තථාගතේනාති වා, ආපත්තීති වා අනාපත්තීති වා, ලහුකා ආපත්තීති වා ගරුකා ආපත්තීති වා, සාවසේසා ආපත්තීති වා අනවසේසා ආපත්තීති වා, දුට්ඨුල්ලා ආපත්තීති වා අදුට්ඨුල්ලා ආපත්තීති වා. ඉමානි තීණි අකුසලමූලානි විවාදාධිකරණස්ස මූලං.
</Paragraph>

<Paragraph number="895" book="cula">
කතමානි තීණි කුසලමූලානි විවාදාධිකරණස්ස මූලං? ඉධ පන, භික්ඛවේ, භික්ඛූ අලුද්ධචිත්තා විවදන්ති, අදුට්ඨචිත්තා විවදන්ති, අමූළ්හචිත්තා විවදන්ති—  ධම්මෝති වා අධම්මෝති වා …පේ…  දුට්ඨුල්ලා ආපත්තීති වා අදුට්ඨුල්ලා ආපත්තීති වා. ඉමානි තීණි කුසලමූලානි විවාදාධිකරණස්ස මූලං.
</Paragraph>

</Division>
<Division number="217" book="cula">

<Paragraph number="896" book="cula">
“අනුවාදාධිකරණස්ස කිං මූලං? ඡ අනුවාදමූලානි අනුවාදාධිකරණස්ස මූලං. තීණිපි අකුසලමූලානි අනුවාදාධිකරණස්ස මූලං, තීණිපි කුසලමූලානි අනුවාදාධිකරණස්ස මූලං, කායෝපි අනුවාදාධිකරණස්ස මූලං, වාචාපි අනුවාදාධිකරණස්ස මූලං.
</Paragraph>

<Paragraph number="897" book="cula">
කතමානි ඡ අනුවාදමූලානි අනුවාදාධිකරණස්ස මූලං? ඉධ පන, භික්ඛවේ, භික්ඛු කෝධනෝ හෝති උපනාහී. යෝ සෝ, භික්ඛවේ, භික්ඛු කෝධනෝ හෝති උපනාහී, සෝ සත්ථරිපි අගාරවෝ විහරති අප්පතිස්සෝ, ධම්මේපි අගාරවෝ විහරති අප්පතිස්සෝ, සංඝේපි අගාරවෝ විහරති අප්පතිස්සෝ, සික්ඛායපි න පරිපූරකාරී හෝති. යෝ සෝ, භික්ඛවේ, භික්ඛු සත්ථරිපි අගාරවෝ විහරති අප්පතිස්සෝ, ධම්මේපි …පේ…  සංඝේපි …පේ…  සික්ඛායපි න පරිපූරකාරී, සෝ සංඝේ අනුවාදං ජනේති. යෝ හෝති අනුවාදෝ බහුජනාහිතාය බහුජනාසුඛාය බහුනෝ ජනස්ස අනත්ථාය අහිතාය දුක්ඛාය දේවමනුස්සානං. ඒවරූපඤ්චේ තුම්හේ, භික්ඛවේ, අනුවාදමූලං අජ්ඣත්තං වා බහිද්ධා වා සමනුපස්සේය්‍යාථ, තත්‍ර තුම්හේ, භික්ඛවේ, තස්සේව පාපකස්ස අනුවාදමූලස්ස පහානාය වායමේය්‍යාථ. ඒවරූපඤ්චේ තුම්හේ, භික්ඛවේ, අනුවාදමූලං අජ්ඣත්තං වා බහිද්ධා වා න සමනුපස්සේය්‍යාථ, තත්‍ර තුම්හේ, භික්ඛවේ, තස්සේව පාපකස්ස අනුවාදමූලස්ස ආයතිං අනවස්සවාය පටිපජ්ජේය්‍යාථ. ඒවමේතස්ස පාපකස්ස අනුවාදමූලස්ස පහානං හෝති. ඒවමේතස්ස පාපකස්ස අනුවාදමූලස්ස ආයතිං අනවස්සවෝ හෝති.
</Paragraph>

<Paragraph number="898" book="cula">
පුන චපරං, භික්ඛවේ, භික්ඛු මක්ඛී හෝති පළාසී …පේ…  ඉස්සුකී හෝති මච්ඡරී, සඨෝ හෝති මායාවී, පාපිච්ඡෝ හෝති මිච්ඡාදිට්ඨී, සන්දිට්ඨිපරාමාසී හෝති ආධානග්ගාහී දුප්පටිනිස්සග්ගී. යෝ සෝ, භික්ඛවේ, භික්ඛු සන්දිට්ඨිපරාමාසී හෝති ආධානග්ගාහී දුප්පටිනිස්සග්ගී, සෝ සත්ථරිපි අගාරවෝ විහරති අප්පතිස්සෝ, ධම්මේපි අගාරවෝ විහරති අප්පතිස්සෝ, සංඝේපි අගාරවෝ විහරති අප්පතිස්සෝ, සික්ඛායපි න පරිපූරකාරී හෝති. යෝ සෝ, භික්ඛවේ, භික්ඛු සත්ථරිපි අගාරවෝ විහරති අප්පතිස්සෝ, ධම්මේපි …පේ…  සංඝේපි …පේ…  සික්ඛායපි න පරිපූරකාරී, සෝ සංඝේ අනුවාදං ජනේති. යෝ හෝති අනුවාදෝ බහුජනාහිතාය බහුජනාසුඛාය බහුනෝ ජනස්ස අනත්ථාය අහිතාය දුක්ඛාය දේවමනුස්සානං. ඒවරූපඤ්චේ තුම්හේ, භික්ඛවේ, අනුවාදමූලං අජ්ඣත්තං වා බහිද්ධා වා සමනුපස්සේය්‍යාථ, තත්‍ර තුම්හේ, භික්ඛවේ, තස්සේව පාපකස්ස අනුවාදමූලස්ස පහානාය වායමේය්‍යාථ. ඒවරූපඤ්චේ තුම්හේ, භික්ඛවේ, අනුවාදමූලං අජ්ඣත්තං වා බහිද්ධා වා න සමනුපස්සේය්‍යාථ, තත්‍ර තුම්හේ, භික්ඛවේ, තස්සේව පාපකස්ස අනුවාදමූලස්ස ආයතිං අනවස්සවාය පටිපජ්ජේය්‍යාථ. ඒවමේතස්ස පාපකස්ස අනුවාදමූලස්ස පහානං හෝති. ඒවමේතස්ස පාපකස්ස අනුවාදමූලස්ස ආයතිං අනවස්සවෝ හෝති. ඉමානි ඡ අනුවාදමූලානි අනුවාදාධිකරණස්ස මූලං.
</Paragraph>

<Paragraph number="899" book="cula">
කතමානි තීණි අකුසලමූලානි අනුවාදාධිකරණස්ස මූලං? ඉධ පන, භික්ඛවේ, භික්ඛූ භික්ඛුං ලුද්ධචිත්තා අනුවදන්ති, දුට්ඨචිත්තා අනුවදන්ති, මූළ්හචිත්තා අනුවදන්ති—  සීලවිපත්තියා වා, ආචාරවිපත්තියා වා, දිට්ඨිවිපත්තියා වා, ආජීවවිපත්තියා වා. ඉමානි තීණි අකුසලමූලානි අනුවාදාධිකරණස්ස මූලං.
</Paragraph>

<Paragraph number="900" book="cula">
කතමානි තීණි කුසලමූලානි අනුවාදාධිකරණස්ස මූලං? ඉධ පන, භික්ඛවේ, භික්ඛූ භික්ඛුං අලුද්ධචිත්තා අනුවදන්ති, අදුට්ඨචිත්තා අනුවදන්ති, අමූළ්හචිත්තා අනුවදන්ති—  සීලවිපත්තියා වා, ආචාරවිපත්තියා වා, දිට්ඨිවිපත්තියා වා, ආජීවවිපත්තියා වා. ඉමානි තීණි කුසලමූලානි අනුවාදාධිකරණස්ස මූලං.
</Paragraph>

<Paragraph number="901" book="cula">
කතමෝ කායෝ අනුවාදාධිකරණස්ස මූලං? ඉධේකච්චෝ දුබ්බණ්ණෝ හෝති, දුද්දස්සිකෝ, ඕකෝටිමකෝ, බහ්වාබාධෝ, කාණෝ වා, කුණී වා, ඛඤ්ජෝ වා, පක්ඛහතෝ වා, යේන නං අනුවදන්ති. අයං කායෝ අනුවාදාධිකරණස්ස මූලං.
</Paragraph>

<Paragraph number="902" book="cula">
කතමා වාචා අනුවාදාධිකරණස්ස මූලං? ඉධේකච්චෝ දුබ්බචෝ හෝති, මම්මනෝ, ඒළගලවාචෝ, යාය නං අනුවදන්ති. අයං වාචා අනුවාදාධිකරණස්ස මූලං.
</Paragraph>

</Division>
<Division number="218" book="cula">

<Paragraph number="903" book="cula">
ආපත්තාධිකරණස්ස කිං මූලං? ඡ ආපත්තිසමුට්ඨානා ආපත්තාධිකරණස්ස මූලං. අත්ථාපත්ති කායතෝ සමුට්ඨාති, න වාචතෝ, න චිත්තතෝ. අත්ථාපත්ති වාචතෝ සමුට්ඨාති, න කායතෝ, න චිත්තතෝ. අත්ථාපත්ති කායතෝ ච වාචතෝ ච සමුට්ඨාති, න චිත්තතෝ. අත්ථාපත්ති කායතෝ ච චිත්තතෝ ච සමුට්ඨාති, න වාචතෝ. අත්ථාපත්ති වාචතෝ ච චිත්තතෝ ච සමුට්ඨාති, න කායතෝ. අත්ථාපත්ති කායතෝ ච වාචතෝ ච චිත්තතෝ ච සමුට්ඨාති. ඉමේ ඡ ආපත්තිසමුට්ඨානා ආපත්තාධිකරණස්ස මූලං.
</Paragraph>

</Division>
<Division number="219" book="cula">

<Paragraph number="904" book="cula">
කිච්චාධිකරණස්ස කිං මූලං? කිච්චාධිකරණස්ස ඒකං මූලං—  සංඝෝ.
</Paragraph>

</Division>
<Division number="220" book="cula">

<Paragraph number="905" book="cula">
විවාදාධිකරණං කුසලං, අකුසලං, අබ්‍යාකතං. විවාදාධිකරණං සියා කුසලං, සියා අකුසලං, සියා අබ්‍යාකතං. තත්ථ කතමං විවාදාධිකරණං කුසලං? ඉධ පන, භික්ඛවේ, භික්ඛූ කුසලචිත්තා විවදන්ති—  ධම්මෝති වා අධම්මෝති වා …පේ…  දුට්ඨුල්ලා ආපත්තීති වා අදුට්ඨුල්ලා ආපත්තීති වා. යං තත්ථ භණ්ඩනං කලහෝ විග්ගහෝ විවාදෝ නානාවාදෝ අඤ්ඤථාවාදෝ විපච්චතාය වෝහාරෝ මේධගං—  ඉදං වුච්චති විවාදාධිකරණං කුසලං.
</Paragraph>

<Paragraph number="906" book="cula">
තත්ථ කතමං විවාදාධිකරණං අකුසලං? ඉධ පන, භික්ඛවේ, භික්ඛූ අකුසලචිත්තා විවදන්ති—  ධම්මෝති වා අධම්මෝති වා …පේ…  දුට්ඨුල්ලා ආපත්තීති වා අදුට්ඨුල්ලා ආපත්තීති වා. යං තත්ථ භණ්ඩනං කලහෝ විග්ගහෝ විවාදෝ නානාවාදෝ අඤ්ඤථාවාදෝ විපච්චතාය වෝහාරෝ මේධගං—  ඉදං වුච්චති විවාදාධිකරණං අකුසලං.
</Paragraph>

<Paragraph number="907" book="cula">
තත්ථ කතමං විවාදාධිකරණං අබ්‍යාකතං? ඉධ පන, භික්ඛවේ, භික්ඛූ අබ්‍යාකතචිත්තා විවදන්ති—  ධම්මෝති වා අධම්මෝති වා …පේ…  දුට්ඨුල්ලා ආපත්තීති වා අදුට්ඨුල්ලා ආපත්තීති වා. යං තත්ථ භණ්ඩනං කලහෝ විග්ගහෝ විවාදෝ නානාවාදෝ අඤ්ඤථාවාදෝ විපච්චතාය වෝහාරෝ මේධගං—  ඉදං වුච්චති විවාදාධිකරණං අබ්‍යාකතං.
</Paragraph>

</Division>
<Division number="221" book="cula">

<Paragraph number="908" book="cula">
අනුවාදාධිකරණං කුසලං, අකුසලං, අබ්‍යාකතං. අනුවාදාධිකරණං සියා කුසලං, සියා අකුසලං, සියා අබ්‍යාකතං. තත්ථ කතමං අනුවාදාධිකරණං කුසලං? ඉධ පන, භික්ඛවේ, භික්ඛූ භික්ඛුං කුසලචිත්තා අනුවදන්ති—  සීලවිපත්තියා වා, ආචාරවිපත්තියා වා, දිට්ඨිවිපත්තියා වා, ආජීවවිපත්තියා වා. යෝ තත්ථ අනුවාදෝ අනුවදනා අනුල්ලපනා අනුභණනා අනුසම්පවඞ්කතා අබ්භුස්සහනතා අනුබලප්පදානං—  ඉදං වුච්චති අනුවාදාධිකරණං කුසලං.
</Paragraph>

<Paragraph number="909" book="cula">
තත්ථ කතමං අනුවාදාධිකරණං අකුසලං? ඉධ පන, භික්ඛවේ, භික්ඛූ භික්ඛුං අකුසලචිත්තා අනුවදන්ති—  සීලවිපත්තියා වා, ආචාරවිපත්තියා වා, දිට්ඨිවිපත්තියා වා, ආජීවවිපත්තියා වා. යෝ තත්ථ අනුවාදෝ අනුවදනා අනුල්ලපනා අනුභණනා අනුසම්පවඞ්කතා අබ්භුස්සහනතා අනුබලප්පදානං—  ඉදං වුච්චති අනුවාදාධිකරණං අකුසලං.
</Paragraph>

<Paragraph number="910" book="cula">
තත්ථ කතමං අනුවාදාධිකරණං අබ්‍යාකතං? ඉධ පන, භික්ඛවේ, භික්ඛූ භික්ඛුං අබ්‍යාකතචිත්තා අනුවදන්ති—  සීලවිපත්තියා වා, ආචාරවිපත්තියා වා, දිට්ඨිවිපත්තියා වා, ආජීවවිපත්තියා වා. යෝ තත්ථ අනුවාදෝ අනුවදනා අනුල්ලපනා අනුභණනා අනුසම්පවඞ්කතා අබ්භුස්සහනතා අනුබලප්පදානං—  ඉදං වුච්චති අනුවාදාධිකරණං අබ්‍යාකතං.
</Paragraph>

</Division>
<Division number="222" book="cula">

<Paragraph number="911" book="cula">
ආපත්තාධිකරණං කුසලං, අකුසලං, අබ්‍යාකතං? ආපත්තාධිකරණං සියා අකුසලං, සියා අබ්‍යාකතං; නත්ථි ආපත්තාධිකරණං කුසලං. තත්ථ කතමං ආපත්තාධිකරණං අකුසලං? යං ජානන්තෝ සඤ්ජානන්තෝ චේච්ච අභිවිතරිත්වා වීතික්කමෝ—  ඉදං වුච්චති ආපත්තාධිකරණං අකුසලං.
</Paragraph>

<Paragraph number="912" book="cula">
තත්ථ කතමං ආපත්තාධිකරණං අබ්‍යාකතං? යං අජානන්තෝ අසඤ්ජානන්තෝ අචේච්ච අනභිවිතරිත්වා වීතික්කමෝ—  ඉදං වුච්චති ආපත්තාධිකරණං අබ්‍යාකතං.
</Paragraph>

</Division>
<Division number="223" book="cula">

<Paragraph number="913" book="cula">
කිච්චාධිකරණං කුසලං, අකුසලං, අබ්‍යාකතං? කිච්චාධිකරණං සියා කුසලං, සියා අකුසලං, සියා අබ්‍යාකතං. තත්ථ කතමං කිච්චාධිකරණං කුසලං? යං සංඝෝ කුසලචිත්තෝ කම්මං කරෝති—  අපලෝකනකම්මං, ඤත්තිකම්මං, ඤත්තිදුතියකම්මං, ඤත්තිචතුත්ථකම්මං—  ඉදං වුච්චති කිච්චාධිකරණං කුසලං.
</Paragraph>

<Paragraph number="914" book="cula">
තත්ථ කතමං කිච්චාධිකරණං අකුසලං? යං සංඝෝ අකුසලචිත්තෝ කම්මං කරෝති—  අපලෝකනකම්මං, ඤත්තිකම්මං, ඤත්තිදුතියකම්මං, ඤත්තිචතුත්ථකම්මං—  ඉදං වුච්චති කිච්චාධිකරණං අකුසලං.
</Paragraph>

<Paragraph number="915" book="cula">
තත්ථ කතමං කිච්චාධිකරණං අබ්‍යාකතං? යං සංඝෝ අබ්‍යාකතචිත්තෝ කම්මං කරෝති—  අපලෝකනකම්මං, ඤත්තිකම්මං, ඤත්තිදුතියකම්මං, ඤත්තිචතුත්ථකම්මං—  ඉදං වුච්චති කිච්චාධිකරණං අබ්‍යාකතං.
</Paragraph>

</Division>
<Division number="224" book="cula">

<Paragraph number="916" book="cula">
විවාදෝ විවාදාධිකරණං, විවාදෝ නෝ අධිකරණං, අධිකරණං නෝ විවාදෝ, අධිකරණඤ්චේව විවාදෝ ච. සියා විවාදෝ විවාදාධිකරණං, සියා විවාදෝ නෝ අධිකරණං, සියා අධිකරණං නෝ විවාදෝ, සියා අධිකරණඤ්චේව විවාදෝ ච.
</Paragraph>

<Paragraph number="917" book="cula">
තත්ථ කතමෝ විවාදෝ විවාදාධිකරණං? ඉධ පන, භික්ඛවේ, භික්ඛූ විවදන්ති—  ධම්මෝති වා අධම්මෝති වා …පේ…  දුට්ඨුල්ලා ආපත්තීති වා අදුට්ඨුල්ලා ආපත්තීති වා. යං තත්ථ භණ්ඩනං කලහෝ විග්ගහෝ විවාදෝ නානාවාදෝ අඤ්ඤථාවාදෝ විපච්චතාය වෝහාරෝ මේධගං—  අයං විවාදෝ විවාදාධිකරණං.
</Paragraph>

<Paragraph number="918" book="cula">
තත්ථ කතමෝ විවාදෝ නෝ අධිකරණං? මාතාපි පුත්තේන විවදති, පුත්තෝපි මාතරා විවදති, පිතාපි පුත්තේන විවදති, පුත්තෝපි පිතරා විවදති, භාතාපි භාතරා විවදති, භාතාපි භගිනියා විවදති, භගිනීපි භාතරා විවදති, සහායෝපි සහායේන විවදති—  අයං විවාදෝ නෝ අධිකරණං.
</Paragraph>

<Paragraph number="919" book="cula">
තත්ථ කතමං අධිකරණං නෝ විවාදෝ? අනුවාදාධිකරණං, ආපත්තාධිකරණං, කිච්චාධිකරණං—  ඉදං අධිකරණං නෝ විවාදෝ.
</Paragraph>

<Paragraph number="920" book="cula">
තත්ථ කතමං අධිකරණඤ්චේව විවාදෝ ච? විවාදාධිකරණං අධිකරණඤ්චේව විවාදෝ ච.
</Paragraph>

</Division>
<Division number="225" book="cula">

<Paragraph number="921" book="cula">
අනුවාදෝ අනුවාදාධිකරණං, අනුවාදෝ නෝ අධිකරණං, අධිකරණං නෝ අනුවාදෝ, අධිකරණඤ්චේව අනුවාදෝ ච. සියා අනුවාදෝ අනුවාදාධිකරණං, සියා අනුවාදෝ නෝ අධිකරණං, සියා අධිකරණං නෝ අනුවාදෝ, සියා අධිකරණඤ්චේව අනුවාදෝ ච.
</Paragraph>

<Paragraph number="922" book="cula">
තත්ථ කතමෝ අනුවාදෝ අනුවාදාධිකරණං? ඉධ පන, භික්ඛවේ, භික්ඛූ භික්ඛුං අනුවදන්ති—  සීලවිපත්තියා වා, ආචාරවිපත්තියා වා, දිට්ඨිවිපත්තියා වා, ආජීවවිපත්තියා වා. යෝ තත්ථ අනුවාදෝ අනුවදනා අනුල්ලපනා අනුභණනා අනුසම්පවඞ්කතා අබ්භුස්සහනතා අනුබලප්පදානං—  අයං අනුවාදෝ අනුවාදාධිකරණං.
</Paragraph>

<Paragraph number="923" book="cula">
තත්ථ කතමෝ අනුවාදෝ නෝ අධිකරණං? මාතාපි පුත්තං අනුවදති, පුත්තෝපි මාතරං අනුවදති, පිතාපි පුත්තං අනුවදති, පුත්තෝපි පිතරං අනුවදති, භාතාපි භාතරං අනුවදති, භාතාපි භගිනිං අනුවදති, භගිනීපි භාතරං අනුවදති, සහායෝපි සහායං අනුවදති—  අයං අනුවාදෝ නෝ අධිකරණං.
</Paragraph>

<Paragraph number="924" book="cula">
තත්ථ කතමං අධිකරණං නෝ අනුවාදෝ? ආපත්තාධිකරණං, කිච්චාධිකරණං, විවාදාධිකරණං—  ඉදං අධිකරණං නෝ අනුවාදෝ.
</Paragraph>

<Paragraph number="925" book="cula">
තත්ථ කතමං අධිකරණඤ්චේව අනුවාදෝ ච? අනුවාදාධිකරණං අධිකරණඤ්චේව අනුවාදෝ ච.
</Paragraph>

</Division>
<Division number="226" book="cula">

<Paragraph number="926" book="cula">
ආපත්ති ආපත්තාධිකරණං, ආපත්ති නෝ අධිකරණං, අධිකරණං නෝ ආපත්ති, අධිකරණඤ්චේව ආපත්ති ච. සියා ආපත්ති ආපත්තාධිකරණං, සියා ආපත්ති නෝ අධිකරණං, සියා අධිකරණං නෝ ආපත්ති, සියා අධිකරණඤ්චේව ආපත්ති ච.
</Paragraph>

<Paragraph number="927" book="cula">
තත්ථ කතමං ආපත්ති ආපත්තාධිකරණං? පඤ්චපි ආපත්තික්ඛන්ධා ආපත්තාධිකරණං, සත්තපි ආපත්තික්ඛන්ධා ආපත්තාධිකරණං—  අයං ආපත්ති ආපත්තාධිකරණං.
</Paragraph>

<Paragraph number="928" book="cula">
තත්ථ කතමං ආපත්ති නෝ අධිකරණං? සෝතාපත්ති සමාපත්ති—  අයං ආපත්ති නෝ අධිකරණං.
</Paragraph>

<Paragraph number="929" book="cula">
තත්ථ කතමං අධිකරණං නෝ ආපත්ති? කිච්චාධිකරණං, විවාදාධිකරණං, අනුවාදාධිකරණං—  ඉදං අධිකරණං නෝ ආපත්ති.
</Paragraph>

<Paragraph number="930" book="cula">
තත්ථ කතමං අධිකරණඤ්චේව ආපත්ති ච? ආපත්තාධිකරණං අධිකරණඤ්චේව ආපත්ති ච.
</Paragraph>

</Division>
<Division number="227" book="cula">

<Paragraph number="931" book="cula">
කිච්චං කිච්චාධිකරණං, කිච්චං නෝ අධිකරණං, අධිකරණං නෝ කිච්චං, අධිකරණඤ්චේව කිච්චඤ්ච. සියා කිච්චං කිච්චාධිකරණං, සියා කිච්චං නෝ අධිකරණං, සියා අධිකරණං නෝ කිච්චං, සියා අධිකරණඤ්චේව කිච්චඤ්ච.
</Paragraph>

<Paragraph number="932" book="cula">
තත්ථ කතමං කිච්චං කිච්චාධිකරණං? යා සංඝස්ස කිච්චයතා, කරණීයතා, අපලෝකනකම්මං, ඤත්තිකම්මං, ඤත්තිදුතියකම්මං, ඤත්තිචතුත්ථකම්මං—  ඉදං කිච්චං කිච්චාධිකරණං.
</Paragraph>

<Paragraph number="933" book="cula">
තත්ථ කතමං කිච්චං නෝ අධිකරණං? ආචරියකිච්චං, උපජ්ඣායකිච්චං, සමානුපජ්ඣායකිච්චං, සමානාචරියකිච්චං—  ඉදං කිච්චං නෝ අධිකරණං.
</Paragraph>

<Paragraph number="934" book="cula">
තත්ථ කතමං අධිකරණං නෝ කිච්චං? විවාදාධිකරණං, අනුවාදාධිකරණං, ආපත්තාධිකරණං—  ඉදං අධිකරණං නෝ කිච්චං.
</Paragraph>

<Paragraph number="935" book="cula">
තත්ථ කතමං අධිකරණඤ්චේව කිච්චඤ්ච? කිච්චාධිකරණං අධිකරණඤ්චේව කිච්චඤ්ච.
</Paragraph>
</Division>