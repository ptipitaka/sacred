---
title: "4.24 වත්ථුඨපනාදි"
tableOfContents: false
sidebar:
  order: 17
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="239" book="vi-maha">

<Paragraph number="1102" book="vi-maha">
ඉධ පන, භික්ඛවේ, භික්ඛු තදහු පවාරණාය සංඝමජ්ඣේ උදාහරේය්‍ය—  ‘සුණාතු මේ, භන්තේ, සංඝෝ. ඉදං වත්ථු පඤ්ඤායති, න පුග්ගලෝ. යදි සංඝස්ස පත්තකල්ලං, වත්ථුං ඨපේත්වා සංඝෝ පවාරේය්‍යා’ති. සෝ ඒවමස්ස වචනීයෝ—  ‘භගවතා ඛෝ, ආවුසෝ, විසුද්ධානං පවාරණා පඤ්ඤත්තා. සචේ වත්ථු පඤ්ඤායති, න පුග්ගලෝ, ඉදානේව නං වදේහී’ති.
</Paragraph>

<Paragraph number="1103" book="vi-maha">
ඉධ පන, භික්ඛවේ, භික්ඛු තදහු පවාරණාය සංඝමජ්ඣේ උදාහරේය්‍ය—  ‘සුණාතු මේ, භන්තේ, සංඝෝ. අයං පුග්ගලෝ පඤ්ඤායති, න වත්ථු. යදි සංඝස්ස පත්තකල්ලං, පුග්ගලං ඨපේත්වා සංඝෝ පවාරේය්‍යා’ති. සෝ ඒවමස්ස වචනීයෝ—  ‘භගවතා ඛෝ, ආවුසෝ, සමග්ගානං පවාරණා පඤ්ඤත්තා. සචේ පුග්ගලෝ පඤ්ඤායති, න වත්ථු, ඉදානේව නං වදේහී’ති.
</Paragraph>

<Paragraph number="1104" book="vi-maha">
ඉධ පන, භික්ඛවේ, භික්ඛු තදහු පවාරණාය සංඝමජ්ඣේ උදාහරේය්‍ය—  ‘සුණාතු මේ, භන්තේ, සංඝෝ. ඉදං වත්ථු ච පුග්ගලෝ ච පඤ්ඤායති. යදි සංඝස්ස පත්තකල්ලං, වත්ථුඤ්ච පුග්ගලඤ්ච ඨපේත්වා සංඝෝ පවාරේය්‍යා’ති. සෝ ඒවමස්ස වචනීයෝ—  ‘භගවතා ඛෝ, ආවුසෝ, විසුද්ධානඤ්ච සමග්ගානඤ්ච පවාරණා පඤ්ඤත්තා. සචේ වත්ථු ච පුග්ගලෝ ච පඤ්ඤායති, ඉදානේව නං වදේහී’ති.
</Paragraph>

<Paragraph number="1105" book="vi-maha">
පුබ්බේ චේ, භික්ඛවේ, පවාරණාය වත්ථු පඤ්ඤායති, පච්ඡා පුග්ගලෝ, කල්ලං වචනාය. පුබ්බේ චේ, භික්ඛවේ, පවාරණාය පුග්ගලෝ පඤ්ඤායති, පච්ඡා වත්ථු, කල්ලං වචනාය. පුබ්බේ චේ, භික්ඛවේ, පවාරණාය වත්ථු ච පුග්ගලෝ ච පඤ්ඤායති, තඤ්චේ කතාය පවාරණාය උක්කෝටේති, උක්කෝටනකං පාචිත්තියන්”ති.
</Paragraph>
</Division>