---
title: "4.22 පවාරණාඨපන"
tableOfContents: false
sidebar:
  order: 15
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="235" book="vi-maha">

<Paragraph number="1088" book="vi-maha">
තේන ඛෝ පන සමයේන ඡබ්බග්ගියා භික්ඛූ සාපත්තිකා පවාරේන්ති. භගවතෝ ඒතමත්ථං ආරෝචේසුං. “න, භික්ඛවේ, සාපත්තිකේන පවාරේතබ්බං. යෝ පවාරේය්‍ය, ආපත්ති දුක්කටස්ස. අනුජානාමි, භික්ඛවේ, යෝ සාපත්තිකෝ පවාරේති, තස්ස ඕකාසං කාරාපේත්වා ආපත්තියා චෝදේතුන්”ති.
</Paragraph>

<Paragraph number="1089" book="vi-maha">
තේන ඛෝ පන සමයේන ඡබ්බග්ගියා භික්ඛූ ඕකාසං කාරාපියමානා න ඉච්ඡන්ති ඕකාසං කාතුං. භගවතෝ ඒතමත්ථං ආරෝචේසුං. “අනුජානාමි, භික්ඛවේ, ඕකාසං අකරෝන්තස්ස පවාරණං ඨපේතුං. ඒවඤ්ච පන, භික්ඛවේ, ඨපේතබ්බා. තදහු පවාරණාය චාතුද්දසේ වා පන්නරසේ වා තස්මිං පුග්ගලේ සම්මුඛීභූතේ සංඝමජ්ඣේ උදාහරිතබ්බං—  ‘සුණාතු මේ, භන්තේ, සංඝෝ. ඉත්ථන්නාමෝ පුග්ගලෝ සාපත්තිකෝ. තස්ස පවාරණං ඨපේමි. න තස්මිං සම්මුඛීභූතේ පවාරේතබ්බන්’ති. ඨපිතා හෝති පවාරණා”ති.
</Paragraph>

<Paragraph number="1090" book="vi-maha">
තේන ඛෝ පන සමයේන ඡබ්බග්ගියා භික්ඛූ—  “පුරම්හාකං පේසලා භික්ඛූ පවාරණං ඨපේන්තී”ති—  පටිකච්චේව සුද්ධානං භික්ඛූනං අනාපත්තිකානං අවත්ථුස්මිං අකාරණේ පවාරණං ඨපේන්ති, පවාරිතානම්පි පවාරණං ඨපේන්ති. භගවතෝ ඒතමත්ථං ආරෝචේසුං. “න, භික්ඛවේ, සුද්ධානං භික්ඛූනං අනාපත්තිකානං අවත්ථුස්මිං අකාරණේ පවාරණා ඨපේතබ්බා. යෝ ඨපේය්‍ය, ආපත්ති දුක්කටස්ස. න, භික්ඛවේ, පවාරිතානම්පි පවාරණා ඨපේතබ්බා. යෝ ඨපේය්‍ය, ආපත්ති දුක්කටස්ස.
</Paragraph>

</Division>
<Division number="236" book="vi-maha">

<Paragraph number="1091" book="vi-maha">
ඒවං ඛෝ, භික්ඛවේ, ඨපිතා හෝති පවාරණා, ඒවං අට්ඨපිතා. කථඤ්ච, භික්ඛවේ, අට්ඨපිතා හෝති පවාරණා? තේවාචිකාය චේ, භික්ඛවේ, පවාරණාය භාසිතාය ලපිතාය පරියෝසිතාය පවාරණං ඨපේති, අට්ඨපිතා හෝති පවාරණා. ද්වේවාචිකාය චේ, භික්ඛවේ…  ඒකවාචිකාය චේ, භික්ඛවේ…  සමානවස්සිකාය චේ, භික්ඛවේ, පවාරණාය භාසිතාය ලපිතාය පරියෝසිතාය පවාරණං ඨපේති, අට්ඨපිතා හෝති පවාරණා. ඒවං ඛෝ, භික්ඛවේ, අට්ඨපිතා හෝති පවාරණා.
</Paragraph>

<Paragraph number="1092" book="vi-maha">
කථඤ්ච, භික්ඛවේ, ඨපිතා හෝති පවාරණා? තේවාචිකාය චේ, භික්ඛවේ, පවාරණාය භාසිතාය ලපිතාය අපරියෝසිතාය පවාරණං ඨපේති, ඨපිතා හෝති පවාරණා. ද්වේවාචිකාය චේ, භික්ඛවේ…  ඒකවාචිකාය චේ, භික්ඛවේ…  සමානවස්සිකාය චේ, භික්ඛවේ, පවාරණාය භාසිතාය ලපිතාය අපරියෝසිතාය පවාරණං ඨපේති, ඨපිතා හෝති පවාරණා. ඒවං ඛෝ, භික්ඛවේ, ඨපිතා හෝති පවාරණා.
</Paragraph>

</Division>
<Division number="237" book="vi-maha">

<Paragraph number="1093" book="vi-maha">
ඉධ පන, භික්ඛවේ, තදහු පවාරණාය භික්ඛු භික්ඛුස්ස පවාරණං ඨපේති. තඤ්චේ භික්ඛුං අඤ්ඤේ භික්ඛූ ජානන්ති—  ‘අයං ඛෝ ආයස්මා අපරිසුද්ධකායසමාචාරෝ, අපරිසුද්ධවචීසමාචාරෝ, අපරිසුද්ධාජීවෝ, බාලෝ, අබ්‍යත්තෝ, න පටිබලෝ අනුයුඤ්ජීයමානෝ අනුයෝගං දාතුන්’ති, ‘අලං, භික්ඛු, මා භණ්ඩනං, මා කලහං, මා විග්ගහං, මා විවාදන්’ති ඕමද්දිත්වා සංඝේන පවාරේතබ්බං.
</Paragraph>

<Paragraph number="1094" book="vi-maha">
ඉධ පන, භික්ඛවේ, තදහු පවාරණාය භික්ඛු භික්ඛුස්ස පවාරණං ඨපේති. තඤ්චේ භික්ඛුං අඤ්ඤේ භික්ඛූ ජානන්ති—  ‘අයං ඛෝ ආයස්මා පරිසුද්ධකායසමාචාරෝ, අපරිසුද්ධවචීසමාචාරෝ, අපරිසුද්ධාජීවෝ, බාලෝ, අබ්‍යත්තෝ, න පටිබලෝ අනුයුඤ්ජීයමානෝ අනුයෝගං දාතුන්’ති, ‘අලං, භික්ඛු, මා භණ්ඩනං, මා කලහං, මා විග්ගහං, මා විවාදන්’ති ඕමද්දිත්වා සංඝේන පවාරේතබ්බං.
</Paragraph>

<Paragraph number="1095" book="vi-maha">
ඉධ පන, භික්ඛවේ, තදහු පවාරණාය භික්ඛු භික්ඛුස්ස පවාරණං ඨපේති. තඤ්චේ භික්ඛුං අඤ්ඤේ භික්ඛූ ජානන්ති—  ‘අයං ඛෝ ආයස්මා පරිසුද්ධකායසමාචාරෝ, පරිසුද්ධවචීසමාචාරෝ, අපරිසුද්ධාජීවෝ, බාලෝ, අබ්‍යත්තෝ, න පටිබලෝ අනුයුඤ්ජීයමානෝ අනුයෝගං දාතුන්’ති, ‘අලං, භික්ඛු, මා භණ්ඩනං, මා කලහං, මා විග්ගහං, මා විවාදන්’ති ඕමද්දිත්වා සංඝේන පවාරේතබ්බං.
</Paragraph>

<Paragraph number="1096" book="vi-maha">
ඉධ පන, භික්ඛවේ, තදහු පවාරණාය භික්ඛු භික්ඛුස්ස පවාරණං ඨපේති. තඤ්චේ භික්ඛුං අඤ්ඤේ භික්ඛූ ජානන්ති—  ‘අයං ඛෝ ආයස්මා පරිසුද්ධකායසමාචාරෝ, පරිසුද්ධවචීසමාචාරෝ, පරිසුද්ධාජීවෝ, බාලෝ, අබ්‍යත්තෝ, න පටිබලෝ අනුයුඤ්ජීයමානෝ අනුයෝගං දාතුන්’ති, ‘අලං, භික්ඛු, මා භණ්ඩනං, මා කලහං, මා විග්ගහං, මා විවාදන්’ති ඕමද්දිත්වා සංඝේන පවාරේතබ්බං.
</Paragraph>

<Paragraph number="1097" book="vi-maha">
ඉධ පන, භික්ඛවේ, තදහු පවාරණාය භික්ඛු භික්ඛුස්ස පවාරණං ඨපේති. තඤ්චේ භික්ඛුං අඤ්ඤේ භික්ඛූ ජානන්ති—  ‘අයං ඛෝ ආයස්මා පරිසුද්ධකායසමාචාරෝ, පරිසුද්ධවචීසමාචාරෝ, පරිසුද්ධාජීවෝ, පණ්ඩිතෝ, බ්‍යත්තෝ, පටිබලෝ අනුයුඤ්ජීයමානෝ අනුයෝගං දාතුන්’ති, සෝ ඒවමස්ස වචනීයෝ, ‘යං ඛෝ ත්වං, ආවුසෝ, ඉමස්ස භික්ඛුනෝ පවාරණං ඨපේසි, කිම්හි නං ඨපේසි, සීලවිපත්තියා වා ඨපේසි, ආචාරවිපත්තියා වා ඨපේසි, දිට්ඨිවිපත්තියා වා ඨපේසී’ති? සෝ චේ ඒවං වදේය්‍ය—  ‘සීලවිපත්තියා වා ඨපේමි, ආචාරවිපත්තියා වා ඨපේමි, දිට්ඨිවිපත්තියා වා ඨපේමී’ති, සෝ ඒවමස්ස වචනීයෝ—  ‘ජානාසි පනායස්මා සීලවිපත්තිං, ජානාසි ආචාරවිපත්තිං, ජානාසි දිට්ඨිවිපත්තින්’ති? සෝ චේ ඒවං වදේය්‍ය—  ‘ජානාමි ඛෝ අහං, ආවුසෝ, සීලවිපත්තිං, ජානාමි ආචාරවිපත්තිං, ජානාමි දිට්ඨිවිපත්තින්’ති, සෝ ඒවමස්ස වචනීයෝ—  ‘කතමා පනාවුසෝ, සීලවිපත්ති, කතමා ආචාරවිපත්ති, කතමා දිට්ඨිවිපත්තී’ති? සෝ චේ ඒවං වදේය්‍ය—  ‘චත්තාරි පාරාජිකානි, තේරස සංඝාදිසේසා, අයං සීලවිපත්ති; ථුල්ලච්චයං, පාචිත්තියං, පාටිදේසනීයං, දුක්කටං, දුබ්භාසිතං, අයං ආචාරවිපත්ති; මිච්ඡාදිට්ඨි, අන්තග්ගාහිකාදිට්ඨි, අයං දිට්ඨිවිපත්තී’ති, සෝ ඒවමස්ස වචනීයෝ—  ‘යං ඛෝ ත්වං, ආවුසෝ, ඉමස්ස භික්ඛුනෝ පවාරණං ඨපේසි, දිට්ඨේන වා ඨපේසි, සුතේන වා ඨපේසි, පරිසඞ්කාය වා ඨපේසී’ති? සෝ චේ ඒවං වදේය්‍ය—  ‘දිට්ඨේන වා ඨපේමි, සුතේන වා ඨපේමි, පරිසඞ්කාය වා ඨපේමී’ති, සෝ ඒවමස්ස වචනීයෝ—  ‘යං ඛෝ ත්වං, ආවුසෝ, ඉමස්ස භික්ඛුනෝ දිට්ඨේන පවාරණං ඨපේසි, කිං තේ දිට්ඨං, කින්ති තේ දිට්ඨං, කදා තේ දිට්ඨං, කත්ථ තේ දිට්ඨං, පාරාජිකං අජ්ඣාපජ්ජන්තෝ දිට්ඨෝ, සංඝාදිසේසං අජ්ඣාපජ්ජන්තෝ දිට්ඨෝ, ථුල්ලච්චයං…  පාචිත්තියං…  පාටිදේසනීයං…  දුක්කටං…  දුබ්භාසිතං අජ්ඣාපජ්ජන්තෝ දිට්ඨෝ, කත්ථ ච ත්වං අහෝසි, කත්ථ චායං භික්ඛු අහෝසි, කිඤ්ච ත්වං කරෝසි, කිඤ්චායං භික්ඛු කරෝතී’ති? සෝ චේ ඒවං වදේය්‍ය—  ‘න ඛෝ අහං, ආවුසෝ, ඉමස්ස භික්ඛුනෝ දිට්ඨේන පවාරණං ඨපේමි, අපි ච සුතේන පවාරණං ඨපේමී’ති, සෝ ඒවමස්ස වචනීයෝ—  ‘යං ඛෝ ත්වං, ආවුසෝ, ඉමස්ස භික්ඛුනෝ සුතේන පවාරණං ඨපේසි, කිං තේ සුතං, කින්ති තේ සුතං, කදා තේ සුතං, කත්ථ තේ සුතං, පාරාජිකං අජ්ඣාපන්නෝති සුතං, සංඝාදිසේසං අජ්ඣාපන්නෝති සුතං, ථුල්ලච්චයං…  පාචිත්තියං…  පාටිදේසනීයං…  දුක්කටං…  දුබ්භාසිතං අජ්ඣාපන්නෝති සුතං, භික්ඛුස්ස සුතං, භික්ඛුනියා සුතං, සික්ඛමානාය සුතං, සාමණේරස්ස සුතං, සාමණේරියා සුතං, උපාසකස්ස සුතං, උපාසිකාය සුතං, රාජූනං සුතං, රාජමහාමත්තානං සුතං, තිත්ථියානං සුතං, තිත්ථියසාවකානං සුතන්’ති? සෝ චේ ඒවං වදේය්‍ය—  ‘න ඛෝ අහං, ආවුසෝ, ඉමස්ස භික්ඛුනෝ සුතේන පවාරණං ඨපේමි, අපි ච පරිසඞ්කාය පවාරණං ඨපේමී’ති, සෝ ඒවමස්ස වචනීයෝ—  ‘යං ඛෝ ත්වං, ආවුසෝ, ඉමස්ස භික්ඛුනෝ පරිසඞ්කාය පවාරණං ඨපේසි, කිං පරිසඞ්කසි, කින්ති පරිසඞ්කසි, කදා පරිසඞ්කසි, කත්ථ පරිසඞ්කසි, පාරාජිකං අජ්ඣාපන්නෝති පරිසඞ්කසි, සංඝාදිසේසං අජ්ඣාපන්නෝති පරිසඞ්කසි, ථුල්ලච්චයං…  පාචිත්තියං…  පාටිදේසනීයං…  දුක්කටං…  දුබ්භාසිතං අජ්ඣාපන්නෝති පරිසඞ්කසි, භික්ඛුස්ස සුත්වා පරිසඞ්කසි, භික්ඛුනියා සුත්වා පරිසඞ්කසි, සික්ඛමානාය සුත්වා පරිසඞ්කසි, සාමණේරස්ස සුත්වා පරිසඞ්කසි, සාමණේරියා සුත්වා පරිසඞ්කසි, උපාසකස්ස සුත්වා පරිසඞ්කසි, උපාසිකාය සුත්වා පරිසඞ්කසි, රාජූනං සුත්වා පරිසඞ්කසි, රාජමහාමත්තානං සුත්වා පරිසඞ්කසි, තිත්ථියානං සුත්වා පරිසඞ්කසි, තිත්ථියසාවකානං සුත්වා පරිසඞ්කසී’ති? සෝ චේ ඒවං වදේය්‍ය—  ‘න ඛෝ අහං, ආවුසෝ, ඉමස්ස භික්ඛුනෝ පරිසඞ්කාය පවාරණං ඨපේමි, අපි ච අහම්පි න ජානාමි කේන පනාහං ඉමස්ස භික්ඛුනෝ පවාරණං ඨපේමී’ති. සෝ චේ, භික්ඛවේ, චෝදකෝ භික්ඛු අනුයෝගේන විඤ්ඤූනං සබ්‍රහ්මචාරීනං චිත්තං න ආරාධේති, අනනුවාදෝ චුදිතෝ භික්ඛූති අලංවචනාය. සෝ චේ, භික්ඛවේ, චෝදකෝ භික්ඛු අනුයෝගේන විඤ්ඤූනං සබ්‍රහ්මචාරීනං චිත්තං ආරාධේති, සානුවාදෝ චුදිතෝ භික්ඛූති අලංවචනාය. සෝ චේ, භික්ඛවේ, චෝදකෝ භික්ඛු අමූලකේන පාරාජිකේන අනුද්ධංසිතං පටිජානාති, සංඝාදිසේසං ආරෝපේත්වා සංඝේන පවාරේතබ්බං. සෝ චේ, භික්ඛවේ, චෝදකෝ භික්ඛු අමූලකේන සංඝාදිසේසේන අනුද්ධංසිතං පටිජානාති, යථාධම්මං කාරාපේත්වා සංඝේන පවාරේතබ්බං. සෝ චේ, භික්ඛවේ, චෝදකෝ, භික්ඛු අමූලකේන ථුල්ලච්චයේන…  පාචිත්තියේන…  පාටිදේසනීයේන…  දුක්කටේන…  දුබ්භාසිතේන අනුද්ධංසිතං පටිජානාති, යථාධම්මං කාරාපේත්වා සංඝේන පවාරේතබ්බං. සෝ චේ, භික්ඛවේ, චුදිතෝ භික්ඛු පාරාජිකං අජ්ඣාපන්නෝති පටිජානාති, නාසේත්වා සංඝේන පවාරේතබ්බං. සෝ චේ, භික්ඛවේ, චුදිතෝ භික්ඛු සංඝාදිසේසං අජ්ඣාපන්නෝති පටිජානාති, සංඝාදිසේසං ආරෝපේත්වා සංඝේන පවාරේතබ්බං. සෝ චේ, භික්ඛවේ, චුදිතෝ භික්ඛු ථුල්ලච්චයං…  පාචිත්තියං…  පාටිදේසනීයං…  දුක්කටං…  දුබ්භාසිතං අජ්ඣාපන්නෝති පටිජානාති, යථාධම්මං කාරාපේත්වා සංඝේන පවාරේතබ්බං.
</Paragraph>
</Division>