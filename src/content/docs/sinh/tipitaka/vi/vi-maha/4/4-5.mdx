---
title: "4.5 සංඝපවාරණාදිප්පභේද"
tableOfContents: false
sidebar:
  order: 22
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="215" book="vi-maha">

<Paragraph number="973" book="vi-maha">
තේන ඛෝ පන සමයේන අඤ්ඤතරස්මිං ආවාසේ තදහු පවාරණාය පඤ්ච භික්ඛූ විහරන්ති. අථ ඛෝ තේසං භික්ඛූනං ඒතදහෝසි—  “භගවතා පඤ්ඤත්තං—  ‘සංඝේන පවාරේතබ්බන්’ති. මයඤ්චම්හා පඤ්ච ජනා. කථං නු ඛෝ අම්හේහි පවාරේතබ්බන්”ති? භගවතෝ ඒතමත්ථං ආරෝචේසුං. “අනුජානාමි, භික්ඛවේ, පඤ්චන්නං සංඝේ පවාරේතුන්”ති.
</Paragraph>

</Division>
<Division number="216" book="vi-maha">

<Paragraph number="974" book="vi-maha">
තේන ඛෝ පන සමයේන අඤ්ඤතරස්මිං ආවාසේ තදහු පවාරණාය චත්තාරෝ භික්ඛූ විහරන්ති. අථ ඛෝ තේසං භික්ඛූනං ඒතදහෝසි—  “භගවතා අනුඤ්ඤාතං පඤ්චන්නං සංඝේ පවාරේතුන්ති. මයඤ්චම්හා චත්තාරෝ ජනා. කථං නු ඛෝ අම්හේහි පවාරේතබ්බන්”ති? භගවතෝ ඒතමත්ථං ආරෝචේසුං. “අනුජානාමි, භික්ඛවේ, චතුන්නං අඤ්ඤමඤ්ඤං පවාරේතුං. ඒවඤ්ච පන, භික්ඛවේ, පවාරේතබ්බං. බ්‍යත්තේන භික්ඛුනා පටිබලේන තේ භික්ඛූ ඤාපේතබ්බා—
</Paragraph>

<Paragraph number="975" book="vi-maha">
‘සුණන්තු මේ ආයස්මන්තෝ. අජ්ජ පවාරණා. යදායස්මන්තානං පත්තකල්ලං, මයං අඤ්ඤමඤ්ඤං පවාරේය්‍යාමා’ති.
</Paragraph>

<Paragraph number="976" book="vi-maha">
ථේරේන භික්ඛුනා ඒකංසං උත්තරාසඞ්ගං කරිත්වා උක්කුටිකං නිසීදිත්වා අඤ්ජලිං පග්ගහේත්වා තේ භික්ඛූ ඒවමස්සු වචනීයා—  ‘අහං, ආවුසෝ, ආයස්මන්තේ පවාරේමි දිට්ඨේන වා සුතේන වා පරිසඞ්කාය වා. වදන්තු මං ආයස්මන්තෝ අනුකම්පං උපාදාය. පස්සන්තෝ පටිකරිස්සාමි. දුතියම්පි …පේ…  තතියම්පි අහං, ආවුසෝ, ආයස්මන්තේ පවාරේමි දිට්ඨේන වා සුතේන වා පරිසඞ්කාය වා. වදන්තු මං ආයස්මන්තෝ අනුකම්පං උපාදාය. පස්සන්තෝ පටිකරිස්සාමී’ති.
</Paragraph>

<Paragraph number="977" book="vi-maha">
නවකේන භික්ඛුනා ඒකංසං උත්තරාසඞ්ගං කරිත්වා උක්කුටිකං නිසීදිත්වා අඤ්ජලිං පග්ගහේත්වා තේ භික්ඛූ ඒවමස්සු වචනීයා—  ‘අහං, භන්තේ, ආයස්මන්තේ පවාරේමි දිට්ඨේන වා සුතේන වා පරිසඞ්කාය වා. වදන්තු මං ආයස්මන්තෝ අනුකම්පං උපාදාය. පස්සන්තෝ පටිකරිස්සාමි. දුතියම්පි …පේ…  තතියම්පි අහං, භන්තේ, ආයස්මන්තේ පවාරේමි දිට්ඨේන වා සුතේන වා පරිසඞ්කාය වා. වදන්තු මං ආයස්මන්තෝ අනුකම්පං උපාදාය. පස්සන්තෝ පටිකරිස්සාමී’”ති.
</Paragraph>

<Paragraph number="978" book="vi-maha">
තේන ඛෝ පන සමයේන අඤ්ඤතරස්මිං ආවාසේ තදහු පවාරණාය තයෝ භික්ඛූ විහරන්ති. අථ ඛෝ තේසං භික්ඛූනං ඒතදහෝසි—  “භගවතා අනුඤ්ඤාතං පඤ්චන්නං සංඝේ පවාරේතුං, චතුන්නං අඤ්ඤමඤ්ඤං පවාරේතුං. මයඤ්චම්හා තයෝ ජනා. කථං නු ඛෝ අම්හේහි පවාරේතබ්බන්”ති? භගවතෝ ඒතමත්ථං ආරෝචේසුං. “අනුජානාමි, භික්ඛවේ, තිණ්ණං අඤ්ඤමඤ්ඤං පවාරේතුං. ඒවඤ්ච පන, භික්ඛවේ, පවාරේතබ්බං. බ්‍යත්තේන භික්ඛුනා පටිබලේන තේ භික්ඛූ ඤාපේතබ්බා—
</Paragraph>

<Paragraph number="979" book="vi-maha">
‘සුණන්තු මේ ආයස්මන්තා. අජ්ජ පවාරණා. යදායස්මන්තානං පත්තකල්ලං, මයං අඤ්ඤමඤ්ඤං පවාරේය්‍යාමා’ති.
</Paragraph>

<Paragraph number="980" book="vi-maha">
ථේරේන භික්ඛුනා ඒකංසං උත්තරාසඞ්ගං කරිත්වා උක්කුටිකං නිසීදිත්වා අඤ්ජලිං පග්ගහේත්වා තේ භික්ඛූ ඒවමස්සු වචනීයා—  ‘අහං, ආවුසෝ, ආයස්මන්තේ පවාරේමි දිට්ඨේන වා සුතේන වා පරිසඞ්කාය වා. වදන්තු මං ආයස්මන්තා අනුකම්පං උපාදාය. පස්සන්තෝ පටිකරිස්සාමි. දුතියම්පි …පේ…  තතියම්පි අහං, ආවුසෝ, ආයස්මන්තේ පවාරේමි දිට්ඨේන වා සුතේන වා පරිසඞ්කාය වා. වදන්තු මං ආයස්මන්තා අනුකම්පං උපාදාය. පස්සන්තෝ පටිකරිස්සාමී’ති.
</Paragraph>

<Paragraph number="981" book="vi-maha">
නවකේන භික්ඛුනා ඒකංසං උත්තරාසඞ්ගං කරිත්වා උක්කුටිකං නිසීදිත්වා අඤ්ජලිං පග්ගහේත්වා තේ භික්ඛූ ඒවමස්සු වචනීයා—  ‘අහං, භන්තේ, ආයස්මන්තේ පවාරේමි දිට්ඨේන වා සුතේන වා පරිසඞ්කාය වා. වදන්තු මං ආයස්මන්තා අනුකම්පං උපාදාය. පස්සන්තෝ පටිකරිස්සාමි. දුතියම්පි …පේ…  තතියම්පි අහං, භන්තේ, ආයස්මන්තේ පවාරේමි දිට්ඨේන වා සුතේන වා පරිසඞ්කාය වා. වදන්තු මං ආයස්මන්තා අනුකම්පං උපාදාය. පස්සන්තෝ පටිකරිස්සාමී’”ති.
</Paragraph>

</Division>
<Division number="217" book="vi-maha">

<Paragraph number="982" book="vi-maha">
තේන ඛෝ පන සමයේන අඤ්ඤතරස්මිං ආවාසේ තදහු පවාරණාය ද්වේ භික්ඛූ විහරන්ති. අථ ඛෝ තේසං භික්ඛූනං ඒතදහෝසි—  “භගවතා අනුඤ්ඤාතං පඤ්චන්නං සංඝේ පවාරේතුං, චතුන්නං අඤ්ඤමඤ්ඤං පවාරේතුං, තිණ්ණං අඤ්ඤමඤ්ඤං පවාරේතුං. මයඤ්චම්හා ද්වේ ජනා. කථං නු ඛෝ අම්හේහි පවාරේතබ්බන්”ති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, ද්වින්නං අඤ්ඤමඤ්ඤං පවාරේතුං. ඒවඤ්ච පන, භික්ඛවේ, පවාරේතබ්බං. ථේරේන භික්ඛුනා ඒකංසං උත්තරාසඞ්ගං කරිත්වා උක්කුටිකං නිසීදිත්වා අඤ්ජලිං පග්ගහේත්වා නවෝ භික්ඛු ඒවමස්ස වචනීයෝ—  ‘අහං, ආවුසෝ, ආයස්මන්තං පවාරේමි දිට්ඨේන වා සුතේන වා පරිසඞ්කාය වා. වදතු මං ආයස්මා අනුකම්පං උපාදාය. පස්සන්තෝ පටිකරිස්සාමි. දුතියම්පි …පේ…  තතියම්පි අහං, ආවුසෝ, ආයස්මන්තං පවාරේමි දිට්ඨේන වා සුතේන වා පරිසඞ්කාය වා. වදතු මං ආයස්මා අනුකම්පං උපාදාය. පස්සන්තෝ පටිකරිස්සාමීති.
</Paragraph>

<Paragraph number="983" book="vi-maha">
නවකේන භික්ඛුනා ඒකංසං උත්තරාසඞ්ගං කරිත්වා උක්කුටිකං නිසීදිත්වා අඤ්ජලිං පග්ගහේත්වා ථේරෝ භික්ඛු ඒවමස්ස වචනීයෝ—  ‘අහං, භන්තේ, ආයස්මන්තං පවාරේමි දිට්ඨේන වා සුතේන වා පරිසඞ්කාය වා. වදතු මං ආයස්මා අනුකම්පං උපාදාය. පස්සන්තෝ පටිකරිස්සාමි. දුතියම්පි …පේ…  තතියම්පි අහං, භන්තේ, ආයස්මන්තං පවාරේමි දිට්ඨේන වා සුතේන වා පරිසඞ්කාය වා. වදතු මං ආයස්මා අනුකම්පං උපාදාය. පස්සන්තෝ පටිකරිස්සාමී’”ති.
</Paragraph>

</Division>
<Division number="218" book="vi-maha">

<Paragraph number="984" book="vi-maha">
තේන ඛෝ පන සමයේන අඤ්ඤතරස්මිං ආවාසේ තදහු පවාරණාය ඒකෝ භික්ඛු විහරති. අථ ඛෝ තස්ස භික්ඛුනෝ ඒතදහෝසි—  “භගවතා අනුඤ්ඤාතං පඤ්චන්නං සංඝේ පවාරේතුං, චතුන්නං අඤ්ඤමඤ්ඤං පවාරේතුං, තිණ්ණං අඤ්ඤමඤ්ඤං පවාරේතුං, ද්වින්නං අඤ්ඤමඤ්ඤං පවාරේතුං. අහඤ්චම්හි ඒකකෝ. කථං නු ඛෝ මයා පවාරේතබ්බන්”ති? භගවතෝ ඒතමත්ථං ආරෝචේසුං.
</Paragraph>

<Paragraph number="985" book="vi-maha">
“ඉධ පන, භික්ඛවේ, අඤ්ඤතරස්මිං ආවාසේ තදහු පවාරණාය ඒකෝ භික්ඛු විහරති. තේන, භික්ඛවේ, භික්ඛුනා යත්ථ භික්ඛූ පටික්කමන්ති උපට්ඨානසාලාය වා මණ්ඩපේ වා රුක්ඛමූලේ වා, සෝ දේසෝ සම්මජ්ජිත්වා පානීයං පරිභෝජනීයං උපට්ඨාපේත්වා ආසනං පඤ්ඤපේත්වා පදීපං කත්වා නිසීදිතබ්බං. සචේ අඤ්ඤේ භික්ඛූ ආගච්ඡන්ති, තේහි සද්ධිං පවාරේතබ්බං; නෝ චේ ආගච්ඡන්ති, ‘අජ්ජ මේ පවාරණා’ති අධිට්ඨාතබ්බං. නෝ චේ අධිට්ඨේය්‍ය, ආපත්ති දුක්කටස්ස.
</Paragraph>

<Paragraph number="986" book="vi-maha">
තත්‍ර, භික්ඛවේ, යත්ථ පඤ්ච භික්ඛූ විහරන්ති, න ඒකස්ස පවාරණං ආහරිත්වා චතූහි සංඝේ පවාරේතබ්බං. පවාරේය්‍යුඤ්චේ, ආපත්ති දුක්කටස්ස. තත්‍ර, භික්ඛවේ, යත්ථ චත්තාරෝ භික්ඛූ විහරන්ති, න ඒකස්ස පවාරණං ආහරිත්වා තීහි අඤ්ඤමඤ්ඤං පවාරේතබ්බං. පවාරේය්‍යුඤ්චේ, ආපත්ති දුක්කටස්ස. තත්‍ර, භික්ඛවේ, යත්ථ තයෝ භික්ඛූ විහරන්ති, න ඒකස්ස පවාරණං ආහරිත්වා ද්වීහි අඤ්ඤමඤ්ඤං පවාරේතබ්බං. පවාරේය්‍යුඤ්චේ, ආපත්ති දුක්කටස්ස. තත්‍ර, භික්ඛවේ, යත්ථ ද්වේ භික්ඛූ විහරන්ති, න ඒකස්ස පවාරණං ආහරිත්වා ඒකේන අධිට්ඨාතබ්බං. අධිට්ඨේය්‍ය චේ, ආපත්ති දුක්කටස්සා”ති.
</Paragraph>
</Division>