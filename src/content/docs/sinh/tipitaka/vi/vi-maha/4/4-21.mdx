---
title: "4.21 ද්වේවාචිකාදිපවාරණා"
tableOfContents: false
sidebar:
  order: 14
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="234" book="vi-maha">

<Paragraph number="1075" book="vi-maha">
තේන ඛෝ පන සමයේන කෝසලේසු ජනපදේ අඤ්ඤතරස්මිං ආවාසේ තදහු පවාරණාය සවරභයං අහෝසි. භික්ඛූ නාසක්ඛිංසු තේවාචිකං පවාරේතුං. භගවතෝ ඒතමත්ථං ආරෝචේසුං. “අනුජානාමි, භික්ඛවේ, ද්වේවාචිකං පවාරේතුන්”ති.
</Paragraph>

<Paragraph number="1076" book="vi-maha">
බාළ්හතරං සවරභයං අහෝසි. භික්ඛූ නාසක්ඛිංසු ද්වේවාචිකං පවාරේතුං. භගවතෝ ඒතමත්ථං ආරෝචේසුං. “අනුජානාමි, භික්ඛවේ, ඒකවාචිකං පවාරේතුන්”ති.
</Paragraph>

<Paragraph number="1077" book="vi-maha">
බාළ්හතරං සවරභයං අහෝසි. භික්ඛූ නාසක්ඛිංසු ඒකවාචිකං පවාරේතුං. භගවතෝ ඒතමත්ථං ආරෝචේසුං. “අනුජානාමි, භික්ඛවේ, සමානවස්සිකං පවාරේතුන්”ති.
</Paragraph>

<Paragraph number="1078" book="vi-maha">
තේන ඛෝ පන සමයේන අඤ්ඤතරස්මිං ආවාසේ තදහු පවාරණාය මනුස්සේහි දානං දේන්තේහි යේභුය්‍යේන රත්ති ඛේපිතා හෝති. අථ ඛෝ තේසං භික්ඛූනං ඒතදහෝසි—  “මනුස්සේහි දානං දේන්තේහි යේභුය්‍යේන රත්ති ඛේපිතා. සචේ සංඝෝ තේවාචිකං පවාරේස්සති, අප්පවාරිතෝව සංඝෝ භවිස්සති, අථායං රත්ති විභායිස්සති. කථං නු ඛෝ අම්හේහි පටිපජ්ජිතබ්බන්”ති? භගවතෝ ඒතමත්ථං ආරෝචේසුං.
</Paragraph>

<Paragraph number="1079" book="vi-maha">
“ඉධ පන, භික්ඛවේ, අඤ්ඤතරස්මිං ආවාසේ තදහු පවාරණාය මනුස්සේහි දානං දේන්තේහි යේභුය්‍යේන රත්ති ඛේපිතා හෝති. තත්‍ර චේ, භික්ඛවේ, භික්ඛූනං ඒවං හෝති—  ‘මනුස්සේහි දානං දේන්තේහි යේභුය්‍යේන රත්ති ඛේපිතා. සචේ සංඝෝ තේවාචිකං පවාරේස්සති, අප්පවාරිතෝව සංඝෝ භවිස්සති, අථායං රත්ති විභායිස්සතී’ති, බ්‍යත්තේන භික්ඛුනා පටිබලේන සංඝෝ ඤාපේතබ්බෝ—
</Paragraph>

<Paragraph number="1080" book="vi-maha">
‘සුණාතු මේ, භන්තේ, සංඝෝ. මනුස්සේහි දානං දේන්තේහි යේභුය්‍යේන රත්ති ඛේපිතා. සචේ සංඝෝ තේවාචිකං පවාරේස්සති, අප්පවාරිතෝව සංඝෝ භවිස්සති, අථායං රත්ති විභායිස්සති. යදි සංඝස්ස පත්තකල්ලං, සංඝෝ ද්වේවාචිකං, ඒකවාචිකං, සමානවස්සිකං පවාරේය්‍යා’ති.
</Paragraph>

<Paragraph number="1081" book="vi-maha">
ඉධ පන, භික්ඛවේ, අඤ්ඤතරස්මිං ආවාසේ තදහු පවාරණාය භික්ඛූහි ධම්මං භණන්තේහි …පේ…  සුත්තන්තිකේහි සුත්තන්තං සඞ්ගායන්තේහි…  විනයධරේහි විනයං විනිච්ඡිනන්තේහි…  ධම්මකථිකේහි ධම්මං සාකච්ඡන්තේහි…  භික්ඛූහි කලහං කරෝන්තේහි යේභුය්‍යේන රත්ති ඛේපිතා හෝති. තත්‍ර චේ භික්ඛූනං ඒවං හෝති—  ‘භික්ඛූහි කලහං කරෝන්තේහි යේභුය්‍යේන රත්ති ඛේපිතා. සචේ සංඝෝ තේවාචිකං පවාරේස්සති, අප්පවාරිතෝව සංඝෝ භවිස්සති, අථායං රත්ති විභායිස්සතී’ති, බ්‍යත්තේන භික්ඛුනා පටිබලේන සංඝෝ ඤාපේතබ්බෝ—
</Paragraph>

<Paragraph number="1082" book="vi-maha">
‘සුණාතු මේ, භන්තේ, සංඝෝ. භික්ඛූහි කලහං කරෝන්තේහි යේභුය්‍යේන රත්ති ඛේපිතා. සචේ සංඝෝ තේවාචිකං පවාරේස්සති, අප්පවාරිතෝව සංඝෝ භවිස්සති, අථායං රත්ති විභායිස්සති. යදි සංඝස්ස පත්තකල්ලං, සංඝෝ ද්වේවාචිකං, ඒකවාචිකං, සමානවස්සිකං පවාරේය්‍යා’”ති.
</Paragraph>

<Paragraph number="1083" book="vi-maha">
තේන ඛෝ පන සමයේන කෝසලේසු ජනපදේ අඤ්ඤතරස්මිං ආවාසේ තදහු පවාරණාය මහාභික්ඛුසංඝෝ සන්නිපතිතෝ හෝති, පරිත්තඤ්ච අනෝවස්සිකං හෝති, මහා ච මේඝෝ උග්ගතෝ හෝති. අථ ඛෝ තේසං භික්ඛූනං ඒතදහෝසි—  “අයං ඛෝ මහාභික්ඛුසංඝෝ සන්නිපතිතෝ, පරිත්තඤ්ච අනෝවස්සිකං, මහා ච මේඝෝ උග්ගතෝ. සචේ සංඝෝ තේවාචිකං පවාරේස්සති, අප්පවාරිතෝව සංඝෝ භවිස්සති, අථායං මේඝෝ පවස්සිස්සති. කථං නු ඛෝ අම්හේහි පටිපජ්ජිතබ්බන්”ති? භගවතෝ ඒතමත්ථං ආරෝචේසුං.
</Paragraph>

<Paragraph number="1084" book="vi-maha">
“ඉධ පන, භික්ඛවේ, අඤ්ඤතරස්මිං ආවාසේ තදහු පවාරණාය මහාභික්ඛුසංඝෝ සන්නිපතිතෝ හෝති, පරිත්තඤ්ච අනෝවස්සිකං හෝති, මහා ච මේඝෝ උග්ගතෝ හෝති. තත්‍ර චේ භික්ඛූනං ඒවං හෝති—  ‘අයං ඛෝ මහාභික්ඛුසංඝෝ සන්නිපතිතෝ, පරිත්තඤ්ච අනෝවස්සිකං, මහා ච මේඝෝ උග්ගතෝ. සචේ සංඝෝ තේවාචිකං පවාරේස්සති, අප්පවාරිතෝව සංඝෝ භවිස්සති, අථායං මේඝෝ පවස්සිස්සතී’ති. බ්‍යත්තේන භික්ඛුනා පටිබලේන සංඝෝ ඤාපේතබ්බෝ—
</Paragraph>

<Paragraph number="1085" book="vi-maha">
‘සුණාතු මේ, භන්තේ, සංඝෝ. අයං මහාභික්ඛුසංඝෝ සන්නිපතිතෝ, පරිත්තඤ්ච අනෝවස්සිකං, මහා ච මේඝෝ උග්ගතෝ. සචේ සංඝෝ තේවාචිකං පවාරේස්සති, අප්පවාරිතෝව සංඝෝ භවිස්සති, අථායං මේඝෝ පවස්සිස්සති. යදි සංඝස්ස පත්තකල්ලං, සංඝෝ ද්වේවාචිකං, ඒකවාචිකං, සමානවස්සිකං පවාරේය්‍යා’ති.
</Paragraph>

<Paragraph number="1086" book="vi-maha">
ඉධ පන, භික්ඛවේ, අඤ්ඤතරස්මිං ආවාසේ තදහු පවාරණාය රාජන්තරායෝ හෝති …පේ…  චෝරන්තරායෝ හෝති…  අග්‍යන්තරායෝ හෝති…  උදකන්තරායෝ හෝති…  මනුස්සන්තරායෝ හෝති…  අමනුස්සන්තරායෝ හෝති…  වාළන්තරායෝ හෝති…  සරීසපන්තරායෝ හෝති…  ජීවිතන්තරායෝ හෝති…  බ්‍රහ්මචරියන්තරායෝ හෝති. තත්‍ර චේ භික්ඛූනං ඒවං හෝති—  ‘අයං ඛෝ බ්‍රහ්මචරියන්තරායෝ. සචේ සංඝෝ තේවාචිකං පවාරේස්සති, අප්පවාරිතෝව සංඝෝ භවිස්සති, අථායං බ්‍රහ්මචරියන්තරායෝ භවිස්සතී’ති, බ්‍යත්තේන භික්ඛුනා පටිබලේන සංඝෝ ඤාපේතබ්බෝ—
</Paragraph>

<Paragraph number="1087" book="vi-maha">
‘සුණාතු මේ, භන්තේ, සංඝෝ. අයං බ්‍රහ්මචරියන්තරායෝ. සචේ සංඝෝ තේවාචිකං පවාරේස්සති, අප්පවාරිතෝව සංඝෝ භවිස්සති, අථායං බ්‍රහ්මචරියන්තරායෝ භවිස්සති. යදි සංඝස්ස පත්තකල්ලං, සංඝෝ ද්වේවාචිකං, ඒකවාචිකං, සමානවස්සිකං පවාරේය්‍යා’”ති.
</Paragraph>
</Division>