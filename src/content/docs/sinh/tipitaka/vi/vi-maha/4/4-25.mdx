---
title: "4.25 භණ්ඩනකාරකවත්ථු"
tableOfContents: false
sidebar:
  order: 18
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="240" book="vi-maha">

<Paragraph number="1106" book="vi-maha">
තේන ඛෝ පන සමයේන සම්බහුලා සන්දිට්ඨා සම්භත්තා භික්ඛූ කෝසලේසු ජනපදේ අඤ්ඤතරස්මිං ආවාසේ වස්සං උපගච්ඡිංසු. තේසං සාමන්තා අඤ්ඤේ භික්ඛූ භණ්ඩනකාරකා කලහකාරකා විවාදකාරකා භස්සකාරකා සංඝේ අධිකරණකාරකා වස්සං උපගච්ඡිංසු—  “මයං තේසං භික්ඛූනං වස්සංවුට්ඨානං පවාරණාය පවාරණං ඨපේස්සාමා”ති. අස්සෝසුං ඛෝ තේ භික්ඛූ—  “අම්හාකං කිර සාමන්තා අඤ්ඤේ භික්ඛූ භණ්ඩනකාරකා කලහකාරකා විවාදකාරකා භස්සකාරකා සංඝේ අධිකරණකාරකා වස්සං උපගතා—  ‘මයං තේසං භික්ඛූනං වස්සංවුට්ඨානං පවාරණාය පවාරණං ඨපේස්සාමා’ති. කථං නු ඛෝ අම්හේහි පටිපජ්ජිතබ්බන්”ති? භගවතෝ ඒතමත්ථං ආරෝචේසුං.
</Paragraph>

<Paragraph number="1107" book="vi-maha">
“ඉධ පන, භික්ඛවේ, සම්බහුලා සන්දිට්ඨා සම්භත්තා භික්ඛූ අඤ්ඤතරස්මිං ආවාසේ වස්සං උපගච්ඡන්ති. තේසං සාමන්තා අඤ්ඤේ භික්ඛූ භණ්ඩනකාරකා කලහකාරකා විවාදකාරකා භස්සකාරකා සංඝේ අධිකරණකාරකා වස්සං උපගච්ඡන්ති—  ‘මයං තේසං භික්ඛූනං වස්සංවුට්ඨානං පවාරණාය පවාරණං ඨපේස්සාමා’ති. අනුජානාමි, භික්ඛවේ, තේහි භික්ඛූහි ද්වේ තයෝ උපෝසථේ චාතුද්දසිකේ කාතුං—  ‘කථං මයං තේහි භික්ඛූහි පඨමතරං පවාරේය්‍යාමා’ති. තේ චේ, භික්ඛවේ, භික්ඛූ භණ්ඩනකාරකා කලහකාරකා විවාදකාරකා භස්සකාරකා සංඝේ අධිකරණකාරකා තං ආවාසං ආගච්ඡන්ති, තේහි, භික්ඛවේ, ආවාසිකේහි භික්ඛූහි ලහුං ලහුං සන්නිපතිත්වා පවාරේතබ්බං, පවාරේත්වා වත්තබ්බා—  ‘පවාරිතා ඛෝ මයං, ආවුසෝ; යථායස්මන්තා මඤ්ඤන්ති තථා කරෝන්තූ’ති. තේ චේ, භික්ඛවේ, භික්ඛූ භණ්ඩනකාරකා කලහකාරකා විවාදකාරකා භස්සකාරකා සංඝේ අධිකරණකාරකා අසංවිහිතා තං ආවාසං ආගච්ඡන්ති, තේහි, භික්ඛවේ, ආවාසිකේහි භික්ඛූහි ආසනං පඤ්ඤපේතබ්බං, පාදෝදකං පාදපීඨං පාදකථලිකං උපනික්ඛිපිතබ්බං, පච්චුග්ගන්ත්වා පත්තචීවරං පටිග්ගහේතබ්බං, පානීයේන පරිපුච්ඡිතබ්බා; තේසං වික්ඛිත්වා නිස්සීමං ගන්ත්වා පවාරේතබ්බං, පවාරේත්වා වත්තබ්බා—  ‘පවාරිතා ඛෝ මයං, ආවුසෝ; යථායස්මන්තා මඤ්ඤන්ති තථා කරෝන්තූ’ති. ඒවඤ්චේතං ලභේථ, ඉච්චේතං කුසලං. නෝ චේ ලභේථ, ආවාසිකේන භික්ඛුනා බ්‍යත්තේන පටිබලේන ආවාසිකා භික්ඛූ ඤාපේතබ්බා—
</Paragraph>

<Paragraph number="1108" book="vi-maha">
‘සුණන්තු මේ, ආයස්මන්තෝ, ආවාසිකා. යදායස්මන්තානං පත්තකල්ලං, ඉදානි උපෝසථං කරේය්‍යාම, පාතිමෝක්ඛං උද්දිසේය්‍යාම, ආගමේ කාළේ පවාරේය්‍යාමා’ති. තේ චේ, භික්ඛවේ, භික්ඛූ භණ්ඩනකාරකා කලහකාරකා විවාදකාරකා භස්සකාරකා සංඝේ අධිකරණකාරකා තේ භික්ඛූ ඒවං වදේය්‍යුං—  ‘සාධාවුසෝ, ඉදානේව නෝ පවාරේථා’ති, තේ ඒවමස්සු වචනීයා—  ‘අනිස්සරා ඛෝ තුම්හේ, ආවුසෝ, අම්හාකං පවාරණාය; න තාව මයං පවාරේය්‍යාමා’ති. තේ චේ, භික්ඛවේ, භික්ඛූ භණ්ඩනකාරකා කලහකාරකා විවාදකාරකා භස්සකාරකා සංඝේ අධිකරණකාරකා තං කාළං අනුවසේය්‍යුං, ආවාසිකේන, භික්ඛවේ, භික්ඛුනා බ්‍යත්තේන පටිබලේන ආවාසිකා භික්ඛූ ඤාපේතබ්බා—
</Paragraph>

<Paragraph number="1109" book="vi-maha">
‘සුණන්තු මේ, ආයස්මන්තෝ, ආවාසිකා. යදායස්මන්තානං පත්තකල්ලං, ඉදානි උපෝසථං කරේය්‍යාම, පාතිමෝක්ඛං උද්දිසේය්‍යාම, ආගමේ ජුණ්හේ පවාරේය්‍යාමා’ති. තේ චේ, භික්ඛවේ, භික්ඛූ භණ්ඩනකාරකා කලහකාරකා විවාදකාරකා භස්සකාරකා සංඝේ අධිකරණකාරකා තේ භික්ඛූ ඒවං වදේය්‍යුං—  ‘සාධාවුසෝ, ඉදානේව නෝ පවාරේය්‍යාථා’ති, තේ ඒවමස්සු වචනීයා—  ‘අනිස්සරා ඛෝ තුම්හේ, ආවුසෝ, අම්හාකං පවාරණාය, න තාව මයං පවාරේය්‍යාමා’ති. තේ චේ, භික්ඛවේ, භික්ඛූ භණ්ඩනකාරකා කලහකාරකා විවාදකාරකා භස්සකාරකා සංඝේ අධිකරණකාරකා තම්පි ජුණ්හං අනුවසේය්‍යුං, තේහි, භික්ඛවේ, භික්ඛූහි සබ්බේහේව ආගමේ ජුණ්හේ කෝමුදියා චාතුමාසිනියා අකාමා පවාරේතබ්බං.
</Paragraph>

<Paragraph number="1110" book="vi-maha">
තේහි චේ, භික්ඛවේ, භික්ඛූහි පවාරියමානේ ගිලානෝ අගිලානස්ස පවාරණං ඨපේති, සෝ ඒවමස්ස වචනීයෝ—  ‘ආයස්මා ඛෝ ගිලානෝ. ගිලානෝ ච අනනුයෝගක්ඛමෝ වුත්තෝ භගවතා. ආගමේහි, ආවුසෝ, යාව අරෝගෝ හෝසි. අරෝගෝ ආකඞ්ඛමානෝ චෝදේස්සසී’ති. ඒවඤ්චේ වුච්චමානෝ චෝදේති, අනාදරියේ පාචිත්තියං. තේහි චේ, භික්ඛවේ, භික්ඛූහි පවාරියමානේ අගිලානෝ ගිලානස්ස පවාරණං ඨපේති, සෝ ඒවමස්ස වචනීයෝ—  ‘අයං ඛෝ, ආවුසෝ, භික්ඛු ගිලානෝ. ගිලානෝ ච අනනුයෝගක්ඛමෝ වුත්තෝ භගවතා. ආගමේහි, ආවුසෝ, යාවායං භික්ඛු අරෝගෝ හෝති. අරෝගං ආකඞ්ඛමානෝ චෝදේස්සසී’ති. ඒවඤ්චේ වුච්චමානෝ චෝදේති, අනාදරියේ පාචිත්තියං. තේහි චේ, භික්ඛවේ, භික්ඛූහි පවාරියමානේ ගිලානෝ ගිලානස්ස පවාරණං ඨපේති, සෝ ඒවමස්ස වචනීයෝ—  ‘ආයස්මන්තා ඛෝ ගිලානා. ගිලානෝ ච අනනුයෝගක්ඛමෝ වුත්තෝ භගවතා. ආගමේහි, ආවුසෝ, යාව අරෝගා හෝථ. අරෝගෝ අරෝගං ආකඞ්ඛමානෝ චෝදේස්සසී’ති. ඒවඤ්චේ වුච්චමානෝ චෝදේති, අනාදරියේ පාචිත්තියං. තේහි චේ, භික්ඛවේ, භික්ඛූහි පවාරියමානේ අගිලානෝ අගිලානස්ස පවාරණං ඨපේති, උභෝ සංඝේන සමනුයුඤ්ජිත්වා සමනුගාහිත්වා යථාධම්මං කාරාපේත්වා සංඝේන පවාරේතබ්බන්”ති.
</Paragraph>
</Division>