---
title: "4.8 සභාගාපත්තිපටිකම්මවිධි"
tableOfContents: false
sidebar:
  order: 25
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="221" book="vi-maha">

<Paragraph number="993" book="vi-maha">
තේන ඛෝ පන සමයේන අඤ්ඤතරස්මිං ආවාසේ තදහු පවාරණාය සබ්බෝ සංඝෝ සභාගං ආපත්තිං ආපන්නෝ හෝති. අථ ඛෝ තේසං භික්ඛූනං ඒතදහෝසි—  “භගවතා පඤ්ඤත්තං—  ‘න සභාගා ආපත්ති දේසේතබ්බා, න සභාගා ආපත්ති පටිග්ගහේතබ්බා’ති. අයඤ්ච සබ්බෝ සංඝෝ සභාගං ආපත්තිං ආපන්නෝ. කථං නු ඛෝ අම්හේහි පටිපජ්ජිතබ්බන්”ති? භගවතෝ ඒතමත්ථං ආරෝචේසුං.
</Paragraph>

<Paragraph number="994" book="vi-maha">
“ඉධ පන, භික්ඛවේ, අඤ්ඤතරස්මිං ආවාසේ තදහු පවාරණාය සබ්බෝ සංඝෝ සභාගං ආපත්තිං ආපන්නෝ හෝති. තේහි, භික්ඛවේ, භික්ඛූහි ඒකෝ භික්ඛු සාමන්තා ආවාසා සජ්ජුකං පාහේතබ්බෝ—  ගච්ඡාවුසෝ, තං ආපත්තිං පටිකරිත්වා ආගච්ඡ, මයං තේ සන්තිකේ තං ආපත්තිං පටිකරිස්සාමාති. ඒවඤ්චේතං ලභේථ, ඉච්චේතං කුසලං. නෝ චේ ලභේථ, බ්‍යත්තේන භික්ඛුනා පටිබලේන සංඝෝ ඤාපේතබ්බෝ—
</Paragraph>

<Paragraph number="995" book="vi-maha">
‘සුණාතු මේ, භන්තේ, සංඝෝ. අයං සබ්බෝ සංඝෝ සභාගං ආපත්තිං ආපන්නෝ. යදා අඤ්ඤං භික්ඛුං සුද්ධං අනාපත්තිකං පස්සිස්සති තදා තස්ස සන්තිකේ තං ආපත්තිං පටිකරිස්සතී’ති වත්වා පවාරේතබ්බං; න ත්වේව තප්පච්චයා පවාරණාය අන්තරායෝ කාතබ්බෝ.
</Paragraph>

<Paragraph number="996" book="vi-maha">
ඉධ පන, භික්ඛවේ, අඤ්ඤතරස්මිං ආවාසේ තදහු පවාරණාය සබ්බෝ සංඝෝ සභාගාය ආපත්තියා වේමතිකෝ හෝති. බ්‍යත්තේන භික්ඛුනා පටිබලේන සංඝෝ ඤාපේතබ්බෝ—
</Paragraph>

<Paragraph number="997" book="vi-maha">
‘සුණාතු මේ, භන්තේ, සංඝෝ. අයං සබ්බෝ සංඝෝ සභාගාය ආපත්තියා වේමතිකෝ. යදා නිබ්බේමතිකෝ භවිස්සති තදා තං ආපත්තිං පටිකරිස්සතී’ති වත්වා, පවාරේතබ්බං, න ත්වේව තප්පච්චයා පවාරණාය අන්තරායෝ කාතබ්බෝ”ති.

</Paragraph>
</Division>

<Paragraph number="998" type="center" book="vi-maha">
පඨමභාණවාරෝ නිට්ඨිතෝ.
</Paragraph>