---
title: "4.1 අඵාසුකවිහාර"
tableOfContents: false
sidebar:
  order: 1
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="209" book="vi-maha">

<Paragraph number="953" book="vi-maha">
තේන සමයේන බුද්ධෝ භගවා සාවත්ථියං විහරති ජේතවනේ අනාථපිණ්ඩිකස්ස ආරාමේ. තේන ඛෝ පන සමයේන සම්බහුලා සන්දිට්ඨා සම්භත්තා භික්ඛූ කෝසලේසු ජනපදේ අඤ්ඤතරස්මිං ආවාසේ වස්සං උපගච්ඡිංසු. අථ ඛෝ තේසං භික්ඛූනං ඒතදහෝසි—  “කේන නු ඛෝ මයං උපායේන සමග්ගා සම්මෝදමානා අවිවදමානා ඵාසුකං වස්සං වසේය්‍යාම, න ච පිණ්ඩකේන කිලමේය්‍යාමා”ති. අථ ඛෝ තේසං භික්ඛූනං ඒතදහෝසි—  “සචේ ඛෝ මයං අඤ්ඤමඤ්ඤං නේව ආලපේය්‍යාම න සල්ලපේය්‍යාම—  යෝ පඨමං ගාමතෝ පිණ්ඩාය පටික්කමේය්‍ය සෝ ආසනං පඤ්ඤපේය්‍ය, පාදෝදකං පාදපීඨං පාදකථලිකං උපනික්ඛිපේය්‍ය, අවක්කාරපාතිං ධෝවිත්වා උපට්ඨාපේය්‍ය, පානීයං පරිභෝජනීයං උපට්ඨාපේය්‍ය; යෝ පච්ඡා ගාමතෝ පිණ්ඩාය පටික්කමේය්‍ය, සචස්ස භුත්තාවසේසෝ, සචේ ආකඞ්ඛේය්‍ය භුඤ්ජේය්‍ය, නෝ චේ ආකඞ්ඛේය්‍ය අප්පහරිතේ වා ඡඩ්ඩේය්‍ය, අප්පාණකේ වා උදකේ ඕපිලාපේය්‍ය; සෝ ආසනං උද්ධරේය්‍ය, පාදෝදකං පාදපීඨං පාදකථලිකං පටිසාමේය්‍ය, අවක්කාරපාතිං ධෝවිත්වා පටිසාමේය්‍ය, පානීයං පරිභෝජනීයං පටිසාමේය්‍ය, භත්තග්ගං සම්මජ්ජේය්‍ය; යෝ පස්සේය්‍ය පානීයඝටං වා පරිභෝජනීයඝටං වා වච්චඝටං වා රිත්තං තුච්ඡං සෝ උපට්ඨාපේය්‍ය; සචස්ස හෝති අවිසය්හං, හත්ථවිකාරේන දුතියං ආමන්තේත්වා හත්ථවිලඞ්ඝකේන උපට්ඨාපේය්‍ය; න ත්වේව තප්පච්චයා වාචං භින්දේය්‍ය—  ඒවං ඛෝ මයං සමග්ගා සම්මෝදමානා අවිවදමානා ඵාසුකං වස්සං වසේය්‍යාම, න ච පිණ්ඩකේන කිලමේය්‍යාමා”ති.
</Paragraph>

<Paragraph number="954" book="vi-maha">
අථ ඛෝ තේ භික්ඛූ අඤ්ඤමඤ්ඤං නේව ආලපිංසු, න සල්ලපිංසු. යෝ පඨමං ගාමතෝ පිණ්ඩාය පටික්කමති, සෝ ආසනං පඤ්ඤපේති, පාදෝදකං පාදපීඨං පාදකථලිකං උපනික්ඛිපති, අවක්කාරපාතිං ධෝවිත්වා උපට්ඨාපේති, පානීයං පරිභෝජනීයං උපට්ඨාපේති. යෝ පච්ඡා ගාමතෝ පිණ්ඩාය පටික්කමති, සචේ හෝති භුත්තාවසේසෝ, සචේ ආකඞ්ඛති භුඤ්ජති, නෝ චේ ආකඞ්ඛති අප්පහරිතේ වා ඡඩ්ඩේති, අප්පාණකේ වා උදකේ ඕපිලාපේති; සෝ ආසනං උද්ධරති, පාදෝදකං පාදපීඨං පාදකථලිකං පටිසාමේති, අවක්කාරපාතිං ධෝවිත්වා පටිසාමේති, පානීයං පරිභෝජනීයං පටිසාමේති, භත්තග්ගං සම්මජ්ජති. යෝ පස්සති පානීයඝටං වා පරිභෝජනීයඝටං වා වච්චඝටං වා රිත්තං තුච්ඡං සෝ උපට්ඨාපේති. සචස්ස හෝති අවිසය්හං, හත්ථවිකාරේන දුතියං ආමන්තේත්වා හත්ථවිලඞ්ඝකේන උපට්ඨාපේති, න ත්වේව තප්පච්චයා වාචං භින්දති.
</Paragraph>

<Paragraph number="955" book="vi-maha">
ආචිණ්ණං ඛෝ පනේතං වස්සංවුට්ඨානං භික්ඛූනං භගවන්තං දස්සනාය උපසඞ්කමිතුං. අථ ඛෝ තේ භික්ඛූ වස්සංවුට්ඨා තේමාසච්චයේන සේනාසනං සංසාමේත්වා පත්තචීවරමාදාය යේන සාවත්ථි තේන පක්කමිංසු. අනුපුබ්බේන යේන සාවත්ථි ජේතවනං අනාථපිණ්ඩිකස්ස ආරාමෝ යේන භගවා තේනුපසඞ්කමිංසු, උපසඞ්කමිත්වා භගවන්තං අභිවාදේත්වා ඒකමන්තං නිසීදිංසු. ආචිණ්ණං ඛෝ පනේතං බුද්ධානං භගවන්තානං ආගන්තුකේහි භික්ඛූහි සද්ධිං පටිසම්මෝදිතුං. අථ ඛෝ භගවා තේ භික්ඛූ ඒතදවෝච—  “කච්චි, භික්ඛවේ, ඛමනීයං, කච්චි යාපනීයං, කච්චි සමග්ගා සම්මෝදමානා අවිවදමානා ඵාසුකං වස්සං වසිත්ථ, න ච පිණ්ඩකේන කිලමිත්ථා”ති? “ඛමනීයං, භගවා, යාපනීයං, භගවා. සමග්ගා ච මයං, භන්තේ, සම්මෝදමානා අවිවදමානා ඵාසුකං වස්සං වසිම්හා, න ච පිණ්ඩකේන කිලමිම්හා”ති. ජානන්තාපි තථාගතා පුච්ඡන්ති, ජානන්තාපි න පුච්ඡන්ති. කාලං විදිත්වා පුච්ඡන්ති, කාලං විදිත්වා න පුච්ඡන්ති. අත්ථසංහිතං තථාගතා පුච්ඡන්ති, නෝ අනත්ථසංහිතං. අනත්ථසංහිතේ සේතුඝාතෝ තථාගතානං. ද්වීහාකාරේහි බුද්ධා භගවන්තෝ භික්ඛූ පටිපුච්ඡන්ති—  “ධම්මං වා දේසේස්සාම, සාවකානං වා සික්ඛාපදං පඤ්ඤපේස්සාමා”ති. අථ ඛෝ භගවා තේ භික්ඛූ ඒතදවෝච—  “යථාකථං පන තුම්හේ, භික්ඛවේ, සමග්ගා සම්මෝදමානා අවිවදමානා ඵාසුකං වස්සං වසිත්ථ, න ච පිණ්ඩකේන කිලමිත්ථා”ති.
</Paragraph>

<Paragraph number="956" book="vi-maha">
“ඉධ මයං, භන්තේ, සම්බහුලා සන්දිට්ඨා සම්භත්තා භික්ඛූ කෝසලේසු ජනපදේ අඤ්ඤතරස්මිං ආවාසේ වස්සං උපගච්ඡිම්හා. තේසං නෝ, භන්තේ, අම්හාකං ඒතදහෝසි—  ‘කේන නු ඛෝ මයං උපායේන සමග්ගා සම්මෝදමානා අවිවදමානා ඵාසුකං වස්සං වසේය්‍යාම, න ච පිණ්ඩකේන කිලමේය්‍යාමා’ති. තේසං නෝ, භන්තේ, අම්හාකං ඒතදහෝසි—  ‘සචේ ඛෝ මයං අඤ්ඤමඤ්ඤං නේව ආලපේය්‍යාම න සල්ලපේය්‍යාම—  යෝ පඨමං ගාමතෝ පිණ්ඩාය පටික්කමේය්‍ය සෝ ආසනං පඤ්ඤපේය්‍ය, පාදෝදකං පාදපීඨං පාදකථලිකං උපනික්ඛිපේය්‍ය, අවක්කාරපාතිං ධෝවිත්වා උපට්ඨාපේය්‍ය, පානීයං පරිභෝජනීයං උපට්ඨාපේය්‍ය; යෝ පච්ඡා ගාමතෝ පිණ්ඩාය පටික්කමේය්‍ය, සචස්ස භුත්තාවසේසෝ, සචේ ආකඞ්ඛේය්‍ය භුඤ්ජේය්‍ය, නෝ චේ ආකඞ්ඛේය්‍ය අප්පහරිතේ වා ඡඩ්ඩේය්‍ය, අප්පාණකේ වා උදකේ ඕපිලාපේය්‍ය; සෝ ආසනං උද්ධරේය්‍ය, පාදෝදකං පාදපීඨං පාදකථලිකං පටිසාමේය්‍ය, අවක්කාරපාතිං ධෝවිත්වා පටිසාමේය්‍ය, පානීයං පරිභෝජනීයං පටිසාමේය්‍ය, භත්තග්ගං සම්මජ්ජේය්‍ය; යෝ පස්සේය්‍ය පානීයඝටං වා පරිභෝජනීයඝටං වා වච්චඝටං වා රිත්තං තුච්ඡං සෝ උපට්ඨාපේය්‍ය; සචස්ස හෝති අවිසය්හං, හත්ථවිකාරේන දුතියං ආමන්තේත්වා හත්ථවිලඞ්ඝකේන උපට්ඨාපේය්‍ය; න ත්වේව තප්පච්චයා වාචං භින්දේය්‍ය—  ඒවං ඛෝ මයං සමග්ගා සම්මෝදමානා අවිවදමානා ඵාසුකං වස්සං වසේය්‍යාම, න ච පිණ්ඩකේන කිලමේය්‍යාමා’ති. අථ ඛෝ මයං, භන්තේ, අඤ්ඤමඤ්ඤං නේව ආලපිම්හා න සල්ලපිම්හා. යෝ පඨමං ගාමතෝ පිණ්ඩාය පටික්කමති සෝ ආසනං පඤ්ඤපේති, පාදෝදකං පාදපීඨං පාදකථලිකං උපනික්ඛිපති, අවක්කාරපාතිං ධෝවිත්වා උපට්ඨාපේති, පානීයං පරිභෝජනීයං උපට්ඨාපේති. යෝ පච්ඡා ගාමතෝ පිණ්ඩාය පටික්කමති, සචේ හෝති භුත්තාවසේසෝ, සචේ ආකඞ්ඛති භුඤ්ජති, නෝ චේ ආකඞ්ඛති අප්පහරිතේ වා ඡඩ්ඩේති, අප්පාණකේ වා උදකේ ඕපිලාපේති, සෝ ආසනං උද්ධරති, පාදෝදකං පාදපීඨං පාදකථලිකං පටිසාමේති, අවක්කාරපාතිං ධෝවිත්වා පටිසාමේති, පානීයං පරිභෝජනීයං පටිසාමේති, භත්තග්ගං සම්මජ්ජති. යෝ පස්සති පානීයඝටං වා පරිභෝජනීයඝටං වා වච්චඝටං වා රිත්තං තුච්ඡං සෝ උපට්ඨාපේති. සචස්ස හෝති අවිසය්හං, හත්ථවිකාරේන දුතියං ආමන්තේත්වා හත්ථවිලඞ්ඝකේන උපට්ඨාපේති, න ත්වේව තප්පච්චයා වාචං භින්දති. ඒවං ඛෝ මයං, භන්තේ, සමග්ගා සම්මෝදමානා අවිවදමානා ඵාසුකං වස්සං වසිම්හා, න ච පිණ්ඩකේන කිලමිම්හා”ති.
</Paragraph>

<Paragraph number="957" book="vi-maha">
අථ ඛෝ භගවා භික්ඛූ ආමන්තේසි—  “අඵාසුඤ්ඤේව කිරමේ, භික්ඛවේ, මෝඝපුරිසා වුට්ඨා සමානා ඵාසුම්හා වුට්ඨාති පටිජානන්ති. පසුසංවාසඤ්ඤේව කිරමේ, භික්ඛවේ, මෝඝපුරිසා වුට්ඨා සමානා ඵාසුම්හා වුට්ඨාති පටිජානන්ති. ඒළකසංවාසඤ්ඤේව කිරමේ, භික්ඛවේ, මෝඝපුරිසා වුට්ඨා සමානා ඵාසුම්හා වුට්ඨාති පටිජානන්ති. සපත්තසංවාසඤ්ඤේව කිරමේ, භික්ඛවේ, මෝඝපුරිසා වුට්ඨා සමානා ඵාසුම්හා වුට්ඨාති පටිජානන්ති. කථඤ්හි නාමිමේ, භික්ඛවේ, මෝඝපුරිසා මූගබ්බතං තිත්ථියසමාදානං සමාදියිස්සන්ති. නේතං, භික්ඛවේ, අප්පසන්නානං වා පසාදාය …පේ…  විගරහිත්වා ධම්මිං කථං කත්වා භික්ඛූ ආමන්තේසි—  න, භික්ඛවේ, මූගබ්බතං තිත්ථියසමාදානං සමාදියිතබ්බං. යෝ සමාදියේය්‍ය, ආපත්ති දුක්කටස්ස. අනුජානාමි, භික්ඛවේ, වස්සංවුට්ඨානං භික්ඛූනං තීහි ඨානේහි පවාරේතුං—  දිට්ඨේන වා සුතේන වා පරිසඞ්කාය වා. සා වෝ භවිස්සති අඤ්ඤමඤ්ඤානුලෝමතා ආපත්තිවුට්ඨානතා විනයපුරේක්ඛාරතා. ඒවඤ්ච පන, භික්ඛවේ, පවාරේතබ්බං. බ්‍යත්තේන භික්ඛුනා පටිබලේන සංඝෝ ඤාපේතබ්බෝ—
</Paragraph>

</Division>
<Division number="210" book="vi-maha">

<Paragraph number="958" book="vi-maha">
‘සුණාතු මේ, භන්තේ, සංඝෝ. අජ්ජ පවාරණා. යදි සංඝස්ස පත්තකල්ලං, සංඝෝ පවාරේය්‍යා’ති.
</Paragraph>

<Paragraph number="959" book="vi-maha">
ථේරේන භික්ඛුනා ඒකංසං උත්තරාසඞ්ගං කරිත්වා උක්කුටිකං නිසීදිත්වා අඤ්ජලිං පග්ගහේත්වා ඒවමස්ස වචනීයෝ—  ‘සංඝං, ආවුසෝ, පවාරේමි දිට්ඨේන වා සුතේන වා පරිසඞ්කාය වා. වදන්තු මං ආයස්මන්තෝ අනුකම්පං උපාදාය. පස්සන්තෝ පටිකරිස්සාමි. දුතියම්පි, ආවුසෝ, සංඝං පවාරේමි දිට්ඨේන වා සුතේන වා පරිසඞ්කාය වා. වදන්තු මං ආයස්මන්තෝ අනුකම්පං උපාදාය. පස්සන්තෝ පටිකරිස්සාමි. තතියම්පි, ආවුසෝ, සංඝං පවාරේමි දිට්ඨේන වා සුතේන වා පරිසඞ්කාය වා. වදන්තු මං ආයස්මන්තෝ අනුකම්පං උපාදාය. පස්සන්තෝ පටිකරිස්සාමී’ති.
</Paragraph>

<Paragraph number="960" book="vi-maha">
නවකේන භික්ඛුනා ඒකංසං උත්තරාසඞ්ගං කරිත්වා උක්කුටිකං නිසීදිත්වා අඤ්ජලිං පග්ගහේත්වා ඒවමස්ස වචනීයෝ—  ‘සංඝං, භන්තේ, පවාරේමි දිට්ඨේන වා සුතේන වා පරිසඞ්කාය වා. වදන්තු මං ආයස්මන්තෝ අනුකම්පං උපාදාය. පස්සන්තෝ පටිකරිස්සාමි. දුතියම්පි, භන්තේ, සංඝං …පේ…  තතියම්පි, භන්තේ, සංඝං පවාරේමි දිට්ඨේන වා සුතේන වා පරිසඞ්කාය වා. වදන්තු මං ආයස්මන්තෝ අනුකම්පං උපාදාය. පස්සන්තෝ පටිකරිස්සාමී’”ති.
</Paragraph>

</Division>
<Division number="211" book="vi-maha">

<Paragraph number="961" book="vi-maha">
තේන ඛෝ පන සමයේන ඡබ්බග්ගියා භික්ඛූ ථේරේසු භික්ඛූසු උක්කුටිකං නිසින්නේසු පවාරයමානේසු ආසනේසු අච්ඡන්ති. යේ තේ භික්ඛූ අප්පිච්ඡා …පේ…  තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම ඡබ්බග්ගියා භික්ඛූ ථේරේසු භික්ඛූසු උක්කුටිකං නිසින්නේසු පවාරයමානේසු ආසනේසු අච්ඡිස්සන්තී”ති. අථ ඛෝ තේ භික්ඛූ භගවතෝ ඒතමත්ථං ආරෝචේසුං …පේ…  “සච්චං කිර, භික්ඛවේ, ඡබ්බග්ගියා භික්ඛූ ථේරේසු භික්ඛූසු උක්කුටිකං නිසින්නේසු පවාරයමානේසු ආසනේසු අච්ඡන්තී”ති? “සච්චං, භගවා”ති. විගරහි බුද්ධෝ භගවා …පේ…  කථඤ්හි නාම තේ, භික්ඛවේ, මෝඝපුරිසා ථේරේසු භික්ඛූසු උක්කුටිකං නිසින්නේසු පවාරයමානේසු ආසනේසු අච්ඡිස්සන්ති. නේතං, භික්ඛවේ, අප්පසන්නානං වා පසාදාය, පසන්නානං වා භිය්‍යෝභාවාය …පේ…  විගරහිත්වා …පේ…  ධම්මිං කථං කත්වා භික්ඛූ ආමන්තේසි—  “න, භික්ඛවේ, ථේරේසු භික්ඛූසු උක්කුටිකං නිසින්නේසු පවාරයමානේසු ආසනේසු අච්ඡිතබ්බං. යෝ අච්ඡේය්‍ය, ආපත්ති දුක්කටස්ස. අනුජානාමි, භික්ඛවේ, සබ්බේහේව උක්කුටිකං නිසින්නේහි පවාරේතුන්”ති.
</Paragraph>

<Paragraph number="962" book="vi-maha">
තේන ඛෝ පන සමයේන අඤ්ඤතරෝ ථේරෝ ජරාදුබ්බලෝ යාව සබ්බේ පවාරේන්තීති උක්කුටිකං නිසින්නෝ ආගමයමානෝ මුච්ඡිතෝ පපති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, තදමන්තරා උක්කුටිකං නිසීදිතුං යාව පවාරේති, පවාරේත්වා ආසනේ නිසීදිතුන්”ති.
</Paragraph>
</Division>