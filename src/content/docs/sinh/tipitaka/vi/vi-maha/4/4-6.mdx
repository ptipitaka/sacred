---
title: "4.6 ආපත්තිපටිකම්මවිධි"
tableOfContents: false
sidebar:
  order: 23
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="219" book="vi-maha">

<Paragraph number="987" book="vi-maha">
තේන ඛෝ පන සමයේන අඤ්ඤතරෝ භික්ඛු තදහු පවාරණාය ආපත්තිං ආපන්නෝ හෝති. අථ ඛෝ තස්ස භික්ඛුනෝ ඒතදහෝසි—  “භගවතා පඤ්ඤත්තං—  ‘න සාපත්තිකේන පවාරේතබ්බන්’ති. අහඤ්චම්හි ආපත්තිං ආපන්නෝ. කථං නු ඛෝ මයා පටිපජ්ජිතබ්බන්”ති? භගවතෝ ඒතමත්ථං ආරෝචේසුං.
</Paragraph>

<Paragraph number="988" book="vi-maha">
“ඉධ පන, භික්ඛවේ, භික්ඛු තදහු පවාරණාය ආපත්තිං ආපන්නෝ හෝති. තේන, භික්ඛවේ, භික්ඛුනා ඒකං භික්ඛුං උපසඞ්කමිත්වා ඒකංසං උත්තරාසඞ්ගං කරිත්වා උක්කුටිකං නිසීදිත්වා අඤ්ජලිං පග්ගහේත්වා ඒවමස්ස වචනීයෝ—  ‘අහං, ආවුසෝ, ඉත්ථන්නාමං ආපත්තිං ආපන්නෝ, තං පටිදේසේමී’ති. තේන වත්තබ්බෝ—  ‘පස්සසී’ති. ‘ආම පස්සාමී’ති. ‘ආයතිං සංවරේය්‍යාසී’ති.
</Paragraph>

<Paragraph number="989" book="vi-maha">
ඉධ පන, භික්ඛවේ, භික්ඛු තදහු පවාරණාය ආපත්තියා වේමතිකෝ හෝති. තේන, භික්ඛවේ, භික්ඛුනා ඒකං භික්ඛුං උපසඞ්කමිත්වා ඒකංසං උත්තරාසඞ්ගං කරිත්වා උක්කුටිකං නිසීදිත්වා අඤ්ජලිං පග්ගහේත්වා ඒවමස්ස වචනීයෝ—  ‘අහං, ආවුසෝ, ඉත්ථන්නාමාය ආපත්තියා වේමතිකෝ; යදා නිබ්බේමතිකෝ භවිස්සාමි තදා තං ආපත්තිං පටිකරිස්සාමී’ති වත්වා පවාරේතබ්බං; න ත්වේව තප්පච්චයා පවාරණාය අන්තරායෝ කාතබ්බෝ”ති.
</Paragraph>
</Division>