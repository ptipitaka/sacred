---
title: "4.26 පවාරණාසඞ්ගහ"
tableOfContents: false
sidebar:
  order: 19
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="241" book="vi-maha">

<Paragraph number="1111" book="vi-maha">
තේන ඛෝ පන සමයේන සම්බහුලා සන්දිට්ඨා සම්භත්තා භික්ඛූ කෝසලේසු ජනපදේ අඤ්ඤතරස්මිං ආවාසේ වස්සං උපගච්ඡිංසු. තේසං සමග්ගානං සම්මෝදමානානං අවිවදමානානං විහරතං අඤ්ඤතරෝ ඵාසුවිහාරෝ අධිගතෝ හෝති. අථ ඛෝ තේසං භික්ඛූනං ඒතදහෝසි—  “අම්හාකං ඛෝ සමග්ගානං සම්මෝදමානානං අවිවදමානානං විහරතං අඤ්ඤතරෝ ඵාසුවිහාරෝ අධිගතෝ. සචේ මයං ඉදානි පවාරේස්සාම, සියාපි භික්ඛූ පවාරේත්වා චාරිකං පක්කමේය්‍යුං. ඒවං මයං ඉමම්හා ඵාසුවිහාරා පරිබාහිරා භවිස්සාම. කථං නු ඛෝ අම්හේහි පටිපජ්ජිතබ්බන්”ති? භගවතෝ ඒතමත්ථං ආරෝචේසුං.
</Paragraph>

<Paragraph number="1112" book="vi-maha">
“ඉධ පන, භික්ඛවේ, සම්බහුලා සන්දිට්ඨා සම්භත්තා භික්ඛූ අඤ්ඤතරස්මිං ආවාසේ වස්සං උපගච්ඡන්ති. තේසං සමග්ගානං සම්මෝදමානානං අවිවදමානානං විහරතං අඤ්ඤතරෝ ඵාසුවිහාරෝ අධිගතෝ හෝති. තත්‍ර චේ භික්ඛූනං ඒවං හෝති—  ‘අම්හාකං ඛෝ සමග්ගානං සම්මෝදමානානං අවිවදමානානං විහරතං අඤ්ඤතරෝ ඵාසුවිහාරෝ අධිගතෝ. සචේ මයං ඉදානි පවාරේස්සාම, සියාපි භික්ඛූ පවාරේත්වා චාරිකං පක්කමේය්‍යුං. ඒවං මයං ඉමම්හා ඵාසුවිහාරා පරිබාහිරා භවිස්සාමා’ති. අනුජානාමි, භික්ඛවේ, තේහි භික්ඛූහි පවාරණාසඞ්ගහං කාතුං. ඒවඤ්ච පන, භික්ඛවේ, කාතබ්බෝ. සබ්බේහේව ඒකජ්ඣං සන්නිපතිතබ්බං—  සන්නිපතිත්වා බ්‍යත්තේන භික්ඛුනා පටිබලේන සංඝෝ ඤාපේතබ්බෝ—
</Paragraph>

<Paragraph number="1113" book="vi-maha">
‘සුණාතු මේ, භන්තේ, සංඝෝ. අම්හාකං සමග්ගානං සම්මෝදමානානං අවිවදමානානං විහරතං අඤ්ඤතරෝ ඵාසුවිහාරෝ අධිගතෝ. සචේ මයං ඉදානි පවාරේස්සාම, සියාපි භික්ඛූ පවාරේත්වා චාරිකං පක්කමේය්‍යුං. ඒවං මයං ඉමම්හා ඵාසුවිහාරා පරිබාහිරා භවිස්සාම. යදි සංඝස්ස පත්තකල්ලං, සංඝෝ පවාරණාසඞ්ගහං කරේය්‍ය, ඉදානි උපෝසථං කරේය්‍ය, පාතිමෝක්ඛං උද්දිසේය්‍ය, ආගමේ ජුණ්හේ කෝමුදියා චාතුමාසිනියා පවාරේය්‍ය. ඒසා ඤත්ති.
</Paragraph>

<Paragraph number="1114" book="vi-maha">
සුණාතු මේ, භන්තේ, සංඝෝ. අම්හාකං සමග්ගානං සම්මෝදමානානං අවිවදමානානං විහරතං අඤ්ඤතරෝ ඵාසුවිහාරෝ අධිගතෝ. සචේ මයං ඉදානි පවාරේස්සාම, සියාපි භික්ඛූ පවාරේත්වා චාරිකං පක්කමේය්‍යුං. ඒවං මයං ඉමම්හා ඵාසුවිහාරා පරිබාහිරා භවිස්සාම. සංඝෝ පවාරණාසඞ්ගහං කරෝති, ඉදානි උපෝසථං කරිස්සති, පාතිමෝක්ඛං උද්දිසිස්සති, ආගමේ ජුණ්හේ කෝමුදියා චාතුමාසිනියා පවාරේස්සති. යස්සායස්මතෝ ඛමති පවාරණාසඞ්ගහස්ස කරණං, ඉදානි උපෝසථං කරිස්සති, පාතිමෝක්ඛං උද්දිසිස්සති, ආගමේ ජුණ්හේ කෝමුදියා චාතුමාසිනියා පවාරේස්සති, සෝ තුණ්හස්ස; යස්ස නක්ඛමති, සෝ භාසේය්‍ය.
</Paragraph>

<Paragraph number="1115" book="vi-maha">
කතෝ සංඝේන පවාරණාසඞ්ගහෝ, ඉදානි උපෝසථං කරිස්සති, පාතිමෝක්ඛං උද්දිසිස්සති, ආගමේ ජුණ්හේ කෝමුදියා චාතුමාසිනියා පවාරේස්සති. ඛමති සංඝස්ස, තස්මා තුණ්හී, ඒවමේතං ධාරයාමී’ති.
</Paragraph>

<Paragraph number="1116" book="vi-maha">
තේහි චේ, භික්ඛවේ, භික්ඛූහි කතේ පවාරණාසඞ්ගහේ අඤ්ඤතරෝ භික්ඛු ඒවං වදේය්‍ය—  ‘ඉච්ඡාමහං, ආවුසෝ, ජනපදචාරිකං පක්කමිතුං; අත්ථි මේ ජනපදේ කරණීයන්’ති, සෝ ඒවමස්ස වචනීයෝ—  ‘සාධාවුසෝ, පවාරේත්වා ගච්ඡාහී’ති. සෝ චේ, භික්ඛවේ, භික්ඛු පවාරයමානෝ අඤ්ඤතරස්ස භික්ඛුනෝ පවාරණං ඨපේති, සෝ ඒවමස්ස වචනීයෝ—  ‘අනිස්සරෝ ඛෝ මේ ත්වං, ආවුසෝ, පවාරණාය, න තාවාහං පවාරේස්සාමී’ති. තස්ස චේ, භික්ඛවේ, භික්ඛුනෝ පවාරයමානස්ස අඤ්ඤතරෝ භික්ඛු තස්ස භික්ඛුනෝ පවාරණං ඨපේති, උභෝ සංඝේන සමනුයුඤ්ජිත්වා සමනුගාහිත්වා යථාධම්මං කාරාපේතබ්බා. සෝ චේ, භික්ඛවේ, භික්ඛු ජනපදේ තං කරණීයං තීරේත්වා පුනදේව අන්තෝ කෝමුදියා චාතුමාසිනියා තං ආවාසං ආගච්ඡති, තේහි චේ, භික්ඛවේ, භික්ඛූහි පවාරියමානේ අඤ්ඤතරෝ භික්ඛු තස්ස භික්ඛුනෝ පවාරණං ඨපේති, සෝ ඒවමස්ස වචනීයෝ—  ‘අනිස්සරෝ ඛෝ මේ ත්වං, ආවුසෝ, පවාරණාය; පවාරිතෝ අහන්’ති. තේහි චේ, භික්ඛවේ, භික්ඛූහි පවාරියමානේ සෝ භික්ඛු අඤ්ඤතරස්ස භික්ඛුනෝ පවාරණං ඨපේති, උභෝ සංඝේන සමනුයුඤ්ජිත්වා සමනුගාහිත්වා යථාධම්මං කාරාපේත්වා සංඝේන පවාරේතබ්බන්”ති.

</Paragraph>
</Division>

<Paragraph number="1117" type="center" book="vi-maha">
පවාරණාක්ඛන්ධකෝ චතුත්ථෝ.



</Paragraph>

<Paragraph number="1118" type="center" book="vi-maha">
තස්සුද්දානං


</Paragraph>

<Paragraph number="1119" type="verses" book="vi-maha">
_වස්සංවුට්ඨා කෝසලේසු,_  
_අගමුං සත්ථු දස්සනං;_  
_අඵාසුං පසුසංවාසං,_  
_අඤ්ඤමඤ්ඤානුලෝමතා._  

</Paragraph>

<Paragraph number="1120" type="verses" book="vi-maha">
_පවාරේන්තා පණාමඤ්ච,_  
_කම්මං ගිලානඤාතකා;_  
_රාජා චෝරා ච ධුත්තා ච,_  
_භික්ඛුපච්චත්ථිකා තථා._  

</Paragraph>

<Paragraph number="1121" type="verses" book="vi-maha">
_පඤ්ච චතුතයෝ ද්වේකෝ,_  
_ආපන්නෝ වේමතී සරි;_  
_සබ්බෝ සංඝෝ වේමතිකෝ,_  
_බහූ සමා ච ථෝකිකා._  

</Paragraph>

<Paragraph number="1122" type="verses" book="vi-maha">
_ආවාසිකා චාතුද්දස,_  
_ලිඞ්ගසංවාසකා උභෝ;_  
_ගන්තබ්බං න නිසින්නාය,_  
_ඡන්දදානේ පවාරණා._  

</Paragraph>

<Paragraph number="1123" type="verses" book="vi-maha">
_සවරේහි ඛේපිතා මේඝෝ,_  
_අන්තරා ච පවාරණා;_  
_න ඉච්ඡන්ති පුරම්හාකං,_  
_අට්ඨපිතා ච භික්ඛුනෝ._  

</Paragraph>

<Paragraph number="1124" type="verses" book="vi-maha">
_කිම්හි වාති කතමඤ්ච,_  
_දිට්ඨේන සුතසඞ්කාය;_  
_චෝදකෝ චුදිතකෝ ච,_  
_ථුල්ලච්චයං වත්ථු භණ්ඩනං;_  
_පවාරණාසඞ්ගහෝ ච,_  
_අනිස්සරෝ පවාරයේති._  


</Paragraph>

<Paragraph number="1125" type="center" book="vi-maha">
ඉමම්හි ඛන්ධකේ වත්ථූනි ඡචත්තාරීසාති.



</Paragraph>

<Paragraph number="1126" type="center" book="vi-maha">
පවාරණාක්ඛන්ධකෝ නිට්ඨිතෝ.
</Paragraph>