---
title: "1.24 උපසම්පාදේතබ්බඡක්ක"
tableOfContents: false
sidebar:
  order: 17
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="85" book="vi-maha">

<Paragraph number="386" book="vi-maha">
“ඡහි, භික්ඛවේ, අඞ්ගේහි සමන්නාගතේන භික්ඛුනා න උපසම්පාදේතබ්බං, න නිස්සයෝ දාතබ්බෝ, න සාමණේරෝ උපට්ඨාපේතබ්බෝ. න අසේක්ඛේන සීලක්ඛන්ධේන සමන්නාගතෝ හෝති, න අසේක්ඛේන සමාධික්ඛන්ධේන සමන්නාගතෝ හෝති, න අසේක්ඛේන පඤ්ඤාක්ඛන්ධේන සමන්නාගතෝ හෝති, න අසේක්ඛේන විමුත්තික්ඛන්ධේන සමන්නාගතෝ හෝති, න අසේක්ඛේන විමුත්තිඤාණදස්සනක්ඛන්ධේන සමන්නාගතෝ හෝති, ඌනදසවස්සෝ හෝති—  ඉමේහි ඛෝ, භික්ඛවේ, ඡහඞ්ගේහි සමන්නාගතේන භික්ඛුනා න උපසම්පාදේතබ්බං, න නිස්සයෝ දාතබ්බෝ, න සාමණේරෝ උපට්ඨාපේතබ්බෝ. (1)
</Paragraph>

<Paragraph number="387" book="vi-maha">
ඡහි, භික්ඛවේ, අඞ්ගේහි සමන්නාගතේන භික්ඛුනා උපසම්පාදේතබ්බං, නිස්සයෝ දාතබ්බෝ, සාමණේරෝ උපට්ඨාපේතබ්බෝ. අසේක්ඛේන සීලක්ඛන්ධේන සමන්නාගතෝ හෝති, අසේක්ඛේන සමාධික්ඛන්ධේන සමන්නාගතෝ හෝති, අසේක්ඛේන පඤ්ඤාක්ඛන්ධේන සමන්නාගතෝ හෝති, අසේක්ඛේන විමුත්තික්ඛන්ධේන සමන්නාගතෝ හෝති, අසේක්ඛේන විමුත්තිඤාණදස්සනක්ඛන්ධේන සමන්නාගතෝ හෝති, දසවස්සෝ වා හෝති අතිරේකදසවස්සෝ වා—  ඉමේහි ඛෝ, භික්ඛවේ, ඡහඞ්ගේහි සමන්නාගතේන භික්ඛුනා උපසම්පාදේතබ්බං, නිස්සයෝ දාතබ්බෝ, සාමණේරෝ උපට්ඨාපේතබ්බෝ. (2)
</Paragraph>

<Paragraph number="388" book="vi-maha">
අපරේහිපි, භික්ඛවේ, ඡහඞ්ගේහි සමන්නාගතේන භික්ඛුනා න උපසම්පාදේතබ්බං, න නිස්සයෝ දාතබ්බෝ, න සාමණේරෝ උපට්ඨාපේතබ්බෝ. අත්තනා න අසේක්ඛේන සීලක්ඛන්ධේන සමන්නාගතෝ හෝති, න පරං අසේක්ඛේ සීලක්ඛන්ධේ සමාදපේතා; අත්තනා න අසේක්ඛේන සමාධික්ඛන්ධේන සමන්නාගතෝ හෝති, න පරං අසේක්ඛේ සමාධික්ඛන්ධේ සමාදපේතා; අත්තනා න අසේක්ඛේන පඤ්ඤාක්ඛන්ධේන සමන්නාගතෝ හෝති, න පරං අසේක්ඛේ පඤ්ඤාක්ඛන්ධේ සමාදපේතා; අත්තනා න අසේක්ඛේන විමුත්තික්ඛන්ධේන සමන්නාගතෝ හෝති, න පරං අසේක්ඛේ විමුත්තික්ඛන්ධේ සමාදපේතා; අත්තනා න අසේක්ඛේන විමුත්තිඤාණදස්සනක්ඛන්ධේන සමන්නාගතෝ හෝති, න පරං අසේක්ඛේ විමුත්තිඤාණදස්සනක්ඛන්ධේ සමාදපේතා; ඌනදසවස්සෝ හෝති—  ඉමේහි ඛෝ, භික්ඛවේ, ඡහඞ්ගේහි සමන්නාගතේන භික්ඛුනා න උපසම්පාදේතබ්බං, න නිස්සයෝ දාතබ්බෝ, න සාමණේරෝ උපට්ඨාපේතබ්බෝ. (3)
</Paragraph>

<Paragraph number="389" book="vi-maha">
ඡහි, භික්ඛවේ, අඞ්ගේහි සමන්නාගතේන භික්ඛුනා උපසම්පාදේතබ්බං, නිස්සයෝ දාතබ්බෝ, සාමණේරෝ උපට්ඨාපේතබ්බෝ. අත්තනා අසේක්ඛේන සීලක්ඛන්ධේන සමන්නාගතෝ හෝති, පරං අසේක්ඛේ සීලක්ඛන්ධේ සමාදපේතා අත්තනා අසේක්ඛේන සමාධික්ඛන්ධේන සමන්නාගතෝ හෝති, පරං අසේක්ඛේ සමාධික්ඛන්ධේ සමාදපේතා. අත්තනා අසේක්ඛේන පඤ්ඤාක්ඛන්ධේන සමන්නාගතෝ හෝති, පරං අසේක්ඛේ පඤ්ඤාක්ඛන්ධේ සමාදපේතා. අත්තනා අසේක්ඛේන විමුත්තික්ඛන්ධේන සමන්නාගතෝ හෝති, පරං අසේක්ඛේ විමුත්තික්ඛන්ධේ සමාදපේතා. අත්තනා අසේක්ඛේන විමුත්තිඤාණදස්සනක්ඛන්ධේන සමන්නාගතෝ හෝති, පරං අසේක්ඛේ විමුත්තිඤාණදස්සනක්ඛන්ධේ සමාදපේතා; දසවස්සෝ වා හෝති අතිරේකදසවස්සෝ වා—  ඉමේහි ඛෝ, භික්ඛවේ, ඡහඞ්ගේහි සමන්නාගතේන භික්ඛුනා උපසම්පාදේතබ්බං, නිස්සයෝ දාතබ්බෝ, සාමණේරෝ උපට්ඨාපේතබ්බෝ. (4)
</Paragraph>

<Paragraph number="390" book="vi-maha">
අපරේහිපි, භික්ඛවේ, ඡහඞ්ගේහි සමන්නාගතේන භික්ඛුනා න උපසම්පාදේතබ්බං, න නිස්සයෝ දාතබ්බෝ, න සාමණේරෝ උපට්ඨාපේතබ්බෝ. අස්සද්ධෝ හෝති, අහිරිකෝ හෝති, අනෝත්තප්පී හෝති, කුසීතෝ හෝති, මුට්ඨස්සති හෝති, ඌනදසවස්සෝ හෝති—  ඉමේහි ඛෝ, භික්ඛවේ, ඡහඞ්ගේහි සමන්නාගතේන භික්ඛුනා න උපසම්පාදේතබ්බං, න නිස්සයෝ දාතබ්බෝ, න සාමණේරෝ උපට්ඨාපේතබ්බෝ. (5)
</Paragraph>

<Paragraph number="391" book="vi-maha">
ඡහි, භික්ඛවේ, අඞ්ගේහි සමන්නාගතේන භික්ඛුනා උපසම්පාදේතබ්බං, නිස්සයෝ දාතබ්බෝ, සාමණේරෝ උපට්ඨාපේතබ්බෝ. සද්ධෝ හෝති, හිරිමා හෝති, ඕත්තප්පී හෝති, ආරද්ධවීරියෝ හෝති, උපට්ඨිතස්සති හෝති, දසවස්සෝ වා හෝති අතිරේකදසවස්සෝ වා—  ඉමේහි ඛෝ, භික්ඛවේ, ඡහඞ්ගේහි සමන්නාගතේන භික්ඛුනා උපසම්පාදේතබ්බං, නිස්සයෝ දාතබ්බෝ, සාමණේරෝ උපට්ඨාපේතබ්බෝ. (6)
</Paragraph>

<Paragraph number="392" book="vi-maha">
අපරේහිපි, භික්ඛවේ, ඡහඞ්ගේහි සමන්නාගතේන භික්ඛුනා න උපසම්පාදේතබ්බං, න නිස්සයෝ දාතබ්බෝ, න සාමණේරෝ උපට්ඨාපේතබ්බෝ. අධිසීලේ සීලවිපන්නෝ හෝති, අජ්ඣාචාරේ ආචාරවිපන්නෝ හෝති, අතිදිට්ඨියා දිට්ඨිවිපන්නෝ හෝති, අප්පස්සුතෝ හෝති, දුප්පඤ්ඤෝ හෝති, ඌනදසවස්සෝ හෝති—  ඉමේහි ඛෝ, භික්ඛවේ, ඡහඞ්ගේහි සමන්නාගතේන භික්ඛුනා න උපසම්පාදේතබ්බං, න නිස්සයෝ දාතබ්බෝ, න සාමණේරෝ උපට්ඨාපේතබ්බෝ. (7)
</Paragraph>

<Paragraph number="393" book="vi-maha">
ඡහි, භික්ඛවේ, අඞ්ගේහි සමන්නාගතේන භික්ඛුනා උපසම්පාදේතබ්බං, නිස්සයෝ දාතබ්බෝ, සාමණේරෝ උපට්ඨාපේතබ්බෝ. න අධිසීලේ සීලවිපන්නෝ හෝති, න අජ්ඣාචාරේ ආචාරවිපන්නෝ හෝති, න අතිදිට්ඨියා දිට්ඨිවිපන්නෝ හෝති, බහුස්සුතෝ හෝති, පඤ්ඤවා හෝති, දසවස්සෝ වා හෝති අතිරේකදසවස්සෝ වා—  ඉමේහි ඛෝ, භික්ඛවේ, ඡහඞ්ගේහි සමන්නාගතේන භික්ඛුනා උපසම්පාදේතබ්බං, නිස්සයෝ දාතබ්බෝ, සාමණේරෝ උපට්ඨාපේතබ්බෝ. (8)
</Paragraph>

<Paragraph number="394" book="vi-maha">
අපරේහිපි, භික්ඛවේ, ඡහඞ්ගේහි සමන්නාගතේන භික්ඛුනා න උපසම්පාදේතබ්බං, න නිස්සයෝ දාතබ්බෝ, න සාමණේරෝ උපට්ඨාපේතබ්බෝ. න පටිබලෝ හෝති අන්තේවාසිං වා සද්ධිවිහාරිං වා ගිලානං උපට්ඨාතුං වා උපට්ඨාපේතුං වා, අනභිරතං වූපකාසේතුං වා වූපකාසාපේතුං වා, උප්පන්නං කුක්කුච්චං ධම්මතෝ විනෝදේතුං, ආපත්තිං න ජානාති, ආපත්තියා වුට්ඨානං න ජානාති, ඌනදසවස්සෝ හෝති—  ඉමේහි ඛෝ, භික්ඛවේ, ඡහඞ්ගේහි සමන්නාගතේන භික්ඛුනා න උපසම්පාදේතබ්බං, න නිස්සයෝ දාතබ්බෝ, න සාමණේරෝ උපට්ඨාපේතබ්බෝ. (9)
</Paragraph>

<Paragraph number="395" book="vi-maha">
ඡහි, භික්ඛවේ, අඞ්ගේහි සමන්නාගතේන භික්ඛුනා උපසම්පාදේතබ්බං, නිස්සයෝ දාතබ්බෝ, සාමණේරෝ උපට්ඨාපේතබ්බෝ. පටිබලෝ හෝති අන්තේවාසිං වා සද්ධිවිහාරිං වා ගිලානං උපට්ඨාතුං වා උපට්ඨාපේතුං වා, අනභිරතං වූපකාසේතුං වා වූපකාසාපේතුං වා, උප්පන්නං කුක්කුච්චං ධම්මතෝ විනෝදේතුං, ආපත්තිං ජානාති, ආපත්තියා වුට්ඨානං ජානාති, දසවස්සෝ වා හෝති අතිරේකදසවස්සෝ වා—  ඉමේහි ඛෝ, භික්ඛවේ, ඡහඞ්ගේහි සමන්නාගතේන භික්ඛුනා උපසම්පාදේතබ්බං, නිස්සයෝ දාතබ්බෝ, සාමණේරෝ උපට්ඨාපේතබ්බෝ. (10)
</Paragraph>

<Paragraph number="396" book="vi-maha">
අපරේහිපි, භික්ඛවේ, ඡහඞ්ගේහි සමන්නාගතේන භික්ඛුනා න උපසම්පාදේතබ්බං, න නිස්සයෝ දාතබ්බෝ, න සාමණේරෝ උපට්ඨාපේතබ්බෝ. න පටිබලෝ හෝති අන්තේවාසිං වා සද්ධිවිහාරිං වා අභිසමාචාරිකාය සික්ඛාය සික්ඛාපේතුං, ආදිබ්‍රහ්මචරියකාය සික්ඛාය විනේතුං, අභිධම්මේ විනේතුං, අභිවිනයේ විනේතුං, උප්පන්නං දිට්ඨිගතං ධම්මතෝ විවේචේතුං, ඌනදසවස්සෝ හෝති—  ඉමේහි ඛෝ, භික්ඛවේ, ඡහඞ්ගේහි සමන්නාගතේන භික්ඛුනා න උපසම්පාදේතබ්බං, න නිස්සයෝ දාතබ්බෝ, න සාමණේරෝ උපට්ඨාපේතබ්බෝ. (11)
</Paragraph>

<Paragraph number="397" book="vi-maha">
ඡහි, භික්ඛවේ, අඞ්ගේහි සමන්නාගතේන භික්ඛුනා උපසම්පාදේතබ්බං, නිස්සයෝ දාතබ්බෝ, සාමණේරෝ උපට්ඨාපේතබ්බෝ. පටිබලෝ හෝති අන්තේවාසිං වා සද්ධිවිහාරිං වා අභිසමාචාරිකාය සික්ඛාය සික්ඛාපේතුං ආදිබ්‍රහ්මචරියකාය සික්ඛාය විනේතුං, අභිධම්මේ විනේතුං, අභිවිනයේ විනේතුං, උප්පන්නං දිට්ඨිගතං ධම්මතෝ විවේචේතුං, දසවස්සෝ වා හෝති අතිරේකදසවස්සෝ වා—  ඉමේහි ඛෝ, භික්ඛවේ, ඡහඞ්ගේහි සමන්නාගතේන භික්ඛුනා උපසම්පාදේතබ්බං, නිස්සයෝ දාතබ්බෝ, සාමණේරෝ උපට්ඨාපේතබ්බෝ. (12)
</Paragraph>

<Paragraph number="398" book="vi-maha">
අපරේහිපි, භික්ඛවේ, ඡහඞ්ගේහි සමන්නාගතේන භික්ඛුනා න උපසම්පාදේතබ්බං, න නිස්සයෝ දාතබ්බෝ, න සාමණේරෝ උපට්ඨාපේතබ්බෝ. ආපත්තිං න ජානාති, අනාපත්තිං න ජානාති, ලහුකං ආපත්තිං න ජානාති, ගරුකං ආපත්තිං න ජානාති, උභයානි ඛෝ පනස්ස පාතිමෝක්ඛානි විත්ථාරේන න ස්වාගතානි හෝන්ති න සුවිභත්තානි න සුප්පවත්තීනි න සුවිනිච්ඡිතානි සුත්තසෝ අනුබ්‍යඤ්ජනසෝ, ඌනදසවස්සෝ හෝති—  ඉමේහි ඛෝ, භික්ඛවේ, ඡහඞ්ගේහි සමන්නාගතේන භික්ඛුනා න උපසම්පාදේතබ්බං, න නිස්සයෝ දාතබ්බෝ, න සාමණේරෝ උපට්ඨාපේතබ්බෝ. (13)
</Paragraph>

<Paragraph number="399" book="vi-maha">
ඡහි, භික්ඛවේ, අඞ්ගේහි සමන්නාගතේන භික්ඛුනා උපසම්පාදේතබ්බං, නිස්සයෝ දාතබ්බෝ, සාමණේරෝ උපට්ඨාපේතබ්බෝ. ආපත්තිං ජානාති, අනාපත්තිං ජානාති, ලහුකං ආපත්තිං ජානාති, ගරුකං ආපත්තිං ජානාති, උභයානි ඛෝ පනස්ස පාතිමෝක්ඛානි විත්ථාරේන ස්වාගතානි හෝන්ති සුවිභත්තානි සුප්පවත්තීනි සුවිනිච්ඡිතානි සුත්තසෝ අනුබ්‍යඤ්ජනසෝ, දසවස්සෝ වා හෝති අතිරේකදසවස්සෝ වා—  ඉමේහි ඛෝ, භික්ඛවේ, ඡහඞ්ගේහි සමන්නාගතේන භික්ඛුනා උපසම්පාදේතබ්බං, නිස්සයෝ දාතබ්බෝ, සාමණේරෝ උපට්ඨාපේතබ්බෝ”ති. (14)

</Paragraph>
</Division>

<Paragraph number="400" type="center" book="vi-maha">
උපසම්පාදේතබ්බඡක්කචුද්දසවාරෝ නිට්ඨිතෝ.
</Paragraph>