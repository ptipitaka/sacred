---
title: "1.19 අන්තේවාසිකවත්තකථා"
tableOfContents: false
sidebar:
  order: 11
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="79" book="vi-maha">

<Paragraph number="336" book="vi-maha">
“ආචරියේන, භික්ඛවේ, අන්තේවාසිකම්හි සම්මා වත්තිතබ්බං. තත්‍රායං සම්මාවත්තනා—
</Paragraph>

<Paragraph number="337" book="vi-maha">
ආචරියේන, භික්ඛවේ, අන්තේවාසිකෝ සඞ්ගහේතබ්බෝ අනුග්ගහේතබ්බෝ උද්දේසේන පරිපුච්ඡාය ඕවාදේන අනුසාසනියා. සචේ ආචරියස්ස පත්තෝ හෝති, අන්තේවාසිකස්ස පත්තෝ න හෝති, ආචරියේන අන්තේවාසිකස්ස පත්තෝ දාතබ්බෝ, උස්සුක්කං වා කාතබ්බං—  කින්ති නු ඛෝ අන්තේවාසිකස්ස පත්තෝ උප්පජ්ජියේථාති. සචේ ආචරියස්ස චීවරං හෝති, අන්තේවාසිකස්ස චීවරං න හෝති, ආචරියේන අන්තේවාසිකස්ස චීවරං දාතබ්බං, උස්සුක්කං වා කාතබ්බං—  කින්ති නු ඛෝ අන්තේවාසිකස්ස චීවරං උප්පජ්ජියේථාති. සචේ ආචරියස්ස පරික්ඛාරෝ හෝති, අන්තේවාසිකස්ස පරික්ඛාරෝ න හෝති, ආචරියේන අන්තේවාසිකස්ස පරික්ඛාරෝ දාතබ්බෝ, උස්සුක්කං වා කාතබ්බං—  කින්ති නු ඛෝ අන්තේවාසිකස්ස පරික්ඛාරෝ උප්පජ්ජියේථාති.
</Paragraph>

<Paragraph number="338" book="vi-maha">
සචේ අන්තේවාසිකෝ ගිලානෝ හෝති, කාලස්සේව උට්ඨාය දන්තකට්ඨං දාතබ්බං, මුඛෝදකං දාතබ්බං, ආසනං පඤ්ඤපේතබ්බං. සචේ යාගු හෝති, භාජනං ධෝවිත්වා යාගු උපනාමේතබ්බා. යාගුං පීතස්ස උදකං දත්වා භාජනං පටිග්ගහේත්වා නීචං කත්වා සාධුකං අප්පටිඝංසන්තේන ධෝවිත්වා පටිසාමේතබ්බං. අන්තේවාසිකම්හි වුට්ඨිතේ ආසනං උද්ධරිතබ්බං. සචේ සෝ දේසෝ උක්ලාපෝ හෝති, සෝ දේසෝ සම්මජ්ජිතබ්බෝ.
</Paragraph>

<Paragraph number="339" book="vi-maha">
සචේ අන්තේවාසිකෝ ගාමං පවිසිතුකාමෝ හෝති, නිවාසනං දාතබ්බං, පටිනිවාසනං පටිග්ගහේතබ්බං, කායබන්ධනං දාතබ්බං, සගුණං කත්වා සඞ්ඝාටියෝ දාතබ්බා, ධෝවිත්වා පත්තෝ සෝදකෝ දාතබ්බෝ.
</Paragraph>

<Paragraph number="340" book="vi-maha">
ඒත්තාවතා නිවත්තිස්සතීති ආසනං පඤ්ඤපේතබ්බං, පාදෝදකං පාදපීඨං පාදකථලිකං උපනික්ඛිපිතබ්බං, පච්චුග්ගන්ත්වා පත්තචීවරං පටිග්ගහේතබ්බං, පටිනිවාසනං දාතබ්බං, නිවාසනං පටිග්ගහේතබ්බං. සචේ චීවරං සින්නං හෝති, මුහුත්තං උණ්හේ ඕතාපේතබ්බං, න ච උණ්හේ චීවරං නිදහිතබ්බං. චීවරං සඞ්ඝරිතබ්බං. චීවරං සඞ්ඝරන්තේන චතුරඞ්ගුලං කණ්ණං උස්සාරේත්වා චීවරං සඞ්ඝරිතබ්බං—  මා මජ්ඣේ භඞ්ගෝ අහෝසීති. ඕභෝගේ කායබන්ධනං කාතබ්බං.
</Paragraph>

<Paragraph number="341" book="vi-maha">
සචේ පිණ්ඩපාතෝ හෝති, අන්තේවාසිකෝ ච භුඤ්ජිතුකාමෝ හෝති, උදකං දත්වා පිණ්ඩපාතෝ උපනාමේතබ්බෝ. අන්තේවාසිකෝ පානීයේන පුච්ඡිතබ්බෝ. භුත්තාවිස්ස උදකං දත්වා පත්තං පටිග්ගහේත්වා නීචං කත්වා සාධුකං අප්පටිඝංසන්තේන ධෝවිත්වා වෝදකං කත්වා මුහුත්තං උණ්හේ ඕතාපේතබ්බෝ, න ච උණ්හේ පත්තෝ නිදහිතබ්බෝ. පත්තචීවරං නික්ඛිපිතබ්බං. පත්තං නික්ඛිපන්තේන ඒකේන හත්ථේන පත්තං ගහේත්වා ඒකේන හත්ථේන හේට්ඨාමඤ්චං වා හේට්ඨාපීඨං වා පරාමසිත්වා පත්තෝ නික්ඛිපිතබ්බෝ. න ච අනන්තරහිතාය භූමියා පත්තෝ නික්ඛිපිතබ්බෝ. චීවරං නික්ඛිපන්තේන ඒකේන හත්ථේන චීවරං ගහේත්වා ඒකේන හත්ථේන චීවරවංසං වා චීවරරජ්ජුං වා පමජ්ජිත්වා පාරතෝ අන්තං ඕරතෝ භෝගං කත්වා චීවරං නික්ඛිපිතබ්බං. අන්තේවාසිකම්හි වුට්ඨිතේ ආසනං උද්ධරිතබ්බං, පාදෝදකං පාදපීඨං පාදකථලිකං පටිසාමේතබ්බං. සචේ සෝ දේසෝ උක්ලාපෝ හෝති, සෝ දේසෝ සම්මජ්ජිතබ්බෝ.
</Paragraph>

<Paragraph number="342" book="vi-maha">
සචේ අන්තේවාසිකෝ නහායිතුකාමෝ හෝති, නහානං පටියාදේතබ්බං. සචේ සීතේන අත්ථෝ හෝති, සීතං පටියාදේතබ්බං. සචේ උණ්හේන අත්ථෝ හෝති, උණ්හං පටියාදේතබ්බං.
</Paragraph>

<Paragraph number="343" book="vi-maha">
සචේ අන්තේවාසිකෝ ජන්තාඝරං පවිසිතුකාමෝ හෝති, චුණ්ණං සන්නේතබ්බං, මත්තිකා තේමේතබ්බා, ජන්තාඝරපීඨං ආදාය ගන්ත්වා ජන්තාඝරපීඨං දත්වා චීවරං පටිග්ගහේත්වා ඒකමන්තං නික්ඛිපිතබ්බං, චුණ්ණං දාතබ්බං, මත්තිකා දාතබ්බා. සචේ උස්සහති, ජන්තාඝරං පවිසිතබ්බං. ජන්තාඝරං පවිසන්තේන මත්තිකාය මුඛං මක්ඛේත්වා පුරතෝ ච පච්ඡතෝ ච පටිච්ඡාදේත්වා ජන්තාඝරං පවිසිතබ්බං. න ච ථේරේ භික්ඛූ අනුපඛජ්ජ නිසීදිතබ්බං, න නවා භික්ඛූ ආසනේන පටිබාහිතබ්බා. ජන්තාඝරේ අන්තේවාසිකස්ස පරිකම්මං කාතබ්බං. ජන්තාඝරා නික්ඛමන්තේන ජන්තාඝරපීඨං ආදාය පුරතෝ ච පච්ඡතෝ ච පටිච්ඡාදේත්වා ජන්තාඝරා නික්ඛමිතබ්බං.
</Paragraph>

<Paragraph number="344" book="vi-maha">
උදකේපි අන්තේවාසිකස්ස පරිකම්මං කාතබ්බං. නහාතේන පඨමතරං උත්තරිත්වා අත්තනෝ ගත්තං වෝදකං කත්වා නිවාසේත්වා අන්තේවාසිකස්ස ගත්තතෝ උදකං පමජ්ජිතබ්බං, නිවාසනං දාතබ්බං, සඞ්ඝාටි දාතබ්බා, ජන්තාඝරපීඨං ආදාය පඨමතරං ආගන්ත්වා ආසනං පඤ්ඤපේතබ්බං, පාදෝදකං පාදපීඨං පාදකථලිකං උපනික්ඛිපිතබ්බං. අන්තේවාසිකෝ පානීයේන පුච්ඡිතබ්බෝ.
</Paragraph>

<Paragraph number="345" book="vi-maha">
යස්මිං විහාරේ අන්තේවාසිකෝ විහරති, සචේ සෝ විහාරෝ උක්ලාපෝ හෝති, සචේ උස්සහති, සෝධේතබ්බෝ. විහාරං සෝධේන්තේන පඨමං පත්තචීවරං නීහරිත්වා ඒකමන්තං නික්ඛිපිතබ්බං; නිසීදනපච්චත්ථරණං නීහරිත්වා ඒකමන්තං නික්ඛිපිතබ්බං; භිසිබිබ්බෝහනං නීහරිත්වා ඒකමන්තං නික්ඛිපිතබ්බං; මඤ්චෝ නීචං කත්වා සාධුකං අප්පටිඝංසන්තේන, අසඞ්ඝට්ටේන්තේන කවාටපිට්ඨං, නීහරිත්වා ඒකමන්තං නික්ඛිපිතබ්බෝ; පීඨං නීචං කත්වා සාධුකං අප්පටිඝංසන්තේන, අසඞ්ඝට්ටේන්තේන කවාටපිට්ඨං, නීහරිත්වා ඒකමන්තං නික්ඛිපිතබ්බං; මඤ්චපටිපාදකා නීහරිත්වා ඒකමන්තං නික්ඛිපිතබ්බා; ඛේළමල්ලකෝ නීහරිත්වා ඒකමන්තං නික්ඛිපිතබ්බෝ; අපස්සේනඵලකං නීහරිත්වා ඒකමන්තං නික්ඛිපිතබ්බං; භූමත්ථරණං යථාපඤ්ඤත්තං සල්ලක්ඛේත්වා නීහරිත්වා ඒකමන්තං නික්ඛිපිතබ්බං. සචේ විහාරේ සන්තානකං හෝති, උල්ලෝකා පඨමං ඕතාරේතබ්බං, ආලෝකසන්ධිකණ්ණභාගා පමජ්ජිතබ්බා. සචේ ගේරුකපරිකම්මකතා භිත්ති කණ්ණකිතා හෝති, චෝළකං තේමේත්වා පීළේත්වා පමජ්ජිතබ්බා. සචේ කාළවණ්ණකතා භූමි කණ්ණකිතා හෝති, චෝළකං තේමේත්වා පීළේත්වා පමජ්ජිතබ්බා. සචේ අකතා හෝති භූමි, උදකේන පරිප්ඵෝසිත්වා සම්මජ්ජිතබ්බා—  මා විහාරෝ රජේන උහඤ්ඤීති. සඞ්කාරං විචිනිත්වා ඒකමන්තං ඡඩ්ඩේතබ්බං.
</Paragraph>

<Paragraph number="346" book="vi-maha">
භූමත්ථරණං ඕතාපේත්වා සෝධේත්වා පප්ඵෝටේත්වා අතිහරිත්වා යථාපඤ්ඤත්තං පඤ්ඤපේතබ්බං. මඤ්චපටිපාදකා ඕතාපේත්වා පමජ්ජිත්වා අතිහරිත්වා යථාඨානේ ඨපේතබ්බා. මඤ්චෝ ඕතාපේත්වා සෝධේත්වා පප්ඵෝටේත්වා නීචං කත්වා සාධුකං අප්පටිඝංසන්තේන, අසඞ්ඝට්ටේන්තේන කවාටපිට්ඨං, අතිහරිත්වා යථාපඤ්ඤත්තං පඤ්ඤපේතබ්බෝ. පීඨං ඕතාපේත්වා සෝධේත්වා පප්ඵෝටේත්වා නීචං කත්වා සාධුකං අප්පටිඝංසන්තේන, අසඞ්ඝට්ටේන්තේන කවාටපිට්ඨං, අතිහරිත්වා යථාපඤ්ඤත්තං පඤ්ඤපේතබ්බං. භිසිබිබ්බෝහනං ඕතාපේත්වා සෝධේත්වා පප්ඵෝටේත්වා අතිහරිත්වා යථාපඤ්ඤත්තං පඤ්ඤපේතබ්බං. නිසීදනපච්චත්ථරණං ඕතාපේත්වා සෝධේත්වා පප්ඵෝටේත්වා අතිහරිත්වා යථාපඤ්ඤත්තං පඤ්ඤපේතබ්බං. ඛේළමල්ලකෝ ඕතාපේත්වා පමජ්ජිත්වා අතිහරිත්වා යථාඨානේ ඨපේතබ්බෝ. අපස්සේනඵලකං ඕතාපේත්වා පමජ්ජිත්වා අතිහරිත්වා යථාඨානේ ඨපේතබ්බං. පත්තචීවරං නික්ඛිපිතබ්බං. පත්තං නික්ඛිපන්තේන ඒකේන හත්ථේන පත්තං ගහේත්වා ඒකේන හත්ථේන හේට්ඨාමඤ්චං වා හේට්ඨාපීඨං වා පරාමසිත්වා පත්තෝ නික්ඛිපිතබ්බෝ. න ච අනන්තරහිතාය භූමියා පත්තෝ නික්ඛිපිතබ්බෝ. චීවරං නික්ඛිපන්තේන ඒකේන හත්ථේන චීවරං ගහේත්වා ඒකේන හත්ථේන චීවරවංසං වා චීවරරජ්ජුං වා පමජ්ජිත්වා පාරතෝ අන්තං ඕරතෝ භෝගං කත්වා චීවරං නික්ඛිපිතබ්බං.
</Paragraph>

<Paragraph number="347" book="vi-maha">
සචේ පුරත්ථිමා සරජා වාතා වායන්ති, පුරත්ථිමා වාතපානා ථකේතබ්බා. සචේ පච්ඡිමා සරජා වාතා වායන්ති, පච්ඡිමා වාතපානා ථකේතබ්බා. සචේ උත්තරා සරජා වාතා වායන්ති, උත්තරා වාතපානා ථකේතබ්බා. සචේ දක්ඛිණා සරජා වාතා වායන්ති, දක්ඛිණා වාතපානා ථකේතබ්බා. සචේ සීතකාලෝ හෝති, දිවා වාතපානා විවරිතබ්බා, රත්තිං ථකේතබ්බා. සචේ උණ්හකාලෝ හෝති, දිවා වාතපානා ථකේතබ්බා, රත්තිං විවරිතබ්බා.
</Paragraph>

<Paragraph number="348" book="vi-maha">
සචේ පරිවේණං උක්ලාපං හෝති, පරිවේණං සම්මජ්ජිතබ්බං. සචේ කෝට්ඨකෝ උක්ලාපෝ හෝති, කෝට්ඨකෝ සම්මජ්ජිතබ්බෝ. සචේ උපට්ඨානසාලා උක්ලාපා හෝති, උපට්ඨානසාලා සම්මජ්ජිතබ්බා. සචේ අග්ගිසාලා උක්ලාපා හෝති, අග්ගිසාලා සම්මජ්ජිතබ්බා. සචේ වච්චකුටි උක්ලාපා හෝති, වච්චකුටි සම්මජ්ජිතබ්බා. සචේ පානීයං න හෝති, පානීයං උපට්ඨාපේතබ්බං. සචේ පරිභෝජනීයං න හෝති, පරිභෝජනීයං උපට්ඨාපේතබ්බං. සචේ ආචමනකුම්භියා උදකං න හෝති, ආචමනකුම්භියා උදකං ආසිඤ්චිතබ්බං.
</Paragraph>

<Paragraph number="349" book="vi-maha">
සචේ අන්තේවාසිකස්ස අනභිරති උප්පන්නා හෝති, ආචරියේන වූපකාසේතබ්බෝ, වූපකාසාපේතබ්බෝ, ධම්මකථා වාස්ස කාතබ්බා. සචේ අන්තේවාසිකස්ස කුක්කුච්චං උප්පන්නං හෝති, ආචරියේන විනෝදේතබ්බං, විනෝදාපේතබ්බං, ධම්මකථා වාස්ස කාතබ්බා. සචේ අන්තේවාසිකස්ස දිට්ඨිගතං උප්පන්නං හෝති, ආචරියේන විවේචේතබ්බං, විවේචාපේතබ්බං, ධම්මකථා වාස්ස කාතබ්බා. සචේ අන්තේවාසිකෝ ගරුධම්මං අජ්ඣාපන්නෝ හෝති පරිවාසාරහෝ, ආචරියේන උස්සුක්කං කාතබ්බං—  කින්ති නු ඛෝ සංඝෝ, අන්තේවාසිකස්ස පරිවාසං දදේය්‍යාති. සචේ අන්තේවාසිකෝ මූලායපටිකස්සනාරහෝ හෝති, ආචරියේන උස්සුක්කං කාතබ්බං—  කින්ති නු ඛෝ සංඝෝ අන්තේවාසිකං මූලාය පටිකස්සේය්‍යාති. සචේ අන්තේවාසිකෝ මානත්තාරහෝ හෝති, ආචරියේන උස්සුක්කං කාතබ්බං—  කින්ති නු ඛෝ සංඝෝ අන්තේවාසිකස්ස මානත්තං දදේය්‍යාති. සචේ අන්තේවාසිකෝ අබ්භානාරහෝ හෝති, ආචරියේන උස්සුක්කං කාතබ්බං—  කින්ති නු ඛෝ සංඝෝ අන්තේවාසිකං අබ්භේය්‍යාති. සචේ සංඝෝ අන්තේවාසිකස්ස කම්මං කත්තුකාමෝ හෝති, තජ්ජනීයං වා නියස්සං වා පබ්බාජනීයං වා පටිසාරණීයං වා උක්ඛේපනීයං වා, ආචරියේන උස්සුක්කං කාතබ්බං—  කින්ති නු ඛෝ සංඝෝ අන්තේවාසිකස්ස කම්මං න කරේය්‍ය, ලහුකාය වා පරිණාමේය්‍යාති. කතං වා පනස්ස හෝති සංඝේන කම්මං, තජ්ජනීයං වා නියස්සං වා පබ්බාජනීයං වා පටිසාරණීයං වා උක්ඛේපනීයං වා, ආචරියේන උස්සුක්කං කාතබ්බං—  කින්ති නු ඛෝ අන්තේවාසිකෝ සම්මා වත්තේය්‍ය, ලෝමං පාතේය්‍ය, නේත්ථාරං වත්තේය්‍ය, සංඝෝ තං කම්මං පටිප්පස්සම්භේය්‍යාති.
</Paragraph>

<Paragraph number="350" book="vi-maha">
සචේ අන්තේවාසිකස්ස චීවරං ධෝවිතබ්බං හෝති, ආචරියේන ආචික්ඛිතබ්බං—  ‘ඒවං ධෝවේය්‍යාසී’ති, උස්සුක්කං වා කාතබ්බං—  කින්ති නු ඛෝ අන්තේවාසිකස්ස චීවරං ධෝවියේථාති. සචේ අන්තේවාසිකස්ස චීවරං කාතබ්බං හෝති, ආචරියේන ආචික්ඛිතබ්බං—  ‘ඒවං කරේය්‍යාසී’ති, උස්සුක්කං වා කාතබ්බං—  කින්ති නු ඛෝ අන්තේවාසිකස්ස චීවරං කරියේථාති. සචේ අන්තේවාසිකස්ස රජනං පචිතබ්බං හෝති, ආචරියේන ආචික්ඛිතබ්බං—  ‘ඒවං පචේය්‍යාසී’ති, උස්සුක්කං වා කාතබ්බං—  කින්ති නු ඛෝ අන්තේවාසිකස්ස රජනං පචියේථාති. සචේ අන්තේවාසිකස්ස චීවරං රජිතබ්බං හෝති, ආචරියේන ආචික්ඛිතබ්බං—  ‘ඒවං රජේය්‍යාසී’ති, උස්සුක්කං වා කාතබ්බං—  කින්ති නු ඛෝ අන්තේවාසිකස්ස චීවරං රජියේථාති. චීවරං රජන්තේන සාධුකං සම්පරිවත්තකං සම්පරිවත්තකං රජිතබ්බං, න ච අච්ඡින්නේ ථේවේ පක්කමිතබ්බං. සචේ අන්තේවාසිකෝ ගිලානෝ හෝති, යාවජීවං උපට්ඨාතබ්බෝ, වුට්ඨානමස්ස ආගමේතබ්බන්”ති.

</Paragraph>
</Division>

<Paragraph number="351" type="center" book="vi-maha">
අන්තේවාසිකවත්තං නිට්ඨිතං.

  
ඡට්ඨෝ භාණවාරෝ.
</Paragraph>