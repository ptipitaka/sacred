---
title: "1.12 උරුවේලපාටිහාරියකථා"
tableOfContents: false
sidebar:
  order: 4
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="37" book="vi-maha">

<Paragraph number="155" book="vi-maha">
අථ ඛෝ භගවා අනුපුබ්බේන චාරිකං චරමානෝ යේන උරුවේලා තදවසරි. තේන ඛෝ පන සමයේන උරුවේලායං තයෝ ජටිලා පටිවසන්ති—  උරුවේලකස්සපෝ, නදීකස්සපෝ, ගයාකස්සපෝති. තේසු උරුවේලකස්සපෝ ජටිලෝ පඤ්චන්නං ජටිලසතානං නායකෝ හෝති, විනායකෝ අග්ගෝ පමුඛෝ පාමෝක්ඛෝ. නදීකස්සපෝ ජටිලෝ තිණ්ණං ජටිලසතානං නායකෝ හෝති, විනායකෝ අග්ගෝ පමුඛෝ පාමෝක්ඛෝ. ගයාකස්සපෝ ජටිලෝ ද්වින්නං ජටිලසතානං නායකෝ හෝති, විනායකෝ අග්ගෝ පමුඛෝ පාමෝක්ඛෝ.
</Paragraph>

<Paragraph number="156" book="vi-maha">
අථ ඛෝ භගවා යේන උරුවේලකස්සපස්ස ජටිලස්ස අස්සමෝ තේනුපසඞ්කමි, උපසඞ්කමිත්වා උරුවේලකස්සපං ජටිලං ඒතදවෝච—  “සචේ තේ, කස්සප, අගරු, වසේය්‍යාම ඒකරත්තං අග්‍යාගාරේ”ති? “න ඛෝ මේ, මහාසමණ, ගරු, චණ්ඩේත්ථ නාගරාජා ඉද්ධිමා ආසිවිසෝ ඝෝරවිසෝ, සෝ තං මා විහේඨේසී”ති.
</Paragraph>

<Paragraph number="157" book="vi-maha">
දුතියම්පි ඛෝ භගවා උරුවේලකස්සපං ජටිලං ඒතදවෝච—  “සචේ තේ, කස්සප, අගරු, වසේය්‍යාම ඒකරත්තං අග්‍යාගාරේ”ති? “න ඛෝ මේ, මහාසමණ, ගරු, චණ්ඩේත්ථ නාගරාජා ඉද්ධිමා ආසිවිසෝ ඝෝරවිසෝ, සෝ තං මා විහේඨේසී”ති.
</Paragraph>

<Paragraph number="158" book="vi-maha">
තතියම්පි ඛෝ භගවා උරුවේලකස්සපං ජටිලං ඒතදවෝච—  “සචේ තේ, කස්සප, අගරු, වසේය්‍යාම ඒකරත්තං අග්‍යාගාරේ”ති? “න ඛෝ මේ, මහාසමණ, ගරු, චණ්ඩේත්ථ නාගරාජා ඉද්ධිමා ආසිවිසෝ ඝෝරවිසෝ, සෝ තං මා විහේඨේසී”ති. “අප්පේව මං න විහේඨේය්‍ය, ඉඞ්ඝ ත්වං, කස්සප, අනුජානාහි අග්‍යාගාරන්”ති. “විහර, මහාසමණ, යථාසුඛන්”ති. අථ ඛෝ භගවා අග්‍යාගාරං පවිසිත්වා තිණසන්ථාරකං පඤ්ඤපේත්වා නිසීදි පල්ලඞ්කං ආභුජිත්වා උජුං කායං පණිධාය පරිමුඛං සතිං උපට්ඨපේත්වා.
</Paragraph>

</Division>
<Division number="38" book="vi-maha">

<Paragraph number="159" book="vi-maha">
අද්දසා ඛෝ සෝ නාගෝ භගවන්තං පවිට්ඨං, දිස්වාන දුම්මනෝ පධූපායි. අථ ඛෝ භගවතෝ ඒතදහෝසි—  “යන්නූනාහං ඉමස්ස නාගස්ස අනුපහච්ච ඡවිඤ්ච චම්මඤ්ච මංසඤ්ච න්හාරුඤ්ච අට්ඨිඤ්ච අට්ඨිමිඤ්ජඤ්ච තේජසා තේජං පරියාදියේය්‍යන්”ති. අථ ඛෝ භගවා තථාරූපං ඉද්ධාභිසඞ්ඛාරං අභිසඞ්ඛරිත්වා පධූපායි. අථ ඛෝ සෝ නාගෝ මක්ඛං අසහමානෝ පජ්ජලි. භගවාපි තේජෝධාතුං සමාපජ්ජිත්වා පජ්ජලි. උභින්නං සජෝතිභූතානං අග්‍යාගාරං ආදිත්තං විය හෝති සම්පජ්ජලිතං සජෝතිභූතං. අථ ඛෝ තේ ජටිලා අග්‍යාගාරං පරිවාරේත්වා ඒවමාහංසු—  “අභිරූපෝ වත භෝ මහාසමණෝ නාගේන විහේඨියතී”ති. අථ ඛෝ භගවා තස්සා රත්තියා අච්චයේන තස්ස නාගස්ස අනුපහච්ච ඡවිඤ්ච චම්මඤ්ච මංසඤ්ච න්හාරුඤ්ච අට්ඨිඤ්ච අට්ඨිමිඤ්ජඤ්ච තේජසා තේජං පරියාදියිත්වා පත්තේ පක්ඛිපිත්වා උරුවේලකස්සපස්ස ජටිලස්ස දස්සේසි—  “අයං තේ, කස්සප, නාගෝ පරියාදින්නෝ අස්ස තේජසා තේජෝ”ති. අථ ඛෝ උරුවේලකස්සපස්ස ජටිලස්ස ඒතදහෝසි—  “මහිද්ධිකෝ ඛෝ මහාසමණෝ මහානුභාවෝ, යත්‍ර හි නාම චණ්ඩස්ස නාගරාජස්ස ඉද්ධිමතෝ ආසිවිසස්ස ඝෝරවිසස්ස තේජසා තේජං පරියාදියිස්සති, න ත්වේව ච ඛෝ අරහා යථා අහන්”ති.
</Paragraph>

</Division>
<Division number="39" book="vi-maha">

<Paragraph number="160" type="verses" book="vi-maha">
_නේරඤ්ජරායං භගවා,_  
උරුවේලකස්සපං ජටිලං අවෝච;_  
_“සචේ තේ කස්සප අගරු,_  
_විහරේමු අජ්ජණ්හෝ අග්ගිසාලම්හී”ති._  

</Paragraph>

<Paragraph number="161" type="verses" book="vi-maha">
_“න ඛෝ මේ මහාසමණ ගරු,_  
_ඵාසුකාමෝව තං නිවාරේමි;_  
_චණ්ඩේත්ථ නාගරාජා,_  
ඉද්ධිමා ආසිවිසෝ ඝෝරවිසෝ;_  
_සෝ තං මා විහේඨේසී”ති._  

</Paragraph>

<Paragraph number="162" type="verses" book="vi-maha">
_“අප්පේව මං න විහේඨේය්‍ය,_  
ඉඞ්ඝ ත්වං කස්සප අනුජානාහි අග්‍යාගාරන්”ති;_  
_දින්නන්ති නං විදිත්වා,_  
_අභීතෝ පාවිසි භයමතීතෝ._  

</Paragraph>

<Paragraph number="163" type="verses" book="vi-maha">
_දිස්වා ඉසිං පවිට්ඨං,_  
_අහිනාගෝ දුම්මනෝ පධූපායි;_  
_සුමනමනසෝ අධිමනෝ,_  
_මනුස්සනාගෝපි තත්ථ පධූපායි._  

</Paragraph>

<Paragraph number="164" type="verses" book="vi-maha">
_මක්ඛඤ්ච අසහමානෝ,_  
_අහිනාගෝ පාවකෝව පජ්ජලි;_  
_තේජෝධාතුසුකුසලෝ,_  
_මනුස්සනාගෝපි තත්ථ පජ්ජලි._  

</Paragraph>

<Paragraph number="165" book="vi-maha">
උභින්නං සජෝතිභූතානං,_  
_අග්‍යාගාරං ආදිත්තං හෝති සම්පජ්ජලිතං සජෝතිභූතං;_  
උදිච්ඡරේ ජටිලා,_  
_“අභිරූපෝ වත භෝ මහාසමණෝ;_  
_නාගේන විහේඨියතී”ති භණන්ති._  

</Paragraph>

<Paragraph number="166" type="verses" book="vi-maha">
_අථ තස්සා රත්තියා අච්චයේන,_  
_හතා නාගස්ස අච්චියෝ හෝන්ති;_  
ඉද්ධිමතෝ පන ඨිතා,_  
_අනේකවණ්ණා අච්චියෝ හෝන්ති._  

</Paragraph>

<Paragraph number="167" type="verses" book="vi-maha">
_නීලා අථ ලෝහිතිකා,_  
_මඤ්ජිට්ඨා පීතකා ඵලිකවණ්ණායෝ;_  
_අඞ්ගීරසස්ස කායේ,_  
_අනේකවණ්ණා අච්චියෝ හෝන්ති._  

</Paragraph>

<Paragraph number="168" type="verses" book="vi-maha">
_පත්තම්හි ඕදහිත්වා,_  
_අහිනාගං බ්‍රාහ්මණස්ස දස්සේසි;_  
_“අයං තේ කස්සප නාගෝ,_  
_පරියාදින්නෝ අස්ස තේජසා තේජෝ”ති._  

</Paragraph>

<Paragraph number="169" book="vi-maha">
අථ ඛෝ උරුවේලකස්සපෝ ජටිලෝ භගවතෝ ඉමිනා ඉද්ධිපාටිහාරියේන අභිප්පසන්නෝ භගවන්තං ඒතදවෝච—  “ඉධේව, මහාසමණ, විහර, අහං තේ ධුවභත්තේනා”ති.

</Paragraph>
</Division>

<Paragraph number="170" type="center" book="vi-maha">
පඨමං පාටිහාරියං.


</Paragraph>

<Division number="40" book="vi-maha">

<Paragraph number="171" book="vi-maha">
අථ ඛෝ භගවා උරුවේලකස්සපස්ස ජටිලස්ස අස්සමස්ස අවිදූරේ අඤ්ඤතරස්මිං වනසණ්ඩේ විහාසි. අථ ඛෝ චත්තාරෝ මහාරාජානෝ අභික්කන්තාය රත්තියා අභික්කන්තවණ්ණා කේවලකප්පං වනසණ්ඩං ඕභාසේත්වා යේන භගවා තේනුපසඞ්කමිංසු, උපසඞ්කමිත්වා භගවන්තං අභිවාදේත්වා චතුද්දිසා අට්ඨංසු සේය්‍යථාපි මහන්තා අග්ගික්ඛන්ධා.
</Paragraph>

<Paragraph number="172" book="vi-maha">
අථ ඛෝ උරුවේලකස්සපෝ ජටිලෝ තස්සා රත්තියා අච්චයේන යේන භගවා තේනුපසඞ්කමි, උපසඞ්කමිත්වා භගවන්තං ඒතදවෝච—  “කාලෝ, මහාසමණ, නිට්ඨිතං භත්තං. කේ නු ඛෝ තේ, මහාසමණ, අභික්කන්තාය රත්තියා අභික්කන්තවණ්ණා කේවලකප්පං වනසණ්ඩං ඕභාසේත්වා යේන ත්වං තේනුපසඞ්කමිංසු, උපසඞ්කමිත්වා තං අභිවාදේත්වා චතුද්දිසා අට්ඨංසු සේය්‍යථාපි මහන්තා අග්ගික්ඛන්ධා”ති. “ඒතේ ඛෝ, කස්සප, චත්තාරෝ මහාරාජානෝ යේනාහං තේනුපසඞ්කමිංසු ධම්මස්සවනායා”ති. අථ ඛෝ උරුවේලකස්සපස්ස ජටිලස්ස ඒතදහෝසි—  “මහිද්ධිකෝ ඛෝ මහාසමණෝ මහානුභාවෝ, යත්‍ර හි නාම චත්තාරෝපි මහාරාජානෝ උපසඞ්කමිස්සන්ති ධම්මස්සවනාය, න ත්වේව ච ඛෝ අරහා යථා අහන්”ති. අථ ඛෝ භගවා උරුවේලකස්සපස්ස ජටිලස්ස භත්තං භුඤ්ජිත්වා තස්මිංයේව වනසණ්ඩේ විහාසි.

</Paragraph>
</Division>

<Paragraph number="173" type="center" book="vi-maha">
දුතියං පාටිහාරියං.


</Paragraph>

<Division number="41" book="vi-maha">

<Paragraph number="174" book="vi-maha">
අථ ඛෝ සක්කෝ දේවානමින්දෝ අභික්කන්තාය රත්තියා අභික්කන්තවණ්ණෝ කේවලකප්පං වනසණ්ඩං ඕභාසේත්වා යේන භගවා තේනුපසඞ්කමි, උපසඞ්කමිත්වා භගවන්තං අභිවාදේත්වා ඒකමන්තං අට්ඨාසි සේය්‍යථාපි මහාඅග්ගික්ඛන්ධෝ, පුරිමාහි වණ්ණනිභාහි අභික්කන්තතරෝ ච පණීතතරෝ ච.
</Paragraph>

<Paragraph number="175" book="vi-maha">
අථ ඛෝ උරුවේලකස්සපෝ ජටිලෝ තස්සා රත්තියා අච්චයේන යේන භගවා තේනුපසඞ්කමි, උපසඞ්කමිත්වා භගවන්තං ඒතදවෝච—  “කාලෝ, මහාසමණ, නිට්ඨිතං භත්තං. කෝ නු ඛෝ සෝ, මහාසමණ, අභික්කන්තාය රත්තියා අභික්කන්තවණ්ණෝ කේවලකප්පං වනසණ්ඩං ඕභාසේත්වා යේන ත්වං තේනුපසඞ්කමි, උපසඞ්කමිත්වා තං අභිවාදේත්වා ඒකමන්තං අට්ඨාසි සේය්‍යථාපි මහාඅග්ගික්ඛන්ධෝ, පුරිමාහි වණ්ණනිභාහි අභික්කන්තතරෝ ච පණීතතරෝ චා”ති? “ඒසෝ ඛෝ, කස්සප, සක්කෝ දේවානමින්දෝ යේනාහං තේනුපසඞ්කමි ධම්මස්සවනායා”ති. අථ ඛෝ උරුවේලකස්සපස්ස ජටිලස්ස ඒතදහෝසි—  “මහිද්ධිකෝ ඛෝ මහාසමණෝ මහානුභාවෝ, යත්‍ර හි නාම සක්කෝපි දේවානමින්දෝ උපසඞ්කමිස්සති ධම්මස්සවනාය, න ත්වේව ච ඛෝ අරහා යථා අහන්”ති. අථ ඛෝ භගවා උරුවේලකස්සපස්ස ජටිලස්ස භත්තං භුඤ්ජිත්වා තස්මිංයේව වනසණ්ඩේ විහාසි.

</Paragraph>
</Division>

<Paragraph number="176" type="center" book="vi-maha">
තතියං පාටිහාරියං.


</Paragraph>

<Division number="42" book="vi-maha">

<Paragraph number="177" book="vi-maha">
අථ ඛෝ බ්‍රහ්මා සහම්පති අභික්කන්තාය රත්තියා අභික්කන්තවණ්ණෝ කේවලකප්පං වනසණ්ඩං ඕභාසේත්වා යේන භගවා තේනුපසඞ්කමි, උපසඞ්කමිත්වා භගවන්තං අභිවාදේත්වා ඒකමන්තං අට්ඨාසි සේය්‍යථාපි මහාඅග්ගික්ඛන්ධෝ, පුරිමාහි වණ්ණනිභාහි අභික්කන්තතරෝ ච පණීතතරෝ ච.
</Paragraph>

<Paragraph number="178" book="vi-maha">
අථ ඛෝ උරුවේලකස්සපෝ ජටිලෝ තස්සා රත්තියා අච්චයේන යේන භගවා තේනුපසඞ්කමි, උපසඞ්කමිත්වා භගවන්තං ඒතදවෝච—  “කාලෝ, මහාසමණ, නිට්ඨිතං භත්තං. කෝ නු ඛෝ සෝ, මහාසමණ, අභික්කන්තාය රත්තියා අභික්කන්තවණ්ණෝ කේවලකප්පං වනසණ්ඩං ඕභාසේත්වා යේන ත්වං තේනුපසඞ්කමි, උපසඞ්කමිත්වා තං අභිවාදේත්වා ඒකමන්තං අට්ඨාසි සේය්‍යථාපි මහාඅග්ගික්ඛන්ධෝ, පුරිමාහි වණ්ණනිභාහි අභික්කන්තතරෝ ච පණීතතරෝ චා”ති? “ඒසෝ ඛෝ, කස්සප, බ්‍රහ්මා සහම්පති යේනාහං තේනුපසඞ්කමි ධම්මස්සවනායා”ති. අථ ඛෝ උරුවේලකස්සපස්ස ජටිලස්ස ඒතදහෝසි—  “මහිද්ධිකෝ ඛෝ මහාසමණෝ මහානුභාවෝ, යත්‍ර හි නාම බ්‍රහ්මාපි සහම්පති උපසඞ්කමිස්සති ධම්මස්සවනාය, න ත්වේව ච ඛෝ අරහා යථා අහන්”ති. අථ ඛෝ භගවා උරුවේලකස්සපස්ස ජටිලස්ස භත්තං භුඤ්ජිත්වා තස්මිංයේව වනසණ්ඩේ විහාසි.

</Paragraph>
</Division>

<Paragraph number="179" type="center" book="vi-maha">
චතුත්ථං පාටිහාරියං.


</Paragraph>

<Division number="43" book="vi-maha">

<Paragraph number="180" book="vi-maha">
තේන ඛෝ පන සමයේන උරුවේලකස්සපස්ස ජටිලස්ස මහායඤ්ඤෝ පච්චුපට්ඨිතෝ හෝති, කේවලකප්පා ච අඞ්ගමගධා පහූතං ඛාදනීයං භෝජනීයං ආදාය අභික්කමිතුකාමා හෝන්ති. අථ ඛෝ උරුවේලකස්සපස්ස ජටිලස්ස ඒතදහෝසි—  “ඒතරහි ඛෝ මේ මහායඤ්ඤෝ පච්චුපට්ඨිතෝ, කේවලකප්පා ච අඞ්ගමගධා පහූතං ඛාදනීයං භෝජනීයං ආදාය අභික්කමිස්සන්ති. සචේ මහාසමණෝ මහාජනකායේ ඉද්ධිපාටිහාරියං කරිස්සති, මහාසමණස්ස ලාභසක්කාරෝ අභිවඩ්ඪිස්සති, මම ලාභසක්කාරෝ පරිහායිස්සති. අහෝ නූන මහාසමණෝ ස්වාතනාය නාගච්ඡේය්‍යා”ති. අථ ඛෝ භගවා උරුවේලකස්සපස්ස ජටිලස්ස චේතසා චේතෝපරිවිතක්කමඤ්ඤාය උත්තරකුරුං ගන්ත්වා තතෝ පිණ්ඩපාතං ආහරිත්වා අනෝතත්තදහේ පරිභුඤ්ජිත්වා තත්ථේව දිවාවිහාරං අකාසි.
</Paragraph>

<Paragraph number="181" book="vi-maha">
අථ ඛෝ උරුවේලකස්සපෝ ජටිලෝ තස්සා රත්තියා අච්චයේන යේන භගවා තේනුපසඞ්කමි, උපසඞ්කමිත්වා භගවන්තං ඒතදවෝච—  “කාලෝ, මහාසමණ, නිට්ඨිතං භත්තං. කිං නු ඛෝ, මහාසමණ, හිය්‍යෝ නාගමාසි? අපි ච මයං තං සරාම—  කිං නු ඛෝ මහාසමණෝ නාගච්ඡතීති? ඛාදනීයස්ස ච භෝජනීයස්ස ච තේ පටිවීසෝ ඨපිතෝ”ති. “නනු තේ, කස්සප, ඒතදහෝසි—  ‘ඒතරහි ඛෝ මේ මහායඤ්ඤෝ පච්චුපට්ඨිතෝ, කේවලකප්පා ච අඞ්ගමගධා පහූතං ඛාදනීයං භෝජනීයං ආදාය අභික්කමිස්සන්ති, සචේ මහාසමණෝ මහාජනකායේ ඉද්ධිපාටිහාරියං කරිස්සති, මහාසමණස්ස ලාභසක්කාරෝ අභිවඩ්ඪිස්සති, මම ලාභසක්කාරෝ පරිහායිස්සති, අහෝ නූන මහාසමණෝ ස්වාතනාය නාගච්ඡේය්‍යා’ති. සෝ ඛෝ අහං, කස්සප, තව චේතසා චේතෝපරිවිතක්කමඤ්ඤාය උත්තරකුරුං ගන්ත්වා තතෝ පිණ්ඩපාතං ආහරිත්වා අනෝතත්තදහේ පරිභුඤ්ජිත්වා තත්ථේව දිවාවිහාරං අකාසින්”ති. අථ ඛෝ උරුවේලකස්සපස්ස ජටිලස්ස ඒතදහෝසි—  “මහිද්ධිකෝ ඛෝ මහාසමණෝ මහානුභාවෝ, යත්‍ර හි නාම චේතසාපි චිත්තං පජානිස්සති, න ත්වේව ච ඛෝ අරහා යථා අහන්”ති. අථ ඛෝ භගවා උරුවේලකස්සපස්ස ජටිලස්ස භත්තං භුඤ්ජිත්වා තස්මිංයේව වනසණ්ඩේ විහාසි.

</Paragraph>
</Division>

<Paragraph number="182" type="center" book="vi-maha">
පඤ්චමං පාටිහාරියං.


</Paragraph>

<Division number="44" book="vi-maha">

<Paragraph number="183" book="vi-maha">
තේන ඛෝ පන සමයේන භගවතෝ පංසුකූලං උප්පන්නං හෝති. අථ ඛෝ භගවතෝ ඒතදහෝසි—  “කත්ථ නු ඛෝ අහං පංසුකූලං ධෝවේය්‍යන්”ති? අථ ඛෝ සක්කෝ දේවානමින්දෝ භගවතෝ චේතසා චේතෝපරිවිතක්කමඤ්ඤාය පාණිනා පෝක්ඛරණිං ඛණිත්වා භගවන්තං ඒතදවෝච—  “ඉධ, භන්තේ, භගවා පංසුකූලං ධෝවතූ”ති. අථ ඛෝ භගවතෝ ඒතදහෝසි—  “කිම්හි නු ඛෝ අහං පංසුකූලං පරිමද්දේය්‍යන්”ති? අථ ඛෝ සක්කෝ දේවානමින්දෝ භගවතෝ චේතසා චේතෝපරිවිතක්කමඤ්ඤාය මහතිං සිලං උපනික්ඛිපි—  “ඉධ, භන්තේ, භගවා පංසුකූලං පරිමද්දතූ”ති. අථ ඛෝ භගවතෝ ඒතදහෝසි—  “කිම්හි නු ඛෝ අහං ආලම්බිත්වා උත්තරේය්‍යන්”ති? අථ ඛෝ කකුධේ අධිවත්ථා දේවතා භගවතෝ චේතසා චේතෝපරිවිතක්කමඤ්ඤාය සාඛං ඕනාමේසි—  “ඉධ, භන්තේ, භගවා ආලම්බිත්වා උත්තරතූ”ති. අථ ඛෝ භගවතෝ ඒතදහෝසි—  “කිම්හි නු ඛෝ අහං පංසුකූලං විස්සජ්ජේය්‍යන්”ති? අථ ඛෝ සක්කෝ දේවානමින්දෝ භගවතෝ චේතසා චේතෝපරිවිතක්කමඤ්ඤාය මහතිං සිලං උපනික්ඛිපි—  “ඉධ, භන්තේ, භගවා පංසුකූලං විස්සජ්ජේතූ”ති.
</Paragraph>

<Paragraph number="184" book="vi-maha">
අථ ඛෝ උරුවේලකස්සපෝ ජටිලෝ තස්සා රත්තියා අච්චයේන යේන භගවා තේනුපසඞ්කමි, උපසඞ්කමිත්වා භගවන්තං ඒතදවෝච—  “කාලෝ, මහාසමණ, නිට්ඨිතං භත්තං. කිං නු ඛෝ, මහාසමණ, නායං පුබ්බේ ඉධ පෝක්ඛරණී, සායං ඉධ පෝක්ඛරණී. නයිමා සිලා පුබ්බේ උපනික්ඛිත්තා. කේනිමා සිලා උපනික්ඛිත්තා? නයිමස්ස කකුධස්ස පුබ්බේ සාඛා ඕනතා, සායං සාඛා ඕනතා”ති. “ඉධ මේ, කස්සප, පංසුකූලං උප්පන්නං අහෝසි. තස්ස මය්හං, කස්සප, ඒතදහෝසි—  ‘කත්ථ නු ඛෝ අහං පංසුකූලං ධෝවේය්‍යන්’ති? අථ ඛෝ, කස්සප, සක්කෝ දේවානමින්දෝ මම චේතසා චේතෝපරිවිතක්කමඤ්ඤාය පාණිනා පෝක්ඛරණිං ඛණිත්වා මං ඒතදවෝච—  ‘ඉධ, භන්තේ, භගවා පංසුකූලං ධෝවතූ’ති. සායං, කස්සප, අමනුස්සේන පාණිනා ඛණිතා පෝක්ඛරණී. තස්ස මය්හං, කස්සප, ඒතදහෝසි—  ‘කිම්හි නු ඛෝ අහං පංසුකූලං පරිමද්දේය්‍යන්’ති? අථ ඛෝ, කස්සප, සක්කෝ දේවානමින්දෝ මම චේතසා චේතෝපරිවිතක්කමඤ්ඤාය මහතිං සිලං උපනික්ඛිපි—  ‘ඉධ, භන්තේ, භගවා පංසුකූලං පරිමද්දතූ’ති. සායං, කස්සප, අමනුස්සේන උපනික්ඛිත්තා සිලා. තස්ස මය්හං, කස්සප, ඒතදහෝසි—  ‘කිම්හි නු ඛෝ අහං ආලම්බිත්වා උත්තරේය්‍යන්’ති? අථ ඛෝ, කස්සප, කකුධේ අධිවත්ථා දේවතා මම චේතසා චේතෝපරිවිතක්කමඤ්ඤාය සාඛං ඕනාමේසි—  ‘ඉධ, භන්තේ, භගවා ආලම්බිත්වා උත්තරතූ’ති. ස්වායං ආහරහත්ථෝ කකුධෝ. තස්ස මය්හං, කස්සප, ඒතදහෝසි—  ‘කිම්හි නු ඛෝ අහං පංසුකූලං විස්සජ්ජේය්‍යන්’ති? අථ ඛෝ, කස්සප, සක්කෝ දේවානමින්දෝ මම චේතසා චේතෝපරිවිතක්කමඤ්ඤාය මහතිං සිලං උපනික්ඛිපි—  ‘ඉධ, භන්තේ, භගවා පංසුකූලං විස්සජ්ජේතූ’ති. සායං, කස්සප, අමනුස්සේන උපනික්ඛිත්තා සිලා” අථ ඛෝ උරුවේලකස්සපස්ස ජටිලස්ස ඒතදහෝසි—  “මහිද්ධිකෝ ඛෝ මහාසමණෝ මහානුභාවෝ, යත්‍ර හි නාම සක්කෝපි දේවානමින්දෝ වේය්‍යාවච්චං කරිස්සති, න ත්වේව ච ඛෝ අරහා යථා අහන්”ති. අථ ඛෝ භගවා උරුවේලකස්සපස්ස ජටිලස්ස භත්තං භුඤ්ජිත්වා තස්මිංයේව වනසණ්ඩේ විහාසි.
</Paragraph>

<Paragraph number="185" book="vi-maha">
අථ ඛෝ උරුවේලකස්සපෝ ජටිලෝ තස්සා රත්තියා අච්චයේන යේන භගවා තේනුපසඞ්කමි, උපසඞ්කමිත්වා භගවතෝ කාලං ආරෝචේසි—  “කාලෝ, මහාසමණ, නිට්ඨිතං භත්තන්”ති. “ගච්ඡ ත්වං, කස්සප, ආයාමහන්”ති උරුවේලකස්සපං ජටිලං උය්‍යෝජේත්වා යාය ජම්බුයා “ජම්බුදීපෝ” පඤ්ඤායති, තතෝ ඵලං ගහේත්වා පඨමතරං ආගන්ත්වා අග්‍යාගාරේ නිසීදි. අද්දසා ඛෝ උරුවේලකස්සපෝ ජටිලෝ භගවන්තං අග්‍යාගාරේ නිසින්නං, දිස්වාන භගවන්තං ඒතදවෝච—  “කතමේන ත්වං, මහාසමණ, මග්ගේන ආගතෝ? අහං තයා පඨමතරං පක්කන්තෝ, සෝ ත්වං පඨමතරං ආගන්ත්වා අග්‍යාගාරේ නිසින්නෝ”ති. “ඉධාහං, කස්සප, තං උය්‍යෝජේත්වා යාය ජම්බුයා ‘ජම්බුදීපෝ’ පඤ්ඤායති, තතෝ ඵලං ගහේත්වා පඨමතරං ආගන්ත්වා අග්‍යාගාරේ නිසින්නෝ. ඉදං ඛෝ, කස්සප, ජම්බුඵලං වණ්ණසම්පන්නං ගන්ධසම්පන්නං රසසම්පන්නං. සචේ ආකඞ්ඛසි පරිභුඤ්ජා”ති. “අලං, මහාසමණ, ත්වංයේව තං අරහසි, ත්වංයේව තං පරිභුඤ්ජාහී”ති. අථ ඛෝ උරුවේලකස්සපස්ස ජටිලස්ස ඒතදහෝසි—  “මහිද්ධිකෝ ඛෝ මහාසමණෝ මහානුභාවෝ, යත්‍ර හි නාම මං පඨමතරං උය්‍යෝජේත්වා යාය ජම්බුයා ‘ජම්බුදීපෝ’ පඤ්ඤායති, තතෝ ඵලං ගහේත්වා පඨමතරං ආගන්ත්වා අග්‍යාගාරේ නිසීදිස්සති, න ත්වේව ච ඛෝ අරහා යථා අහන්”ති. අථ ඛෝ භගවා උරුවේලකස්සපස්ස ජටිලස්ස භත්තං භුඤ්ජිත්වා තස්මිංයේව වනසණ්ඩේ විහාසි.
</Paragraph>

</Division>
<Division number="45" book="vi-maha">

<Paragraph number="186" book="vi-maha">
අථ ඛෝ උරුවේලකස්සපෝ ජටිලෝ තස්සා රත්තියා අච්චයේන යේන භගවා තේනුපසඞ්කමි, උපසඞ්කමිත්වා භගවතෝ කාලං ආරෝචේසි—  “කාලෝ, මහාසමණ, නිට්ඨිතං භත්තන්”ති. “ගච්ඡ ත්වං, කස්සප, ආයාමහන්”ති උරුවේලකස්සපං ජටිලං උය්‍යෝජේත්වා යාය ජම්බුයා “ජම්බුදීපෝ” පඤ්ඤායති, තස්සා අවිදූරේ අම්බෝ …පේ…  තස්සා අවිදූරේ ආමලකී …පේ…  තස්සා අවිදූරේ හරීතකී …පේ…  තාවතිංසං ගන්ත්වා පාරිච්ඡත්තකපුප්ඵං ගහේත්වා පඨමතරං ආගන්ත්වා අග්‍යාගාරේ නිසීදි. අද්දසා ඛෝ උරුවේලකස්සපෝ ජටිලෝ භගවන්තං අග්‍යාගාරේ නිසින්නං, දිස්වාන භගවන්තං ඒතදවෝච—  “කතමේන ත්වං, මහාසමණ, මග්ගේන ආගතෝ? අහං තයා පඨමතරං පක්කන්තෝ, සෝ ත්වං පඨමතරං ආගන්ත්වා අග්‍යාගාරේ නිසින්නෝ”ති. “ඉධාහං, කස්සප, තං උය්‍යෝජේත්වා තාවතිංසං ගන්ත්වා පාරිච්ඡත්තකපුප්ඵං ගහේත්වා පඨමතරං ආගන්ත්වා අග්‍යාගාරේ නිසින්නෝ. ඉදං ඛෝ, කස්සප, පාරිච්ඡත්තකපුප්ඵං වණ්ණසම්පන්නං ගන්ධසම්පන්නං. සචේ ආකඞ්ඛසි ගණ්හා”ති. “අලං, මහාසමණ, ත්වංයේව තං අරහසි, ත්වංයේව තං ගණ්හා”ති. අථ ඛෝ උරුවේලකස්සපස්ස ජටිලස්ස ඒතදහෝසි—  “මහිද්ධිකෝ ඛෝ මහාසමණෝ මහානුභාවෝ, යත්‍ර හි නාම මං පඨමතරං උය්‍යෝජේත්වා තාවතිංසං ගන්ත්වා පාරිච්ඡත්තකපුප්ඵං ගහේත්වා පඨමතරං ආගන්ත්වා අග්‍යාගාරේ නිසීදිස්සති, න ත්වේව ච ඛෝ අරහා යථා අහන්”ති.
</Paragraph>

</Division>
<Division number="46" book="vi-maha">

<Paragraph number="187" book="vi-maha">
තේන ඛෝ පන සමයේන තේ ජටිලා අග්ගිං පරිචරිතුකාමා න සක්කෝන්ති කට්ඨානි ඵාලේතුං. අථ ඛෝ තේසං ජටිලානං ඒතදහෝසි—  “නිස්සංසයං ඛෝ මහාසමණස්ස ඉද්ධානුභාවෝ, යථා මයං න සක්කෝම කට්ඨානි ඵාලේතුන්”ති. අථ ඛෝ භගවා උරුවේලකස්සපං ජටිලං ඒතදවෝච—  “ඵාලියන්තු, කස්සප, කට්ඨානී”ති. “ඵාලියන්තු, මහාසමණා”ති. සකිදේව පඤ්ච කට්ඨසතානි ඵාලියිංසු. අථ ඛෝ උරුවේලකස්සපස්ස ජටිලස්ස ඒතදහෝසි—  “මහිද්ධිකෝ ඛෝ මහාසමණෝ මහානුභාවෝ, යත්‍ර හි නාම කට්ඨානිපි ඵාලියිස්සන්ති, න ත්වේව ච ඛෝ අරහා යථා අහන්”ති.
</Paragraph>

</Division>
<Division number="47" book="vi-maha">

<Paragraph number="188" book="vi-maha">
තේන ඛෝ පන සමයේන තේ ජටිලා අග්ගිං පරිචරිතුකාමා න සක්කෝන්ති අග්ගිං උජ්ජලේතුං. අථ ඛෝ තේසං ජටිලානං ඒතදහෝසි—  “නිස්සංසයං ඛෝ මහාසමණස්ස ඉද්ධානුභාවෝ, යථා මයං න සක්කෝම අග්ගිං උජ්ජලේතුන්”ති. අථ ඛෝ භගවා උරුවේලකස්සපං ජටිලං ඒතදවෝච—  “උජ්ජලියන්තු, කස්සප, අග්ගී”ති. “උජ්ජලියන්තු, මහාසමණා”ති. සකිදේව පඤ්ච අග්ගිසතානි උජ්ජලියිංසු. අථ ඛෝ උරුවේලකස්සපස්ස ජටිලස්ස ඒතදහෝසි—  “මහිද්ධිකෝ ඛෝ මහාසමණෝ මහානුභාවෝ, යත්‍ර හි නාම අග්ගීපි උජ්ජලියිස්සන්ති, න ත්වේව ච ඛෝ අරහා යථා අහන්”ති.
</Paragraph>

</Division>
<Division number="48" book="vi-maha">

<Paragraph number="189" book="vi-maha">
තේන ඛෝ පන සමයේන තේ ජටිලා අග්ගිං පරිචරිත්වා න සක්කෝන්ති අග්ගිං විජ්ඣාපේතුං. අථ ඛෝ තේසං ජටිලානං ඒතදහෝසි—  “නිස්සංසයං ඛෝ මහාසමණස්ස ඉද්ධානුභාවෝ, යථා මයං න සක්කෝම අග්ගිං විජ්ඣාපේතුන්”ති. අථ ඛෝ භගවා උරුවේලකස්සපං ජටිලං ඒතදවෝච—  “විජ්ඣායන්තු, කස්සප, අග්ගී”ති. “විජ්ඣායන්තු, මහාසමණා”ති. සකිදේව පඤ්ච අග්ගිසතානි විජ්ඣායිංසු. අථ ඛෝ උරුවේලකස්සපස්ස ජටිලස්ස ඒතදහෝසි—  “මහිද්ධිකෝ ඛෝ මහාසමණෝ මහානුභාවෝ, යත්‍ර හි නාම අග්ගීපි විජ්ඣායිස්සන්ති, න ත්වේව ච ඛෝ අරහා යථා අහන්”ති.
</Paragraph>

</Division>
<Division number="49" book="vi-maha">

<Paragraph number="190" book="vi-maha">
තේන ඛෝ පන සමයේන තේ ජටිලා සීතාසු හේමන්තිකාසු රත්තීසු අන්තරට්ඨකාසු හිමපාතසමයේ නජ්ජා නේරඤ්ජරාය උම්මුජ්ජන්තිපි, නිමුජ්ජන්තිපි, උම්මුජ්ජනනිමුජ්ජනම්පි කරෝන්ති. අථ ඛෝ භගවා පඤ්චමත්තානි මන්දාමුඛිසතානි අභිනිම්මිනි, යත්ථ තේ ජටිලා උත්තරිත්වා විසිබ්බේසුං. අථ ඛෝ තේසං ජටිලානං ඒතදහෝසි—  “නිස්සංසයං ඛෝ මහාසමණස්ස ඉද්ධානුභාවෝ, යථයිමා මන්දාමුඛියෝ නිම්මිතා”ති. අථ ඛෝ උරුවේලකස්සපස්ස ජටිලස්ස ඒතදහෝසි—  “මහිද්ධිකෝ ඛෝ මහාසමණෝ මහානුභාවෝ, යත්‍ර හි නාම තාව බහූ මන්දාමුඛියෝපි අභිනිම්මිනිස්සති, න ත්වේව ච ඛෝ අරහා යථා අහන්”ති.
</Paragraph>

</Division>
<Division number="50" book="vi-maha">

<Paragraph number="191" book="vi-maha">
තේන ඛෝ පන සමයේන මහා අකාලමේඝෝ පාවස්සි, මහා උදකවාහකෝ සඤ්ජායි. යස්මිං පදේසේ භගවා විහරති, සෝ පදේසෝ උදකේන න ඕත්ථටෝ හෝති. අථ ඛෝ භගවතෝ ඒතදහෝසි—  “යන්නූනාහං සමන්තා උදකං උස්සාරේත්වා මජ්ඣේ රේණුහතාය භූමියා චඞ්කමේය්‍යන්”ති. අථ ඛෝ භගවා සමන්තා උදකං උස්සාරේත්වා මජ්ඣේ රේණුහතාය භූමියා චඞ්කමි. අථ ඛෝ උරුවේලකස්සපෝ ජටිලෝ—  “මා හේව ඛෝ මහාසමණෝ උදකේන වූළ්හෝ අහෝසී”ති නාවාය සම්බහුලේහි ජටිලේහි සද්ධිං යස්මිං පදේසේ භගවා විහරති තං පදේසං අගමාසි. අද්දසා ඛෝ උරුවේලකස්සපෝ ජටිලෝ භගවන්තං සමන්තා උදකං උස්සාරේත්වා මජ්ඣේ රේණුහතාය භූමියා චඞ්කමන්තං, දිස්වාන භගවන්තං ඒතදවෝච—  “ඉදං නු ත්වං, මහාසමණා”ති? “අයමහමස්මි, කස්සපා”ති භගවා වේහාසං අබ්භුග්ගන්ත්වා නාවාය පච්චුට්ඨාසි. අථ ඛෝ උරුවේලකස්සපස්ස ජටිලස්ස ඒතදහෝසි—  “මහිද්ධිකෝ ඛෝ මහාසමණෝ මහානුභාවෝ, යත්‍ර හි නාම උදකම්පි න පවාහිස්සති, න ත්වේව ච ඛෝ අරහා යථා අහන්”ති.
</Paragraph>

</Division>
<Division number="51" book="vi-maha">

<Paragraph number="192" book="vi-maha">
අථ ඛෝ භගවතෝ ඒතදහෝසි—  “චිරම්පි ඛෝ ඉමස්ස මෝඝපුරිසස්ස ඒවං භවිස්සති—  ‘මහිද්ධිකෝ ඛෝ මහාසමණෝ මහානුභාවෝ, න ත්වේව ච ඛෝ අරහා යථා අහන්’ති; යන්නූනාහං ඉමං ජටිලං සංවේජේය්‍යන්”ති. අථ ඛෝ භගවා උරුවේලකස්සපං ජටිලං ඒතදවෝච—  “නේව ච ඛෝ ත්වං, කස්සප, අරහා, නාපි අරහත්තමග්ගසමාපන්නෝ. සාපි තේ පටිපදා නත්ථි, යාය ත්වං අරහා වා අස්සසි, අරහත්තමග්ගං වා සමාපන්නෝ”ති. අථ ඛෝ උරුවේලකස්සපෝ ජටිලෝ භගවතෝ පාදේසු සිරසා නිපතිත්වා භගවන්තං ඒතදවෝච—  “ලභේය්‍යාහං, භන්තේ, භගවතෝ සන්තිකේ පබ්බජ්ජං, ලභේය්‍යං උපසම්පදන්”ති. “ත්වං ඛෝසි, කස්සප, පඤ්චන්නං ජටිලසතානං නායකෝ විනායකෝ අග්ගෝ පමුඛෝ පාමෝක්ඛෝ. තේපි තාව අපලෝකේහි, යථා තේ මඤ්ඤිස්සන්ති තථා තේ කරිස්සන්තී”ති.
</Paragraph>

<Paragraph number="193" book="vi-maha">
අථ ඛෝ උරුවේලකස්සපෝ ජටිලෝ යේන තේ ජටිලා තේනුපසඞ්කමි, උපසඞ්කමිත්වා තේ ජටිලේ ඒතදවෝච—  “ඉච්ඡාමහං, භෝ, මහාසමණේ බ්‍රහ්මචරියං චරිතුං, යථා භවන්තෝ මඤ්ඤන්ති තථා කරෝන්තූ”ති. “චිරපටිකා මයං, භෝ, මහාසමණේ අභිප්පසන්නා, සචේ භවං, මහාසමණේ බ්‍රහ්මචරියං චරිස්සති, සබ්බේව මයං මහාසමණේ බ්‍රහ්මචරියං චරිස්සාමා”ති. අථ ඛෝ තේ ජටිලා කේසමිස්සං ජටාමිස්සං ඛාරිකාජමිස්සං අග්ගිහුතමිස්සං උදකේ පවාහේත්වා යේන භගවා තේනුපසඞ්කමිංසු, උපසඞ්කමිත්වා භගවතෝ පාදේසු සිරසා නිපතිත්වා භගවන්තං ඒතදවෝචුං—  “ලභේය්‍යාම මයං, භන්තේ, භගවතෝ සන්තිකේ පබ්බජ්ජං, ලභේය්‍යාම උපසම්පදන්”ති. “ඒථ භික්ඛවෝ”ති භගවා අවෝච—  “ස්වාක්ඛාතෝ ධම්මෝ, චරථ බ්‍රහ්මචරියං සම්මා දුක්ඛස්ස අන්තකිරියායා”ති. සාව තේසං ආයස්මන්තානං උපසම්පදා අහෝසි.
</Paragraph>

</Division>
<Division number="52" book="vi-maha">

<Paragraph number="194" book="vi-maha">
අද්දසා ඛෝ නදීකස්සපෝ ජටිලෝ කේසමිස්සං ජටාමිස්සං ඛාරිකාජමිස්සං අග්ගිහුතමිස්සං උදකේ වුය්හමානේ, දිස්වානස්ස ඒතදහෝසි—  “මා හේව මේ භාතුනෝ උපසග්ගෝ අහෝසී”ති. ජටිලේ පාහේසි—  “ගච්ඡථ මේ භාතරං ජානාථා”ති. සාමඤ්ච තීහි ජටිලසතේහි සද්ධිං යේනායස්මා උරුවේලකස්සපෝ තේනුපසඞ්කමි, උපසඞ්කමිත්වා ආයස්මන්තං උරුවේලකස්සපං ඒතදවෝච—  “ඉදං නු ඛෝ, කස්සප, සේය්‍යෝ”ති? “ආමාවුසෝ, ඉදං සේය්‍යෝ”ති. අථ ඛෝ තේ ජටිලා කේසමිස්සං ජටාමිස්සං ඛාරිකාජමිස්සං අග්ගිහුතමිස්සං උදකේ පවාහේත්වා යේන භගවා තේනුපසඞ්කමිංසු, උපසඞ්කමිත්වා භගවතෝ පාදේසු සිරසා නිපතිත්වා භගවන්තං ඒතදවෝචුං—  “ලභේය්‍යාම මයං, භන්තේ, භගවතෝ සන්තිකේ පබ්බජ්ජං, ලභේය්‍යාම උපසම්පදන්”ති. “ඒථ භික්ඛවෝ”ති භගවා අවෝච—  “ස්වාක්ඛාතෝ ධම්මෝ, චරථ බ්‍රහ්මචරියං සම්මා දුක්ඛස්ස අන්තකිරියායා”ති. සාව තේසං ආයස්මන්තානං උපසම්පදා අහෝසි.
</Paragraph>

</Division>
<Division number="53" book="vi-maha">

<Paragraph number="195" book="vi-maha">
අද්දසා ඛෝ ගයාකස්සපෝ ජටිලෝ කේසමිස්සං ජටාමිස්සං ඛාරිකාජමිස්සං අග්ගිහුතමිස්සං උදකේ වුය්හමානේ, දිස්වානස්ස ඒතදහෝසි—  “මා හේව මේ භාතූනං උපසග්ගෝ අහෝසී”ති. ජටිලේ පාහේසි—  “ගච්ඡථ මේ භාතරෝ ජානාථා”ති. සාමඤ්ච ද්වීහි ජටිලසතේහි සද්ධිං යේනායස්මා උරුවේලකස්සපෝ තේනුපසඞ්කමි, උපසඞ්කමිත්වා ආයස්මන්තං උරුවේලකස්සපං ඒතදවෝච—  “ඉදං නු ඛෝ, කස්සප, සේය්‍යෝ”ති? “ආමාවුසෝ, ඉදං සේය්‍යෝ”ති. අථ ඛෝ තේ ජටිලා කේසමිස්සං ජටාමිස්සං ඛාරිකාජමිස්සං අග්ගිහුතමිස්සං උදකේ පවාහේත්වා යේන භගවා තේනුපසඞ්කමිංසු, උපසඞ්කමිත්වා භගවතෝ පාදේසු සිරසා නිපතිත්වා භගවන්තං ඒතදවෝචුං—  “ලභේය්‍යාම මයං, භන්තේ, භගවතෝ සන්තිකේ පබ්බජ්ජං, ලභේය්‍යාම උපසම්පදන්”ති. “ඒථ භික්ඛවෝ”ති භගවා අවෝච—  “ස්වාක්ඛාතෝ ධම්මෝ, චරථ බ්‍රහ්මචරියං සම්මා දුක්ඛස්ස අන්තකිරියායා”ති. සාව තේසං ආයස්මන්තානං උපසම්පදා අහෝසි.
</Paragraph>

<Paragraph number="196" book="vi-maha">
භගවතෝ අධිට්ඨානේන පඤ්ච කට්ඨසතානි න ඵාලියිංසු, ඵාලියිංසු; අග්ගී න උජ්ජලියිංසු, උජ්ජලියිංසු; න විජ්ඣායිංසු, විජ්ඣායිංසු; පඤ්චමන්දාමුඛිසතානි අභිනිම්මිනි. ඒතේන නයේන අඩ්ඪුඩ්ඪපාටිහාරියසහස්සානි හෝන්ති.
</Paragraph>

</Division>
<Division number="54" book="vi-maha">

<Paragraph number="197" book="vi-maha">
අථ ඛෝ භගවා උරුවේලායං යථාභිරන්තං විහරිත්වා යේන ගයාසීසං තේන පක්කාමි මහතා භික්ඛුසංඝේන සද්ධිං භික්ඛුසහස්සේන සබ්බේහේව පුරාණජටිලේහි. තත්‍ර සුදං භගවා ගයායං විහරති ගයාසීසේ සද්ධිං භික්ඛුසහස්සේන. තත්‍ර ඛෝ භගවා භික්ඛූ ආමන්තේසි—
</Paragraph>

<Paragraph number="198" book="vi-maha">
“සබ්බං, භික්ඛවේ, ආදිත්තං. කිඤ්ච, භික්ඛවේ, සබ්බං ආදිත්තං? චක්ඛු ආදිත්තං, රූපා ආදිත්තා, චක්ඛුවිඤ්ඤාණං ආදිත්තං, චක්ඛුසම්ඵස්සෝ ආදිත්තෝ, යමිදං චක්ඛුසම්ඵස්සපච්චයා උප්පජ්ජති වේදයිතං සුඛං වා දුක්ඛං වා අදුක්ඛමසුඛං වා තම්පි ආදිත්තං. කේන ආදිත්තං? රාගග්ගිනා දෝසග්ගිනා මෝහග්ගිනා ආදිත්තං, ජාතියා ජරාය මරණේන සෝකේහි පරිදේවේහි දුක්ඛේහි දෝමනස්සේහි උපායාසේහි ආදිත්තන්ති වදාමි. සෝතං ආදිත්තං, සද්දා ආදිත්තා, සෝතවිඤ්ඤාණං ආදිත්තං, සෝතසම්ඵස්සෝ ආදිත්තෝ, යමිදං සෝතසම්ඵස්සපච්චයා උප්පජ්ජති වේදයිතං සුඛං වා දුක්ඛං වා අදුක්ඛමසුඛං වා තම්පි ආදිත්තං. කේන ආදිත්තං? රාගග්ගිනා දෝසග්ගිනා මෝහග්ගිනා ආදිත්තං, ජාතියා ජරාය මරණේන සෝකේහි පරිදේවේහි දුක්ඛේහි දෝමනස්සේහි උපායාසේහි ආදිත්තන්ති වදාමි. ඝානං ආදිත්තං, ගන්ධා ආදිත්තා, ඝානවිඤ්ඤාණං ආදිත්තං, ඝානසම්ඵස්සෝ ආදිත්තෝ, යමිදං ඝානසම්ඵස්සපච්චයා උප්පජ්ජති වේදයිතං සුඛං වා දුක්ඛං වා අදුක්ඛමසුඛං වා තම්පි ආදිත්තං. කේන ආදිත්තං? රාගග්ගිනා දෝසග්ගිනා මෝහග්ගිනා ආදිත්තං, ජාතියා ජරාය මරණේන සෝකේහි පරිදේවේහි දුක්ඛේහි දෝමනස්සේහි උපායාසේහි ආදිත්තන්ති වදාමි. ජිව්හා ආදිත්තා, රසා ආදිත්තා, ජිව්හාවිඤ්ඤාණං ආදිත්තං ජිව්හාසම්ඵස්සෝ ආදිත්තෝ, යමිදං ජිව්හාසම්ඵස්සපච්චයා උප්පජ්ජති වේදයිතං සුඛං වා දුක්ඛං වා අදුක්ඛමසුඛං වා තම්පි ආදිත්තං. කේන ආදිත්තං? රාගග්ගිනා දෝසග්ගිනා මෝහග්ගිනා ආදිත්තං, ජාතියා ජරාය මරණේන සෝකේහි පරිදේවේහි දුක්ඛේහි දෝමනස්සේහි උපායාසේහි ආදිත්තන්ති වදාමි. කායෝ ආදිත්තෝ, ඵෝට්ඨබ්බා ආදිත්තා, කායවිඤ්ඤාණං ආදිත්තං කායසම්ඵස්සෝ ආදිත්තෝ, යමිදං කායසම්ඵස්සපච්චයා උප්පජ්ජති වේදයිතං සුඛං වා දුක්ඛං වා අදුක්ඛමසුඛං වා තම්පි ආදිත්තං. කේන ආදිත්තං? රාගග්ගිනා දෝසග්ගිනා මෝහග්ගිනා ආදිත්තං, ජාතියා ජරාය මරණේන සෝකේහි පරිදේවේහි දුක්ඛේහි දෝමනස්සේහි උපායාසේහි ආදිත්තන්ති වදාමි. මනෝ ආදිත්තෝ, ධම්මා ආදිත්තා, මනෝවිඤ්ඤාණං ආදිත්තං මනෝසම්ඵස්සෝ ආදිත්තෝ, යමිදං මනෝසම්ඵස්සපච්චයා උප්පජ්ජති වේදයිතං සුඛං වා දුක්ඛං වා අදුක්ඛමසුඛං වා තම්පි ආදිත්තං. කේන ආදිත්තං? රාගග්ගිනා දෝසග්ගිනා මෝහග්ගිනා ආදිත්තං, ජාතියා ජරාය මරණේන සෝකේහි පරිදේවේහි දුක්ඛේහි දෝමනස්සේහි උපායාසේහි ආදිත්තන්ති වදාමි.
</Paragraph>

<Paragraph number="199" book="vi-maha">
ඒවං පස්සං, භික්ඛවේ, සුතවා අරියසාවකෝ චක්ඛුස්මිම්පි නිබ්බින්දති, රූපේසුපි නිබ්බින්දති, චක්ඛුවිඤ්ඤාණේපි නිබ්බින්දති, චක්ඛුසම්ඵස්සේපි නිබ්බින්දති, යමිදං චක්ඛුසම්ඵස්සපච්චයා උප්පජ්ජති වේදයිතං සුඛං වා දුක්ඛං වා අදුක්ඛමසුඛං වා, තස්මිම්පි නිබ්බින්දති. සෝතස්මිම්පි නිබ්බින්දති, සද්දේසුපි නිබ්බින්දති …පේ…  ඝානස්මිම්පි නිබ්බින්දති, ගන්ධේසුපි නිබ්බින්දති …පේ…  ජිව්හායපි නිබ්බින්දති, රසේසුපි නිබ්බින්දති …පේ…  කායස්මිම්පි නිබ්බින්දති, ඵෝට්ඨබ්බේසුපි නිබ්බින්දති …පේ…  මනස්මිම්පි නිබ්බින්දති, ධම්මේසුපි නිබ්බින්දති, මනෝවිඤ්ඤාණේපි නිබ්බින්දති, මනෝසම්ඵස්සේපි නිබ්බින්දති, යමිදං මනෝසම්ඵස්සපච්චයා උප්පජ්ජති වේදයිතං සුඛං වා දුක්ඛං වා අදුක්ඛමසුඛං වා තස්මිම්පි නිබ්බින්දති, නිබ්බින්දං විරජ්ජති, විරාගා විමුච්චති, විමුත්තස්මිං විමුත්තමිති ඤාණං හෝති. ඛීණා ජාති, වුසිතං බ්‍රහ්මචරියං, කතං කරණීයං, නාපරං ඉත්ථත්තායාති පජානාතී”ති.
</Paragraph>

<Paragraph number="200" book="vi-maha">
ඉමස්මිඤ්ච පන වේය්‍යාකරණස්මිං භඤ්ඤමානේ තස්ස භික්ඛුසහස්සස්ස අනුපාදාය ආසවේහි චිත්තානි විමුච්චිංසු.

</Paragraph>
</Division>

<Paragraph number="201" type="center" book="vi-maha">
ආදිත්තපරියායසුත්තං නිට්ඨිතං.

  
උරුවේලපාටිහාරියං තතියභාණවාරෝ නිට්ඨිතෝ.
</Paragraph>