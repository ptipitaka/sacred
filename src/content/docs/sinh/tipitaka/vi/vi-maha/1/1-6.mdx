---
title: "1.6 පඤ්චවග්ගියකථා"
tableOfContents: false
sidebar:
  order: 56
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="10" book="vi-maha">

<Paragraph number="53" book="vi-maha">
අථ ඛෝ භගවතෝ ඒතදහෝසි—  “කස්ස නු ඛෝ අහං පඨමං ධම්මං දේසේය්‍යං? කෝ ඉමං ධම්මං ඛිප්පමේව ආජානිස්සතී”ති? අථ ඛෝ භගවතෝ ඒතදහෝසි—  “අයං ඛෝ ආළාරෝ කාලාමෝ පණ්ඩිතෝ බ්‍යත්තෝ මේධාවී දීඝරත්තං අප්පරජක්ඛජාතිකෝ; යන්නූනාහං ආළාරස්ස කාලාමස්ස පඨමං ධම්මං දේසේය්‍යං, සෝ ඉමං ධම්මං ඛිප්පමේව ආජානිස්සතී”ති. අථ ඛෝ අන්තරහිතා දේවතා භගවතෝ ආරෝචේසි—  “සත්තාහකාලඞ්කතෝ, භන්තේ, ආළාරෝ කාලාමෝ”ති. භගවතෝපි ඛෝ ඤාණං උදපාදි—  “සත්තාහකාලඞ්කතෝ ආළාරෝ කාලාමෝ”ති. අථ ඛෝ භගවතෝ ඒතදහෝසි—  “මහාජානියෝ ඛෝ ආළාරෝ කාලාමෝ; සචේ හි සෝ ඉමං ධම්මං සුණේය්‍ය, ඛිප්පමේව ආජානේය්‍යා”ති.
</Paragraph>

<Paragraph number="54" book="vi-maha">
අථ ඛෝ භගවතෝ ඒතදහෝසි—  “කස්ස නු ඛෝ අහං පඨමං ධම්මං දේසේය්‍යං? කෝ ඉමං ධම්මං ඛිප්පමේව ආජානිස්සතී”ති? අථ ඛෝ භගවතෝ ඒතදහෝසි—  “අයං ඛෝ උදකෝ රාමපුත්තෝ පණ්ඩිතෝ බ්‍යත්තෝ මේධාවී දීඝරත්තං අප්පරජක්ඛජාතිකෝ; යන්නූනාහං උදකස්ස රාමපුත්තස්ස පඨමං ධම්මං දේසේය්‍යං, සෝ ඉමං ධම්මං ඛිප්පමේව ආජානිස්සතී”ති. අථ ඛෝ අන්තරහිතා දේවතා භගවතෝ ආරෝචේසි—  “අභිදෝසකාලඞ්කතෝ, භන්තේ, උදකෝ රාමපුත්තෝ”ති. භගවතෝපි ඛෝ ඤාණං උදපාදි—  “අභිදෝසකාලඞ්කතෝ උදකෝ රාමපුත්තෝ”ති. අථ ඛෝ භගවතෝ ඒතදහෝසි—  “මහාජානියෝ ඛෝ උදකෝ රාමපුත්තෝ; සචේ හි සෝ ඉමං ධම්මං සුණේය්‍ය, ඛිප්පමේව ආජානේය්‍යා”ති.
</Paragraph>

<Paragraph number="55" book="vi-maha">
අථ ඛෝ භගවතෝ ඒතදහෝසි—  “කස්ස නු ඛෝ අහං පඨමං ධම්මං දේසේය්‍යං? කෝ ඉමං ධම්මං ඛිප්පමේව ආජානිස්සතී”ති? අථ ඛෝ භගවතෝ ඒතදහෝසි—  “බහුකාරා ඛෝ මේ පඤ්චවග්ගියා භික්ඛූ, යේ මං පධානපහිතත්තං උපට්ඨහිංසු; යන්නූනාහං පඤ්චවග්ගියානං භික්ඛූනං පඨමං ධම්මං දේසේය්‍යන්”ති. අථ ඛෝ භගවතෝ ඒතදහෝසි—  “කහං නු ඛෝ ඒතරහි පඤ්චවග්ගියා භික්ඛූ විහරන්තී”ති? අද්දසා ඛෝ භගවා දිබ්බේන චක්ඛුනා විසුද්ධේන අතික්කන්තමානුසකේන පඤ්චවග්ගියේ භික්ඛූ බාරාණසියං විහරන්තේ ඉසිපතනේ මිගදායේ. අථ ඛෝ භගවා උරුවේලායං යථාභිරන්තං විහරිත්වා යේන බාරාණසී තේන චාරිකං පක්කාමි.
</Paragraph>

</Division>
<Division number="11" book="vi-maha">

<Paragraph number="56" book="vi-maha">
අද්දසා ඛෝ උපකෝ ආජීවකෝ භගවන්තං අන්තරා ච ගයං අන්තරා ච බෝධිං අද්ධානමග්ගප්පටිපන්නං, දිස්වාන භගවන්තං ඒතදවෝච—  “විප්පසන්නානි ඛෝ තේ, ආවුසෝ, ඉන්ද්‍රියානි, පරිසුද්ධෝ ඡවිවණ්ණෝ පරියෝදාතෝ. කංසි ත්වං, ආවුසෝ, උද්දිස්ස පබ්බජිතෝ? කෝ වා තේ සත්ථා? කස්ස වා ත්වං ධම්මං රෝචේසී”ති? ඒවං වුත්තේ, භගවා උපකං ආජීවකං ගාථාහි අජ්ඣභාසි—
</Paragraph>

<Paragraph number="57" type="verses" book="vi-maha">
_“සබ්බාභිභූ සබ්බවිදූහමස්මි,_  
_සබ්බේසු ධම්මේසු අනූපලිත්තෝ;_  
_සබ්බඤ්ජහෝ තණ්හාක්ඛයේ විමුත්තෝ,_  
_සයං අභිඤ්ඤාය කමුද්දිසේය්‍යං._  

</Paragraph>

<Paragraph number="58" type="verses" book="vi-maha">
_න මේ ආචරියෝ අත්ථි,_  
_සදිසෝ මේ න විජ්ජති;_  
_සදේවකස්මිං ලෝකස්මිං,_  
_නත්ථි මේ පටිපුග්ගලෝ._  

</Paragraph>

<Paragraph number="59" type="verses" book="vi-maha">
_අහඤ්හි අරහා ලෝකේ,_  
_අහං සත්ථා අනුත්තරෝ;_  
_ඒකෝම්හි සම්මාසම්බුද්ධෝ,_  
_සීතිභූතෝස්මි නිබ්බුතෝ._  

</Paragraph>

<Paragraph number="60" type="verses" book="vi-maha">
_ධම්මචක්කං පවත්තේතුං,_  
_ගච්ඡාමි කාසිනං පුරං;_  
_අන්ධීභූතස්මිං ලෝකස්මිං,_  
_ආහඤ්ඡං අමතදුන්දුභින්”ති._  

</Paragraph>

<Paragraph number="61" book="vi-maha">
“යථා ඛෝ ත්වං, ආවුසෝ, පටිජානාසි, අරහසි අනන්තජිනෝ”ති.
</Paragraph>

<Paragraph number="62" type="verses" book="vi-maha">
_“මාදිසා වේ ජිනා හෝන්ති,_  
_යේ පත්තා ආසවක්ඛයං;_  
_ජිතා මේ පාපකා ධම්මා,_  
_තස්මාහමුපක ජිනෝ”ති._  

</Paragraph>

<Paragraph number="63" book="vi-maha">
ඒවං වුත්තේ, උපකෝ ආජීවකෝ හුපේය්‍යපාවුසෝති වත්වා සීසං ඕකම්පේත්වා උම්මග්ගං ගහේත්වා පක්කාමි.
</Paragraph>

</Division>
<Division number="12" book="vi-maha">

<Paragraph number="64" book="vi-maha">
අථ ඛෝ භගවා අනුපුබ්බේන චාරිකං චරමානෝ යේන බාරාණසී ඉසිපතනං මිගදායෝ, යේන පඤ්චවග්ගියා භික්ඛූ තේනුපසඞ්කමි. අද්දසංසු ඛෝ පඤ්චවග්ගියා භික්ඛූ භගවන්තං දූරතෝව ආගච්ඡන්තං; දිස්වාන අඤ්ඤමඤ්ඤං කතිකං සණ්ඨපේසුං—  “අයං, ආවුසෝ, සමණෝ ගෝතමෝ ආගච්ඡති, බාහුල්ලිකෝ පධානවිබ්භන්තෝ ආවත්තෝ බාහුල්ලාය. සෝ නේව අභිවාදේතබ්බෝ, න පච්චුට්ඨාතබ්බෝ, නාස්ස පත්තචීවරං පටිග්ගහේතබ්බං; අපි ච ඛෝ ආසනං ඨපේතබ්බං, සචේ සෝ ආකඞ්ඛිස්සති නිසීදිස්සතී”ති. යථා යථා ඛෝ භගවා පඤ්චවග්ගියේ භික්ඛූ උපසඞ්කමති තථා තථා පඤ්චවග්ගියා භික්ඛූ නාසක්ඛිංසු සකාය කතිකාය සණ්ඨාතුං. අසණ්ඨහන්තා භගවන්තං පච්චුග්ගන්ත්වා ඒකෝ භගවතෝ පත්තචීවරං පටිග්ගහේසි, ඒකෝ ආසනං පඤ්ඤපේසි, ඒකෝ පාදෝදකං, ඒකෝ පාදපීඨං, ඒකෝ පාදකඨලිකං උපනික්ඛිපි. නිසීදි භගවා පඤ්ඤත්තේ ආසනේ; නිසජ්ජ ඛෝ භගවා පාදේ පක්ඛාලේසි. අපිස්සු භගවන්තං නාමේන ච ආවුසෝවාදේන ච සමුදාචරන්ති.
</Paragraph>

<Paragraph number="65" book="vi-maha">
ඒවං වුත්තේ, භගවා පඤ්චවග්ගියේ භික්ඛූ ඒතදවෝච—  “මා, භික්ඛවේ, තථාගතං නාමේන ච ආවුසෝවාදේන ච සමුදාචරථ. අරහං, භික්ඛවේ, තථාගතෝ සම්මාසම්බුද්ධෝ, ඕදහථ, භික්ඛවේ, සෝතං, අමතමධිගතං, අහමනුසාසාමි, අහං ධම්මං දේසේමි. යථානුසිට්ඨං තථා පටිපජ්ජමානා නචිරස්සේව—  යස්සත්ථාය කුලපුත්තා සම්මදේව අගාරස්මා අනගාරියං පබ්බජන්ති, තදනුත්තරං—  බ්‍රහ්මචරියපරියෝසානං දිට්ඨේව ධම්මේ සයං අභිඤ්ඤා සච්ඡිකත්වා උපසම්පජ්ජ විහරිස්සථා”ති. ඒවං වුත්තේ, පඤ්චවග්ගියා භික්ඛූ භගවන්තං ඒතදවෝචුං—  “තායපි ඛෝ ත්වං, ආවුසෝ ගෝතම, ඉරියාය, තාය පටිපදාය, තාය දුක්කරකාරිකාය නේවජ්ඣගා උත්තරි මනුස්සධම්මා අලමරියඤාණදස්සනවිසේසං, කිං පන ත්වං ඒතරහි, බාහුල්ලිකෝ පධානවිබ්භන්තෝ ආවත්තෝ බාහුල්ලාය, අධිගමිස්සසි උත්තරි මනුස්සධම්මා අලමරියඤාණදස්සනවිසේසන්”ති? ඒවං වුත්තේ, භගවා පඤ්චවග්ගියේ භික්ඛූ ඒතදවෝච—  “න, භික්ඛවේ, තථාගතෝ බාහුල්ලිකෝ, න පධානවිබ්භන්තෝ, න ආවත්තෝ බාහුල්ලාය; අරහං, භික්ඛවේ, තථාගතෝ සම්මාසම්බුද්ධෝ. ඕදහථ, භික්ඛවේ, සෝතං, අමතමධිගතං අහමනුසාසාමි, අහං ධම්මං දේසේමි. යථානුසිට්ඨං තථා පටිපජ්ජමානා නචිරස්සේව—  යස්සත්ථාය කුලපුත්තා සම්මදේව අගාරස්මා අනගාරියං පබ්බජන්ති, තදනුත්තරං—  බ්‍රහ්මචරියපරියෝසානං දිට්ඨේව ධම්මේ සයං අභිඤ්ඤා සච්ඡිකත්වා උපසම්පජ්ජ විහරිස්සථා”ති.
</Paragraph>

<Paragraph number="66" book="vi-maha">
දුතියම්පි ඛෝ පඤ්චවග්ගියා භික්ඛූ භගවන්තං ඒතදවෝචුං …පේ… . දුතියම්පි ඛෝ භගවා පඤ්චවග්ගියේ භික්ඛූ ඒතදවෝච …පේ… . තතියම්පි ඛෝ පඤ්චවග්ගියා භික්ඛූ භගවන්තං ඒතදවෝචුං—  “තායපි ඛෝ ත්වං, ආවුසෝ ගෝතම, ඉරියාය, තාය පටිපදාය, තාය දුක්කරකාරිකාය නේවජ්ඣගා උත්තරි මනුස්සධම්මා අලමරියඤාණදස්සනවිසේසං, කිං පන ත්වං ඒතරහි, බාහුල්ලිකෝ පධානවිබ්භන්තෝ ආවත්තෝ බාහුල්ලාය, අධිගමිස්සසි උත්තරි මනුස්සධම්මා අලමරියඤාණදස්සනවිසේසන්”ති?
</Paragraph>

<Paragraph number="67" book="vi-maha">
ඒවං වුත්තේ භගවා පඤ්චවග්ගියේ භික්ඛූ ඒතදවෝච—  “අභිජානාථ මේ නෝ තුම්හේ, භික්ඛවේ, ඉතෝ පුබ්බේ ඒවරූපං පභාවිතමේතන්”ති? “නෝ හේතං, භන්තේ”. “අරහං, භික්ඛවේ, තථාගතෝ සම්මාසම්බුද්ධෝ, ඕදහථ, භික්ඛවේ, සෝතං, අමතමධිගතං අහමනුසාසාමි, අහං ධම්මං දේසේමි. යථානුසිට්ඨං තථා පටිපජ්ජමානා නචිරස්සේව—  යස්සත්ථාය කුලපුත්තා සම්මදේව අගාරස්මා අනගාරියං පබ්බජන්ති, තදනුත්තරං—  බ්‍රහ්මචරියපරියෝසානං දිට්ඨේව ධම්මේ සයං අභිඤ්ඤා සච්ඡිකත්වා උපසම්පජ්ජ විහරිස්සථා”ති. අසක්ඛි ඛෝ භගවා පඤ්චවග්ගියේ භික්ඛූ සඤ්ඤාපේතුං. අථ ඛෝ පඤ්චවග්ගියා භික්ඛූ භගවන්තං සුස්සූසිංසු, සෝතං ඕදහිංසු, අඤ්ඤා චිත්තං උපට්ඨාපේසුං.
</Paragraph>

</Division>
<Division number="13" book="vi-maha">

<Paragraph number="68" book="vi-maha">
අථ ඛෝ භගවා පඤ්චවග්ගියේ භික්ඛූ ආමන්තේසි—
</Paragraph>

<Paragraph number="69" book="vi-maha">
“ද්වේමේ, භික්ඛවේ, අන්තා පබ්බජිතේන න සේවිතබ්බා. කතමේ ද්වේ? යෝ චායං කාමේසු කාමසුඛල්ලිකානුයෝගෝ හීනෝ ගම්මෝ පෝථුජ්ජනිකෝ අනරියෝ අනත්ථසංහිතෝ, යෝ චායං අත්තකිලමථානුයෝගෝ දුක්ඛෝ අනරියෝ අනත්ථසංහිතෝ. ඒතේ ඛෝ, භික්ඛවේ, උභෝ අන්තේ අනුපගම්ම මජ්ඣිමා පටිපදා තථාගතේන අභිසම්බුද්ධා චක්ඛුකරණී ඤාණකරණී උපසමාය අභිඤ්ඤාය සම්බෝධාය නිබ්බානාය සංවත්තති.
</Paragraph>

<Paragraph number="70" book="vi-maha">
කතමා ච සා, භික්ඛවේ, මජ්ඣිමා පටිපදා තථාගතේන අභිසම්බුද්ධා, චක්ඛුකරණී ඤාණකරණී උපසමාය අභිඤ්ඤාය සම්බෝධාය නිබ්බානාය සංවත්තති? අයමේව අරියෝ අට්ඨඞ්ගිකෝ මග්ගෝ, සේය්‍යථිදං—  සම්මාදිට්ඨි, සම්මාසඞ්කප්පෝ, සම්මාවාචා, සම්මාකම්මන්තෝ, සම්මාආජීවෝ, සම්මාවායාමෝ, සම්මාසති, සම්මාසමාධි. අයං ඛෝ සා, භික්ඛවේ, මජ්ඣිමා පටිපදා තථාගතේන අභිසම්බුද්ධා, චක්ඛුකරණී ඤාණකරණී උපසමාය අභිඤ්ඤාය සම්බෝධාය නිබ්බානාය සංවත්තති.
</Paragraph>

</Division>
<Division number="14" book="vi-maha">

<Paragraph number="71" book="vi-maha">
ඉදං ඛෝ පන, භික්ඛවේ, දුක්ඛං අරියසච්චං. ජාතිපි දුක්ඛා, ජරාපි දුක්ඛා, බ්‍යාධිපි දුක්ඛෝ, මරණම්පි දුක්ඛං, අප්පියේහි සම්පයෝගෝ දුක්ඛෝ, පියේහි විප්පයෝගෝ දුක්ඛෝ, යම්පිච්ඡං න ලභති තම්පි දුක්ඛං. සංඛිත්තේන, පඤ්චුපාදානක්ඛන්ධා දුක්ඛා.
</Paragraph>

<Paragraph number="72" book="vi-maha">
ඉදං ඛෝ පන, භික්ඛවේ, දුක්ඛසමුදයං අරියසච්චං—  යායං තණ්හා පෝනෝබ්භවිකා නන්දීරාගසහගතා තත්‍රතත්‍රාභිනන්දිනී, සේය්‍යථිදං—  කාමතණ්හා, භවතණ්හා, විභවතණ්හා.
</Paragraph>

<Paragraph number="73" book="vi-maha">
ඉදං ඛෝ පන, භික්ඛවේ, දුක්ඛනිරෝධං අරියසච්චං—  යෝ තස්සායේව තණ්හාය අසේසවිරාගනිරෝධෝ, චාගෝ, පටිනිස්සග්ගෝ, මුත්ති, අනාලයෝ.
</Paragraph>

<Paragraph number="74" book="vi-maha">
ඉදං ඛෝ පන, භික්ඛවේ, දුක්ඛනිරෝධගාමිනී පටිපදා අරියසච්චං—  අයමේව අරියෝ අට්ඨඞ්ගිකෝ මග්ගෝ, සේය්‍යථිදං—  සම්මාදිට්ඨි, සම්මාසඞ්කප්පෝ, සම්මාවාචා, සම්මාකම්මන්තෝ, සම්මාආජීවෝ, සම්මාවායාමෝ, සම්මාසති, සම්මාසමාධි.
</Paragraph>

</Division>
<Division number="15" book="vi-maha">

<Paragraph number="75" book="vi-maha">
ඉදං දුක්ඛං අරියසච්චන්ති මේ, භික්ඛවේ, පුබ්බේ අනනුස්සුතේසු ධම්මේසු චක්ඛුං උදපාදි, ඤාණං උදපාදි, පඤ්ඤා උදපාදි, විජ්ජා උදපාදි, ආලෝකෝ උදපාදි. තං ඛෝ පනිදං දුක්ඛං අරියසච්චං පරිඤ්ඤේය්‍යන්ති මේ, භික්ඛවේ, පුබ්බේ අනනුස්සුතේසු ධම්මේසු චක්ඛුං උදපාදි, ඤාණං උදපාදි, පඤ්ඤා උදපාදි, විජ්ජා උදපාදි, ආලෝකෝ උදපාදි. තං ඛෝ පනිදං දුක්ඛං අරියසච්චං පරිඤ්ඤාතන්ති මේ, භික්ඛවේ, පුබ්බේ අනනුස්සුතේසු ධම්මේසු චක්ඛුං උදපාදි, ඤාණං උදපාදි, පඤ්ඤා උදපාදි, විජ්ජා උදපාදි, ආලෝකෝ උදපාදි.
</Paragraph>

<Paragraph number="76" book="vi-maha">
ඉදං දුක්ඛසමුදයං අරියසච්චන්ති මේ, භික්ඛවේ, පුබ්බේ අනනුස්සුතේසු ධම්මේසු චක්ඛුං උදපාදි, ඤාණං උදපාදි, පඤ්ඤා උදපාදි, විජ්ජා උදපාදි, ආලෝකෝ උදපාදි. තං ඛෝ පනිදං දුක්ඛසමුදයං අරියසච්චං පහාතබ්බන්ති මේ, භික්ඛවේ, පුබ්බේ අනනුස්සුතේසු ධම්මේසු චක්ඛුං උදපාදි, ඤාණං උදපාදි, පඤ්ඤා උදපාදි, විජ්ජා උදපාදි, ආලෝකෝ උදපාදි. තං ඛෝ පනිදං දුක්ඛසමුදයං අරියසච්චං පහීනන්ති මේ, භික්ඛවේ, පුබ්බේ අනනුස්සුතේසු ධම්මේසු චක්ඛුං උදපාදි, ඤාණං උදපාදි, පඤ්ඤා උදපාදි, විජ්ජා උදපාදි, ආලෝකෝ උදපාදි.
</Paragraph>

<Paragraph number="77" book="vi-maha">
ඉදං දුක්ඛනිරෝධං අරියසච්චන්ති මේ, භික්ඛවේ, පුබ්බේ අනනුස්සුතේසු ධම්මේසු චක්ඛුං උදපාදි, ඤාණං උදපාදි, පඤ්ඤා උදපාදි, විජ්ජා උදපාදි, ආලෝකෝ උදපාදි. තං ඛෝ පනිදං දුක්ඛනිරෝධං අරියසච්චං සච්ඡිකාතබ්බන්ති මේ, භික්ඛවේ, පුබ්බේ අනනුස්සුතේසු ධම්මේසු චක්ඛුං උදපාදි, ඤාණං උදපාදි, පඤ්ඤා උදපාදි, විජ්ජා උදපාදි, ආලෝකෝ උදපාදි. තං ඛෝ පනිදං දුක්ඛනිරෝධං අරියසච්චං සච්ඡිකතන්ති මේ, භික්ඛවේ, පුබ්බේ අනනුස්සුතේසු ධම්මේසු චක්ඛුං උදපාදි, ඤාණං උදපාදි, පඤ්ඤා උදපාදි, විජ්ජා උදපාදි, ආලෝකෝ උදපාදි.
</Paragraph>

<Paragraph number="78" book="vi-maha">
ඉදං දුක්ඛනිරෝධගාමිනී පටිපදා අරියසච්චන්ති මේ, භික්ඛවේ, පුබ්බේ අනනුස්සුතේසු ධම්මේසු චක්ඛුං උදපාදි, ඤාණං උදපාදි, පඤ්ඤා උදපාදි, විජ්ජා උදපාදි, ආලෝකෝ උදපාදි. තං ඛෝ පනිදං දුක්ඛනිරෝධගාමිනී පටිපදා අරියසච්චං භාවේතබ්බන්ති මේ, භික්ඛවේ, පුබ්බේ අනනුස්සුතේසු ධම්මේසු චක්ඛුං උදපාදි, ඤාණං උදපාදි, පඤ්ඤා උදපාදි, විජ්ජා උදපාදි, ආලෝකෝ උදපාදි. තං ඛෝ පනිදං දුක්ඛනිරෝධගාමිනී පටිපදා අරියසච්චං භාවිතන්ති මේ, භික්ඛවේ, පුබ්බේ අනනුස්සුතේසු ධම්මේසු චක්ඛුං උදපාදි, ඤාණං උදපාදි, පඤ්ඤා උදපාදි, විජ්ජා උදපාදි, ආලෝකෝ උදපාදි.
</Paragraph>

</Division>
<Division number="16" book="vi-maha">

<Paragraph number="79" book="vi-maha">
යාවකීවඤ්ච මේ, භික්ඛවේ, ඉමේසු චතූසු අරියසච්චේසු ඒවං තිපරිවට්ටං ද්වාදසාකාරං යථාභූතං ඤාණදස්සනං න සුවිසුද්ධං අහෝසි, නේව තාවාහං, භික්ඛවේ, සදේවකේ ලෝකේ සමාරකේ සබ්‍රහ්මකේ සස්සමණබ්‍රාහ්මණියා පජාය සදේවමනුස්සාය අනුත්තරං සම්මාසම්බෝධිං අභිසම්බුද්ධෝති පච්චඤ්ඤාසිං.
</Paragraph>

<Paragraph number="80" book="vi-maha">
යතෝ ච ඛෝ මේ, භික්ඛවේ, ඉමේසු චතූසු අරියසච්චේසු ඒවං තිපරිවට්ටං ද්වාදසාකාරං යථාභූතං ඤාණදස්සනං සුවිසුද්ධං අහෝසි, අථාහං, භික්ඛවේ, සදේවකේ ලෝකේ සමාරකේ සබ්‍රහ්මකේ සස්සමණබ්‍රාහ්මණියා පජාය සදේවමනුස්සාය අනුත්තරං සම්මාසම්බෝධිං අභිසම්බුද්ධෝති පච්චඤ්ඤාසිං. ඤාණඤ්ච පන මේ දස්සනං උදපාදි—  අකුප්පා මේ විමුත්ති, අයමන්තිමා ජාති, නත්ථි දානි පුනබ්භවෝ”ති. ඉදමවෝච භගවා අත්තමනා පඤ්චවග්ගියා භික්ඛූ භගවතෝ භාසිතං අභිනන්දුන්ති.
</Paragraph>

<Paragraph number="81" book="vi-maha">
ඉමස්මිඤ්ච පන වේය්‍යාකරණස්මිං භඤ්ඤමානේ ආයස්මතෝ කෝණ්ඩඤ්ඤස්ස විරජං වීතමලං ධම්මචක්ඛුං උදපාදි—  “යං කිඤ්චි සමුදයධම්මං සබ්බං තං නිරෝධධම්මන්”ති.
</Paragraph>

</Division>
<Division number="17" book="vi-maha">

<Paragraph number="82" book="vi-maha">
පවත්තිතේ ච පන භගවතා ධම්මචක්කේ, භුම්මා දේවා සද්දමනුස්සාවේසුං—  “ඒතං භගවතා බාරාණසියං ඉසිපතනේ මිගදායේ අනුත්තරං ධම්මචක්කං පවත්තිතං, අප්පටිවත්තියං සමණේන වා බ්‍රාහ්මණේන වා දේවේන වා මාරේන වා බ්‍රහ්මුනා වා කේනචි වා ලෝකස්මින්”ති. භුම්මානං දේවානං සද්දං සුත්වා චාතුමහාරාජිකා දේවා සද්දමනුස්සාවේසුං …පේ…  චාතුමහාරාජිකානං දේවානං සද්දං සුත්වා තාවතිංසා දේවා …පේ…  යාමා දේවා …පේ…  තුසිතා දේවා …පේ…  නිම්මානරතී දේවා …පේ…  පරනිම්මිතවසවත්තී දේවා …පේ…  බ්‍රහ්මකායිකා දේවා සද්දමනුස්සාවේසුං—  “ඒතං භගවතා බාරාණසියං ඉසිපතනේ මිගදායේ අනුත්තරං ධම්මචක්කං පවත්තිතං අප්පටිවත්තියං සමණේන වා බ්‍රාහ්මණේන වා දේවේන වා මාරේන වා බ්‍රහ්මුනා වා කේනචි වා ලෝකස්මින්”ති.
</Paragraph>

<Paragraph number="83" book="vi-maha">
ඉතිහ තේන ඛණේන, තේන ලයේන, තේන මුහුත්තේන යාව බ්‍රහ්මලෝකා සද්දෝ අබ්භුග්ගච්ඡි. අයඤ්ච දසසහස්සිලෝකධාතු සඞ්කම්පි සම්පකම්පි සම්පවේධි; අප්පමාණෝ ච උළාරෝ ඕභාසෝ ලෝකේ පාතුරහෝසි, අතික්කම්ම දේවානං දේවානුභාවං.
</Paragraph>

<Paragraph number="84" book="vi-maha">
අථ ඛෝ භගවා ඉමං උදානං උදානේසි—  “අඤ්ඤාසි වත භෝ කෝණ්ඩඤ්ඤෝ, අඤ්ඤාසි වත භෝ කෝණ්ඩඤ්ඤෝ”ති. ඉති හිදං ආයස්මතෝ කෝණ්ඩඤ්ඤස්ස “අඤ්ඤාසිකෝණ්ඩඤ්ඤෝ” ත්වේව නාමං අහෝසි.
</Paragraph>

</Division>
<Division number="18" book="vi-maha">

<Paragraph number="85" book="vi-maha">
අථ ඛෝ ආයස්මා අඤ්ඤාසිකෝණ්ඩඤ්ඤෝ දිට්ඨධම්මෝ පත්තධම්මෝ විදිතධම්මෝ පරියෝගාළ්හධම්මෝ තිණ්ණවිචිකිච්ඡෝ විගතකථංකථෝ වේසාරජ්ජප්පත්තෝ අපරප්පච්චයෝ සත්ථුසාසනේ භගවන්තං ඒතදවෝච—  “ලභේය්‍යාහං, භන්තේ, භගවතෝ සන්තිකේ පබ්බජ්ජං, ලභේය්‍යං උපසම්පදන්”ති. “ඒහි භික්ඛූ”ති භගවා අවෝච—  “ස්වාක්ඛාතෝ ධම්මෝ, චර බ්‍රහ්මචරියං සම්මා දුක්ඛස්ස අන්තකිරියායා”ති. සාව තස්ස ආයස්මතෝ උපසම්පදා අහෝසි.
</Paragraph>

</Division>
<Division number="19" book="vi-maha">

<Paragraph number="86" book="vi-maha">
අථ ඛෝ භගවා තදවසේසේ භික්ඛූ ධම්මියා කථාය ඕවදි අනුසාසි. අථ ඛෝ ආයස්මතෝ ච වප්පස්ස ආයස්මතෝ ච භද්දියස්ස භගවතා ධම්මියා කථාය ඕවදියමානානං අනුසාසියමානානං විරජං වීතමලං ධම්මචක්ඛුං උදපාදි—  “යං කිඤ්චි සමුදයධම්මං සබ්බං තං නිරෝධධම්මන්”ති. තේ දිට්ඨධම්මා පත්තධම්මා විදිතධම්මා පරියෝගාළ්හධම්මා තිණ්ණවිචිකිච්ඡා විගතකථංකථා වේසාරජ්ජප්පත්තා අපරප්පච්චයා සත්ථුසාසනේ භගවන්තං ඒතදවෝචුං—  “ලභේය්‍යාම මයං, භන්තේ, භගවතෝ සන්තිකේ පබ්බජ්ජං, ලභේය්‍යාම උපසම්පදන්”ති. “ඒථ භික්ඛවෝ”ති භගවා අවෝච—  “ස්වාක්ඛාතෝ ධම්මෝ, චරථ බ්‍රහ්මචරියං සම්මා දුක්ඛස්ස අන්තකිරියායා”ති. සාව තේසං ආයස්මන්තානං උපසම්පදා අහෝසි.
</Paragraph>

<Paragraph number="87" book="vi-maha">
අථ ඛෝ භගවා තදවසේසේ භික්ඛූ නීහාරභත්තෝ ධම්මියා කථාය ඕවදි අනුසාසි. යං තයෝ භික්ඛූ පිණ්ඩාය චරිත්වා ආහරන්ති, තේන ඡබ්බග්ගෝ යාපේති. අථ ඛෝ ආයස්මතෝ ච මහානාමස්ස ආයස්මතෝ ච අස්සජිස්ස භගවතා ධම්මියා කථාය ඕවදියමානානං අනුසාසියමානානං විරජං වීතමලං ධම්මචක්ඛුං උදපාදි—  “යං කිඤ්චි සමුදයධම්මං සබ්බං තං නිරෝධධම්මන්”ති. තේ දිට්ඨධම්මා පත්තධම්මා විදිතධම්මා පරියෝගාළ්හධම්මා තිණ්ණවිචිකිච්ඡා විගතකථංකථා වේසාරජ්ජප්පත්තා අපරප්පච්චයා සත්ථුසාසනේ භගවන්තං ඒතදවෝචුං—  “ලභේය්‍යාම මයං, භන්තේ, භගවතෝ සන්තිකේ පබ්බජ්ජං, ලභේය්‍යාම උපසම්පදන්”ති. “ඒථ භික්ඛවෝ”ති භගවා අවෝච—  “ස්වාක්ඛාතෝ ධම්මෝ, චරථ බ්‍රහ්මචරියං සම්මා දුක්ඛස්ස අන්තකිරියායා”ති. සාව තේසං ආයස්මන්තානං උපසම්පදා අහෝසි.
</Paragraph>

</Division>
<Division number="20" book="vi-maha">

<Paragraph number="88" book="vi-maha">
අථ ඛෝ භගවා පඤ්චවග්ගියේ භික්ඛූ ආමන්තේසි—
</Paragraph>

<Paragraph number="89" book="vi-maha">
“රූපං, භික්ඛවේ, අනත්තා. රූපඤ්ච හිදං, භික්ඛවේ, අත්තා අභවිස්ස, නයිදං රූපං ආබාධාය සංවත්තේය්‍ය, ලබ්භේථ ච රූපේ—  ‘ඒවං මේ රූපං හෝතු, ඒවං මේ රූපං මා අහෝසී’ති. යස්මා ච ඛෝ, භික්ඛවේ, රූපං අනත්තා, තස්මා රූපං ආබාධාය සංවත්තති, න ච ලබ්භති රූපේ—  ‘ඒවං මේ රූපං හෝතු, ඒවං මේ රූපං මා අහෝසී’ති.
</Paragraph>

<Paragraph number="90" book="vi-maha">
වේදනා අනත්තා. වේදනා ච හිදං, භික්ඛවේ, අත්තා අභවිස්ස, නයිදං වේදනා ආබාධාය සංවත්තේය්‍ය, ලබ්භේථ ච වේදනාය—  ‘ඒවං මේ වේදනා හෝතු, ඒවං මේ වේදනා මා අහෝසී’ති. යස්මා ච ඛෝ, භික්ඛවේ, වේදනා අනත්තා, තස්මා වේදනා ආබාධාය සංවත්තති, න ච ලබ්භති වේදනාය—  ‘ඒවං මේ වේදනා හෝතු, ඒවං මේ වේදනා මා අහෝසී’ති.
</Paragraph>

<Paragraph number="91" book="vi-maha">
සඤ්ඤා අනත්තා. සඤ්ඤා ච හිදං, භික්ඛවේ, අත්තා අභවිස්ස, නයිදං සඤ්ඤා ආබාධාය සංවත්තේය්‍ය, ලබ්භේථ ච සඤ්ඤාය—  ‘ඒවං මේ සඤ්ඤා හෝතු, ඒවං මේ සඤ්ඤා මා අහෝසී’ති. යස්මා ච ඛෝ, භික්ඛවේ, සඤ්ඤා අනත්තා, තස්මා සඤ්ඤා ආබාධාය සංවත්තති, න ච ලබ්භති සඤ්ඤාය—  ‘ඒවං මේ සඤ්ඤා හෝතු, ඒවං මේ සඤ්ඤා මා අහෝසී’ති.
</Paragraph>

<Paragraph number="92" book="vi-maha">
සඞ්ඛාරා අනත්තා. සඞ්ඛාරා ච හිදං, භික්ඛවේ, අත්තා අභවිස්සංසු, නයිදං සඞ්ඛාරා ආබාධාය සංවත්තේය්‍යුං, ලබ්භේථ ච සඞ්ඛාරේසු—  ‘ඒවං මේ සඞ්ඛාරා හෝන්තු, ඒවං මේ සඞ්ඛාරා මා අහේසුන්’ති. යස්මා ච ඛෝ, භික්ඛවේ, සඞ්ඛාරා අනත්තා, තස්මා සඞ්ඛාරා ආබාධාය සංවත්තන්ති, න ච ලබ්භති සඞ්ඛාරේසු—  ‘ඒවං මේ සඞ්ඛාරා හෝන්තු, ඒවං මේ සඞ්ඛාරා මා අහේසුන්’ති.
</Paragraph>

<Paragraph number="93" book="vi-maha">
විඤ්ඤාණං අනත්තා. විඤ්ඤාණඤ්ච හිදං, භික්ඛවේ, අත්තා අභවිස්ස, නයිදං විඤ්ඤාණං ආබාධාය සංවත්තේය්‍ය, ලබ්භේථ ච විඤ්ඤාණේ—  ‘ඒවං මේ විඤ්ඤාණං හෝතු, ඒවං මේ විඤ්ඤාණං මා අහෝසී’ති. යස්මා ච ඛෝ, භික්ඛවේ, විඤ්ඤාණං අනත්තා, තස්මා විඤ්ඤාණං ආබාධාය සංවත්තති, න ච ලබ්භති විඤ්ඤාණේ—  ‘ඒවං මේ විඤ්ඤාණං හෝතු, ඒවං මේ විඤ්ඤාණං මා අහෝසී’ති.
</Paragraph>

</Division>
<Division number="21" book="vi-maha">

<Paragraph number="94" book="vi-maha">
තං කිං මඤ්ඤථ, භික්ඛවේ, රූපං නිච්චං වා අනිච්චං වා”ති? “අනිච්චං, භන්තේ”. “යං පනානිච්චං දුක්ඛං වා තං සුඛං වා”ති? “දුක්ඛං, භන්තේ”. “යං පනානිච්චං දුක්ඛං විපරිණාමධම්මං, කල්ලං නු තං සමනුපස්සිතුං—  ඒතං මම, ඒසෝහමස්මි, ඒසෝ මේ අත්තා”ති? “නෝ හේතං, භන්තේ”.
</Paragraph>

<Paragraph number="95" book="vi-maha">
“වේදනා නිච්චා වා අනිච්චා වා”ති? “අනිච්චා, භන්තේ”. “යං පනානිච්චං දුක්ඛං වා තං සුඛං වා”ති? “දුක්ඛං, භන්තේ”. “යං පනානිච්චං දුක්ඛං විපරිණාමධම්මං, කල්ලං නු තං සමනුපස්සිතුං—  ඒතං මම, ඒසෝහමස්මි, ඒසෝ මේ අත්තා”ති? “නෝ හේතං, භන්තේ”.
</Paragraph>

<Paragraph number="96" book="vi-maha">
“සඤ්ඤා නිච්චා වා අනිච්චා වා”ති? “අනිච්චා, භන්තේ”. “යං පනානිච්චං දුක්ඛං වා තං සුඛං වා”ති? “දුක්ඛං, භන්තේ”. “යං පනානිච්චං දුක්ඛං විපරිණාමධම්මං, කල්ලං නු තං සමනුපස්සිතුං—  ඒතං මම, ඒසෝහමස්මි, ඒසෝ මේ අත්තා”ති? “නෝ හේතං, භන්තේ”.
</Paragraph>

<Paragraph number="97" book="vi-maha">
“සඞ්ඛාරා නිච්චා වා අනිච්චා වා”ති? “අනිච්චා, භන්තේ”. “යං පනානිච්චං දුක්ඛං වා තං සුඛං වා”ති? “දුක්ඛං, භන්තේ”. “යං පනානිච්චං දුක්ඛං විපරිණාමධම්මං, කල්ලං නු තං සමනුපස්සිතුං—  ඒතං මම, ඒසෝහමස්මි, ඒසෝ මේ අත්තා”ති? “නෝ හේතං, භන්තේ”.
</Paragraph>

<Paragraph number="98" book="vi-maha">
“විඤ්ඤාණං නිච්චං වා අනිච්චං වා”ති? “අනිච්චං, භන්තේ”. “යං පනානිච්චං දුක්ඛං වා තං සුඛං වා”ති? “දුක්ඛං, භන්තේ”. “යං පනානිච්චං දුක්ඛං විපරිණාමධම්මං, කල්ලං නු තං සමනුපස්සිතුං—  ඒතං මම, ඒසෝහමස්මි, ඒසෝ මේ අත්තා”ති? “නෝ හේතං, භන්තේ”.
</Paragraph>

</Division>
<Division number="22" book="vi-maha">

<Paragraph number="99" book="vi-maha">
“තස්මාතිහ, භික්ඛවේ, යං කිඤ්චි රූපං අතීතානාගතපච්චුප්පන්නං අජ්ඣත්තං වා බහිද්ධා වා ඕළාරිකං වා සුඛුමං වා හීනං වා පණීතං වා යං දූරේ සන්තිකේ වා, සබ්බං රූපං—  නේතං මම, නේසෝහමස්මි, න මේසෝ අත්තාති—  ඒවමේතං යථාභූතං සම්මප්පඤ්ඤාය දට්ඨබ්බං.
</Paragraph>

<Paragraph number="100" book="vi-maha">
යා කාචි වේදනා අතීතානාගතපච්චුප්පන්නා අජ්ඣත්තං වා බහිද්ධා වා ඕළාරිකා වා සුඛුමා වා හීනා වා පණීතා වා යා දූරේ සන්තිකේ වා, සබ්බා වේදනා—  නේතං මම, නේසෝහමස්මි, න මේසෝ අත්තාති—  ඒවමේතං යථාභූතං සම්මප්පඤ්ඤාය දට්ඨබ්බං.
</Paragraph>

<Paragraph number="101" book="vi-maha">
යා කාචි සඤ්ඤා අතීතානාගතපච්චුප්පන්නා අජ්ඣත්තං වා බහිද්ධා වා ඕළාරිකා වා සුඛුමා වා හීනා වා පණීතා වා යා දූරේ සන්තිකේ වා, සබ්බා සඤ්ඤා—  නේතං මම, නේසෝහමස්මි, න මේසෝ අත්තාති—  ඒවමේතං යථාභූතං සම්මප්පඤ්ඤාය දට්ඨබ්බං.
</Paragraph>

<Paragraph number="102" book="vi-maha">
යේ කේචි සඞ්ඛාරා අතීතානාගතපච්චුප්පන්නා අජ්ඣත්තං වා බහිද්ධා වා ඕළාරිකා වා සුඛුමා වා හීනා වා පණීතා වා යේ දූරේ සන්තිකේ වා, සබ්බේ සඞ්ඛාරා—  නේතං මම, නේසෝහමස්මි, න මේසෝ අත්තාති—  ඒවමේතං යථාභූතං සම්මප්පඤ්ඤාය දට්ඨබ්බං.
</Paragraph>

<Paragraph number="103" book="vi-maha">
යං කිඤ්චි විඤ්ඤාණං අතීතානාගතපච්චුප්පන්නං අජ්ඣත්තං වා බහිද්ධා වා ඕළාරිකං වා සුඛුමං වා හීනං වා පණීතං වා යං දූරේ සන්තිකේ වා, සබ්බං විඤ්ඤාණං—  නේතං මම, නේසෝහමස්මි, න මේසෝ අත්තාති—  ඒවමේතං යථාභූතං සම්මප්පඤ්ඤාය දට්ඨබ්බං.
</Paragraph>

</Division>
<Division number="23" book="vi-maha">

<Paragraph number="104" book="vi-maha">
ඒවං පස්සං, භික්ඛවේ, සුතවා අරියසාවකෝ රූපස්මිම්පි නිබ්බින්දති, වේදනායපි නිබ්බින්දති, සඤ්ඤායපි නිබ්බින්දති, සඞ්ඛාරේසුපි නිබ්බින්දති, විඤ්ඤාණස්මිම්පි නිබ්බින්දති; නිබ්බින්දං විරජ්ජති; විරාගා විමුච්චති; විමුත්තස්මිං විමුත්තමිති ඤාණං හෝති, ‘ඛීණා ජාති, වුසිතං බ්‍රහ්මචරියං, කතං කරණීයං, නාපරං ඉත්ථත්තායා’ති පජානාතී”ති.
</Paragraph>

</Division>
<Division number="24" book="vi-maha">

<Paragraph number="105" book="vi-maha">
ඉදමවෝච භගවා. අත්තමනා පඤ්චවග්ගියා භික්ඛූ භගවතෝ භාසිතං අභිනන්දුන්ති. ඉමස්මිඤ්ච පන වේය්‍යාකරණස්මිං භඤ්ඤමානේ පඤ්චවග්ගියානං භික්ඛූනං අනුපාදාය ආසවේහි චිත්තානි විමුච්චිංසු. තේන ඛෝ පන සමයේන ඡ ලෝකේ අරහන්තෝ හෝන්ති.

</Paragraph>
</Division>

<Paragraph number="106" type="center" book="vi-maha">
පඤ්චවග්ගියකථා නිට්ඨිතා.

  
පඨමභාණවාරෝ.
</Paragraph>