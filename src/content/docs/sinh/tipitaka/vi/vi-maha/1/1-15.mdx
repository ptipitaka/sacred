---
title: "1.15 උපජ්ඣායවත්තකථා"
tableOfContents: false
sidebar:
  order: 7
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="64" book="vi-maha">

<Paragraph number="251" book="vi-maha">
තේන ඛෝ පන සමයේන භික්ඛූ අනුපජ්ඣායකා අනාචරියකා අනෝවදියමානා අනනුසාසියමානා දුන්නිවත්ථා දුප්පාරුතා අනාකප්පසම්පන්නා පිණ්ඩාය චරන්ති; මනුස්සානං භුඤ්ජමානානං උපරිභෝජනේපි උත්තිට්ඨපත්තං උපනාමේන්ති, උපරිඛාදනීයේපි උත්තිට්ඨපත්තං උපනාමේන්ති, උපරිසායනීයේපි උත්තිට්ඨපත්තං උපනාමේන්ති, උපරිපානීයේපි උත්තිට්ඨපත්තං උපනාමේන්ති; සාමං සූපම්පි ඕදනම්පි විඤ්ඤාපේත්වා භුඤ්ජන්ති; භත්තග්ගේපි උච්චාසද්දා මහාසද්දා විහරන්ති. මනුස්සා උජ්ඣායන්ති ඛිය්‍යන්ති විපාචේන්ති—  “කථඤ්හි නාම සමණා සක්‍යපුත්තියා දුන්නිවත්ථා දුප්පාරුතා අනාකප්පසම්පන්නා පිණ්ඩාය චරිස්සන්ති; මනුස්සානං භුඤ්ජමානානං, උපරිභෝජනේපි උත්තිට්ඨපත්තං උපනාමේස්සන්ති, උපරිඛාදනීයේපි උත්තිට්ඨපත්තං උපනාමේස්සන්ති, උපරිසායනීයේපි උත්තිට්ඨපත්තං උපනාමේස්සන්ති, උපරිපානීයේපි උත්තිට්ඨපත්තං උපනාමේස්සන්ති; සාමං සූපම්පි ඕදනම්පි විඤ්ඤාපේත්වා භුඤ්ජිස්සන්ති; භත්තග්ගේපි උච්චාසද්දා මහාසද්දා විහරිස්සන්ති සේය්‍යථාපි බ්‍රාහ්මණා බ්‍රාහ්මණභෝජනේ”ති.
</Paragraph>

<Paragraph number="252" book="vi-maha">
අස්සෝසුං ඛෝ භික්ඛූ තේසං මනුස්සානං උජ්ඣායන්තානං ඛිය්‍යන්තානං විපාචේන්තානං. යේ තේ භික්ඛූ අප්පිච්ඡා සන්තුට්ඨා ලජ්ජිනෝ කුක්කුච්චකා සික්ඛාකාමා, තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම භික්ඛූ දුන්නිවත්ථා දුප්පාරුතා අනාකප්පසම්පන්නා පිණ්ඩාය චරිස්සන්ති; මනුස්සානං භුඤ්ජමානානං, උපරිභෝජනේපි උත්තිට්ඨපත්තං උපනාමේස්සන්ති, උපරිඛාදනීයේපි උත්තිට්ඨපත්තං උපනාමේස්සන්ති, උපරිසායනීයේපි උත්තිට්ඨපත්තං උපනාමේස්සන්ති, උපරිපානීයේපි උත්තිට්ඨපත්තං උපනාමේස්සන්ති; සාමං සූපම්පි ඕදනම්පි විඤ්ඤාපේත්වා භුඤ්ජිස්සන්ති; භත්තග්ගේපි උච්චාසද්දා මහාසද්දා විහරිස්සන්තී”ති. අථ ඛෝ තේ භික්ඛූ …පේ…  භගවතෝ ඒතමත්ථං ආරෝචේසුං.
</Paragraph>

<Paragraph number="253" book="vi-maha">
අථ ඛෝ භගවා ඒතස්මිං නිදානේ ඒතස්මිං පකරණේ භික්ඛුසංඝං සන්නිපාතාපේත්වා භික්ඛූ පටිපුච්ඡි—  “සච්චං කිර, භික්ඛවේ, භික්ඛූ දුන්නිවත්ථා දුප්පාරුතා අනාකප්පසම්පන්නා පිණ්ඩාය චරන්ති, මනුස්සානං භුඤ්ජමානානං උපරිභෝජනේපි උත්තිට්ඨපත්තං උපනාමේන්ති, උපරිඛාදනීයේපි උත්තිට්ඨපත්තං උපනාමේන්ති, උපරිසායනීයේපි උත්තිට්ඨපත්තං උපනාමේන්ති, උපරිපානීයේපි උත්තිට්ඨපත්තං උපනාමේන්ති, සාමං සූපම්පි ඕදනම්පි විඤ්ඤාපේත්වා භුඤ්ජන්ති, භත්තග්ගේපි උච්චාසද්දා මහාසද්දා විහරන්තී”ති? “සච්චං, භගවා”ති. විගරහි බුද්ධෝ භගවා—  “අනනුච්ඡවිකං, භික්ඛවේ, තේසං මෝඝපුරිසානං අනනුලෝමිකං අප්පතිරූපං අස්සාමණකං අකප්පියං අකරණීයං. කථඤ්හි නාම තේ, භික්ඛවේ, මෝඝපුරිසා දුන්නිවත්ථා දුප්පාරුතා අනාකප්පසම්පන්නා පිණ්ඩාය චරිස්සන්ති, මනුස්සානං භුඤ්ජමානානං උපරිභෝජනේපි උත්තිට්ඨපත්තං උපනාමේස්සන්ති, උපරිඛාදනීයේපි උත්තිට්ඨපත්තං උපනාමේස්සන්ති, උපරිසායනීයේපි උත්තිට්ඨපත්තං උපනාමේස්සන්ති, උපරිපානීයේපි උත්තිට්ඨපත්තං උපනාමේස්සන්ති, සාමං සූපම්පි ඕදනම්පි විඤ්ඤාපේත්වා භුඤ්ජිස්සන්ති, භත්තග්ගේපි උච්චාසද්දා මහාසද්දා විහරිස්සන්ති. නේතං, භික්ඛවේ, අප්පසන්නානං වා පසාදාය, පසන්නානං වා භිය්‍යෝභාවාය. අථ ඛ්වේතං, භික්ඛවේ, අප්පසන්නානඤ්චේව අප්පසාදාය, පසන්නානඤ්ච ඒකච්චානං අඤ්ඤථත්තායා”ති. අථ ඛෝ භගවා තේ භික්ඛූ අනේකපරියායේන විගරහිත්වා දුබ්භරතාය දුප්පෝසතාය මහිච්ඡතාය අසන්තුට්ඨිතාය සඞ්ගණිකාය කෝසජ්ජස්ස අවණ්ණං භාසිත්වා අනේකපරියායේන සුභරතාය සුපෝසතාය අප්පිච්ඡස්ස සන්තුට්ඨස්ස සල්ලේඛස්ස ධුතස්ස පාසාදිකස්ස අපචයස්ස වීරියාරම්භස්ස වණ්ණං භාසිත්වා භික්ඛූනං තදනුච්ඡවිකං තදනුලෝමිකං ධම්මිං කථං කත්වා භික්ඛූ ආමන්තේසි—
</Paragraph>

</Division>
<Division number="65" book="vi-maha">

<Paragraph number="254" book="vi-maha">
“අනුජානාමි, භික්ඛවේ, උපජ්ඣායං. උපජ්ඣායෝ, භික්ඛවේ, සද්ධිවිහාරිකම්හි පුත්තචිත්තං උපට්ඨපේස්සති, සද්ධිවිහාරිකෝ උපජ්ඣායම්හි පිතුචිත්තං උපට්ඨපේස්සති. ඒවං තේ අඤ්ඤමඤ්ඤං සගාරවා සප්පතිස්සා සභාගවුත්තිනෝ විහරන්තා ඉමස්මිං ධම්මවිනයේ වුඩ්ඪිං විරුළ්හිං වේපුල්ලං ආපජ්ජිස්සන්ති. ඒවඤ්ච පන, භික්ඛවේ, උපජ්ඣායෝ ගහේතබ්බෝ—  ඒකංසං උත්තරාසඞ්ගං කරිත්වා පාදේ වන්දිත්වා උක්කුටිකං නිසීදිත්වා අඤ්ජලිං පග්ගහේත්වා ඒවමස්ස වචනීයෝ—  ‘උපජ්ඣායෝ මේ, භන්තේ, හෝහි; උපජ්ඣායෝ මේ, භන්තේ, හෝහි; උපජ්ඣායෝ මේ, භන්තේ, හෝහී’ති. සාහූති වා ලහූති වා ඕපායිකන්ති වා පතිරූපන්ති වා පාසාදිකේන සම්පාදේහීති වා කායේන විඤ්ඤාපේති, වාචාය විඤ්ඤාපේති, කායේන වාචාය විඤ්ඤාපේති, ගහිතෝ හෝති උපජ්ඣායෝ; න කායේන විඤ්ඤාපේති, න වාචාය විඤ්ඤාපේති, න කායේන වාචාය විඤ්ඤාපේති, න ගහිතෝ හෝති උපජ්ඣායෝ.
</Paragraph>

</Division>
<Division number="66" book="vi-maha">

<Paragraph number="255" book="vi-maha">
සද්ධිවිහාරිකේන, භික්ඛවේ, උපජ්ඣායම්හි සම්මා වත්තිතබ්බං. තත්‍රායං සම්මාවත්තනා—
</Paragraph>

<Paragraph number="256" book="vi-maha">
කාලස්සේව වුට්ඨාය උපාහනා ඕමුඤ්චිත්වා ඒකංසං උත්තරාසඞ්ගං කරිත්වා දන්තකට්ඨං දාතබ්බං, මුඛෝදකං දාතබ්බං, ආසනං පඤ්ඤපේතබ්බං. සචේ යාගු හෝති, භාජනං ධෝවිත්වා යාගු උපනාමේතබ්බා. යාගුං පීතස්ස උදකං දත්වා භාජනං පටිග්ගහේත්වා නීචං කත්වා සාධුකං අප්පටිඝංසන්තේන ධෝවිත්වා පටිසාමේතබ්බං. උපජ්ඣායම්හි වුට්ඨිතේ ආසනං උද්ධරිතබ්බං. සචේ සෝ දේසෝ උක්ලාපෝ හෝති, සෝ දේසෝ සම්මජ්ජිතබ්බෝ.
</Paragraph>

<Paragraph number="257" book="vi-maha">
සචේ උපජ්ඣායෝ ගාමං පවිසිතුකාමෝ හෝති, නිවාසනං දාතබ්බං, පටිනිවාසනං පටිග්ගහේතබ්බං, කායබන්ධනං දාතබ්බං, සගුණං කත්වා සඞ්ඝාටියෝ දාතබ්බා, ධෝවිත්වා පත්තෝ සෝදකෝ දාතබ්බෝ. සචේ උපජ්ඣායෝ පච්ඡාසමණං ආකඞ්ඛති, තිමණ්ඩලං පටිච්ඡාදේන්තේන පරිමණ්ඩලං නිවාසේත්වා කායබන්ධනං බන්ධිත්වා සගුණං කත්වා සඞ්ඝාටියෝ පාරුපිත්වා ගණ්ඨිකං පටිමුඤ්චිත්වා ධෝවිත්වා පත්තං ගහේත්වා උපජ්ඣායස්ස පච්ඡාසමණේන හෝතබ්බං. නාතිදූරේ ගන්තබ්බං, නාච්චාසන්නේ ගන්තබ්බං, පත්තපරියාපන්නං පටිග්ගහේතබ්බං. න උපජ්ඣායස්ස භණමානස්ස අන්තරන්තරා කථා ඕපාතේතබ්බා. උපජ්ඣායෝ ආපත්තිසාමන්තා භණමානෝ නිවාරේතබ්බෝ.
</Paragraph>

<Paragraph number="258" book="vi-maha">
නිවත්තන්තේන පඨමතරං ආගන්ත්වා ආසනං පඤ්ඤපේතබ්බං, පාදෝදකං පාදපීඨං පාදකථලිකං උපනික්ඛිපිතබ්බං, පච්චුග්ගන්ත්වා පත්තචීවරං පටිග්ගහේතබ්බං, පටිනිවාසනං දාතබ්බං, නිවාසනං පටිග්ගහේතබ්බං. සචේ චීවරං සින්නං හෝති, මුහුත්තං උණ්හේ ඕතාපේතබ්බං, න ච උණ්හේ චීවරං නිදහිතබ්බං; චීවරං සඞ්ඝරිතබ්බං, චීවරං සඞ්ඝරන්තේන චතුරඞ්ගුලං කණ්ණං උස්සාරේත්වා චීවරං සඞ්ඝරිතබ්බං—  මා මජ්ඣේ භඞ්ගෝ අහෝසීති. ඕභෝගේ කායබන්ධනං කාතබ්බං.
</Paragraph>

<Paragraph number="259" book="vi-maha">
සචේ පිණ්ඩපාතෝ හෝති, උපජ්ඣායෝ ච භුඤ්ජිතුකාමෝ හෝති, උදකං දත්වා පිණ්ඩපාතෝ උපනාමේතබ්බෝ. උපජ්ඣායෝ පානීයේන පුච්ඡිතබ්බෝ. භුත්තාවිස්ස උදකං දත්වා පත්තං පටිග්ගහේත්වා නීචං කත්වා සාධුකං අප්පටිඝංසන්තේන ධෝවිත්වා වෝදකං කත්වා මුහුත්තං උණ්හේ ඕතාපේතබ්බෝ, න ච උණ්හේ පත්තෝ නිදහිතබ්බෝ. පත්තචීවරං නික්ඛිපිතබ්බං. පත්තං නික්ඛිපන්තේන ඒකේන හත්ථේන පත්තං ගහේත්වා ඒකේන හත්ථේන හේට්ඨාමඤ්චං වා හේට්ඨාපීඨං වා පරාමසිත්වා පත්තෝ නික්ඛිපිතබ්බෝ. න ච අනන්තරහිතාය භූමියා පත්තෝ නික්ඛිපිතබ්බෝ. චීවරං නික්ඛිපන්තේන ඒකේන හත්ථේන චීවරං ගහේත්වා ඒකේන හත්ථේන චීවරවංසං වා චීවරරජ්ජුං වා පමජ්ජිත්වා පාරතෝ අන්තං ඕරතෝ භෝගං කත්වා චීවරං නික්ඛිපිතබ්බං. උපජ්ඣායම්හි වුට්ඨිතේ ආසනං උද්ධරිතබ්බං, පාදෝදකං පාදපීඨං පාදකථලිකං පටිසාමේතබ්බං. සචේ සෝ දේසෝ උක්ලාපෝ හෝති, සෝ දේසෝ සම්මජ්ජිතබ්බෝ.
</Paragraph>

<Paragraph number="260" book="vi-maha">
සචේ උපජ්ඣායෝ නහායිතුකාමෝ හෝති, නහානං පටියාදේතබ්බං. සචේ සීතේන අත්ථෝ හෝති, සීතං පටියාදේතබ්බං. සචේ උණ්හේන අත්ථෝ හෝති, උණ්හං පටියාදේතබ්බං.
</Paragraph>

<Paragraph number="261" book="vi-maha">
සචේ උපජ්ඣායෝ ජන්තාඝරං පවිසිතුකාමෝ හෝති, චුණ්ණං සන්නේතබ්බං, මත්තිකා තේමේතබ්බා, ජන්තාඝරපීඨං ආදාය උපජ්ඣායස්ස පිට්ඨිතෝ පිට්ඨිතෝ ගන්ත්වා ජන්තාඝරපීඨං දත්වා චීවරං පටිග්ගහේත්වා ඒකමන්තං නික්ඛිපිතබ්බං, චුණ්ණං දාතබ්බං, මත්තිකා දාතබ්බා. සචේ උස්සහති, ජන්තාඝරං පවිසිතබ්බං. ජන්තාඝරං පවිසන්තේන මත්තිකාය මුඛං මක්ඛේත්වා පුරතෝ ච පච්ඡතෝ ච පටිච්ඡාදේත්වා ජන්තාඝරං පවිසිතබ්බං. න ථේරේ භික්ඛූ අනුපඛජ්ජ නිසීදිතබ්බං. න නවා භික්ඛූ ආසනේන පටිබාහිතබ්බා. ජන්තාඝරේ උපජ්ඣායස්ස පරිකම්මං කාතබ්බං. ජන්තාඝරා නික්ඛමන්තේන ජන්තාඝරපීඨං ආදාය පුරතෝ ච පච්ඡතෝ ච පටිච්ඡාදේත්වා ජන්තාඝරා නික්ඛමිතබ්බං.
</Paragraph>

<Paragraph number="262" book="vi-maha">
උදකේපි උපජ්ඣායස්ස පරිකම්මං කාතබ්බං. නහාතේන පඨමතරං උත්තරිත්වා අත්තනෝ ගත්තං වෝදකං කත්වා නිවාසේත්වා උපජ්ඣායස්ස ගත්තතෝ උදකං පමජ්ජිතබ්බං, නිවාසනං දාතබ්බං, සඞ්ඝාටි දාතබ්බා, ජන්තාඝරපීඨං ආදාය පඨමතරං ආගන්ත්වා ආසනං පඤ්ඤපේතබ්බං, පාදෝදකං පාදපීඨං පාදකථලිකං උපනික්ඛිපිතබ්බං, උපජ්ඣායෝ පානීයේන පුච්ඡිතබ්බෝ. සචේ උද්දිසාපේතුකාමෝ හෝති, උද්දිසිතබ්බෝ. සචේ පරිපුච්ඡිතුකාමෝ හෝති, පරිපුච්ඡිතබ්බෝ.
</Paragraph>

<Paragraph number="263" book="vi-maha">
යස්මිං විහාරේ උපජ්ඣායෝ විහරති, සචේ සෝ විහාරෝ උක්ලාපෝ හෝති, සචේ උස්සහති, සෝධේතබ්බෝ. විහාරං සෝධේන්තේන පඨමං පත්තචීවරං නීහරිත්වා ඒකමන්තං නික්ඛිපිතබ්බං. නිසීදනපච්චත්ථරණං නීහරිත්වා ඒකමන්තං නික්ඛිපිතබ්බං. භිසිබිබ්බෝහනං නීහරිත්වා ඒකමන්තං නික්ඛිපිතබ්බං. මඤ්චෝ නීචං කත්වා සාධුකං අප්පටිඝංසන්තේන, අසඞ්ඝට්ටේන්තේන කවාටපිට්ඨං, නීහරිත්වා ඒකමන්තං නික්ඛිපිතබ්බෝ. පීඨං නීචං කත්වා සාධුකං අප්පටිඝංසන්තේන, අසඞ්ඝට්ටේන්තේන කවාටපිට්ඨං, නීහරිත්වා ඒකමන්තං නික්ඛිපිතබ්බං. මඤ්චපටිපාදකා නීහරිත්වා ඒකමන්තං නික්ඛිපිතබ්බා. ඛේළමල්ලකෝ නීහරිත්වා ඒකමන්තං නික්ඛිපිතබ්බෝ. අපස්සේනඵලකං නීහරිත්වා ඒකමන්තං නික්ඛිපිතබ්බං. භූමත්ථරණං යථාපඤ්ඤත්තං සල්ලක්ඛේත්වා නීහරිත්වා ඒකමන්තං නික්ඛිපිතබ්බං. සචේ විහාරේ සන්තානකං හෝති, උල්ලෝකා පඨමං ඕහාරේතබ්බං, ආලෝකසන්ධිකණ්ණභාගා පමජ්ජිතබ්බා. සචේ ගේරුකපරිකම්මකතා භිත්ති කණ්ණකිතා හෝති, චෝළකං තේමේත්වා පීළේත්වා පමජ්ජිතබ්බා. සචේ කාළවණ්ණකතා භූමි කණ්ණකිතා හෝති, චෝළකං තේමේත්වා පීළේත්වා පමජ්ජිතබ්බා. සචේ අකතා හෝති භූමි, උදකේන පරිප්ඵෝසිත්වා සම්මජ්ජිතබ්බා—  මා විහාරෝ රජේන උහඤ්ඤීති. සඞ්කාරං විචිනිත්වා ඒකමන්තං ඡඩ්ඩේතබ්බං.
</Paragraph>

<Paragraph number="264" book="vi-maha">
භූමත්ථරණං ඕතාපේත්වා සෝධේත්වා පප්ඵෝටේත්වා අතිහරිත්වා යථාපඤ්ඤත්තං පඤ්ඤපේතබ්බං. මඤ්චපටිපාදකා ඕතාපේත්වා පමජ්ජිත්වා අතිහරිත්වා යථාඨානේ ඨපේතබ්බා. මඤ්චෝ ඕතාපේත්වා සෝධේත්වා පප්ඵෝටේත්වා නීචං කත්වා සාධුකං අප්පටිඝංසන්තේන, අසඞ්ඝට්ටේන්තේන කවාටපිට්ඨං, අතිහරිත්වා යථාපඤ්ඤත්තං පඤ්ඤපේතබ්බෝ. පීඨං ඕතාපේත්වා සෝධේත්වා පප්ඵෝටේත්වා නීචං කත්වා සාධුකං අප්පටිඝංසන්තේන, අසඞ්ඝට්ටේන්තේන කවාටපිට්ඨං, අතිහරිත්වා යථාපඤ්ඤත්තං පඤ්ඤපේතබ්බං. භිසිබිබ්බෝහනං ඕතාපේත්වා සෝධේත්වා පප්ඵෝටේත්වා අතිහරිත්වා යථාපඤ්ඤත්තං පඤ්ඤපේතබ්බං. නිසීදනපච්චත්ථරණං ඕතාපේත්වා සෝධේත්වා පප්ඵෝටේත්වා අතිහරිත්වා යථාපඤ්ඤත්තං පඤ්ඤපේතබ්බං. ඛේළමල්ලකෝ ඕතාපේත්වා පමජ්ජිත්වා අතිහරිත්වා යථාඨානේ ඨපේතබ්බෝ. අපස්සේනඵලකං ඕතාපේත්වා පමජ්ජිත්වා අතිහරිත්වා යථාඨානේ ඨපේතබ්බං. පත්තචීවරං නික්ඛිපිතබ්බං. පත්තං නික්ඛිපන්තේන ඒකේන හත්ථේන පත්තං ගහේත්වා ඒකේන හත්ථේන හේට්ඨාමඤ්චං වා හේට්ඨාපීඨං වා පරාමසිත්වා පත්තෝ නික්ඛිපිතබ්බෝ. න ච අනන්තරහිතාය භූමියා පත්තෝ නික්ඛිපිතබ්බෝ. චීවරං නික්ඛිපන්තේන ඒකේන හත්ථේන චීවරං ගහේත්වා ඒකේන හත්ථේන චීවරවංසං වා චීවරරජ්ජුං වා පමජ්ජිත්වා පාරතෝ අන්තං ඕරතෝ භෝගං කත්වා චීවරං නික්ඛිපිතබ්බං.
</Paragraph>

<Paragraph number="265" book="vi-maha">
සචේ පුරත්ථිමා සරජා වාතා වායන්ති, පුරත්ථිමා වාතපානා ථකේතබ්බා. සචේ පච්ඡිමා සරජා වාතා වායන්ති, පච්ඡිමා වාතපානා ථකේතබ්බා. සචේ උත්තරා සරජා වාතා වායන්ති, උත්තරා වාතපානා ථකේතබ්බා. සචේ දක්ඛිණා සරජා වාතා වායන්ති, දක්ඛිණා වාතපානා ථකේතබ්බා. සචේ සීතකාලෝ හෝති, දිවා වාතපානා විවරිතබ්බා, රත්තිං ථකේතබ්බා. සචේ උණ්හකාලෝ හෝති, දිවා වාතපානා ථකේතබ්බා, රත්තිං විවරිතබ්බා.
</Paragraph>

<Paragraph number="266" book="vi-maha">
සචේ පරිවේණං උක්ලාපං හෝති, පරිවේණං සම්මජ්ජිතබ්බං. සචේ කෝට්ඨකෝ උක්ලාපෝ හෝති, කෝට්ඨකෝ සම්මජ්ජිතබ්බෝ. සචේ උපට්ඨානසාලා උක්ලාපා හෝති, උපට්ඨානසාලා සම්මජ්ජිතබ්බා. සචේ අග්ගිසාලා උක්ලාපා හෝති, අග්ගිසාලා සම්මජ්ජිතබ්බා. සචේ වච්චකුටි උක්ලාපා හෝති, වච්චකුටි සම්මජ්ජිතබ්බා. සචේ පානීයං න හෝති, පානීයං උපට්ඨාපේතබ්බං. සචේ පරිභෝජනීයං න හෝති, පරිභෝජනීයං උපට්ඨාපේතබ්බං. සචේ ආචමනකුම්භියා උදකං න හෝති, ආචමනකුම්භියා උදකං ආසිඤ්චිතබ්බං.
</Paragraph>

<Paragraph number="267" book="vi-maha">
සචේ උපජ්ඣායස්ස අනභිරති උප්පන්නා හෝති, සද්ධිවිහාරිකේන වූපකාසේතබ්බෝ, වූපකාසාපේතබ්බෝ, ධම්මකථා වාස්ස කාතබ්බා. සචේ උපජ්ඣායස්ස කුක්කුච්චං උප්පන්නං හෝති, සද්ධිවිහාරිකේන විනෝදේතබ්බං, විනෝදාපේතබ්බං, ධම්මකථා වාස්ස කාතබ්බා. සචේ උපජ්ඣායස්ස දිට්ඨිගතං උප්පන්නං හෝති, සද්ධිවිහාරිකේන විවේචේතබ්බං, විවේචාපේතබ්බං, ධම්මකථා වාස්ස කාතබ්බා. සචේ උපජ්ඣායෝ ගරුධම්මං අජ්ඣාපන්නෝ හෝති පරිවාසාරහෝ, සද්ධිවිහාරිකේන උස්සුක්කං කාතබ්බං—  කින්ති නු ඛෝ සංඝෝ උපජ්ඣායස්ස පරිවාසං දදේය්‍යාති. සචේ උපජ්ඣායෝ මූලායපටිකස්සනාරහෝ හෝති, සද්ධිවිහාරිකේන උස්සුක්කං කාතබ්බං—  කින්ති නු ඛෝ සංඝෝ උපජ්ඣායං මූලාය පටිකස්සේය්‍යාති. සචේ උපජ්ඣායෝ මානත්තාරහෝ හෝති, සද්ධිවිහාරිකේන උස්සුක්කං කාතබ්බං—  කින්ති නු ඛෝ සංඝෝ උපජ්ඣායස්ස මානත්තං දදේය්‍යාති. සචේ උපජ්ඣායෝ අබ්භානාරහෝ හෝති, සද්ධිවිහාරිකේන උස්සුක්කං කාතබ්බං—  කින්ති නු ඛෝ සංඝෝ උපජ්ඣායං අබ්භේය්‍යාති. සචේ සංඝෝ උපජ්ඣායස්ස කම්මං කත්තුකාමෝ හෝති තජ්ජනීයං වා නියස්සං වා පබ්බාජනීයං වා පටිසාරණීයං වා උක්ඛේපනීයං වා, සද්ධිවිහාරිකේන උස්සුක්කං කාතබ්බං—  කින්ති නු ඛෝ සංඝෝ උපජ්ඣායස්ස කම්මං න කරේය්‍ය ලහුකාය වා පරිණාමේය්‍යාති. කතං වා පනස්ස හෝති සංඝේන කම්මං තජ්ජනීයං වා නියස්සං වා පබ්බාජනීයං වා පටිසාරණීයං වා උක්ඛේපනීයං වා, සද්ධිවිහාරිකේන උස්සුක්කං කාතබ්බං—  කින්ති නු ඛෝ උපජ්ඣායෝ සම්මා වත්තේය්‍ය, ලෝමං පාතේය්‍ය, නේත්ථාරං වත්තේය්‍ය, සංඝෝ තං කම්මං පටිප්පස්සම්භේය්‍යාති.
</Paragraph>

<Paragraph number="268" book="vi-maha">
සචේ උපජ්ඣායස්ස චීවරං ධෝවිතබ්බං හෝති, සද්ධිවිහාරිකේන ධෝවිතබ්බං, උස්සුක්කං වා කාතබ්බං—  කින්ති නු ඛෝ උපජ්ඣායස්ස චීවරං ධෝවියේථාති. සචේ උපජ්ඣායස්ස චීවරං කාතබ්බං හෝති, සද්ධිවිහාරිකේන කාතබ්බං, උස්සුක්කං වා කාතබ්බං—  කින්ති නු ඛෝ උපජ්ඣායස්ස චීවරං කරියේථාති. සචේ උපජ්ඣායස්ස රජනං පචිතබ්බං හෝති, සද්ධිවිහාරිකේන පචිතබ්බං, උස්සුක්කං වා කාතබ්බං—  කින්ති නු ඛෝ උපජ්ඣායස්ස රජනං පචියේථාති. සචේ උපජ්ඣායස්ස චීවරං රජිතබ්බං හෝති, සද්ධිවිහාරිකේන රජිතබ්බං, උස්සුක්කං වා කාතබ්බං—  කින්ති නු ඛෝ උපජ්ඣායස්ස චීවරං රජියේථාති. චීවරං රජන්තේන සාධුකං සම්පරිවත්තකං සම්පරිවත්තකං රජිතබ්බං, න ච අච්ඡින්නේ ථේවේ පක්කමිතබ්බං.
</Paragraph>

<Paragraph number="269" book="vi-maha">
න උපජ්ඣායං අනාපුච්ඡා ඒකච්චස්ස පත්තෝ දාතබ්බෝ, න ඒකච්චස්ස පත්තෝ පටිග්ගහේතබ්බෝ; න ඒකච්චස්ස චීවරං දාතබ්බං, න ඒකච්චස්ස චීවරං පටිග්ගහේතබ්බං; න ඒකච්චස්ස පරික්ඛාරෝ දාතබ්බෝ, න ඒකච්චස්ස පරික්ඛාරෝ පටිග්ගහේතබ්බෝ; න ඒකච්චස්ස කේසා ඡේදේතබ්බා, න ඒකච්චේන කේසා ඡේදාපේතබ්බා; න ඒකච්චස්ස පරිකම්මං කාතබ්බං, න ඒකච්චේන පරිකම්මං කාරාපේතබ්බං; න ඒකච්චස්ස වේය්‍යාවච්චෝ කාතබ්බෝ, න ඒකච්චේන වේය්‍යාවච්චෝ කාරාපේතබ්බෝ; න ඒකච්චස්ස පච්ඡාසමණේන හෝතබ්බං, න ඒකච්චෝ පච්ඡාසමණෝ ආදාතබ්බෝ; න ඒකච්චස්ස පිණ්ඩපාතෝ නීහරිතබ්බෝ, න ඒකච්චේන පිණ්ඩපාතෝ නීහරාපේතබ්බෝ; න උපජ්ඣායං අනාපුච්ඡා ගාමෝ පවිසිතබ්බෝ; න සුසානං ගන්තබ්බං; න දිසා පක්කමිතබ්බා. සචේ උපජ්ඣායෝ ගිලානෝ හෝති, යාවජීවං උපට්ඨාතබ්බෝ; වුට්ඨානමස්ස ආගමේතබ්බන්”ති.

</Paragraph>
</Division>

<Paragraph number="270" type="center" book="vi-maha">
උපජ්ඣායවත්තං නිට්ඨිතං.
</Paragraph>