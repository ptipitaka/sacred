---
title: "1.43 දණ්ඩකම්මවත්ථු"
tableOfContents: false
sidebar:
  order: 38
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="107" book="vi-maha">

<Paragraph number="474" book="vi-maha">
තේන ඛෝ පන සමයේන සාමණේරා භික්ඛූසු අගාරවා අප්පතිස්සා අසභාගවුත්තිකා විහරන්ති. භික්ඛූ උජ්ඣායන්ති ඛිය්‍යන්ති විපාචේන්ති—  “කථඤ්හි නාම සාමණේරා භික්ඛූසු අගාරවා අප්පතිස්සා අසභාගවුත්තිකා විහරිස්සන්තී”ති. භගවතෝ ඒතමත්ථං ආරෝචේසුං …පේ…  “අනුජානාමි, භික්ඛවේ, පඤ්චහඞ්ගේහි සමන්නාගතස්ස සාමණේරස්ස දණ්ඩකම්මං කාතුං. භික්ඛූනං අලාභාය පරිසක්කති, භික්ඛූනං අනත්ථාය පරිසක්කති, භික්ඛූනං අවාසාය පරිසක්කති, භික්ඛූ අක්කෝසති පරිභාසති, භික්ඛූ භික්ඛූහි භේදේති—  අනුජානාමි, භික්ඛවේ, ඉමේහි පඤ්චහඞ්ගේහි සමන්නාගතස්ස සාමණේරස්ස දණ්ඩකම්මං කාතුන්”ති.
</Paragraph>

<Paragraph number="475" book="vi-maha">
අථ ඛෝ භික්ඛූනං ඒතදහෝසි—  “කිං නු ඛෝ දණ්ඩකම්මං කාතබ්බන්”ති? භගවතෝ ඒතමත්ථං ආරෝචේසුං. “අනුජානාමි, භික්ඛවේ, ආවරණං කාතුන්”ති.
</Paragraph>

<Paragraph number="476" book="vi-maha">
තේන ඛෝ පන සමයේන භික්ඛූ සාමණේරානං සබ්බං සංඝාරාමං ආවරණං කරෝන්ති. සාමණේරා ආරාමං පවිසිතුං අලභමානා පක්කමන්තිපි, විබ්භමන්තිපි, තිත්ථියේසුපි සඞ්කමන්ති. භගවතෝ ඒතමත්ථං ආරෝචේසුං. “න, භික්ඛවේ, සබ්බෝ සංඝාරාමෝ ආවරණං කාතබ්බෝ. යෝ කරේය්‍ය, ආපත්ති දුක්කටස්ස. අනුජානාමි, භික්ඛවේ, යත්ථ වා වසති, යත්ථ වා පටික්කමති, තත්ථ ආවරණං කාතුන්”ති.
</Paragraph>

<Paragraph number="477" book="vi-maha">
තේන ඛෝ පන සමයේන භික්ඛූ සාමණේරානං මුඛද්වාරිකං ආහාරං ආවරණං කරෝන්ති. මනුස්සා යාගුපානම්පි සංඝභත්තම්පි කරෝන්තා සාමණේරේ ඒවං වදේන්ති—  “ඒථ, භන්තේ, යාගුං පිවථ; ඒථ, භන්තේ, භත්තං භුඤ්ජථා”ති. සාමණේරා ඒවං වදේන්ති—  “නාවුසෝ, ලබ්භා. භික්ඛූහි ආවරණං කතන්”ති. මනුස්සා උජ්ඣායන්ති ඛිය්‍යන්ති විපාචේන්ති—  “කථඤ්හි නාම භදන්තා සාමණේරානං මුඛද්වාරිකං ආහාරං ආවරණං කරිස්සන්තී”ති. භගවතෝ ඒතමත්ථං ආරෝචේසුං. “න, භික්ඛවේ, මුඛද්වාරිකෝ ආහාරෝ ආවරණං කාතබ්බෝ. යෝ කරේය්‍ය, ආපත්ති දුක්කටස්සා”ති.

</Paragraph>
</Division>

<Paragraph number="478" type="center" book="vi-maha">
දණ්ඩකම්මවත්ථු නිට්ඨිතං.
</Paragraph>