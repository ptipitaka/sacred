---
title: "1.18 ආචරියවත්තකථා"
tableOfContents: false
sidebar:
  order: 10
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="74" book="vi-maha">

<Paragraph number="313" book="vi-maha">
තේන ඛෝ පන සමයේන අඤ්ඤතරෝ මාණවකෝ භික්ඛූ උපසඞ්කමිත්වා පබ්බජ්ජං යාචි. තස්ස භික්ඛූ පටිකච්චේව නිස්සයේ ආචික්ඛිංසු. සෝ ඒවමාහ—  “සචේ මේ, භන්තේ, පබ්බජිතේ නිස්සයේ ආචික්ඛේය්‍යාථ, අභිරමේය්‍යාමහං. න දානාහං, භන්තේ, පබ්බජිස්සාමි; ජේගුච්ඡා මේ නිස්සයා පටිකූලා”ති. භගවතෝ ඒතමත්ථං ආරෝචේසුං. “න, භික්ඛවේ, පටිකච්චේව නිස්සයා ආචික්ඛිතබ්බා. යෝ ආචික්ඛේය්‍ය, ආපත්ති දුක්කටස්ස. අනුජානාමි, භික්ඛවේ, උපසම්පන්නසමනන්තරා නිස්සයේ ආචික්ඛිතුන්”ති.
</Paragraph>

<Paragraph number="314" book="vi-maha">
තේන ඛෝ පන සමයේන භික්ඛූ දුවග්ගේනපි තිවග්ගේනපි ගණේන උපසම්පාදේන්ති. භගවතෝ ඒතමත්ථං ආරෝචේසුං. “න, භික්ඛවේ, ඌනදසවග්ගේන ගණේන උපසම්පාදේතබ්බෝ. යෝ උපසම්පාදේය්‍ය, ආපත්ති දුක්කටස්ස. අනුජානාමි, භික්ඛවේ, දසවග්ගේන වා අතිරේකදසවග්ගේන වා ගණේන උපසම්පාදේතුන්”ති.
</Paragraph>

</Division>
<Division number="75" book="vi-maha">

<Paragraph number="315" book="vi-maha">
තේන ඛෝ පන සමයේන භික්ඛූ ඒකවස්සාපි දුවස්සාපි සද්ධිවිහාරිකං උපසම්පාදේන්ති. ආයස්මාපි උපසේනෝ වඞ්ගන්තපුත්තෝ ඒකවස්සෝ සද්ධිවිහාරිකං උපසම්පාදේසි. සෝ වස්සංවුට්ඨෝ දුවස්සෝ ඒකවස්සං සද්ධිවිහාරිකං ආදාය යේන භගවා තේනුපසඞ්කමි, උපසඞ්කමිත්වා භගවන්තං අභිවාදේත්වා ඒකමන්තං නිසීදි. ආචිණ්ණං ඛෝ පනේතං බුද්ධානං භගවන්තානං ආගන්තුකේහි භික්ඛූහි සද්ධිං පටිසම්මෝදිතුං. අථ ඛෝ භගවා ආයස්මන්තං උපසේනං වඞ්ගන්තපුත්තං ඒතදවෝච—  “කච්චි, භික්ඛු, ඛමනීයං, කච්චි යාපනීයං, කච්චි ත්වං අප්පකිලමථේන අද්ධානං ආගතෝ”ති? “ඛමනීයං, භගවා, යාපනීයං, භගවා. අප්පකිලමථේන මයං, භන්තේ, අද්ධානං ආගතා”ති. ජානන්තාපි තථාගතා පුච්ඡන්ති, ජානන්තාපි න පුච්ඡන්ති, කාලං විදිත්වා පුච්ඡන්ති, කාලං විදිත්වා න පුච්ඡන්ති; අත්ථසංහිතං තථාගතා පුච්ඡන්ති; නෝ අනත්ථසංහිතං. අනත්ථසංහිතේ සේතුඝාතෝ තථාගතානං. ද්වීහි ආකාරේහි බුද්ධා භගවන්තෝ භික්ඛූ පටිපුච්ඡන්ති—  ධම්මං වා දේසේස්සාම, සාවකානං වා සික්ඛාපදං පඤ්ඤපේස්සාමාති. අථ ඛෝ භගවා ආයස්මන්තං උපසේනං වඞ්ගන්තපුත්තං ඒතදවෝච—  “කතිවස්සෝසි ත්වං, භික්ඛූ”ති? “දුවස්සෝහං, භගවා”ති. “අයං පන භික්ඛු කතිවස්සෝ”ති? “ඒකවස්සෝ, භගවා”ති. “කිං තායං භික්ඛු හෝතී”ති? “සද්ධිවිහාරිකෝ මේ, භගවා”ති. විගරහි බුද්ධෝ භගවා—  “අනනුච්ඡවිකං, මෝඝපුරිස, අනනුලෝමිකං අප්පතිරූපං අස්සාමණකං අකප්පියං අකරණීයං. කථඤ්හි නාම ත්වං, මෝඝපුරිස, අඤ්ඤේහි ඕවදියෝ අනුසාසියෝ අඤ්ඤං ඕවදිතුං අනුසාසිතුං මඤ්ඤිස්සසි. අතිලහුං ඛෝ ත්වං, මෝඝපුරිස, බාහුල්ලාය ආවත්තෝ, යදිදං ගණබන්ධිකං. නේතං, මෝඝපුරිස, අප්පසන්නානං වා පසාදාය පසන්නානං වා භිය්‍යෝභාවාය …පේ…  විගරහිත්වා …පේ…  ධම්මිං කථං කත්වා භික්ඛූ ආමන්තේසි—  “න, භික්ඛවේ, ඌනදසවස්සේන උපසම්පාදේතබ්බෝ. යෝ උපසම්පාදේය්‍ය, ආපත්ති දුක්කටස්ස. අනුජානාමි, භික්ඛවේ, දසවස්සේන වා අතිරේකදසවස්සේන වා උපසම්පාදේතුන්”ති.
</Paragraph>

</Division>
<Division number="76" book="vi-maha">

<Paragraph number="316" book="vi-maha">
තේන ඛෝ පන සමයේන භික්ඛූ—  දසවස්සම්හා දසවස්සම්හාති—  බාලා අබ්‍යත්තා උපසම්පාදේන්ති. දිස්සන්ති උපජ්ඣායා බාලා, සද්ධිවිහාරිකා පණ්ඩිතා. දිස්සන්ති උපජ්ඣායා අබ්‍යත්තා, සද්ධිවිහාරිකා බ්‍යත්තා. දිස්සන්ති උපජ්ඣායා අප්පස්සුතා, සද්ධිවිහාරිකා බහුස්සුතා. දිස්සන්ති උපජ්ඣායා දුප්පඤ්ඤා, සද්ධිවිහාරිකා පඤ්ඤවන්තෝ. අඤ්ඤතරෝපි අඤ්ඤතිත්ථියපුබ්බෝ උපජ්ඣායේන සහධම්මිකං වුච්චමානෝ උපජ්ඣායස්ස වාදං ආරෝපේත්වා තංයේව තිත්ථායතනං සඞ්කමි. යේ තේ භික්ඛූ අප්පිච්ඡා …පේ…  තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම භික්ඛූ—  දසවස්සම්හා දසවස්සම්හාති—  බාලා අබ්‍යත්තා උපසම්පාදේස්සන්ති. දිස්සන්ති උපජ්ඣායා බාලා සද්ධිවිහාරිකා පණ්ඩිතා, දිස්සන්ති උපජ්ඣායා අබ්‍යත්තා සද්ධිවිහාරිකා බ්‍යත්තා, දිස්සන්ති උපජ්ඣායා අප්පස්සුතා සද්ධිවිහාරිකා බහුස්සුතා, දිස්සන්ති උපජ්ඣායා දුප්පඤ්ඤා, සද්ධිවිහාරිකා පඤ්ඤවන්තෝ”ති.
</Paragraph>

<Paragraph number="317" book="vi-maha">
අථ ඛෝ තේ භික්ඛූ භගවතෝ ඒතමත්ථං ආරෝචේසුං. “සච්චං කිර, භික්ඛවේ, භික්ඛූ—  දසවස්සම්හා දසවස්සම්හාති—  බාලා අබ්‍යත්තා උපසම්පාදේන්ති. දිස්සන්ති උපජ්ඣායා බාලා, සද්ධිවිහාරිකා පණ්ඩිතා, දිස්සන්ති උපජ්ඣායා අබ්‍යත්තා සද්ධිවිහාරිකා බ්‍යත්තා, දිස්සන්ති උපජ්ඣායා අප්පස්සුතා, සද්ධිවිහාරිකා බහුස්සුතා, දිස්සන්ති උපජ්ඣායා දුප්පඤ්ඤා, සද්ධිවිහාරිකා පඤ්ඤවන්තෝ”ති? “සච්චං, භගවා”ති. විගරහි බුද්ධෝ භගවා …පේ…  “කථඤ්හි නාම තේ, භික්ඛවේ, මෝඝපුරිසා—  දසවස්සම්හා දසවස්සම්හාති—  බාලා අබ්‍යත්තා උපසම්පාදේස්සන්ති. දිස්සන්ති උපජ්ඣායා බාලා, සද්ධිවිහාරිකා පණ්ඩිතා, දිස්සන්ති උපජ්ඣායා අබ්‍යත්තා සද්ධිවිහාරිකා බ්‍යත්තා, දිස්සන්ති උපජ්ඣායා අප්පස්සුතා, සද්ධිවිහාරිකා බහුස්සුතා, දිස්සන්ති උපජ්ඣායා දුප්පඤ්ඤා, සද්ධිවිහාරිකා පඤ්ඤවන්තෝ. නේතං, භික්ඛවේ, අප්පසන්නානං වා පසාදාය …පේ…  විගරහිත්වා …පේ…  ධම්මිං කථං කත්වා භික්ඛූ ආමන්තේසි—  “න, භික්ඛවේ, බාලේන අබ්‍යත්තේන උපසම්පාදේතබ්බෝ. යෝ උපසම්පාදේය්‍ය, ආපත්ති දුක්කටස්ස. අනුජානාමි, භික්ඛවේ, බ්‍යත්තේන භික්ඛුනා පටිබලේන දසවස්සේන වා අතිරේකදසවස්සේන වා උපසම්පාදේතුන්”ති.
</Paragraph>

</Division>
<Division number="77" book="vi-maha">

<Paragraph number="318" book="vi-maha">
තේන ඛෝ පන සමයේන භික්ඛූ උපජ්ඣායේසු පක්කන්තේසුපි විබ්භන්තේසුපි කාලඞ්කතේසුපි පක්ඛසඞ්කන්තේසුපි අනාචරියකා අනෝවදියමානා අනනුසාසියමානා දුන්නිවත්ථා දුප්පාරුතා අනාකප්පසම්පන්නා පිණ්ඩාය චරන්ති, මනුස්සානං භුඤ්ජමානානං උපරිභෝජනේපි උත්තිට්ඨපත්තං උපනාමේන්ති, උපරිඛාදනීයේපි උපරිසායනීයේපි උපරිපානීයේපි උත්තිට්ඨපත්තං උපනාමේන්ති; සාමං සූපම්පි ඕදනම්පි විඤ්ඤාපේත්වා භුඤ්ජන්ති; භත්තග්ගේපි උච්චාසද්දා මහාසද්දා විහරන්ති. මනුස්සා උජ්ඣායන්ති ඛිය්‍යන්ති විපාචේන්ති—  “කථඤ්හි නාම සමණා සක්‍යපුත්තියා දුන්නිවත්ථා දුප්පාරුතා අනාකප්පසම්පන්නා පිණ්ඩාය චරිස්සන්ති; මනුස්සානං භුඤ්ජමානානං උපරිභෝජනේපි උත්තිට්ඨපත්තං උපනාමේස්සන්ති, උපරිඛාදනීයේපි උපරිසායනීයේපි උපරිපානීයේපි උත්තිට්ඨපත්තං උපනාමේස්සන්ති; සාමං සූපම්පි ඕදනම්පි විඤ්ඤාපේත්වා භුඤ්ජිස්සන්ති; භත්තග්ගේපි උච්චාසද්දා මහාසද්දා විහරිස්සන්ති, සේය්‍යථාපි බ්‍රාහ්මණා බ්‍රාහ්මණභෝජනේ”ති. අස්සෝසුං ඛෝ භික්ඛූ තේසං මනුස්සානං උජ්ඣායන්තානං ඛිය්‍යන්තානං විපාචේන්තානං …පේ…  අථ ඛෝ තේ භික්ඛූ භගවතෝ ඒතමත්ථං ආරෝචේසුං. “සච්චං කිර, භික්ඛවේ …පේ…  “සච්චං, භගවා”ති …පේ…  විගරහිත්වා ධම්මිං කථං කත්වා භික්ඛූ ආමන්තේසි—
</Paragraph>

<Paragraph number="319" book="vi-maha">
“අනුජානාමි, භික්ඛවේ, ආචරියං. ආචරියෝ, භික්ඛවේ, අන්තේවාසිකම්හි පුත්තචිත්තං උපට්ඨාපේස්සති, අන්තේවාසිකෝ ආචරියම්හි පිතුචිත්තං උපට්ඨාපේස්සති. ඒවං තේ අඤ්ඤමඤ්ඤං සගාරවා සප්පතිස්සා සභාගවුත්තිනෝ විහරන්තා ඉමස්මිං ධම්මවිනයේ වුද්ධිං විරුළ්හිං වේපුල්ලං ආපජ්ජිස්සන්ති. අනුජානාමි, භික්ඛවේ, දසවස්සං නිස්සාය වත්ථුං, දසවස්සේන නිස්සයං දාතුං. ඒවඤ්ච පන, භික්ඛවේ, ආචරියෝ ගහේතබ්බෝ. ඒකංසං උත්තරාසඞ්ගං කරිත්වා පාදේ වන්දිත්වා උක්කුටිකං නිසීදිත්වා අඤ්ජලිං පග්ගහේත්වා ඒවමස්ස වචනීයෝ—  ‘ආචරියෝ මේ, භන්තේ, හෝහි, ආයස්මතෝ නිස්සාය වච්ඡාමි; ආචරියෝ මේ, භන්තේ, හෝහි, ආයස්මතෝ නිස්සාය වච්ඡාමි; ආචරියෝ මේ, භන්තේ, හෝහි, ආයස්මතෝ නිස්සාය වච්ඡාමී’ති. ‘සාහූ’ති වා ‘ලහූ’ති වා ‘ඕපායිකන්’ති වා ‘පතිරූපන්’ති වා ‘පාසාදිකේන සම්පාදේහී’ති වා කායේන විඤ්ඤාපේති, වාචාය විඤ්ඤාපේති, කායේන වාචාය විඤ්ඤාපේති, ගහිතෝ හෝති ආචරියෝ; න කායේන විඤ්ඤාපේති, න වාචාය විඤ්ඤාපේති, න කායේන වාචාය විඤ්ඤාපේති, න ගහිතෝ හෝති ආචරියෝ.
</Paragraph>

</Division>
<Division number="78" book="vi-maha">

<Paragraph number="320" book="vi-maha">
අන්තේවාසිකේන, භික්ඛවේ, ආචරියම්හි සම්මා වත්තිතබ්බං. තත්‍රායං සම්මාවත්තනා—
</Paragraph>

<Paragraph number="321" book="vi-maha">
කාලස්සේව උට්ඨාය උපාහනං ඕමුඤ්චිත්වා ඒකංසං උත්තරාසඞ්ගං කරිත්වා දන්තකට්ඨං දාතබ්බං, මුඛෝදකං දාතබ්බං, ආසනං පඤ්ඤපේතබ්බං. සචේ යාගු හෝති, භාජනං ධෝවිත්වා යාගු උපනාමේතබ්බා. යාගුං පීතස්ස උදකං දත්වා භාජනං පටිග්ගහේත්වා නීචං කත්වා සාධුකං අප්පටිඝංසන්තේන ධෝවිත්වා පටිසාමේතබ්බං. ආචරියම්හි වුට්ඨිතේ ආසනං උද්ධරිතබ්බං. සචේ සෝ දේසෝ උක්ලාපෝ හෝති, සෝ දේසෝ සම්මජ්ජිතබ්බෝ.
</Paragraph>

<Paragraph number="322" book="vi-maha">
සචේ ආචරියෝ ගාමං පවිසිතුකාමෝ හෝති, නිවාසනං දාතබ්බං, පටිනිවාසනං පටිග්ගහේතබ්බං, කායබන්ධනං දාතබ්බං, සගුණං කත්වා සඞ්ඝාටියෝ දාතබ්බා, ධෝවිත්වා පත්තෝ සෝදකෝ දාතබ්බෝ. සචේ ආචරියෝ පච්ඡාසමණං ආකඞ්ඛති, තිමණ්ඩලං පටිච්ඡාදේන්තේන පරිමණ්ඩලං නිවාසේත්වා කායබන්ධනං බන්ධිත්වා සගුණං කත්වා සඞ්ඝාටියෝ පාරුපිත්වා ගණ්ඨිකං පටිමුඤ්චිත්වා ධෝවිත්වා පත්තං ගහේත්වා ආචරියස්ස පච්ඡාසමණේන හෝතබ්බං. නාතිදූරේ ගන්තබ්බං, නාච්චාසන්නේ ගන්තබ්බං, පත්තපරියාපන්නං පටිග්ගහේතබ්බං. න ආචරියස්ස භණමානස්ස අන්තරන්තරා කථා ඕපාතේතබ්බා. ආචරියෝ ආපත්තිසාමන්තා භණමානෝ නිවාරේතබ්බෝ.
</Paragraph>

<Paragraph number="323" book="vi-maha">
නිවත්තන්තේන පඨමතරං ආගන්ත්වා ආසනං පඤ්ඤපේතබ්බං, පාදෝදකං පාදපීඨං පාදකථලිකං උපනික්ඛිපිතබ්බං, පච්චුග්ගන්ත්වා පත්තචීවරං පටිග්ගහේතබ්බං, පටිනිවාසනං දාතබ්බං, නිවාසනං පටිග්ගහේතබ්බං. සචේ චීවරං සින්නං හෝති, මුහුත්තං උණ්හේ ඕතාපේතබ්බං, න ච උණ්හේ චීවරං නිදහිතබ්බං. චීවරං සඞ්ඝරිතබ්බං. චීවරං සඞ්ඝරන්තේන චතුරඞ්ගුලං කණ්ණං උස්සාරේත්වා චීවරං සඞ්ඝරිතබ්බං—  මා මජ්ඣේ භඞ්ගෝ අහෝසීති. ඕභෝගේ කායබන්ධනං කාතබ්බං.
</Paragraph>

<Paragraph number="324" book="vi-maha">
සචේ පිණ්ඩපාතෝ හෝති, ආචරියෝ ච භුඤ්ජිතුකාමෝ හෝති, උදකං දත්වා පිණ්ඩපාතෝ උපනාමේතබ්බෝ. ආචරියෝ පානීයේන පුච්ඡිතබ්බෝ. භුත්තාවිස්ස උදකං දත්වා පත්තං පටිග්ගහේත්වා නීචං කත්වා සාධුකං අප්පටිඝංසන්තේන ධෝවිත්වා වෝදකං කත්වා මුහුත්තං උණ්හේ ඕතාපේතබ්බෝ, න ච උණ්හේ පත්තෝ නිදහිතබ්බෝ. පත්තචීවරං නික්ඛිපිතබ්බං. පත්තං නික්ඛිපන්තේන ඒකේන හත්ථේන පත්තං ගහේත්වා ඒකේන හත්ථේන හේට්ඨාමඤ්චං වා හේට්ඨාපීඨං වා පරාමසිත්වා පත්තෝ නික්ඛිපිතබ්බෝ. න ච අනන්තරහිතාය භූමියා පත්තෝ නික්ඛිපිතබ්බෝ. චීවරං නික්ඛිපන්තේන ඒකේන හත්ථේන චීවරං ගහේත්වා ඒකේන හත්ථේන චීවරවංසං වා චීවරරජ්ජුං වා පමජ්ජිත්වා පාරතෝ අන්තං ඕරතෝ භෝගං කත්වා චීවරං නික්ඛිපිතබ්බං. ආචරියම්හි වුට්ඨිතේ ආසනං උද්ධරිතබ්බං, පාදෝදකං පාදපීඨං පාදකථලිකං පටිසාමේතබ්බං. සචේ සෝ දේසෝ උක්ලාපෝ හෝති, සෝ දේසෝ සම්මජ්ජිතබ්බෝ.
</Paragraph>

<Paragraph number="325" book="vi-maha">
සචේ ආචරියෝ නහායිතුකාමෝ හෝති, නහානං පටියාදේතබ්බං. සචේ සීතේන අත්ථෝ හෝති, සීතං පටියාදේතබ්බං. සචේ උණ්හේන අත්ථෝ හෝති, උණ්හං පටියාදේතබ්බං.
</Paragraph>

<Paragraph number="326" book="vi-maha">
සචේ ආචරියෝ ජන්තාඝරං පවිසිතුකාමෝ හෝති, චුණ්ණං සන්නේතබ්බං, මත්තිකා තේමේතබ්බා, ජන්තාඝරපීඨං ආදාය ආචරියස්ස පිට්ඨිතෝ පිට්ඨිතෝ ගන්ත්වා ජන්තාඝරපීඨං දත්වා චීවරං පටිග්ගහේත්වා ඒකමන්තං නික්ඛිපිතබ්බං, චුණ්ණං දාතබ්බං, මත්තිකා දාතබ්බා. සචේ උස්සහති, ජන්තාඝරං පවිසිතබ්බං. ජන්තාඝරං පවිසන්තේන මත්තිකාය මුඛං මක්ඛේත්වා පුරතෝ ච පච්ඡතෝ ච පටිච්ඡාදේත්වා ජන්තාඝරං පවිසිතබ්බං. න ථේරේ භික්ඛූ අනුපඛජ්ජ නිසීදිතබ්බං. න නවා භික්ඛූ ආසනේන පටිබාහිතබ්බා. ජන්තාඝරේ ආචරියස්ස පරිකම්මං කාතබ්බං. ජන්තාඝරා නික්ඛමන්තේන ජන්තාඝරපීඨං ආදාය පුරතෝ ච පච්ඡතෝ ච පටිච්ඡාදේත්වා ජන්තාඝරා නික්ඛමිතබ්බං.
</Paragraph>

<Paragraph number="327" book="vi-maha">
උදකේපි ආචරියස්ස පරිකම්මං කාතබ්බං. නහාතේන පඨමතරං උත්තරිත්වා අත්තනෝ ගත්තං වෝදකං කත්වා නිවාසේත්වා ආචරියස්ස ගත්තතෝ උදකං පමජ්ජිතබ්බං, නිවාසනං දාතබ්බං, සඞ්ඝාටි දාතබ්බා, ජන්තාඝරපීඨං ආදාය පඨමතරං ආගන්ත්වා ආසනං පඤ්ඤපේතබ්බං, පාදෝදකං පාදපීඨං පාදකථලිකං උපනික්ඛිපිතබ්බං. ආචරියෝ පානීයේන පුච්ඡිතබ්බෝ. සචේ උද්දිසාපේතුකාමෝ හෝති, උද්දිසාපේතබ්බෝ. සචේ පරිපුච්ඡිතුකාමෝ හෝති, පරිපුච්ඡිතබ්බෝ.
</Paragraph>

<Paragraph number="328" book="vi-maha">
යස්මිං විහාරේ ආචරියෝ විහරති, සචේ සෝ විහාරෝ උක්ලාපෝ හෝති, සචේ උස්සහති, සෝධේතබ්බෝ. විහාරං සෝධේන්තේන පඨමං පත්තචීවරං නීහරිත්වා ඒකමන්තං නික්ඛිපිතබ්බං; නිසීදනපච්චත්ථරණං නීහරිත්වා ඒකමන්තං නික්ඛිපිතබ්බං; භිසිබිබ්බෝහනං නීහරිත්වා ඒකමන්තං නික්ඛිපිතබ්බං; මඤ්චෝ නීචං කත්වා සාධුකං අප්පටිඝංසන්තේන, අසඞ්ඝට්ටේන්තේන කවාටපිට්ඨං, නීහරිත්වා ඒකමන්තං නික්ඛිපිතබ්බෝ; පීඨං නීචං කත්වා සාධුකං අප්පටිඝංසන්තේන, අසඞ්ඝට්ටේන්තේන කවාටපිට්ඨං, නීහරිත්වා ඒකමන්තං නික්ඛිපිතබ්බං; මඤ්චපටිපාදකා නීහරිත්වා ඒකමන්තං නික්ඛිපිතබ්බා; ඛේළමල්ලකෝ නීහරිත්වා ඒකමන්තං නික්ඛිපිතබ්බෝ; අපස්සේනඵලකං නීහරිත්වා ඒකමන්තං නික්ඛිපිතබ්බං; භූමත්ථරණං යථාපඤ්ඤත්තං සල්ලක්ඛේත්වා නීහරිත්වා ඒකමන්තං නික්ඛිපිතබ්බං. සචේ විහාරේ සන්තානකං හෝති, උල්ලෝකා පඨමං ඕහාරේතබ්බං, ආලෝකසන්ධිකණ්ණභාගා පමජ්ජිතබ්බා. සචේ ගේරුකපරිකම්මකතා භිත්ති කණ්ණකිතා හෝති, චෝළකං තේමේත්වා පීළේත්වා පමජ්ජිතබ්බා. සචේ කාළවණ්ණකතා භූමි කණ්ණකිතා හෝති, චෝළකං තේමේත්වා පීළේත්වා පමජ්ජිතබ්බා. සචේ අකතා හෝති භූමි, උදකේන පරිප්ඵෝසිත්වා සම්මජ්ජිතබ්බා—  මා විහාරෝ රජේන උහඤ්ඤීති. සඞ්කාරං විචිනිත්වා ඒකමන්තං ඡඩ්ඩේතබ්බං.
</Paragraph>

<Paragraph number="329" book="vi-maha">
භූමත්ථරණං ඕතාපේත්වා සෝධේත්වා පප්ඵෝටේත්වා අතිහරිත්වා යථාපඤ්ඤත්තං පඤ්ඤපේතබ්බං. මඤ්චපටිපාදකා ඕතාපේත්වා පමජ්ජිත්වා අතිහරිත්වා යථාඨානේ ඨපේතබ්බා. මඤ්චෝ ඕතාපේත්වා සෝධේත්වා පප්ඵෝටේත්වා නීචං කත්වා සාධුකං අප්පටිඝංසන්තේන, අසඞ්ඝට්ටේන්තේන කවාටපිට්ඨං, අතිහරිත්වා යථාපඤ්ඤත්තං පඤ්ඤපේතබ්බෝ. පීඨං ඕතාපේත්වා සෝධේත්වා පප්ඵෝටේත්වා නීචං කත්වා සාධුකං අප්පටිඝංසන්තේන, අසඞ්ඝට්ටේන්තේන කවාටපිට්ඨං, අතිහරිත්වා යථාපඤ්ඤත්තං පඤ්ඤපේතබ්බං. භිසිබිබ්බෝහනං ඕතාපේත්වා සෝධේත්වා පප්ඵෝටේත්වා අතිහරිත්වා යථාපඤ්ඤත්තං පඤ්ඤපේතබ්බං. නිසීදනපච්චත්ථරණං ඕතාපේත්වා සෝධේත්වා පප්ඵෝටේත්වා අතිහරිත්වා යථාපඤ්ඤත්තං පඤ්ඤපේතබ්බං. ඛේළමල්ලකෝ ඕතාපේත්වා පමජ්ජිත්වා අතිහරිත්වා යථාඨානේ ඨපේතබ්බෝ. අපස්සේනඵලකං ඕතාපේත්වා පමජ්ජිත්වා අතිහරිත්වා යථාඨානේ ඨපේතබ්බං. පත්තචීවරං නික්ඛිපිතබ්බං. පත්තං නික්ඛිපන්තේන ඒකේන හත්ථේන පත්තං ගහේත්වා ඒකේන හත්ථේන හේට්ඨාමඤ්චං වා හේට්ඨාපීඨං වා පරාමසිත්වා පත්තෝ නික්ඛිපිතබ්බෝ. න ච අනන්තරහිතාය භූමියා පත්තෝ නික්ඛිපිතබ්බෝ. චීවරං නික්ඛිපන්තේන ඒකේන හත්ථේන චීවරං ගහේත්වා ඒකේන හත්ථේන චීවරවංසං වා චීවරරජ්ජුං වා පමජ්ජිත්වා පාරතෝ අන්තං ඕරතෝ භෝගං කත්වා චීවරං නික්ඛිපිතබ්බං.
</Paragraph>

<Paragraph number="330" book="vi-maha">
සචේ පුරත්ථිමා සරජා වාතා වායන්ති, පුරත්ථිමා වාතපානා ථකේතබ්බා. සචේ පච්ඡිමා සරජා වාතා වායන්ති, පච්ඡිමා වාතපානා ථකේතබ්බා. සචේ උත්තරා සරජා වාතා වායන්ති, උත්තරා වාතපානා ථකේතබ්බා. සචේ දක්ඛිණා සරජා වාතා වායන්ති, දක්ඛිණා වාතපානා ථකේතබ්බා. සචේ සීතකාලෝ හෝති, දිවා වාතපානා විවරිතබ්බා, රත්තිං ථකේතබ්බා. සචේ උණ්හකාලෝ හෝති, දිවා වාතපානා ථකේතබ්බා, රත්තිං විවරිතබ්බා.
</Paragraph>

<Paragraph number="331" book="vi-maha">
සචේ පරිවේණං උක්ලාපං හෝති, පරිවේණං සම්මජ්ජිතබ්බං. සචේ කෝට්ඨකෝ උක්ලාපෝ හෝති, කෝට්ඨකෝ සම්මජ්ජිතබ්බෝ. සචේ උපට්ඨානසාලා උක්ලාපා හෝති, උපට්ඨානසාලා සම්මජ්ජිතබ්බා. සචේ අග්ගිසාලා උක්ලාපා හෝති, අග්ගිසාලා සම්මජ්ජිතබ්බා. සචේ වච්චකුටි උක්ලාපා හෝති, වච්චකුටි සම්මජ්ජිතබ්බා. සචේ පානීයං න හෝති, පානීයං උපට්ඨාපේතබ්බං. සචේ පරිභෝජනීයං න හෝති, පරිභෝජනීයං උපට්ඨාපේතබ්බං. සචේ ආචමනකුම්භියං උදකං න හෝති, ආචමනකුම්භියා උදකං ආසිඤ්චිතබ්බං.
</Paragraph>

<Paragraph number="332" book="vi-maha">
සචේ ආචරියස්ස අනභිරති උප්පන්නා හෝති, අන්තේවාසිකේන වූපකාසේතබ්බෝ, වූපකාසාපේතබ්බෝ, ධම්මකථා වාස්ස කාතබ්බා. සචේ ආචරියස්ස කුක්කුච්චං උප්පන්නං හෝති, අන්තේවාසිකේන විනෝදේතබ්බං, විනෝදාපේතබ්බං, ධම්මකථා වාස්ස කාතබ්බා. සචේ ආචරියස්ස දිට්ඨිගතං උප්පන්නං හෝති, අන්තේවාසිකේන විවේචේතබ්බං, විවේචාපේතබ්බං, ධම්මකථා වාස්ස කාතබ්බා. සචේ ආචරියෝ ගරුධම්මං අජ්ඣාපන්නෝ හෝති පරිවාසාරහෝ, අන්තේවාසිකේන උස්සුක්කං කාතබ්බං—  කින්ති නු ඛෝ සංඝෝ ආචරියස්ස පරිවාසං දදේය්‍යාති. සචේ ආචරියෝ මූලායපටිකස්සනාරහෝ හෝති, අන්තේවාසිකේන උස්සුක්කං කාතබ්බං—  කින්ති නු ඛෝ සංඝෝ ආචරියං මූලාය පටිකස්සේය්‍යාති. සචේ ආචරියෝ මානත්තාරහෝ හෝති, අන්තේවාසිකේන උස්සුක්කං කාතබ්බං—  කින්ති නු ඛෝ සංඝෝ ආචරියස්ස මානත්තං දදේය්‍යාති. සචේ ආචරියෝ අබ්භානාරහෝ හෝති, අන්තේවාසිකේන උස්සුක්කං කාතබ්බං—  කින්ති නු ඛෝ සංඝෝ ආචරියං අබ්භේය්‍යාති. සචේ සංඝෝ ආචරියස්ස කම්මං කත්තුකාමෝ හෝති, තජ්ජනීයං වා නියස්සං වා පබ්බාජනීයං වා පටිසාරණීයං වා උක්ඛේපනීයං වා, අන්තේවාසිකේන උස්සුක්කං කාතබ්බං—  කින්ති නු ඛෝ සංඝෝ ආචරියස්ස කම්මං න කරේය්‍ය, ලහුකාය වා පරිණාමේය්‍යාති. කතං වා පනස්ස හෝති සංඝේන කම්මං, තජ්ජනීයං වා නියස්සං වා පබ්බාජනීයං වා පටිසාරණීයං වා උක්ඛේපනීයං වා, අන්තේවාසිකේන උස්සුක්කං කාතබ්බං—  කින්ති නු ඛෝ ආචරියෝ සම්මා වත්තේය්‍ය, ලෝමං පාතේය්‍ය, නේත්ථාරං වත්තේය්‍ය, සංඝෝ තං කම්මං පටිප්පස්සම්භේය්‍යාති.
</Paragraph>

<Paragraph number="333" book="vi-maha">
සචේ ආචරියස්ස චීවරං ධෝවිතබ්බං හෝති, අන්තේවාසිකේන ධෝවිතබ්බං, උස්සුක්කං වා කාතබ්බං—  කින්ති නු ඛෝ ආචරියස්ස චීවරං ධෝවියේථාති. සචේ ආචරියස්ස චීවරං කාතබ්බං හෝති, අන්තේවාසිකේන කාතබ්බං, උස්සුක්කං වා කාතබ්බං—  කින්ති නු ඛෝ ආචරියස්ස චීවරං කරියේථාති. සචේ ආචරියස්ස රජනං පචිතබ්බං හෝති, අන්තේවාසිකේන පචිතබ්බං, උස්සුක්කං වා කාතබ්බං—  කින්ති නු ඛෝ ආචරියස්ස රජනං පචියේථාති. සචේ ආචරියස්ස චීවරං රජිතබ්බං හෝති, අන්තේවාසිකේන රජිතබ්බං, උස්සුක්කං වා කාතබ්බං—  කින්ති නු ඛෝ ආචරියස්ස චීවරං රජියේථාති. චීවරං රජන්තේන සාධුකං සම්පරිවත්තකං සම්පරිවත්තකං රජිතබ්බං, න ච අච්ඡින්නේ ථේවේ පක්කමිතබ්බං.
</Paragraph>

<Paragraph number="334" book="vi-maha">
න ආචරියං අනාපුච්ඡා ඒකච්චස්ස පත්තෝ දාතබ්බෝ, න ඒකච්චස්ස පත්තෝ පටිග්ගහේතබ්බෝ; න ඒකච්චස්ස චීවරං දාතබ්බං; න ඒකච්චස්ස චීවරං පටිග්ගහේතබ්බං; න ඒකච්චස්ස පරික්ඛාරෝ දාතබ්බෝ; න ඒකච්චස්ස පරික්ඛාරෝ පටිග්ගහේතබ්බෝ; න ඒකච්චස්ස කේසා ඡේදේතබ්බා; න ඒකච්චේන කේසා ඡේදාපේතබ්බා; න ඒකච්චස්ස පරිකම්මං කාතබ්බං; න ඒකච්චේන පරිකම්මං කාරාපේතබ්බං; න ඒකච්චස්ස වේය්‍යාවච්චෝ කාතබ්බෝ; න ඒකච්චේන වේය්‍යාවච්චෝ කාරාපේතබ්බෝ; න ඒකච්චස්ස පච්ඡාසමණේන හෝතබ්බං; න ඒකච්චෝ පච්ඡාසමණෝ ආදාතබ්බෝ; න ඒකච්චස්ස පිණ්ඩපාතෝ නීහරිතබ්බෝ; න ඒකච්චේන පිණ්ඩපාතෝ නීහරාපේතබ්බෝ. න ආචරියං අනාපුච්ඡා ගාමෝ පවිසිතබ්බෝ, න සුසානං ගන්තබ්බං, න දිසා පක්කමිතබ්බා. සචේ ආචරියෝ ගිලානෝ හෝති, යාවජීවං උපට්ඨාතබ්බෝ, වුට්ඨානමස්ස ආගමේතබ්බන්”ති.

</Paragraph>
</Division>

<Paragraph number="335" type="center" book="vi-maha">
ආචරියවත්තං නිට්ඨිතං.
</Paragraph>