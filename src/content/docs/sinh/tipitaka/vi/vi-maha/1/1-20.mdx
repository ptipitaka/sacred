---
title: "1.20 පණාමනාඛමාපනා"
tableOfContents: false
sidebar:
  order: 13
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="80" book="vi-maha">

<Paragraph number="352" book="vi-maha">
තේන ඛෝ පන සමයේන අන්තේවාසිකා ආචරියේසු න සම්මා වත්තන්ති …පේ…  භගවතෝ ඒතමත්ථං ආරෝචේසුං …පේ…  “න, භික්ඛවේ, අන්තේවාසිකේන ආචරියම්හි න සම්මා වත්තිතබ්බං. යෝ න සම්මා වත්තේය්‍ය, ආපත්ති දුක්කටස්සා”ති. නේව සම්මා වත්තන්ති. භගවතෝ ඒතමත්ථං ආරෝචේසුං …පේ…  “අනුජානාමි, භික්ඛවේ, අසම්මාවත්තන්තං පණාමේතුං. ඒවඤ්ච පන, භික්ඛවේ, පණාමේතබ්බෝ—  පණාමේමි තන්ති වා, මායිධ පටික්කමීති වා, නීහර තේ පත්තචීවරන්ති වා, නාහං තයා උපට්ඨාතබ්බෝති වා. කායේන විඤ්ඤාපේති, වාචාය විඤ්ඤාපේති, කායේන වාචාය විඤ්ඤාපේති, පණාමිතෝ හෝති අන්තේවාසිකෝ; න කායේන විඤ්ඤාපේති, න වාචාය විඤ්ඤාපේති, න කායේන වාචාය විඤ්ඤාපේති, න පණාමිතෝ හෝති අන්තේවාසිකෝ”ති.
</Paragraph>

<Paragraph number="353" book="vi-maha">
තේන ඛෝ පන සමයේන අන්තේවාසිකා පණාමිතා න ඛමාපේන්ති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, ඛමාපේතුන්”ති. නේව ඛමාපේන්ති. භගවතෝ ඒතමත්ථං ආරෝචේසුං. “න, භික්ඛවේ, පණාමිතේන න ඛමාපේතබ්බෝ. යෝ න ඛමාපේය්‍ය, ආපත්ති දුක්කටස්සා”ති.
</Paragraph>

<Paragraph number="354" book="vi-maha">
තේන ඛෝ පන සමයේන ආචරියා ඛමාපියමානා න ඛමන්ති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, ඛමිතුන්”ති. නේව ඛමන්ති. අන්තේවාසිකා පක්කමන්තිපි විබ්භමන්තිපි තිත්ථියේසුපි සඞ්කමන්ති. භගවතෝ ඒතමත්ථං ආරෝචේසුං. “න, භික්ඛවේ, ඛමාපියමානේන න ඛමිතබ්බං. යෝ න ඛමේය්‍ය, ආපත්ති දුක්කටස්සා”ති.
</Paragraph>

<Paragraph number="355" book="vi-maha">
තේන ඛෝ පන සමයේන ආචරියා සම්මාවත්තන්තං පණාමේන්ති, අසම්මාවත්තන්තං න පණාමේන්ති. භගවතෝ ඒතමත්ථං ආරෝචේසුං. “න, භික්ඛවේ, සම්මාවත්තන්තෝ පණාමේතබ්බෝ. යෝ පණාමේය්‍ය, ආපත්ති දුක්කටස්ස. න ච, භික්ඛවේ, අසම්මාවත්තන්තෝ න පණාමේතබ්බෝ. යෝ න පණාමේය්‍ය, ආපත්ති දුක්කටස්සාති.
</Paragraph>

</Division>
<Division number="81" book="vi-maha">

<Paragraph number="356" book="vi-maha">
පඤ්චහි, භික්ඛවේ, අඞ්ගේහි සමන්නාගතෝ අන්තේවාසිකෝ පණාමේතබ්බෝ. ආචරියම්හි නාධිමත්තං පේමං හෝති, නාධිමත්තෝ පසාදෝ හෝති, නාධිමත්තා හිරී හෝති, නාධිමත්තෝ ගාරවෝ හෝති, නාධිමත්තා භාවනා හෝති—  ඉමේහි ඛෝ, භික්ඛවේ, පඤ්චහඞ්ගේහි සමන්නාගතෝ අන්තේවාසිකෝ පණාමේතබ්බෝ.
</Paragraph>

<Paragraph number="357" book="vi-maha">
පඤ්චහි, භික්ඛවේ, අඞ්ගේහි සමන්නාගතෝ අන්තේවාසිකෝ න පණාමේතබ්බෝ. ආචරියම්හි අධිමත්තං පේමං හෝති, අධිමත්තෝ පසාදෝ හෝති, අධිමත්තා හිරී හෝති, අධිමත්තෝ ගාරවෝ හෝති, අධිමත්තා භාවනා හෝති—  ඉමේහි ඛෝ, භික්ඛවේ, පඤ්චහඞ්ගේහි සමන්නාගතෝ අන්තේවාසිකෝ න පණාමේතබ්බෝ.
</Paragraph>

<Paragraph number="358" book="vi-maha">
පඤ්චහි, භික්ඛවේ, අඞ්ගේහි සමන්නාගතෝ අන්තේවාසිකෝ අලං පණාමේතුං. ආචරියම්හි නාධිමත්තං පේමං හෝති, නාධිමත්තෝ පසාදෝ හෝති, නාධිමත්තා හිරී හෝති, නාධිමත්තෝ ගාරවෝ හෝති, නාධිමත්තා භාවනා හෝති—  ඉමේහි ඛෝ, භික්ඛවේ, පඤ්චහඞ්ගේහි සමන්නාගතෝ අන්තේවාසිකෝ අලං පණාමේතුං.
</Paragraph>

<Paragraph number="359" book="vi-maha">
පඤ්චහි, භික්ඛවේ, අඞ්ගේහි සමන්නාගතෝ අන්තේවාසිකෝ නාලං පණාමේතුං. ආචරියම්හි අධිමත්තං පේමං හෝති, අධිමත්තෝ පසාදෝ හෝති, අධිමත්තා හිරී හෝති, අධිමත්තෝ ගාරවෝ හෝති, අධිමත්තා භාවනා හෝති—  ඉමේහි ඛෝ, භික්ඛවේ, පඤ්චහඞ්ගේහි සමන්නාගතෝ අන්තේවාසිකෝ නාලං පණාමේතුං.
</Paragraph>

<Paragraph number="360" book="vi-maha">
පඤ්චහි, භික්ඛවේ, අඞ්ගේහි සමන්නාගතං අන්තේවාසිකං අප්පණාමේන්තෝ ආචරියෝ සාතිසාරෝ හෝති, පණාමේන්තෝ අනතිසාරෝ හෝති. ආචරියම්හි නාධිමත්තං පේමං හෝති, නාධිමත්තෝ පසාදෝ හෝති, නාධිමත්තා හිරී හෝති, නාධිමත්තෝ ගාරවෝ හෝති, නාධිමත්තා භාවනා හෝති—  ඉමේහි ඛෝ, භික්ඛවේ, පඤ්චහඞ්ගේහි සමන්නාගතං අන්තේවාසිකං අප්පණාමේන්තෝ ආචරියෝ සාතිසාරෝ හෝති, පණාමේන්තෝ අනතිසාරෝ හෝති.
</Paragraph>

<Paragraph number="361" book="vi-maha">
පඤ්චහි, භික්ඛවේ, අඞ්ගේහි සමන්නාගතං අන්තේවාසිකං පණාමේන්තෝ ආචරියෝ සාතිසාරෝ හෝති, අප්පණාමේන්තෝ අනතිසාරෝ හෝති. ආචරියම්හි අධිමත්තං පේමං හෝති, අධිමත්තෝ පසාදෝ හෝති, අධිමත්තා හිරී හෝති, අධිමත්තෝ ගාරවෝ හෝති, අධිමත්තා භාවනා හෝති—  ඉමේහි ඛෝ, භික්ඛවේ, පඤ්චහඞ්ගේහි සමන්නාගතං අන්තේවාසිකං පණාමේන්තෝ ආචරියෝ සාතිසාරෝ හෝති, අප්පණාමේන්තෝ අනතිසාරෝ හෝතී”ති.

</Paragraph>
</Division>

<Paragraph number="362" type="center" book="vi-maha">
පණාමනා ඛමාපනා නිට්ඨිතා.
</Paragraph>