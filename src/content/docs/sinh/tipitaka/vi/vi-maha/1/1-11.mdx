---
title: "1.11 භද්දවග්ගියවත්ථු"
tableOfContents: false
sidebar:
  order: 3
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="36" book="vi-maha">

<Paragraph number="152" book="vi-maha">
අථ ඛෝ භගවා බාරාණසියං යථාභිරන්තං විහරිත්වා යේන උරුවේලා තේන චාරිකං පක්කාමි. අථ ඛෝ භගවා මග්ගා ඕක්කම්ම යේන අඤ්ඤතරෝ වනසණ්ඩෝ තේනුපසඞ්කමි, උපසඞ්කමිත්වා තං වනසණ්ඩං අජ්ඣෝගාහේත්වා අඤ්ඤතරස්මිං රුක්ඛමූලේ නිසීදි. තේන ඛෝ පන සමයේන තිංසමත්තා භද්දවග්ගියා සහායකා සපජාපතිකා තස්මිං වනසණ්ඩේ පරිචාරේන්ති. ඒකස්ස පජාපති නාහෝසි; තස්ස අත්ථාය වේසී ආනීතා අහෝසි. අථ ඛෝ සා වේසී තේසු පමත්තේසු පරිචාරේන්තේසු භණ්ඩං ආදාය පලායිත්ථ. අථ ඛෝ තේ සහායකා සහායකස්ස වේය්‍යාවච්චං කරෝන්තා, තං ඉත්ථිං ගවේසන්තා, තං වනසණ්ඩං ආහිණ්ඩන්තා අද්දසංසු භගවන්තං අඤ්ඤතරස්මිං රුක්ඛමූලේ නිසින්නං. දිස්වාන යේන භගවා තේනුපසඞ්කමිංසු, උපසඞ්කමිත්වා භගවන්තං ඒතදවෝචුං—  “අපි, භන්තේ, භගවා ඒකං ඉත්ථිං පස්සේය්‍යා”ති? “කිං පන වෝ, කුමාරා, ඉත්ථියා”ති? “ඉධ මයං, භන්තේ, තිංසමත්තා භද්දවග්ගියා සහායකා සපජාපතිකා ඉමස්මිං වනසණ්ඩේ පරිචාරිම්හා. ඒකස්ස පජාපති නාහෝසි; තස්ස අත්ථාය වේසී ආනීතා අහෝසි. අථ ඛෝ සා, භන්තේ, වේසී අම්හේසු පමත්තේසු පරිචාරේන්තේසු භණ්ඩං ආදාය පලායිත්ථ. තේ මයං, භන්තේ, සහායකා සහායකස්ස වේය්‍යාවච්චං කරෝන්තා, තං ඉත්ථිං ගවේසන්තා, ඉමං වනසණ්ඩං ආහිණ්ඩාමා”ති. “තං කිං මඤ්ඤථ වෝ, කුමාරා, කතමං නු ඛෝ තුම්හාකං වරං—  යං වා තුම්හේ ඉත්ථිං ගවේසේය්‍යාථ, යං වා අත්තානං ගවේසේය්‍යාථා”ති? “ඒතදේව, භන්තේ, අම්හාකං වරං යං මයං අත්තානං ගවේසේය්‍යාමා”ති. “තේන හි වෝ, කුමාරා, නිසීදථ, ධම්මං වෝ දේසේස්සාමී”ති. “ඒවං, භන්තේ”ති ඛෝ තේ භද්දවග්ගියා සහායකා භගවන්තං අභිවාදේත්වා ඒකමන්තං නිසීදිංසු.
</Paragraph>

<Paragraph number="153" book="vi-maha">
තේසං භගවා අනුපුබ්බිං කථං කථේසි, සේය්‍යථිදං—  දානකථං සීලකථං සග්ගකථං කාමානං ආදීනවං ඕකාරං සංකිලේසං නේක්ඛම්මේ ආනිසංසං පකාසේසි. යදා තේ භගවා අඤ්ඤාසි කල්ලචිත්තේ මුදුචිත්තේ විනීවරණචිත්තේ උදග්ගචිත්තේ පසන්නචිත්තේ, අථ යා බුද්ධානං සාමුක්කංසිකා ධම්මදේසනා, තං පකාසේසි දුක්ඛං සමුදයං නිරෝධං මග්ගං. සේය්‍යථාපි නාම සුද්ධං වත්ථං අපගතකාළකං සම්මදේව රජනං පටිග්ගණ්හේය්‍ය; ඒවමේව තේසං තස්මිංයේව ආසනේ විරජං වීතමලං ධම්මචක්ඛුං උදපාදි—  “යං කිඤ්චි සමුදයධම්මං සබ්බං තං නිරෝධධම්මන්”ති. තේ දිට්ඨධම්මා පත්තධම්මා විදිතධම්මා පරියෝගාළ්හධම්මා තිණ්ණවිචිකිච්ඡා විගතකථංකථා වේසාරජ්ජප්පත්තා අපරප්පච්චයා සත්ථුසාසනේ භගවන්තං ඒතදවෝචුං—  “ලභේය්‍යාම මයං, භන්තේ, භගවතෝ සන්තිකේ පබ්බජ්ජං, ලභේය්‍යාම උපසම්පදන්”ති. “ඒථ භික්ඛවෝ”ති භගවා අවෝච—  “ස්වාක්ඛාතෝ ධම්මෝ, චරථ බ්‍රහ්මචරියං සම්මා දුක්ඛස්ස අන්තකිරියායා”ති. සාව තේසං ආයස්මන්තානං උපසම්පදා අහෝසි.

</Paragraph>
</Division>

<Paragraph number="154" type="center" book="vi-maha">
භද්දවග්ගියසහායකානං වත්ථු නිට්ඨිතං.

  
දුතියභාණවාරෝ.
</Paragraph>