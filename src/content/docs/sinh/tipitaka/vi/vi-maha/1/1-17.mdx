---
title: "1.17 පණාමිතකථා"
tableOfContents: false
sidebar:
  order: 9
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="68" book="vi-maha">

<Paragraph number="286" book="vi-maha">
තේන ඛෝ පන සමයේන සද්ධිවිහාරිකා උපජ්ඣායේසු න සම්මා වත්තන්ති. යේ තේ භික්ඛූ අප්පිච්ඡා …පේ…  තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම සද්ධිවිහාරිකා උපජ්ඣායේසු න සම්මා වත්තිස්සන්තී”ති. අථ ඛෝ තේ භික්ඛූ භගවතෝ ඒතමත්ථං ආරෝචේසුං …පේ…  “සච්චං කිර, භික්ඛවේ, සද්ධිවිහාරිකා උපජ්ඣායේසු න සම්මා වත්තන්තී”ති? “සච්චං, භගවා”ති. විගරහි බුද්ධෝ භගවා …පේ…  කථඤ්හි නාම, භික්ඛවේ, සද්ධිවිහාරිකා උපජ්ඣායේසු න සම්මා වත්තිස්සන්තීති …පේ…  විගරහිත්වා …පේ…  ධම්මිං කථං කත්වා භික්ඛූ ආමන්තේසි—  “න, භික්ඛවේ, සද්ධිවිහාරිකේන උපජ්ඣායම්හි න සම්මා වත්තිතබ්බං. යෝ න සම්මා වත්තේය්‍ය, ආපත්ති දුක්කටස්සා”ති. නේව සම්මා වත්තන්ති.
</Paragraph>

<Paragraph number="287" book="vi-maha">
භගවතෝ ඒතමත්ථං ආරෝචේසුං. “අනුජානාමි, භික්ඛවේ, අසම්මාවත්තන්තං පණාමේතුං. ඒවඤ්ච පන, භික්ඛවේ, පණාමේතබ්බෝ—  ‘පණාමේමි තන්’ති වා, ‘මායිධ පටික්කමී’ති වා, ‘නීහර තේ පත්තචීවරන්’ති වා, ‘නාහං තයා උපට්ඨාතබ්බෝ’ති වා, කායේන විඤ්ඤාපේති, වාචාය විඤ්ඤාපේති, කායේන වාචාය විඤ්ඤාපේති, පණාමිතෝ හෝති සද්ධිවිහාරිකෝ; න කායේන විඤ්ඤාපේති, න වාචාය විඤ්ඤාපේති, න කායේන වාචාය විඤ්ඤාපේති, න පණාමිතෝ හෝති සද්ධිවිහාරිකෝ”ති.
</Paragraph>

<Paragraph number="288" book="vi-maha">
තේන ඛෝ පන සමයේන සද්ධිවිහාරිකා පණාමිතා න ඛමාපේන්ති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, ඛමාපේතුන්”ති. නේව ඛමාපේන්ති. භගවතෝ ඒතමත්ථං ආරෝචේසුං. “න, භික්ඛවේ, පණාමිතේන න ඛමාපේතබ්බෝ. යෝ න ඛමාපේය්‍ය, ආපත්ති දුක්කටස්සා”ති.
</Paragraph>

<Paragraph number="289" book="vi-maha">
තේන ඛෝ පන සමයේන උපජ්ඣායා ඛමාපියමානා න ඛමන්ති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, ඛමිතුන්”ති. නේව ඛමන්ති. සද්ධිවිහාරිකා පක්කමන්තිපි විබ්භමන්තිපි තිත්ථියේසුපි සඞ්කමන්ති. භගවතෝ ඒතමත්ථං ආරෝචේසුං. න, භික්ඛවේ, ඛමාපියමානේන න ඛමිතබ්බං. යෝ න ඛමේය්‍ය, ආපත්ති දුක්කටස්සා”ති.
</Paragraph>

<Paragraph number="290" book="vi-maha">
තේන ඛෝ පන සමයේන උපජ්ඣායා සම්මාවත්තන්තං පණාමේන්ති, අසම්මාවත්තන්තං න පණාමේන්ති. භගවතෝ ඒතමත්ථං ආරෝචේසුං. “න, භික්ඛවේ, සම්මාවත්තන්තෝ පණාමේතබ්බෝ. යෝ පණාමේය්‍ය, ආපත්ති දුක්කටස්ස. න ච, භික්ඛවේ, අසම්මාවත්තන්තෝ න පණාමේතබ්බෝ. යෝ න පණාමේය්‍ය, ආපත්ති දුක්කටස්සාති.
</Paragraph>

<Paragraph number="291" book="vi-maha">
පඤ්චහි, භික්ඛවේ, අඞ්ගේහි සමන්නාගතෝ සද්ධිවිහාරිකෝ පණාමේතබ්බෝ. උපජ්ඣායම්හි නාධිමත්තං පේමං හෝති, නාධිමත්තෝ පසාදෝ හෝති, නාධිමත්තා හිරී හෝති, නාධිමත්තෝ ගාරවෝ හෝති, නාධිමත්තා භාවනා හෝති—  ඉමේහි ඛෝ, භික්ඛවේ, පඤ්චහඞ්ගේහි සමන්නාගතෝ සද්ධිවිහාරිකෝ පණාමේතබ්බෝ.
</Paragraph>

<Paragraph number="292" book="vi-maha">
පඤ්චහි, භික්ඛවේ, අඞ්ගේහි සමන්නාගතෝ සද්ධිවිහාරිකෝ න පණාමේතබ්බෝ. උපජ්ඣායම්හි අධිමත්තං පේමං හෝති, අධිමත්තෝ පසාදෝ හෝති, අධිමත්තා හිරී හෝති, අධිමත්තෝ ගාරවෝ හෝති, අධිමත්තා භාවනා හෝති—  ඉමේහි ඛෝ, භික්ඛවේ, පඤ්චහඞ්ගේහි සමන්නාගතෝ සද්ධිවිහාරිකෝ න පණාමේතබ්බෝ.
</Paragraph>

<Paragraph number="293" book="vi-maha">
පඤ්චහි, භික්ඛවේ, අඞ්ගේහි සමන්නාගතෝ සද්ධිවිහාරිකෝ අලං පණාමේතුං. උපජ්ඣායම්හි නාධිමත්තං පේමං හෝති, නාධිමත්තෝ පසාදෝ හෝති, නාධිමත්තා හිරී හෝති, නාධිමත්තෝ ගාරවෝ හෝති, නාධිමත්තා භාවනා හෝති—  ඉමේහි ඛෝ, භික්ඛවේ, පඤ්චහඞ්ගේහි සමන්නාගතෝ සද්ධිවිහාරිකෝ අලං පණාමේතුං.
</Paragraph>

<Paragraph number="294" book="vi-maha">
පඤ්චහි, භික්ඛවේ, අඞ්ගේහි සමන්නාගතෝ සද්ධිවිහාරිකෝ නාලං පණාමේතුං. උපජ්ඣායම්හි අධිමත්තං පේමං හෝති, අධිමත්තෝ පසාදෝ හෝති, අධිමත්තා හිරී හෝති, අධිමත්තෝ ගාරවෝ හෝති, අධිමත්තා භාවනා හෝති—  ඉමේහි ඛෝ, භික්ඛවේ, පඤ්චහඞ්ගේහි සමන්නාගතෝ සද්ධිවිහාරිකෝ නාලං පණාමේතුං.
</Paragraph>

<Paragraph number="295" book="vi-maha">
පඤ්චහි, භික්ඛවේ, අඞ්ගේහි සමන්නාගතං සද්ධිවිහාරිකං අප්පණාමේන්තෝ උපජ්ඣායෝ සාතිසාරෝ හෝති, පණාමේන්තෝ අනතිසාරෝ හෝති. උපජ්ඣායම්හි නාධිමත්තං පේමං හෝති, නාධිමත්තෝ පසාදෝ හෝති, නාධිමත්තා හිරී හෝති, නාධිමත්තෝ ගාරවෝ හෝති, නාධිමත්තා භාවනා හෝති—  ඉමේහි ඛෝ, භික්ඛවේ, පඤ්චහඞ්ගේහි සමන්නාගතං සද්ධිවිහාරිකං අප්පණාමේන්තෝ උපජ්ඣායෝ සාතිසාරෝ හෝති, පණාමේන්තෝ අනතිසාරෝ හෝති.
</Paragraph>

<Paragraph number="296" book="vi-maha">
පඤ්චහි, භික්ඛවේ, අඞ්ගේහි සමන්නාගතං සද්ධිවිහාරිකං පණාමේන්තෝ උපජ්ඣායෝ සාතිසාරෝ හෝති, අප්පණාමේන්තෝ අනතිසාරෝ හෝති. උපජ්ඣායම්හි අධිමත්තං පේමං හෝති, අධිමත්තෝ පසාදෝ හෝති, අධිමත්තා හිරී හෝති, අධිමත්තෝ ගාරවෝ හෝති, අධිමත්තා භාවනා හෝති—  ඉමේහි ඛෝ, භික්ඛවේ, පඤ්චහඞ්ගේහි සමන්නාගතං සද්ධිවිහාරිකං පණාමේන්තෝ උපජ්ඣායෝ සාතිසාරෝ හෝති, අප්පණාමේන්තෝ අනතිසාරෝ හෝතී”ති.
</Paragraph>

</Division>
<Division number="69" book="vi-maha">

<Paragraph number="297" book="vi-maha">
තේන ඛෝ පන සමයේන අඤ්ඤතරෝ බ්‍රාහ්මණෝ භික්ඛූ උපසඞ්කමිත්වා පබ්බජ්ජං යාචි. තං භික්ඛූ න ඉච්ඡිංසු පබ්බාජේතුං. සෝ භික්ඛූසු පබ්බජ්ජං අලභමානෝ කිසෝ අහෝසි ලූඛෝ දුබ්බණ්ණෝ උප්පණ්ඩුප්පණ්ඩුකජාතෝ ධමනිසන්ථතගත්තෝ. අද්දසා ඛෝ භගවා තං බ්‍රාහ්මණං කිසං ලූඛං දුබ්බණ්ණං උප්පණ්ඩුප්පණ්ඩුකජාතං ධමනිසන්ථතගත්තං, දිස්වාන භික්ඛූ ආමන්තේසි—  “කිං නු ඛෝ සෝ, භික්ඛවේ, බ්‍රාහ්මණෝ කිසෝ ලූඛෝ දුබ්බණ්ණෝ උප්පණ්ඩුප්පණ්ඩුකජාතෝ ධමනිසන්ථතගත්තෝ”ති? “ඒසෝ, භන්තේ, බ්‍රාහ්මණෝ භික්ඛූ උපසඞ්කමිත්වා පබ්බජ්ජං යාචි. තං භික්ඛූ න ඉච්ඡිංසු පබ්බාජේතුං. සෝ භික්ඛූසු පබ්බජ්ජං අලභමානෝ කිසෝ ලූඛෝ දුබ්බණ්ණෝ උප්පණ්ඩුප්පණ්ඩුකජාතෝ ධමනිසන්ථතගත්තෝ”ති. අථ ඛෝ භගවා භික්ඛූ ආමන්තේසි—  “කෝ නු ඛෝ, භික්ඛවේ, තස්ස බ්‍රාහ්මණස්ස අධිකාරං සරසී”ති? ඒවං වුත්තේ, ආයස්මා සාරිපුත්තෝ භගවන්තං ඒතදවෝච—  “අහං ඛෝ, භන්තේ, තස්ස බ්‍රාහ්මණස්ස අධිකාරං සරාමී”ති. “කිං පන ත්වං, සාරිපුත්ත, තස්ස බ්‍රාහ්මණස්ස අධිකාරං සරසී”ති? “ඉධ මේ, භන්තේ, සෝ බ්‍රාහ්මණෝ රාජගහේ පිණ්ඩාය චරන්තස්ස කටච්ඡුභික්ඛං දාපේසි. ඉමං ඛෝ අහං, භන්තේ, තස්ස බ්‍රාහ්මණස්ස අධිකාරං සරාමී”ති. “සාධු සාධු, සාරිපුත්ත, කතඤ්ඤුනෝ හි, සාරිපුත්ත, සප්පුරිසා කතවේදිනෝ. තේන හි ත්වං, සාරිපුත්ත, තං බ්‍රාහ්මණං පබ්බාජේහි උපසම්පාදේහී”ති. “කථාහං, භන්තේ, තං බ්‍රාහ්මණං පබ්බාජේමි උපසම්පාදේමී”ති?
</Paragraph>

<Paragraph number="298" book="vi-maha">
අථ ඛෝ භගවා ඒතස්මිං නිදානේ ඒතස්මිං පකරණේ ධම්මිං කථං කත්වා භික්ඛූ ආමන්තේසි—  “යා සා, භික්ඛවේ, මයා තීහි සරණගමනේහි උපසම්පදා අනුඤ්ඤාතා, තං අජ්ජතග්ගේ පටික්ඛිපාමි. අනුජානාමි, භික්ඛවේ, ඤත්තිචතුත්ථේන කම්මේන උපසම්පාදේතුං. ඒවඤ්ච පන, භික්ඛවේ, උපසම්පාදේතබ්බෝ. බ්‍යත්තේන භික්ඛුනා පටිබලේන සංඝෝ ඤාපේතබ්බෝ—
</Paragraph>

</Division>
<Division number="70" book="vi-maha">

<Paragraph number="299" book="vi-maha">
‘සුණාතු මේ, භන්තේ, සංඝෝ. අයං ඉත්ථන්නාමෝ ඉත්ථන්නාමස්ස ආයස්මතෝ උපසම්පදාපේක්ඛෝ. යදි සංඝස්ස පත්තකල්ලං, සංඝෝ ඉත්ථන්නාමං උපසම්පාදේය්‍ය ඉත්ථන්නාමේන උපජ්ඣායේන. ඒසා ඤත්ති.
</Paragraph>

<Paragraph number="300" book="vi-maha">
සුණාතු මේ, භන්තේ, සංඝෝ. අයං ඉත්ථන්නාමෝ ඉත්ථන්නාමස්ස ආයස්මතෝ උපසම්පදාපේක්ඛෝ. සංඝෝ ඉත්ථන්නාමං උපසම්පාදේති ඉත්ථන්නාමේන උපජ්ඣායේන. යස්සායස්මතෝ ඛමති ඉත්ථන්නාමස්ස උපසම්පදා ඉත්ථන්නාමේන උපජ්ඣායේන, සෝ තුණ්හස්ස; යස්ස නක්ඛමති, සෝ භාසේය්‍ය.
</Paragraph>

<Paragraph number="301" book="vi-maha">
දුතියම්පි ඒතමත්ථං වදාමි—  සුණාතු මේ, භන්තේ, සංඝෝ. අයං ඉත්ථන්නාමෝ ඉත්ථන්නාමස්ස ආයස්මතෝ උපසම්පදාපේක්ඛෝ. සංඝෝ ඉත්ථන්නාමං උපසම්පාදේති ඉත්ථන්නාමේන උපජ්ඣායේන. යස්සායස්මතෝ ඛමති ඉත්ථන්නාමස්ස උපසම්පදා ඉත්ථන්නාමේන උපජ්ඣායේන, සෝ තුණ්හස්ස; යස්ස නක්ඛමති, සෝ භාසේය්‍ය.
</Paragraph>

<Paragraph number="302" book="vi-maha">
තතියම්පි ඒතමත්ථං වදාමි—  සුණාතු මේ, භන්තේ, සංඝෝ. අයං ඉත්ථන්නාමෝ ඉත්ථන්නාමස්ස ආයස්මතෝ උපසම්පදාපේක්ඛෝ. සංඝෝ ඉත්ථන්නාමං උපසම්පාදේති ඉත්ථන්නාමේන උපජ්ඣායේන. යස්සායස්මතෝ ඛමති ඉත්ථන්නාමස්ස උපසම්පදා ඉත්ථන්නාමේන උපජ්ඣායේන, සෝ තුණ්හස්ස; යස්ස නක්ඛමති, සෝ භාසේය්‍ය.
</Paragraph>

<Paragraph number="303" book="vi-maha">
උපසම්පන්නෝ සංඝේන ඉත්ථන්නාමෝ ඉත්ථන්නාමේන උපජ්ඣායේන. ඛමති සංඝස්ස, තස්මා තුණ්හී, ඒවමේතං ධාරයාමී’”ති.
</Paragraph>

</Division>
<Division number="71" book="vi-maha">

<Paragraph number="304" book="vi-maha">
තේන ඛෝ පන සමයේන අඤ්ඤතරෝ භික්ඛු උපසම්පන්නසමනන්තරා අනාචාරං ආචරති. භික්ඛූ ඒවමාහංසු—  “මාවුසෝ, ඒවරූපං අකාසි, නේතං කප්පතී”ති. සෝ ඒවමාහ—  “නේවාහං ආයස්මන්තේ යාචිං උපසම්පාදේථ මන්ති. කිස්ස මං තුම්හේ අයාචිතා උපසම්පාදිත්ථා”ති?
</Paragraph>

<Paragraph number="305" book="vi-maha">
භගවතෝ ඒතමත්ථං ආරෝචේසුං. “න, භික්ඛවේ, අයාචිතේන උපසම්පාදේතබ්බෝ. යෝ උපසම්පාදේය්‍ය, ආපත්ති දුක්කටස්ස. අනුජානාමි, භික්ඛවේ, යාචිතේන උපසම්පාදේතුං. ඒවඤ්ච පන, භික්ඛවේ, යාචිතබ්බෝ. තේන උපසම්පදාපේක්ඛේන සංඝං උපසඞ්කමිත්වා ඒකංසං උත්තරාසඞ්ගං කරිත්වා භික්ඛූනං පාදේ වන්දිත්වා උක්කුටිකං නිසීදිත්වා අඤ්ජලිං පග්ගහේත්වා ඒවමස්ස වචනීයෝ—  ‘සංඝං, භන්තේ, උපසම්පදං යාචාමි, උල්ලුම්පතු මං, භන්තේ, සංඝෝ අනුකම්පං උපාදායා’ති. දුතියම්පි යාචිතබ්බෝ. තතියම්පි යාචිතබ්බෝ. බ්‍යත්තේන භික්ඛුනා පටිබලේන සංඝෝ ඤාපේතබ්බෝ—
</Paragraph>

</Division>
<Division number="72" book="vi-maha">

<Paragraph number="306" book="vi-maha">
‘සුණාතු මේ, භන්තේ, සංඝෝ. අයං ඉත්ථන්නාමෝ ඉත්ථන්නාමස්ස ආයස්මතෝ උපසම්පදාපේක්ඛෝ. ඉත්ථන්නාමෝ සංඝං උපසම්පදං යාචති ඉත්ථන්නාමේන උපජ්ඣායේන. යදි සංඝස්ස පත්තකල්ලං, සංඝෝ ඉත්ථන්නාමං උපසම්පාදේය්‍ය ඉත්ථන්නාමේන උපජ්ඣායේන. ඒසා ඤත්ති.
</Paragraph>

<Paragraph number="307" book="vi-maha">
සුණාතු මේ, භන්තේ, සංඝෝ. අයං ඉත්ථන්නාමෝ ඉත්ථන්නාමස්ස ආයස්මතෝ උපසම්පදාපේක්ඛෝ. ඉත්ථන්නාමෝ සංඝං උපසම්පදං යාචති ඉත්ථන්නාමේන උපජ්ඣායේන. සංඝෝ ඉත්ථන්නාමං උපසම්පාදේති ඉත්ථන්නාමේන උපජ්ඣායේන. යස්සායස්මතෝ ඛමති ඉත්ථන්නාමස්ස උපසම්පදා ඉත්ථන්නාමේන උපජ්ඣායේන, සෝ තුණ්හස්ස; යස්ස නක්ඛමති, සෝ භාසේය්‍ය.
</Paragraph>

<Paragraph number="308" book="vi-maha">
දුතියම්පි ඒතමත්ථං වදාමි …පේ…  තතියම්පි ඒතමත්ථං වදාමි …පේ… .
</Paragraph>

<Paragraph number="309" book="vi-maha">
උපසම්පන්නෝ සංඝේන ඉත්ථන්නාමෝ ඉත්ථන්නාමේන උපජ්ඣායේන. ඛමති සංඝස්ස, තස්මා තුණ්හී, ඒවමේතං ධාරයාමී’”ති.
</Paragraph>

</Division>
<Division number="73" book="vi-maha">

<Paragraph number="310" book="vi-maha">
තේන ඛෝ පන සමයේන රාජගහේ පණීතානං භත්තානං භත්තපටිපාටි අට්ඨිතා හෝති. අථ ඛෝ අඤ්ඤතරස්ස බ්‍රාහ්මණස්ස ඒතදහෝසි—  “ඉමේ ඛෝ සමණා සක්‍යපුත්තියා සුඛසීලා සුඛසමාචාරා, සුභෝජනානි භුඤ්ජිත්වා නිවාතේසු සයනේසු සයන්ති. යන්නූනාහං සමණේසු සක්‍යපුත්තියේසු පබ්බජේය්‍යන්”ති. අථ ඛෝ සෝ බ්‍රාහ්මණෝ භික්ඛූ උපසඞ්කමිත්වා පබ්බජ්ජං යාචි. තං භික්ඛූ පබ්බාජේසුං උපසම්පාදේසුං. තස්මිං පබ්බජිතේ භත්තපටිපාටි ඛීයිත්ථ. භික්ඛූ ඒවමාහංසු—  “ඒහි දානි, ආවුසෝ, පිණ්ඩාය චරිස්සාමා”ති. සෝ ඒවමාහ—  “නාහං, ආවුසෝ, ඒතංකාරණා පබ්බජිතෝ පිණ්ඩාය චරිස්සාමීති. සචේ මේ දස්සථ භුඤ්ජිස්සාමි, නෝ චේ මේ දස්සථ විබ්භමිස්සාමී”ති. “කිං පන ත්වං, ආවුසෝ, උදරස්ස කාරණා පබ්බජිතෝ”ති? “ඒවමාවුසෝ”ති. යේ තේ භික්ඛූ අප්පිච්ඡා …පේ…  තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම භික්ඛු ඒවං ස්වාක්ඛාතේ ධම්මවිනයේ උදරස්ස කාරණා පබ්බජිස්සතී”ති.
</Paragraph>

<Paragraph number="311" book="vi-maha">
තේ භික්ඛූ භගවතෝ ඒතමත්ථං ආරෝචේසුං …පේ…  “සච්චං කිර ත්වං, භික්ඛු, උදරස්ස කාරණා පබ්බජිතෝ”ති? “සච්චං, භගවා”ති. විගරහි බුද්ධෝ භගවා …පේ…  කථඤ්හි නාම ත්වං, මෝඝපුරිස, ඒවං ස්වාක්ඛාතේ ධම්මවිනයේ උදරස්ස කාරණා පබ්බජිස්සසි. නේතං, මෝඝපුරිස, අප්පසන්නානං වා පසාදාය පසන්නානං වා භිය්‍යෝභාවාය …පේ…  විගරහිත්වා …පේ…  ධම්මිං කථං කත්වා භික්ඛූ ආමන්තේසි—  “අනුජානාමි, භික්ඛවේ, උපසම්පාදේන්තේන චත්තාරෝ නිස්සයේ ආචික්ඛිතුං—  පිණ්ඩියාලෝපභෝජනං නිස්සාය පබ්බජ්ජා, තත්ථ තේ යාවජීවං උස්සාහෝ කරණීයෝ; අතිරේකලාභෝ—  සංඝභත්තං, උද්දේසභත්තං, නිමන්තනං, සලාකභත්තං, පක්ඛිකං, උපෝසථිකං, පාටිපදිකං. පංසුකූලචීවරං නිස්සාය පබ්බජ්ජා, තත්ථ තේ යාවජීවං උස්සාහෝ කරණීයෝ; අතිරේකලාභෝ—  ඛෝමං, කප්පාසිකං, කෝසේය්‍යං, කම්බලං, සාණං, භඞ්ගං. රුක්ඛමූලසේනාසනං නිස්සාය පබ්බජ්ජා, තත්ථ තේ යාවජීවං උස්සාහෝ කරණීයෝ; අතිරේකලාභෝ—  විහාරෝ, අඩ්ඪයෝගෝ, පාසාදෝ, හම්මියං, ගුහා. පූතිමුත්තභේසජ්ජං නිස්සාය පබ්බජ්ජා, තත්ථ තේ යාවජීවං උස්සාහෝ කරණීයෝ; අතිරේකලාභෝ—  සප්පි, නවනීතං, තේලං, මධු, ඵාණිතන්”ති.

</Paragraph>
</Division>

<Paragraph number="312" type="center" book="vi-maha">
උපජ්ඣායවත්තභාණවාරෝ නිට්ඨිතෝ පඤ්චමෝ.
</Paragraph>