---
title: "1.48 ථේය්‍යසංවාසකවත්ථු"
tableOfContents: false
sidebar:
  order: 43
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="110" book="vi-maha">

<Paragraph number="483" book="vi-maha">
තේන ඛෝ පන සමයේන අඤ්ඤතරෝ පුරාණකුලපුත්තෝ ඛීණකෝලඤ්ඤෝ සුඛුමාලෝ හෝති. අථ ඛෝ තස්ස පුරාණකුලපුත්තස්ස ඛීණකෝලඤ්ඤස්ස ඒතදහෝසි—  “අහං ඛෝ සුඛුමාලෝ, න පටිබලෝ අනධිගතං වා භෝගං අධිගන්තුං, අධිගතං වා භෝගං ඵාතිං කාතුං. කේන නු ඛෝ අහං උපායේන සුඛඤ්ච ජීවේය්‍යං, න ච කිලමේය්‍යන්”ති? අථ ඛෝ තස්ස පුරාණකුලපුත්තස්ස ඛීණකෝලඤ්ඤස්ස ඒතදහෝසි—  “ඉමේ ඛෝ සමණා සක්‍යපුත්තියා සුඛසීලා සුඛසමාචාරා, සුභෝජනානි භුඤ්ජිත්වා නිවාතේසු සයනේසු සයන්ති. යන්නූනාහං සාමං පත්තචීවරං පටියාදේත්වා කේසමස්සුං ඕහාරේත්වා කාසායානි වත්ථානි අච්ඡාදේත්වා ආරාමං ගන්ත්වා භික්ඛූහි සද්ධිං සංවසේය්‍යන්”ති. අථ ඛෝ සෝ පුරාණකුලපුත්තෝ ඛීණකෝලඤ්ඤෝ සාමං පත්තචීවරං පටියාදේත්වා කේසමස්සුං ඕහාරේත්වා කාසායානි වත්ථානි අච්ඡාදේත්වා ආරාමං ගන්ත්වා භික්ඛූ අභිවාදේති. භික්ඛූ ඒවමාහංසු—  “කතිවස්සෝසි ත්වං, ආවුසෝ”ති? “කිං ඒතං, ආවුසෝ, කතිවස්සෝ නාමා”ති? “කෝ පන තේ, ආවුසෝ, උපජ්ඣායෝ”ති? “කිං ඒතං, ආවුසෝ, උපජ්ඣායෝ නාමා”ති? භික්ඛූ ආයස්මන්තං උපාලිං ඒතදවෝචුං—  “ඉඞ්ඝාවුසෝ උපාලි, ඉමං පබ්බජිතං අනුයුඤ්ජාහී”ති. අථ ඛෝ සෝ පුරාණකුලපුත්තෝ ඛීණකෝලඤ්ඤෝ ආයස්මතා උපාලිනා අනුයුඤ්ජීයමානෝ ඒතමත්ථං ආරෝචේසි. ආයස්මා උපාලි භික්ඛූනං ඒතමත්ථං ආරෝචේසි. භික්ඛූ භගවතෝ ඒතමත්ථං ආරෝචේසුං. “ථේය්‍යසංවාසකෝ, භික්ඛවේ, අනුපසම්පන්නෝ න උපසම්පාදේතබ්බෝ, උපසම්පන්නෝ නාසේතබ්බෝති. තිත්ථියපක්කන්තකෝ, භික්ඛවේ, අනුපසම්පන්නෝ න උපසම්පාදේතබ්බෝ, උපසම්පන්නෝ නාසේතබ්බෝ”ති. (2–3)
</Paragraph>
</Division>