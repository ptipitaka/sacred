---
title: "1.9 පබ්බජ්ජූපසම්පදාකථා"
tableOfContents: false
sidebar:
  order: 66
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="34" book="vi-maha">

<Paragraph number="139" book="vi-maha">
තේන ඛෝ පන සමයේන භික්ඛූ නානාදිසා නානාජනපදා පබ්බජ්ජාපේක්ඛේ ච උපසම්පදාපේක්ඛේ ච ආනේන්ති—  “භගවා නේ පබ්බාජේස්සති උපසම්පාදේස්සතී”ති. තත්ථ භික්ඛූ චේව කිලමන්ති පබ්බජ්ජාපේක්ඛා ච උපසම්පදාපේක්ඛා ච. අථ ඛෝ භගවතෝ රහෝගතස්ස පටිසල්ලීනස්ස ඒවං චේතසෝ පරිවිතක්කෝ උදපාදි—  “ඒතරහි ඛෝ භික්ඛූ නානාදිසා නානාජනපදා පබ්බජ්ජාපේක්ඛේ ච උපසම්පදාපේක්ඛේ ච ආනේන්ති—  ‘භගවා නේ පබ්බාජේස්සති උපසම්පාදේස්සතී’ති. තත්ථ භික්ඛූ චේව කිලමන්ති පබ්බජ්ජාපේක්ඛා ච උපසම්පදාපේක්ඛා ච. යන්නූනාහං භික්ඛූනං අනුජානේය්‍යං—  තුම්හේව දානි, භික්ඛවේ, තාසු තාසු දිසාසු තේසු තේසු ජනපදේසු පබ්බාජේථ උපසම්පාදේථා”ති.
</Paragraph>

<Paragraph number="140" book="vi-maha">
අථ ඛෝ භගවා සායන්හසමයං පටිසල්ලානා වුට්ඨිතෝ ඒතස්මිං නිදානේ ඒතස්මිං පකරණේ ධම්මිං කථං කත්වා භික්ඛූ ආමන්තේසි—  “ඉධ මය්හං, භික්ඛවේ, රහෝගතස්ස පටිසල්ලීනස්ස ඒවං චේතසෝ පරිවිතක්කෝ උදපාදි—  ඒතරහි ඛෝ භික්ඛූ නානාදිසා නානාජනපදා පබ්බජ්ජාපේක්ඛේ ච උපසම්පදාපේක්ඛේ ච ආනේන්ති—  ‘භගවා නේ පබ්බාජේස්සති උපසම්පාදේස්සතී’ති, තත්ථ භික්ඛූ චේව කිලමන්ති පබ්බජ්ජාපේක්ඛා ච උපසම්පදාපේක්ඛා ච. යන්නූනාහං භික්ඛූනං අනුජානේය්‍යං තුම්හේව දානි, භික්ඛවේ, තාසු තාසු දිසාසු තේසු තේසු ජනපදේසු පබ්බාජේථ උපසම්පාදේථාති, අනුජානාමි, භික්ඛවේ, තුම්හේව දානි තාසු තාසු දිසාසු තේසු තේසු ජනපදේසු පබ්බාජේථ උපසම්පාදේථ. ඒවඤ්ච පන, භික්ඛවේ, පබ්බාජේතබ්බෝ උපසම්පාදේතබ්බෝ—
</Paragraph>

<Paragraph number="141" book="vi-maha">
පඨමං කේසමස්සුං ඕහාරාපේත්වා, කාසායානි වත්ථානි අච්ඡාදාපේත්වා, ඒකංසං උත්තරාසඞ්ගං කාරාපේත්වා, භික්ඛූනං පාදේ වන්දාපේත්වා, උක්කුටිකං නිසීදාපේත්වා, අඤ්ජලිං පග්ගණ්හාපේත්වා ‘ඒවං වදේහී’ති වත්තබ්බෝ—
</Paragraph>

<Paragraph number="142" type="verses" book="vi-maha">
_‘බුද්ධං සරණං ගච්ඡාමි,_  
_ධම්මං සරණං ගච්ඡාමි,_  
_සංඝං සරණං ගච්ඡාමි._  

</Paragraph>

<Paragraph number="143" type="verses" book="vi-maha">
_දුතියම්පි බුද්ධං සරණං ගච්ඡාමි,_  
_දුතියම්පි ධම්මං සරණං ගච්ඡාමි,_  
_දුතියම්පි සංඝං සරණං ගච්ඡාමි._  

</Paragraph>

<Paragraph number="144" type="verses" book="vi-maha">
_තතියම්පි බුද්ධං සරණං ගච්ඡාමි,_  
_තතියම්පි ධම්මං සරණං ගච්ඡාමි,_  
_තතියම්පි සංඝං සරණං ගච්ඡාමී’ති._  

</Paragraph>

<Paragraph number="145" book="vi-maha">
අනුජානාමි, භික්ඛවේ, ඉමේහි තීහි සරණගමනේහි පබ්බජ්ජං උපසම්පදන්”ති.

</Paragraph>
</Division>

<Paragraph number="146" type="center" book="vi-maha">
තීහි සරණගමනේහි උපසම්පදාකථා නිට්ඨිතා.
</Paragraph>