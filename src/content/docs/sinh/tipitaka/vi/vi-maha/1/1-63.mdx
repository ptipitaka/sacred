---
title: "1.63 උපසම්පදාවිධි"
tableOfContents: false
sidebar:
  order: 60
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="125" book="vi-maha">

<Paragraph number="515" book="vi-maha">
තේන ඛෝ පන සමයේන උපසම්පන්නා දිස්සන්ති කුට්ඨිකාපි ගණ්ඩිකාපි කිලාසිකාපි සෝසිකාපි අපමාරිකාපි. භගවතෝ ඒතමත්ථං ආරෝචේසුං. “අනුජානාමි, භික්ඛවේ, උපසම්පාදේන්තේන තේරස අන්තරායිකේ ධම්මේ පුච්ඡිතුං. ඒවඤ්ච පන, භික්ඛවේ, පුච්ඡිතබ්බෝ—  ‘සන්ති තේ ඒවරූපා ආබාධා—  කුට්ඨං, ගණ්ඩෝ, කිලාසෝ, සෝසෝ, අපමාරෝ? මනුස්සෝසි? පුරිසෝසි? භුජිස්සෝසි? අණණෝසි? නසි රාජභටෝ? අනුඤ්ඤාතෝසි මාතාපිතූහි? පරිපුණ්ණවීසතිවස්සෝසි? පරිපුණ්ණං තේ පත්තචීවරං? කිංනාමෝසි? කෝනාමෝ තේ උපජ්ඣායෝ’”ති?
</Paragraph>

<Paragraph number="516" book="vi-maha">
තේන ඛෝ පන සමයේන භික්ඛූ අනනුසිට්ඨේ උපසම්පදාපේක්ඛේ අන්තරායිකේ ධම්මේ පුච්ඡන්ති. උපසම්පදාපේක්ඛා විත්ථායන්ති, මඞ්කූ හෝන්ති, න සක්කෝන්ති විස්සජ්ජේතුං. භගවතෝ ඒතමත්ථං ආරෝචේසුං. “අනුජානාමි, භික්ඛවේ, පඨමං අනුසාසිත්වා පච්ඡා අන්තරායිකේ ධම්මේ පුච්ඡිතුන්”ති.
</Paragraph>

<Paragraph number="517" book="vi-maha">
තත්ථේව සංඝමජ්ඣේ අනුසාසන්ති. උපසම්පදාපේක්ඛා තථේව විත්ථායන්ති, මඞ්කූ හෝන්ති, න සක්කෝන්ති විස්සජ්ජේතුං. භගවතෝ ඒතමත්ථං ආරෝචේසුං. “අනුජානාමි, භික්ඛවේ, ඒකමන්තං අනුසාසිත්වා සංඝමජ්ඣේ අන්තරායිකේ ධම්මේ පුච්ඡිතුං. ඒවඤ්ච පන, භික්ඛවේ, අනුසාසිතබ්බෝ—
</Paragraph>

</Division>
<Division number="126" book="vi-maha">

<Paragraph number="518" book="vi-maha">
පඨමං උපජ්ඣං ගාහාපේතබ්බෝ. උපජ්ඣං ගාහාපේත්වා පත්තචීවරං ආචික්ඛිතබ්බං—  ‘අයං තේ පත්තෝ, අයං සඞ්ඝාටි, අයං උත්තරාසඞ්ගෝ, අයං අන්තරවාසකෝ. ගච්ඡ, අමුම්හි ඕකාසේ තිට්ඨාහී’”ති.
</Paragraph>

<Paragraph number="519" book="vi-maha">
බාලා අබ්‍යත්තා අනුසාසන්ති. දුරනුසිට්ඨා උපසම්පදාපේක්ඛා විත්ථායන්ති, මඞ්කූ හෝන්ති, න සක්කෝන්ති විස්සජ්ජේතුං. භගවතෝ ඒතමත්ථං ආරෝචේසුං. “න, භික්ඛවේ, බාලේන අබ්‍යත්තේන අනුසාසිතබ්බෝ. යෝ අනුසාසේය්‍ය, ආපත්ති දුක්කටස්ස. අනුජානාමි, භික්ඛවේ, බ්‍යත්තේන භික්ඛුනා පටිබලේන අනුසාසිතුන්”ති.
</Paragraph>

<Paragraph number="520" book="vi-maha">
අසම්මතා අනුසාසන්ති. භගවතෝ ඒතමත්ථං ආරෝචේසුං. “න, භික්ඛවේ, අසම්මතේන අනුසාසිතබ්බෝ. යෝ අනුසාසේය්‍ය, ආපත්ති දුක්කටස්ස. අනුජානාමි, භික්ඛවේ, සම්මතේන අනුසාසිතුං. ඒවඤ්ච පන, භික්ඛවේ, සම්මන්නිතබ්බෝ—  අත්තනා වා අත්තානං සම්මන්නිතබ්බං, පරේන වා පරෝ සම්මන්නිතබ්බෝ.
</Paragraph>

<Paragraph number="521" book="vi-maha">
කථඤ්ච අත්තනාව අත්තානං සම්මන්නිතබ්බං? බ්‍යත්තේන භික්ඛුනා පටිබලේන සංඝෝ ඤාපේතබ්බෝ—  ‘සුණාතු මේ, භන්තේ, සංඝෝ. ඉත්ථන්නාමෝ ඉත්ථන්නාමස්ස ආයස්මතෝ උපසම්පදාපේක්ඛෝ. යදි සංඝස්ස පත්තකල්ලං, අහං ඉත්ථන්නාමං අනුසාසේය්‍යන්’ති. ඒවං අත්තනාව අත්තානං සම්මන්නිතබ්බං.
</Paragraph>

<Paragraph number="522" book="vi-maha">
කථඤ්ච පන පරේන පරෝ සම්මන්නිතබ්බෝ? බ්‍යත්තේන භික්ඛුනා පටිබලේන සංඝෝ ඤාපේතබ්බෝ—  ‘සුණාතු මේ, භන්තේ, සංඝෝ. ඉත්ථන්නාමෝ ඉත්ථන්නාමස්ස ආයස්මතෝ උපසම්පදාපේක්ඛෝ. යදි සංඝස්ස පත්තකල්ලං, ඉත්ථන්නාමෝ ඉත්ථන්නාමං අනුසාසේය්‍යා’ති. ඒවං පරේන පරෝ සම්මන්නිතබ්බෝ.
</Paragraph>

<Paragraph number="523" book="vi-maha">
තේන සම්මතේන භික්ඛුනා උපසම්පදාපේක්ඛෝ උපසඞ්කමිත්වා ඒවමස්ස වචනීයෝ—  ‘සුණසි, ඉත්ථන්නාම, අයං තේ සච්චකාලෝ භූතකාලෝ. යං ජාතං තං සංඝමජ්ඣේ පුච්ඡන්තේ සන්තං අත්ථීති වත්තබ්බං, අසන්තං නත්ථීති වත්තබ්බං. මා ඛෝ විත්ථායි, මා ඛෝ මඞ්කු අහෝසි. ඒවං තං පුච්ඡිස්සන්ති—  සන්ති තේ ඒවරූපා ආබාධා—  කුට්ඨං, ගණ්ඩෝ, කිලාසෝ, සෝසෝ, අපමාරෝ? මනුස්සෝසි? පුරිසෝසි? භුජිස්සෝසි? අණණෝසි? නසි රාජභටෝ? අනුඤ්ඤාතෝසි මාතාපිතූහි? පරිපුණ්ණවීසතිවස්සෝසි? පරිපුණ්ණං තේ පත්තචීවරං? කිංනාමෝසි? කෝනාමෝ තේ උපජ්ඣායෝ’”ති?
</Paragraph>

<Paragraph number="524" book="vi-maha">
ඒකතෝ ආගච්ඡන්ති. “න, භික්ඛවේ, ඒකතෝ ආගන්තබ්බං. අනුසාසකේන පඨමතරං ආගන්ත්වා සංඝෝ ඤාපේතබ්බෝ—  ‘සුණාතු මේ, භන්තේ, සංඝෝ. ඉත්ථන්නාමෝ ඉත්ථන්නාමස්ස ආයස්මතෝ උපසම්පදාපේක්ඛෝ. අනුසිට්ඨෝ සෝ මයා. යදි සංඝස්ස පත්තකල්ලං, ඉත්ථන්නාමෝ ආගච්ඡේය්‍යා’ති. ‘ආගච්ඡාහී’ති වත්තබ්බෝ.
</Paragraph>

<Paragraph number="525" book="vi-maha">
ඒකංසං උත්තරාසඞ්ගං කාරාපේත්වා භික්ඛූනං පාදේ වන්දාපේත්වා උක්කුටිකං නිසීදාපේත්වා අඤ්ජලිං පග්ගණ්හාපේත්වා උපසම්පදං යාචාපේතබ්බෝ—  ‘සංඝං, භන්තේ, උපසම්පදං යාචාමි. උල්ලුම්පතු මං, භන්තේ, සංඝෝ අනුකම්පං උපාදාය. දුතියම්පි, භන්තේ, සංඝං උපසම්පදං යාචාමි. උල්ලුම්පතු මං, භන්තේ, සංඝෝ අනුකම්පං උපාදාය. තතියම්පි, භන්තේ, සංඝං උපසම්පදං යාචාමි. උල්ලුම්පතු මං, භන්තේ, සංඝෝ අනුකම්පං උපාදායා’ති. බ්‍යත්තේන භික්ඛුනා පටිබලේන සංඝෝ ඤාපේතබ්බෝ—
</Paragraph>

<Paragraph number="526" book="vi-maha">
‘සුණාතු මේ, භන්තේ, සංඝෝ. අයං ඉත්ථන්නාමෝ ඉත්ථන්නාමස්ස ආයස්මතෝ උපසම්පදාපේක්ඛෝ. යදි සංඝස්ස පත්තකල්ලං, අහං ඉත්ථන්නාමං අන්තරායිකේ ධම්මේ පුච්ඡේය්‍යන්ති? සුණසි, ඉත්ථන්නාම, අයං තේ සච්චකාලෝ භූතකාලෝ. යං ජාතං තං පුච්ඡාමි. සන්තං අත්ථීති වත්තබ්බං, අසන්තං නත්ථීති වත්තබ්බං. සන්ති තේ ඒවරූපා ආබාධා—  කුට්ඨං ගණ්ඩෝ කිලාසෝ සෝසෝ අපමාරෝ? මනුස්සෝසි? පුරිසෝසි? භුජිස්සෝසි? අණණෝසි? නසි රාජභටෝ? අනුඤ්ඤාතෝසි මාතාපිතූහි? පරිපුණ්ණවීසතිවස්සෝසි? පරිපුණ්ණං තේ පත්තචීවරං? කිංනාමෝසි? කෝනාමෝ තේ උපජ්ඣායෝ’ති? බ්‍යත්තේන භික්ඛුනා පටිබලේන සංඝෝ ඤාපේතබ්බෝ—
</Paragraph>

</Division>
<Division number="127" book="vi-maha">

<Paragraph number="527" book="vi-maha">
‘සුණාතු මේ, භන්තේ, සංඝෝ. අයං ඉත්ථන්නාමෝ ඉත්ථන්නාමස්ස ආයස්මතෝ උපසම්පදාපේක්ඛෝ, පරිසුද්ධෝ අන්තරායිකේහි ධම්මේහි, පරිපුණ්ණස්ස පත්තචීවරං. ඉත්ථන්නාමෝ සංඝං උපසම්පදං යාචති ඉත්ථන්නාමේන උපජ්ඣායේන. යදි සංඝස්ස පත්තකල්ලං, සංඝෝ ඉත්ථන්නාමං උපසම්පාදේය්‍ය ඉත්ථන්නාමේන උපජ්ඣායේන. ඒසා ඤත්ති.
</Paragraph>

<Paragraph number="528" book="vi-maha">
සුණාතු මේ, භන්තේ, සංඝෝ. අයං ඉත්ථන්නාමෝ ඉත්ථන්නාමස්ස ආයස්මතෝ උපසම්පදාපේක්ඛෝ, පරිසුද්ධෝ අන්තරායිකේහි ධම්මේහි, පරිපුණ්ණස්ස පත්තචීවරං. ඉත්ථන්නාමෝ සංඝං උපසම්පදං යාචති ඉත්ථන්නාමේන උපජ්ඣායේන. සංඝෝ ඉත්ථන්නාමං උපසම්පාදේති ඉත්ථන්නාමේන උපජ්ඣායේන. යස්සායස්මතෝ ඛමති ඉත්ථන්නාමස්ස උපසම්පදා ඉත්ථන්නාමේන උපජ්ඣායේන, සෝ තුණ්හස්ස; යස්ස නක්ඛමති, සෝ භාසේය්‍ය.
</Paragraph>

<Paragraph number="529" book="vi-maha">
දුතියම්පි ඒතමත්ථං වදාමි—  සුණාතු මේ, භන්තේ, සංඝෝ. අයං ඉත්ථන්නාමෝ ඉත්ථන්නාමස්ස ආයස්මතෝ උපසම්පදාපේක්ඛෝ, පරිසුද්ධෝ අන්තරායිකේහි ධම්මේහි, පරිපුණ්ණස්ස පත්තචීවරං. ඉත්ථන්නාමෝ සංඝං උපසම්පදං යාචති ඉත්ථන්නාමේන උපජ්ඣායේන. සංඝෝ ඉත්ථන්නාමං උපසම්පාදේති ඉත්ථන්නාමේන උපජ්ඣායේන. යස්සායස්මතෝ ඛමති ඉත්ථන්නාමස්ස උපසම්පදා ඉත්ථන්නාමේන උපජ්ඣායේන, සෝ තුණ්හස්ස; යස්ස නක්ඛමති, සෝ භාසේය්‍ය.
</Paragraph>

<Paragraph number="530" book="vi-maha">
තතියම්පි ඒතමත්ථං වදාමි—  සුණාතු මේ, භන්තේ, සංඝෝ. අයං ඉත්ථන්නාමෝ ඉත්ථන්නාමස්ස ආයස්මතෝ උපසම්පදාපේක්ඛෝ, පරිසුද්ධෝ අන්තරායිකේහි ධම්මේහි, පරිපුණ්ණස්ස පත්තචීවරං. ඉත්ථන්නාමෝ සංඝං උපසම්පදං යාචති ඉත්ථන්නාමේන උපජ්ඣායේන. සංඝෝ ඉත්ථන්නාමං උපසම්පාදේති ඉත්ථන්නාමේන උපජ්ඣායේන. යස්සායස්මතෝ ඛමති ඉත්ථන්නාමස්ස උපසම්පදා ඉත්ථන්නාමේන උපජ්ඣායේන, සෝ තුණ්හස්ස; යස්ස නක්ඛමති, සෝ භාසේය්‍ය.
</Paragraph>

<Paragraph number="531" book="vi-maha">
උපසම්පන්නෝ සංඝේන ඉත්ථන්නාමෝ ඉත්ථන්නාමේන උපජ්ඣායේන. ඛමති සංඝස්ස, තස්මා තුණ්හී, ඒවමේතං ධාරයාමී’”ති.

</Paragraph>
</Division>

<Paragraph number="532" type="center" book="vi-maha">
උපසම්පදාකම්මං නිට්ඨිතං.
</Paragraph>