---
title: "1.8 මාරකථා"
tableOfContents: false
sidebar:
  order: 65
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="32" book="vi-maha">

<Paragraph number="131" book="vi-maha">
අථ ඛෝ භගවා තේ භික්ඛූ ආමන්තේසි—  “මුත්තාහං, භික්ඛවේ, සබ්බපාසේහි, යේ දිබ්බා යේ ච මානුසා. තුම්හේපි, භික්ඛවේ, මුත්තා සබ්බපාසේහි, යේ දිබ්බා යේ ච මානුසා. චරථ, භික්ඛවේ, චාරිකං බහුජනහිතාය බහුජනසුඛාය ලෝකානුකම්පාය අත්ථාය හිතාය සුඛාය දේවමනුස්සානං. මා ඒකේන ද්වේ අගමිත්ථ. දේසේථ, භික්ඛවේ, ධම්මං ආදිකල්‍යාණං මජ්ඣේකල්‍යාණං පරියෝසානකල්‍යාණං සාත්ථං සබ්‍යඤ්ජනං කේවලපරිපුණ්ණං පරිසුද්ධං බ්‍රහ්මචරියං පකාසේථ. සන්ති සත්තා අප්පරජක්ඛජාතිකා, අස්සවනතා ධම්මස්ස පරිහායන්ති, භවිස්සන්ති ධම්මස්ස අඤ්ඤාතාරෝ. අහම්පි, භික්ඛවේ, යේන උරුවේලා සේනානිගමෝ තේනුපසඞ්කමිස්සාමි ධම්මදේසනායා”ති.
</Paragraph>

</Division>
<Division number="33" book="vi-maha">

<Paragraph number="132" book="vi-maha">
අථ ඛෝ මාරෝ පාපිමා යේන භගවා තේනුපසඞ්කමි, උපසඞ්කමිත්වා භගවන්තං ගාථාය අජ්ඣභාසි—
</Paragraph>

<Paragraph number="133" type="verses" book="vi-maha">
_“බද්ධෝසි සබ්බපාසේහි,_  
_යේ දිබ්බා යේ ච මානුසා;_  
_මහාබන්ධනබද්ධෝසි,_  
_න මේ සමණ මෝක්ඛසී”ති._  

</Paragraph>

<Paragraph number="134" type="verses" book="vi-maha">
_“මුත්තාහං සබ්බපාසේහි,_  
_යේ දිබ්බා යේ ච මානුසා;_  
_මහාබන්ධනමුත්තෝම්හි,_  
_නිහතෝ ත්වමසි අන්තකා”ති._  

</Paragraph>

<Paragraph number="135" type="verses" book="vi-maha">
_“අන්තලික්ඛචරෝ පාසෝ,_  
_ය්වායං චරති මානසෝ;_  
_තේන තං බාධයිස්සාමි,_  
_න මේ සමණ මෝක්ඛසී”ති._  

</Paragraph>

<Paragraph number="136" type="verses" book="vi-maha">
_“රූපා සද්දා රසා ගන්ධා,_  
_ඵෝට්ඨබ්බා ච මනෝරමා;_  
_ඒත්ථ මේ විගතෝ ඡන්දෝ,_  
_නිහතෝ ත්වමසි අන්තකා”ති._  

</Paragraph>

<Paragraph number="137" book="vi-maha">
අථ ඛෝ මාරෝ පාපිමා—  “ජානාති මං භගවා, ජානාති මං සුගතෝ”ති දුක්ඛී දුම්මනෝ තත්ථේවන්තරධායීති.

</Paragraph>
</Division>

<Paragraph number="138" type="center" book="vi-maha">
මාරකථා නිට්ඨිතා.
</Paragraph>