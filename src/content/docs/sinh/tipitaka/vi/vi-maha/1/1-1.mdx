---
title: "1.1 බෝධිකථා"
tableOfContents: false
sidebar:
  order: 1
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="1" book="vi-maha">

<Paragraph number="2" book="vi-maha">
තේන සමයේන බුද්ධෝ භගවා උරුවේලායං විහරති නජ්ජා නේරඤ්ජරාය තීරේ බෝධිරුක්ඛමූලේ පඨමාභිසම්බුද්ධෝ. අථ ඛෝ භගවා බෝධිරුක්ඛමූලේ සත්තාහං ඒකපල්ලඞ්කේන නිසීදි විමුත්තිසුඛපටිසංවේදී. අථ ඛෝ භගවා රත්තියා පඨමං යාමං පටිච්චසමුප්පාදං අනුලෝමපටිලෝමං මනසාකාසි—
</Paragraph>

<Paragraph number="3" book="vi-maha">
“අවිජ්ජාපච්චයා සඞ්ඛාරා, සඞ්ඛාරපච්චයා විඤ්ඤාණං, විඤ්ඤාණපච්චයා නාමරූපං, නාමරූපපච්චයා සළායතනං, සළායතනපච්චයා ඵස්සෝ, ඵස්සපච්චයා වේදනා, වේදනාපච්චයා තණ්හා, තණ්හාපච්චයා උපාදානං, උපාදානපච්චයා භවෝ, භවපච්චයා ජාති, ජාතිපච්චයා ජරාමරණං සෝකපරිදේවදුක්ඛදෝමනස්සුපායාසා සම්භවන්ති. ඒවමේතස්ස කේවලස්ස දුක්ඛක්ඛන්ධස්ස සමුදයෝ හෝති.
</Paragraph>

<Paragraph number="4" book="vi-maha">
අවිජ්ජාය ත්වේව අසේසවිරාගනිරෝධා සඞ්ඛාරනිරෝධෝ, සඞ්ඛාරනිරෝධා විඤ්ඤාණනිරෝධෝ, විඤ්ඤාණනිරෝධා නාමරූපනිරෝධෝ, නාමරූපනිරෝධා සළායතනනිරෝධෝ, සළායතනනිරෝධා ඵස්සනිරෝධෝ, ඵස්සනිරෝධා වේදනානිරෝධෝ, වේදනානිරෝධා තණ්හානිරෝධෝ, තණ්හානිරෝධා උපාදානනිරෝධෝ, උපාදානනිරෝධා භවනිරෝධෝ, භවනිරෝධා ජාතිනිරෝධෝ, ජාතිනිරෝධා ජරාමරණං සෝකපරිදේවදුක්ඛදෝමනස්සුපායාසා නිරුජ්ඣන්ති. ඒවමේතස්ස කේවලස්ස දුක්ඛක්ඛන්ධස්ස නිරෝධෝ හෝතී”ති.
</Paragraph>

<Paragraph number="5" book="vi-maha">
අථ ඛෝ භගවා ඒතමත්ථං විදිත්වා තායං වේලායං ඉමං උදානං උදානේසි—
</Paragraph>

<Paragraph number="6" type="verses" book="vi-maha">
_“යදා හවේ පාතුභවන්ති ධම්මා,_  
_ආතාපිනෝ ඣායතෝ බ්‍රාහ්මණස්ස;_  
_අථස්ස කඞ්ඛා වපයන්ති සබ්බා,_  
_යතෝ පජානාති සහේතුධම්මන්”ති._  

</Paragraph>

</Division>
<Division number="2" book="vi-maha">

<Paragraph number="7" book="vi-maha">
අථ ඛෝ භගවා රත්තියා මජ්ඣිමං යාමං පටිච්චසමුප්පාදං අනුලෝමපටිලෝමං මනසාකාසි—  “අවිජ්ජාපච්චයා සඞ්ඛාරා, සඞ්ඛාරපච්චයා විඤ්ඤාණං, විඤ්ඤාණපච්චයා නාමරූපං …පේ…  ඒවමේතස්ස කේවලස්ස දුක්ඛක්ඛන්ධස්ස සමුදයෝ හෝති …පේ…  නිරෝධෝ හෝතී”ති.
</Paragraph>

<Paragraph number="8" book="vi-maha">
අථ ඛෝ භගවා ඒතමත්ථං විදිත්වා තායං වේලායං ඉමං උදානං උදානේසි—
</Paragraph>

<Paragraph number="9" type="verses" book="vi-maha">
_“යදා හවේ පාතුභවන්ති ධම්මා,_  
_ආතාපිනෝ ඣායතෝ බ්‍රාහ්මණස්ස;_  
_අථස්ස කඞ්ඛා වපයන්ති සබ්බා,_  
_යතෝ ඛයං පච්චයානං අවේදී”ති._  

</Paragraph>

</Division>
<Division number="3" book="vi-maha">

<Paragraph number="10" book="vi-maha">
අථ ඛෝ භගවා රත්තියා පච්ඡිමං යාමං පටිච්චසමුප්පාදං අනුලෝමපටිලෝමං මනසාකාසි—  “අවිජ්ජාපච්චයා සඞ්ඛාරා, සඞ්ඛාරපච්චයා විඤ්ඤාණං, විඤ්ඤාණපච්චයා නාමරූපං …පේ…  ඒවමේතස්ස කේවලස්ස දුක්ඛක්ඛන්ධස්ස සමුදයෝ හෝති …පේ…  නිරෝධෝ හෝතී”ති.
</Paragraph>

<Paragraph number="11" book="vi-maha">
අථ ඛෝ භගවා ඒතමත්ථං විදිත්වා තායං වේලායං ඉමං උදානං උදානේසි—
</Paragraph>

<Paragraph number="12" type="verses" book="vi-maha">
_“යදා හවේ පාතුභවන්ති ධම්මා,_  
_ආතාපිනෝ ඣායතෝ බ්‍රාහ්මණස්ස;_  
_විධූපයං තිට්ඨති මාරසේනං,_  
_සූරියෝව ඕභාසයමන්තලික්ඛන්”ති._  


</Paragraph>
</Division>

<Paragraph number="13" type="center" book="vi-maha">
බෝධිකථා නිට්ඨිතා.
</Paragraph>