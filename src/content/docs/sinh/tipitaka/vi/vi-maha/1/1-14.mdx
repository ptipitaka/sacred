---
title: "1.14 සාරිපුත්තමෝග්ගල්ලානපබ්බජ්ජාකථා"
tableOfContents: false
sidebar:
  order: 6
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';
import TableOfContents from '@components/TableOfContents.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="60" book="vi-maha">

<Paragraph number="220" book="vi-maha">
තේන ඛෝ පන සමයේන සඤ්චයෝ පරිබ්බාජකෝ රාජගහේ පටිවසති මහතියා පරිබ්බාජකපරිසාය සද්ධිං අඩ්ඪතේය්‍යේහි පරිබ්බාජකසතේහි. තේන ඛෝ පන සමයේන සාරිපුත්තමෝග්ගල්ලානා සඤ්චයේ පරිබ්බාජකේ බ්‍රහ්මචරියං චරන්ති. තේහි කතිකා කතා හෝති—  “යෝ පඨමං අමතං අධිගච්ඡති, සෝ ඉතරස්ස ආරෝචේතූ”ති.


</Paragraph>

<Paragraph number="221" book="vi-maha">
අථ ඛෝ ආයස්මා අස්සජි පුබ්බණ්හසමයං නිවාසේත්වා පත්තචීවරමාදාය රාජගහං පිණ්ඩාය පාවිසි පාසාදිකේන අභික්කන්තේන පටික්කන්තේන ආලෝකිතේන විලෝකිතේන සමිඤ්ජිතේන පසාරිතේන, ඕක්ඛිත්තචක්ඛු ඉරියාපථසම්පන්නෝ. අද්දසා ඛෝ සාරිපුත්තෝ පරිබ්බාජකෝ ආයස්මන්තං අස්සජිං රාජගහේ පිණ්ඩාය චරන්තං පාසාදිකේන අභික්කන්තේන පටික්කන්තේන ආලෝකිතේන විලෝකිතේන සමිඤ්ජිතේන පසාරිතේන ඕක්ඛිත්තචක්ඛුං ඉරියාපථසම්පන්නං. දිස්වානස්ස ඒතදහෝසි—  “යේ වත ලෝකේ අරහන්තෝ වා අරහත්තමග්ගං වා සමාපන්නා, අයං තේසං භික්ඛු අඤ්ඤතරෝ. යන්නූනාහං ඉමං භික්ඛුං උපසඞ්කමිත්වා පුච්ඡේය්‍යං—  ‘කංසි ත්වං, ආවුසෝ, උද්දිස්ස පබ්බජිතෝ, කෝ වා තේ සත්ථා, කස්ස වා ත්වං ධම්මං රෝචේසී’”ති? අථ ඛෝ සාරිපුත්තස්ස පරිබ්බාජකස්ස ඒතදහෝසි—  “අකාලෝ ඛෝ ඉමං භික්ඛුං පුච්ඡිතුං, අන්තරඝරං පවිට්ඨෝ පිණ්ඩාය චරති. යන්නූනාහං ඉමං භික්ඛුං පිට්ඨිතෝ පිට්ඨිතෝ අනුබන්ධේය්‍යං, අත්ථිකේහි උපඤ්ඤාතං මග්ගන්”ති. අථ ඛෝ ආයස්මා අස්සජි රාජගහේ පිණ්ඩාය චරිත්වා පිණ්ඩපාතං ආදාය පටික්කමි. අථ ඛෝ සාරිපුත්තෝපි පරිබ්බාජකෝ යේනායස්මා අස්සජි තේනුපසඞ්කමි, උපසඞ්කමිත්වා ආයස්මතා අස්සජිනා සද්ධිං සම්මෝදි, සම්මෝදනීයං කථං සාරණීයං වීතිසාරේත්වා ඒකමන්තං අට්ඨාසි. ඒකමන්තං ඨිතෝ ඛෝ සාරිපුත්තෝ පරිබ්බාජකෝ ආයස්මන්තං අස්සජිං ඒතදවෝච—  “විප්පසන්නානි ඛෝ තේ, ආවුසෝ, ඉන්ද්‍රියානි, පරිසුද්ධෝ ඡවිවණ්ණෝ පරියෝදාතෝ. කංසි ත්වං, ආවුසෝ, උද්දිස්ස පබ්බජිතෝ, කෝ වා තේ සත්ථා, කස්ස වා ත්වං ධම්මං රෝචේසී”ති? “අත්ථාවුසෝ, මහාසමණෝ සක්‍යපුත්තෝ සක්‍යකුලා පබ්බජිතෝ, තාහං භගවන්තං උද්දිස්ස පබ්බජිතෝ, සෝ ච මේ භගවා සත්ථා, තස්ස චාහං භගවතෝ ධම්මං රෝචේමී”ති. “කිංවාදී පනායස්මතෝ සත්ථා, කිමක්ඛායී”ති? “අහං ඛෝ, ආවුසෝ, නවෝ අචිරපබ්බජිතෝ, අධුනාගතෝ ඉමං ධම්මවිනයං, න තාහං සක්කෝමි විත්ථාරේන ධම්මං දේසේතුං, අපි ච තේ සංඛිත්තේන අත්ථං වක්ඛාමී”ති. අථ ඛෝ සාරිපුත්තෝ පරිබ්බාජකෝ ආයස්මන්තං අස්සජිං ඒතදවෝච—  “හෝතු, ආවුසෝ—


</Paragraph>

<Paragraph number="222" type="verses" book="vi-maha">
_අප්පං වා බහුං වා භාසස්සු,_  
_අත්ථංයේව මේ බ්‍රූහි;_  
_අත්ථේනේව මේ අත්ථෝ,_  
_කිං කාහසි බ්‍යඤ්ජනං බහුන්”ති._  



</Paragraph>

<Paragraph number="223" book="vi-maha">
අථ ඛෝ ආයස්මා අස්සජි සාරිපුත්තස්ස පරිබ්බාජකස්ස ඉමං ධම්මපරියායං අභාසි—


</Paragraph>

<Paragraph number="224" type="verses" book="vi-maha">
_“යේ ධම්මා හේතුප්පභවා,_  
_තේසං හේතුං තථාගතෝ ආහ;_  
_තේසඤ්ච යෝ නිරෝධෝ,_  
_ඒවංවාදී මහාසමණෝ”ති._  



</Paragraph>

<Paragraph number="225" book="vi-maha">
අථ ඛෝ සාරිපුත්තස්ස පරිබ්බාජකස්ස ඉමං ධම්මපරියායං සුත්වා විරජං වීතමලං ධම්මචක්ඛුං උදපාදි—  “යං කිඤ්චි සමුදයධම්මං සබ්බං තං නිරෝධධම්මන්”ති.


</Paragraph>

<Paragraph number="226" type="verses" book="vi-maha">
_“ඒසේව ධම්මෝ යදි තාවදේව,_  
_පච්චබ්‍යත්ථ පදමසෝකං;_  
_අදිට්ඨං අබ්භතීතං,_  
_බහුකේහි කප්පනහුතේහී”ති._  



</Paragraph>

</Division>
<Division number="61" book="vi-maha">

<Paragraph number="227" book="vi-maha">
අථ ඛෝ සාරිපුත්තෝ පරිබ්බාජකෝ යේන මෝග්ගල්ලානෝ පරිබ්බාජකෝ තේනුපසඞ්කමි. අද්දසා ඛෝ මෝග්ගල්ලානෝ පරිබ්බාජකෝ සාරිපුත්තං පරිබ්බාජකං දූරතෝව ආගච්ඡන්තං, දිස්වාන සාරිපුත්තං පරිබ්බාජකං ඒතදවෝච—  “විප්පසන්නානි ඛෝ තේ, ආවුසෝ, ඉන්ද්‍රියානි, පරිසුද්ධෝ ඡවිවණ්ණෝ පරියෝදාතෝ. කච්චි නෝ ත්වං, ආවුසෝ, අමතං අධිගතෝ”ති? “ආමාවුසෝ, අමතං අධිගතෝ”ති. “යථාකථං පන ත්වං, ආවුසෝ, අමතං අධිගතෝ”ති? “ඉධාහං, ආවුසෝ, අද්දසං අස්සජිං භික්ඛුං රාජගහේ පිණ්ඩාය චරන්තං පාසාදිකේන අභික්කන්තේන පටික්කන්තේන ආලෝකිතේන විලෝකිතේන සමිඤ්ජිතේන පසාරිතේන ඕක්ඛිත්තචක්ඛුං ඉරියාපථසම්පන්නං. දිස්වාන මේ ඒතදහෝසි—  ‘යේ වත ලෝකේ අරහන්තෝ වා අරහත්තමග්ගං වා සමාපන්නා, අයං තේසං භික්ඛු අඤ්ඤතරෝ. යන්නූනාහං ඉමං භික්ඛුං උපසඞ්කමිත්වා පුච්ඡේය්‍යං—  කංසි ත්වං, ආවුසෝ, උද්දිස්ස පබ්බජිතෝ, කෝ වා තේ සත්ථා, කස්ස වා ත්වං ධම්මං රෝචේසී’ති. තස්ස මය්හං, ආවුසෝ, ඒතදහෝසි—  ‘අකාලෝ ඛෝ ඉමං භික්ඛුං පුච්ඡිතුං අන්තරඝරං පවිට්ඨෝ පිණ්ඩාය චරති, යන්නූනාහං ඉමං භික්ඛුං පිට්ඨිතෝ පිට්ඨිතෝ අනුබන්ධේය්‍යං අත්ථිකේහි උපඤ්ඤාතං මග්ගන්’ති. අථ ඛෝ, ආවුසෝ, අස්සජි භික්ඛු රාජගහේ පිණ්ඩාය චරිත්වා පිණ්ඩපාතං ආදාය පටික්කමි. අථ ඛ්වාහං, ආවුසෝ, යේන අස්සජි භික්ඛු තේනුපසඞ්කමිං, උපසඞ්කමිත්වා අස්සජිනා භික්ඛුනා සද්ධිං සම්මෝදිං, සම්මෝදනීයං කථං සාරණීයං වීතිසාරේත්වා ඒකමන්තං අට්ඨාසිං. ඒකමන්තං ඨිතෝ ඛෝ අහං, ආවුසෝ, අස්සජිං භික්ඛුං ඒතදවෝචං—  ‘විප්පසන්නානි ඛෝ තේ, ආවුසෝ, ඉන්ද්‍රියානි, පරිසුද්ධෝ ඡවිවණ්ණෝ පරියෝදාතෝ. කංසි ත්වං, ආවුසෝ, උද්දිස්ස පබ්බජිතෝ, කෝ වා තේ සත්ථා, කස්ස වා ත්වං ධම්මං රෝචේසී’ති? ‘අත්ථාවුසෝ, මහාසමණෝ සක්‍යපුත්තෝ සක්‍යකුලා පබ්බජිතෝ, තාහං භගවන්තං උද්දිස්ස පබ්බජිතෝ, සෝ ච මේ භගවා සත්ථා, තස්ස චාහං භගවතෝ ධම්මං රෝචේමී’ති. ‘කිංවාදී පනායස්මතෝ සත්ථා කිමක්ඛායී’ති. ‘අහං ඛෝ, ආවුසෝ, නවෝ අචිරපබ්බජිතෝ අධුනාගතෝ ඉමං ධම්මවිනයං, න තාහං සක්කෝමි විත්ථාරේන ධම්මං දේසේතුං, අපි ච තේ සංඛිත්තේන අත්ථං වක්ඛාමී’ති. අථ ඛ්වාහං, ආවුසෝ, අස්සජිං භික්ඛුං ඒතදවෝචං—  ‘හෝතු, ආවුසෝ,


</Paragraph>

<Paragraph number="228" type="verses" book="vi-maha">
_අප්පං වා බහුං වා භාසස්සු,_  
_අත්ථංයේව මේ බ්‍රූහි;_  
_අත්ථේනේව මේ අත්ථෝ,_  
_කිං කාහසි බ්‍යඤ්ජනං බහුන්’ති._  



</Paragraph>

<Paragraph number="229" book="vi-maha">
අථ ඛෝ, ආවුසෝ, අස්සජි භික්ඛු ඉමං ධම්මපරියායං අභාසි—


</Paragraph>

<Paragraph number="230" type="verses" book="vi-maha">
_‘යේ ධම්මා හේතුප්පභවා,_  
_තේසං හේතුං තථාගතෝ ආහ;_  
_තේසඤ්ච යෝ නිරෝධෝ,_  
_ඒවංවාදී මහාසමණෝ’”ති._  



</Paragraph>

<Paragraph number="231" book="vi-maha">
අථ ඛෝ මෝග්ගල්ලානස්ස පරිබ්බාජකස්ස ඉමං ධම්මපරියායං සුත්වා විරජං වීතමලං ධම්මචක්ඛුං උදපාදි—  “යං කිඤ්චි සමුදයධම්මං සබ්බං තං නිරෝධධම්මන්ති.


</Paragraph>

<Paragraph number="232" type="verses" book="vi-maha">
_ඒසේව ධම්මෝ යදි තාවදේව,_  
_පච්චබ්‍යත්ථ පදමසෝකං;_  
_අදිට්ඨං අබ්භතීතං,_  
_බහුකේහි කප්පනහුතේහී”ති._  



</Paragraph>

</Division>
<Division number="62" book="vi-maha">

<Paragraph number="233" book="vi-maha">
අථ ඛෝ මෝග්ගල්ලානෝ පරිබ්බාජකෝ සාරිපුත්තං පරිබ්බාජකං ඒතදවෝච—  “ගච්ඡාම මයං, ආවුසෝ, භගවතෝ සන්තිකේ, සෝ නෝ භගවා සත්ථා”ති. “ඉමානි ඛෝ, ආවුසෝ, අඩ්ඪතේය්‍යානි පරිබ්බාජකසතානි අම්හේ නිස්සාය අම්හේ සම්පස්සන්තා ඉධ විහරන්ති, තේපි තාව අපලෝකේම. යථා තේ මඤ්ඤිස්සන්ති, තථා තේ කරිස්සන්තී”ති. අථ ඛෝ සාරිපුත්තමෝග්ගල්ලානා යේන තේ පරිබ්බාජකා තේනුපසඞ්කමිංසු, උපසඞ්කමිත්වා තේ පරිබ්බාජකේ ඒතදවෝචුං—  “ගච්ඡාම මයං, ආවුසෝ, භගවතෝ සන්තිකේ, සෝ නෝ භගවා සත්ථා”ති. “මයං ආයස්මන්තේ නිස්සාය ආයස්මන්තේ සම්පස්සන්තා ඉධ විහරාම, සචේ ආයස්මන්තා මහාසමණේ බ්‍රහ්මචරියං චරිස්සන්ති, සබ්බේව මයං මහාසමණේ බ්‍රහ්මචරියං චරිස්සාමා”ති.


</Paragraph>

<Paragraph number="234" book="vi-maha">
අථ ඛෝ සාරිපුත්තමෝග්ගල්ලානා යේන සඤ්චයෝ පරිබ්බාජකෝ තේනුපසඞ්කමිංසු, උපසඞ්කමිත්වා සඤ්චයං පරිබ්බාජකං ඒතදවෝචුං—  “ගච්ඡාම මයං, ආවුසෝ, භගවතෝ සන්තිකේ, සෝ නෝ භගවා සත්ථා”ති. “අලං, ආවුසෝ, මා අගමිත්ථ, සබ්බේව තයෝ ඉමං ගණං පරිහරිස්සාමා”ති. දුතියම්පි ඛෝ …පේ…  තතියම්පි ඛෝ සාරිපුත්තමෝග්ගල්ලානා සඤ්චයං පරිබ්බාජකං ඒතදවෝචුං—  “ගච්ඡාම මයං, ආවුසෝ, භගවතෝ සන්තිකේ, සෝ නෝ භගවා සත්ථා”ති. “අලං, ආවුසෝ, මා අගමිත්ථ, සබ්බේව තයෝ ඉමං ගණං පරිහරිස්සාමා”ති. අථ ඛෝ සාරිපුත්තමෝග්ගල්ලානා තානි අඩ්ඪතේය්‍යානි පරිබ්බාජකසතානි ආදාය යේන වේළුවනං තේනුපසඞ්කමිංසු. සඤ්චයස්ස පන පරිබ්බාජකස්ස තත්ථේව උණ්හං ලෝහිතං මුඛතෝ උග්ගඤ්ඡි.


</Paragraph>

<Paragraph number="235" book="vi-maha">
අද්දසා ඛෝ භගවා සාරිපුත්තමෝග්ගල්ලානේ දූරතෝව ආගච්ඡන්තේ, දිස්වාන භික්ඛූ ආමන්තේසි—  “ඒතේ, භික්ඛවේ, ද්වේ සහායකා ආගච්ඡන්ති, කෝලිතෝ උපතිස්සෝ ච. ඒතං මේ සාවකයුගං භවිස්සති අග්ගං භද්දයුගන්”ති.


</Paragraph>

<Paragraph number="236" type="verses" book="vi-maha">
_ගම්භීරේ ඤාණවිසයේ,_  
_අනුත්තරේ උපධිසඞ්ඛයේ;_  
_විමුත්තේ අප්පත්තේ වේළුවනං,_  
_අථ නේ සත්ථා බ්‍යාකාසි._  



</Paragraph>

<Paragraph number="237" type="verses" book="vi-maha">
_“ඒතේ ද්වේ සහායකා,_  
_ආගච්ඡන්ති කෝලිතෝ උපතිස්සෝ ච;_  
_ඒතං මේ සාවකයුගං,_  
_භවිස්සති අග්ගං භද්දයුගන්”ති._  



</Paragraph>

<Paragraph number="238" book="vi-maha">
අථ ඛෝ සාරිපුත්තමෝග්ගල්ලානා යේන භගවා තේනුපසඞ්කමිංසු, උපසඞ්කමිත්වා භගවතෝ පාදේසු සිරසා නිපතිත්වා භගවන්තං ඒතදවෝචුං—  “ලභේය්‍යාම මයං, භන්තේ, භගවතෝ සන්තිකේ පබ්බජ්ජං, ලභේය්‍යාම උපසම්පදන්”ති. “ඒථ භික්ඛවෝ”ති භගවා අවෝච—  “ස්වාක්ඛාතෝ ධම්මෝ, චරථ බ්‍රහ්මචරියං සම්මා දුක්ඛස්ස අන්තකිරියායා”ති. සාව තේසං ආයස්මන්තානං උපසම්පදා අහෝසි.

</Paragraph>
</Division>

<TableOfContents book="vi-maha" section="1.14">
* [1.14.1 අභිඤ්ඤාතානංපබ්බජ්ජා](1-14/1-14-1)
</TableOfContents>