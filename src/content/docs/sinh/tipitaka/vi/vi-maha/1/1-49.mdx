---
title: "1.49 තිරච්ඡානගතවත්ථු"
tableOfContents: false
sidebar:
  order: 44
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="111" book="vi-maha">

<Paragraph number="484" book="vi-maha">
තේන ඛෝ පන සමයේන අඤ්ඤතරෝ නාගෝ නාගයෝනියා අට්ටීයති හරායති ජිගුච්ඡති. අථ ඛෝ තස්ස නාගස්ස ඒතදහෝසි—  “කේන නු ඛෝ අහං උපායේන නාගයෝනියා ච පරිමුච්චේය්‍යං ඛිප්පඤ්ච මනුස්සත්තං පටිලභේය්‍යන්”ති. අථ ඛෝ තස්ස නාගස්ස ඒතදහෝසි—  “ඉමේ ඛෝ සමණා සක්‍යපුත්තියා ධම්මචාරිනෝ සමචාරිනෝ බ්‍රහ්මචාරිනෝ සච්චවාදිනෝ සීලවන්තෝ කල්‍යාණධම්මා. සචේ ඛෝ අහං සමණේසු සක්‍යපුත්තියේසු පබ්බජේය්‍යං, ඒවාහං නාගයෝනියා ච පරිමුච්චේය්‍යං, ඛිප්පඤ්ච මනුස්සත්තං පටිලභේය්‍යන්”ති. අථ ඛෝ සෝ නාගෝ මාණවකවණ්ණේන භික්ඛූ උපසඞ්කමිත්වා පබ්බජ්ජං යාචි. තං භික්ඛූ පබ්බාජේසුං, උපසම්පාදේසුං. තේන ඛෝ පන සමයේන සෝ නාගෝ අඤ්ඤතරේන භික්ඛුනා සද්ධිං පච්චන්තිමේ විහාරේ පටිවසති. අථ ඛෝ සෝ භික්ඛු රත්තියා පච්චූසසමයං පච්චුට්ඨාය අජ්ඣෝකාසේ චඞ්කමති. අථ ඛෝ සෝ නාගෝ තස්ස භික්ඛුනෝ නික්ඛන්තේ විස්සට්ඨෝ නිද්දං ඕක්කමි. සබ්බෝ විහාරෝ අහිනා පුණ්ණෝ, වාතපානේහි භෝගා නික්ඛන්තා හෝන්ති. අථ ඛෝ සෝ භික්ඛු විහාරං පවිසිස්සාමීති කවාටං පණාමේන්තෝ අද්දස සබ්බං විහාරං අහිනා පුණ්ණං, වාතපානේහි භෝගේ නික්ඛන්තේ, දිස්වාන භීතෝ විස්සරමකාසි. භික්ඛූ උපධාවිත්වා තං භික්ඛුං ඒතදවෝචුං—  “කිස්ස ත්වං, ආවුසෝ, විස්සරමකාසී”ති? “අයං, ආවුසෝ, සබ්බෝ විහාරෝ අහිනා පුණ්ණෝ, වාතපානේහි භෝගා නික්ඛන්තා”ති. අථ ඛෝ සෝ නාගෝ තේන සද්දේන පටිබුජ්ඣිත්වා සකේ ආසනේ නිසීදි. භික්ඛූ ඒවමාහංසු—  “කෝසි ත්වං, ආවුසෝ”ති? “අහං, භන්තේ, නාගෝ”ති. “කිස්ස පන ත්වං, ආවුසෝ, ඒවරූපං අකාසී”ති? අථ ඛෝ සෝ නාගෝ භික්ඛූනං ඒතමත්ථං ආරෝචේසි. භික්ඛූ භගවතෝ ඒතමත්ථං ආරෝචේසුං.
</Paragraph>

<Paragraph number="485" book="vi-maha">
අථ ඛෝ භගවා ඒතස්මිං නිදානේ ඒතස්මිං පකරණේ භික්ඛුසංඝං සන්නිපාතාපේත්වා තං නාගං ඒතදවෝච—  “තුම්හේ ඛෝත්ථ නාගා අවිරුළ්හිධම්මා ඉමස්මිං ධම්මවිනයේ. ගච්ඡ ත්වං, නාග, තත්ථේව චාතුද්දසේ පන්නරසේ අට්ඨමියා ච පක්ඛස්ස උපෝසථං උපවස, ඒවං ත්වං නාගයෝනියා ච පරිමුච්චිස්සසි, ඛිප්පඤ්ච මනුස්සත්තං පටිලභිස්සසී”ති. අථ ඛෝ සෝ නාගෝ අවිරුළ්හිධම්මෝ කිරාහං ඉමස්මිං ධම්මවිනයේති දුක්ඛී දුම්මනෝ අස්සූනි පවත්තයමානෝ විස්සරං කත්වා පක්කාමි. අථ ඛෝ භගවා භික්ඛූ ආමන්තේසි—  “ද්වේමේ, භික්ඛවේ, පච්චයා නාගස්ස සභාවපාතුකම්මාය. යදා ච සජාතියා මේථුනං ධම්මං පටිසේවති, යදා ච විස්සට්ඨෝ නිද්දං ඕක්කමති—  ඉමේ ඛෝ, භික්ඛවේ, ද්වේ පච්චයා නාගස්ස සභාවපාතුකම්මාය. තිරච්ඡානගතෝ, භික්ඛවේ, අනුපසම්පන්නෝ න උපසම්පාදේතබ්බෝ, උපසම්පන්නෝ නාසේතබ්බෝ”ති. (4)
</Paragraph>
</Division>