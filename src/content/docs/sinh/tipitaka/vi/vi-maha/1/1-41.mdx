---
title: "1.41 රාහුලවත්ථු"
tableOfContents: false
sidebar:
  order: 36
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="105" book="vi-maha">

<Paragraph number="465" book="vi-maha">
අථ ඛෝ භගවා රාජගහේ යථාභිරන්තං විහරිත්වා යේන කපිලවත්ථු තේන චාරිකං පක්කාමි. අනුපුබ්බේන චාරිකං චරමානෝ යේන කපිලවත්ථු තදවසරි. තත්‍ර සුදං භගවා සක්කේසු විහරති කපිලවත්ථුස්මිං නිග්‍රෝධාරාමේ. අථ ඛෝ භගවා පුබ්බණ්හසමයං නිවාසේත්වා පත්තචීවරමාදාය යේන සුද්ධෝදනස්ස සක්කස්ස නිවේසනං තේනුපසඞ්කමි, උපසඞ්කමිත්වා පඤ්ඤත්තේ ආසනේ නිසීදි. අථ ඛෝ රාහුලමාතා දේවී රාහුලං කුමාරං ඒතදවෝච—  “ඒසෝ තේ, රාහුල, පිතා. ගච්ඡස්සු, දායජ්ජං යාචාහී”ති. අථ ඛෝ රාහුලෝ කුමාරෝ යේන භගවා තේනුපසඞ්කමි, උපසඞ්කමිත්වා භගවතෝ පුරතෝ, අට්ඨාසි—  “සුඛා තේ, සමණ, ඡායා”ති. අථ ඛෝ භගවා උට්ඨායාසනා පක්කාමි. අථ ඛෝ රාහුලෝ කුමාරෝ භගවන්තං පිට්ඨිතෝ පිට්ඨිතෝ අනුබන්ධි—  “දායජ්ජං මේ, සමණ, දේහි; දායජ්ජං මේ, සමණ, දේහී”ති. අථ ඛෝ භගවා ආයස්මන්තං සාරිපුත්තං ආමන්තේසි—  “තේන හි ත්වං, සාරිපුත්ත, රාහුලං කුමාරං පබ්බාජේහී”ති. “කථාහං, භන්තේ, රාහුලං කුමාරං පබ්බාජේමී”ති?
</Paragraph>

<Paragraph number="466" book="vi-maha">
අථ ඛෝ භගවා ඒතස්මිං නිදානේ ඒතස්මිං පකරණේ ධම්මිං කථං කත්වා භික්ඛූ ආමන්තේසි—  “අනුජානාමි, භික්ඛවේ, තීහි සරණගමනේහි සාමණේරපබ්බජ්ජං. ඒවඤ්ච පන, භික්ඛවේ, පබ්බාජේතබ්බෝ—  පඨමං කේසමස්සුං ඕහාරාපේත්වා කාසායානි වත්ථානි අච්ඡාදාපේත්වා ඒකංසං උත්තරාසඞ්ගං කාරාපේත්වා භික්ඛූනං පාදේ වන්දාපේත්වා උක්කුටිකං නිසීදාපේත්වා අඤ්ජලිං පග්ගණ්හාපේත්වා ‘ඒවං වදේහී’ති වත්තබ්බෝ—
</Paragraph>

<Paragraph number="467" type="verses" book="vi-maha">
_‘බුද්ධං සරණං ගච්ඡාමි,_  
_ධම්මං සරණං ගච්ඡාමි,_  
_සංඝං සරණං ගච්ඡාමි._  

</Paragraph>

<Paragraph number="468" type="verses" book="vi-maha">
_දුතියම්පි බුද්ධං සරණං ගච්ඡාමි,_  
_දුතියම්පි ධම්මං සරණං ගච්ඡාමි,_  
_දුතියම්පි සංඝං සරණං ගච්ඡාමි._  

</Paragraph>

<Paragraph number="469" type="verses" book="vi-maha">
_තතියම්පි බුද්ධං සරණං ගච්ඡාමි,_  
_තතියම්පි ධම්මං සරණං ගච්ඡාමි,_  
_තතියම්පි සංඝං සරණං ගච්ඡාමී’ති._  

</Paragraph>

<Paragraph number="470" book="vi-maha">
අනුජානාමි, භික්ඛවේ, ඉමේහි තීහි සරණගමනේහි සාමණේරපබ්බජ්ජන්”ති. අථ ඛෝ ආයස්මා සාරිපුත්තෝ රාහුලං කුමාරං පබ්බාජේසි.
</Paragraph>

<Paragraph number="471" book="vi-maha">
අථ ඛෝ සුද්ධෝදනෝ සක්කෝ යේන භගවා තේනුපසඞ්කමි, උපසඞ්කමිත්වා භගවන්තං අභිවාදේත්වා ඒකමන්තං නිසීදි. ඒකමන්තං නිසින්නෝ ඛෝ සුද්ධෝදනෝ සක්කෝ භගවන්තං ඒතදවෝච—  “ඒකාහං, භන්තේ, භගවන්තං වරං යාචාමී”ති. “අතික්කන්තවරා ඛෝ, ගෝතම, තථාගතා”ති. “යඤ්ච, භන්තේ, කප්පති, යඤ්ච අනවජ්ජන්”ති. “වදේහි, ගෝතමා”ති. “භගවති මේ, භන්තේ, පබ්බජිතේ අනප්පකං දුක්ඛං අහෝසි, තථා නන්දේ, අධිමත්තං රාහුලේ. පුත්තපේමං, භන්තේ, ඡවිං ඡින්දති, ඡවිං ඡේත්වා චම්මං ඡින්දති, චම්මං ඡේත්වා මංසං ඡින්දති, මංසං ඡේත්වා න්හාරුං ඡින්දති, න්හාරුං ඡේත්වා අට්ඨිං ඡින්දති, අට්ඨිං ඡේත්වා අට්ඨිමිඤ්ජං ආහච්ච තිට්ඨති. සාධු, භන්තේ, අය්‍යා අනනුඤ්ඤාතං මාතාපිතූහි පුත්තං න පබ්බාජේය්‍යුන්”ති. අථ ඛෝ භගවා සුද්ධෝදනං සක්කං ධම්මියා කථාය සන්දස්සේසි සමාදපේසි සමුත්තේජේසි සම්පහංසේසි. අථ ඛෝ සුද්ධෝදනෝ සක්කෝ භගවතා ධම්මියා කථාය සන්දස්සිතෝ සමාදපිතෝ සමුත්තේජිතෝ සම්පහංසිතෝ උට්ඨායාසනා භගවන්තං අභිවාදේත්වා පදක්ඛිණං කත්වා පක්කාමි. අථ ඛෝ භගවා ඒතස්මිං නිදානේ ඒතස්මිං පකරණේ ධම්මිං කථං කත්වා භික්ඛූ ආමන්තේසි—  “න, භික්ඛවේ, අනනුඤ්ඤාතෝ මාතාපිතූහි පුත්තෝ පබ්බාජේතබ්බෝ. යෝ පබ්බාජේය්‍ය, ආපත්ති දුක්කටස්සා”ති.
</Paragraph>

<Paragraph number="472" book="vi-maha">
අථ ඛෝ භගවා කපිලවත්ථුස්මිං යථාභිරන්තං විහරිත්වා යේන සාවත්ථි තේන චාරිකං පක්කාමි. අනුපුබ්බේන චාරිකං චරමානෝ යේන සාවත්ථි තදවසරි. තත්‍ර සුදං භගවා සාවත්ථියං විහරති ජේතවනේ අනාථපිණ්ඩිකස්ස ආරාමේ. තේන ඛෝ පන සමයේන ආයස්මතෝ සාරිපුත්තස්ස උපට්ඨාකකුලං ආයස්මතෝ සාරිපුත්තස්ස සන්තිකේ දාරකං පාහේසි—  “ඉමං දාරකං ථේරෝ පබ්බාජේතූ”ති. අථ ඛෝ ආයස්මතෝ සාරිපුත්තස්ස ඒතදහෝසි—  “භගවතා පඤ්ඤත්තං—  ‘න ඒකේන ද්වේ සාමණේරා උපට්ඨාපේතබ්බා’ති. අයඤ්ච මේ රාහුලෝ සාමණේරෝ. කථං නු ඛෝ මයා පටිපජ්ජිතබ්බන්”ති? භගවතෝ ඒතමත්ථං ආරෝචේසි. “අනුජානාමි, භික්ඛවේ, බ්‍යත්තේන භික්ඛුනා පටිබලේන ඒකේන ද්වේ සාමණේරේ උපට්ඨාපේතුං, යාවතකේ වා පන උස්සහති ඕවදිතුං අනුසාසිතුං තාවතකේ උපට්ඨාපේතුන්”ති.
</Paragraph>
</Division>