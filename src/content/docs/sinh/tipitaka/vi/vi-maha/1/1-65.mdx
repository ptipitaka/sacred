---
title: "1.65 චත්තාරිඅකරණීය"
tableOfContents: false
sidebar:
  order: 62
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="129" book="vi-maha">

<Paragraph number="539" book="vi-maha">
තේන ඛෝ පන සමයේන භික්ඛූ අඤ්ඤතරං භික්ඛුං උපසම්පාදේත්වා ඒකකං ඕහාය පක්කමිංසු. සෝ පච්ඡා ඒකකෝව ආගච්ඡන්තෝ අන්තරාමග්ගේ පුරාණදුතියිකාය සමාගඤ්ඡි. සා ඒවමාහ—  “කිං දානි පබ්බජිතෝසී”ති? “ආම පබ්බජිතෝම්හී”ති. “දුල්ලභෝ ඛෝ පබ්බජිතානං මේථුනෝ ධම්මෝ; ඒහි, මේථුනං ධම්මං පටිසේවා”ති. සෝ තස්සා මේථුනං ධම්මං පටිසේවිත්වා චිරේන අගමාසි. භික්ඛූ ඒවමාහංසු—  “කිස්ස ත්වං, ආවුසෝ, ඒවං චිරං අකාසී”ති? අථ ඛෝ සෝ භික්ඛු භික්ඛූනං ඒතමත්ථං ආරෝචේසි. භික්ඛූ භගවතෝ ඒතමත්ථං ආරෝචේසුං. “අනුජානාමි, භික්ඛවේ, උපසම්පාදේත්වා දුතියං දාතුං, චත්තාරි ච අකරණීයානි ආචික්ඛිතුං—
</Paragraph>

<Paragraph number="540" book="vi-maha">
උපසම්පන්නේන භික්ඛුනා මේථුනෝ ධම්මෝ න පටිසේවිතබ්බෝ, අන්තමසෝ තිරච්ඡානගතායපි. යෝ භික්ඛු මේථුනං ධම්මං පටිසේවති, අස්සමණෝ හෝති අසක්‍යපුත්තියෝ. සේය්‍යථාපි නාම පුරිසෝ සීසච්ඡින්නෝ අභබ්බෝ තේන සරීරබන්ධනේන ජීවිතුං; ඒවමේව භික්ඛු මේථුනං ධම්මං පටිසේවිත්වා අස්සමණෝ හෝති අසක්‍යපුත්තියෝ. තං තේ යාවජීවං අකරණීයං. (1)
</Paragraph>

<Paragraph number="541" book="vi-maha">
උපසම්පන්නේන භික්ඛුනා අදින්නං ථේය්‍යසඞ්ඛාතං න ආදාතබ්බං, අන්තමසෝ තිණසලාකං උපාදාය. යෝ භික්ඛු පාදං වා පාදාරහං වා අතිරේකපාදං වා අදින්නං ථේය්‍යසඞ්ඛාතං ආදියති, අස්සමණෝ හෝති අසක්‍යපුත්තියෝ. සේය්‍යථාපි නාම පණ්ඩුපලාසෝ බන්ධනා පවුත්තෝ අභබ්බෝ හරිතත්ථාය; ඒවමේව භික්ඛු පාදං වා පාදාරහං වා අතිරේකපාදං වා අදින්නං ථේය්‍යසඞ්ඛාතං ආදියිත්වා අස්සමණෝ හෝති අසක්‍යපුත්තියෝ. තං තේ යාවජීවං අකරණීයං. (2)
</Paragraph>

<Paragraph number="542" book="vi-maha">
උපසම්පන්නේන භික්ඛුනා සඤ්චිච්ච පාණෝ ජීවිතා න වෝරෝපේතබ්බෝ, අන්තමසෝ කුන්ථකිපිල්ලිකං උපාදාය. යෝ භික්ඛු සඤ්චිච්ච මනුස්සවිග්ගහං ජීවිතා වෝරෝපේති, අන්තමසෝ ගබ්භපාතනං උපාදාය, අස්සමණෝ හෝති අසක්‍යපුත්තියෝ. සේය්‍යථාපි නාම පුථුසිලා ද්වේධා භින්නා අප්පටිසන්ධිකා හෝති; ඒවමේව භික්ඛු සඤ්චිච්ච මනුස්සවිග්ගහං ජීවිතා වෝරෝපේත්වා අස්සමණෝ හෝති අසක්‍යපුත්තියෝ. තං තේ යාවජීවං අකරණීයං. (3)
</Paragraph>

<Paragraph number="543" book="vi-maha">
උපසම්පන්නේන භික්ඛුනා උත්තරිමනුස්සධම්මෝ න උල්ලපිතබ්බෝ, අන්තමසෝ ‘සුඤ්ඤාගාරේ අභිරමාමී’ති. යෝ භික්ඛු පාපිච්ඡෝ ඉච්ඡාපකතෝ අසන්තං අභූතං උත්තරිමනුස්සධම්මං උල්ලපති ඣානං වා විමෝක්ඛං වා සමාධිං වා සමාපත්තිං වා මග්ගං වා ඵලං වා, අස්සමණෝ හෝති අසක්‍යපුත්තියෝ. සේය්‍යථාපි නාම තාලෝ මත්ථකච්ඡින්නෝ අභබ්බෝ පුන විරුළ්හියා; ඒවමේව භික්ඛු පාපිච්ඡෝ ඉච්ඡාපකතෝ අසන්තං අභූතං උත්තරිමනුස්සධම්මං උල්ලපිත්වා අස්සමණෝ හෝති අසක්‍යපුත්තියෝ. තං තේ යාවජීවං අකරණීයන්”ති. (4)

</Paragraph>
</Division>

<Paragraph number="544" type="center" book="vi-maha">
චත්තාරි අකරණීයානි නිට්ඨිතානි.
</Paragraph>