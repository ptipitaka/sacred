---
title: "1.4 රාජායතනකථා"
tableOfContents: false
sidebar:
  order: 34
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="6" book="vi-maha">

<Paragraph number="21" book="vi-maha">
අථ ඛෝ භගවා සත්තාහස්ස අච්චයේන තම්හා සමාධිම්හා වුට්ඨහිත්වා මුචලින්දමූලා යේන රාජායතනං තේනුපසඞ්කමි, උපසඞ්කමිත්වා රාජායතනමූලේ සත්තාහං ඒකපල්ලඞ්කේන නිසීදි විමුත්තිසුඛපටිසංවේදී. තේන ඛෝ පන සමයේන තපුස්ස භල්ලිකා වාණිජා උක්කලා තං දේසං අද්ධානමග්ගප්පටිපන්නා හෝන්ති. අථ ඛෝ තපුස්සභල්ලිකානං වාණිජානං ඤාතිසාලෝහිතා දේවතා තපුස්සභල්ලිකේ වාණිජේ ඒතදවෝච—  “අයං, මාරිසා, භගවා රාජායතනමූලේ විහරති පඨමාභිසම්බුද්ධෝ; ගච්ඡථ තං භගවන්තං මන්ථේන ච මධුපිණ්ඩිකාය ච පතිමානේථ; තං වෝ භවිස්සති දීඝරත්තං හිතාය සුඛායා”ති.
</Paragraph>

<Paragraph number="22" book="vi-maha">
අථ ඛෝ තපුස්සභල්ලිකා වාණිජා මන්ථඤ්ච මධුපිණ්ඩිකඤ්ච ආදාය යේන භගවා තේනුපසඞ්කමිංසු, උපසඞ්කමිත්වා භගවන්තං අභිවාදේත්වා ඒකමන්තං අට්ඨංසු. ඒකමන්තං ඨිතා ඛෝ තපුස්සභල්ලිකා වාණිජා භගවන්තං ඒතදවෝචුං—  “පටිග්ගණ්හාතු නෝ, භන්තේ, භගවා මන්ථඤ්ච මධුපිණ්ඩිකඤ්ච, යං අම්හාකං අස්ස දීඝරත්තං හිතාය සුඛායා”ති. අථ ඛෝ භගවතෝ ඒතදහෝසි—  “න ඛෝ තථාගතා හත්ථේසු පටිග්ගණ්හන්ති. කිම්හි නු ඛෝ අහං පටිග්ගණ්හේය්‍යං මන්ථඤ්ච මධුපිණ්ඩිකඤ්චා”ති? අථ ඛෝ චත්තාරෝ මහාරාජානෝ භගවතෝ චේතසා චේතෝපරිවිතක්කමඤ්ඤාය චතුද්දිසා චත්තාරෝ සේලමයේ පත්තේ භගවතෝ උපනාමේසුං—  “ඉධ, භන්තේ, භගවා පටිග්ගණ්හාතු මන්ථඤ්ච මධුපිණ්ඩිකඤ්චා”ති. පටිග්ගහේසි භගවා පච්චග්ඝේ සේලමයේ පත්තේ මන්ථඤ්ච මධුපිණ්ඩිකඤ්ච, පටිග්ගහේත්වා පරිභුඤ්ජි.
</Paragraph>

<Paragraph number="23" book="vi-maha">
අථ ඛෝ තපුස්සභල්ලිකා වාණිජා භගවන්තං ඕනීතපත්තපාණිං විදිත්වා භගවතෝ පාදේසු සිරසා නිපතිත්වා භගවන්තං ඒතදවෝචුං—  “ඒතේ මයං, භන්තේ, භගවන්තං සරණං ගච්ඡාම ධම්මඤ්ච, උපාසකේ නෝ භගවා ධාරේතු අජ්ජතග්ගේ පාණුපේතේ සරණං ගතේ”ති. තේ ච ලෝකේ පඨමං උපාසකා අහේසුං ද්වේවාචිකා.

</Paragraph>
</Division>

<Paragraph number="24" type="center" book="vi-maha">
රාජායතනකථා නිට්ඨිතා.
</Paragraph>