---
title: "1.26 පඤ්චාබාධවත්ථු"
tableOfContents: false
sidebar:
  order: 19
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="88" book="vi-maha">

<Paragraph number="422" book="vi-maha">
තේන ඛෝ පන සමයේන මගධේසු පඤ්ච ආබාධා උස්සන්නා හෝන්ති—  කුට්ඨං, ගණ්ඩෝ, කිලාසෝ, සෝසෝ, අපමාරෝ. මනුස්සා පඤ්චහි ආබාධේහි ඵුට්ඨා ජීවකං කෝමාරභච්චං උපසඞ්කමිත්වා ඒවං වදන්ති—  “සාධු නෝ, ආචරිය, තිකිච්ඡාහී”ති. “අහං ඛ්වය්‍යෝ, බහුකිච්චෝ බහුකරණීයෝ; රාජා ච මේ මාගධෝ සේනියෝ බිම්බිසාරෝ උපට්ඨාතබ්බෝ ඉත්ථාගාරඤ්ච බුද්ධප්පමුඛෝ ච භික්ඛුසංඝෝ; නාහං සක්කෝමි තිකිච්ඡිතුන්”ති. “සබ්බං සාපතේය්‍යඤ්ච තේ, ආචරිය, හෝතු; මයඤ්ච තේ දාසා; සාධු, නෝ, ආචරිය, තිකිච්ඡාහී”ති. “අහං ඛ්වය්‍යෝ, බහුකිච්චෝ බහුකරණීයෝ රාජා ච මේ මාගධෝ සේනියෝ බිම්බිසාරෝ උපට්ඨාතබ්බෝ ඉත්ථාගාරඤ්ච බුද්ධප්පමුඛෝ ච භික්ඛුසංඝෝ; නාහං සක්කෝමි තිකිච්ඡිතුන්”ති. අථ ඛෝ තේසං මනුස්සානං ඒතදහෝසි—  “ඉමේ ඛෝ සමණා සක්‍යපුත්තියා සුඛසීලා සුඛසමාචාරා, සුභෝජනානි භුඤ්ජිත්වා නිවාතේසු සයනේසු සයන්ති. යන්නූන මයං සමණේසු සක්‍යපුත්තියේසු පබ්බජේය්‍යාම. තත්ථ භික්ඛූ චේව උපට්ඨහිස්සන්ති, ජීවකෝ ච කෝමාරභච්චෝ තිකිච්ඡිස්සතී”ති. අථ ඛෝ තේ මනුස්සා භික්ඛූ උපසඞ්කමිත්වා පබ්බජ්ජං යාචිංසු. තේ භික්ඛූ පබ්බාජේසුං, උපසම්පාදේසුං. තේ භික්ඛූ චේව උපට්ඨහිංසු ජීවකෝ ච කෝමාරභච්චෝ තිකිච්ඡි. තේන ඛෝ පන සමයේන භික්ඛූ බහූ ගිලානේ භික්ඛූ උපට්ඨහන්තා යාචනබහුලා විඤ්ඤත්තිබහුලා විහරන්ති—  “ගිලානභත්තං දේථ, ගිලානුපට්ඨාකභත්තං දේථ, ගිලානභේසජ්ජං දේථා”ති. ජීවකෝපි කෝමාරභච්චෝ බහූ ගිලානේ භික්ඛූ තිකිච්ඡන්තෝ අඤ්ඤතරං රාජකිච්චං පරිහාපේසි.
</Paragraph>

</Division>
<Division number="89" book="vi-maha">

<Paragraph number="423" book="vi-maha">
අඤ්ඤතරෝපි පුරිසෝ පඤ්චහි ආබාධේහි ඵුට්ඨෝ ජීවකං කෝමාරභච්චං උපසඞ්කමිත්වා ඒතදවෝච—  “සාධු මං, ආචරිය, තිකිච්ඡාහී”ති. “අහං ඛ්වය්‍යෝ, බහුකිච්චෝ, බහුකරණීයෝ, රාජා ච මේ මාගධෝ සේනියෝ බිම්බිසාරෝ උපට්ඨාතබ්බෝ ඉත්ථාගාරඤ්ච බුද්ධප්පමුඛෝ ච භික්ඛුසංඝෝ; නාහං සක්කෝමි තිකිච්ඡිතුන්”ති. “සබ්බං සාපතේය්‍යඤ්ච තේ, ආචරිය, හෝතු, අහඤ්ච තේ දාසෝ; සාධු මං, ආචරිය, තිකිච්ඡාහී”ති. “අහං ඛ්වය්‍යෝ, බහුකිච්චෝ බහුකරණීයෝ, රාජා ච මේ මාගධෝ සේනියෝ බිම්බිසාරෝ උපට්ඨාතබ්බෝ ඉත්ථාගාරඤ්ච බුද්ධප්පමුඛෝ ච භික්ඛුසංඝෝ, නාහං සක්කෝමි තිකිච්ඡිතුන්”ති.
</Paragraph>

<Paragraph number="424" book="vi-maha">
අථ ඛෝ තස්ස පුරිසස්ස ඒතදහෝසි—  “ඉමේ ඛෝ සමණා සක්‍යපුත්තියා සුඛසීලා සුඛසමාචාරා, සුභෝජනානි භුඤ්ජිත්වා නිවාතේසු සයනේසු සයන්ති. යන්නූනාහං සමණේසු සක්‍යපුත්තියේසු පබ්බජේය්‍යං. තත්ථ භික්ඛූ චේව උපට්ඨහිස්සන්ති, ජීවකෝ ච කෝමාරභච්චෝ තිකිච්ඡිස්සති. සෝම්හි අරෝගෝ විබ්භමිස්සාමී”ති. අථ ඛෝ සෝ පුරිසෝ භික්ඛු උපසඞ්කමිත්වා පබ්බජ්ජං යාචි. තං භික්ඛූ පබ්බාජේසුං, උපසම්පාදේසුං. තං භික්ඛූ චේව උපට්ඨහිංසු, ජීවකෝ ච කෝමාරභච්චෝ තිකිච්ඡි. සෝ අරෝගෝ විබ්භමි.
</Paragraph>

<Paragraph number="425" book="vi-maha">
අද්දසා ඛෝ ජීවකෝ කෝමාරභච්චෝ තං පුරිසං විබ්භන්තං, දිස්වාන තං පුරිසං ඒතදවෝච—  “නනු ත්වං, අය්‍යෝ, භික්ඛූසු පබ්බජිතෝ අහෝසී”ති? “ඒවං, ආචරියා”ති. “කිස්ස පන ත්වං, අය්‍යෝ, ඒවරූපමකාසී”ති? අථ ඛෝ සෝ පුරිසෝ ජීවකස්ස කෝමාරභච්චස්ස ඒතමත්ථං ආරෝචේසි. ජීවකෝ කෝමාරභච්චෝ උජ්ඣායති ඛිය්‍යති විපාචේති—  “කථඤ්හි නාම භදන්තා පඤ්චහි ආබාධේහි ඵුට්ඨං පබ්බාජේස්සන්තී”ති. අථ ඛෝ ජීවකෝ කෝමාරභච්චෝ යේන භගවා තේනුපසඞ්කමි, උපසඞ්කමිත්වා භගවන්තං අභිවාදේත්වා ඒකමන්තං නිසීදි. ඒකමන්තං නිසින්නෝ ඛෝ ජීවකෝ කෝමාරභච්චෝ භගවන්තං ඒතදවෝච—  “සාධු, භන්තේ, අය්‍යා පඤ්චහි ආබාධේහි ඵුට්ඨං න පබ්බාජේය්‍යුන්”ති. අථ ඛෝ භගවා ජීවකං කෝමාරභච්චං ධම්මියා කථාය සන්දස්සේසි සමාදපේසි සමුත්තේජේසි සම්පහංසේසි. අථ ඛෝ ජීවකෝ කෝමාරභච්චෝ භගවතා ධම්මියා කථාය සන්දස්සිතෝ සමාදපිතෝ සමුත්තේජිතෝ සම්පහංසිතෝ උට්ඨායාසනා භගවන්තං අභිවාදේත්වා පදක්ඛිණං කත්වා පක්කාමි. අථ ඛෝ භගවා ඒතස්මිං නිදානේ ඒතස්මිං පකරණේ ධම්මිං කථං කත්වා භික්ඛූ ආමන්තේසි—  “න, භික්ඛවේ, පඤ්චහි ආබාධේහි ඵුට්ඨෝ පබ්බාජේතබ්බෝ. යෝ පබ්බාජේය්‍ය, ආපත්ති දුක්කටස්සා”ති.
</Paragraph>
</Division>