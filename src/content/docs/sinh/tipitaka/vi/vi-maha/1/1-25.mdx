---
title: "1.25 අඤ්ඤතිත්ථියපුබ්බකථා"
tableOfContents: false
sidebar:
  order: 18
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="86" book="vi-maha">

<Paragraph number="401" book="vi-maha">
තේන ඛෝ පන සමයේන යෝ සෝ අඤ්ඤතිත්ථියපුබ්බෝ උපජ්ඣායේන සහධම්මිකං වුච්චමානෝ උපජ්ඣායස්ස වාදං ආරෝපේත්වා තංයේව තිත්ථායතනං සඞ්කමි. සෝ පුන පච්චාගන්ත්වා භික්ඛූ උපසම්පදං යාචි. භික්ඛූ භගවතෝ ඒතමත්ථං ආරෝචේසුං.
</Paragraph>

<Paragraph number="402" book="vi-maha">
“යෝ සෝ, භික්ඛවේ, අඤ්ඤතිත්ථියපුබ්බෝ උපජ්ඣායේන සහධම්මිකං වුච්චමානෝ උපජ්ඣායස්ස වාදං ආරෝපේත්වා තංයේව තිත්ථායතනං සඞ්කන්තෝ, සෝ ආගතෝ න උපසම්පාදේතබ්බෝ. යෝ සෝ, භික්ඛවේ, අඤ්ඤෝපි අඤ්ඤතිත්ථියපුබ්බෝ ඉමස්මිං ධම්මවිනයේ ආකඞ්ඛති පබ්බජ්ජං, ආකඞ්ඛති උපසම්පදං, තස්ස චත්තාරෝ මාසේ පරිවාසෝ දාතබ්බෝ. ඒවඤ්ච පන, භික්ඛවේ, දාතබ්බෝ—  පඨමං කේසමස්සුං ඕහාරාපේත්වා කාසායානි වත්ථානි අච්ඡාදාපේත්වා ඒකංසං උත්තරාසඞ්ගං කාරාපේත්වා භික්ඛූනං පාදේ වන්දාපේත්වා උක්කුටිකං නිසීදාපේත්වා අඤ්ජලිං පග්ගණ්හාපේත්වා ‘ඒවං වදේහී’ති වත්තබ්බෝ—
</Paragraph>

<Paragraph number="403" type="verses" book="vi-maha">
_‘බුද්ධං සරණං ගච්ඡාමි,_  
_ධම්මං සරණං ගච්ඡාමි,_  
_සංඝං සරණං ගච්ඡාමි._  

</Paragraph>

<Paragraph number="404" type="verses" book="vi-maha">
_දුතියම්පි බුද්ධං සරණං ගච්ඡාමි,_  
_දුතියම්පි ධම්මං සරණං ගච්ඡාමි,_  
_දුතියම්පි සංඝං සරණං ගච්ඡාමි._  

</Paragraph>

<Paragraph number="405" type="verses" book="vi-maha">
_තතියම්පි බුද්ධං සරණං ගච්ඡාමි,_  
_තතියම්පි ධම්මං සරණං ගච්ඡාමි,_  
_තතියම්පි සංඝං සරණං ගච්ඡාමී’ති._  

</Paragraph>

<Paragraph number="406" book="vi-maha">
තේන, භික්ඛවේ, අඤ්ඤතිත්ථියපුබ්බේන සංඝං උපසඞ්කමිත්වා ඒකංසං උත්තරාසඞ්ගං කරිත්වා භික්ඛූනං පාදේ වන්දිත්වා උක්කුටිකං නිසීදිත්වා අඤ්ජලිං පග්ගහේත්වා ඒවමස්ස වචනීයෝ—  ‘අහං, භන්තේ, අඤ්ඤතිත්ථියපුබ්බෝ ඉමස්මිං ධම්මවිනයේ ආකඞ්ඛාමි උපසම්පදං. සෝහං, භන්තේ, සංඝං චත්තාරෝ මාසේ පරිවාසං යාචාමී’ති. දුතියම්පි යාචිතබ්බෝ. තතියම්පි යාචිතබ්බෝ. බ්‍යත්තේන භික්ඛුනා පටිබලේන සංඝෝ ඤාපේතබ්බෝ—
</Paragraph>

<Paragraph number="407" book="vi-maha">
‘සුණාතු මේ, භන්තේ, සංඝෝ. අයං ඉත්ථන්නාමෝ අඤ්ඤතිත්ථියපුබ්බෝ ඉමස්මිං ධම්මවිනයේ ආකඞ්ඛති උපසම්පදං. සෝ සංඝං චත්තාරෝ මාසේ පරිවාසං යාචති. යදි සංඝස්ස පත්තකල්ලං සංඝෝ ඉත්ථන්නාමස්ස අඤ්ඤතිත්ථියපුබ්බස්ස චත්තාරෝ මාසේ පරිවාසං දදේය්‍ය. ඒසා ඤත්ති.
</Paragraph>

<Paragraph number="408" book="vi-maha">
සුණාතු මේ, භන්තේ, සංඝෝ. අයං ඉත්ථන්නාමෝ අඤ්ඤතිත්ථියපුබ්බෝ ඉමස්මිං ධම්මවිනයේ ආකඞ්ඛති උපසම්පදං. සෝ සංඝං චත්තාරෝ මාසේ පරිවාසං යාචති. සංඝෝ ඉත්ථන්නාමස්ස අඤ්ඤතිත්ථියපුබ්බස්ස චත්තාරෝ මාසේ පරිවාසං දේති. යස්සායස්මතෝ ඛමති ඉත්ථන්නාමස්ස අඤ්ඤතිත්ථියපුබ්බස්ස චත්තාරෝ මාසේ පරිවාසස්ස දානං, සෝ තුණ්හස්ස; යස්ස නක්ඛමති, සෝ භාසේය්‍ය.
</Paragraph>

<Paragraph number="409" book="vi-maha">
දින්නෝ සංඝේන ඉත්ථන්නාමස්ස අඤ්ඤතිත්ථියපුබ්බස්ස චත්තාරෝ මාසේ පරිවාසෝ. ඛමති සංඝස්ස, තස්මා තුණ්හී, ඒවමේතං ධාරයාමී’ති.
</Paragraph>

</Division>
<Division number="87" book="vi-maha">

<Paragraph number="410" book="vi-maha">
ඒවං ඛෝ, භික්ඛවේ, අඤ්ඤතිත්ථියපුබ්බෝ ආරාධකෝ හෝති, ඒවං අනාරාධකෝ. කථඤ්ච, භික්ඛවේ, අඤ්ඤතිත්ථියපුබ්බෝ අනාරාධකෝ හෝති? ඉධ, භික්ඛවේ, අඤ්ඤතිත්ථියපුබ්බෝ අතිකාලේන ගාමං පවිසති, අතිදිවා පටික්කමති. ඒවම්පි, භික්ඛවේ, අඤ්ඤතිත්ථියපුබ්බෝ අනාරාධකෝ හෝති.
</Paragraph>

<Paragraph number="411" book="vi-maha">
පුන චපරං, භික්ඛවේ, අඤ්ඤතිත්ථියපුබ්බෝ වේසියාගෝචරෝ වා හෝති, විධවාගෝචරෝ වා හෝති, ථුල්ලකුමාරිකාගෝචරෝ වා හෝති, පණ්ඩකගෝචරෝ වා හෝති, භික්ඛුනිගෝචරෝ වා හෝති. ඒවම්පි, භික්ඛවේ, අඤ්ඤතිත්ථියපුබ්බෝ අනාරාධකෝ හෝති.
</Paragraph>

<Paragraph number="412" book="vi-maha">
පුන චපරං, භික්ඛවේ, අඤ්ඤතිත්ථියපුබ්බෝ යානි තානි සබ්‍රහ්මචාරීනං උච්චාවචානි කරණීයානි, තත්ථ න දක්ඛෝ හෝති, න අනලසෝ, න තත්‍රුපායාය වීමංසාය සමන්නාගතෝ, න අලං කාතුං, න අලං සංවිධාතුං. ඒවම්පි, භික්ඛවේ, අඤ්ඤතිත්ථියපුබ්බෝ අනාරාධකෝ හෝති.
</Paragraph>

<Paragraph number="413" book="vi-maha">
පුන චපරං, භික්ඛවේ, අඤ්ඤතිත්ථියපුබ්බෝ න තිබ්බච්ඡන්දෝ හෝති උද්දේසේ, පරිපුච්ඡාය, අධිසීලේ, අධිචිත්තේ, අධිපඤ්ඤාය. ඒවම්පි, භික්ඛවේ, අඤ්ඤතිත්ථියපුබ්බෝ අනාරාධකෝ හෝති.
</Paragraph>

<Paragraph number="414" book="vi-maha">
පුන චපරං, භික්ඛවේ, අඤ්ඤතිත්ථියපුබ්බෝ යස්ස තිත්ථායතනා සඞ්කන්තෝ හෝති, තස්ස සත්ථුනෝ තස්ස දිට්ඨියා තස්ස ඛන්තියා තස්ස රුචියා තස්ස ආදායස්ස අවණ්ණේ භඤ්ඤමානේ කුපිතෝ හෝති අනත්තමනෝ අනභිරද්ධෝ, බුද්ධස්ස වා ධම්මස්ස වා සංඝස්ස වා අවණ්ණේ භඤ්ඤමානේ අත්තමනෝ හෝති උදග්ගෝ අභිරද්ධෝ. යස්ස වා පන තිත්ථායතනා සඞ්කන්තෝ හෝති, තස්ස සත්ථුනෝ තස්ස දිට්ඨියා තස්ස ඛන්තියා තස්ස රුචියා තස්ස ආදායස්ස වණ්ණේ භඤ්ඤමානේ අත්තමනෝ හෝති උදග්ගෝ අභිරද්ධෝ, බුද්ධස්ස වා ධම්මස්ස වා සංඝස්ස වා වණ්ණේ භඤ්ඤමානේ කුපිතෝ හෝති අනත්තමනෝ අනභිරද්ධෝ. ඉදං, භික්ඛවේ, සඞ්ඝාතනිකං අඤ්ඤතිත්ථියපුබ්බස්ස අනාරාධනීයස්මිං. ඒවම්පි ඛෝ, භික්ඛවේ, අඤ්ඤතිත්ථියපුබ්බෝ අනාරාධකෝ හෝති. ඒවං අනාරාධකෝ ඛෝ, භික්ඛවේ, අඤ්ඤතිත්ථියපුබ්බෝ ආගතෝ න උපසම්පාදේතබ්බෝ.
</Paragraph>

<Paragraph number="415" book="vi-maha">
කථඤ්ච, භික්ඛවේ, අඤ්ඤතිත්ථියපුබ්බෝ ආරාධකෝ හෝති? ඉධ, භික්ඛවේ, අඤ්ඤතිත්ථියපුබ්බෝ නාතිකාලේන ගාමං පවිසති නාතිදිවා පටික්කමති. ඒවම්පි, භික්ඛවේ, අඤ්ඤතිත්ථියපුබ්බෝ ආරාධකෝ හෝති.
</Paragraph>

<Paragraph number="416" book="vi-maha">
පුන චපරං, භික්ඛවේ, අඤ්ඤතිත්ථියපුබ්බෝ න වේසියාගෝචරෝ හෝති, න විධවාගෝචරෝ හෝති, න ථුල්ලකුමාරිකාගෝචරෝ හෝති, න පණ්ඩකගෝචරෝ හෝති, න භික්ඛුනිගෝචරෝ හෝති. ඒවම්පි, භික්ඛවේ, අඤ්ඤතිත්ථියපුබ්බෝ ආරාධකෝ හෝති.
</Paragraph>

<Paragraph number="417" book="vi-maha">
පුන චපරං, භික්ඛවේ, අඤ්ඤතිත්ථියපුබ්බෝ යානි තානි සබ්‍රහ්මචාරීනං උච්චාවචානි කරණීයානි, තත්ථ දක්ඛෝ හෝති, අනලසෝ, තත්‍රුපායාය වීමංසාය සමන්නාගතෝ, අලං කාතුං, අලං සංවිධාතුං. ඒවම්පි, භික්ඛවේ, අඤ්ඤතිත්ථියපුබ්බෝ ආරාධකෝ හෝති.
</Paragraph>

<Paragraph number="418" book="vi-maha">
පුන චපරං, භික්ඛවේ, අඤ්ඤතිත්ථියපුබ්බෝ තිබ්බච්ඡන්දෝ හෝති උද්දේසේ, පරිපුච්ඡාය, අධිසීලේ, අධිචිත්තේ, අධිපඤ්ඤාය. ඒවම්පි, භික්ඛවේ, අඤ්ඤතිත්ථියපුබ්බෝ ආරාධකෝ හෝති.
</Paragraph>

<Paragraph number="419" book="vi-maha">
පුන චපරං, භික්ඛවේ, අඤ්ඤතිත්ථියපුබ්බෝ යස්ස තිත්ථායතනා සඞ්කන්තෝ හෝති, තස්ස සත්ථුනෝ තස්ස දිට්ඨියා තස්ස ඛන්තියා තස්ස රුචියා තස්ස ආදායස්ස අවණ්ණේ භඤ්ඤමානේ අත්තමනෝ හෝති උදග්ගෝ අභිරද්ධෝ, බුද්ධස්ස වා ධම්මස්ස වා සංඝස්ස වා අවණ්ණේ භඤ්ඤමානේ කුපිතෝ හෝති අනත්තමනෝ අනභිරද්ධෝ. යස්ස වා පන තිත්ථායතනා සඞ්කන්තෝ හෝති, තස්ස සත්ථුනෝ තස්ස දිට්ඨියා තස්ස ඛන්තියා තස්ස රුචියා තස්ස ආදායස්ස වණ්ණේ භඤ්ඤමානේ කුපිතෝ හෝති අනත්තමනෝ අනභිරද්ධෝ, බුද්ධස්ස වා ධම්මස්ස වා සංඝස්ස වා වණ්ණේ භඤ්ඤමානේ අත්තමනෝ හෝති උදග්ගෝ අභිරද්ධෝ. ඉදං, භික්ඛවේ, සඞ්ඝාතනිකං අඤ්ඤතිත්ථියපුබ්බස්ස ආරාධනීයස්මිං. ඒවම්පි ඛෝ, භික්ඛවේ, අඤ්ඤතිත්ථියපුබ්බෝ ආරාධකෝ හෝති. ඒවං ආරාධකෝ ඛෝ, භික්ඛවේ, අඤ්ඤතිත්ථියපුබ්බෝ ආගතෝ උපසම්පාදේතබ්බෝ.
</Paragraph>

<Paragraph number="420" book="vi-maha">
සචේ, භික්ඛවේ, අඤ්ඤතිත්ථියපුබ්බෝ නග්ගෝ ආගච්ඡති, උපජ්ඣායමූලකං චීවරං පරියේසිතබ්බං. සචේ අච්ඡින්නකේසෝ ආගච්ඡති, සංඝෝ අපලෝකේතබ්බෝ භණ්ඩුකම්මාය. යේ තේ, භික්ඛවේ, අග්ගිකා ජටිලකා, තේ ආගතා උපසම්පාදේතබ්බා, න තේසං පරිවාසෝ දාතබ්බෝ. තං කිස්ස හේතු? කම්මවාදිනෝ ඒතේ, භික්ඛවේ, කිරියවාදිනෝ. සචේ, භික්ඛවේ, ජාතියා සාකියෝ අඤ්ඤතිත්ථියපුබ්බෝ ආගච්ඡති, සෝ ආගතෝ උපසම්පාදේතබ්බෝ, න තස්ස පරිවාසෝ දාතබ්බෝ. ඉමාහං, භික්ඛවේ, ඤාතීනං ආවේණිකං පරිහාරං දම්මී”ති.

</Paragraph>
</Division>

<Paragraph number="421" type="center" book="vi-maha">
අඤ්ඤතිත්ථියපුබ්බකථා නිට්ඨිතා.

  
සත්තමෝ භාණවාරෝ.
</Paragraph>