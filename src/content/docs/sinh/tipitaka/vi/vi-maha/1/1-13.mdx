---
title: "1.13 බිම්බිසාරසමාගමකථා"
tableOfContents: false
sidebar:
  order: 5
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="55" book="vi-maha">

<Paragraph number="202" book="vi-maha">
අථ ඛෝ භගවා ගයාසීසේ යථාභිරන්තං විහරිත්වා යේන රාජගහං තේන චාරිකං පක්කාමි, මහතා භික්ඛුසංඝේන සද්ධිං භික්ඛුසහස්සේන සබ්බේහේව පුරාණජටිලේහි. අථ ඛෝ භගවා අනුපුබ්බේන චාරිකං චරමානෝ යේන රාජගහං තදවසරි. තත්‍ර සුදං භගවා රාජගහේ විහරති ලට්ඨිවනේ සුප්පතිට්ඨේ චේතියේ. අස්සෝසි ඛෝ රාජා මාගධෝ සේනියෝ බිම්බිසාරෝ—  “සමණෝ ඛලු භෝ ගෝතමෝ සක්‍යපුත්තෝ සක්‍යකුලා පබ්බජිතෝ රාජගහං අනුප්පත්තෝ රාජගහේ විහරති ලට්ඨිවනේ සුප්පතිට්ඨේ චේතියේ. තං ඛෝ පන භගවන්තං ගෝතමං ඒවං කල්‍යාණෝ කිත්තිසද්දෝ අබ්භුග්ගතෝ—  ඉතිපි සෝ භගවා අරහං සම්මාසම්බුද්ධෝ විජ්ජාචරණසම්පන්නෝ සුගතෝ ලෝකවිදූ අනුත්තරෝ පුරිසදම්මසාරථි සත්ථා දේවමනුස්සානං බුද්ධෝ භගවා. සෝ ඉමං ලෝකං සදේවකං සමාරකං සබ්‍රහ්මකං සස්සමණබ්‍රාහ්මණිං පජං සදේවමනුස්සං සයං අභිඤ්ඤා සච්ඡිකත්වා පවේදේති. සෝ ධම්මං දේසේති ආදිකල්‍යාණං මජ්ඣේකල්‍යාණං පරියෝසානකල්‍යාණං සාත්ථං සබ්‍යඤ්ජනං කේවලපරිපුණ්ණං පරිසුද්ධං බ්‍රහ්මචරියං පකාසේති. සාධු ඛෝ පන තථාරූපානං අරහතං දස්සනං හෝතී”ති.
</Paragraph>

<Paragraph number="203" book="vi-maha">
අථ ඛෝ රාජා මාගධෝ සේනියෝ බිම්බිසාරෝ ද්වාදසනහුතේහි මාගධිකේහි බ්‍රාහ්මණගහපතිකේහි පරිවුතෝ යේන භගවා තේනුපසඞ්කමි, උපසඞ්කමිත්වා භගවන්තං අභිවාදේත්වා ඒකමන්තං නිසීදි. තේපි ඛෝ ද්වාදසනහුතා මාගධිකා බ්‍රාහ්මණගහපතිකා අප්පේකච්චේ භගවන්තං අභිවාදේත්වා ඒකමන්තං නිසීදිංසු, අප්පේකච්චේ භගවතා සද්ධිං සම්මෝදිංසු, සම්මෝදනීයං කථං සාරණීයං වීතිසාරේත්වා ඒකමන්තං නිසීදිංසු, අප්පේකච්චේ යේන භගවා තේනඤ්ජලිං පණාමේත්වා ඒකමන්තං නිසීදිංසු, අප්පේකච්චේ භගවතෝ සන්තිකේ නාමගෝත්තං සාවේත්වා ඒකමන්තං නිසීදිංසු, අප්පේකච්චේ තුණ්හීභූතා ඒකමන්තං නිසීදිංසු. අථ ඛෝ තේසං ද්වාදසනහුතානං මාගධිකානං බ්‍රාහ්මණගහපතිකානං ඒතදහෝසි—  “කිං නු ඛෝ මහාසමණෝ උරුවේලකස්සපේ බ්‍රහ්මචරියං චරති, උදාහු උරුවේලකස්සපෝ මහාසමණේ බ්‍රහ්මචරියං චරතී”ති? අථ ඛෝ භගවා තේසං ද්වාදසනහුතානං මාගධිකානං බ්‍රාහ්මණගහපතිකානං චේතසා චේතෝපරිවිතක්කමඤ්ඤාය ආයස්මන්තං උරුවේලකස්සපං ගාථාය අජ්ඣභාසි—
</Paragraph>

<Paragraph number="204" type="verses" book="vi-maha">
_“කිමේව දිස්වා උරුවේලවාසි,_  
_පහාසි අග්ගිං කිසකෝවදානෝ;_  
_පුච්ඡාමි තං කස්සප ඒතමත්ථං,_  
_කථං පහීනං තව අග්ගිහුත්තන්”ති._  

</Paragraph>

<Paragraph number="205" type="verses" book="vi-maha">
_“රූපේ ච සද්දේ ච අථෝ රසේ ච,_  
_කාමිත්ථියෝ චාභිවදන්ති යඤ්ඤා;_  
_ඒතං මලන්ති උපධීසු ඤත්වා,_  
_තස්මා න යිට්ඨේ න හුතේ අරඤ්ජින්”ති._  

</Paragraph>

<Paragraph number="206" type="verses" book="vi-maha">
_“ඒත්ථේව තේ මනෝ න රමිත්ථ, __(කස්සපාති භගවා)___  
_රූපේසු සද්දේසු අථෝ රසේසු;_  
_අථ කෝ චරහි දේවමනුස්සලෝකේ,_  
_රතෝ මනෝ කස්සප බ්‍රූහි මේතන්”ති._  

</Paragraph>

<Paragraph number="207" type="verses" book="vi-maha">
_“දිස්වා පදං සන්තමනූපධීකං,_  
_අකිඤ්චනං කාමභවේ අසත්තං;_  
_අනඤ්ඤථාභාවිමනඤ්ඤනේය්‍යං,_  
_තස්මා න යිට්ඨේ න හුතේ අරඤ්ජින්”ති._  

</Paragraph>

</Division>
<Division number="56" book="vi-maha">

<Paragraph number="208" book="vi-maha">
අථ ඛෝ ආයස්මා උරුවේලකස්සපෝ උට්ඨායාසනා ඒකංසං උත්තරාසඞ්ගං කරිත්වා භගවතෝ පාදේසු සිරසා නිපතිත්වා භගවන්තං ඒතදවෝච—  “සත්ථා මේ, භන්තේ, භගවා, සාවකෝහමස්මි; සත්ථා මේ, භන්තේ, භගවා, සාවකෝහමස්මී”ති. අථ ඛෝ තේසං ද්වාදසනහුතානං මාගධිකානං බ්‍රාහ්මණගහපතිකානං ඒතදහෝසි—  “උරුවේලකස්සපෝ මහාසමණේ බ්‍රහ්මචරියං චරතී”ති. අථ ඛෝ භගවා තේසං ද්වාදසනහුතානං මාගධිකානං බ්‍රාහ්මණගහපතිකානං චේතසා චේතෝපරිවිතක්කමඤ්ඤාය අනුපුබ්බිං කථං කථේසි, සේය්‍යථිදං—  දානකථං සීලකථං සග්ගකථං කාමානං ආදීනවං ඕකාරං සංකිලේසං නේක්ඛම්මේ ආනිසංසං පකාසේසි. යදා තේ භගවා අඤ්ඤාසි කල්ලචිත්තේ මුදුචිත්තේ විනීවරණචිත්තේ උදග්ගචිත්තේ පසන්නචිත්තේ, අථ යා බුද්ධානං සාමුක්කංසිකා ධම්මදේසනා, තං පකාසේසි—  දුක්ඛං, සමුදයං, නිරෝධං, මග්ගං. සේය්‍යථාපි නාම සුද්ධං වත්ථං අපගතකාළකං සම්මදේව රජනං පටිග්ගණ්හේය්‍ය; ඒවමේව ඒකාදසනහුතානං මාගධිකානං බ්‍රාහ්මණගහපතිකානං බිම්බිසාරප්පමුඛානං තස්මිංයේව ආසනේ විරජං වීතමලං ධම්මචක්ඛුං උදපාදි—  “යං කිඤ්චි සමුදයධම්මං සබ්බං තං නිරෝධධම්මන්”ති. ඒකනහුතං උපාසකත්තං පටිවේදේසි.
</Paragraph>

</Division>
<Division number="57" book="vi-maha">

<Paragraph number="209" book="vi-maha">
අථ ඛෝ රාජා මාගධෝ සේනියෝ බිම්බිසාරෝ දිට්ඨධම්මෝ පත්තධම්මෝ විදිතධම්මෝ පරියෝගාළ්හධම්මෝ තිණ්ණවිචිකිච්ඡෝ විගතකථංකථෝ වේසාරජ්ජප්පත්තෝ අපරප්පච්චයෝ සත්ථුසාසනේ භගවන්තං ඒතදවෝච—  “පුබ්බේ මේ, භන්තේ, කුමාරස්ස සතෝ පඤ්ච අස්සාසකා අහේසුං, තේ මේ ඒතරහි සමිද්ධා. පුබ්බේ මේ, භන්තේ, කුමාරස්ස සතෝ ඒතදහෝසි—  ‘අහෝ වත මං රජ්ජේ අභිසිඤ්චේය්‍යුන්’ති, අයං ඛෝ මේ, භන්තේ, පඨමෝ අස්සාසකෝ අහෝසි, සෝ මේ ඒතරහි සමිද්ධෝ. ‘තස්ස ච මේ විජිතං අරහං සම්මාසම්බුද්ධෝ ඕක්කමේය්‍යා’ති, අයං ඛෝ මේ, භන්තේ, දුතියෝ අස්සාසකෝ අහෝසි, සෝ මේ ඒතරහි සමිද්ධෝ. ‘තඤ්චාහං භගවන්තං පයිරුපාසේය්‍යන්’ති, අයං ඛෝ මේ, භන්තේ, තතියෝ අස්සාසකෝ අහෝසි, සෝ මේ ඒතරහි සමිද්ධෝ. ‘සෝ ච මේ භගවා ධම්මං දේසේය්‍යා’ති, අයං ඛෝ මේ, භන්තේ, චතුත්ථෝ අස්සාසකෝ අහෝසි, සෝ මේ ඒතරහි සමිද්ධෝ. ‘තස්ස චාහං භගවතෝ ධම්මං ආජානේය්‍යන්’ති, අයං ඛෝ මේ, භන්තේ, පඤ්චමෝ අස්සාසකෝ අහෝසි, සෝ මේ ඒතරහි සමිද්ධෝ. පුබ්බේ මේ, භන්තේ, කුමාරස්ස සතෝ ඉමේ පඤ්ච අස්සාසකා අහේසුං, තේ මේ ඒතරහි සමිද්ධා. අභික්කන්තං, භන්තේ, අභික්කන්තං, භන්තේ. සේය්‍යථාපි, භන්තේ, නික්කුජ්ජිතං වා උක්කුජ්ජේය්‍ය, පටිච්ඡන්නං වා විවරේය්‍ය, මූළ්හස්ස වා මග්ගං ආචික්ඛේය්‍ය, අන්ධකාරේ වා තේලපජ්ජෝතං ධාරේය්‍ය—  ‘චක්ඛුමන්තෝ රූපානි දක්ඛන්තී’ති; ඒවමේවං භගවතා අනේකපරියායේන ධම්මෝ පකාසිතෝ. ඒසාහං, භන්තේ, භගවන්තං සරණං ගච්ඡාමි, ධම්මඤ්ච, භික්ඛුසංඝඤ්ච. උපාසකං මං, භගවා ධාරේතු අජ්ජතග්ගේ පාණුපේතං සරණං ගතං, අධිවාසේතු ච මේ, භන්තේ, භගවා, ස්වාතනාය භත්තං සද්ධිං භික්ඛුසංඝේනා”ති. අධිවාසේසි භගවා තුණ්හීභාවේන. අථ ඛෝ රාජා මාගධෝ සේනියෝ බිම්බිසාරෝ භගවතෝ අධිවාසනං විදිත්වා උට්ඨායාසනා භගවන්තං අභිවාදේත්වා පදක්ඛිණං කත්වා පක්කාමි. අථ ඛෝ රාජා මාගධෝ සේනියෝ බිම්බිසාරෝ තස්සා රත්තියා අච්චයේන පණීතං ඛාදනීයං භෝජනීයං පටියාදාපේත්වා භගවතෝ කාලං ආරෝචාපේසි—  “කාලෝ, භන්තේ, නිට්ඨිතං භත්තන්”ති.
</Paragraph>

</Division>
<Division number="58" book="vi-maha">

<Paragraph number="210" book="vi-maha">
අථ ඛෝ භගවා පුබ්බණ්හසමයං නිවාසේත්වා පත්තචීවරමාදාය රාජගහං පාවිසි මහතා භික්ඛුසංඝේන සද්ධිං භික්ඛුසහස්සේන සබ්බේහේව පුරාණජටිලේහි. තේන ඛෝ පන සමයේන සක්කෝ දේවානමින්දෝ මාණවකවණ්ණං අභිනිම්මිනිත්වා බුද්ධප්පමුඛස්ස භික්ඛුසංඝස්ස පුරතෝ පුරතෝ ගච්ඡති ඉමා ගාථායෝ ගායමානෝ—
</Paragraph>

<Paragraph number="211" type="verses" book="vi-maha">
_“දන්තෝ දන්තේහි සහ පුරාණජටිලේහි,_  
_විප්පමුත්තෝ විප්පමුත්තේහි;_  
_සිඞ්ගීනික්ඛසවණ්ණෝ,_  
_රාජගහං පාවිසි භගවා._  

</Paragraph>

<Paragraph number="212" type="verses" book="vi-maha">
_මුත්තෝ මුත්තේහි සහ පුරාණජටිලේහි,_  
_විප්පමුත්තෝ විප්පමුත්තේහි;_  
_සිඞ්ගීනික්ඛසවණ්ණෝ,_  
_රාජගහං පාවිසි භගවා._  

</Paragraph>

<Paragraph number="213" type="verses" book="vi-maha">
_තිණ්ණෝ තිණ්ණේහි සහ පුරාණජටිලේහි,_  
_විප්පමුත්තෝ විප්පමුත්තේහි;_  
_සිඞ්ගීනික්ඛසවණ්ණෝ,_  
_රාජගහං පාවිසි භගවා._  

</Paragraph>

<Paragraph number="214" type="verses" book="vi-maha">
_සන්තෝ සන්තේහි සහ පුරාණජටිලේහි,_  
_විප්පමුත්තෝ විප්පමුත්තේහි;_  
_සිඞ්ගීනික්ඛසවණ්ණෝ,_  
_රාජගහං පාවිසි භගවා._  

</Paragraph>

<Paragraph number="215" type="verses" book="vi-maha">
_දසවාසෝ දසබලෝ,_  
_දසධම්මවිදූ දසභි චුපේතෝ;_  
_සෝ දසසතපරිවාරෝ,_  
_රාජගහං පාවිසි භගවා”ති._  

</Paragraph>

<Paragraph number="216" book="vi-maha">
මනුස්සා සක්කං දේවානමින්දං පස්සිත්වා ඒවමාහංසු—  “අභිරූපෝ වතායං මාණවකෝ, දස්සනීයෝ වතායං මාණවකෝ, පාසාදිකෝ වතායං මාණවකෝ. කස්ස නු ඛෝ අයං මාණවකෝ”ති? ඒවං වුත්තේ, සක්කෝ දේවානමින්දෝ තේ මනුස්සේ ගාථාය අජ්ඣභාසි—
</Paragraph>

<Paragraph number="217" type="verses" book="vi-maha">
_“යෝ ධීරෝ සබ්බධි දන්තෝ,_  
_සුද්ධෝ අප්පටිපුග්ගලෝ;_  
_අරහං සුගතෝ ලෝකේ,_  
_තස්සාහං පරිචාරකෝ”ති._  

</Paragraph>

</Division>
<Division number="59" book="vi-maha">

<Paragraph number="218" book="vi-maha">
අථ ඛෝ භගවා යේන රඤ්ඤෝ මාගධස්ස සේනියස්ස බිම්බිසාරස්ස නිවේසනං තේනුපසඞ්කමි, උපසඞ්කමිත්වා පඤ්ඤත්තේ ආසනේ නිසීදි සද්ධිං භික්ඛුසංඝේන. අථ ඛෝ රාජා මාගධෝ සේනියෝ බිම්බිසාරෝ බුද්ධප්පමුඛං භික්ඛුසංඝං පණීතේන ඛාදනීයේන භෝජනීයේන සහත්ථා සන්තප්පේත්වා සම්පවාරේත්වා භගවන්තං භුත්තාවිං ඕනීතපත්තපාණිං ඒකමන්තං නිසීදි. ඒකමන්තං නිසින්නස්ස ඛෝ රඤ්ඤෝ මාගධස්ස සේනියස්ස බිම්බිසාරස්ස ඒතදහෝසි—  “කත්ථ නු ඛෝ භගවා විහරේය්‍ය? යං අස්ස ගාමතෝ නේව අතිදූරේ න අච්චාසන්නේ, ගමනාගමනසම්පන්නං, අත්ථිකානං අත්ථිකානං මනුස්සානං අභික්කමනීයං, දිවා අප්පාකිණ්ණං, රත්තිං අප්පසද්දං අප්පනිග්ඝෝසං විජනවාතං, මනුස්සරාහස්සේය්‍යකං, පටිසල්ලානසාරුප්පන්”ති. අථ ඛෝ රඤ්ඤෝ මාගධස්ස සේනියස්ස බිම්බිසාරස්ස ඒතදහෝසි—  “ඉදං ඛෝ අම්හාකං වේළුවනං උය්‍යානං ගාමතෝ නේව අතිදූරේ න අච්චාසන්නේ ගමනාගමනසම්පන්නං අත්ථිකානං අත්ථිකානං මනුස්සානං අභික්කමනීයං දිවා අප්පාකිණ්ණං රත්තිං අප්පසද්දං අප්පනිග්ඝෝසං විජනවාතං මනුස්සරාහස්සේය්‍යකං පටිසල්ලානසාරුප්පං. යන්නූනාහං වේළුවනං උය්‍යානං බුද්ධප්පමුඛස්ස භික්ඛුසංඝස්ස දදේය්‍යන්”ති. අථ ඛෝ රාජා මාගධෝ සේනියෝ බිම්බිසාරෝ සෝවණ්ණමයං භිඞ්කාරං ගහේත්වා භගවතෝ ඕණෝජේසි—  “ඒතාහං, භන්තේ, වේළුවනං උය්‍යානං බුද්ධප්පමුඛස්ස භික්ඛුසංඝස්ස දම්මී”ති. පටිග්ගහේසි භගවා ආරාමං. අථ ඛෝ භගවා රාජානං මාගධං සේනියං බිම්බිසාරං ධම්මියා කථාය සන්දස්සේත්වා සමාදපේත්වා සමුත්තේජේත්වා සම්පහංසේත්වා උට්ඨායාසනා පක්කාමි. අථ ඛෝ භගවා ඒතස්මිං නිදානේ ඒතස්මිං පකරණේ ධම්මිං කථං කත්වා භික්ඛූ ආමන්තේසි—  “අනුජානාමි, භික්ඛවේ, ආරාමන්”ති.

</Paragraph>
</Division>

<Paragraph number="219" type="center" book="vi-maha">
බිම්බිසාරසමාගමකථා නිට්ඨිතා.
</Paragraph>