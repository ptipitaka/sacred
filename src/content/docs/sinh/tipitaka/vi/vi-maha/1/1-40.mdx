---
title: "1.40 නිස්සයමුච්චනකකථා"
tableOfContents: false
sidebar:
  order: 35
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="103" book="vi-maha">

<Paragraph number="444" book="vi-maha">
අථ ඛෝ භගවා දක්ඛිණාගිරිස්මිං යථාභිරන්තං විහරිත්වා පුනදේව රාජගහං පච්චාගච්ඡි. අථ ඛෝ භගවා ආයස්මන්තං ආනන්දං ආමන්තේසි—  “කිං නු ඛෝ, ආනන්ද, තථාගතෝ ඕගණේන භික්ඛුසංඝේන දක්ඛිණාගිරිං චාරිකං පක්කන්තෝ”ති? අථ ඛෝ ආයස්මා ආනන්දෝ භගවතෝ ඒතමත්ථං ආරෝචේසි. අථ ඛෝ භගවා ඒතස්මිං නිදානේ ඒතස්මිං පකරණේ ධම්මිං කථං කත්වා භික්ඛූ ආමන්තේසි—  “අනුජානාමි, භික්ඛවේ, බ්‍යත්තේන භික්ඛුනා පටිබලේන පඤ්චවස්සානි නිස්සාය වත්ථුං, අබ්‍යත්තේන යාවජීවං.
</Paragraph>

<Paragraph number="445" book="vi-maha">
පඤ්චහි, භික්ඛවේ, අඞ්ගේහි සමන්නාගතේන භික්ඛුනා න අනිස්සිතේන වත්ථබ්බං. න අසේක්ඛේන සීලක්ඛන්ධේන සමන්නාගතෝ හෝති න අසේක්ඛේන සමාධික්ඛන්ධේන, න අසේක්ඛේන පඤ්ඤාක්ඛන්ධේන න අසේක්ඛේන විමුත්තික්ඛන්ධේන න අසේක්ඛේන විමුත්තිඤාණදස්සනක්ඛන්ධේන සමන්නාගතෝ හෝති—  ඉමේහි ඛෝ, භික්ඛවේ, පඤ්චහඞ්ගේහි සමන්නාගතේන භික්ඛුනා න අනිස්සිතේන වත්ථබ්බං. (1)
</Paragraph>

<Paragraph number="446" book="vi-maha">
පඤ්චහි, භික්ඛවේ, අඞ්ගේහි සමන්නාගතේන භික්ඛුනා අනිස්සිතේන වත්ථබ්බං. අසේක්ඛේන සීලක්ඛන්ධේන සමන්නාගතෝ හෝති අසේක්ඛේන සමාධික්ඛන්ධේන. අසේක්ඛේන පඤ්ඤාක්ඛන්ධේන…  අසේක්ඛේන විමුත්තික්ඛන්ධේන…  අසේක්ඛේන විමුත්තිඤාණදස්සනක්ඛන්ධේන සමන්නාගතෝ හෝති—  ඉමේහි ඛෝ, භික්ඛවේ, පඤ්චහඞ්ගේහි සමන්නාගතේන භික්ඛුනා අනිස්සිතේන වත්ථබ්බං. (2)
</Paragraph>

<Paragraph number="447" book="vi-maha">
අපරේහිපි, භික්ඛවේ, පඤ්චහඞ්ගේහි සමන්නාගතේන භික්ඛුනා න අනිස්සිතේන වත්ථබ්බං. අස්සද්ධෝ හෝති, අහිරිකෝ හෝති, අනෝත්තප්පී හෝති, කුසීතෝ හෝති, මුට්ඨස්සති හෝති—  ඉමේහි ඛෝ, භික්ඛවේ, පඤ්චහඞ්ගේහි සමන්නාගතේන භික්ඛුනා න අනිස්සිතේන වත්ථබ්බං. (3)
</Paragraph>

<Paragraph number="448" book="vi-maha">
පඤ්චහි, භික්ඛවේ, අඞ්ගේහි සමන්නාගතේන භික්ඛුනා අනිස්සිතේන වත්ථබ්බං. සද්ධෝ හෝති, හිරිමා හෝති, ඕත්තප්පී හෝති, ආරද්ධවීරියෝ හෝති, උපට්ඨිතස්සති හෝති—  ඉමේහි ඛෝ, භික්ඛවේ, පඤ්චහඞ්ගේහි සමන්නාගතේන භික්ඛුනා අනිස්සිතේන වත්ථබ්බං. (4)
</Paragraph>

<Paragraph number="449" book="vi-maha">
අපරේහිපි, භික්ඛවේ, පඤ්චහඞ්ගේහි සමන්නාගතේන භික්ඛුනා න අනිස්සිතේන වත්ථබ්බං. අධිසීලේ සීලවිපන්නෝ හෝති, අජ්ඣාචාරේ ආචාරවිපන්නෝ හෝති, අතිදිට්ඨියා දිට්ඨිවිපන්නෝ හෝති, අප්පස්සුතෝ හෝති, දුප්පඤ්ඤෝ හෝති—  ඉමේහි ඛෝ, භික්ඛවේ, පඤ්චහඞ්ගේහි සමන්නාගතේන භික්ඛුනා න අනිස්සිතේන වත්ථබ්බං. (5)
</Paragraph>

<Paragraph number="450" book="vi-maha">
පඤ්චහි, භික්ඛවේ, අඞ්ගේහි සමන්නාගතේන භික්ඛුනා අනිස්සිතේන වත්ථබ්බං. න අධිසීලේ සීලවිපන්නෝ හෝති, න අජ්ඣාචාරේ ආචාරවිපන්නෝ හෝති, න අතිදිට්ඨියා දිට්ඨිවිපන්නෝ හෝති, බහුස්සුතෝ හෝති, පඤ්ඤවා හෝති—  ඉමේහි ඛෝ, භික්ඛවේ, පඤ්චහඞ්ගේහි සමන්නාගතේන භික්ඛුනා අනිස්සිතේන වත්ථබ්බං. (6)
</Paragraph>

<Paragraph number="451" book="vi-maha">
අපරේහිපි, භික්ඛවේ, පඤ්චහඞ්ගේහි සමන්නාගතේන භික්ඛුනා න අනිස්සිතේන වත්ථබ්බං. ආපත්තිං න ජානාති, අනාපත්තිං න ජානාති, ලහුකං ආපත්තිං න ජානාති, ගරුකං ආපත්තිං න ජානාති, උභයානි ඛෝ පනස්ස පාතිමෝක්ඛානි විත්ථාරේන න ස්වාගතානි හෝන්ති න සුවිභත්තානි න සුප්පවත්තීනි න සුවිනිච්ඡිතානි සුත්තසෝ අනුබ්‍යඤ්ජනසෝ—  ඉමේහි ඛෝ, භික්ඛවේ, පඤ්චහඞ්ගේහි සමන්නාගතේන භික්ඛුනා න අනිස්සිතේන වත්ථබ්බං. (7)
</Paragraph>

<Paragraph number="452" book="vi-maha">
පඤ්චහි, භික්ඛවේ, අඞ්ගේහි සමන්නාගතේන භික්ඛුනා අනිස්සිතේන වත්ථබ්බං. ආපත්තිං ජානාති, අනාපත්තිං ජානාති, ලහුකං ආපත්තිං ජානාති, ගරුකං ආපත්තිං ජානාති, උභයානි ඛෝ පනස්ස පාතිමෝක්ඛානි විත්ථාරේන ස්වාගතානි හෝන්ති සුවිභත්තානි සුප්පවත්තීනි සුවිනිච්ඡිතානි සුත්තසෝ අනුබ්‍යඤ්ජනසෝ—  ඉමේහි ඛෝ, භික්ඛවේ, පඤ්චහඞ්ගේහි සමන්නාගතේන භික්ඛුනා අනිස්සිතේන වත්ථබ්බං. (8)
</Paragraph>

<Paragraph number="453" book="vi-maha">
අපරේහිපි, භික්ඛවේ, පඤ්චහඞ්ගේහි සමන්නාගතේන භික්ඛුනා න අනිස්සිතේන වත්ථබ්බං. ආපත්තිං න ජානාති, අනාපත්තිං න ජානාති, ලහුකං ආපත්තිං න ජානාති, ගරුකං ආපත්තිං න ජානාති, ඌනපඤ්චවස්සෝ හෝති—  ඉමේහි ඛෝ, භික්ඛවේ, පඤ්චහඞ්ගේහි සමන්නාගතේන භික්ඛුනා න අනිස්සිතේන වත්ථබ්බං. (9)
</Paragraph>

<Paragraph number="454" book="vi-maha">
පඤ්චහි, භික්ඛවේ, අඞ්ගේහි සමන්නාගතේන භික්ඛුනා අනිස්සිතේන වත්ථබ්බං. ආපත්තිං ජානාති, අනාපත්තිං ජානාති, ලහුකං ආපත්තිං ජානාති, ගරුකං ආපත්තිං ජානාති, පඤ්චවස්සෝ වා හෝති අතිරේකපඤ්චවස්සෝ වා—  ඉමේහි ඛෝ, භික්ඛවේ, පඤ්චහඞ්ගේහි සමන්නාගතේන භික්ඛුනා අනිස්සිතේන වත්ථබ්බං. (10)

</Paragraph>
</Division>

<Paragraph number="455" type="center" book="vi-maha">
පඤ්චකදසවාරෝ නිට්ඨිතෝ.


</Paragraph>

<Division number="104" book="vi-maha">

<Paragraph number="456" book="vi-maha">
ඡහි, භික්ඛවේ, අඞ්ගේහි සමන්නාගතේන භික්ඛුනා න අනිස්සිතේන වත්ථබ්බං. න අසේක්ඛේන සීලක්ඛන්ධේන සමන්නාගතෝ හෝති, න අසේක්ඛේන සමාධික්ඛන්ධේන, න අසේක්ඛේන පඤ්ඤාක්ඛන්ධේන, න අසේක්ඛේන විමුත්තික්ඛන්ධේන, න අසේක්ඛේන විමුත්තිඤාණදස්සනක්ඛන්ධේන සමන්නාගතෝ හෝති, ඌනපඤ්චවස්සෝ හෝති—  ඉමේහි ඛෝ, භික්ඛවේ, ඡහඞ්ගේහි සමන්නාගතේන භික්ඛුනා න අනිස්සිතේන වත්ථබ්බං. (1)
</Paragraph>

<Paragraph number="457" book="vi-maha">
ඡහි, භික්ඛවේ, අඞ්ගේහි සමන්නාගතේන භික්ඛුනා අනිස්සිතේන වත්ථබ්බං. අසේක්ඛේන සීලක්ඛන්ධේන සමන්නාගතෝ හෝති, අසේක්ඛේන සමාධික්ඛන්ධේන, අසේක්ඛේන පඤ්ඤාක්ඛන්ධේන, අසේක්ඛේන විමුත්තික්ඛන්ධේන, අසේක්ඛේන විමුත්තිඤාණදස්සනක්ඛන්ධේන සමන්නාගතෝ හෝති, පඤ්චවස්සෝ වා හෝති අතිරේකපඤ්චවස්සෝ වා—  ඉමේහි ඛෝ, භික්ඛවේ, ඡහඞ්ගේහි සමන්නාගතේන භික්ඛුනා අනිස්සිතේන වත්ථබ්බං. (2)
</Paragraph>

<Paragraph number="458" book="vi-maha">
අපරේහිපි, භික්ඛවේ, ඡහඞ්ගේහි සමන්නාගතේන භික්ඛුනා න අනිස්සිතේන වත්ථබ්බං. අස්සද්ධෝ හෝති, අහිරිකෝ හෝති, අනෝත්තප්පී හෝති, කුසීතෝ හෝති, මුට්ඨස්සති හෝති, ඌනපඤ්චවස්සෝ හෝති—  ඉමේහි ඛෝ, භික්ඛවේ, ඡහඞ්ගේහි සමන්නාගතේන භික්ඛුනා න අනිස්සිතේන වත්ථබ්බං. (3)
</Paragraph>

<Paragraph number="459" book="vi-maha">
ඡහි, භික්ඛවේ, අඞ්ගේහි සමන්නාගතේන භික්ඛුනා අනිස්සිතේන වත්ථබ්බං. සද්ධෝ හෝති, හිරිමා හෝති, ඕත්තප්පී හෝති, ආරද්ධවීරියෝ හෝති, උපට්ඨිතස්සති හෝති, පඤ්චවස්සෝ වා හෝති අතිරේකපඤ්චවස්සෝ වා—  ඉමේහි ඛෝ, භික්ඛවේ, ඡහඞ්ගේහි සමන්නාගතේන භික්ඛුනා අනිස්සිතේන වත්ථබ්බං. (4)
</Paragraph>

<Paragraph number="460" book="vi-maha">
අපරේහිපි, භික්ඛවේ, ඡහඞ්ගේහි සමන්නාගතේන භික්ඛුනා න අනිස්සිතේන වත්ථබ්බං. අධිසීලේ සීලවිපන්නෝ හෝති, අජ්ඣාචාරේ ආචාරවිපන්නෝ හෝති, අතිදිට්ඨියා දිට්ඨිවිපන්නෝ හෝති, අප්පස්සුතෝ හෝති, දුප්පඤ්ඤෝ හෝති, ඌනපඤ්චවස්සෝ හෝති—  ඉමේහි ඛෝ, භික්ඛවේ, ඡහඞ්ගේහි සමන්නාගතේන භික්ඛුනා න අනිස්සිතේන වත්ථබ්බං. (5)
</Paragraph>

<Paragraph number="461" book="vi-maha">
ඡහි, භික්ඛවේ, අඞ්ගේහි සමන්නාගතේන භික්ඛුනා අනිස්සිතේන වත්ථබ්බං. න අධිසීලේ සීලවිපන්නෝ හෝති, න අජ්ඣාචාරේ ආචාරවිපන්නෝ හෝති, න අතිදිට්ඨියා දිට්ඨිවිපන්නෝ හෝති, බහුස්සුතෝ හෝති, පඤ්ඤවා හෝති, පඤ්චවස්සෝ වා හෝති අතිරේකපඤ්චවස්සෝ වා—  ඉමේහි ඛෝ, භික්ඛවේ, ඡහඞ්ගේහි සමන්නාගතේන භික්ඛුනා අනිස්සිතේන වත්ථබ්බං. (6)
</Paragraph>

<Paragraph number="462" book="vi-maha">
අපරේහිපි, භික්ඛවේ, ඡහඞ්ගේහි සමන්නාගතේන භික්ඛුනා න අනිස්සිතේන වත්ථබ්බං. ආපත්තිං න ජානාති, අනාපත්තිං න ජානාති, ලහුකං ආපත්තිං න ජානාති, ගරුකං ආපත්තිං න ජානාති, උභයානි ඛෝ පනස්ස පාතිමෝක්ඛානි විත්ථාරේන න ස්වාගතානි හෝන්ති න සුවිභත්තානි න සුප්පවත්තීනි න සුවිනිච්ඡිතානි සුත්තසෝ අනුබ්‍යඤ්ජනසෝ, ඌනපඤ්චවස්සෝ හෝති—  ඉමේහි ඛෝ, භික්ඛවේ, ඡහඞ්ගේහි සමන්නාගතේන භික්ඛුනා න අනිස්සිතේන වත්ථබ්බං. (7)
</Paragraph>

<Paragraph number="463" book="vi-maha">
ඡහි, භික්ඛවේ, අඞ්ගේහි සමන්නාගතේන භික්ඛුනා අනිස්සිතේන වත්ථබ්බං. ආපත්තිං ජානාති, අනාපත්තිං ජානාති, ලහුකං ආපත්තිං ජානාති, ගරුකං ආපත්තිං ජානාති, උභයානි ඛෝ පනස්ස පාතිමෝක්ඛානි විත්ථාරේන ස්වාගතානි හෝන්ති සුවිභත්තානි සුප්පවත්තීනි සුවිනිච්ඡිතානි සුත්තසෝ අනුබ්‍යඤ්ජනසෝ, පඤ්චවස්සෝ වා හෝති අතිරේකපඤ්චවස්සෝ වා—  ඉමේහි ඛෝ, භික්ඛවේ, ඡහඞ්ගේහි සමන්නාගතේන භික්ඛුනා අනිස්සිතේන වත්ථබ්බන්”ති. (8)

</Paragraph>
</Division>

<Paragraph number="464" type="center" book="vi-maha">
අභයූවරභාණවාරෝ නිට්ඨිතෝ අට්ඨමෝ.
</Paragraph>