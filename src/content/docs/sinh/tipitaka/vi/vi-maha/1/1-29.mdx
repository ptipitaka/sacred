---
title: "1.29 කාරභේදකචෝරවත්ථු"
tableOfContents: false
sidebar:
  order: 22
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="92" book="vi-maha">

<Paragraph number="430" book="vi-maha">
තේන ඛෝ පන සමයේන රඤ්ඤා මාගධේන සේනියේන බිම්බිසාරේන අනුඤ්ඤාතං හෝති—  “යේ සමණේසු සක්‍යපුත්තියේසු පබ්බජන්ති, න තේ ලබ්භා කිඤ්චි කාතුං; ස්වාක්ඛාතෝ ධම්මෝ, චරන්තු බ්‍රහ්මචරියං සම්මා දුක්ඛස්ස අන්තකිරියායා”ති. තේන ඛෝ පන සමයේන අඤ්ඤතරෝ පුරිසෝ චෝරිකං කත්වා කාරාය බද්ධෝ හෝති. සෝ කාරං භින්දිත්වා පලායිත්වා භික්ඛූසු පබ්බජිතෝ හෝති. මනුස්සා පස්සිත්වා ඒවමාහංසු—  “අයං සෝ කාරභේදකෝ චෝරෝ. හන්ද නං නේමා”ති. ඒකච්චේ ඒවමාහංසු—  “මාය්‍යෝ, ඒවං අවචුත්ථ. අනුඤ්ඤාතං රඤ්ඤා මාගධේන සේනියේන බිම්බිසාරේන—  ‘යේ සමණේසු සක්‍යපුත්තියේසු පබ්බජන්ති, න තේ ලබ්භා කිඤ්චි කාතුං; ස්වාක්ඛාතෝ ධම්මෝ, චරන්තු බ්‍රහ්මචරියං සම්මා දුක්ඛස්ස අන්තකිරියායා’”ති. මනුස්සා උජ්ඣායන්ති ඛිය්‍යන්ති විපාචේන්ති—  “අභයූවරා ඉමේ සමණා සක්‍යපුත්තියා, නයිමේ ලබ්භා කිඤ්චි කාතුං. කථඤ්හි නාම සමණා සක්‍යපුත්තියා කාරභේදකං චෝරං පබ්බාජේස්සන්තී”ති. භගවතෝ ඒතමත්ථං ආරෝචේසුං. “න, භික්ඛවේ, කාරභේදකෝ චෝරෝ පබ්බාජේතබ්බෝ. යෝ පබ්බාජේය්‍ය, ආපත්ති දුක්කටස්සා”ති.
</Paragraph>
</Division>