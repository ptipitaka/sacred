---
title: "1.3 මුචලින්දකථා"
tableOfContents: false
sidebar:
  order: 23
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="5" book="vi-maha">

<Paragraph number="17" book="vi-maha">
අථ ඛෝ භගවා සත්තාහස්ස අච්චයේන තම්හා සමාධිම්හා වුට්ඨහිත්වා අජපාලනිග්‍රෝධමූලා යේන මුචලින්දෝ තේනුපසඞ්කමි, උපසඞ්කමිත්වා මුචලින්දමූලේ සත්තාහං ඒකපල්ලඞ්කේන නිසීදි විමුත්තිසුඛපටිසංවේදී. තේන ඛෝ පන සමයේන මහා අකාලමේඝෝ උදපාදි, සත්තාහවද්දලිකා සීතවාතදුද්දිනී. අථ ඛෝ මුචලින්දෝ නාගරාජා සකභවනා නික්ඛමිත්වා භගවතෝ කායං සත්තක්ඛත්තුං භෝගේහි පරික්ඛිපිත්වා උපරිමුද්ධනි මහන්තං ඵණං කරිත්වා අට්ඨාසි—  “මා භගවන්තං සීතං, මා භගවන්තං උණ්හං, මා භගවන්තං ඩංසමකසවාතාතපසරීසපසම්ඵස්සෝ”ති. අථ ඛෝ මුචලින්දෝ නාගරාජා සත්තාහස්ස අච්චයේන විද්ධං විගතවලාහකං දේවං විදිත්වා භගවතෝ කායා භෝගේ විනිවේඨේත්වා සකවණ්ණං පටිසංහරිත්වා මාණවකවණ්ණං අභිනිම්මිනිත්වා භගවතෝ පුරතෝ අට්ඨාසි පඤ්ජලිකෝ භගවන්තං නමස්සමානෝ. අථ ඛෝ භගවා ඒතමත්ථං විදිත්වා තායං වේලායං ඉමං උදානං උදානේසි—
</Paragraph>

<Paragraph number="18" type="verses" book="vi-maha">
_“සුඛෝ විවේකෝ තුට්ඨස්ස,_  
_සුතධම්මස්ස පස්සතෝ;_  
_අබ්‍යාපජ්ජං සුඛං ලෝකේ,_  
_පාණභූතේසු සංයමෝ._  

</Paragraph>

<Paragraph number="19" type="verses" book="vi-maha">
_සුඛා විරාගතා ලෝකේ,_  
_කාමානං සමතික්කමෝ;_  
_අස්මිමානස්ස යෝ විනයෝ,_  
_ඒතං වේ පරමං සුඛන්”ති._  


</Paragraph>
</Division>

<Paragraph number="20" type="center" book="vi-maha">
මුචලින්දකථා නිට්ඨිතා.
</Paragraph>