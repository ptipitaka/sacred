---
title: "1.59 ගමිකාදිනිස්සයවත්ථු"
tableOfContents: false
sidebar:
  order: 55
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="121" book="vi-maha">

<Paragraph number="507" book="vi-maha">
තේන ඛෝ පන සමයේන අඤ්ඤතරෝ භික්ඛු කෝසලේසු ජනපදේ අද්ධානමග්ගප්පටිපන්නෝ හෝති. අථ ඛෝ තස්ස භික්ඛුනෝ ඒතදහෝසි—  “භගවතා පඤ්ඤත්තං—  ‘න අනිස්සිතේන වත්ථබ්බන්’ති. අහඤ්චම්හි නිස්සයකරණීයෝ අද්ධානමග්ගප්පටිපන්නෝ, කථං නු ඛෝ මයා පටිපජ්ජිතබ්බන්”ති? භගවතෝ ඒතමත්ථං ආරෝචේසුං. “අනුජානාමි, භික්ඛවේ, අද්ධානමග්ගප්පටිපන්නේන භික්ඛුනා නිස්සයං අලභමානේන අනිස්සිතේන වත්ථුන්”ති.
</Paragraph>

<Paragraph number="508" book="vi-maha">
තේන ඛෝ පන සමයේන ද්වේ භික්ඛූ කෝසලේසු ජනපදේ අද්ධානමග්ගප්පටිපන්නා හෝන්ති. තේ අඤ්ඤතරං ආවාසං උපගච්ඡිංසු. තත්ථ ඒකෝ භික්ඛු ගිලානෝ හෝති. අථ ඛෝ තස්ස ගිලානස්ස භික්ඛුනෝ ඒතදහෝසි—  “භගවතා පඤ්ඤත්තං—  ‘න අනිස්සිතේන වත්ථබ්බන්’ති. අහඤ්චම්හි නිස්සයකරණීයෝ ගිලානෝ, කථං නු ඛෝ මයා පටිපජ්ජිතබ්බන්”ති? භගවතෝ ඒතමත්ථං ආරෝචේසුං. “අනුජානාමි, භික්ඛවේ, ගිලානේන භික්ඛුනා නිස්සයං අලභමානේන අනිස්සිතේන වත්ථුන්”ති.
</Paragraph>

<Paragraph number="509" book="vi-maha">
අථ ඛෝ තස්ස ගිලානුපට්ඨාකස්ස භික්ඛුනෝ ඒතදහෝසි—  “භගවතා පඤ්ඤත්තං—  ‘න අනිස්සිතේන වත්ථබ්බන්’ති. අහඤ්චම්හි නිස්සයකරණීයෝ, අයඤ්ච භික්ඛු ගිලානෝ, කථං නු ඛෝ මයා පටිපජ්ජිතබ්බන්”ති? භගවතෝ ඒතමත්ථං ආරෝචේසුං. “අනුජානාමි, භික්ඛවේ, ගිලානුපට්ඨාකේන භික්ඛුනා නිස්සයං අලභමානේන යාචියමානේන අනිස්සිතේන වත්ථුන්”ති.
</Paragraph>

<Paragraph number="510" book="vi-maha">
තේන ඛෝ පන සමයේන අඤ්ඤතරෝ භික්ඛු අරඤ්ඤේ විහරති. තස්ස ච තස්මිං සේනාසනේ ඵාසු හෝති. අථ ඛෝ තස්ස භික්ඛුනෝ ඒතදහෝසි—  “භගවතා පඤ්ඤත්තං—  ‘න අනිස්සිතේන වත්ථබ්බන්’ති. අහඤ්චම්හි නිස්සයකරණීයෝ අරඤ්ඤේ විහරාමි, මය්හඤ්ච ඉමස්මිං සේනාසනේ ඵාසු හෝති, කථං නු ඛෝ මයා පටිපජ්ජිතබ්බන්”ති? භගවතෝ ඒතමත්ථං ආරෝචේසුං. “අනුජානාමි, භික්ඛවේ, ආරඤ්ඤිකේන භික්ඛුනා ඵාසුවිහාරං සල්ලක්ඛේන්තේන නිස්සයං අලභමානේන අනිස්සිතේන වත්ථුං—  යදා පතිරූපෝ නිස්සයදායකෝ ආගච්ඡිස්සති, තදා තස්ස නිස්සාය වසිස්සාමී”ති.
</Paragraph>
</Division>