---
title: "1.27 රාජභටවත්ථු"
tableOfContents: false
sidebar:
  order: 20
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="90" book="vi-maha">

<Paragraph number="426" book="vi-maha">
තේන ඛෝ පන සමයේන රඤ්ඤෝ මාගධස්ස සේනියස්ස බිම්බිසාරස්ස පච්චන්තෝ කුපිතෝ හෝති. අථ ඛෝ රාජා මාගධෝ සේනියෝ බිම්බිසාරෝ සේනානායකේ මහාමත්තේ ආණාපේසි—  “ගච්ඡථ, භණේ, පච්චන්තං උච්චිනථා”ති. “ඒවං, දේවා”ති ඛෝ සේනානායකා මහාමත්තා රඤ්ඤෝ මාගධස්ස සේනියස්ස බිම්බිසාරස්ස පච්චස්සෝසුං. අථ ඛෝ අභිඤ්ඤාතානං අභිඤ්ඤාතානං යෝධානං ඒතදහෝසි—  “මයං ඛෝ යුද්ධාභිනන්දිනෝ ගච්ඡන්තා පාපඤ්ච කරෝම, බහුඤ්ච අපුඤ්ඤං පසවාම. කේන නු ඛෝ මයං උපායේන පාපා ච විරමේය්‍යාම කල්‍යාණඤ්ච කරේය්‍යාමා”ති?
</Paragraph>

<Paragraph number="427" book="vi-maha">
අථ ඛෝ තේසං යෝධානං ඒතදහෝසි—  “ඉමේ ඛෝ සමණා සක්‍යපුත්තියා ධම්මචාරිනෝ සමචාරිනෝ බ්‍රහ්මචාරිනෝ සච්චවාදිනෝ සීලවන්තෝ කල්‍යාණධම්මා. සචේ ඛෝ මයං සමණේසු සක්‍යපුත්තියේසු පබ්බජේය්‍යාම, ඒවං මයං පාපා ච විරමේය්‍යාම කල්‍යාණඤ්ච කරේය්‍යාමා”ති. අථ ඛෝ තේ යෝධා භික්ඛූ උපසඞ්කමිත්වා පබ්බජ්ජං යාචිංසු. තේ භික්ඛූ පබ්බාජේසුං, උපසම්පාදේසුං. සේනානායකා මහාමත්තා රාජභටේ පුච්ඡිංසු—  “කිං නු ඛෝ, භණේ, ඉත්ථන්නාමෝ ච ඉත්ථන්නාමෝ ච යෝධා න දිස්සන්තී”ති? “ඉත්ථන්නාමෝ ච ඉත්ථන්නාමෝ ච, සාමි, යෝධා භික්ඛූසු පබ්බජිතා”ති. සේනානායකා මහාමත්තා උජ්ඣායන්ති ඛිය්‍යන්ති විපාචේන්ති—  “කථඤ්හි නාම සමණා සක්‍යපුත්තියා රාජභටං පබ්බාජේස්සන්තී”ති. සේනානායකා මහාමත්තා රඤ්ඤෝ මාගධස්ස සේනියස්ස බිම්බිසාරස්ස ඒතමත්ථං ආරෝචේසුං.
</Paragraph>

<Paragraph number="428" book="vi-maha">
අථ ඛෝ රාජා මාගධෝ සේනියෝ බිම්බිසාරෝ වෝහාරිකේ මහාමත්තේ පුච්ඡි—  “යෝ, භණේ, රාජභටං පබ්බාජේති, කිං සෝ පසවතී”ති? “උපජ්ඣායස්ස, දේව, සීසං ඡේතබ්බං, අනුස්සාවකස්ස ජිව්හා උද්ධරිතබ්බා, ගණස්ස උපඩ්ඪඵාසුකා භඤ්ජිතබ්බා”ති. අථ ඛෝ රාජා මාගධෝ සේනියෝ බිම්බිසාරෝ යේන භගවා තේනුපසඞ්කමි, උපසඞ්කමිත්වා භගවන්තං අභිවාදේත්වා ඒකමන්තං නිසීදි. ඒකමන්තං නිසින්නෝ ඛෝ රාජා මාගධෝ සේනියෝ බිම්බිසාරෝ භගවන්තං ඒතදවෝච—  “සන්ති, භන්තේ, රාජානෝ අස්සද්ධා අප්පසන්නා. තේ අප්පමත්තකේනපි භික්ඛූ විහේඨේය්‍යුං. සාධු, භන්තේ, අය්‍යා රාජභටං න පබ්බාජේය්‍යුන්”ති. අථ ඛෝ භගවා රාජානං මාගධං සේනියං බිම්බිසාරං ධම්මියා කථාය සන්දස්සේසි සමාදපේසි සමුත්තේජේසි සම්පහංසේසි. අථ ඛෝ රාජා මාගධෝ සේනියෝ බිම්බිසාරෝ භගවතා ධම්මියා කථාය සන්දස්සිතෝ සමාදපිතෝ සමුත්තේජිතෝ සම්පහංසිතෝ උට්ඨායාසනා භගවන්තං අභිවාදේත්වා පදක්ඛිණං කත්වා පක්කාමි. අථ ඛෝ භගවා ඒතස්මිං නිදානේ ඒතස්මිං පකරණේ ධම්මිං කථං කත්වා භික්ඛූ ආමන්තේසි—  “න, භික්ඛවේ, රාජභටෝ පබ්බාජේතබ්බෝ. යෝ පබ්බාජේය්‍ය, ආපත්ති දුක්කටස්සා”ති.
</Paragraph>
</Division>