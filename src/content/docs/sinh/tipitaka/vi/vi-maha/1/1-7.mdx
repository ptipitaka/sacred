---
title: "1.7 පබ්බජ්ජාකථා"
tableOfContents: false
sidebar:
  order: 64
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="25" book="vi-maha">

<Paragraph number="107" book="vi-maha">
තේන ඛෝ පන සමයේන බාරාණසියං යසෝ නාම කුලපුත්තෝ සේට්ඨිපුත්තෝ සුඛුමාලෝ හෝති. තස්ස තයෝ පාසාදා හෝන්ති—  ඒකෝ හේමන්තිකෝ, ඒකෝ ගිම්හිකෝ, ඒකෝ වස්සිකෝ. සෝ වස්සිකේ පාසාදේ චත්තාරෝ මාසේ නිප්පුරිසේහි තූරියේහි පරිචාරයමානෝ න හේට්ඨාපාසාදං ඕරෝහති. අථ ඛෝ යසස්ස කුලපුත්තස්ස පඤ්චහි කාමගුණේහි සමප්පිතස්ස සමඞ්ගීභූතස්ස පරිචාරයමානස්ස පටිකච්චේව නිද්දා ඕක්කමි, පරිජනස්සපි නිද්දා ඕක්කමි, සබ්බරත්තියෝ ච තේලපදීපෝ ඣායති. අථ ඛෝ යසෝ කුලපුත්තෝ පටිකච්චේව පබුජ්ඣිත්වා අද්දස සකං පරිජනං සුපන්තං—  අඤ්ඤිස්සා කච්ඡේ වීණං, අඤ්ඤිස්සා කණ්ඨේ මුදිඞ්ගං, අඤ්ඤිස්සා කච්ඡේ ආළම්බරං, අඤ්ඤං විකේසිකං, අඤ්ඤං වික්ඛේළිකං, අඤ්ඤා විප්පලපන්තියෝ, හත්ථප්පත්තං සුසානං මඤ්ඤේ. දිස්වානස්ස ආදීනවෝ පාතුරහෝසි, නිබ්බිදාය චිත්තං සණ්ඨාසි. අථ ඛෝ යසෝ කුලපුත්තෝ උදානං උදානේසි—  “උපද්දුතං වත භෝ, උපස්සට්ඨං වත භෝ”ති.
</Paragraph>

<Paragraph number="108" book="vi-maha">
අථ ඛෝ යසෝ කුලපුත්තෝ සුවණ්ණපාදුකායෝ ආරෝහිත්වා යේන නිවේසනද්වාරං තේනුපසඞ්කමි. අමනුස්සා ද්වාරං විවරිංසු—  “මා යසස්ස කුලපුත්තස්ස කෝචි අන්තරායමකාසි අගාරස්මා අනගාරියං පබ්බජ්ජායා”ති. අථ ඛෝ යසෝ කුලපුත්තෝ යේන නගරද්වාරං තේනුපසඞ්කමි. අමනුස්සා ද්වාරං විවරිංසු—  “මා යසස්ස කුලපුත්තස්ස කෝචි අන්තරායමකාසි අගාරස්මා අනගාරියං පබ්බජ්ජායා”ති. අථ ඛෝ යසෝ කුලපුත්තෝ යේන ඉසිපතනං මිගදායෝ තේනුපසඞ්කමි.
</Paragraph>

</Division>
<Division number="26" book="vi-maha">

<Paragraph number="109" book="vi-maha">
තේන ඛෝ පන සමයේන භගවා රත්තියා පච්චූසසමයං පච්චුට්ඨාය අජ්ඣෝකාසේ චඞ්කමති. අද්දසා ඛෝ භගවා යසං කුලපුත්තං දූරතෝව ආගච්ඡන්තං, දිස්වාන චඞ්කමා ඕරෝහිත්වා පඤ්ඤත්තේ ආසනේ නිසීදි. අථ ඛෝ යසෝ කුලපුත්තෝ භගවතෝ අවිදූරේ උදානං උදානේසි—  “උපද්දුතං වත භෝ, උපස්සට්ඨං වත භෝ”ති. අථ ඛෝ භගවා යසං කුලපුත්තං ඒතදවෝච—  “ඉදං ඛෝ, යස, අනුපද්දුතං, ඉදං අනුපස්සට්ඨං. ඒහි, යස, නිසීද, ධම්මං තේ දේසේස්සාමී”ති. අථ ඛෝ යසෝ කුලපුත්තෝ—  “ඉදං කිර අනුපද්දුතං, ඉදං අනුපස්සට්ඨන්”ති හට්ඨෝ උදග්ගෝ සුවණ්ණපාදුකාහි ඕරෝහිත්වා යේන භගවා තේනුපසඞ්කමි, උපසඞ්කමිත්වා භගවන්තං අභිවාදේත්වා ඒකමන්තං නිසීදි.
</Paragraph>

<Paragraph number="110" book="vi-maha">
ඒකමන්තං නිසින්නස්ස ඛෝ යසස්ස කුලපුත්තස්ස භගවා අනුපුබ්බිං කථං කථේසි, සේය්‍යථිදං—  දානකථං සීලකථං සග්ගකථං, කාමානං ආදීනවං ඕකාරං සංකිලේසං, නේක්ඛම්මේ ආනිසංසං පකාසේසි. යදා භගවා අඤ්ඤාසි යසං කුලපුත්තං කල්ලචිත්තං, මුදුචිත්තං, විනීවරණචිත්තං, උදග්ගචිත්තං, පසන්නචිත්තං, අථ යා බුද්ධානං සාමුක්කංසිකා ධම්මදේසනා තං පකාසේසි—  දුක්ඛං, සමුදයං, නිරෝධං, මග්ගං. සේය්‍යථාපි නාම සුද්ධං වත්ථං අපගතකාළකං සම්මදේව රජනං පටිග්ගණ්හේය්‍ය; ඒවමේව යසස්ස කුලපුත්තස්ස තස්මිංයේව ආසනේ විරජං වීතමලං ධම්මචක්ඛුං උදපාදි—  “යං කිඤ්චි සමුදයධම්මං සබ්බං තං නිරෝධධම්මන්”ති.
</Paragraph>

</Division>
<Division number="27" book="vi-maha">

<Paragraph number="111" book="vi-maha">
අථ ඛෝ යසස්ස කුලපුත්තස්ස මාතා පාසාදං අභිරුහිත්වා යසං කුලපුත්තං අපස්සන්තී යේන සේට්ඨි ගහපති තේනුපසඞ්කමි, උපසඞ්කමිත්වා සේට්ඨිං ගහපතිං ඒතදවෝච—  “පුත්තෝ තේ, ගහපති, යසෝ න දිස්සතී”ති. අථ ඛෝ සේට්ඨි ගහපති චතුද්දිසා අස්සදූතේ උය්‍යෝජේත්වා සාමංයේව යේන ඉසිපතනං මිගදායෝ තේනුපසඞ්කමි. අද්දසා ඛෝ සේට්ඨි ගහපති සුවණ්ණපාදුකානං නික්ඛේපං, දිස්වාන තංයේව අනුගමාසි. අද්දසා ඛෝ භගවා සේට්ඨිං ගහපතිං දූරතෝව ආගච්ඡන්තං, දිස්වාන භගවතෝ ඒතදහෝසි—  “යන්නූනාහං තථාරූපං ඉද්ධාභිසඞ්ඛාරං අභිසඞ්ඛරේය්‍යං යථා සේට්ඨි ගහපති ඉධ නිසින්නෝ ඉධ නිසින්නං යසං කුලපුත්තං න පස්සේය්‍යා”ති. අථ ඛෝ භගවා තථාරූපං ඉද්ධාභිසඞ්ඛාරං අභිසඞ්ඛරේසි.
</Paragraph>

<Paragraph number="112" book="vi-maha">
අථ ඛෝ සේට්ඨි ගහපති යේන භගවා තේනුපසඞ්කමි, උපසඞ්කමිත්වා භගවන්තං ඒතදවෝච—  “අපි, භන්තේ, භගවා යසං කුලපුත්තං පස්සේය්‍යා”ති?
</Paragraph>

<Paragraph number="113" book="vi-maha">
“තේන හි, ගහපති, නිසීද, අප්පේව නාම ඉධ නිසින්නෝ ඉධ නිසින්නං යසං කුලපුත්තං පස්සේය්‍යාසී”ති. අථ ඛෝ සේට්ඨි ගහපති—  “ඉධේව කිරාහං නිසින්නෝ ඉධ නිසින්නං යසං කුලපුත්තං පස්සිස්සාමී”ති හට්ඨෝ උදග්ගෝ භගවන්තං අභිවාදේත්වා ඒකමන්තං නිසීදි.
</Paragraph>

<Paragraph number="114" book="vi-maha">
ඒකමන්තං නිසින්නස්ස ඛෝ සේට්ඨිස්ස ගහපතිස්ස භගවා අනුපුබ්බිං කථං කථේසි, සේය්‍යථිදං—  දානකථං සීලකථං සග්ගකථං, කාමානං ආදීනවං ඕකාරං සංකිලේසං, නේක්ඛම්මේ ආනිසංසං පකාසේසි. යදා භගවා අඤ්ඤාසි සේට්ඨිං ගහපතිං කල්ලචිත්තං, මුදුචිත්තං, විනීවරණචිත්තං, උදග්ගචිත්තං, පසන්නචිත්තං, අථ යා බුද්ධානං සාමුක්කංසිකා ධම්මදේසනා, තං පකාසේසි—  දුක්ඛං, සමුදයං, නිරෝධං, මග්ගං. සේය්‍යථාපි නාම සුද්ධං වත්ථං අපගතකාළකං සම්මදේව රජනං පටිග්ගණ්හේය්‍ය; ඒවමේව සේට්ඨිස්ස ගහපතිස්ස තස්මිංයේව ආසනේ විරජං වීතමලං ධම්මචක්ඛුං උදපාදි—  “යං කිඤ්චි සමුදයධම්මං සබ්බං තං නිරෝධධම්මන්”ති.
</Paragraph>

<Paragraph number="115" book="vi-maha">
අථ ඛෝ සේට්ඨි ගහපති දිට්ඨධම්මෝ පත්තධම්මෝ විදිතධම්මෝ පරියෝගාළ්හධම්මෝ තිණ්ණවිචිකිච්ඡෝ විගතකථංකථෝ වේසාරජ්ජප්පත්තෝ අපරප්පච්චයෝ සත්ථුසාසනේ භගවන්තං ඒතදවෝච—  “අභික්කන්තං, භන්තේ, අභික්කන්තං, භන්තේ. සේය්‍යථාපි, භන්තේ, නික්කුජ්ජිතං වා උක්කුජ්ජේය්‍ය, පටිච්ඡන්නං වා විවරේය්‍ය, මූළ්හස්ස වා මග්ගං ආචික්ඛේය්‍ය, අන්ධකාරේ වා තේලපජ්ජෝතං ධාරේය්‍ය—  ‘චක්ඛුමන්තෝ රූපානි දක්ඛන්තී’ති; ඒවමේවං භගවතා අනේකපරියායේන ධම්මෝ පකාසිතෝ. ඒසාහං, භන්තේ, භගවන්තං සරණං ගච්ඡාමි, ධම්මඤ්ච, භික්ඛුසංඝඤ්ච. උපාසකං මං භගවා ධාරේතු අජ්ජතග්ගේ පාණුපේතං සරණං ගතන්”ති. සෝව ලෝකේ පඨමං උපාසකෝ අහෝසි තේවාචිකෝ.
</Paragraph>

</Division>
<Division number="28" book="vi-maha">

<Paragraph number="116" book="vi-maha">
අථ ඛෝ යසස්ස කුලපුත්තස්ස පිතුනෝ ධම්මේ දේසියමානේ යථාදිට්ඨං යථාවිදිතං භූමිං පච්චවේක්ඛන්තස්ස අනුපාදාය ආසවේහි චිත්තං විමුච්චි. අථ ඛෝ භගවතෝ ඒතදහෝසි—  “යසස්ස ඛෝ කුලපුත්තස්ස පිතුනෝ ධම්මේ දේසියමානේ යථාදිට්ඨං යථාවිදිතං භූමිං පච්චවේක්ඛන්තස්ස අනුපාදාය ආසවේහි චිත්තං විමුත්තං. අභබ්බෝ ඛෝ යසෝ කුලපුත්තෝ හීනායාවත්තිත්වා කාමේ පරිභුඤ්ජිතුං, සේය්‍යථාපි පුබ්බේ අගාරිකභූතෝ; යන්නූනාහං තං ඉද්ධාභිසඞ්ඛාරං පටිප්පස්සම්භේය්‍යන්”ති. අථ ඛෝ භගවා තං ඉද්ධාභිසඞ්ඛාරං පටිප්පස්සම්භේසි.
</Paragraph>

<Paragraph number="117" book="vi-maha">
අද්දසා ඛෝ සේට්ඨි ගහපති යසං කුලපුත්තං නිසින්නං දිස්වාන, යසං කුලපුත්තං ඒතදවෝච—  “මාතා තේ, තාත යස, පරිදේවසෝකසමාපන්නා, දේහි මාතුයා ජීවිතන්”ති. අථ ඛෝ යසෝ කුලපුත්තෝ භගවන්තං උල්ලෝකේසි. අථ ඛෝ භගවා සේට්ඨිං ගහපතිං ඒතදවෝච—  “තං කිං මඤ්ඤසි, ගහපති, යස්ස සේක්ඛේන ඤාණේන සේක්ඛේන දස්සනේන ධම්මෝ දිට්ඨෝ විදිතෝ සේය්‍යථාපි තයා, තස්ස යථාදිට්ඨං යථාවිදිතං භූමිං පච්චවේක්ඛන්තස්ස අනුපාදාය ආසවේහි චිත්තං විමුත්තං. භබ්බෝ නු ඛෝ සෝ, ගහපති, හීනායාවත්තිත්වා කාමේ පරිභුඤ්ජිතුං සේය්‍යථාපි පුබ්බේ අගාරිකභූතෝ”ති? “නෝ හේතං, භන්තේ”. “යසස්ස ඛෝ, ගහපති, කුලපුත්තස්ස සේක්ඛේන ඤාණේන සේක්ඛේන දස්සනේන ධම්මෝ දිට්ඨෝ විදිතෝ සේය්‍යථාපි තයා, තස්ස යථාදිට්ඨං යථාවිදිතං භූමිං පච්චවේක්ඛන්තස්ස අනුපාදාය ආසවේහි චිත්තං විමුත්තං. අභබ්බෝ ඛෝ, ගහපති, යසෝ කුලපුත්තෝ හීනායාවත්තිත්වා කාමේ පරිභුඤ්ජිතුං සේය්‍යථාපි පුබ්බේ අගාරිකභූතෝ”ති. “ලාභා, භන්තේ, යසස්ස කුලපුත්තස්ස, සුලද්ධං, භන්තේ, යසස්ස කුලපුත්තස්ස, යථා යසස්ස කුලපුත්තස්ස අනුපාදාය ආසවේහි චිත්තං විමුත්තං. අධිවාසේතු මේ, භන්තේ, භගවා අජ්ජතනාය භත්තං යසේන කුලපුත්තේන පච්ඡාසමණේනා”ති. අධිවාසේසි භගවා තුණ්හීභාවේන.
</Paragraph>

<Paragraph number="118" book="vi-maha">
අථ ඛෝ සේට්ඨි ගහපති භගවතෝ අධිවාසනං විදිත්වා උට්ඨායාසනා භගවන්තං අභිවාදේත්වා පදක්ඛිණං කත්වා පක්කාමි. අථ ඛෝ යසෝ කුලපුත්තෝ අචිරපක්කන්තේ සේට්ඨිම්හි ගහපතිම්හි භගවන්තං ඒතදවෝච—  “ලභේය්‍යාහං, භන්තේ, භගවතෝ සන්තිකේ පබ්බජ්ජං, ලභේය්‍යං උපසම්පදන්”ති. “ඒහි භික්ඛූ”ති භගවා අවෝච—  “ස්වාක්ඛාතෝ ධම්මෝ, චර බ්‍රහ්මචරියං සම්මා දුක්ඛස්ස අන්තකිරියායා”ති. සාව තස්ස ආයස්මතෝ උපසම්පදා අහෝසි. තේන ඛෝ පන සමයේන සත්ත ලෝකේ අරහන්තෝ හෝන්ති.

</Paragraph>
</Division>

<Paragraph number="119" type="center" book="vi-maha">
යසස්ස පබ්බජ්ජා නිට්ඨිතා.


</Paragraph>

<Division number="29" book="vi-maha">

<Paragraph number="120" book="vi-maha">
අථ ඛෝ භගවා පුබ්බණ්හසමයං නිවාසේත්වා පත්තචීවරමාදාය ආයස්මතා යසේන පච්ඡාසමණේන යේන සේට්ඨිස්ස ගහපතිස්ස නිවේසනං තේනුපසඞ්කමි, උපසඞ්කමිත්වා පඤ්ඤත්තේ ආසනේ නිසීදි. අථ ඛෝ ආයස්මතෝ යසස්ස මාතා ච පුරාණදුතියිකා ච යේන භගවා තේනුපසඞ්කමිංසු, උපසඞ්කමිත්වා භගවන්තං අභිවාදේත්වා ඒකමන්තං නිසීදිංසු.
</Paragraph>

<Paragraph number="121" book="vi-maha">
තාසං භගවා අනුපුබ්බිං කථං කථේසි, සේය්‍යථිදං—  දානකථං සීලකථං සග්ගකථං, කාමානං ආදීනවං ඕකාරං සංකිලේසං, නේක්ඛම්මේ ආනිසංසං පකාසේසි. යදා තා භගවා අඤ්ඤාසි කල්ලචිත්තා, මුදුචිත්තා, විනීවරණචිත්තා, උදග්ගචිත්තා, පසන්නචිත්තා, අථ යා බුද්ධානං සාමුක්කංසිකා ධම්මදේසනා තං පකාසේසි—  දුක්ඛං, සමුදයං, නිරෝධං, මග්ගං. සේය්‍යථාපි නාම සුද්ධං වත්ථං අපගතකාළකං සම්මදේව රජනං පටිග්ගණ්හේය්‍ය; ඒවමේව තාසං තස්මිංයේව ආසනේ විරජං වීතමලං ධම්මචක්ඛුං උදපාදි—  “යං කිඤ්චි සමුදයධම්මං සබ්බං තං නිරෝධධම්මන්”ති. තා දිට්ඨධම්මා පත්තධම්මා විදිතධම්මා පරියෝගාළ්හධම්මා තිණ්ණවිචිකිච්ඡා විගතකථංකථා වේසාරජ්ජප්පත්තා අපරප්පච්චයා සත්ථුසාසනේ භගවන්තං ඒතදවෝචුං—  “අභික්කන්තං, භන්තේ, අභික්කන්තං, භන්තේ …පේ…  ඒතා මයං, භන්තේ, භගවන්තං සරණං ගච්ඡාම, ධම්මඤ්ච, භික්ඛුසංඝඤ්ච. උපාසිකායෝ නෝ භගවා ධාරේතු අජ්ජතග්ගේ පාණුපේතා සරණං ගතා”ති. තා ච ලෝකේ පඨමං උපාසිකා අහේසුං තේවාචිකා.
</Paragraph>

<Paragraph number="122" book="vi-maha">
අථ ඛෝ ආයස්මතෝ යසස්ස මාතා ච පිතා ච පුරාණදුතියිකා ච භගවන්තඤ්ච ආයස්මන්තඤ්ච යසං පණීතේන ඛාදනීයේන භෝජනීයේන සහත්ථා සන්තප්පේත්වා සම්පවාරේත්වා, භගවන්තං භුත්තාවිං ඕනීතපත්තපාණිං, ඒකමන්තං නිසීදිංසු. අථ ඛෝ භගවා ආයස්මතෝ යසස්ස මාතරඤ්ච පිතරඤ්ච පුරාණදුතියිකඤ්ච ධම්මියා කථාය සන්දස්සේත්වා සමාදපේත්වා සමුත්තේජේත්වා සම්පහංසේත්වා උට්ඨායාසනා පක්කාමි.
</Paragraph>

</Division>
<Division number="30" book="vi-maha">

<Paragraph number="123" book="vi-maha">
අස්සෝසුං ඛෝ ආයස්මතෝ යසස්ස චත්තාරෝ ගිහිසහායකා බාරාණසියං සේට්ඨානුසේට්ඨීනං කුලානං පුත්තා—  විමලෝ, සුබාහු, පුණ්ණජි, ගවම්පති—  යසෝ කිර කුලපුත්තෝ කේසමස්සුං ඕහාරේත්වා කාසායානි වත්ථානි අච්ඡාදේත්වා අගාරස්මා අනගාරියං පබ්බජිතෝති. සුත්වාන නේසං ඒතදහෝසි—  “න හි නූන සෝ ඕරකෝ ධම්මවිනයෝ, න සා ඕරකා පබ්බජ්ජා, යත්ථ යසෝ කුලපුත්තෝ කේසමස්සුං ඕහාරේත්වා කාසායානි වත්ථානි අච්ඡාදේත්වා අගාරස්මා අනගාරියං පබ්බජිතෝ”ති. තේ යේනායස්මා යසෝ තේනුපසඞ්කමිංසු, උපසඞ්කමිත්වා ආයස්මන්තං යසං අභිවාදේත්වා ඒකමන්තං අට්ඨංසු.
</Paragraph>

<Paragraph number="124" book="vi-maha">
අථ ඛෝ ආයස්මා යසෝ තේ චත්තාරෝ ගිහිසහායකේ ආදාය යේන භගවා තේනුපසඞ්කමි, උපසඞ්කමිත්වා භගවන්තං අභිවාදේත්වා ඒකමන්තං නිසීදි. ඒකමන්තං නිසින්නෝ ඛෝ ආයස්මා යසෝ භගවන්තං ඒතදවෝච—  “ඉමේ මේ, භන්තේ, චත්තාරෝ ගිහිසහායකා බාරාණසියං සේට්ඨානුසේට්ඨීනං කුලානං පුත්තා—  විමලෝ, සුබාහු, පුණ්ණජි, ගවම්පති. ඉමේ භගවා ඕවදතු අනුසාසතූ”ති.
</Paragraph>

<Paragraph number="125" book="vi-maha">
තේසං භගවා අනුපුබ්බිං කථං කථේසි, සේය්‍යථිදං—  දානකථං සීලකථං සග්ගකථං කාමානං ආදීනවං ඕකාරං සංකිලේසං නේක්ඛම්මේ ආනිසංසං පකාසේසි. යදා තේ භගවා අඤ්ඤාසි කල්ලචිත්තේ මුදුචිත්තේ විනීවරණචිත්තේ උදග්ගචිත්තේ පසන්නචිත්තේ, අථ යා බුද්ධානං සාමුක්කංසිකා ධම්මදේසනා, තං පකාසේසි දුක්ඛං සමුදයං නිරෝධං මග්ගං. සේය්‍යථාපි නාම සුද්ධං වත්ථං අපගතකාළකං සම්මදේව රජනං පටිග්ගණ්හේය්‍ය; ඒවමේව තේසං තස්මිංයේව ආසනේ විරජං වීතමලං ධම්මචක්ඛුං උදපාදි—  “යං කිඤ්චි සමුදයධම්මං සබ්බං තං නිරෝධධම්මන්”ති. තේ දිට්ඨධම්මා පත්තධම්මා විදිතධම්මා පරියෝගාළ්හධම්මා තිණ්ණවිචිකිච්ඡා විගතකථංකථා වේසාරජ්ජප්පත්තා අපරප්පච්චයා සත්ථුසාසනේ භගවන්තං ඒතදවෝචුං—  “ලභේය්‍යාම මයං, භන්තේ, භගවතෝ සන්තිකේ පබ්බජ්ජං, ලභේය්‍යාම උපසම්පදන්”ති. “ඒථ භික්ඛවෝ”ති භගවා අවෝච—  “ස්වාක්ඛාතෝ ධම්මෝ, චරථ බ්‍රහ්මචරියං සම්මා දුක්ඛස්ස අන්තකිරියායා”ති. සාව තේසං ආයස්මන්තානං උපසම්පදා අහෝසි. අථ ඛෝ භගවා තේ භික්ඛූ ධම්මියා කථාය ඕවදි අනුසාසි. තේසං භගවතා ධම්මියා කථාය ඕවදියමානානං අනුසාසියමානානං අනුපාදාය ආසවේහි චිත්තානි විමුච්චිංසු. තේන ඛෝ පන සමයේන ඒකාදස ලෝකේ අරහන්තෝ හෝන්ති.

</Paragraph>
</Division>

<Paragraph number="126" type="center" book="vi-maha">
චතුගිහිසහායකපබ්බජ්ජා නිට්ඨිතා.


</Paragraph>

<Division number="31" book="vi-maha">

<Paragraph number="127" book="vi-maha">
අස්සෝසුං ඛෝ ආයස්මතෝ යසස්ස පඤ්ඤාසමත්තා ගිහිසහායකා ජානපදා පුබ්බානුපුබ්බකානං කුලානං පුත්තා—  යසෝ කිර කුලපුත්තෝ කේසමස්සුං ඕහාරේත්වා කාසායානි වත්ථානි අච්ඡාදේත්වා අගාරස්මා අනගාරියං පබ්බජිතෝති. සුත්වාන නේසං ඒතදහෝසි—  “න හි නූන සෝ ඕරකෝ ධම්මවිනයෝ, න සා ඕරකා පබ්බජ්ජා, යත්ථ යසෝ කුලපුත්තෝ කේසමස්සුං ඕහාරේත්වා කාසායානි වත්ථානි අච්ඡාදේත්වා අගාරස්මා අනගාරියං පබ්බජිතෝ”ති. තේ යේනායස්මා යසෝ තේනුපසඞ්කමිංසු, උපසඞ්කමිත්වා ආයස්මන්තං යසං අභිවාදේත්වා ඒකමන්තං අට්ඨංසු.
</Paragraph>

<Paragraph number="128" book="vi-maha">
අථ ඛෝ ආයස්මා යසෝ තේ පඤ්ඤාසමත්තේ ගිහිසහායකේ ආදාය යේන භගවා තේනුපසඞ්කමි, උපසඞ්කමිත්වා භගවන්තං අභිවාදේත්වා ඒකමන්තං නිසීදි. ඒකමන්තං නිසින්නෝ ඛෝ ආයස්මා යසෝ භගවන්තං ඒතදවෝච—  “ඉමේ මේ, භන්තේ, පඤ්ඤාසමත්තා ගිහිසහායකා ජානපදා පුබ්බානුපුබ්බකානං කුලානං පුත්තා. ඉමේ භගවා ඕවදතු අනුසාසතූ”ති.
</Paragraph>

<Paragraph number="129" book="vi-maha">
තේසං භගවා අනුපුබ්බිං කථං කථේසි, සේය්‍යථිදං—  දානකථං සීලකථං සග්ගකථං කාමානං ආදීනවං ඕකාරං සංකිලේසං නේක්ඛම්මේ ආනිසංසං පකාසේසි. යදා තේ භගවා අඤ්ඤාසි කල්ලචිත්තේ මුදුචිත්තේ විනීවරණචිත්තේ උදග්ගචිත්තේ පසන්නචිත්තේ, අථ යා බුද්ධානං සාමුක්කංසිකා ධම්මදේසනා, තං පකාසේසි දුක්ඛං සමුදයං නිරෝධං මග්ගං. සේය්‍යථාපි නාම සුද්ධං වත්ථං අපගතකාළකං සම්මදේව රජනං පටිග්ගණ්හේය්‍ය; ඒවමේව තේසං තස්මිංයේව ආසනේ විරජං වීතමලං ධම්මචක්ඛුං උදපාදි—  “යං කිඤ්චි සමුදයධම්මං සබ්බං තං නිරෝධධම්මන්”ති. තේ දිට්ඨධම්මා පත්තධම්මා විදිතධම්මා පරියෝගාළ්හධම්මා තිණ්ණවිචිකිච්ඡා විගතකථංකථා වේසාරජ්ජප්පත්තා අපරප්පච්චයා සත්ථුසාසනේ භගවන්තං ඒතදවෝචුං—  “ලභේය්‍යාම මයං, භන්තේ, භගවතෝ සන්තිකේ පබ්බජ්ජං, ලභේය්‍යාම උපසම්පදන්”ති. “ඒථ භික්ඛවෝ”ති භගවා අවෝච—  “ස්වාක්ඛාතෝ ධම්මෝ, චරථ බ්‍රහ්මචරියං සම්මා දුක්ඛස්ස අන්තකිරියායා”ති. සාව තේසං ආයස්මන්තානං උපසම්පදා අහෝසි. අථ ඛෝ භගවා තේ භික්ඛූ ධම්මියා කථාය ඕවදි අනුසාසි. තේසං භගවතා ධම්මියා කථාය ඕවදියමානානං අනුසාසියමානානං අනුපාදාය ආසවේහි චිත්තානි විමුච්චිංසු. තේන ඛෝ පන සමයේන ඒකසට්ඨි ලෝකේ අරහන්තෝ හෝන්ති.

</Paragraph>
</Division>

<Paragraph number="130" type="center" book="vi-maha">
පඤ්ඤාසගිහිසහායකපබ්බජ්ජා නිට්ඨිතා.
</Paragraph>