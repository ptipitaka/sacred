---
title: "6.20 කප්පියභූමිඅනුජානන"
tableOfContents: false
sidebar:
  order: 13
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="295" book="vi-maha">

<Paragraph number="1334" book="vi-maha">
තේන ඛෝ පන සමයේන වේසාලී සුභික්ඛා හෝති සුසස්සා සුලභපිණ්ඩා, සුකරා උඤ්ඡේන පග්ගහේන යාපේතුං. අථ ඛෝ භගවතෝ රහෝගතස්ස පටිසල්ලීනස්ස ඒවං චේතසෝ පරිවිතක්කෝ උදපාදි—  “යානි තානි මයා භික්ඛූනං අනුඤ්ඤාතානි දුබ්භික්ඛේ දුස්සස්සේ දුල්ලභපිණ්ඩේ අන්තෝ වුට්ඨං අන්තෝ පක්කං සාමං පක්කං උග්ගහිතපටිග්ගහිතකං තතෝ නීහටං පුරේභත්තං පටිග්ගහිතං වනට්ඨං පෝක්ඛරට්ඨං, අජ්ජාපි නු ඛෝ තානි භික්ඛූ පරිභුඤ්ජන්තී”ති. අථ ඛෝ භගවා සායන්හසමයං පටිසල්ලානා වුට්ඨිතෝ ආයස්මන්තං ආනන්දං ආමන්තේසි—  “යානි තානි, ආනන්ද, මයා භික්ඛූනං අනුඤ්ඤාතානි දුබ්භික්ඛේ දුස්සස්සේ දුල්ලභපිණ්ඩේ අන්තෝ වුට්ඨං අන්තෝ පක්කං සාමං පක්කං උග්ගහිතපටිග්ගහිතකං තතෝ නීහටං පුරේභත්තං පටිග්ගහිතං වනට්ඨං පෝක්ඛරට්ඨං, අජ්ජාපි නු ඛෝ තානි භික්ඛූ පරිභුඤ්ජන්තී”ති? “පරිභුඤ්ජන්ති, භගවා”ති.
</Paragraph>

<Paragraph number="1335" book="vi-maha">
අථ ඛෝ භගවා ඒතස්මිං නිදානේ ඒතස්මිං පකරණේ ධම්මිං කථං කත්වා භික්ඛූ ආමන්තේසි—  “යානි තානි, භික්ඛවේ, මයා භික්ඛූනං අනුඤ්ඤාතානි දුබ්භික්ඛේ දුස්සස්සේ දුල්ලභපිණ්ඩේ අන්තෝ වුට්ඨං අන්තෝ පක්කං සාමං පක්කං උග්ගහිතපටිග්ගහිතකං තතෝ නීහටං පුරේභත්තං පටිග්ගහිතං වනට්ඨං පෝක්ඛරට්ඨං, තානාහං අජ්ජතග්ගේ පටික්ඛිපාමි. න, භික්ඛවේ, අන්තෝ වුට්ඨං අන්තෝ පක්කං සාමං පක්කං උග්ගහිතපටිග්ගහිතකං පරිභුඤ්ජිතබ්බං. යෝ පරිභුඤ්ජේය්‍ය, ආපත්ති දුක්කටස්ස. න ච, භික්ඛවේ, තතෝ නීහටං පුරේභත්තං පටිග්ගහිතං වනට්ඨං පෝක්ඛරට්ඨං භුත්තාවිනා පවාරිතේන අනතිරිත්තං පරිභුඤ්ජිතබ්බං. යෝ පරිභුඤ්ජේය්‍ය, යථාධම්මෝ කාරේතබ්බෝ”ති.
</Paragraph>

<Paragraph number="1336" book="vi-maha">
තේන ඛෝ පන සමයේන ජානපදා මනුස්සා බහුං ලෝණම්පි, තේලම්පි, තණ්ඩුලම්පි, ඛාදනීයම්පි සකටේසු ආරෝපේත්වා බහාරාමකෝට්ඨකේ සකටපරිවට්ටං කරිත්වා අච්ඡන්ති—  “යදා පටිපාටිං ලභිස්සාම, තදා භත්තං කරිස්සාමා”ති. මහා ච මේඝෝ උග්ගතෝ හෝති. අථ ඛෝ තේ මනුස්සා යේනායස්මා ආනන්දෝ තේනුපසඞ්කමිංසු, උපසඞ්කමිත්වා ආයස්මන්තං ආනන්දං ඒතදවෝචුං—  “ඉධ, භන්තේ ආනන්ද, බහුං ලෝණම්පි, තේලම්පි, තණ්ඩුලම්පි, ඛාදනීයම්පි සකටේසු ආරෝපිතා තිට්ඨන්ති, මහා ච මේඝෝ උග්ගතෝ; කථං නු ඛෝ, භන්තේ ආනන්ද, පටිපජ්ජිතබ්බන්”ති? අථ ඛෝ ආයස්මා ආනන්දෝ භගවතෝ ඒතමත්ථං ආරෝචේසි. “තේන හානන්ද, සංඝෝ පච්චන්තිමං විහාරං කප්පියභූමිං සම්මන්නිත්වා තත්ථ වාසේතු, යං සංඝෝ ආකඞ්ඛති විහාරං වා අඩ්ඪයෝගං වා පාසාදං වා හම්මියං වා ගුහං වා. ඒවඤ්ච පන, භික්ඛවේ, සම්මන්නිතබ්බා. බ්‍යත්තේන භික්ඛුනා පටිබලේන සංඝෝ ඤාපේතබ්බෝ—
</Paragraph>

<Paragraph number="1337" book="vi-maha">
‘සුණාතු මේ, භන්තේ, සංඝෝ. යදි සංඝස්ස පත්තකල්ලං, සංඝෝ ඉත්ථන්නාමං විහාරං කප්පියභූමිං සම්මන්නේය්‍ය, ඒසා ඤත්ති.
</Paragraph>

<Paragraph number="1338" book="vi-maha">
සුණාතු මේ, භන්තේ, සංඝෝ. සංඝෝ ඉත්ථන්නාමං විහාරං කප්පියභූමිං සම්මන්නති. යස්සායස්මතෝ ඛමති ඉත්ථන්නාමස්ස විහාරස්ස කප්පියභූමියා සම්මුති, සෝ තුණ්හස්ස; යස්ස නක්ඛමති, සෝ භාසේය්‍ය.
</Paragraph>

<Paragraph number="1339" book="vi-maha">
සම්මතෝ සංඝේන ඉත්ථන්නාමෝ විහාරෝ කප්පියභූමි. ඛමති සංඝස්ස, තස්මා තුණ්හී, ඒවමේතං ධාරයාමී’”ති.
</Paragraph>

<Paragraph number="1340" book="vi-maha">
තේන ඛෝ පන සමයේන මනුස්සා තත්ථේව සම්මුතියා කප්පියභූමියා යාගුයෝ පචන්ති, භත්තානි පචන්ති, සූපානි සම්පාදේන්ති, මංසානි කෝට්ටේන්ති, කට්ඨානි ඵාලේන්ති. අස්සෝසි ඛෝ භගවා රත්තියා පච්චූසසමයං පච්චුට්ඨාය උච්චාසද්දං මහාසද්දං කාකෝරවසද්දං, සුත්වාන ආයස්මන්තං ආනන්දං ආමන්තේසි—  “කිං නු ඛෝ සෝ, ආනන්ද, උච්චාසද්දෝ මහාසද්දෝ කාකෝරවසද්දෝ”ති? “ඒතරහි, භන්තේ, මනුස්සා තත්ථේව සම්මුතියා කප්පියභූමියා යාගුයෝ පචන්ති, භත්තානි පචන්ති, සූපානි සම්පාදේන්ති, මංසානි කෝට්ටේන්ති, කට්ඨානි ඵාලේන්ති. සෝ ඒසෝ, භගවා, උච්චාසද්දෝ මහාසද්දෝ කාකෝරවසද්දෝ”ති. අථ ඛෝ භගවා ඒතස්මිං නිදානේ ඒතස්මිං පකරණේ ධම්මිං කථං කත්වා භික්ඛූ ආමන්තේසි—  “න, භික්ඛවේ, සම්මුති කප්පියභූමි පරිභුඤ්ජිතබ්බා. යෝ පරිභුඤ්ජේය්‍ය, ආපත්ති දුක්කටස්ස. අනුජානාමි, භික්ඛවේ, තිස්සෝ කප්පියභූමියෝ—  උස්සාවනන්තිකං ගෝනිසාදිකං ගහපතින්”ති.
</Paragraph>

<Paragraph number="1341" book="vi-maha">
තේන ඛෝ පන සමයේන ආයස්මා යසෝජෝ ගිලානෝ හෝති. තස්සත්ථාය භේසජ්ජානි ආහරියන්ති. තානි භික්ඛූ බහි වාසේන්ති. උක්කපිණ්ඩකාපි ඛාදන්ති, චෝරාපි හරන්ති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, සම්මුතිං කප්පියභූමිං පරිභුඤ්ජිතුං. අනුජානාමි, භික්ඛවේ, චතස්සෝ කප්පියභූමියෝ—  උස්සාවනන්තිකං ගෝනිසාදිකං ගහපතිං සම්මුතින්”ති.

</Paragraph>
</Division>

<Paragraph number="1342" type="center" book="vi-maha">
සීහභාණවාරෝ නිට්ඨිතෝ චතුත්ථෝ.
</Paragraph>