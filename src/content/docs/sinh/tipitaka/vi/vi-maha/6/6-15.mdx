---
title: "6.15 සුනිධවස්සකාරවත්ථු"
tableOfContents: false
sidebar:
  order: 7
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="286" book="vi-maha">

<Paragraph number="1297" book="vi-maha">
තේන ඛෝ පන සමයේන සුනිධවස්සකාරා මගධමහාමත්තා පාටලිගාමේ නගරං මාපේන්ති වජ්ජීනං පටිබාහාය. අද්දසා ඛෝ භගවා රත්තියා පච්චූසසමයං පච්චුට්ඨාය දිබ්බේන චක්ඛුනා විසුද්ධේන අතික්කන්තමානුසකේන සම්බහුලා දේවතායෝ පාටලිගාමේ වත්ථූනි පරිග්ගණ්හන්තියෝ. යස්මිං පදේසේ මහේසක්ඛා දේවතා වත්ථූනි පරිග්ගණ්හන්ති, මහේසක්ඛානං තත්ථ රාජූනං රාජමහාමත්තානං චිත්තානි නමන්ති නිවේසනානි මාපේතුං. යස්මිං පදේසේ මජ්ඣිමා දේවතා වත්ථූනි පරිග්ගණ්හන්ති, මජ්ඣිමානං තත්ථ රාජූනං රාජමහාමත්තානං චිත්තානි නමන්ති නිවේසනානි මාපේතුං. යස්මිං පදේසේ නීචා දේවතා වත්ථූනි පරිග්ගණ්හන්ති, නීචානං තත්ථ රාජූනං රාජමහාමත්තානං චිත්තානි නමන්ති නිවේසනානි මාපේතුං.
</Paragraph>

<Paragraph number="1298" book="vi-maha">
අථ ඛෝ භගවා ආයස්මන්තං ආනන්දං ආමන්තේසි—  “කේ නු ඛෝ තේ, ආනන්ද, පාටලිගාමේ නගරං මාපේන්තී”ති? “සුනිධවස්සකාරා, භන්තේ, මගධමහාමත්තා පාටලිගාමේ නගරං මාපේන්ති වජ්ජීනං පටිබාහායා”ති. “සේය්‍යථාපි, ආනන්ද, දේවේහි තාවතිංසේහි සද්ධිං මන්තේත්වා; ඒවමේව ඛෝ, ආනන්ද, සුනිධවස්සකාරා මගධමහාමත්තා පාටලිගාමේ නගරං මාපේන්ති වජ්ජීනං පටිබාහාය. ඉධාහං, ආනන්ද, රත්තියා පච්චූසසමයං පච්චුට්ඨාය අද්දසං දිබ්බේන චක්ඛුනා විසුද්ධේන අතික්කන්තමානුසකේන සම්බහුලා දේවතායෝ පාටලිගාමේ වත්ථූනි පරිග්ගණ්හන්තියෝ. යස්මිං පදේසේ මහේසක්ඛා දේවතා වත්ථූනි පරිග්ගණ්හන්ති, මහේසක්ඛානං තත්ථ රාජූනං රාජමහාමත්තානං චිත්තානි නමන්ති නිවේසනානි මාපේතුං. යස්මිං පදේසේ මජ්ඣිමා දේවතා වත්ථූනි පරිග්ගණ්හන්ති, මජ්ඣිමානං තත්ථ රාජූනං රාජමහාමත්තානං චිත්තානි නමන්ති නිවේසනානි මාපේතුං. යස්මිං පදේසේ නීචා දේවතා වත්ථූනි පරිග්ගණ්හන්ති, නීචානං තත්ථ රාජූනං රාජමහාමත්තානං චිත්තානි නමන්ති නිවේසනානි මාපේතුං. යාවතා, ආනන්ද, අරියං ආයතනං, යාවතා වණිප්පථෝ, ඉදං අග්ගනගරං භවිස්සති පාටලිපුත්තං පුටභේදනං. පාටලිපුත්තස්ස ඛෝ, ආනන්ද, තයෝ අන්තරායා භවිස්සන්ති—  අග්ගිතෝ වා උදකතෝ වා අබ්භන්තරතෝ වා මිථුභේදා”ති.
</Paragraph>

<Paragraph number="1299" book="vi-maha">
අථ ඛෝ සුනිධවස්සකාරා මගධමහාමත්තා යේන භගවා තේනුපසඞ්කමිංසු, උපසඞ්කමිත්වා භගවතා සද්ධිං සම්මෝදිංසු, සම්මෝදනීයං කථං සාරණීයං වීතිසාරේත්වා ඒකමන්තං අට්ඨංසු. ඒකමන්තං ඨිතා ඛෝ සුනිධවස්සකාරා මගධමහාමත්තා භගවන්තං ඒතදවෝචුං—  “අධිවාසේතු නෝ භවං ගෝතමෝ අජ්ජතනාය භත්තං සද්ධිං භික්ඛුසංඝේනා”ති. අධිවාසේසි භගවා තුණ්හීභාවේන. අථ ඛෝ සුනිධවස්සකාරා මගධමහාමත්තා භගවතෝ අධිවාසනං විදිත්වා පක්කමිංසු. අථ ඛෝ සුනිධවස්සකාරා මගධමහාමත්තා පණීතං ඛාදනීයං භෝජනීයං පටියාදාපේත්වා භගවතෝ කාලං ආරෝචාපේසුං—  “කාලෝ, භෝ ගෝතම, නිට්ඨිතං භත්තන්”ති. අථ ඛෝ භගවා පුබ්බණ්හසමයං නිවාසේත්වා පත්තචීවරමාදාය යේන සුනිධවස්සකාරානං මගධමහාමත්තානං පරිවේසනා තේනුපසඞ්කමි; උපසඞ්කමිත්වා පඤ්ඤත්තේ ආසනේ නිසීදි සද්ධිං භික්ඛුසංඝේන. අථ ඛෝ සුනිධවස්සකාරා මගධමහාමත්තා බුද්ධප්පමුඛං භික්ඛුසංඝං පණීතේන ඛාදනීයේන භෝජනීයේන සහත්ථා සන්තප්පේත්වා සම්පවාරේත්වා භගවන්තං භුත්තාවිං ඕනීතපත්තපාණිං ඒකමන්තං නිසීදිංසු. ඒකමන්තං නිසින්නේ ඛෝ සුනිධවස්සකාරේ මගධමහාමත්තේ භගවා ඉමාහි ගාථාහි අනුමෝදි—
</Paragraph>

<Paragraph number="1300" type="verses" book="vi-maha">
_“යස්මිං පදේසේ කප්පේති,_  
_වාසං පණ්ඩිතජාතියෝ;_  
_සීලවන්තේත්ථ භෝජේත්වා,_  
_සඤ්ඤතේ බ්‍රහ්මචාරයෝ._  

</Paragraph>

<Paragraph number="1301" type="verses" book="vi-maha">
_යා තත්ථ දේවතා ආසුං,_  
_තාසං දක්ඛිණමාදිසේ;_  
_තා පූජිතා පූජයන්ති,_  
_මානිතා මානයන්ති නං._  

</Paragraph>

<Paragraph number="1302" type="verses" book="vi-maha">
_තතෝ නං අනුකම්පන්ති,_  
_මාතා පුත්තංව ඕරසං;_  
_දේවතානුකම්පිතෝ පෝසෝ,_  
_සදා භද්‍රානි පස්සතී”ති._  

</Paragraph>

<Paragraph number="1303" book="vi-maha">
අථ ඛෝ භගවා සුනිධවස්සකාරේ මගධමහාමත්තේ ඉමාහි ගාථාහි අනුමෝදිත්වා උට්ඨායාසනා පක්කාමි.
</Paragraph>

<Paragraph number="1304" book="vi-maha">
තේන ඛෝ පන සමයේන සුනිධවස්සකාරා මගධමහාමත්තා භගවන්තං පිට්ඨිතෝ පිට්ඨිතෝ අනුබන්ධා හෝන්ති—  “යේනජ්ජ සමණෝ ගෝතමෝ ද්වාරේන නික්ඛමිස්සති, තං ගෝතමද්වාරං නාම භවිස්සති; යේන තිත්ථේන ගඞ්ගං නදිං උත්තරිස්සති, තං ගෝතමතිත්ථං නාම භවිස්සතී”ති.
</Paragraph>

<Paragraph number="1305" book="vi-maha">
අථ ඛෝ භගවා යේන ද්වාරේන නික්ඛමි, තං ගෝතමද්වාරං නාම අහෝසි. අථ ඛෝ භගවා යේන ගඞ්ගා නදී තේනුපසඞ්කමි. තේන ඛෝ පන සමයේන ගඞ්ගා නදී පූරා හෝති සමතිත්තිකා කාකපේය්‍යා. මනුස්සා අඤ්ඤේ නාවං පරියේසන්ති, අඤ්ඤේ උළුම්පං පරියේසන්ති, අඤ්ඤේ කුල්ලං බන්ධන්ති ඕරා පාරං ගන්තුකාමා.
</Paragraph>

<Paragraph number="1306" book="vi-maha">
අද්දසා ඛෝ භගවා තේ මනුස්සේ අඤ්ඤේ නාවං පරියේසන්තේ, අඤ්ඤේ උළුම්පං පරියේසන්තේ, අඤ්ඤේ කුල්ලං බන්ධන්තේ ඕරා පාරං ගන්තුකාමේ, දිස්වාන සේය්‍යථාපි නාම බලවා පුරිසෝ සමිඤ්ජිතං වා බාහං පසාරේය්‍ය, පසාරිතං වා බාහං සමිඤ්ජේය්‍ය; ඒවමේව ඛෝ—  ගඞ්ගාය නදියා ඕරිමතීරේ අන්තරහිතෝ පාරිමතීරේ පච්චුට්ඨාසි සද්ධිං භික්ඛුසංඝේන.
</Paragraph>

<Paragraph number="1307" book="vi-maha">
අථ ඛෝ භගවා ඒතමත්ථං විදිත්වා තායං වේලායං ඉමං උදානං උදානේසි—
</Paragraph>

<Paragraph number="1308" type="verses" book="vi-maha">
_“යේ තරන්ති අණ්ණවං සරං,_  
_සේතුං කත්වාන විසජ්ජ පල්ලලානි;_  
_කුල්ලඤ්හි ජනෝ බන්ධති,_  
_තිණ්ණා මේධාවිනෝ ජනා”ති._
</Paragraph>
</Division>