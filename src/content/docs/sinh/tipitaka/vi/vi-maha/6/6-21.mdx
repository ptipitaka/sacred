---
title: "6.21 මේණ්ඩකගහපතිවත්ථු"
tableOfContents: false
sidebar:
  order: 14
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="296" book="vi-maha">

<Paragraph number="1343" book="vi-maha">
තේන ඛෝ පන සමයේන භද්දියනගරේ මේණ්ඩකෝ ගහපති පටිවසති. තස්ස ඒවරූපෝ ඉද්ධානුභාවෝ හෝති—  සීසං නහායිත්වා ධඤ්ඤාගාරං සම්මජ්ජාපේත්වා බහිද්වාරේ නිසීදති, අන්තලික්ඛා ධඤ්ඤස්ස ධාරා ඕපතිත්වා ධඤ්ඤාගාරං පූරේති. භරියාය ඒවරූපෝ ඉද්ධානුභාවෝ හෝති—  ඒකංයේව ආළ්හකථාලිකං උපනිසීදිත්වා ඒකඤ්ච සූපභිඤ්ජනකං දාසකම්මකරපෝරිසං භත්තේන පරිවිසති, න තාව තං ඛිය්‍යති යාව සා න වුට්ඨාති. පුත්තස්ස ඒවරූපෝ ඉද්ධානුභාවෝ හෝති—  ඒකංයේව සහස්සථවිකං ගහේත්වා දාසකම්මකරපෝරිසස්ස ඡමාසිකං වේතනං දේති, න තාව තං ඛිය්‍යති යාවස්ස හත්ථගතා. සුණිසාය ඒවරූපෝ ඉද්ධානුභාවෝ හෝති—  ඒකංයේව චතුදෝණිකං පිටකං උපනිසීදිත්වා දාසකම්මකරපෝරිසස්ස ඡමාසිකං භත්තං දේති, න තාව තං ඛිය්‍යති යාව සා න වුට්ඨාති. දාසස්ස ඒවරූපෝ ඉද්ධානුභාවෝ හෝති—  ඒකේන නඞ්ගලේන කසන්තස්ස සත්ත සීතායෝ ගච්ඡන්ති.
</Paragraph>

<Paragraph number="1344" book="vi-maha">
අස්සෝසි ඛෝ රාජා මාගධෝ සේනියෝ බිම්බිසාරෝ—  “අම්හාකං කිර විජිතේ භද්දියනගරේ මේණ්ඩකෝ ගහපති පටිවසති. තස්ස ඒවරූපෝ ඉද්ධානුභාවෝ—  සීසං නහායිත්වා ධඤ්ඤාගාරං සම්මජ්ජාපේත්වා බහිද්වාරේ නිසීදති, අන්තලික්ඛා ධඤ්ඤස්ස ධාරා ඕපතිත්වා ධඤ්ඤාගාරං පූරේති. භරියාය ඒවරූපෝ ඉද්ධානුභාවෝ—  ඒකංයේව ආළ්හකථාලිකං උපනිසීදිත්වා ඒකඤ්ච සූපභිඤ්ජනකං දාසකම්මකරපෝරිසං භත්තේන පරිවිසති, න තාව තං ඛිය්‍යති යාව සා න වුට්ඨාති. පුත්තස්ස ඒවරූපෝ ඉද්ධානුභාවෝ—  ඒකංයේව සහස්සථවිකං ගහේත්වා දාසකම්මකරපෝරිසස්ස ඡමාසිකං වේතනං දේති, න තාව තං ඛිය්‍යති යාවස්ස හත්ථගතා. සුණිසාය ඒවරූපෝ ඉද්ධානුභාවෝ—  ඒකංයේව චතුදෝණිකං පිටකං උපනිසීදිත්වා දාසකම්මකරපෝරිසස්ස ඡමාසිකං භත්තං දේති, න තාව තං ඛිය්‍යති යාව සා න වුට්ඨාති. දාසස්ස ඒවරූපෝ ඉද්ධානුභාවෝ—  ඒකේන නඞ්ගලේන කසන්තස්ස සත්ත සීතායෝ ගච්ඡන්තී”ති. අථ ඛෝ රාජා මාගධෝ සේනියෝ බිම්බිසාරෝ අඤ්ඤතරං සබ්බත්ථකං මහාමත්තං ආමන්තේසි—  “අම්හාකං කිර, භණේ, විජිතේ භද්දියනගරේ මේණ්ඩකෝ ගහපති පටිවසති. තස්ස ඒවරූපෝ ඉද්ධානුභාවෝ—  සීසං නහායිත්වා ධඤ්ඤාගාරං සම්මජ්ජාපේත්වා බහිද්වාරේ නිසීදති, අන්තලික්ඛා ධඤ්ඤස්ස ධාරා ඕපතිත්වා ධඤ්ඤාගාරං පූරේති. භරියාය …පේ…  පුත්තස්ස…  සුණිසාය…  දාසස්ස ඒවරූපෝ ඉද්ධානුභාවෝ, ඒකේන නඞ්ගලේන කසන්තස්ස සත්ත සීතායෝ ගච්ඡන්තීති. ගච්ඡ, භණේ, ජානාහි. යථා මයා සාමං දිට්ඨෝ, ඒවං තව දිට්ඨෝ භවිස්සතී”ති.
</Paragraph>

</Division>
<Division number="297" book="vi-maha">

<Paragraph number="1345" book="vi-maha">
“ඒවං, දේවා”ති ඛෝ සෝ මහාමත්තෝ රඤ්ඤෝ මාගධස්ස සේනියස්ස බිම්බිසාරස්ස පටිස්සුණිත්වා චතුරඞ්ගිනියා සේනාය යේන භද්දියං තේන පායාසි. අනුපුබ්බේන යේන භද්දියං යේන මේණ්ඩකෝ ගහපති තේනුපසඞ්කමි; උපසඞ්කමිත්වා මේණ්ඩකං ගහපතිං ඒතදවෝච—  “අහඤ්හි, ගහපති, රඤ්ඤා ආණත්තෝ—  ‘අම්හාකං කිර, භණේ, විජිතේ භද්දියනගරේ මේණ්ඩකෝ ගහපති පටිවසති, තස්ස ඒවරූපෝ ඉද්ධානුභාවෝ, සීසං නහායිත්වා …පේ…  භරියාය…  පුත්තස්ස…  සුණිසාය…  දාසස්ස ඒවරූපෝ ඉද්ධානුභාවෝ, ඒකේන නඞ්ගලේන කසන්තස්ස සත්ත සීතායෝ ගච්ඡන්තීති, ගච්ඡ, භණේ, ජානාහි. යථා මයා සාමං දිට්ඨෝ, ඒවං තව දිට්ඨෝ භවිස්සතී’ති. පස්සාම තේ, ගහපති, ඉද්ධානුභාවන්”ති. අථ ඛෝ මේණ්ඩකෝ ගහපති සීසං නහායිත්වා ධඤ්ඤාගාරං සම්මජ්ජාපේත්වා බහිද්වාරේ නිසීදි, අන්තලික්ඛා ධඤ්ඤස්ස ධාරා ඕපතිත්වා ධඤ්ඤාගාරං පූරේසි. “දිට්ඨෝ තේ, ගහපති, ඉද්ධානුභාවෝ. භරියාය තේ ඉද්ධානුභාවං පස්සිස්සාමා”ති.
</Paragraph>

<Paragraph number="1346" book="vi-maha">
අථ ඛෝ මේණ්ඩකෝ ගහපති භරියං ආණාපේසි—  “තේන හි චතුරඞ්ගිනිං සේනං භත්තේන පරිවිසා”ති. අථ ඛෝ මේණ්ඩකස්ස ගහපතිස්ස භරියා ඒකංයේව ආළ්හකථාලිකං උපනිසීදිත්වා ඒකඤ්ච සූපභිඤ්ජනකං චතුරඞ්ගිනිං සේනං භත්තේන පරිවිසි, න තාව තං ඛිය්‍යති, යාව සා න වුට්ඨාති. “දිට්ඨෝ තේ, ගහපති, භරියායපි ඉද්ධානුභාවෝ. පුත්තස්ස තේ ඉද්ධානුභාවං පස්සිස්සාමා”ති. අථ ඛෝ මේණ්ඩකෝ ගහපති පුත්තං ආණාපේසි—  “තේන හි චතුරඞ්ගිනියා සේනාය ඡමාසිකං වේතනං දේහී”ති. අථ ඛෝ මේණ්ඩකස්ස ගහපතිස්ස පුත්තෝ ඒකංයේව සහස්සථවිකං ගහේත්වා චතුරඞ්ගිනියා සේනාය ඡමාසිකං වේතනං අදාසි, න තාව තං ඛිය්‍යති, යාවස්ස හත්ථගතා. “දිට්ඨෝ තේ, ගහපති, පුත්තස්සපි ඉද්ධානුභාවෝ. සුණිසාය තේ ඉද්ධානුභාවං පස්සිස්සාමා”ති. අථ ඛෝ මේණ්ඩකෝ ගහපති සුණිසං ආණාපේසි—  “තේන හි චතුරඞ්ගිනියා සේනාය ඡමාසිකං භත්තං දේහී”ති. අථ ඛෝ මේණ්ඩකස්ස ගහපතිස්ස සුණිසා ඒකංයේව චතුදෝණිකං පිටකං උපනිසීදිත්වා චතුරඞ්ගිනියා සේනාය ඡමාසිකං භත්තං අදාසි, න තාව තං ඛිය්‍යති යාව සා න වුට්ඨාති. “දිට්ඨෝ තේ, ගහපති, සුණිසායපි ඉද්ධානුභාවෝ. දාසස්ස තේ ඉද්ධානුභාවං පස්සිස්සාමා”ති. “මය්හං ඛෝ, සාමි, දාසස්ස ඉද්ධානුභාවෝ ඛේත්තේ පස්සිතබ්බෝ”ති. “අලං, ගහපති, දිට්ඨෝ තේ දාසස්සපි ඉද්ධානුභාවෝ”ති. අථ ඛෝ සෝ මහාමත්තෝ චතුරඞ්ගිනියා සේනාය පුනදේව රාජගහං පච්චාගඤ්ඡි. යේන රාජා මාගධෝ සේනියෝ බිම්බිසාරෝ තේනුපසඞ්කමි; උපසඞ්කමිත්වා රඤ්ඤෝ මාගධස්ස සේනියස්ස බිම්බිසාරස්ස ඒතමත්ථං ආරෝචේසි.
</Paragraph>

</Division>
<Division number="298" book="vi-maha">

<Paragraph number="1347" book="vi-maha">
අථ ඛෝ භගවා වේසාලියං යථාභිරන්තං විහරිත්වා යේන භද්දියං තේන චාරිකං පක්කාමි මහතා භික්ඛුසංඝේන සද්ධිං අඩ්ඪතේලසේහි භික්ඛුසතේහි. අථ ඛෝ භගවා අනුපුබ්බේන චාරිකං චරමානෝ යේන භද්දියං තදවසරි. තත්‍ර සුදං භගවා භද්දියේ විහරති ජාතියා වනේ. අස්සෝසි ඛෝ මේණ්ඩකෝ ගහපති—  “සමණෝ ඛලු භෝ ගෝතමෝ සක්‍යපුත්තෝ සක්‍යකුලා පබ්බජිතෝ භද්දියං අනුප්පත්තෝ භද්දියේ විහරති ජාතියා වනේ. තං ඛෝ පන භගවන්තං ගෝතමං ඒවං කල්‍යාණෝ කිත්තිසද්දෝ අබ්භුග්ගතෝ—  ‘ඉතිපි සෝ භගවා අරහං සම්මාසම්බුද්ධෝ විජ්ජාචරණසම්පන්නෝ සුගතෝ ලෝකවිදූ අනුත්තරෝ පුරිසදම්මසාරථි සත්ථා දේවමනුස්සානං බුද්ධෝ භගවා’. සෝ ඉමං ලෝකං සදේවකං සමාරකං සබ්‍රහ්මකං සස්සමණබ්‍රාහ්මණිං පජං සදේවමනුස්සං සයං අභිඤ්ඤා සච්ඡිකත්වා පවේදේති. සෝ ධම්මං දේසේති ආදිකල්‍යාණං මජ්ඣේකල්‍යාණං පරියෝසානකල්‍යාණං සාත්ථං සබ්‍යඤ්ජනං කේවලපරිපුණ්ණං පරිසුද්ධං බ්‍රහ්මචරියං පකාසේති. සාධු ඛෝ පන තථාරූපානං අරහතං දස්සනං හෝතී”ති.
</Paragraph>

<Paragraph number="1348" book="vi-maha">
අථ ඛෝ මේණ්ඩකෝ ගහපති භද්‍රානි භද්‍රානි යානානි යෝජාපේත්වා භද්‍රං භද්‍රං යානං අභිරුහිත්වා භද්‍රේහි භද්‍රේහි යානේහි භද්දියා නිය්‍යාසි භගවන්තං දස්සනාය. අද්දසංසු ඛෝ සම්බහුලා තිත්ථියා මේණ්ඩකං ගහපතිං දූරතෝව ආගච්ඡන්තං, දිස්වාන මේණ්ඩකං ගහපතිං ඒතදවෝචුං—  “කහං ත්වං, ගහපති, ගච්ඡසී”ති? “ගච්ඡාමහං, භන්තේ, භගවන්තං සමණං ගෝතමං දස්සනායා”ති. “කිං පන ත්වං, ගහපති, කිරියවාදෝ සමානෝ අකිරියවාදං සමණං ගෝතමං දස්සනාය උපසඞ්කමිස්සසි? සමණෝ හි, ගහපති, ගෝතමෝ අකිරියවාදෝ අකිරියාය ධම්මං දේසේති, තේන ච සාවකේ විනේතී”ති. අථ ඛෝ මේණ්ඩකස්ස ගහපතිස්ස ඒතදහෝසි—  “නිස්සංසයං ඛෝ සෝ භගවා අරහං සම්මාසම්බුද්ධෝ භවිස්සති, යථයිමේ තිත්ථියා උසූයන්තී”ති. යාවතිකා යානස්ස භූමි, යානේන ගන්ත්වා යානා පච්චෝරෝහිත්වා පත්තිකෝව යේන භගවා තේනුපසඞ්කමි, උපසඞ්කමිත්වා භගවන්තං අභිවාදේත්වා ඒකමන්තං නිසීදි. ඒකමන්තං නිසින්නස්ස ඛෝ මේණ්ඩකස්ස ගහපතිස්ස භගවා අනුපුබ්බිං කථං කථේසි, සේය්‍යථිදං—  දානකථං …පේ…  අපරප්පච්චයෝ සත්ථුසාසනේ භගවන්තං ඒතදවෝච—  “අභික්කන්තං, භන්තේ …පේ…  උපාසකං මං භගවා ධාරේතු අජ්ජතග්ගේ පාණුපේතං සරණං ගතං. අධිවාසේතු ච මේ, භන්තේ, භගවා ස්වාතනාය භත්තං සද්ධිං භික්ඛුසංඝේනා”ති. අධිවාසේසි භගවා තුණ්හීභාවේන. අථ ඛෝ මේණ්ඩකෝ ගහපති භගවතෝ අධිවාසනං විදිත්වා උට්ඨායාසනා භගවන්තං අභිවාදේත්වා පදක්ඛිණං කත්වා පක්කාමි.
</Paragraph>

<Paragraph number="1349" book="vi-maha">
අථ ඛෝ මේණ්ඩකෝ ගහපති තස්සා රත්තියා අච්චයේන පණීතං ඛාදනීයං භෝජනීයං පටියාදාපේත්වා භගවතෝ කාලං ආරෝචාපේසි—  “කාලෝ, භන්තේ, නිට්ඨිතං භත්තන්”ති. අථ ඛෝ භගවා පුබ්බණ්හසමයං නිවාසේත්වා පත්තචීවරමාදාය යේන මේණ්ඩකස්ස ගහපතිස්ස නිවේසනං තේනුපසඞ්කමි; උපසඞ්කමිත්වා පඤ්ඤත්තේ ආසනේ නිසීදි සද්ධිං භික්ඛුසංඝේන. අථ ඛෝ මේණ්ඩකස්ස ගහපතිස්ස භරියා ච පුත්තෝ ච සුණිසා ච දාසෝ ච යේන භගවා තේනුපසඞ්කමිංසු, උපසඞ්කමිත්වා භගවන්තං අභිවාදේත්වා ඒකමන්තං නිසීදිංසු. තේසං භගවා අනුපුබ්බිං කථං කථේසි, සේය්‍යථිදං—  දානකථං …පේ…  අපරප්පච්චයා සත්ථුසාසනේ භගවන්තං ඒතදවෝචුං—  “අභික්කන්තං, භන්තේ …පේ…  ඒතේ මයං, භන්තේ, භගවන්තං සරණං ගච්ඡාම ධම්මඤ්ච භික්ඛුසංඝඤ්ච. උපාසකේ නෝ භගවා ධාරේතු අජ්ජතග්ගේ පාණුපේතේ සරණං ගතේ”ති. අථ ඛෝ මේණ්ඩකෝ ගහපති බුද්ධප්පමුඛං භික්ඛුසංඝං පණීතේන ඛාදනීයේන භෝජනීයේන සහත්ථා සන්තප්පේත්වා සම්පවාරේත්වා භගවන්තං භුත්තාවිං ඕනීතපත්තපාණිං ඒකමන්තං නිසීදි. ඒකමන්තං නිසින්නෝ ඛෝ මේණ්ඩකෝ ගහපති භගවන්තං ඒතදවෝච—  “යාව, භන්තේ, භගවා භද්දියේ විහරති තාව අහං බුද්ධප්පමුඛස්ස භික්ඛුසංඝස්ස ධුවභත්තේනා”ති. අථ ඛෝ භගවා මේණ්ඩකං ගහපතිං ධම්මියා කථාය සන්දස්සේත්වා සමාදපේත්වා සමුත්තේජේත්වා සම්පහංසේත්වා උට්ඨායාසනා පක්කාමි.
</Paragraph>
</Division>