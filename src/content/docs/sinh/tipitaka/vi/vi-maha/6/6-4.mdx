---
title: "6.4 ගුළාදිඅනුජානන"
tableOfContents: false
sidebar:
  order: 21
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="272" book="vi-maha">

<Paragraph number="1248" book="vi-maha">
අථ ඛෝ භගවා සාවත්ථියං යථාභිරන්තං විහරිත්වා යේන රාජගහං තේන චාරිකං පක්කාමි. අද්දසා ඛෝ ආයස්මා කඞ්ඛාරේවතෝ අන්තරාමග්ගේ ගුළකරණං, ඕක්කමිත්වා ගුළේ පිට්ඨම්පි ඡාරිකම්පි පක්ඛිපන්තේ, දිස්වාන—  “අකප්පියෝ ගුළෝ සාමිසෝ, න කප්පති ගුළෝ විකාලේ පරිභුඤ්ජිතුන්”ති—  කුක්කුච්චායන්තෝ සපරිසෝ ගුළං න පරිභුඤ්ජති. යේපිස්ස සෝතබ්බං මඤ්ඤන්ති, තේපි ගුළං න පරිභුඤ්ජන්ති. භගවතෝ ඒතමත්ථං ආරෝචේසුං. “කිමත්ථාය, භික්ඛවේ, ගුළේ පිට්ඨම්පි ඡාරිකම්පි පක්ඛිපන්තී”ති? “ථද්ධත්ථාය, භගවා”ති. “සචේ, භික්ඛවේ, ථද්ධත්ථාය ගුළේ පිට්ඨම්පි ඡාරිකම්පි පක්ඛිපන්ති, සෝ ච ගුළෝත්වේව සඞ්ඛං ගච්ඡති. අනුජානාමි, භික්ඛවේ, යථාසුඛං ගුළං පරිභුඤ්ජිතුන්”ති.
</Paragraph>

<Paragraph number="1249" book="vi-maha">
අද්දසා ඛෝ ආයස්මා කඞ්ඛාරේවතෝ අන්තරාමග්ගේ වච්චේ මුග්ගං ජාතං, පස්සිත්වා—  “අකප්පියා මුග්ගා; පක්කාපි මුග්ගා ජායන්තී”ති—  කුක්කුච්චායන්තෝ සපරිසෝ මුග්ගං න පරිභුඤ්ජති. යේපිස්ස සෝතබ්බං මඤ්ඤන්ති, තේපි මුග්ගං න පරිභුඤ්ජන්ති. භගවතෝ ඒතමත්ථං ආරෝචේසුං. “සචේ, භික්ඛවේ, පක්කාපි මුග්ගා ජායන්ති, අනුජානාමි, භික්ඛවේ, යථාසුඛං මුග්ගං පරිභුඤ්ජිතුන්”ති.
</Paragraph>

</Division>
<Division number="273" book="vi-maha">

<Paragraph number="1250" book="vi-maha">
තේන ඛෝ පන සමයේන අඤ්ඤතරස්ස භික්ඛුනෝ උදරවාතාබාධෝ හෝති. සෝ ලෝණසෝවීරකං අපායි. තස්ස සෝ උදරවාතාබාධෝ පටිප්පස්සම්භි. භගවතෝ ඒතමත්ථං ආරෝචේසුං. “අනුජානාමි, භික්ඛවේ, ගිලානස්ස ලෝණසෝවීරකං; අගිලානස්ස උදකසම්භින්නං පානපරිභෝගේන පරිභුඤ්ජිතුන්”ති.
</Paragraph>
</Division>