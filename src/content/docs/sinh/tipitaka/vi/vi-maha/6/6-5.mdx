---
title: "6.5 අන්තෝවුට්ඨාදිපටික්ඛේපකථා"
tableOfContents: false
sidebar:
  order: 22
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="274" book="vi-maha">

<Paragraph number="1251" book="vi-maha">
අථ ඛෝ භගවා අනුපුබ්බේන චාරිකං චරමානෝ යේන රාජගහං තදවසරි. තත්‍ර සුදං භගවා රාජගහේ විහරති වේළුවනේ කලන්දකනිවාපේ. තේන ඛෝ පන සමයේන භගවතෝ උදරවාතාබාධෝ හෝති. අථ ඛෝ ආයස්මා ආනන්දෝ—  “පුබ්බේපි භගවතෝ උදරවාතාබාධෝ තේකටුලයාගුයා ඵාසු හෝතී”ති—  සාමං තිලම්පි, තණ්ඩුලම්පි, මුග්ගම්පි විඤ්ඤාපේත්වා, අන්තෝ වාසේත්වා, අන්තෝ සාමං පචිත්වා භගවතෝ උපනාමේසි—  “පිවතු භගවා තේකටුලයාගුන්”ති. ජානන්තාපි තථාගතා පුච්ඡන්ති, ජානන්තාපි න පුච්ඡන්ති; කාලං විදිත්වා පුච්ඡන්ති, කාලං විදිත්වා න පුච්ඡන්ති; අත්ථසංහිතං තථාගතා පුච්ඡන්ති, නෝ අනත්ථසංහිතං. අනත්ථසංහිතේ සේතුඝාතෝ තථාගතානං. ද්වීහි ආකාරේහි බුද්ධා භගවන්තෝ භික්ඛූ පටිපුච්ඡන්ති—  “ධම්මං වා දේසේස්සාම, සාවකානං වා සික්ඛාපදං පඤ්ඤපේස්සාමා”ති.
</Paragraph>

<Paragraph number="1252" book="vi-maha">
අථ ඛෝ භගවා ආයස්මන්තං ආනන්දං ආමන්තේසි—  “කුතායං, ආනන්ද, යාගූ”ති? අථ ඛෝ ආයස්මා ආනන්දෝ භගවතෝ ඒතමත්ථං ආරෝචේසි. විගරහි බුද්ධෝ භගවා—  “අනනුච්ඡවිකං, ආනන්ද, අනනුලෝමිකං, අප්පතිරූපං, අස්සාමණකං, අකප්පියං, අකරණීයං. කථඤ්හි නාම ත්වං, ආනන්ද, ඒවරූපාය බාහුල්ලාය චේතේස්සසි. යදපි, ආනන්ද, අන්තෝ වුට්ඨං තදපි අකප්පියං; යදපි අන්තෝ පක්කං, තදපි අකප්පියං; යදපි සාමං පක්කං, තදපි අකප්පියං. නේතං, ආනන්ද, අප්පසන්නානං වා පසාදාය …පේ…  විගරහිත්වා ධම්මිං කථං කත්වා භික්ඛූ ආමන්තේසි—  “න, භික්ඛවේ, අන්තෝ වුට්ඨං, අන්තෝ පක්කං, සාමං පක්කං පරිභුඤ්ජිතබ්බං. යෝ පරිභුඤ්ජේය්‍ය, ආපත්ති දුක්කටස්ස. අන්තෝ චේ, භික්ඛවේ, වුට්ඨං, අන්තෝ පක්කං, සාමං පක්කං තඤ්චේ පරිභුඤ්ජේය්‍ය, ආපත්ති තිණ්ණං දුක්කටානං. අන්තෝ චේ, භික්ඛවේ, වුට්ඨං, අන්තෝ පක්කං, අඤ්ඤේහි පක්කං, තඤ්චේ පරිභුඤ්ජේය්‍ය, ආපත්ති ද්වින්නං දුක්කටානං. අන්තෝ චේ, භික්ඛවේ, වුට්ඨං, බහි පක්කං, සාමං පක්කං, තඤ්චේ පරිභුඤ්ජේය්‍ය, ආපත්ති ද්වින්නං දුක්කටානං. බහි චේ, භික්ඛවේ, වුට්ඨං, අන්තෝ පක්කං, සාමං පක්කං, තඤ්චේ පරිභුඤ්ජේය්‍ය, ආපත්ති ද්වින්නං දුක්කටානං. අන්තෝ චේ, භික්ඛවේ, වුට්ඨං, බහි පක්කං, අඤ්ඤේහි පක්කං, තඤ්චේ පරිභුඤ්ජේය්‍ය, ආපත්ති දුක්කටස්ස. බහි චේ, භික්ඛවේ, වුට්ඨං, අන්තෝ පක්කං, අඤ්ඤේහි පක්කං, තඤ්චේ පරිභුඤ්ජේය්‍ය, ආපත්ති දුක්කටස්ස. බහි චේ, භික්ඛවේ, වුට්ඨං, බහි පක්කං, සාමං පක්කං, තඤ්චේ පරිභුඤ්ජේය්‍ය, ආපත්ති දුක්කටස්ස. බහි චේ, භික්ඛවේ, වුට්ඨං, බහි පක්කං, අඤ්ඤේහි පක්කං, තඤ්චේ පරිභුඤ්ජේය්‍ය, අනාපත්තී”ති.
</Paragraph>

<Paragraph number="1253" book="vi-maha">
තේන ඛෝ පන සමයේන භික්ඛූ—  “භගවතා සාමංපාකෝ පටික්ඛිත්තෝ”ති—  පුන පාකේ කුක්කුච්චායන්ති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, පුන පාකං පචිතුන්”ති.
</Paragraph>

<Paragraph number="1254" book="vi-maha">
තේන ඛෝ පන සමයේන රාජගහං දුබ්භික්ඛං හෝති. මනුස්සා ලෝණම්පි, තේලම්පි, තණ්ඩුලම්පි, ඛාදනීයම්පි ආරාමං ආහරන්ති. තානි භික්ඛූ බහි වාසේන්ති; උක්කපිණ්ඩකාපි ඛාදන්ති, චෝරාපි හරන්ති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, අන්තෝ වාසේතුන්”ති. අන්තෝ වාසේත්වා බහි පාචේන්ති. දමකා පරිවාරේන්ති. භික්ඛූ අවිස්සට්ඨා පරිභුඤ්ජන්ති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, අන්තෝ පචිතුන්”ති. දුබ්භික්ඛේ කප්පියකාරකා බහුතරං හරන්ති, අප්පතරං භික්ඛූනං දේන්ති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, සාමං පචිතුං. අනුජානාමි, භික්ඛවේ, අන්තෝ වුට්ඨං, අන්තෝ පක්කං, සාමං පක්කන්”ති.
</Paragraph>
</Division>