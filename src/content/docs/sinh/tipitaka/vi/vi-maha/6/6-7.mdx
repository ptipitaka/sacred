---
title: "6.7 පටිග්ගහිතාදිඅනුජානන"
tableOfContents: false
sidebar:
  order: 24
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="277" book="vi-maha">

<Paragraph number="1260" book="vi-maha">
තේන ඛෝ පන සමයේන ආයස්මතෝ උපනන්දස්ස සක්‍යපුත්තස්ස උපට්ඨාකකුලං සංඝස්සත්ථාය ඛාදනීයං පාහේසි—  “අය්‍යස්ස උපනන්දස්ස දස්සේත්වා සංඝස්ස දාතබ්බන්”ති. තේන ඛෝ පන සමයේන ආයස්මා උපනන්දෝ සක්‍යපුත්තෝ ගාමං පිණ්ඩාය පවිට්ඨෝ හෝති. අථ ඛෝ තේ මනුස්සා ආරාමං ගන්ත්වා භික්ඛූ පුච්ඡිංසු—  “කහං, භන්තේ, අය්‍යෝ උපනන්දෝ”ති? “ඒසාවුසෝ, ආයස්මා උපනන්දෝ සක්‍යපුත්තෝ ගාමං පිණ්ඩාය පවිට්ඨෝ”ති. “ඉදං, භන්තේ, ඛාදනීයං අය්‍යස්ස උපනන්දස්ස දස්සේත්වා සංඝස්ස දාතබ්බන්”ති. භගවතෝ ඒතමත්ථං ආරෝචේසුං. “තේන හි, භික්ඛවේ, පටිග්ගහේත්වා නික්ඛිපථ යාව උපනන්දෝ ආගච්ඡතී”ති. අථ ඛෝ ආයස්මා උපනන්දෝ සක්‍යපුත්තෝ පුරේභත්තං කුලානි පයිරුපාසිත්වා දිවා ආගච්ඡති. තේන ඛෝ පන සමයේන භික්ඛූ දුබ්භික්ඛේ අප්පමත්තකේපි පවාරේන්ති, පටිසඞ්ඛාපි පටික්ඛිපන්ති, සබ්බෝ ච සංඝෝ පවාරිතෝ හෝති. භික්ඛූ කුක්කුච්චායන්තා න පටිග්ගණ්හන්ති. “පටිග්ගණ්හථ, භික්ඛවේ, පරිභුඤ්ජථ. අනුජානාමි, භික්ඛවේ, පුරේභත්තං පටිග්ගහිතං භුත්තාවිනා පවාරිතේන අනතිරිත්තං පරිභුඤ්ජිතුන්”ති.
</Paragraph>

</Division>
<Division number="278" book="vi-maha">

<Paragraph number="1261" book="vi-maha">
අථ ඛෝ භගවා රාජගහේ යථාභිරන්තං විහරිත්වා යේන සාවත්ථි තේන චාරිකං පක්කාමි. අනුපුබ්බේන චාරිකං චරමානෝ යේන සාවත්ථි තදවසරි. තත්‍ර සුදං භගවා සාවත්ථියං විහරති ජේතවනේ අනාථපිණ්ඩිකස්ස ආරාමේ. තේන ඛෝ පන සමයේන ආයස්මතෝ සාරිපුත්තස්ස කායඩාහාබාධෝ හෝති. අථ ඛෝ ආයස්මා මහාමෝග්ගල්ලානෝ යේනායස්මා සාරිපුත්තෝ තේනුපසඞ්කමි, උපසඞ්කමිත්වා ආයස්මන්තං සාරිපුත්තං ඒතදවෝච—  “පුබ්බේ තේ, ආවුසෝ සාරිපුත්ත, කායඩාහාබාධෝ කේන ඵාසු හෝතී”ති? “භිසේහි ච මේ, ආවුසෝ, මුළාලිකාහි චා”ති. අථ ඛෝ ආයස්මා මහාමෝග්ගල්ලානෝ සේය්‍යථාපි නාම බලවා පුරිසෝ සමිඤ්ජිතං වා බාහං පසාරේය්‍ය, පසාරිතං වා බාහං සමිඤ්ජේය්‍ය; ඒවමේව ජේතවනේ අන්තරහිතෝ මන්දාකිනියා පෝක්ඛරණියා තීරේ පාතුරහෝසි. අද්දසා ඛෝ අඤ්ඤතරෝ නාගෝ ආයස්මන්තං මහාමෝග්ගල්ලානං දූරතෝව ආගච්ඡන්තං, දිස්වාන ආයස්මන්තං මහාමෝග්ගල්ලානං ඒතදවෝච—  “ඒතු ඛෝ, භන්තේ, අය්‍යෝ මහාමෝග්ගල්ලානෝ. ස්වාගතං, භන්තේ, අය්‍යස්ස මහාමෝග්ගල්ලානස්ස. කේන, භන්තේ, අය්‍යස්ස අත්ථෝ; කිං දම්මී”ති? “භිසේහි ච මේ, ආවුසෝ, අත්ථෝ, මුළාලිකාහි චා”ති.
</Paragraph>

<Paragraph number="1262" book="vi-maha">
අථ ඛෝ සෝ නාගෝ අඤ්ඤතරං නාගං ආණාපේසි—  “තේන හි, භණේ, අය්‍යස්ස භිසේ ච මුළාලිකායෝ ච යාවදත්ථං දේහී”ති. අථ ඛෝ සෝ නාගෝ මන්දාකිනිං පෝක්ඛරණිං ඕගාහේත්වා, සෝණ්ඩාය භිසඤ්ච මුළාලිකඤ්ච අබ්බාහිත්වා, සුවික්ඛාලිතං වික්ඛාලේත්වා, භණ්ඩිකං බන්ධිත්වා යේනායස්මා මහාමෝග්ගල්ලානෝ තේනුපසඞ්කමි. අථ ඛෝ ආයස්මා මහාමෝග්ගල්ලානෝ—  සේය්‍යථාපි නාම බලවා පුරිසෝ සමිඤ්ජිතං වා බාහං පසාරේය්‍ය, පසාරිතං වා බාහං සමිඤ්ජේය්‍ය; ඒවමේව—  මන්දාකිනියා පෝක්ඛරණියා තීරේ අන්තරහිතෝ ජේතවනේ පාතුරහෝසි. සෝපි ඛෝ නාගෝ මන්දාකිනියා පෝක්ඛරණියා තීරේ අන්තරහිතෝ ජේතවනේ පාතුරහෝසි. අථ ඛෝ සෝ නාගෝ ආයස්මතෝ මහාමෝග්ගල්ලානස්ස භිසේ ච මුළාලිකායෝ ච පටිග්ගහාපේත්වා ජේතවනේ අන්තරහිතෝ මන්දාකිනියා පෝක්ඛරණියා තීරේ පාතුරහෝසි. අථ ඛෝ ආයස්මා මහාමෝග්ගල්ලානෝ ආයස්මතෝ සාරිපුත්තස්ස භිසේ ච මුළාලිකායෝ ච උපනාමේසි. අථ ඛෝ ආයස්මතෝ සාරිපුත්තස්ස භිසේ ච මුළාලිකායෝ ච භුත්තස්ස කායඩාහාබාධෝ පටිප්පස්සම්භි. බහූ භිසා ච මුළාලිකායෝ ච අවසිට්ඨා හෝන්ති. තේන ඛෝ පන සමයේන භික්ඛූ දුබ්භික්ඛේ අප්පමත්තකේපි පවාරේන්ති, පටිසඞ්ඛාපි පටික්ඛිපන්ති, සබ්බෝ ච සංඝෝ පවාරිතෝ හෝති. භික්ඛූ කුක්කුච්චායන්තා න පටිග්ගණ්හන්ති. “පටිග්ගණ්හථ, භික්ඛවේ, පරිභුඤ්ජථ. අනුජානාමි, භික්ඛවේ, වනට්ඨං පෝක්ඛරට්ඨං භුත්තාවිනා පවාරිතේන අනතිරිත්තං පරිභුඤ්ජිතුන්”ති.
</Paragraph>

<Paragraph number="1263" book="vi-maha">
තේන ඛෝ පන සමයේන සාවත්ථියං බහුං ඵලඛාදනීයං උප්පන්නං හෝති, කප්පියකාරකෝ ච න හෝති. භික්ඛූ කුක්කුච්චායන්තා ඵලං න පරිභුඤ්ජන්ති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, අබීජං නිබ්බත්තබීජං අකතකප්පං ඵලං පරිභුඤ්ජිතුන්”ති.
</Paragraph>
</Division>