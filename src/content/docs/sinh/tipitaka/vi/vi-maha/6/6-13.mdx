---
title: "6.13 බේලට්ඨකච්චානවත්ථු"
tableOfContents: false
sidebar:
  order: 5
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="284" book="vi-maha">

<Paragraph number="1288" book="vi-maha">
අථ ඛෝ භගවා අන්ධකවින්දේ යථාභිරන්තං විහරිත්වා යේන රාජගහං තේන චාරිකං පක්කාමි, මහතා භික්ඛුසංඝේන සද්ධිං, අඩ්ඪතේලසේහි භික්ඛුසතේහි. තේන ඛෝ පන සමයේන බේලට්ඨෝ කච්චානෝ රාජගහා අන්ධකවින්දං අද්ධානමග්ගප්පටිපන්නෝ හෝති, පඤ්චමත්තේහි සකටසතේහි, සබ්බේහේව ගුළකුම්භපූරේහි. අද්දසා ඛෝ භගවා බේලට්ඨං කච්චානං දූරතෝව ආගච්ඡන්තං, දිස්වාන මග්ගා ඕක්කම්ම අඤ්ඤතරස්මිං රුක්ඛමූලේ නිසීදි.
</Paragraph>

<Paragraph number="1289" book="vi-maha">
අථ ඛෝ බේලට්ඨෝ කච්චානෝ යේන භගවා තේනුපසඞ්කමි, උපසඞ්කමිත්වා භගවන්තං අභිවාදේත්වා ඒකමන්තං අට්ඨාසි. ඒකමන්තං ඨිතෝ ඛෝ බේලට්ඨෝ කච්චානෝ භගවන්තං ඒතදවෝච—  “ඉච්ඡාමහං, භන්තේ, ඒකමේකස්ස භික්ඛුනෝ ඒකමේකං ගුළකුම්භං දාතුන්”ති. “තේන හි ත්වං, කච්චාන, ඒකංයේව ගුළකුම්භං ආහරා”ති. “ඒවං, භන්තේ”ති ඛෝ බේලට්ඨෝ කච්චානෝ භගවතෝ පටිස්සුණිත්වා ඒකංයේව ගුළකුම්භං ආදාය යේන භගවා තේනුපසඞ්කමි, උපසඞ්කමිත්වා භගවන්තං ඒතදවෝච—  “ආභතෝ, භන්තේ, ගුළකුම්භෝ; කථාහං, භන්තේ, පටිපජ්ජාමී”ති? “තේන හි ත්වං, කච්චාන, භික්ඛූනං ගුළං දේහී”ති. “ඒවං, භන්තේ”ති ඛෝ බේලට්ඨෝ කච්චානෝ භගවතෝ පටිස්සුණිත්වා භික්ඛූනං ගුළං දත්වා භගවන්තං ඒතදවෝච—  “දින්නෝ, භන්තේ, භික්ඛූනං ගුළෝ, බහු චායං ගුළෝ අවසිට්ඨෝ. කථාහං, භන්තේ, පටිපජ්ජාමී”ති? “තේන හි ත්වං, කච්චාන, භික්ඛූනං ගුළං යාවදත්ථං දේහී”ති. “ඒවං, භන්තේ”ති ඛෝ බේලට්ඨෝ කච්චානෝ භගවතෝ පටිස්සුණිත්වා භික්ඛූනං ගුළං යාවදත්ථං දත්වා භගවන්තං ඒතදවෝච—  “දින්නෝ, භන්තේ, භික්ඛූනං ගුළෝ යාවදත්ථෝ, බහු චායං ගුළෝ අවසිට්ඨෝ. කථාහං, භන්තේ, පටිපජ්ජාමී”ති? “තේන හි ත්වං, කච්චාන, භික්ඛූ ගුළේහි සන්තප්පේහී”ති. “ඒවං, භන්තේ”ති ඛෝ බේලට්ඨෝ කච්චානෝ භගවතෝ පටිස්සුණිත්වා භික්ඛූ ගුළේහි සන්තප්පේසි. ඒකච්චේ භික්ඛූ පත්තේපි පූරේසුං පරිස්සාවනානිපි ථවිකායෝපි පූරේසුං. අථ ඛෝ බේලට්ඨෝ කච්චානෝ භික්ඛූ ගුළේහි සන්තප්පේත්වා භගවන්තං ඒතදවෝච—  “සන්තප්පිතා, භන්තේ, භික්ඛූ ගුළේහි, බහු චායං ගුළෝ අවසිට්ඨෝ. කථාහං, භන්තේ, පටිපජ්ජාමී”ති? “තේන හි ත්වං, කච්චාන, විඝාසාදානං ගුළං දේහී”ති. “ඒවං, භන්තේ”ති ඛෝ බේලට්ඨෝ කච්චානෝ භගවතෝ පටිස්සුණිත්වා විඝාසාදානං ගුළං දත්වා භගවන්තං ඒතදවෝච—  “දින්නෝ, භන්තේ, විඝාසාදානං ගුළෝ, බහු චායං ගුළෝ අවසිට්ඨෝ. කථාහං, භන්තේ, පටිපජ්ජාමී”ති? “තේන හි ත්වං, කච්චාන, විඝාසාදානං ගුළං යාවදත්ථං දේහී”ති. “ඒවං, භන්තේ”ති ඛෝ බේලට්ඨෝ කච්චානෝ භගවතෝ පටිස්සුණිත්වා විඝාසාදානං ගුළං යාවදත්ථං දත්වා භගවන්තං ඒතදවෝච—  “දින්නෝ, භන්තේ, විඝාසාදානං ගුළෝ යාවදත්ථෝ, බහු චායං ගුළෝ අවසිට්ඨෝ. කථාහං, භන්තේ, පටිපජ්ජාමී”ති? “තේන හි ත්වං, කච්චාන, විඝාසාදේ ගුළේහි සන්තප්පේහී”ති. “ඒවං, භන්තේ”ති ඛෝ බේලට්ඨෝ කච්චානෝ භගවතෝ පටිස්සුණිත්වා විඝාසාදේ ගුළේහි සන්තප්පේසි. ඒකච්චේ විඝාසාදා කෝලම්බේපි ඝටේපි පූරේසුං, පිටකානිපි උච්ඡඞ්ගේපි පූරේසුං. අථ ඛෝ බේලට්ඨෝ කච්චානෝ විඝාසාදේ ගුළේහි සන්තප්පේත්වා භගවන්තං ඒතදවෝච—  “සන්තප්පිතා, භන්තේ, විඝාසාදා ගුළේහි, බහු චායං ගුළෝ අවසිට්ඨෝ. කථාහං, භන්තේ, පටිපජ්ජාමී”ති? “නාහං තං, කච්චාන, පස්සාමි සදේවකේ ලෝකේ සමාරකේ සබ්‍රහ්මකේ සස්සමණබ්‍රාහ්මණියා පජාය සදේවමනුස්සාය යස්ස සෝ ගුළෝ පරිභුත්තෝ සම්මා පරිණාමං ගච්ඡේය්‍ය, අඤ්ඤත්‍ර තථාගතස්ස වා තථාගතසාවකස්ස වා. තේන හි ත්වං, කච්චාන, තං ගුළං අප්පහරිතේ වා ඡඩ්ඩේහි, අප්පාණකේ වා උදකේ ඕපිලාපේහී”ති. “ඒවං, භන්තේ”ති ඛෝ බේලට්ඨෝ කච්චානෝ භගවතෝ පටිස්සුණිත්වා තං ගුළං අප්පාණකේ උදකේ ඕපිලාපේති. අථ ඛෝ සෝ ගුළෝ උදකේ පක්ඛිත්තෝ චිච්චිටායති චිටිචිටායති පධූපායති සම්පධූපායති. සේය්‍යථාපි නාම ඵාලෝ දිවසංසන්තත්තෝ උදකේ පක්ඛිත්තෝ චිච්චිටායති චිටිචිටායති පධූපායති සම්පධූපායති; ඒවමේව සෝ ගුළෝ උදකේ පක්ඛිත්තෝ චිච්චිටායති චිටිචිටායති පධූපායති සම්පධූපායති.
</Paragraph>

<Paragraph number="1290" book="vi-maha">
අථ ඛෝ බේලට්ඨෝ කච්චානෝ සංවිග්ගෝ ලෝමහට්ඨජාතෝ යේන භගවා තේනුපසඞ්කමි, උපසඞ්කමිත්වා භගවන්තං අභිවාදේත්වා ඒකමන්තං නිසීදි. ඒකමන්තං නිසින්නස්ස ඛෝ බේලට්ඨස්ස කච්චානස්ස භගවා අනුපුබ්බිං කථං කථේසි, සේය්‍යථිදං—  දානකථං සීලකථං සග්ගකථං, කාමානං ආදීනවං ඕකාරං සංකිලේසං, නේක්ඛම්මේ ආනිසංසං පකාසේසි. යදා භගවා අඤ්ඤාසි බේලට්ඨං කච්චානං කල්ලචිත්තං, මුදුචිත්තං, විනීවරණචිත්තං, උදග්ගචිත්තං, පසන්නචිත්තං, අථ යා බුද්ධානං සාමුක්කංසිකා ධම්මදේසනා, තං පකාසේසි …පේ…  ඒවමේව බේලට්ඨස්ස කච්චානස්ස තස්මිංයේව ආසනේ විරජං වීතමලං ධම්මචක්ඛුං උදපාදි—  “යං කිඤ්චි සමුදයධම්මං, සබ්බං තං නිරෝධධම්මන්”ති. අථ ඛෝ බේලට්ඨෝ කච්චානෝ දිට්ඨධම්මෝ පත්තධම්මෝ විදිතධම්මෝ පරියෝගාළ්හධම්මෝ තිණ්ණවිචිකිච්ඡෝ විගතකථංකථෝ වේසාරජ්ජප්පත්තෝ අපරප්පච්චයෝ සත්ථුසාසනේ භගවන්තං ඒතදවෝච—  “අභික්කන්තං, භන්තේ, අභික්කන්තං, භන්තේ. සේය්‍යථාපි, භන්තේ, නික්කුජ්ජිතං වා උක්කුජ්ජේය්‍ය …පේ…  ඒවමේවං ඛෝ භගවතා අනේකපරියායේන ධම්මෝ පකාසිතෝ. ඒසාහං, භන්තේ, භගවන්තං සරණං ගච්ඡාමි, ධම්මඤ්ච, භික්ඛුසංඝඤ්ච. උපාසකං මං භගවා ධාරේතු අජ්ජතග්ගේ පාණුපේතං සරණගතන්”ති.
</Paragraph>

<Paragraph number="1291" book="vi-maha">
අථ ඛෝ භගවා අනුපුබ්බේන චාරිකං චරමානෝ යේන රාජගහං තදවසරි. තත්‍ර සුදං භගවා රාජගහේ විහරති වේළුවනේ කලන්දකනිවාපේ. තේන ඛෝ පන සමයේන රාජගහේ ගුළෝ උස්සන්නෝ හෝති. භික්ඛූ—  “ගිලානස්සේව භගවතා ගුළෝ අනුඤ්ඤාතෝ, නෝ අගිලානස්සා”ති—  කුක්කුච්චායන්තා ගුළං න භුඤ්ජන්ති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, ගිලානස්ස ගුළං, අගිලානස්ස ගුළෝදකන්”ති.
</Paragraph>
</Division>