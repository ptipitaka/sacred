---
title: "6.25 වුඩ්ඪපබ්බජිතවත්ථු"
tableOfContents: false
sidebar:
  order: 18
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="303" book="vi-maha">

<Paragraph number="1363" book="vi-maha">
අථ ඛෝ භගවා කුසිනාරායං යථාභිරන්තං විහරිත්වා යේන ආතුමා තේන චාරිකං පක්කාමි මහතා භික්ඛුසංඝේන සද්ධිං අඩ්ඪතේලසේහි භික්ඛුසතේහි. තේන ඛෝ පන සමයේන අඤ්ඤතරෝ වුඩ්ඪපබ්බජිතෝ ආතුමායං පටිවසති නහාපිතපුබ්බෝ. තස්ස ද්වේ දාරකා හෝන්ති, මඤ්ජුකා පටිභානේය්‍යකා, දක්ඛා පරියෝදාතසිප්පා සකේ ආචරියකේ නහාපිතකම්මේ. අස්සෝසි ඛෝ සෝ වුඩ්ඪපබ්බජිතෝ—  “භගවා කිර ආතුමං ආගච්ඡති මහතා භික්ඛුසංඝේන සද්ධිං අඩ්ඪතේලසේහි භික්ඛුසතේහී”ති. අථ ඛෝ සෝ වුඩ්ඪපබ්බජිතෝ තේ දාරකේ ඒතදවෝච—  “භගවා කිර, තාතා, ආතුමං ආගච්ඡති මහතා භික්ඛුසංඝේන සද්ධිං අඩ්ඪතේලසේහි භික්ඛුසතේහි. ගච්ඡථ තුම්හේ, තාතා, ඛුරභණ්ඩං ආදාය නාළියාවාපකේන අනුඝරකං අනුඝරකං ආහිණ්ඩථ, ලෝණම්පි, තේලම්පි, තණ්ඩුලම්පි, ඛාදනීයම්පි සංහරථ, භගවතෝ ආගතස්ස යාගුපානං කරිස්සාමා”ති. “ඒවං, තාතා”ති ඛෝ තේ දාරකා තස්ස වුඩ්ඪපබ්බජිතස්ස පටිස්සුණිත්වා ඛුරභණ්ඩං ආදාය නාළියාවාපකේන අනුඝරකං අනුඝරකං ආහිණ්ඩන්ති, ලෝණම්පි, තේලම්පි, තණ්ඩුලම්පි, ඛාදනීයම්පි සංහරන්තා. මනුස්සා තේ දාරකේ මඤ්ජුකේ පටිභානේය්‍යකේ පස්සිත්වා යේපි න කාරාපේතුකාමා තේපි කාරාපේන්ති, කාරාපේත්වාපි බහුං දේන්ති. අථ ඛෝ තේ දාරකා බහුං ලෝණම්පි, තේලම්පි, තණ්ඩුලම්පි, ඛාදනීයම්පි සංහරිංසු.
</Paragraph>

<Paragraph number="1364" book="vi-maha">
අථ ඛෝ භගවා අනුපුබ්බේන චාරිකං චරමානෝ යේන ආතුමා තදවසරි. තත්‍ර සුදං භගවා ආතුමායං විහරති භුසාගාරේ. අථ ඛෝ සෝ වුඩ්ඪපබ්බජිතෝ තස්සා රත්තියා අච්චයේන පහූතං යාගුං පටියාදාපේත්වා භගවතෝ උපනාමේසි—  “පටිග්ගණ්හාතු මේ, භන්තේ, භගවා යාගුන්”ති. ජානන්තාපි තථාගතා පුච්ඡන්ති …පේ…  සාවකානං වා සික්ඛාපදං පඤ්ඤපේස්සාමාති. අථ ඛෝ භගවා තං වුඩ්ඪපබ්බජිතං ඒතදවෝච—  “කුතායං, භික්ඛු, යාගූ”ති? අථ ඛෝ සෝ වුඩ්ඪපබ්බජිතෝ භගවතෝ ඒතමත්ථං ආරෝචේසි. විගරහි බුද්ධෝ භගවා—  “අනනුච්ඡවිකං, මෝඝපුරිස, අනනුලෝමිකං අප්පතිරූපං අස්සාමණකං අකප්පියං අකරණීයං. කථඤ්හි නාම ත්වං, මෝඝපුරිස, පබ්බජිතෝ අකප්පියේ සමාදපේස්සසි. නේතං, මෝඝපුරිස, අප්පසන්නානං වා පසාදාය …පේ…  විගරහිත්වා ධම්මිං කථං කත්වා භික්ඛූ ආමන්තේසි—  “න, භික්ඛවේ, පබ්බජිතේන අකප්පියේ සමාදපේතබ්බං, යෝ සමාදපේය්‍ය, ආපත්ති දුක්කටස්ස. න ච, භික්ඛවේ, නහාපිතපුබ්බේන ඛුරභණ්ඩං පරිහරිතබ්බං. යෝ පරිහරේය්‍ය, ආපත්ති දුක්කටස්සා”ති.
</Paragraph>

<Paragraph number="1365" book="vi-maha">
අථ ඛෝ භගවා ආතුමායං යථාභිරන්තං විහරිත්වා යේන සාවත්ථි තේන චාරිකං පක්කාමි. අනුපුබ්බේන චාරිකං චරමානෝ යේන සාවත්ථි තදවසරි. තත්‍ර සුදං භගවා සාවත්ථියං විහරති ජේතවනේ අනාථපිණ්ඩිකස්ස ආරාමේ. තේන ඛෝ පන සමයේන සාවත්ථියං බහුං ඵලඛාදනීයං උප්පන්නං හෝති. අථ ඛෝ භික්ඛූනං ඒතදහෝසි—  “කිං නු ඛෝ භගවතා ඵලඛාදනීයං අනුඤ්ඤාතං, කිං අනනුඤ්ඤාතන්”ති? භගවතෝ ඒතමත්ථං ආරෝචේසුං. “අනුජානාමි, භික්ඛවේ, සබ්බං ඵලඛාදනීයන්”ති.
</Paragraph>

</Division>
<Division number="304" book="vi-maha">

<Paragraph number="1366" book="vi-maha">
තේන ඛෝ පන සමයේන සංඝිකානි බීජානි පුග්ගලිකාය භූමියා රෝපියන්ති, පුග්ගලිකානි බීජානි සංඝිකාය භූමියා රෝපියන්ති. භගවතෝ ඒතමත්ථං ආරෝචේසුං. “සංඝිකානි, භික්ඛවේ, බීජානි පුග්ගලිකාය භූමියා රෝපිතානි භාගං දත්වා පරිභුඤ්ජිතබ්බානි. පුග්ගලිකානි බීජානි සංඝිකාය භූමියා රෝපිතානි භාගං දත්වා පරිභුඤ්ජිතබ්බානී”ති.
</Paragraph>
</Division>