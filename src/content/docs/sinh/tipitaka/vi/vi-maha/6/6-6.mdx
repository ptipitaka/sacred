---
title: "6.6 උග්ගහිතපටිග්ගහණ"
tableOfContents: false
sidebar:
  order: 23
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="275" book="vi-maha">

<Paragraph number="1255" book="vi-maha">
තේන ඛෝ පන සමයේන සම්බහුලා භික්ඛූ කාසීසු වස්සංවුට්ඨා රාජගහං ගච්ඡන්තා භගවන්තං දස්සනාය අන්තරාමග්ගේ න ලභිංසු ලූඛස්ස වා පණීතස්ස වා භෝජනස්ස යාවදත්ථං පාරිපූරිං; බහුඤ්ච ඵලඛාදනීයං අහෝසි; කප්පියකාරකෝ ච න අහෝසි. අථ ඛෝ තේ භික්ඛූ කිලන්තරූපා යේන රාජගහං වේළුවනං කලන්දකනිවාපෝ, යේන භගවා තේනුපසඞ්කමිංසු, උපසඞ්කමිත්වා භගවන්තං අභිවාදේත්වා ඒකමන්තං නිසීදිංසු. ආචිණ්ණං ඛෝ පනේතං බුද්ධානං භගවන්තානං ආගන්තුකේහි භික්ඛූහි සද්ධිං පටිසම්මෝදිතුං. අථ ඛෝ භගවා තේ භික්ඛූ ඒතදවෝච—  “කච්චි, භික්ඛවේ, ඛමනීයං, කච්චි යාපනීයං, කච්චිත්ථ අප්පකිලමථේන අද්ධානං ආගතා; කුතෝ ච තුම්හේ, භික්ඛවේ, ආගච්ඡථා”ති? “ඛමනීයං, භගවා, යාපනීයං, භගවා. ඉධ මයං, භන්තේ, කාසීසු වස්සංවුට්ඨා රාජගහං ආගච්ඡන්තා භගවන්තං දස්සනාය අන්තරාමග්ගේ න ලභිම්හා ලූඛස්ස වා පණීතස්ස වා භෝජනස්ස යාවදත්ථං පාරිපූරිං; බහුඤ්ච ඵලඛාදනීයං අහෝසි; කප්පියකාරකෝ ච න අහෝසි; තේන මයං කිලන්තරූපා අද්ධානං ආගතා”ති. අථ ඛෝ භගවා ඒතස්මිං නිදානේ ඒතස්මිං පකරණේ ධම්මිං කථං කත්වා භික්ඛූ ආමන්තේසි—  “අනුජානාමි, භික්ඛවේ, යත්ථ ඵලඛාදනීයං පස්සති, කප්පියකාරකෝ ච න හෝති, සාමං ගහේත්වා, හරිත්වා, කප්පියකාරකේ පස්සිත්වා, භූමියං නික්ඛිපිත්වා, පටිග්ගහාපේත්වා පරිභුඤ්ජිතුං. අනුජානාමි, භික්ඛවේ, උග්ගහිතං පටිග්ගහිතුන්”ති.
</Paragraph>

</Division>
<Division number="276" book="vi-maha">

<Paragraph number="1256" book="vi-maha">
තේන ඛෝ පන සමයේන අඤ්ඤතරස්ස බ්‍රාහ්මණස්ස නවා ච තිලා නවඤ්ච මධු උප්පන්නා හෝන්ති. අථ ඛෝ තස්ස බ්‍රාහ්මණස්ස ඒතදහෝසි—  “යන්නූනාහං නවේ ච තිලේ නවඤ්ච මධුං බුද්ධප්පමුඛස්ස භික්ඛුසංඝස්ස දදේය්‍යන්”ති. අථ ඛෝ සෝ බ්‍රාහ්මණෝ යේන භගවා තේනුපසඞ්කමි, උපසඞ්කමිත්වා භගවතා සද්ධිං පටිසම්මෝදි, සම්මෝදනීයං කථං සාරණීයං වීතිසාරේත්වා ඒකමන්තං අට්ඨාසි. ඒකමන්තං ඨිතෝ ඛෝ සෝ බ්‍රාහ්මණෝ භගවන්තං ඒතදවෝච—  “අධිවාසේතු මේ භවං ගෝතමෝ ස්වාතනාය භත්තං, සද්ධිං භික්ඛුසංඝේනා”ති. අධිවාසේසි භගවා තුණ්හීභාවේන. අථ ඛෝ සෝ බ්‍රාහ්මණෝ භගවතෝ අධිවාසනං විදිත්වා පක්කාමි. අථ ඛෝ සෝ බ්‍රාහ්මණෝ තස්සා රත්තියා අච්චයේන පණීතං ඛාදනීයං භෝජනීයං පටියාදාපේත්වා භගවතෝ කාලං ආරෝචාපේසි—  “කාලෝ, භෝ ගෝතම, නිට්ඨිතං භත්තන්”ති.
</Paragraph>

<Paragraph number="1257" book="vi-maha">
අථ ඛෝ භගවා පුබ්බණ්හසමයං නිවාසේත්වා පත්තචීවරමාදාය යේන තස්ස බ්‍රාහ්මණස්ස නිවේසනං තේනුපසඞ්කමි, උපසඞ්කමිත්වා පඤ්ඤත්තේ ආසනේ නිසීදි, සද්ධිං භික්ඛුසංඝේන. අථ ඛෝ සෝ බ්‍රාහ්මණෝ බුද්ධප්පමුඛං භික්ඛුසංඝං පණීතේන ඛාදනීයේන භෝජනීයේන සහත්ථා සන්තප්පේත්වා සම්පවාරේත්වා භගවන්තං භුත්තාවිං ඕනීතපත්තපාණිං ඒකමන්තං නිසීදි. ඒකමන්තං නිසින්නං ඛෝ තං බ්‍රාහ්මණං භගවා ධම්මියා කථාය සන්දස්සේත්වා, සමාදපේත්වා, සමුත්තේජේත්වා, සම්පහංසේත්වා උට්ඨායාසනා පක්කාමි.
</Paragraph>

<Paragraph number="1258" book="vi-maha">
අථ ඛෝ තස්ස බ්‍රාහ්මණස්ස අචිරපක්කන්තස්ස භගවතෝ ඒතදහෝසි—  “යේසං ඛෝ මයා අත්ථාය බුද්ධප්පමුඛෝ භික්ඛුසංඝෝ නිමන්තිතෝ, ‘නවේ ච තිලේ නවඤ්ච මධුං දස්සාමී’ති, තේ මයා පමුට්ඨා දාතුං. යන්නූනාහං නවේ ච තිලේ නවඤ්ච මධුං කෝලම්බේහි ච ඝටේහි ච ආරාමං හරාපේය්‍යන්”ති. අථ ඛෝ සෝ බ්‍රාහ්මණෝ නවේ ච තිලේ නවඤ්ච මධුං කෝලම්බේහි ච ඝටේහි ච ආරාමං හරාපේත්වා යේන භගවා තේනුපසඞ්කමි, උපසඞ්කමිත්වා ඒකමන්තං අට්ඨාසි. ඒකමන්තං ඨිතෝ ඛෝ සෝ බ්‍රාහ්මණෝ භගවන්තං ඒතදවෝච—  “යේසං ඛෝ මයා, භෝ ගෝතම, අත්ථාය බුද්ධප්පමුඛෝ භික්ඛුසංඝෝ නිමන්තිතෝ, ‘නවේ ච තිලේ නවඤ්ච මධුං දස්සාමී’ති, තේ මයා පමුට්ඨා දාතුං. පටිග්ගණ්හාතු මේ භවං ගෝතමෝ නවේ ච තිලේ නවඤ්ච මධුන්”ති. “තේන හි, බ්‍රාහ්මණ, භික්ඛූනං දේහී”ති.
</Paragraph>

<Paragraph number="1259" book="vi-maha">
තේන ඛෝ පන සමයේන භික්ඛූ දුබ්භික්ඛේ අප්පමත්තකේපි පවාරේන්ති, පටිසඞ්ඛාපි පටික්ඛිපන්ති, සබ්බෝ ච සංඝෝ පවාරිතෝ හෝති. භික්ඛූ කුක්කුච්චායන්තා න පටිග්ගණ්හන්ති. “පටිග්ගණ්හථ, භික්ඛවේ, පරිභුඤ්ජථ. අනුජානාමි, භික්ඛවේ, තතෝ නීහටං භුත්තාවිනා පවාරිතේන අනතිරිත්තං පරිභුඤ්ජිතුන්”ති.
</Paragraph>
</Division>