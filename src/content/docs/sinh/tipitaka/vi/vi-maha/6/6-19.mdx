---
title: "6.19 සීහසේනාපතිවත්ථු"
tableOfContents: false
sidebar:
  order: 11
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="290" book="vi-maha">

<Paragraph number="1317" book="vi-maha">
තේන ඛෝ පන සමයේන අභිඤ්ඤාතා අභිඤ්ඤාතා ලිච්ඡවී සන්ධාගාරේ සන්නිසින්නා සන්නිපතිතා අනේකපරියායේන බුද්ධස්ස වණ්ණං භාසන්ති, ධම්මස්ස වණ්ණං භාසන්ති, සංඝස්ස වණ්ණං භාසන්ති. තේන ඛෝ පන සමයේන සීහෝ සේනාපති නිගණ්ඨසාවකෝ තස්සං පරිසායං නිසින්නෝ හෝති. අථ ඛෝ සීහස්ස සේනාපතිස්ස ඒතදහෝසි—  “නිස්සංසයං ඛෝ සෝ භගවා අරහං සම්මාසම්බුද්ධෝ භවිස්සති, තථා හිමේ අභිඤ්ඤාතා අභිඤ්ඤාතා ලිච්ඡවී සන්ධාගාරේ සන්නිසින්නා සන්නිපතිතා අනේකපරියායේන බුද්ධස්ස වණ්ණං භාසන්ති, ධම්මස්ස වණ්ණං භාසන්ති, සංඝස්ස වණ්ණං භාසන්ති. යන්නූනාහං තං භගවන්තං දස්සනාය උපසඞ්කමේය්‍යං අරහන්තං සම්මාසම්බුද්ධන්”ති. අථ ඛෝ සීහෝ සේනාපති යේන නිගණ්ඨෝ නාටපුත්තෝ තේනුපසඞ්කමි, උපසඞ්කමිත්වා නිගණ්ඨං නාටපුත්තං ඒතදවෝච—  “ඉච්ඡාමහං, භන්තේ, සමණං ගෝතමං දස්සනාය උපසඞ්කමිතුන්”ති. “කිං පන ත්වං, සීහ, කිරියවාදෝ සමානෝ අකිරියවාදං සමණං ගෝතමං දස්සනාය උපසඞ්කමිස්සසි? සමණෝ හි, සීහ, ගෝතමෝ අකිරියවාදෝ අකිරියාය ධම්මං දේසේති, තේන ච සාවකේ විනේතී”ති. අථ ඛෝ සීහස්ස සේනාපතිස්ස යෝ අහෝසි ගමිකාභිසඞ්ඛාරෝ භගවන්තං දස්සනාය, සෝ පටිප්පස්සම්භි.
</Paragraph>

<Paragraph number="1318" book="vi-maha">
දුතියම්පි ඛෝ අභිඤ්ඤාතා අභිඤ්ඤාතා ලිච්ඡවී සන්ධාගාරේ සන්නිසින්නා සන්නිපතිතා අනේකපරියායේන බුද්ධස්ස වණ්ණං භාසන්ති, ධම්මස්ස වණ්ණං භාසන්ති, සංඝස්ස වණ්ණං භාසන්ති. දුතියම්පි ඛෝ සීහස්ස සේනාපතිස්ස ඒතදහෝසි—  “නිස්සංසයං ඛෝ සෝ භගවා අරහං සම්මාසම්බුද්ධෝ භවිස්සති, තථා හිමේ අභිඤ්ඤාතා අභිඤ්ඤාතා ලිච්ඡවී සන්ධාගාරේ සන්නිසින්නා සන්නිපතිතා අනේකපරියායේන බුද්ධස්ස වණ්ණං භාසන්ති, ධම්මස්ස වණ්ණං භාසන්ති, සංඝස්ස වණ්ණං භාසන්ති. යන්නූනාහං තං භගවන්තං දස්සනාය උපසඞ්කමේය්‍යං අරහන්තං සම්මාසම්බුද්ධන්”ති. දුතියම්පි ඛෝ සීහෝ සේනාපති යේන නිගණ්ඨෝ නාටපුත්තෝ තේනුපසඞ්කමි, උපසඞ්කමිත්වා නිගණ්ඨං නාටපුත්තං ඒතදවෝච—  “ඉච්ඡාමහං, භන්තේ, සමණං ගෝතමං දස්සනාය උපසඞ්කමිතුන්”ති. “කිං පන ත්වං, සීහ, කිරියවාදෝ සමානෝ අකිරියවාදං සමණං ගෝතමං දස්සනාය උපසඞ්කමිස්සසි? සමණෝ හි, සීහ, ගෝතමෝ අකිරියවාදෝ අකිරියාය ධම්මං දේසේති, තේන ච සාවකේ විනේතී”ති. දුතියම්පි ඛෝ සීහස්ස සේනාපතිස්ස යෝ අහෝසි ගමිකාභිසඞ්ඛාරෝ භගවන්තං දස්සනාය, සෝ පටිප්පස්සම්භි.
</Paragraph>

<Paragraph number="1319" book="vi-maha">
තතියම්පි ඛෝ අභිඤ්ඤාතා අභිඤ්ඤාතා ලිච්ඡවී සන්ධාගාරේ සන්නිසින්නා සන්නිපතිතා අනේකපරියායේන බුද්ධස්ස වණ්ණං භාසන්ති, ධම්මස්ස වණ්ණං භාසන්ති, සංඝස්ස වණ්ණං භාසන්ති. තතියම්පි ඛෝ සීහස්ස සේනාපතිස්ස ඒතදහෝසි—  “නිස්සංසයං ඛෝ සෝ භගවා අරහං සම්මාසම්බුද්ධෝ භවිස්සති, තථා හිමේ අභිඤ්ඤාතා අභිඤ්ඤාතා ලිච්ඡවී සන්ධාගාරේ සන්නිසින්නා සන්නිපතිතා අනේකපරියායේන බුද්ධස්ස වණ්ණං භාසන්ති, ධම්මස්ස වණ්ණං භාසන්ති, සංඝස්ස වණ්ණං භාසන්ති. කිඤ්හි මේ කරිස්සන්ති නිගණ්ඨා අපලෝකිතා වා අනපලෝකිතා වා? යන්නූනාහං අනපලෝකේත්වාව නිගණ්ඨේ තං භගවන්තං දස්සනාය උපසඞ්කමේය්‍යං අරහන්තං සම්මාසම්බුද්ධන්”ති.
</Paragraph>

<Paragraph number="1320" book="vi-maha">
අථ ඛෝ සීහෝ සේනාපති පඤ්චහි රථසතේහි දිවාදිවස්ස වේසාලියා නිය්‍යාසි භගවන්තං දස්සනාය. යාවතිකා යානස්ස භූමි, යානේන ගන්ත්වා යානා පච්චෝරෝහිත්වා පත්තිකෝව යේන භගවා තේනුපසඞ්කමි; උපසඞ්කමිත්වා භගවන්තං අභිවාදේත්වා ඒකමන්තං නිසීදි. ඒකමන්තං නිසින්නෝ ඛෝ සීහෝ සේනාපති භගවන්තං ඒතදවෝච—  “සුතං මේ තං, භන්තේ—  ‘අකිරියවාදෝ සමණෝ ගෝතමෝ අකිරියාය ධම්මං දේසේති, තේන ච සාවකේ විනේතී’ති. යේ තේ, භන්තේ, ඒවමාහංසු—  ‘අකිරියවාදෝ සමණෝ ගෝතමෝ, අකිරියාය ධම්මං දේසේති, තේන ච සාවකේ විනේතී’ති. කච්චි තේ, භන්තේ, භගවතෝ වුත්තවාදිනෝ, න ච භගවන්තං අභූතේන අබ්භාචික්ඛන්ති, ධම්මස්ස චානුධම්මං බ්‍යාකරෝන්ති, න ච කෝචි සහධම්මිකෝ වාදානුවාදෝ ගාරය්හං ඨානං ආගච්ඡති? අනබ්භක්ඛාතුකාමා හි මයං, භන්තේ, භගවන්තන්”ති.
</Paragraph>

</Division>
<Division number="291" book="vi-maha">

<Paragraph number="1321" book="vi-maha">
“අත්ථි, සීහ, පරියායෝ, යේන මං පරියායේන සම්මා වදමානෝ වදේය්‍ය—  අකිරියවාදෝ සමණෝ ගෝතමෝ, අකිරියාය ධම්මං දේසේති, තේන ච සාවකේ විනේතීති. අත්ථි, සීහ, පරියායෝ, යේන මං පරියායේන සම්මා වදමානෝ වදේය්‍ය—  කිරියවාදෝ සමණෝ ගෝතමෝ කිරියාය ධම්මං දේසේති, තේන ච සාවකේ විනේතීති. අත්ථි, සීහ, පරියායෝ, යේන මං පරියායේන සම්මා වදමානෝ වදේය්‍ය—  උච්ඡේදවාදෝ සමණෝ ගෝතමෝ උච්ඡේදාය ධම්මං දේසේති, තේන ච සාවකේ විනේතීති. අත්ථි, සීහ, පරියායෝ, යේන මං පරියායේන සම්මා වදමානෝ වදේය්‍ය—  ජේගුච්ඡී සමණෝ ගෝතමෝ, ජේගුච්ඡිතාය ධම්මං දේසේති, තේන ච සාවකේ විනේතීති. අත්ථි, සීහ, පරියායෝ, යේන මං පරියායේන සම්මා වදමානෝ වදේය්‍ය—  වේනයිකෝ සමණෝ ගෝතමෝ, විනයාය ධම්මං දේසේති, තේන ච සාවකේ විනේතීති. අත්ථි, සීහ, පරියායෝ, යේන මං පරියායේන සම්මා වදමානෝ වදේය්‍ය—  තපස්සී සමණෝ ගෝතමෝ, තපස්සිතාය ධම්මං දේසේති, තේන ච සාවකේ විනේතීති. අත්ථි, සීහ, පරියායෝ, යේන මං පරියායේන සම්මා වදමානෝ වදේය්‍ය—  අපගබ්භෝ සමණෝ ගෝතමෝ, අපගබ්භතාය ධම්මං දේසේති, තේන ච සාවකේ විනේතීති. අත්ථි, සීහ, පරියායෝ, යේන මං පරියායේන සම්මා වදමානෝ වදේය්‍ය—  අස්සත්ථෝ සමණෝ ගෝතමෝ, අස්සාසාය ධම්මං දේසේති, තේන ච සාවකේ විනේතීති.
</Paragraph>

</Division>
<Division number="292" book="vi-maha">

<Paragraph number="1322" book="vi-maha">
කතමෝ ච, සීහ, පරියායෝ, යේන මං පරියායේන සම්මා වදමානෝ වදේය්‍ය—  අකිරියවාදෝ සමණෝ ගෝතමෝ, අකිරියාය ධම්මං දේසේති, තේන ච සාවකේ විනේතීති? අහඤ්හි, සීහ, අකිරියං වදාමි කායදුච්චරිතස්ස වචීදුච්චරිතස්ස මනෝදුච්චරිතස්ස; අනේකවිහිතානං පාපකානං අකුසලානං ධම්මානං අකිරියං වදාමි. අයං ඛෝ, සීහ, පරියායෝ, යේන මං පරියායේන සම්මා වදමානෝ වදේය්‍ය—  අකිරියවාදෝ සමණෝ ගෝතමෝ, අකිරියාය ධම්මං දේසේති, තේන ච සාවකේ විනේතීති.
</Paragraph>

<Paragraph number="1323" book="vi-maha">
කතමෝ ච, සීහ, පරියායෝ, යේන මං පරියායේන සම්මා වදමානෝ වදේය්‍ය—  කිරියවාදෝ සමණෝ ගෝතමෝ, කිරියාය ධම්මං දේසේති, තේන ච සාවකේ විනේතීති? අහඤ්හි, සීහ, කිරියං වදාමි කායසුචරිතස්ස වචීසුචරිතස්ස මනෝසුචරිතස්ස, අනේකවිහිතානං කුසලානං ධම්මානං කිරියං වදාමි. අයං ඛෝ, සීහ, පරියායෝ, යේන මං පරියායේන සම්මා වදමානෝ වදේය්‍ය—  කිරියවාදෝ සමණෝ ගෝතමෝ, කිරියාය ධම්මං දේසේති, තේන ච සාවකේ විනේතීති.
</Paragraph>

<Paragraph number="1324" book="vi-maha">
කතමෝ ච, සීහ, පරියායෝ, යේන මං පරියායේන සම්මා වදමානෝ වදේය්‍ය—  උච්ඡේදවාදෝ සමණෝ ගෝතමෝ, උච්ඡේදාය ධම්මං දේසේති, තේන ච සාවකේ විනේතීති? අහඤ්හි, සීහ, උච්ඡේදං වදාමි රාගස්ස දෝසස්ස මෝහස්ස; අනේකවිහිතානං පාපකානං අකුසලානං ධම්මානං උච්ඡේදං වදාමි. අයං ඛෝ, සීහ, පරියායෝ, යේන මං පරියායේන සම්මා වදමානෝ වදේය්‍ය—  උච්ඡේදවාදෝ සමණෝ ගෝතමෝ උච්ඡේදාය ධම්මං දේසේති, තේන ච සාවකේ විනේතීති.
</Paragraph>

<Paragraph number="1325" book="vi-maha">
කතමෝ ච, සීහ, පරියායෝ, යේන මං පරියායේන සම්මා වදමානෝ වදේය්‍ය—  ජේගුච්ඡී සමණෝ ගෝතමෝ, ජේගුච්ඡිතාය ධම්මං දේසේති, තේන ච සාවකේ විනේතීති? අහඤ්හි, සීහ, ජිගුච්ඡාමි කායදුච්චරිතේන වචීදුච්චරිතේන මනෝදුච්චරිතේන; අනේකවිහිතානං පාපකානං අකුසලානං ධම්මානං සමාපත්තියා ජිගුච්ඡාමි. අයං ඛෝ, සීහ, පරියායෝ, යේන මං පරියායේන සම්මා වදමානෝ වදේය්‍ය—  ජේගුච්ඡී සමණෝ ගෝතමෝ, ජේගුච්ඡිතාය ධම්මං දේසේති, තේන ච සාවකේ විනේතීති.
</Paragraph>

<Paragraph number="1326" book="vi-maha">
කතමෝ ච, සීහ, පරියායෝ, යේන මං පරියායේන සම්මා වදමානෝ වදේය්‍ය—  වේනයිකෝ සමණෝ ගෝතමෝ, විනයාය ධම්මං දේසේති, තේන ච සාවකේ විනේතීති? අහඤ්හි, සීහ, විනයාය ධම්මං දේසේමි රාගස්ස දෝසස්ස මෝහස්ස; අනේකවිහිතානං පාපකානං අකුසලානං ධම්මානං විනයාය ධම්මං දේසේමි. අයං ඛෝ, සීහ, පරියායෝ, යේන මං පරියායේන සම්මා වදමානෝ වදේය්‍ය—  වේනයිකෝ සමණෝ ගෝතමෝ, විනයාය ධම්මං දේසේති, තේන ච සාවකේ විනේතීති.
</Paragraph>

<Paragraph number="1327" book="vi-maha">
කතමෝ ච, සීහ, පරියායෝ, යේන මං පරියායේන සම්මා වදමානෝ වදේය්‍ය—  තපස්සී සමණෝ ගෝතමෝ, තපස්සිතාය ධම්මං දේසේති, තේන ච සාවකේ විනේතීති? තපනීයාහං, සීහ, පාපකේ අකුසලේ ධම්මේ වදාමි—  කායදුච්චරිතං වචීදුච්චරිතං මනෝදුච්චරිතං. යස්ස ඛෝ, සීහ, තපනීයා පාපකා අකුසලා ධම්මා පහීනා උච්ඡින්නමූලා තාලාවත්ථුකතා අනභාවංකතා ආයතිං අනුප්පාදධම්මා, තමහං තපස්සීති වදාමි. තථාගතස්ස ඛෝ, සීහ, තපනීයා පාපකා අකුසලා ධම්මා පහීනා උච්ඡින්නමූලා තාලාවත්ථුකතා අනභාවංකතා ආයතිං අනුප්පාදධම්මා. අයං ඛෝ, සීහ, පරියායෝ, යේන මං පරියායේන සම්මා වදමානෝ වදේය්‍ය තපස්සී සමණෝ ගෝතමෝ තපස්සිතාය ධම්මං දේසේති, තේන ච සාවකේ විනේතීති.
</Paragraph>

<Paragraph number="1328" book="vi-maha">
කතමෝ ච, සීහ, පරියායෝ, යේන මං පරියායේන සම්මා වදමානෝ වදේය්‍ය—  අපගබ්භෝ සමණෝ ගෝතමෝ අපගබ්භතාය ධම්මං දේසේති, තේන ච සාවකේ විනේතීති? යස්ස ඛෝ, සීහ, ආයතිං ගබ්භසේය්‍යා පුනබ්භවාභිනිබ්බත්ති පහීනා උච්ඡින්නමූලා තාලාවත්ථුකතා අනභාවංකතා ආයතිං අනුප්පාදධම්මා, තමහං අපගබ්භෝති වදාමි. තථාගතස්ස ඛෝ, සීහ, ආයතිං ගබ්භසේය්‍යා පුනබ්භවාභිනිබ්බත්ති පහීනා උච්ඡින්නමූලා තාලාවත්ථුකතා අනභාවංකතා ආයතිං අනුප්පාදධම්මා. අයං ඛෝ, සීහ, පරියායෝ, යේන මං පරියායේන සම්මා වදමානෝ වදේය්‍ය—  අපගබ්භෝ සමණෝ ගෝතමෝ, අපගබ්භතාය ධම්මං දේසේති, තේන ච සාවකේ විනේතීති.
</Paragraph>

<Paragraph number="1329" book="vi-maha">
කතමෝ ච, සීහ, පරියායෝ, යේන මං පරියායේන සම්මා වදමානෝ වදේය්‍ය—  අස්සත්ථෝ සමණෝ ගෝතමෝ අස්සාසාය ධම්මං දේසේති, තේන ච සාවකේ විනේතීති? අහඤ්හි, සීහ, අස්සත්ථෝ පරමේන අස්සාසේන, අස්සාසාය ධම්මං දේසේමි, තේන ච සාවකේ විනේමි. අයං ඛෝ, සීහ, පරියායෝ, යේන මං පරියායේන සම්මා වදමානෝ වදේය්‍ය—  අස්සත්ථෝ සමණෝ ගෝතමෝ අස්සාසාය ධම්මං දේසේති, තේන ච සාවකේ විනේතී”ති.
</Paragraph>

</Division>
<Division number="293" book="vi-maha">

<Paragraph number="1330" book="vi-maha">
ඒවං වුත්තේ සීහෝ සේනාපති භගවන්තං ඒතදවෝච—  “අභික්කන්තං, භන්තේ …පේ…  උපාසකං මං භගවා ධාරේතු අජ්ජතග්ගේ පාණුපේතං සරණං ගතන්”ති. “අනුවිච්චකාරං ඛෝ, සීහ, කරෝහි; අනුවිච්චකාරෝ තුම්හාදිසානං ඤාතමනුස්සානං සාධු හෝතී”ති. “ඉමිනාපාහං, භන්තේ, භගවතෝ භිය්‍යෝසෝ මත්තාය අත්තමනෝ අභිරද්ධෝ, යං මං භගවා ඒවමාහ—  ‘අනුවිච්චකාරං ඛෝ, සීහ, කරෝහි; අනුවිච්චකාරෝ තුම්හාදිසානං ඤාතමනුස්සානං සාධු හෝතී’ති. මමඤ්හි, භන්තේ, අඤ්ඤතිත්ථියා සාවකං ලභිත්වා කේවලකප්පං වේසාලිං පටාකං පරිහරේය්‍යුං—  ‘සීහෝ ඛෝ අම්හාකං සේනාපති සාවකත්තං උපගතෝ’ති. අථ ච පන මං භගවා ඒවමාහ—  ‘අනුවිච්චකාරං ඛෝ, සීහ, කරෝහි; අනුවිච්චකාරෝ තුම්හාදිසානං ඤාතමනුස්සානං සාධු හෝතී’ති. ඒසාහං, භන්තේ, දුතියම්පි භගවන්තං සරණං ගච්ඡාමි ධම්මඤ්ච භික්ඛුසංඝඤ්ච. උපාසකං මං භගවා ධාරේතු අජ්ජතග්ගේ පාණුපේතං සරණං ගතන්”ති. “දීඝරත්තං ඛෝ තේ, සීහ, නිගණ්ඨානං ඕපානභූතං කුලං, යේන නේසං උපගතානං පිණ්ඩකං දාතබ්බං මඤ්ඤේය්‍යාසී”ති. “ඉමිනාපාහං, භන්තේ, භගවතෝ භිය්‍යෝසෝ මත්තාය අත්තමනෝ අභිරද්ධෝ, යං මං භගවා ඒවමාහ—  ‘දීඝරත්තං ඛෝ තේ, සීහ, නිගණ්ඨානං ඕපානභූතං කුලං, යේන නේසං උපගතානං පිණ්ඩකං දාතබ්බං මඤ්ඤේය්‍යාසී’ති. සුතං මේ තං, භන්තේ, සමණෝ ගෝතමෝ ඒවමාහ—  ‘මය්හමේව දානං දාතබ්බං, න අඤ්ඤේසං දානං දාතබ්බං; මය්හමේව සාවකානං දානං දාතබ්බං, න අඤ්ඤේසං සාවකානං දානං දාතබ්බං; මය්හමේව දින්නං මහප්ඵලං, න අඤ්ඤේසං දින්නං මහප්ඵලං; මය්හමේව සාවකානං දින්නං මහප්ඵලං, න අඤ්ඤේසං සාවකානං දින්නං මහප්ඵලන්’ති. අථ ච පන මං භගවා නිගණ්ඨේසුපි දානේ සමාදපේති. අපි ච, භන්තේ, මයමේත්ථ කාලං ජානිස්සාම. ඒසාහං, භන්තේ, තතියම්පි භගවන්තං සරණං ගච්ඡාමි ධම්මඤ්ච භික්ඛුසංඝඤ්ච. උපාසකං මං භගවා ධාරේතු අජ්ජතග්ගේ පාණුපේතං සරණං ගතන්”ති.
</Paragraph>

<Paragraph number="1331" book="vi-maha">
අථ ඛෝ භගවා සීහස්ස සේනාපතිස්ස අනුපුබ්බිං කථං කථේසි, සේය්‍යථිදං—  දානකථං …පේ…  අපරප්පච්චයෝ සත්ථුසාසනේ භගවන්තං ඒතදවෝච—  “අධිවාසේතු මේ, භන්තේ, භගවා ස්වාතනාය භත්තං සද්ධිං භික්ඛුසංඝේනා”ති. අධිවාසේසි භගවා තුණ්හීභාවේන. අථ ඛෝ සීහෝ සේනාපති භගවතෝ අධිවාසනං විදිත්වා උට්ඨායාසනා භගවන්තං අභිවාදේත්වා පදක්ඛිණං කත්වා පක්කාමි.
</Paragraph>

</Division>
<Division number="294" book="vi-maha">

<Paragraph number="1332" book="vi-maha">
අථ ඛෝ සීහෝ සේනාපති අඤ්ඤතරං පුරිසං ආණාපේසි—  “ගච්ඡ, භණේ, පවත්තමංසං ජානාහී”ති. අථ ඛෝ සීහෝ සේනාපති තස්සා රත්තියා අච්චයේන පණීතං ඛාදනීයං භෝජනීයං පටියාදාපේත්වා භගවතෝ කාලං ආරෝචාපේසි—  “කාලෝ, භන්තේ, නිට්ඨිතං භත්තන්”ති. අථ ඛෝ භගවා පුබ්බණ්හසමයං නිවාසේත්වා පත්තචීවරමාදාය යේන සීහස්ස සේනාපතිස්ස නිවේසනං තේනුපසඞ්කමි; උපසඞ්කමිත්වා පඤ්ඤත්තේ ආසනේ නිසීදි සද්ධිං භික්ඛුසංඝේන.
</Paragraph>

<Paragraph number="1333" book="vi-maha">
තේන ඛෝ පන සමයේන සම්බහුලා නිගණ්ඨා වේසාලියං රථිකාය රථිකං සිඞ්ඝාටකේන සිඞ්ඝාටකං බාහා පග්ගය්හ කන්දන්ති—  “අජ්ජ සීහේන සේනාපතිනා ථූලං පසුං වධිත්වා සමණස්ස ගෝතමස්ස භත්තං කතං, තං සමණෝ ගෝතමෝ ජානං උද්දිස්සකතං මංසං පරිභුඤ්ජති පටිච්චකම්මන්”ති. අථ ඛෝ අඤ්ඤතරෝ පුරිසෝ යේන සීහෝ සේනාපති තේනුපසඞ්කමි, උපසඞ්කමිත්වා සීහස්ස සේනාපතිස්ස උපකණ්ණකේ ආරෝචේසි—  “යග්ඝේ, භන්තේ, ජානේය්‍යාසි, ඒතේ සම්බහුලා නිගණ්ඨා වේසාලියං රථිකාය රථිකං සිඞ්ඝාටකේන සිඞ්ඝාටකං බාහා පග්ගය්හ කන්දන්ති—  ‘අජ්ජ සීහේන සේනාපතිනා ථූලං පසුං වධිත්වා සමණස්ස ගෝතමස්ස භත්තං කතං, තං සමණෝ ගෝතමෝ ජානං උද්දිස්සකතං මංසං පරිභුඤ්ජති පටිච්චකම්මන්’”ති. “අලං, අය්‍යෝ, දීඝරත්තම්පි තේ ආයස්මන්තා අවණ්ණකාමා බුද්ධස්ස, අවණ්ණකාමා ධම්මස්ස, අවණ්ණකාමා සංඝස්ස; න ච පන තේ ආයස්මන්තා ජිරිදන්ති තං භගවන්තං අසතා තුච්ඡා මුසා අභූතේන අබ්භාචික්ඛන්තා; න ච මයං ජීවිතහේතුපි සඤ්චිච්ච පාණං ජීවිතා වෝරෝපේය්‍යාමා”ති. අථ ඛෝ සීහෝ සේනාපති බුද්ධප්පමුඛං භික්ඛුසංඝං පණීතේන ඛාදනීයේන භෝජනීයේන සහත්ථා සන්තප්පේත්වා සම්පවාරේත්වා භගවන්තං භුත්තාවිං ඕනීතපත්තපාණිං ඒකමන්තං නිසීදි. ඒකමන්තං නිසින්නං ඛෝ සීහං සේනාපතිං භගවා ධම්මියා කථාය සන්දස්සේත්වා සමාදපේත්වා සමුත්තේජේත්වා සම්පහංසේත්වා උට්ඨායාසනා පක්කාමි. අථ ඛෝ භගවා ඒතස්මිං නිදානේ ඒතස්මිං පකරණේ ධම්මිං කථං කත්වා භික්ඛූ ආමන්තේසි—  “න, භික්ඛවේ, ජානං උද්දිස්සකතං මංසං පරිභුඤ්ජිතබ්බං. යෝ පරිභුඤ්ජේය්‍ය, ආපත්ති දුක්කටස්ස. අනුජානාමි, භික්ඛවේ, තිකෝටිපරිසුද්ධං මච්ඡමංසං—  අදිට්ඨං අස්සුතං අපරිසඞ්කිතන්”ති.
</Paragraph>
</Division>