---
title: "6.10 හත්ථිමංසාදිපටික්ඛේපකථා"
tableOfContents: false
sidebar:
  order: 2
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="281" book="vi-maha">

<Paragraph number="1271" book="vi-maha">
තේන ඛෝ පන සමයේන රඤ්ඤෝ හත්ථී මරන්ති. මනුස්සා දුබ්භික්ඛේ හත්ථිමංසං පරිභුඤ්ජන්ති, භික්ඛූනං පිණ්ඩාය චරන්තානං හත්ථිමංසං දේන්ති. භික්ඛූ හත්ථිමංසං පරිභුඤ්ජන්ති. මනුස්සා උජ්ඣායන්ති ඛිය්‍යන්ති විපාචේන්ති—  “කථඤ්හි නාම සමණා සක්‍යපුත්තියා හත්ථිමංසං පරිභුඤ්ජිස්සන්ති. රාජඞ්ගං හත්ථී, සචේ රාජා ජානේය්‍ය, න නේසං අත්තමනෝ අස්සා”ති. භගවතෝ ඒතමත්ථං ආරෝචේසුං. “න, භික්ඛවේ, හත්ථිමංසං පරිභුඤ්ජිතබ්බං. යෝ පරිභුඤ්ජේය්‍ය, ආපත්ති දුක්කටස්සා”ති.
</Paragraph>

<Paragraph number="1272" book="vi-maha">
තේන ඛෝ පන සමයේන රඤ්ඤෝ අස්සා මරන්ති. මනුස්සා දුබ්භික්ඛේ අස්සමංසං පරිභුඤ්ජන්ති, භික්ඛූනං පිණ්ඩාය චරන්තානං අස්සමංසං දේන්ති. භික්ඛූ අස්සමංසං පරිභුඤ්ජන්ති. මනුස්සා උජ්ඣායන්ති ඛිය්‍යන්ති විපාචේන්ති—  “කථඤ්හි නාම සමණා සක්‍යපුත්තියා අස්සමංසං පරිභුඤ්ජිස්සන්ති. රාජඞ්ගං අස්සා, සචේ රාජා ජානේය්‍ය, න නේසං අත්තමනෝ අස්සා”ති. භගවතෝ ඒතමත්ථං ආරෝචේසුං. “න, භික්ඛවේ, අස්සමංසං පරිභුඤ්ජිතබ්බං. යෝ පරිභුඤ්ජේය්‍ය, ආපත්ති දුක්කටස්සා”ති.
</Paragraph>

<Paragraph number="1273" book="vi-maha">
තේන ඛෝ පන සමයේන මනුස්සා දුබ්භික්ඛේ සුනඛමංසං පරිභුඤ්ජන්ති, භික්ඛූනං පිණ්ඩාය චරන්තානං සුනඛමංසං දේන්ති. භික්ඛූ සුනඛමංසං පරිභුඤ්ජන්ති. මනුස්සා උජ්ඣායන්ති ඛිය්‍යන්ති විපාචේන්ති—  “කථඤ්හි නාම සමණා සක්‍යපුත්තියා සුනඛමංසං පරිභුඤ්ජිස්සන්ති, ජේගුච්ඡෝ සුනඛෝ පටිකූලෝ”ති. භගවතෝ ඒතමත්ථං ආරෝචේසුං. “න, භික්ඛවේ, සුනඛමංසං පරිභුඤ්ජිතබ්බං. යෝ පරිභුඤ්ජේය්‍ය, ආපත්ති දුක්කටස්සා”ති.
</Paragraph>

<Paragraph number="1274" book="vi-maha">
තේන ඛෝ පන සමයේන මනුස්සා දුබ්භික්ඛේ අහිමංසං පරිභුඤ්ජන්ති, භික්ඛූනං පිණ්ඩාය චරන්තානං අහිමංසං දේන්ති. භික්ඛූ අහිමංසං පරිභුඤ්ජන්ති. මනුස්සා උජ්ඣායන්ති ඛිය්‍යන්ති විපාචේන්ති—  “කථඤ්හි නාම සමණා සක්‍යපුත්තියා අහිමංසං පරිභුඤ්ජිස්සන්ති, ජේගුච්ඡෝ අහි පටිකූලෝ”ති. සුපස්සෝපි නාගරාජා යේන භගවා තේනුපසඞ්කමි, උපසඞ්කමිත්වා භගවන්තං අභිවාදේත්වා ඒකමන්තං අට්ඨාසි. ඒකමන්තං ඨිතෝ ඛෝ සුපස්සෝ නාගරාජා භගවන්තං ඒතදවෝච—  “සන්ති, භන්තේ, නාගා අස්සද්ධා අප්පසන්නා. තේ අප්පමත්තකේහිපි භික්ඛූ විහේඨේය්‍යුං. සාධු, භන්තේ, අය්‍යා අහිමංසං න පරිභුඤ්ජේය්‍යුන්”ති. අථ ඛෝ භගවා සුපස්සං නාගරාජානං ධම්මියා කථාය සන්දස්සේසි …පේ…  පදක්ඛිණං කත්වා පක්කාමි. අථ ඛෝ භගවා ඒතස්මිං නිදානේ ඒතස්මිං පකරණේ ධම්මිං කථං කත්වා භික්ඛූ ආමන්තේසි—  “න, භික්ඛවේ, අහිමංසං පරිභුඤ්ජිතබ්බං. යෝ පරිභුඤ්ජේය්‍ය, ආපත්ති දුක්කටස්සා”ති.
</Paragraph>

<Paragraph number="1275" book="vi-maha">
තේන ඛෝ පන සමයේන ලුද්දකා සීහං හන්ත්වා සීහමංසං පරිභුඤ්ජන්ති, භික්ඛූනං පිණ්ඩාය චරන්තානං සීහමංසං දේන්ති. භික්ඛූ සීහමංසං පරිභුඤ්ජිත්වා අරඤ්ඤේ විහරන්ති. සීහා සීහමංසගන්ධේන භික්ඛූ පරිපාතේන්ති. භගවතෝ ඒතමත්ථං ආරෝචේසුං. “න, භික්ඛවේ, සීහමංසං පරිභුඤ්ජිතබ්බං. යෝ පරිභුඤ්ජේය්‍ය, ආපත්ති දුක්කටස්සා”ති.
</Paragraph>

<Paragraph number="1276" book="vi-maha">
තේන ඛෝ පන සමයේන ලුද්දකා බ්‍යග්ඝං හන්ත්වා …පේ…  දීපිං හන්ත්වා …පේ…  අච්ඡං හන්ත්වා …පේ…  තරච්ඡං හන්ත්වා තරච්ඡමංසං පරිභුඤ්ජන්ති, භික්ඛූනං පිණ්ඩාය චරන්තානං තරච්ඡමංසං දේන්ති. භික්ඛූ තරච්ඡමංසං පරිභුඤ්ජිත්වා අරඤ්ඤේ විහරන්ති. තරච්ඡා තරච්ඡමංසගන්ධේන භික්ඛූ පරිපාතේන්ති. භගවතෝ ඒතමත්ථං ආරෝචේසුං. “න, භික්ඛවේ, තරච්ඡමංසං පරිභුඤ්ජිතබ්බං. යෝ පරිභුඤ්ජේය්‍ය, ආපත්ති දුක්කටස්සා”ති.

</Paragraph>
</Division>

<Paragraph number="1277" type="center" book="vi-maha">
සුප්පියභාණවාරෝ නිට්ඨිතෝ දුතියෝ.
</Paragraph>