---
title: "6.2 මූලාදිභේසජ්ජකථා"
tableOfContents: false
sidebar:
  order: 12
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="263" book="vi-maha">

<Paragraph number="1203" book="vi-maha">
තේන ඛෝ පන සමයේන ගිලානානං භික්ඛූනං මූලේහි භේසජ්ජේහි අත්ථෝ හෝති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, මූලානි භේසජ්ජානි—  හලිද්දිං, සිඞ්ගිවේරං, වචං, වචත්තං, අතිවිසං, කටුකරෝහිණිං, උසීරං, භද්දමුත්තකං, යානි වා පනඤ්ඤානිපි අත්ථි මූලානි භේසජ්ජානි, නේව ඛාදනීයේ ඛාදනීයත්ථං ඵරන්ති, න භෝජනීයේ භෝජනීයත්ථං ඵරන්ති, තානි—  පටිග්ගහේත්වා යාවජීවං පරිහරිතුං; සති පච්චයේ පරිභුඤ්ජිතුං. අසති පච්චයේ පරිභුඤ්ජන්තස්ස ආපත්ති දුක්කටස්සා”ති.
</Paragraph>

<Paragraph number="1204" book="vi-maha">
තේන ඛෝ පන සමයේන ගිලානානං භික්ඛූනං මූලේහි භේසජ්ජේහි පිට්ඨේහි අත්ථෝ හෝති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, නිසදං නිසදපෝතකන්”ති.
</Paragraph>

<Paragraph number="1205" book="vi-maha">
තේන ඛෝ පන සමයේන ගිලානානං භික්ඛූනං කසාවේහි භේසජ්ජේහි අත්ථෝ හෝති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, කසාවානි භේසජ්ජානි—  නිම්බකසාවං, කුටජකසාවං, පටෝලකසාවං, ඵග්ගවකසාවං, නත්තමාලකසාවං, යානි වා පනඤ්ඤානිපි අත්ථි කසාවානි භේසජ්ජානි නේව ඛාදනීයේ ඛාදනීයත්ථං ඵරන්ති, න භෝජනීයේ භෝජනීයත්ථං ඵරන්ති, තානි—  පටිග්ගහේත්වා යාවජීවං පරිහරිතුං; සති පච්චයේ පරිභුඤ්ජිතුං. අසති පච්චයේ පරිභුඤ්ජන්තස්ස ආපත්ති දුක්කටස්සා”ති.
</Paragraph>

<Paragraph number="1206" book="vi-maha">
තේන ඛෝ පන සමයේන ගිලානානං භික්ඛූනං පණ්ණේහි භේසජ්ජේහි අත්ථෝ හෝති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, පණ්ණානි භේසජ්ජානි—  නිම්බපණ්ණං, කුටජපණ්ණං, පටෝලපණ්ණං, සුලසිපණ්ණං, කප්පාසපණ්ණං, යානි වා පනඤ්ඤානිපි අත්ථි පණ්ණානි භේසජ්ජානි, නේව ඛාදනීයේ ඛාදනීයත්ථං ඵරන්ති, න භෝජනීයේ භෝජනීයත්ථං ඵරන්ති …පේ… .
</Paragraph>

<Paragraph number="1207" book="vi-maha">
තේන ඛෝ පන සමයේන ගිලානානං භික්ඛූනං ඵලේහි භේසජ්ජේහි අත්ථෝ හෝති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, ඵලානි භේසජ්ජානි—  බිලඞ්ගං, පිප්පලිං, මරිචං, හරීතකං, විභීතකං, ආමලකං, ගෝට්ඨඵලං, යානි වා පනඤ්ඤානිපි අත්ථි ඵලානි භේසජ්ජානි, නේව ඛාදනීයේ ඛාදනීයත්ථං ඵරන්ති, න භෝජනීයේ භෝජනීයත්ථං ඵරන්ති …පේ… .
</Paragraph>

<Paragraph number="1208" book="vi-maha">
තේන ඛෝ පන සමයේන ගිලානානං භික්ඛූනං ජතූහි භේසජ්ජේහි අත්ථෝ හෝති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, ජතූනි භේසජ්ජානි—  හිඞ්ගුං, හිඞ්ගුජතුං, හිඞ්ගුසිපාටිකං, තකං, තකපත්තිං, තකපණ්ණිං, සජ්ජුලසං, යානි වා පනඤ්ඤානිපි අත්ථි ජතූනි භේසජ්ජානි, නේව ඛාදනීයේ ඛාදනීයත්ථං ඵරන්ති …පේ… .
</Paragraph>

<Paragraph number="1209" book="vi-maha">
තේන ඛෝ පන සමයේන ගිලානානං භික්ඛූනං ලෝණේහි භේසජ්ජේහි අත්ථෝ හෝති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, ලෝණානි භේසජ්ජානි—  සාමුද්දං, කාළලෝණං, සින්ධවං, උබ්භිදං, බිලං, යානි වා පනඤ්ඤානිපි අත්ථි ලෝණානි භේසජ්ජානි, නේව ඛාදනීයේ ඛාදනීයත්ථං ඵරන්ති, න භෝජනීයේ භෝජනීයත්ථං ඵරන්ති, තානි—  පටිග්ගහේත්වා යාවජීවං පරිහරිතුං; සති පච්චයේ පරිභුඤ්ජිතුං. අසති පච්චයේ පරිභුඤ්ජන්තස්ස ආපත්ති දුක්කටස්සා”ති.
</Paragraph>

</Division>
<Division number="264" book="vi-maha">

<Paragraph number="1210" book="vi-maha">
තේන ඛෝ පන සමයේන ආයස්මතෝ ආනන්දස්ස උපජ්ඣායස්ස ආයස්මතෝ බේලට්ඨසීසස්ස ථුල්ලකච්ඡාබාධෝ හෝති. තස්ස ලසිකාය චීවරානි කායේ ලග්ගන්ති, තානි භික්ඛූ උදකේන තේමේත්වා තේමේත්වා අපකඩ්ඪන්ති. අද්දසා ඛෝ භගවා සේනාසනචාරිකං ආහිණ්ඩන්තෝ තේ භික්ඛූ තානි චීවරානි උදකේන තේමේත්වා තේමේත්වා අපකඩ්ඪන්තේ, දිස්වාන යේන තේ භික්ඛූ තේනුපසඞ්කමි, උපසඞ්කමිත්වා තේ භික්ඛූ ඒතදවෝච—  “කිං ඉමස්ස, භික්ඛවේ, භික්ඛුනෝ ආබාධෝ”ති? “ඉමස්ස, භන්තේ, ආයස්මතෝ ථුල්ලකච්ඡාබාධෝ, ලසිකාය චීවරානි කායේ ලග්ගන්ති, තානි මයං උදකේන තේමේත්වා තේමේත්වා අපකඩ්ඪාමා”ති. අථ ඛෝ භගවා ඒතස්මිං නිදානේ ඒතස්මිං පකරණේ ධම්මිං කථං කත්වා භික්ඛූ ආමන්තේසි—  “අනුජානාමි, භික්ඛවේ, යස්ස කණ්ඩු වා, පිළකා වා, අස්සාවෝ වා, ථුල්ලකච්ඡු වා ආබාධෝ, කායෝ වා දුග්ගන්ධෝ, චුණ්ණානි භේසජ්ජානි; අගිලානස්ස ඡකණං මත්තිකං රජනනිප්පක්කං. අනුජානාමි, භික්ඛවේ, උදුක්ඛලං මුසලන්”ති.
</Paragraph>

<Paragraph number="1211" book="vi-maha">
තේන ඛෝ පන සමයේන ගිලානානං භික්ඛූනං චුණ්ණේහි භේසජ්ජේහි චාලිතේහි අත්ථෝ හෝති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, චුණ්ණචාලිනින්”ති. සණ්හේහි අත්ථෝ හෝති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, දුස්සචාලිනින්”ති.
</Paragraph>

<Paragraph number="1212" book="vi-maha">
තේන ඛෝ පන සමයේන අඤ්ඤතරස්ස භික්ඛුනෝ අමනුස්සිකාබාධෝ හෝති. තං ආචරියුපජ්ඣායා උපට්ඨහන්තා නාසක්ඛිංසු අරෝගං කාතුං. සෝ සූකරසූනං ගන්ත්වා ආමකමංසං ඛාදි, ආමකලෝහිතං පිවි. තස්ස සෝ අමනුස්සිකාබාධෝ පටිප්පස්සම්භි. භගවතෝ ඒතමත්ථං ආරෝචේසුං. “අනුජානාමි, භික්ඛවේ, අමනුස්සිකාබාධේ ආමකමංසං ආමකලෝහිතන්”ති.
</Paragraph>

</Division>
<Division number="265" book="vi-maha">

<Paragraph number="1213" book="vi-maha">
තේන ඛෝ පන සමයේන අඤ්ඤතරස්ස භික්ඛුනෝ චක්ඛුරෝගාබාධෝ හෝති. තං භික්ඛූ පරිග්ගහේත්වා උච්චාරම්පි පස්සාවම්පි නික්ඛාමේන්ති. අද්දසා ඛෝ භගවා සේනාසනචාරිකං ආහිණ්ඩන්තෝ තේ භික්ඛූ තං භික්ඛුං පරිග්ගහේත්වා උච්චාරම්පි පස්සාවම්පි නික්ඛාමේන්තේ, දිස්වාන යේන තේ භික්ඛූ තේනුපසඞ්කමි, උපසඞ්කමිත්වා තේ භික්ඛූ ඒතදවෝච—  “කිං ඉමස්ස, භික්ඛවේ, භික්ඛුනෝ ආබාධෝ”ති? “ඉමස්ස, භන්තේ, ආයස්මතෝ චක්ඛුරෝගාබාධෝ. ඉමං මයං පරිග්ගහේත්වා උච්චාරම්පි පස්සාවම්පි නික්ඛාමේමා”ති. අථ ඛෝ භගවා ඒතස්මිං නිදානේ ඒතස්මිං පකරණේ ධම්මිං කථං කත්වා භික්ඛූ ආමන්තේසි—  “අනුජානාමි, භික්ඛවේ, අඤ්ජනං—  කාළඤ්ජනං, රසඤ්ජනං, සෝතඤ්ජනං, ගේරුකං, කපල්ලන්”ති. අඤ්ජනූපපිසනේහි අත්ථෝ හෝති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, චන්දනං, තගරං, කාළානුසාරියං, තාලීසං, භද්දමුත්තකන්”ති. තේන ඛෝ පන සමයේන භික්ඛූ පිට්ඨානි අඤ්ජනානි චරුකේසුපි සරාවකේසුපි නික්ඛිපන්ති; තිණචුණ්ණේහිපි පංසුකේහිපි ඕකිරියන්ති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, අඤ්ජනින්”ති.
</Paragraph>

<Paragraph number="1214" book="vi-maha">
තේන ඛෝ පන සමයේන ඡබ්බග්ගියා භික්ඛූ උච්චාවචා අඤ්ජනියෝ ධාරේන්ති—  සෝවණ්ණමයං, රූපියමයං. මනුස්සා උජ්ඣායන්ති ඛිය්‍යන්ති විපාචේන්ති—  “සේය්‍යථාපි ගිහී කාමභෝගිනෝ”ති. භගවතෝ ඒතමත්ථං ආරෝචේසුං. “න, භික්ඛවේ, උච්චාවචා අඤ්ජනී ධාරේතබ්බා. යෝ ධාරේය්‍ය, ආපත්ති දුක්කටස්ස. අනුජානාමි, භික්ඛවේ, අට්ඨිමයං, දන්තමයං, විසාණමයං, නළමයං, වේළුමයං, කට්ඨමයං, ජතුමයං, ඵලමයං, ලෝහමයං, සඞ්ඛනාභිමයන්”ති.
</Paragraph>

<Paragraph number="1215" book="vi-maha">
තේන ඛෝ පන සමයේන අඤ්ජනියෝ අපාරුතා හෝන්ති, තිණචුණ්ණේහිපි පංසුකේහිපි ඕකිරියන්ති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, අපිධානන්ති. අපිධානං නිපතති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, සුත්තකේන බන්ධිත්වා අඤ්ජනියා බන්ධිතුන්”ති. අඤ්ජනී ඵලති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, සුත්තකේන සිබ්බේතුන්”ති.
</Paragraph>

<Paragraph number="1216" book="vi-maha">
තේන ඛෝ පන සමයේන භික්ඛූ අඞ්ගුලියා අඤ්ජන්ති, අක්ඛීනි දුක්ඛානි හෝන්ති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, අඤ්ජනිසලාකන්”ති.
</Paragraph>

<Paragraph number="1217" book="vi-maha">
තේන ඛෝ පන සමයේන ඡබ්බග්ගියා භික්ඛූ උච්චාවචා අඤ්ජනිසලාකායෝ ධාරේන්ති—  සෝවණ්ණමයං රූපියමයං. මනුස්සා උජ්ඣායන්ති ඛිය්‍යන්ති විපාචේන්ති—  “සේය්‍යථාපි ගිහී කාමභෝගිනෝ”ති. භගවතෝ ඒතමත්ථං ආරෝචේසුං. “න, භික්ඛවේ, උච්චාවචා අඤ්ජනිසලාකා ධාරේතබ්බා. යෝ ධාරේය්‍ය, ආපත්ති දුක්කටස්ස. අනුජානාමි, භික්ඛවේ, අට්ඨිමයං …පේ…  සඞ්ඛනාභිමයන්”ති.
</Paragraph>

<Paragraph number="1218" book="vi-maha">
තේන ඛෝ පන සමයේන අඤ්ජනිසලාකා භූමියං පතිතා ඵරුසා හෝති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, සලාකඨානියන්”ති.
</Paragraph>

<Paragraph number="1219" book="vi-maha">
තේන ඛෝ පන සමයේන භික්ඛූ අඤ්ජනිම්පි අඤ්ජනිසලාකම්පි හත්ථේන පරිහරන්ති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, අඤ්ජනිත්ථවිකන්”ති. අංසබද්ධකෝ න හෝති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, අංසබද්ධකං බන්ධනසුත්තකන්”ති.
</Paragraph>

</Division>
<Division number="266" book="vi-maha">

<Paragraph number="1220" book="vi-maha">
තේන ඛෝ පන සමයේන ආයස්මතෝ පිලින්දවච්ඡස්ස සීසාභිතාපෝ හෝති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, මුද්ධනි තේලකන්”ති. නක්ඛමනියෝ හෝති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, නත්ථුකම්මන්”ති. නත්ථු ගලති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, නත්ථුකරණින්”ති.
</Paragraph>

<Paragraph number="1221" book="vi-maha">
තේන ඛෝ පන සමයේන ඡබ්බග්ගියා භික්ඛූ උච්චාවචා නත්ථුකරණියෝ ධාරේන්ති—  සෝවණ්ණමයං රූපියමයං. මනුස්සා උජ්ඣායන්ති ඛිය්‍යන්ති විපාචේන්ති—  “සේය්‍යථාපි ගිහී කාමභෝගිනෝ”ති. භගවතෝ ඒතමත්ථං ආරෝචේසුං. “න, භික්ඛවේ, උච්චාවචා නත්ථුකරණී ධාරේතබ්බා. යෝ ධාරේය්‍ය, ආපත්ති දුක්කටස්ස. අනුජානාමි, භික්ඛවේ, අට්ඨිමයං …පේ…  සඞ්ඛනාභිමයන්”ති. නත්ථුං විසමං ආසිඤ්චන්ති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, යමකනත්ථුකරණින්”ති. නක්ඛමනියෝ හෝති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, ධූමං පාතුන්”ති. තඤ්ඤේව වට්ටිං ආලිම්පේත්වා පිවන්ති, කණ්ඨෝ දහති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, ධූමනේත්තන්”ති.
</Paragraph>

<Paragraph number="1222" book="vi-maha">
තේන ඛෝ පන සමයේන ඡබ්බග්ගියා භික්ඛූ උච්චාවචානි ධූමනේත්තානි ධාරේන්ති—  සෝවණ්ණමයං රූපියමයං. මනුස්සා උජ්ඣායන්ති ඛිය්‍යන්ති විපාචේන්ති—  “සේය්‍යථාපි ගිහී කාමභෝගිනෝ”ති. භගවතෝ ඒතමත්ථං ආරෝචේසුං. “න, භික්ඛවේ, උච්චාවචානි ධූමනේත්තානි ධාරේතබ්බානි. යෝ ධාරේය්‍ය, ආපත්ති දුක්කටස්ස. අනුජානාමි, භික්ඛවේ, අට්ඨිමයං …පේ…  සඞ්ඛනාභිමයන්”ති.
</Paragraph>

<Paragraph number="1223" book="vi-maha">
තේන ඛෝ පන සමයේන ධූමනේත්තානි අපාරුතානි හෝන්ති, පාණකා පවිසන්ති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, අපිධානන්”ති.
</Paragraph>

<Paragraph number="1224" book="vi-maha">
තේන ඛෝ පන සමයේන භික්ඛූ ධූමනේත්තානි හත්ථේන පරිහරන්ති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, ධූමනේත්තථවිකන්”ති. ඒකතෝ ඝංසියන්ති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, යමකථවිකන්”ති. අංසබද්ධකෝ න හෝති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, අංසබද්ධකං බන්ධනසුත්තකන්”ති.
</Paragraph>

</Division>
<Division number="267" book="vi-maha">

<Paragraph number="1225" book="vi-maha">
තේන ඛෝ පන සමයේන ආයස්මතෝ පිලින්දවච්ඡස්ස වාතාබාධෝ හෝති. වේජ්ජා ඒවමාහංසු—  “තේලං පචිතබ්බන්”ති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, තේලපාකන්”ති. තස්මිං ඛෝ පන තේලපාකේ මජ්ජං පක්ඛිපිතබ්බං හෝති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, තේලපාකේ මජ්ජං පක්ඛිපිතුන්”ති.
</Paragraph>

<Paragraph number="1226" book="vi-maha">
තේන ඛෝ පන සමයේන ඡබ්බග්ගියා භික්ඛූ අතිපක්ඛිත්තමජ්ජානි තේලානි පචන්ති, තානි පිවිත්වා මජ්ජන්ති. භගවතෝ ඒතමත්ථං ආරෝචේසුං. “න, භික්ඛවේ, අතිපක්ඛිත්තමජ්ජං තේලං පාතබ්බං. යෝ පිවේය්‍ය, යථාධම්මෝ කාරේතබ්බෝ. අනුජානාමි, භික්ඛවේ, යස්මිං තේලපාකේ මජ්ජස්ස න වණ්ණෝ න ගන්ධෝ න රසෝ පඤ්ඤායති, ඒවරූපං මජ්ජපක්ඛිත්තං තේලං පාතුන්”ති.
</Paragraph>

<Paragraph number="1227" book="vi-maha">
තේන ඛෝ පන සමයේන භික්ඛූනං බහුං අතිපක්ඛිත්තමජ්ජං තේලං පක්කං හෝති. අථ ඛෝ භික්ඛූනං ඒතදහෝසි—  “කථං නු ඛෝ අතිපක්ඛිත්තමජ්ජේ තේලේ පටිපජ්ජිතබ්බන්”ති? භගවතෝ ඒතමත්ථං ආරෝචේසුං. “අනුජානාමි, භික්ඛවේ, අබ්භඤ්ජනං අධිට්ඨාතුන්”ති.
</Paragraph>

<Paragraph number="1228" book="vi-maha">
තේන ඛෝ පන සමයේන ආයස්මතෝ පිලින්දවච්ඡස්ස බහුතරං තේලං පක්කං හෝති, තේලභාජනං න විජ්ජති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, තීණි තුම්බානි—  ලෝහතුම්බං, කට්ඨතුම්බං, ඵලතුම්බන්”ති.
</Paragraph>

<Paragraph number="1229" book="vi-maha">
තේන ඛෝ පන සමයේන ආයස්මතෝ පිලින්දවච්ඡස්ස අඞ්ගවාතෝ හෝති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, සේදකම්මන්”ති. නක්ඛමනියෝ හෝති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, සම්භාරසේදන්”ති. නක්ඛමනියෝ හෝති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, මහාසේදන්”ති. නක්ඛමනියෝ හෝති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, භඞ්ගෝදකන්”ති. නක්ඛමනියෝ හෝති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, උදකකෝට්ඨකන්”ති.
</Paragraph>

<Paragraph number="1230" book="vi-maha">
තේන ඛෝ පන සමයේන ආයස්මතෝ පිලින්දවච්ඡස්ස පබ්බවාතෝ හෝති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, ලෝහිතං මෝචේතුන්”ති. නක්ඛමනියෝ හෝති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, ලෝහිතං මෝචේත්වා විසාණේන ගාහේතුන්”ති.
</Paragraph>

<Paragraph number="1231" book="vi-maha">
තේන ඛෝ පන සමයේන ආයස්මතෝ පිලින්දවච්ඡස්ස පාදා ඵලිතා හෝන්ති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, පාදබ්භඤ්ජනන්”ති. නක්ඛමනියෝ හෝති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, පජ්ජං අභිසඞ්ඛරිතුන්”ති.
</Paragraph>

<Paragraph number="1232" book="vi-maha">
තේන ඛෝ පන සමයේන අඤ්ඤතරස්ස භික්ඛුනෝ ගණ්ඩාබාධෝ හෝති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, සත්ථකම්මන්”ති. කසාවෝදකේන අත්ථෝ හෝති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, කසාවෝදකන්”ති. තිලකක්කේන අත්ථෝ හෝති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, තිලකක්කන්”ති. කබළිකාය අත්ථෝ හෝති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, කබළිකන්”ති. වණබන්ධනචෝළේන අත්ථෝ හෝති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, වණබන්ධනචෝළන්”ති. වණෝ කණ්ඩුවති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, සාසපකුට්ටේන ඵෝසිතුන්”ති. වණෝ කිලිජ්ජිත්ථ. භගවතෝ ඒතමත්ථං ආරෝචේසුං. “අනුජානාමි, භික්ඛවේ, ධූමං කාතුන්”ති. වඩ්ඪමංසං වුට්ඨාති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, ලෝණසක්ඛරිකාය ඡින්දිතුන්”ති. වණෝ න රුහති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, වණතේලන්”ති. තේලං ගලති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, විකාසිකං සබ්බං වණපටිකම්මන්”ති.
</Paragraph>

</Division>
<Division number="268" book="vi-maha">

<Paragraph number="1233" book="vi-maha">
තේන ඛෝ පන සමයේන අඤ්ඤතරෝ භික්ඛු අහිනා දට්ඨෝ හෝති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, චත්තාරි මහාවිකටානි දාතුං—  ගූථං, මුත්තං, ඡාරිකං, මත්තිකන්”ති. අථ ඛෝ භික්ඛූනං ඒතදහෝසි—  “අප්පටිග්ගහිතානි නු ඛෝ උදාහු පටිග්ගහේතබ්බානී”ති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, සති කප්පියකාරකේ පටිග්ගහාපේතුං, අසති කප්පියකාරකේ සාමං ගහේත්වා පරිභුඤ්ජිතුන්”ති.
</Paragraph>

<Paragraph number="1234" book="vi-maha">
තේන ඛෝ පන සමයේන අඤ්ඤතරේන භික්ඛුනා විසං පීතං හෝති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, ගූථං පායේතුන්”ති. අථ ඛෝ භික්ඛූනං ඒතදහෝසි—  “අප්පටිග්ගහිතං නු ඛෝ උදාහු පටිග්ගහේතබ්බෝ”ති? භගවතෝ ඒතමත්ථං ආරෝචේසුං. “අනුජානාමි, භික්ඛවේ, යං කරෝන්තෝ පටිග්ගණ්හාති, ස්වේව පටිග්ගහෝ කතෝ, න පුන පටිග්ගහේතබ්බෝ”ති.
</Paragraph>

</Division>
<Division number="269" book="vi-maha">

<Paragraph number="1235" book="vi-maha">
තේන ඛෝ පන සමයේන අඤ්ඤතරස්ස භික්ඛුනෝ ඝරදින්නකාබාධෝ හෝති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, සීතාලෝළිං පායේතුන්”ති.
</Paragraph>

<Paragraph number="1236" book="vi-maha">
තේන ඛෝ පන සමයේන අඤ්ඤතරෝ භික්ඛු දුට්ඨගහණිකෝ හෝති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, ආමිසඛාරං පායේතුන්”ති.
</Paragraph>

<Paragraph number="1237" book="vi-maha">
තේන ඛෝ පන සමයේන අඤ්ඤතරස්ස භික්ඛුනෝ පණ්ඩුරෝගාබාධෝ හෝති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, මුත්තහරීතකං පායේතුන්”ති.
</Paragraph>

<Paragraph number="1238" book="vi-maha">
තේන ඛෝ පන සමයේන අඤ්ඤතරස්ස භික්ඛුනෝ ඡවිදෝසාබාධෝ හෝති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, ගන්ධාලේපං කාතුන්”ති.
</Paragraph>

<Paragraph number="1239" book="vi-maha">
තේන ඛෝ පන සමයේන අඤ්ඤතරෝ භික්ඛු අභිසන්නකායෝ හෝති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, විරේචනං පාතුන්”ති. අච්ඡකඤ්ජියා අත්ථෝ හෝති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, අච්ඡකඤ්ජින්”ති. අකටයූසේන අත්ථෝ හෝති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, අකටයූසන්”ති. කටාකටේන අත්ථෝ හෝති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, කටාකටන්”ති. පටිච්ඡාදනීයේන අත්ථෝ හෝති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, පටිච්ඡාදනීයන්”ති.
</Paragraph>
</Division>