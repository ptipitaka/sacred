---
title: "6.9 මනුස්සමංසපටික්ඛේපකථා"
tableOfContents: false
sidebar:
  order: 26
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="280" book="vi-maha">

<Paragraph number="1266" book="vi-maha">
අථ ඛෝ භගවා රාජගහේ යථාභිරන්තං විහරිත්වා යේන බාරාණසී තේන චාරිකං පක්කාමි. අනුපුබ්බේන චාරිකං චරමානෝ යේන බාරාණසී තදවසරි. තත්‍ර සුදං භගවා බාරාණසියං විහරති ඉසිපතනේ මිගදායේ. තේන ඛෝ පන සමයේන බාරාණසියං සුප්පියෝ ච උපාසකෝ සුප්පියා ච උපාසිකා උභතෝපසන්නා හෝන්ති, දායකා, කාරකා, සංඝුපට්ඨාකා. අථ ඛෝ සුප්පියා උපාසිකා ආරාමං ගන්ත්වා විහාරේන විහාරං පරිවේණේන පරිවේණං උපසඞ්කමිත්වා භික්ඛූ පුච්ඡති—  “කෝ, භන්තේ, ගිලානෝ, කස්ස කිං ආහරියතූ”ති? තේන ඛෝ පන සමයේන අඤ්ඤතරේන භික්ඛුනා විරේචනං පීතං හෝති. අථ ඛෝ සෝ භික්ඛු සුප්පියං උපාසිකං ඒතදවෝච—  “මයා ඛෝ, භගිනි, විරේචනං පීතං. අත්ථෝ මේ පටිච්ඡාදනීයේනා”ති. “සුට්ඨු, අය්‍ය, ආහරියිස්සතී”ති ඝරං ගන්ත්වා අන්තේවාසිං ආණාපේසි—  “ගච්ඡ, භණේ, පවත්තමංසං ජානාහී”ති. “ඒවං, අය්‍යේ”ති ඛෝ සෝ පුරිසෝ සුප්පියාය උපාසිකාය පටිස්සුණිත්වා කේවලකප්පං බාරාණසිං ආහිණ්ඩන්තෝ න අද්දස පවත්තමංසං.
</Paragraph>

<Paragraph number="1267" book="vi-maha">
අථ ඛෝ සෝ පුරිසෝ යේන සුප්පියා උපාසිකා තේනුපසඞ්කමි, උපසඞ්කමිත්වා සුප්පියං උපාසිකං ඒතදවෝච—  “නත්ථය්‍යේ පවත්තමංසං. මාඝාතෝ අජ්ජා”ති. අථ ඛෝ සුප්පියාය උපාසිකාය ඒතදහෝසි—  “තස්ස ඛෝ ගිලානස්ස භික්ඛුනෝ පටිච්ඡාදනීයං අලභන්තස්ස ආබාධෝ වා අභිවඩ්ඪිස්සති, කාලංකිරියා වා භවිස්සති. න ඛෝ මේතං පතිරූපං යාහං පටිස්සුණිත්වා න හරාපේය්‍යන්”ති. පෝත්ථනිකං ගහේත්වා ඌරුමංසං උක්කන්තිත්වා දාසියා අදාසි—  “හන්ද, ජේ, ඉමං මංසං සම්පාදේත්වා අමුකස්මිං විහාරේ භික්ඛු ගිලානෝ, තස්ස දජ්ජාහි. යෝ ච මං පුච්ඡති, ‘ගිලානා’ති පටිවේදේහී”ති උත්තරාසඞ්ගේන ඌරුං වේඨේත්වා ඕවරකං පවිසිත්වා මඤ්චකේ නිපජ්ජි. අථ ඛෝ සුප්පියෝ උපාසකෝ ඝරං ගන්ත්වා දාසිං පුච්ඡි—  “කහං සුප්පියා”ති? “ඒසාය්‍ය, ඕවරකේ නිපන්නා”ති.
</Paragraph>

<Paragraph number="1268" book="vi-maha">
අථ ඛෝ සුප්පියෝ උපාසකෝ යේන සුප්පියා උපාසිකා තේනුපසඞ්කමි, උපසඞ්කමිත්වා සුප්පියං උපාසිකං ඒතදවෝච—  “කිස්ස නිපන්නාසී”ති? “ගිලානාම්හී”ති. “කිං තේ ආබාධෝ”ති? අථ ඛෝ සුප්පියා උපාසිකා සුප්පියස්ස උපාසකස්ස ඒතමත්ථං ආරෝචේසි. අථ ඛෝ සුප්පියෝ උපාසකෝ—  “අච්ඡරියං වත භෝ, අබ්භුතං වත භෝ. යාව සද්ධායං සුප්පියා පසන්නා, යත්‍ර හි නාම අත්තනෝපි මංසානි පරිච්චත්තානි. කිම්පිමාය අඤ්ඤං කිඤ්චි අදේය්‍යං භවිස්සතී”ති—  හට්ඨෝ උදග්ගෝ යේන භගවා තේනුපසඞ්කමි, උපසඞ්කමිත්වා භගවන්තං අභිවාදේත්වා ඒකමන්තං නිසීදි. ඒකමන්තං නිසින්නෝ ඛෝ සුප්පියෝ උපාසකෝ භගවන්තං ඒතදවෝච—  “අධිවාසේතු මේ, භන්තේ, භගවා ස්වාතනාය භත්තං, සද්ධිං භික්ඛුසංඝේනා”ති. අධිවාසේසි භගවා තුණ්හීභාවේන. අථ ඛෝ සුප්පියෝ උපාසකෝ භගවතෝ අධිවාසනං විදිත්වා උට්ඨායාසනා භගවන්තං අභිවාදේත්වා පදක්ඛිණං කත්වා පක්කාමි. අථ ඛෝ සුප්පියෝ උපාසකෝ තස්සා රත්තියා අච්චයේන පණීතං ඛාදනීයං භෝජනීයං පටියාදාපේත්වා භගවතෝ කාලං ආරෝචාපේසි—  “කාලෝ, භන්තේ, නිට්ඨිතං භත්තන්”ති.
</Paragraph>

<Paragraph number="1269" book="vi-maha">
අථ ඛෝ භගවා පුබ්බණ්හසමයං නිවාසේත්වා පත්තචීවරමාදාය යේන සුප්පියස්ස උපාසකස්ස නිවේසනං තේනුපසඞ්කමි, උපසඞ්කමිත්වා පඤ්ඤත්තේ ආසනේ නිසීදි, සද්ධිං භික්ඛුසංඝේන. අථ ඛෝ සුප්පියෝ උපාසකෝ යේන භගවා තේනුපසඞ්කමි, උපසඞ්කමිත්වා භගවන්තං අභිවාදේත්වා ඒකමන්තං අට්ඨාසි. ඒකමන්තං ඨිතං ඛෝ සුප්පියං උපාසකං භගවා ඒතදවෝච—  “කහං, සුප්පියා”ති? “ගිලානා, භගවා”ති. “තේන හි ආගච්ඡතූ”ති. “න, භගවා, උස්සහතී”ති. “තේන හි පරිග්ගහේත්වාපි ආනේථා”ති. අථ ඛෝ සුප්පියෝ උපාසකෝ සුප්පියං උපාසිකං පරිග්ගහේත්වා ආනේසි. තස්සා සහ දස්සනේන භගවතෝ තාව මහාවණෝ රුළ්හෝ අහෝසි සුච්ඡවිලෝමජාතෝ. අථ ඛෝ සුප්පියෝ ච උපාසකෝ සුප්පියා ච උපාසිකා—  “අච්ඡරියං වත භෝ, අබ්භුතං වත භෝ. තථාගතස්ස මහිද්ධිකතා මහානුභාවතා, යත්‍ර හි නාම සහ දස්සනේන භගවතෝ තාව මහාවණෝ රුළ්හෝ භවිස්සති සුච්ඡවිලෝමජාතෝ”ති—  හට්ඨා උදග්ගා බුද්ධප්පමුඛං භික්ඛුසංඝං පණීතේන ඛාදනීයේන භෝජනීයේන සහත්ථා සන්තප්පේත්වා සම්පවාරේත්වා භගවන්තං භුත්තාවිං ඕනීතපත්තපාණිං ඒකමන්තං නිසීදිංසු. අථ ඛෝ භගවා සුප්පියඤ්ච උපාසකං සුප්පියඤ්ච උපාසිකං ධම්මියා කථාය සන්දස්සේත්වා සමාදපේත්වා සමුත්තේජේත්වා සම්පහංසේත්වා උට්ඨායාසනා පක්කාමි.
</Paragraph>

<Paragraph number="1270" book="vi-maha">
අථ ඛෝ භගවා ඒතස්මිං නිදානේ ඒතස්මිං පකරණේ භික්ඛුසංඝං සන්නිපාතාපේත්වා භික්ඛූ පටිපුච්ඡි—  “කෝ, භික්ඛවේ, සුප්පියං උපාසිකං මංසං විඤ්ඤාපේසී”ති? ඒවං වුත්තේ, සෝ භික්ඛු භගවන්තං ඒතදවෝච—  “අහං ඛෝ, භන්තේ, සුප්පියං උපාසිකං මංසං විඤ්ඤාපේසින්”ති. “ආහරියිත්ථ, භික්ඛූ”ති? “ආහරියිත්ථ, භගවා”ති. “පරිභුඤ්ජි ත්වං, භික්ඛූ”ති? “පරිභුඤ්ජාමහං, භගවා”ති. “පටිවේක්ඛි ත්වං, භික්ඛූ”ති? “නාහං, භගවා, පටිවේක්ඛින්”ති. විගරහි බුද්ධෝ භගවා …පේ…  කථඤ්හි නාම ත්වං, මෝඝපුරිස, අප්පටිවේක්ඛිත්වා මංසං පරිභුඤ්ජිස්සසි. මනුස්සමංසං ඛෝ තයා, මෝඝපුරිස, පරිභුත්තං. නේතං, මෝඝපුරිස, අප්පසන්නානං වා පසාදාය …පේ…  විගරහිත්වා ධම්මිං කථං කත්වා භික්ඛූ ආමන්තේසි—  “සන්ති, භික්ඛවේ, මනුස්සා සද්ධා පසන්නා, තේහි අත්තනෝපි මංසානි පරිච්චත්තානි. න, භික්ඛවේ, මනුස්සමංසං පරිභුඤ්ජිතබ්බං. යෝ පරිභුඤ්ජේය්‍ය, ආපත්ති ථුල්ලච්චයස්ස. න ච, භික්ඛවේ, අප්පටිවේක්ඛිත්වා මංසං පරිභුඤ්ජිතබ්බං. යෝ පරිභුඤ්ජේය්‍ය, ආපත්ති දුක්කටස්සා”ති.
</Paragraph>
</Division>