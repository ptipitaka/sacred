---
title: "6.11 යාගුමධුගෝළකානුජානන"
tableOfContents: false
sidebar:
  order: 3
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="282" book="vi-maha">

<Paragraph number="1278" book="vi-maha">
අථ ඛෝ භගවා බාරාණසියං යථාභිරන්තං විහරිත්වා යේන අන්ධකවින්දං තේන චාරිකං පක්කාමි, මහතා භික්ඛුසංඝේන සද්ධිං, අඩ්ඪතේලසේහි භික්ඛුසතේහි. තේන ඛෝ පන සමයේන ජානපදා මනුස්සා බහුං ලෝණම්පි, තේලම්පි, තණ්ඩුලම්පි, ඛාදනීයම්පි සකටේසු ආරෝපේත්වා බුද්ධප්පමුඛස්ස භික්ඛුසංඝස්ස පිට්ඨිතෝ පිට්ඨිතෝ අනුබන්ධා හෝන්ති—  “යදා පටිපාටිං ලභිස්සාම තදා භත්තං කරිස්සාමා”ති, පඤ්චමත්තානි ච විඝාසාදසතානි.
</Paragraph>

<Paragraph number="1279" book="vi-maha">
අථ ඛෝ භගවා අනුපුබ්බේන චාරිකං චරමානෝ යේන අන්ධකවින්දං තදවසරි. අථ ඛෝ අඤ්ඤතරස්ස බ්‍රාහ්මණස්ස පටිපාටිං අලභන්තස්ස ඒතදහෝසි—  “අතීතානි ඛෝ මේ ද්වේ මාසානි බුද්ධප්පමුඛං භික්ඛුසංඝං අනුබන්ධන්තස්ස ‘යදා පටිපාටිං ලභිස්සාමි තදා භත්තං කරිස්සාමී’ති, න ච මේ පටිපාටි ලබ්භති, අහඤ්චම්හි ඒකත්තකෝ, බහු ච මේ ඝරාවාසත්ථෝ හායති. යන්නූනාහං භත්තග්ගං ඕලෝකේය්‍යං; යං භත්තග්ගේ නාස්ස, තං පටියාදේය්‍යන්”ති. අථ ඛෝ සෝ බ්‍රාහ්මණෝ භත්තග්ගං ඕලෝකේන්තෝ ද්වේ නාද්දස—  යාගුඤ්ච මධුගෝළකඤ්ච. අථ ඛෝ සෝ බ්‍රාහ්මණෝ යේනායස්මා ආනන්දෝ තේනුපසඞ්කමි, උපසඞ්කමිත්වා ආයස්මන්තං ආනන්දං ඒතදවෝච—  “ඉධ මේ, භෝ ආනන්ද, පටිපාටිං අලභන්තස්ස ඒතදහෝසි—  ‘අතීතානි ඛෝ මේ ද්වේ මාසානි බුද්ධප්පමුඛං භික්ඛුසංඝං අනුබන්ධන්තස්ස, “යදා පටිපාටිං ලභිස්සාමි තදා භත්තං කරිස්සාමී”ති. න ච මේ පටිපාටි ලබ්භති, අහඤ්චම්හි ඒකත්තකෝ, බහු ච මේ ඝරාවාසත්ථෝ හායති. යන්නූනාහං භත්තග්ගං ඕලෝකේය්‍යං; යං භත්තග්ගේ නාස්ස, තං පටියාදේය්‍යන්’ති. සෝ ඛෝ අහං, භෝ ආනන්ද, භත්තග්ගං ඕලෝකේන්තෝ ද්වේ නාද්දසං—  යාගුඤ්ච මධුගෝළකඤ්ච. සචාහං, භෝ ආනන්ද, පටියාදේය්‍යං යාගුඤ්ච මධුගෝළකඤ්ච, පටිග්ගණ්හේය්‍ය මේ භවං ගෝතමෝ”ති? “තේන හි, බ්‍රාහ්මණ, භගවන්තං පටිපුච්ඡිස්සාමී”ති. අථ ඛෝ ආයස්මා ආනන්දෝ භගවතෝ ඒතමත්ථං ආරෝචේසි. “තේන හානන්ද, පටියාදේතූ”ති. “තේන හි, බ්‍රාහ්මණ, පටියාදේහී”ති.
</Paragraph>

<Paragraph number="1280" book="vi-maha">
අථ ඛෝ සෝ බ්‍රාහ්මණෝ තස්සා රත්තියා අච්චයේන පහූතං යාගුඤ්ච මධුගෝළකඤ්ච පටියාදාපේත්වා භගවතෝ උපනාමේසි—  “පටිග්ගණ්හාතු මේ භවං ගෝතමෝ යාගුඤ්ච මධුගෝළකඤ්චා”ති. “තේන හි, බ්‍රාහ්මණ, භික්ඛූනං දේහී”ති. භික්ඛූ කුක්කුච්චායන්තා න පටිග්ගණ්හන්ති. “පටිග්ගණ්හථ, භික්ඛවේ, පරිභුඤ්ජථා”ති. අථ ඛෝ සෝ බ්‍රාහ්මණෝ බුද්ධප්පමුඛං භික්ඛුසංඝං පහූතාය යාගුයා ච මධුගෝළකේන ච සහත්ථා සන්තප්පේත්වා සම්පවාරේත්වා භගවන්තං ධෝතහත්ථං ඕනීතපත්තපාණිං ඒකමන්තං නිසීදි. ඒකමන්තං නිසින්නං ඛෝ තං බ්‍රාහ්මණං භගවා ඒතදවෝච—
</Paragraph>

<Paragraph number="1281" book="vi-maha">
“දසයිමේ, බ්‍රාහ්මණ, ආනිසංසා යාගුයා. කතමේ දස? යාගුං දේන්තෝ ආයුං දේති, වණ්ණං දේති, සුඛං දේති, බලං දේති, පටිභානං දේති, යාගු පීතා ඛුද්දං පටිහනති, පිපාසං විනේති, වාතං අනුලෝමේති, වත්ථිං සෝධේති, ආමාවසේසං පාචේති—  ඉමේ ඛෝ, බ්‍රාහ්මණ, දසානිසංසා යාගුයාති.
</Paragraph>

<Paragraph number="1282" type="verses" book="vi-maha">
_යෝ සඤ්ඤතානං පරදත්තභෝජිනං,_  
_කාලේන සක්කච්ච දදාති යාගුං;_  
_දසස්ස ඨානානි අනුප්පවේච්ඡති,_  
_ආයුඤ්ච වණ්ණඤ්ච සුඛං බලඤ්ච._  

</Paragraph>

<Paragraph number="1283" type="verses" book="vi-maha">
_පටිභානමස්ස උපජායතේ තතෝ,_  
_ඛුද්දං පිපාසඤ්ච බ්‍යපනේති වාතං;_  
_සෝධේති වත්ථිං පරිණාමේති භත්තං,_  
_භේසජ්ජමේතං සුගතේන වණ්ණිතං._  

</Paragraph>

<Paragraph number="1284" type="verses" book="vi-maha">
_තස්මා හි යාගුං අලමේව දාතුං,_  
_නිච්චං මනුස්සේන සුඛත්ථිකේන;_  
_දිබ්බානි වා පත්ථයතා සුඛානි,_  
_මනුස්සසෝභග්‍යතමිච්ඡතා වා”ති._  

</Paragraph>

<Paragraph number="1285" book="vi-maha">
අථ ඛෝ භගවා තං බ්‍රාහ්මණං ඉමාහි ගාථාහි අනුමෝදිත්වා උට්ඨායාසනා පක්කාමි. අථ ඛෝ භගවා ඒතස්මිං නිදානේ ඒතස්මිං පකරණේ ධම්මිං කථං කත්වා භික්ඛූ ආමන්තේසි—  “අනුජානාමි, භික්ඛවේ, යාගුඤ්ච මධුගෝළකඤ්චා”ති.
</Paragraph>
</Division>