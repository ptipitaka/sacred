---
title: "6.26 චතුමහාපදේසකථා"
tableOfContents: false
sidebar:
  order: 19
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="305" book="vi-maha">

<Paragraph number="1367" book="vi-maha">
තේන ඛෝ පන සමයේන භික්ඛූනං කිස්මිඤ්චි කිස්මිඤ්චි ඨානේ කුක්කුච්චං උප්පජ්ජති—  “කිං නු ඛෝ භගවතා අනුඤ්ඤාතං, කිං අනනුඤ්ඤාතන්”ති? භගවතෝ ඒතමත්ථං ආරෝචේසුං. “යං, භික්ඛවේ, මයා ‘ඉදං න කප්පතී’ති අප්පටික්ඛිත්තං තඤ්චේ අකප්පියං අනුලෝමේති, කප්පියං පටිබාහති, තං වෝ න කප්පති. යං, භික්ඛවේ, මයා ‘ඉදං න කප්පතී’ති අප්පටික්ඛිත්තං තඤ්චේ කප්පියං අනුලෝමේති, අකප්පියං පටිබාහති, තං වෝ කප්පති. යං, භික්ඛවේ, මයා ‘ඉදං කප්පතී’ති අනනුඤ්ඤාතං තඤ්චේ අකප්පියං අනුලෝමේති, කප්පියං පටිබාහති, තං වෝ න කප්පති. යං, භික්ඛවේ, මයා ‘ඉදං කප්පතී’ති අනනුඤ්ඤාතං, තඤ්චේ කප්පියං අනුලෝමේති, අකප්පියං පටිබාහති, තං වෝ කප්පතී”ති.
</Paragraph>

<Paragraph number="1368" book="vi-maha">
අථ ඛෝ භික්ඛූනං ඒතදහෝසි—  “කප්පති නු ඛෝ යාවකාලිකේන යාමකාලිකං, න නු ඛෝ කප්පති? කප්පති නු ඛෝ යාවකාලිකේන සත්තාහකාලිකං, න නු ඛෝ කප්පති? කප්පති නු ඛෝ යාවකාලිකේන යාවජීවිකං, න නු ඛෝ කප්පති? කප්පති නු ඛෝ යාමකාලිකේන සත්තාහකාලිකං, න නු ඛෝ කප්පති? කප්පති නු ඛෝ යාමකාලිකේන යාවජීවිකං, න නු ඛෝ කප්පති? කප්පති නු ඛෝ සත්තාහකාලිකේන යාවජීවිකං, න නු ඛෝ කප්පතී”ති? භගවතෝ ඒතමත්ථං ආරෝචේසුං.
</Paragraph>

<Paragraph number="1369" book="vi-maha">
“යාවකාලිකේන, භික්ඛවේ, යාමකාලිකං, තදහු පටිග්ගහිතං කාලේ කප්පති, විකාලේ න කප්පති. යාවකාලිකේන, භික්ඛවේ, සත්තාහකාලිකං, තදහු පටිග්ගහිතං කාලේ කප්පති, විකාලේ න කප්පති. යාවකාලිකේන, භික්ඛවේ, යාවජීවිකං, තදහු පටිග්ගහිතං කාලේ කප්පති, විකාලේ න කප්පති. යාමකාලිකේන, භික්ඛවේ, සත්තාහකාලිකං, තදහු පටිග්ගහිතං යාමේ කප්පති, යාමාතික්කන්තේ න කප්පති. යාමකාලිකේන, භික්ඛවේ, යාවජීවිකං, තදහු පටිග්ගහිතං යාමේ කප්පති, යාමාතික්කන්තේ න කප්පති. සත්තාහකාලිකේන, භික්ඛවේ, යාවජීවිකං පටිග්ගහිතං, සත්තාහං කප්පති, සත්තාහාතික්කන්තේ න කප්පතී”ති.

</Paragraph>
</Division>

<Paragraph number="1370" type="center" book="vi-maha">
භේසජ්ජක්ඛන්ධකෝ ඡට්ඨෝ.



</Paragraph>

<Paragraph number="1371" type="center" book="vi-maha">
තස්සුද්දානං


</Paragraph>

<Paragraph number="1372" type="verses" book="vi-maha">
_සාරදිකේ විකාලේපි,_  
_වසං මූලේ පිට්ඨේහි ච;_  
_කසාවේහි පණ්ණං ඵලං,_  
_ජතු ලෝණං ඡකණඤ්ච._  

</Paragraph>

<Paragraph number="1373" type="verses" book="vi-maha">
_චුණ්ණං චාලිනි මංසඤ්ච,_  
_අඤ්ජනං උපපිසනී;_  
_අඤ්ජනී උච්චාපාරුතා,_  
_සලාකා සලාකඨානිං._  

</Paragraph>

<Paragraph number="1374" type="verses" book="vi-maha">
_ථවිකංසබද්ධකං සුත්තං,_  
_මුද්ධනිතේලනත්ථු ච;_  
_නත්ථුකරණී ධූමඤ්ච,_  
_නේත්තඤ්චාපිධනත්ථවි._  

</Paragraph>

<Paragraph number="1375" type="verses" book="vi-maha">
_තේලපාකේසු මජ්ජඤ්ච,_  
_අතික්ඛිත්තං අබ්භඤ්ජනං;_  
_තුම්බං සේදං සම්භාරඤ්ච,_  
_මහා භඞ්ගෝදකං තථා._  

</Paragraph>

<Paragraph number="1376" type="verses" book="vi-maha">
_දකකෝට්ඨං ලෝහිතඤ්ච,_  
_විසාණං පාදබ්භඤ්ජනං;_  
_පජ්ජං සත්ථං කසාවඤ්ච,_  
_තිලකක්කං කබළිකං._  

</Paragraph>

<Paragraph number="1377" type="verses" book="vi-maha">
_චෝළං සාසපකුට්ටඤ්ච,_  
_ධූම සක්ඛරිකාය ච;_  
_වණතේලං විකාසිකං,_  
_විකටඤ්ච පටිග්ගහං._  

</Paragraph>

<Paragraph number="1378" type="verses" book="vi-maha">
_ගූථං කරෝන්තෝ ලෝළිඤ්ච,_  
_ඛාරං මුත්තහරීතකං;_  
_ගන්ධා විරේචනඤ්චේව,_  
_අච්ඡාකටං කටාකටං._  

</Paragraph>

<Paragraph number="1379" type="verses" book="vi-maha">
_පටිච්ඡාදනි පබ්භාරා,_  
_ආරාම සත්තාහේන ච;_  
_ගුළං මුග්ගං සෝවීරඤ්ච,_  
_සාමංපාකා පුනාපචේ._  

</Paragraph>

<Paragraph number="1380" type="verses" book="vi-maha">
_පුනානුඤ්ඤාසි දුබ්භික්ඛේ,_  
_ඵලඤ්ච තිලඛාදනී;_  
_පුරේභත්තං කායඩාහෝ,_  
_නිබ්බත්තඤ්ච භගන්දලං._  

</Paragraph>

<Paragraph number="1381" type="verses" book="vi-maha">
_වත්ථිකම්මඤ්ච සුප්පිඤ්ච,_  
_මනුස්සමංසමේව ච;_  
_හත්ථිඅස්සා සුනඛෝ ච,_  
_අහි සීහඤ්ච දීපිකං._  

</Paragraph>

<Paragraph number="1382" type="verses" book="vi-maha">
_අච්ඡතරච්ඡමංසඤ්ච,_  
_පටිපාටි ච යාගු ච;_  
_තරුණං අඤ්ඤත්‍ර ගුළං,_  
_සුනිධාවසථාගාරං._  

</Paragraph>

<Paragraph number="1383" type="verses" book="vi-maha">
_ගඞ්ගා කෝටිසච්චකථා,_  
_අම්බපාලී ච ලිච්ඡවී;_  
උද්දිස්ස කතං සුභික්ඛං,_  
_පුනදේව පටික්ඛිපි._  

</Paragraph>

<Paragraph number="1384" type="verses" book="vi-maha">
_මේඝෝ යසෝ මේණ්ඩකෝ ච,_  
_ගෝරසං පාථේය්‍යකේන ච;_  
_කේණි අම්බෝ ජම්බු චෝච,_  
_මෝචමධුමුද්දිකසාලුකං._  

</Paragraph>

<Paragraph number="1385" type="verses" book="vi-maha">
_ඵාරුසකා ඩාකපිට්ඨං,_  
_ආතුමායං නහාපිතෝ;_  
_සාවත්ථියං ඵලං බීජං,_  
_කිස්මිං ඨානේ ච කාලිකේති._  


</Paragraph>

<Paragraph number="1386" type="center" book="vi-maha">
ඉමම්හි ඛන්ධකේ වත්ථූ ඒකසතං ඡවත්ථු.



</Paragraph>

<Paragraph number="1387" type="center" book="vi-maha">
භේසජ්ජක්ඛන්ධකෝ නිට්ඨිතෝ.
</Paragraph>