---
title: "6.22 පඤ්චගෝරසාදිඅනුජානන"
tableOfContents: false
sidebar:
  order: 15
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="299" book="vi-maha">

<Paragraph number="1350" book="vi-maha">
අථ ඛෝ භගවා භද්දියේ යථාභිරන්තං විහරිත්වා මේණ්ඩකං ගහපතිං අනාපුච්ඡා යේන අඞ්ගුත්තරාපෝ තේන චාරිකං පක්කාමි මහතා භික්ඛුසංඝේන සද්ධිං අඩ්ඪතේලසේහි භික්ඛුසතේහි. අස්සෝසි ඛෝ මේණ්ඩකෝ ගහපති—  “භගවා කිර යේන අඞ්ගුත්තරාපෝ තේන චාරිකං පක්කන්තෝ මහතා භික්ඛුසංඝේන සද්ධිං අඩ්ඪතේලසේහි භික්ඛුසතේහී”ති. අථ ඛෝ මේණ්ඩකෝ ගහපති දාසේ ච කම්මකරේ ච ආණාපේසි—  “තේන හි, භණේ, බහුං ලෝණම්පි, තේලම්පි, තණ්ඩුලම්පි, ඛාදනීයම්පි සකටේසු ආරෝපේත්වා ආගච්ඡථ, අඩ්ඪතේලසානි ච ගෝපාලකසතානි අඩ්ඪතේලසානි ච ධේනුසතානි ආදාය ආගච්ඡන්තු, යත්ථ භගවන්තං පස්සිස්සාම තත්ථ තරුණේන ඛීරේන භෝජේස්සාමා”ති. අථ ඛෝ මේණ්ඩකෝ ගහපති භගවන්තං අන්තරාමග්ගේ කන්තාරේ සම්භාවේසි. අථ ඛෝ මේණ්ඩකෝ ගහපති යේන භගවා තේනුපසඞ්කමි; උපසඞ්කමිත්වා භගවන්තං අභිවාදේත්වා ඒකමන්තං අට්ඨාසි. ඒකමන්තං ඨිතෝ ඛෝ මේණ්ඩකෝ ගහපති භගවන්තං ඒතදවෝච—  “අධිවාසේතු මේ, භන්තේ, භගවා ස්වාතනාය භත්තං සද්ධිං භික්ඛුසංඝේනා”ති. අධිවාසේසි භගවා තුණ්හීභාවේන. අථ ඛෝ මේණ්ඩකෝ ගහපති භගවතෝ අධිවාසනං විදිත්වා භගවන්තං අභිවාදේත්වා පදක්ඛිණං කත්වා පක්කාමි.
</Paragraph>

<Paragraph number="1351" book="vi-maha">
අථ ඛෝ මේණ්ඩකෝ ගහපති තස්සා රත්තියා අච්චයේන පණීතං ඛාදනීයං භෝජනීයං පටියාදාපේත්වා භගවතෝ කාලං ආරෝචාපේසි—  “කාලෝ, භන්තේ, නිට්ඨිතං භත්තන්”ති. අථ ඛෝ භගවා පුබ්බණ්හසමයං නිවාසේත්වා පත්තචීවරමාදාය යේන මේණ්ඩකස්ස ගහපතිස්ස පරිවේසනා තේනුපසඞ්කමි; උපසඞ්කමිත්වා පඤ්ඤත්තේ ආසනේ නිසීදි සද්ධිං භික්ඛුසංඝේන. අථ ඛෝ මේණ්ඩකෝ ගහපති අඩ්ඪතේලසානි ගෝපාලකසතානි ආණාපේසි—  “තේන හි, භණේ, ඒකමේකං ධේනුං ගහේත්වා ඒකමේකස්ස භික්ඛුනෝ උපතිට්ඨථ තරුණේන ඛීරේන භෝජේස්සාමා”ති. අථ ඛෝ මේණ්ඩකෝ ගහපති බුද්ධප්පමුඛං භික්ඛුසංඝං පණීතේන ඛාදනීයේන භෝජනීයේන සහත්ථා සන්තප්පේසි සම්පවාරේසි, තරුණේන ච ඛීරේන. භික්ඛූ කුක්කුච්චායන්තා ඛීරං න පටිග්ගණ්හන්ති. “පටිග්ගණ්හථ, භික්ඛවේ, පරිභුඤ්ජථා”ති. අථ ඛෝ මේණ්ඩකෝ ගහපති බුද්ධප්පමුඛං භික්ඛුසංඝං පණීතේන ඛාදනීයේන භෝජනීයේන සහත්ථා සන්තප්පේත්වා සම්පවාරේත්වා තරුණේන ච ඛීරේන භගවන්තං භුත්තාවිං ඕනීතපත්තපාණිං ඒකමන්තං නිසීදි. ඒකමන්තං නිසින්නෝ ඛෝ මේණ්ඩකෝ ගහපති භගවන්තං ඒතදවෝච—  “සන්ති, භන්තේ, මග්ගා කන්තාරා, අප්පෝදකා අප්පභක්ඛා, න සුකරා අපාථේය්‍යේන ගන්තුං. සාධු, භන්තේ, භගවා භික්ඛූනං පාථේය්‍යං අනුජානාතූ”ති. අථ ඛෝ භගවා මේණ්ඩකං ගහපතිං ධම්මියා කථාය සන්දස්සේත්වා සමාදපේත්වා සමුත්තේජේත්වා සම්පහංසේත්වා උට්ඨායාසනා පක්කාමි.
</Paragraph>

<Paragraph number="1352" book="vi-maha">
අථ ඛෝ භගවා ඒතස්මිං නිදානේ ඒතස්මිං පකරණේ ධම්මිං කථං කත්වා භික්ඛූ ආමන්තේසි—  “අනුජානාමි, භික්ඛවේ, පඤ්ච ගෝරසේ—  ඛීරං, දධිං, තක්කං, නවනීතං, සප්පිං. සන්ති, භික්ඛවේ, මග්ගා කන්තාරා අප්පෝදකා අප්පභක්ඛා, න සුකරා අපාථේය්‍යේන ගන්තුං. අනුජානාමි, භික්ඛවේ, පාථේය්‍යං පරියේසිතුං තණ්ඩුලෝ තණ්ඩුලත්ථිකේන, මුග්ගෝ මුග්ගත්ථිකේන, මාසෝ මාසත්ථිකේන, ලෝණං ලෝණත්ථිකේන, ගුළෝ ගුළත්ථිකේන, තේලං තේලත්ථිකේන, සප්පි සප්පිත්ථිකේන. සන්ති, භික්ඛවේ, මනුස්සා, සද්ධා පසන්නා, තේ කප්පියකාරකානං හත්ථේ හිරඤ්ඤං උපනික්ඛිපන්ති—  ‘ඉමිනා අය්‍යස්ස යං කප්පියං තං දේථා’ති. අනුජානාමි, භික්ඛවේ, යං තතෝ කප්පියං තං සාදිතුං; න ත්වේවාහං, භික්ඛවේ, කේනචි පරියායේන ජාතරූපරජතං සාදිතබ්බං පරියේසිතබ්බන්ති වදාමී”ති.
</Paragraph>
</Division>