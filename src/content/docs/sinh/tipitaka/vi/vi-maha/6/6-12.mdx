---
title: "6.12 තරුණපසන්නමහාමත්තවත්ථු"
tableOfContents: false
sidebar:
  order: 4
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="283" book="vi-maha">

<Paragraph number="1286" book="vi-maha">
අස්සෝසුං ඛෝ මනුස්සා භගවතා කිර යාගු අනුඤ්ඤාතා මධුගෝළකඤ්චාති. තේ කාලස්සේව, භෝජ්ජයාගුං පටියාදේන්ති මධුගෝළකඤ්ච. භික්ඛූ කාලස්සේව භෝජ්ජයාගුයා ධාතා මධුගෝළකේන ච භත්තග්ගේ න චිත්තරූපං පරිභුඤ්ජන්ති. තේන ඛෝ පන සමයේන අඤ්ඤතරේන තරුණපසන්නේන මහාමත්තේන ස්වාතනාය බුද්ධප්පමුඛෝ භික්ඛුසංඝෝ නිමන්තිතෝ හෝති. අථ ඛෝ තස්ස තරුණපසන්නස්ස මහාමත්තස්ස ඒතදහෝසි—  “යන්නූනාහං අඩ්ඪතේලසන්නං භික්ඛුසතානං අඩ්ඪතේලසානි මංසපාතිසතානි පටියාදේය්‍යං, ඒකමේකස්ස භික්ඛුනෝ ඒකමේකං මංසපාතිං උපනාමේය්‍යන්”ති. අථ ඛෝ සෝ තරුණපසන්නෝ මහාමත්තෝ තස්සා රත්තියා අච්චයේන පණීතං ඛාදනීයං භෝජනීයං පටියාදාපේත්වා අඩ්ඪතේලසානි ච මංසපාතිසතානි, භගවතෝ කාලං ආරෝචාපේසි—  “කාලෝ, භන්තේ, නිට්ඨිතං භත්තන්”ති. අථ ඛෝ භගවා පුබ්බණ්හසමයං නිවාසේත්වා පත්තචීවරමාදාය යේන තස්ස තරුණපසන්නස්ස මහාමත්තස්ස නිවේසනං තේනුපසඞ්කමි, උපසඞ්කමිත්වා පඤ්ඤත්තේ ආසනේ නිසීදි, සද්ධිං භික්ඛුසංඝේන. අථ ඛෝ සෝ තරුණපසන්නෝ මහාමත්තෝ භත්තග්ගේ භික්ඛූ පරිවිසති. භික්ඛූ ඒවමාහංසු—  “ථෝකං, ආවුසෝ, දේහි; ථෝකං, ආවුසෝ, දේහී”ති. “මා ඛෝ තුම්හේ, භන්තේ—  ‘අයං තරුණපසන්නෝ මහාමත්තෝ’ති—  ථෝකං ථෝකං පටිග්ගණ්හථ. බහුං මේ ඛාදනීයං භෝජනීයං පටියත්තං, අඩ්ඪතේලසානි ච මංසපාතිසතානි. ඒකමේකස්ස භික්ඛුනෝ ඒකමේකං මංසපාතිං උපනාමේස්සාමීති. පටිග්ගණ්හථ, භන්තේ, යාවදත්ථන්”ති. “න ඛෝ මයං, ආවුසෝ, ඒතංකාරණා ථෝකං ථෝකං පටිග්ගණ්හාම, අපි ච මයං කාලස්සේව භෝජ්ජයාගුයා ධාතා මධුගෝළකේන ච. තේන මයං ථෝකං ථෝකං පටිග්ගණ්හාමා”ති. අථ ඛෝ සෝ තරුණපසන්නෝ මහාමත්තෝ උජ්ඣායති ඛිය්‍යති විපාචේති—  “කථඤ්හි නාම භදන්තා මයා නිමන්තිතා අඤ්ඤස්ස භෝජ්ජයාගුං පරිභුඤ්ජිස්සන්ති, න චාහං පටිබලෝ යාවදත්ථං දාතුන්”ති කුපිතෝ අනත්තමනෝ ආසාදනාපේක්ඛෝ භික්ඛූනං පත්තේ පූරේන්තෝ අගමාසි—  “භුඤ්ජථ වා හරථ වා”ති. අථ ඛෝ සෝ තරුණපසන්නෝ මහාමත්තෝ බුද්ධප්පමුඛං භික්ඛුසංඝං පණීතේන ඛාදනීයේන භෝජනීයේන සහත්ථා සන්තප්පේත්වා සම්පවාරේත්වා භගවන්තං භුත්තාවිං ඕනීතපත්තපාණිං ඒකමන්තං නිසීදි. ඒකමන්තං නිසින්නං ඛෝ තං තරුණපසන්නං මහාමත්තං භගවා ධම්මියා කථාය සන්දස්සේත්වා සමාදපේත්වා සමුත්තේජේත්වා සම්පහංසේත්වා උට්ඨායාසනා පක්කාමි.
</Paragraph>

<Paragraph number="1287" book="vi-maha">
අථ ඛෝ තස්ස තරුණපසන්නස්ස මහාමත්තස්ස අචිරපක්කන්තස්ස භගවතෝ අහුදේව කුක්කුච්චං, අහු විප්පටිසාරෝ—  “අලාභා වත මේ, න වත මේ ලාභා; දුල්ලද්ධං වත මේ, න වත මේ සුලද්ධං; යෝහං කුපිතෝ අනත්තමනෝ ආසාදනාපේක්ඛෝ භික්ඛූනං පත්තේ පූරේන්තෝ අගමාසිං—  ‘භුඤ්ජථ වා හරථ වා’ති. කිං නු ඛෝ මයා බහුං පසුතං පුඤ්ඤං වා අපුඤ්ඤං වා”ති? අථ ඛෝ සෝ තරුණපසන්නෝ මහාමත්තෝ යේන භගවා තේනුපසඞ්කමි, උපසඞ්කමිත්වා භගවන්තං අභිවාදේත්වා ඒකමන්තං නිසීදි. ඒකමන්තං නිසින්නෝ ඛෝ සෝ තරුණපසන්නෝ මහාමත්තෝ භගවන්තං ඒතදවෝච—  “ඉධ මය්හං, භන්තේ, අචිරපක්කන්තස්ස භගවතෝ අහුදේව කුක්කුච්චං, අහු විප්පටිසාරෝ ‘අලාභා වත මේ, න වත මේ ලාභා; දුල්ලද්ධං වත මේ, න වත මේ සුලද්ධං; යෝහං කුපිතෝ අනත්තමනෝ ආසාදනාපේක්ඛෝ භික්ඛූනං පත්තේ පූරේන්තෝ අගමාසිං—  භුඤ්ජථ වා හරථ වාති. කිං නු ඛෝ මයා බහුං පසුතං, පුඤ්ඤං වා අපුඤ්ඤං වා’ති. කිං නු ඛෝ මයා, භන්තේ, බහුං පසුතං, පුඤ්ඤං වා අපුඤ්ඤං වා”ති? “යදග්ගේන තයා, ආවුසෝ, ස්වාතනාය බුද්ධප්පමුඛෝ භික්ඛුසංඝෝ නිමන්තිතෝ තදග්ගේන තේ බහුං පුඤ්ඤං පසුතං. යදග්ගේන තේ ඒකමේකේන භික්ඛුනා ඒකමේකං සිත්ථං පටිග්ගහිතං තදග්ගේන තේ බහුං පුඤ්ඤං පසුතං, සග්ගා තේ ආරද්ධා”ති. අථ ඛෝ සෝ තරුණපසන්නෝ මහාමත්තෝ—  “ලාභා කිර මේ, සුලද්ධං කිර මේ, බහුං කිර මයා පුඤ්ඤං පසුතං, සග්ගා කිර මේ ආරද්ධා”ති—  හට්ඨෝ උදග්ගෝ උට්ඨායාසනා භගවන්තං අභිවාදේත්වා පදක්ඛිණං කත්වා පක්කාමි. අථ ඛෝ භගවා ඒතස්මිං නිදානේ ඒතස්මිං පකරණේ භික්ඛුසංඝං සන්නිපාතාපේත්වා භික්ඛූ පටිපුච්ඡි—  “සච්චං කිර, භික්ඛවේ, භික්ඛූ අඤ්ඤත්‍ර නිමන්තිතා අඤ්ඤස්ස භෝජ්ජයාගුං පරිභුඤ්ජන්තී”ති? “සච්චං, භගවා”ති. විගරහි බුද්ධෝ භගවා …පේ…  කථඤ්හි නාම තේ, භික්ඛවේ, මෝඝපුරිසා අඤ්ඤත්‍ර නිමන්තිතා අඤ්ඤස්ස භෝජ්ජයාගුං පරිභුඤ්ජිස්සන්ති. නේතං, භික්ඛවේ, අප්පසන්නානං වා පසාදාය …පේ…  විගරහිත්වා ධම්මිං කථං කත්වා භික්ඛූ ආමන්තේසි—  “න, භික්ඛවේ, අඤ්ඤත්‍ර නිමන්තිතේන අඤ්ඤස්ස භෝජ්ජයාගු පරිභුඤ්ජිතබ්බා. යෝ පරිභුඤ්ජේය්‍ය, යථාධම්මෝ කාරේතබ්බෝ”ති.
</Paragraph>
</Division>