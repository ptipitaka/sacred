---
title: "6.23 කේණියජටිලවත්ථු"
tableOfContents: false
sidebar:
  order: 16
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="300" book="vi-maha">

<Paragraph number="1353" book="vi-maha">
අථ ඛෝ භගවා අනුපුබ්බේන චාරිකං චරමානෝ යේන ආපණං තදවසරි. අස්සෝසි ඛෝ කේණියෝ ජටිලෝ—  “සමණෝ ඛලු භෝ ගෝතමෝ සක්‍යපුත්තෝ සක්‍යකුලා පබ්බජිතෝ ආපණං අනුප්පත්තෝ, තං ඛෝ පන භවන්තං ගෝතමං ඒවං කල්‍යාණෝ කිත්තිසද්දෝ අබ්භුග්ගතෝ …පේ…  සාධු ඛෝ පන තථාරූපානං අරහතං දස්සනං හෝතී”ති. අථ ඛෝ කේණියස්ස ජටිලස්ස ඒතදහෝසි—  “කිං නු ඛෝ අහං සමණස්ස ගෝතමස්ස හරාපේය්‍යන්”ති. අථ ඛෝ කේණියස්ස ජටිලස්ස ඒතදහෝසි—  “යේපි ඛෝ තේ බ්‍රාහ්මණානං පුබ්බකා ඉසයෝ මන්තානං කත්තාරෝ මන්තානං පවත්තාරෝ, යේසමිදං ඒතරහි බ්‍රාහ්මණා පෝරාණං මන්තපදං ගීතං පවුත්තං සමිහිතං, තදනුගායන්ති තදනුභාසන්ති, භාසිතමනුභාසන්ති, වාචිතමනුවාචේන්ති, සේය්‍යථිදං—  අට්ඨකෝ වාමකෝ වාමදේවෝ වේස්සාමිත්තෝ යමතග්ගි අඞ්ගීරසෝ භාරද්වාජෝ වාසේට්ඨෝ කස්සපෝ භගු, රත්තූපරතා විරතා විකාලභෝජනා, තේ ඒවරූපානි පානානි සාදියිංසු. සමණෝපි ගෝතමෝ රත්තූපරතෝ විරතෝ විකාලභෝජනා, අරහති සමණෝපි ගෝතමෝ ඒවරූපානි පානානි සාදියිතුන්”ති පහූතං පානං පටියාදාපේත්වා කාජේහි ගාහාපේත්වා යේන භගවා තේනුපසඞ්කමි; උපසඞ්කමිත්වා භගවතා සද්ධිං සම්මෝදි; සම්මෝදනීයං කථං සාරණීයං වීතිසාරේත්වා ඒකමන්තං අට්ඨාසි. ඒකමන්තං ඨිතෝ ඛෝ කේණියෝ ජටිලෝ භගවන්තං ඒතදවෝච—  “පටිග්ගණ්හාතු මේ භවං ගෝතමෝ පානන්”ති. “තේන හි, කේණිය, භික්ඛූනං දේහී”ති. අථ ඛෝ කේණියෝ ජටිලෝ භික්ඛූනං දේති. භික්ඛූ කුක්කුච්චායන්තා න පටිග්ගණ්හන්ති. “පටිග්ගණ්හථ, භික්ඛවේ, පරිභුඤ්ජථා”ති. අථ ඛෝ කේණියෝ ජටිලෝ බුද්ධප්පමුඛං භික්ඛුසංඝං පහූතේහි පානේහි සහත්ථා සන්තප්පේත්වා සම්පවාරේත්වා භගවන්තං ධෝතහත්ථං ඕනීතපත්තපාණිං ඒකමන්තං නිසීදි. ඒකමන්තං නිසින්නං ඛෝ කේණියං ජටිලං භගවා ධම්මියා කථාය සන්දස්සේසි සමාදපේසි සමුත්තේජේසි සම්පහංසේසි. අථ ඛෝ කේණියෝ ජටිලෝ භගවතා ධම්මියා කථාය සන්දස්සිතෝ සමාදපිතෝ සමුත්තේජිතෝ සම්පහංසිතෝ භගවන්තං ඒතදවෝච—  “අධිවාසේතු මේ භවං ගෝතමෝ ස්වාතනාය භත්තං සද්ධිං භික්ඛුසංඝේනා”ති. “මහා ඛෝ, කේණිය, භික්ඛුසංඝෝ අඩ්ඪතේලසානි භික්ඛුසතානි, ත්වඤ්ච බ්‍රාහ්මණේසු අභිප්පසන්නෝ”ති.
</Paragraph>

<Paragraph number="1354" book="vi-maha">
දුතියම්පි ඛෝ කේණියෝ ජටිලෝ භගවන්තං ඒතදවෝච—  “කිඤ්චාපි ඛෝ, භෝ ගෝතම, මහා භික්ඛුසංඝෝ අඩ්ඪතේලසානි භික්ඛුසතානි, අහඤ්ච බ්‍රාහ්මණේසු අභිප්පසන්නෝ, අධිවාසේතු මේ භවං ගෝතමෝ ස්වාතනාය භත්තං සද්ධිං භික්ඛුසංඝේනා”ති. “මහා ඛෝ, කේණිය, භික්ඛුසංඝෝ අඩ්ඪතේලසානි භික්ඛුසතානි, ත්වඤ්ච බ්‍රාහ්මණේසු අභිප්පසන්නෝ”ති. තතියම්පි ඛෝ කේණියෝ ජටිලෝ භගවන්තං ඒතදවෝච—  “කිඤ්චාපි ඛෝ, භෝ ගෝතම, මහා භික්ඛුසංඝෝ අඩ්ඪතේලසානි භික්ඛුසතානි, අහඤ්ච බ්‍රාහ්මණේසු අභිප්පසන්නෝ, අධිවාසේතු භවං ගෝතමෝ ස්වාතනාය භත්තං සද්ධිං භික්ඛුසංඝේනා”ති. අධිවාසේසි භගවා තුණ්හීභාවේන. අථ ඛෝ කේණියෝ ජටිලෝ භගවතෝ අධිවාසනං විදිත්වා උට්ඨායාසනා පක්කාමි.
</Paragraph>

<Paragraph number="1355" book="vi-maha">
අථ ඛෝ භගවා ඒතස්මිං නිදානේ ඒතස්මිං පකරණේ ධම්මිං කථං කත්වා භික්ඛූ ආමන්තේසි—  “අනුජානාමි, භික්ඛවේ, අට්ඨ පානානි—  අම්බපානං ජම්බුපානං චෝචපානං මෝචපානං මධූකපානං මුද්දිකපානං සාලූකපානං ඵාරුසකපානං. අනුජානාමි, භික්ඛවේ, සබ්බං ඵලරසං ඨපේත්වා ධඤ්ඤඵලරසං. අනුජානාමි, භික්ඛවේ, සබ්බං පත්තරසං ඨපේත්වා ඩාකරසං. අනුජානාමි, භික්ඛවේ, සබ්බං පුප්ඵරසං ඨපේත්වා මධූකපුප්ඵරසං. අනුජානාමි, භික්ඛවේ, උච්ඡුරසන්”ති.
</Paragraph>

<Paragraph number="1356" book="vi-maha">
අථ ඛෝ කේණියෝ ජටිලෝ තස්සා රත්තියා අච්චයේන සකේ අස්සමේ පණීතං ඛාදනීයං භෝජනීයං පටියාදාපේත්වා භගවතෝ කාලං ආරෝචාපේසි—  “කාලෝ, භෝ ගෝතම, නිට්ඨිතං භත්තන්”ති. අථ ඛෝ භගවා පුබ්බණ්හසමයං නිවාසේත්වා පත්තචීවරමාදාය යේන කේණියස්ස ජටිලස්ස අස්සමෝ තේනුපසඞ්කමි; උපසඞ්කමිත්වා පඤ්ඤත්තේ ආසනේ නිසීදි සද්ධිං භික්ඛුසංඝේන. අථ ඛෝ කේණියෝ ජටිලෝ බුද්ධප්පමුඛං භික්ඛුසංඝං පණීතේන ඛාදනීයේන භෝජනීයේන සහත්ථා සන්තප්පේත්වා සම්පවාරේත්වා භගවන්තං භුත්තාවිං ඕනීතපත්තපාණිං ඒකමන්තං නිසීදි. ඒකමන්තං නිසින්නං ඛෝ කේණියං ජටිලං භගවා ඉමාහි ගාථාහි අනුමෝදි—
</Paragraph>

<Paragraph number="1357" type="verses" book="vi-maha">
_“අග්ගිහුත්තමුඛා යඤ්ඤා,_  
_සාවිත්තී ඡන්දසෝ මුඛං;_  
_රාජා මුඛං මනුස්සානං,_  
_නදීනං සාගරෝ මුඛං._  

</Paragraph>

<Paragraph number="1358" type="verses" book="vi-maha">
_නක්ඛත්තානං මුඛං චන්දෝ,_  
_ආදිච්චෝ තපතං මුඛං;_  
_පුඤ්ඤං ආකඞ්ඛමානානං,_  
_සංඝෝ වේ යජතං මුඛන්”ති._  

</Paragraph>

<Paragraph number="1359" book="vi-maha">
අථ ඛෝ භගවා කේණියං ජටිලං ඉමාහි ගාථාහි අනුමෝදිත්වා උට්ඨායාසනා පක්කාමි.
</Paragraph>
</Division>