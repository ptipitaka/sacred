---
title: "6.1 පඤ්චභේසජ්ජකථා"
tableOfContents: false
sidebar:
  order: 1
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="260" book="vi-maha">

<Paragraph number="1198" book="vi-maha">
තේන සමයේන බුද්ධෝ භගවා සාවත්ථියං විහරති ජේතවනේ අනාථපිණ්ඩිකස්ස ආරාමේ. තේන ඛෝ පන සමයේන භික්ඛූනං සාරදිකේන ආබාධේන ඵුට්ඨානං යාගුපි පීතා උග්ගච්ඡති, භත්තම්පි භුත්තං උග්ගච්ඡති. තේ තේන කිසා හෝන්ති, ලූඛා, දුබ්බණ්ණා, උප්පණ්ඩුප්පණ්ඩුකජාතා, ධමනිසන්ථතගත්තා. අද්දසා ඛෝ භගවා තේ භික්ඛූ කිසේ ලූඛේ දුබ්බණ්ණේ උප්පණ්ඩුප්පණ්ඩුකජාතේ ධමනිසන්ථතගත්තේ, දිස්වාන ආයස්මන්තං ආනන්දං ආමන්තේසි—  “කිං නු ඛෝ, ආනන්ද, ඒතරහි භික්ඛූ කිසා, ලූඛා, දුබ්බණ්ණා, උප්පණ්ඩුප්පණ්ඩුකජාතා, ධමනිසන්ථතගත්තා”ති? “ඒතරහි, භන්තේ, භික්ඛූනං සාරදිකේන ආබාධේන ඵුට්ඨානං යාගුපි පීතා උග්ගච්ඡති, භත්තම්පි භුත්තං උග්ගච්ඡති. තේ තේන කිසා හෝන්ති, ලූඛා, දුබ්බණ්ණා, උප්පණ්ඩුප්පණ්ඩුකජාතා, ධමනිසන්ථතගත්තා”ති.
</Paragraph>

<Paragraph number="1199" book="vi-maha">
අථ ඛෝ භගවතෝ රහෝගතස්ස පටිසල්ලීනස්ස ඒවං චේතසෝ පරිවිතක්කෝ උදපාදි—  “ඒතරහි ඛෝ භික්ඛූනං සාරදිකේන ආබාධේන ඵුට්ඨානං යාගුපි පීතා උග්ගච්ඡති, භත්තම්පි භුත්තං උග්ගච්ඡති. තේ තේන කිසා හෝන්ති, ලූඛා, දුබ්බණ්ණා, උප්පණ්ඩුප්පණ්ඩුකජාතා, ධමනිසන්ථතගත්තා. කිං නු ඛෝ අහං භික්ඛූනං භේසජ්ජං අනුජානේය්‍යං, යං භේසජ්ජඤ්චේව අස්ස භේසජ්ජසම්මතඤ්ච ලෝකස්ස, ආහාරත්ථඤ්ච ඵරේය්‍ය, න ච ඕළාරිකෝ ආහාරෝ පඤ්ඤායේය්‍යා”ති? අථ ඛෝ භගවතෝ ඒතදහෝසි—  “ඉමානි ඛෝ පඤ්ච භේසජ්ජානි, සේය්‍යථිදං—  සප්පි, නවනීතං, තේලං, මධු, ඵාණිතං; භේසජ්ජානි චේව භේසජ්ජසම්මතානි ච ලෝකස්ස, ආහාරත්ථඤ්ච ඵරන්ති, න ච ඕළාරිකෝ ආහාරෝ පඤ්ඤායති. යන්නූනාහං භික්ඛූනං ඉමානි පඤ්ච භේසජ්ජානි අනුජානේය්‍යං, කාලේ පටිග්ගහේත්වා කාලේ පරිභුඤ්ජිතුන්”ති.
</Paragraph>

<Paragraph number="1200" book="vi-maha">
අථ ඛෝ භගවා සායන්හසමයං පටිසල්ලානා වුට්ඨිතෝ ඒතස්මිං නිදානේ ඒතස්මිං පකරණේ ධම්මිං කථං කත්වා භික්ඛූ ආමන්තේසි—  “ඉධ මය්හං, භික්ඛවේ, රහෝගතස්ස පටිසල්ලීනස්ස ඒවං චේතසෝ පරිවිතක්කෝ උදපාදි—  ‘ඒතරහි ඛෝ භික්ඛූනං සාරදිකේන ආබාධේන ඵුට්ඨානං යාගුපි පීතා උග්ගච්ඡති, භත්තම්පි භුත්තං උග්ගච්ඡති. තේ තේන කිසා හෝන්ති, ලූඛා, දුබ්බණ්ණා, උප්පණ්ඩුප්පණ්ඩුකජාතා, ධමනිසන්ථතගත්තා. කිං නු ඛෝ අහං භික්ඛූනං භේසජ්ජං අනුජානේය්‍යං, යං භේසජ්ජඤ්චේව අස්ස භේසජ්ජසම්මතඤ්ච ලෝකස්ස, ආහාරත්ථඤ්ච ඵරේය්‍ය, න ච ඕළාරිකෝ ආහාරෝ පඤ්ඤායේය්‍යා’ති. තස්ස මය්හං, භික්ඛවේ, ඒතදහෝසි—  ‘ඉමානි ඛෝ පඤ්ච භේසජ්ජානි, සේය්‍යථිදං—  සප්පි, නවනීතං, තේලං, මධු, ඵාණිතං; භේසජ්ජානි චේව භේසජ්ජසම්මතානි ච ලෝකස්ස, ආහාරත්ථඤ්ච ඵරන්ති, න ච ඕළාරිකෝ ආහාරෝ පඤ්ඤායති. යන්නූනාහං භික්ඛූනං ඉමානි පඤ්ච භේසජ්ජානි අනුජානේය්‍යං, කාලේ පටිග්ගහේත්වා කාලේ පරිභුඤ්ජිතුන්’ති. අනුජානාමි, භික්ඛවේ, තානි පඤ්ච භේසජ්ජානි කාලේ පටිග්ගහේත්වා කාලේ පරිභුඤ්ජිතුන්”ති.
</Paragraph>

</Division>
<Division number="261" book="vi-maha">

<Paragraph number="1201" book="vi-maha">
තේන ඛෝ පන සමයේන භික්ඛූ තානි පඤ්ච භේසජ්ජානි කාලේ පටිග්ගහේත්වා කාලේ පරිභුඤ්ජන්ති. තේසං යානිපි තානි පාකතිකානි ලූඛානි භෝජනානි තානිපි නච්ඡාදේන්ති, පගේව සේනේසිතානි. තේ තේන චේව සාරදිකේන ආබාධේන ඵුට්ඨා, ඉමිනා ච භත්තාච්ඡාදකේන, තදුභයේන භිය්‍යෝසෝ මත්තාය කිසා හෝන්ති, ලූඛා, දුබ්බණ්ණා, උප්පණ්ඩුප්පණ්ඩුකජාතා, ධමනිසන්ථතගත්තා. අද්දසා ඛෝ භගවා තේ භික්ඛූ භිය්‍යෝසෝ මත්තාය කිසේ ලූඛේ දුබ්බණ්ණේ උප්පණ්ඩුප්පණ්ඩුකජාතේ ධමනිසන්ථතගත්තේ, දිස්වාන ආයස්මන්තං ආනන්දං ආමන්තේසි—  “කිං නු ඛෝ, ආනන්ද, ඒතරහි භික්ඛූ භිය්‍යෝසෝ මත්තාය කිසා, ලූඛා, දුබ්බණ්ණා, උප්පණ්ඩුප්පණ්ඩුකජාතා, ධමනිසන්ථතගත්තා”ති? “ඒතරහි, භන්තේ, භික්ඛූ තානි ච පඤ්ච භේසජ්ජානි කාලේ පටිග්ගහේත්වා කාලේ පරිභුඤ්ජන්ති. තේසං යානිපි තානි පාකතිකානි ලූඛානි භෝජනානි තානිපි නච්ඡාදේන්ති, පගේව සේනේසිතානි. තේ තේන චේව සාරදිකේන ආබාධේන ඵුට්ඨා, ඉමිනා ච භත්තාච්ඡාදකේන, තදුභයේන භිය්‍යෝසෝ මත්තාය කිසා, ලූඛා, දුබ්බණ්ණා, උප්පණ්ඩුප්පණ්ඩුකජාතා, ධමනිසන්ථතගත්තා”ති. අථ ඛෝ භගවා ඒතස්මිං නිදානේ ඒතස්මිං පකරණේ ධම්මිං කථං කත්වා භික්ඛූ ආමන්තේසි—  “අනුජානාමි, භික්ඛවේ, තානි පඤ්ච භේසජ්ජානි පටිග්ගහේත්වා කාලේපි විකාලේපි පරිභුඤ්ජිතුන්”ති.
</Paragraph>

</Division>
<Division number="262" book="vi-maha">

<Paragraph number="1202" book="vi-maha">
තේන ඛෝ පන සමයේන ගිලානානං භික්ඛූනං වසේහි භේසජ්ජේහි අත්ථෝ හෝති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, වසානි භේසජ්ජානි—  අච්ඡවසං, මච්ඡවසං, සුසුකාවසං, සූකරවසං, ගද්‍රභවසං—  කාලේ පටිග්ගහිතං කාලේ නිප්පක්කං කාලේ සංසට්ඨං තේලපරිභෝගේන පරිභුඤ්ජිතුං. විකාලේ චේ, භික්ඛවේ, පටිග්ගහිතං විකාලේ නිප්පක්කං විකාලේ සංසට්ඨං, තඤ්චේ පරිභුඤ්ජේය්‍ය, ආපත්ති තිණ්ණං දුක්කටානං. කාලේ චේ, භික්ඛවේ, පටිග්ගහිතං විකාලේ නිප්පක්කං විකාලේ සංසට්ඨං, තඤ්චේ පරිභුඤ්ජේය්‍ය, ආපත්ති ද්වින්නං දුක්කටානං. කාලේ චේ, භික්ඛවේ, පටිග්ගහිතං කාලේ නිප්පක්කං විකාලේ සංසට්ඨං, තඤ්චේ පරිභුඤ්ජේය්‍ය, ආපත්ති දුක්කටස්ස. කාලේ චේ, භික්ඛවේ, පටිග්ගහිතං කාලේ නිප්පක්කං කාලේ සංසට්ඨං, තඤ්චේ පරිභුඤ්ජේය්‍ය, අනාපත්තී”ති.
</Paragraph>
</Division>