---
title: "6.8 සත්ථකම්මපටික්ඛේපකථා"
tableOfContents: false
sidebar:
  order: 25
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="279" book="vi-maha">

<Paragraph number="1264" book="vi-maha">
අථ ඛෝ භගවා සාවත්ථියං යථාභිරන්තං විහරිත්වා යේන රාජගහං තේන චාරිකං පක්කාමි. අනුපුබ්බේන චාරිකං චරමානෝ යේන රාජගහං තදවසරි. තත්‍ර සුදං භගවා රාජගහේ විහරති වේළුවනේ කලන්දකනිවාපේ. තේන ඛෝ පන සමයේන අඤ්ඤතරස්ස භික්ඛුනෝ භගන්දලාබාධෝ හෝති. ආකාසගෝත්තෝ වේජ්ජෝ සත්ථකම්මං කරෝති. අථ ඛෝ භගවා සේනාසනචාරිකං ආහිණ්ඩන්තෝ යේන තස්ස භික්ඛුනෝ විහාරෝ තේනුපසඞ්කමි. අද්දසා ඛෝ ආකාසගෝත්තෝ වේජ්ජෝ භගවන්තං දූරතෝව ආගච්ඡන්තං, දිස්වාන භගවන්තං ඒතදවෝච—  “ආගච්ඡතු භවං ගෝතමෝ, ඉමස්ස භික්ඛුනෝ වච්චමග්ගං පස්සතු, සේය්‍යථාපි ගෝධාමුඛන්”ති. අථ ඛෝ භගවා—  “සෝ මං ඛ්වායං මෝඝපුරිසෝ උප්පණ්ඩේතී”ති—  තතෝව පටිනිවත්තිත්වා, ඒතස්මිං නිදානේ ඒතස්මිං පකරණේ භික්ඛුසංඝං සන්නිපාතාපේත්වා, භික්ඛූ පටිපුච්ඡි—  “අත්ථි කිර, භික්ඛවේ, අමුකස්මිං විහාරේ භික්ඛු ගිලානෝ”ති? “අත්ථි, භගවා”ති. “කිං තස්ස, භික්ඛවේ, භික්ඛුනෝ ආබාධෝ”ති? “තස්ස, භන්තේ, ආයස්මතෝ භගන්දලාබාධෝ, ආකාසගෝත්තෝ වේජ්ජෝ සත්ථකම්මං කරෝතී”ති. විගරහි බුද්ධෝ භගවා—  “අනනුච්ඡවිකං, භික්ඛවේ, තස්ස මෝඝපුරිසස්ස, අනනුලෝමිකං, අප්පතිරූපං, අස්සාමණකං, අකප්පියං, අකරණීයං. කථඤ්හි නාම සෝ, භික්ඛවේ, මෝඝපුරිසෝ සම්බාධේ සත්ථකම්මං කාරාපේස්සති. සම්බාධේ, භික්ඛවේ, සුඛුමා ඡවි, දුරෝපයෝ වණෝ, දුප්පරිහාරං සත්ථං. නේතං, භික්ඛවේ, අප්පසන්නානං වා පසාදාය …පේ…  විගරහිත්වා …පේ…  ධම්මිං කථං කත්වා භික්ඛූ ආමන්තේසි—  “න, භික්ඛවේ, සම්බාධේ සත්ථකම්මං කාරාපේතබ්බං. යෝ කාරාපේය්‍ය, ආපත්ති ථුල්ලච්චයස්සා”ති.
</Paragraph>

<Paragraph number="1265" book="vi-maha">
තේන ඛෝ පන සමයේන ඡබ්බග්ගියා භික්ඛූ—  “භගවතා සත්ථකම්මං පටික්ඛිත්තන්”ති—  වත්ථිකම්මං කාරාපේන්ති. යේ තේ භික්ඛූ අප්පිච්ඡා, තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම ඡබ්බග්ගියා භික්ඛූ වත්ථිකම්මං කාරාපේස්සන්තී”ති. අථ ඛෝ තේ භික්ඛූ භගවතෝ ඒතමත්ථං ආරෝචේසුං. “සච්චං කිර, භික්ඛවේ, ඡබ්බග්ගියා භික්ඛූ වත්ථිකම්මං කාරාපේන්තී”ති? “සච්චං, භගවා”ති …පේ…  විගරහිත්වා ධම්මිං කථං කත්වා භික්ඛූ ආමන්තේසි—  “න, භික්ඛවේ, සම්බාධස්ස සාමන්තා ද්වඞ්ගුලා සත්ථකම්මං වා වත්ථිකම්මං වා කාරාපේතබ්බං. යෝ කාරාපේය්‍ය, ආපත්ති ථුල්ලච්චයස්සා”ති.
</Paragraph>
</Division>