---
title: "6.14 පාටලිගාමවත්ථු"
tableOfContents: false
sidebar:
  order: 6
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="285" book="vi-maha">

<Paragraph number="1292" book="vi-maha">
අථ ඛෝ භගවා රාජගහේ යථාභිරන්තං විහරිත්වා යේන පාටලිගාමෝ තේන චාරිකං පක්කාමි, මහතා භික්ඛුසංඝේන සද්ධිං අඩ්ඪතේලසේහි භික්ඛුසතේහි. අථ ඛෝ භගවා අනුපුබ්බේන චාරිකං චරමානෝ යේන පාටලිගාමෝ තදවසරි. අස්සෝසුං ඛෝ පාටලිගාමිකා උපාසකා—  “භගවා කිර පාටලිගාමං අනුප්පත්තෝ”ති. අථ ඛෝ පාටලිගාමිකා උපාසකා යේන භගවා තේනුපසඞ්කමිංසු, උපසඞ්කමිත්වා භගවන්තං අභිවාදේත්වා ඒකමන්තං නිසීදිංසු. ඒකමන්තං නිසින්නේ ඛෝ පාටලිගාමිකේ උපාසකේ භගවා ධම්මියා කථාය සන්දස්සේසි, සමාදපේසි, සමුත්තේජේසි, සම්පහංසේසි. අථ ඛෝ පාටලිගාමිකා උපාසකා භගවතා ධම්මියා කථාය සන්දස්සිතා සමාදපිතා සමුත්තේජිතා සම්පහංසිතා භගවන්තං ඒතදවෝචුං—  “අධිවාසේතු නෝ, භන්තේ, භගවා ආවසථාගාරං සද්ධිං භික්ඛුසංඝේනා”ති. අධිවාසේසි භගවා තුණ්හීභාවේන. අථ ඛෝ පාටලිගාමිකා උපාසකා භගවතෝ අධිවාසනං විදිත්වා උට්ඨායාසනා භගවන්තං අභිවාදේත්වා පදක්ඛිණං කත්වා යේන ආවසථාගාරං තේනුපසඞ්කමිංසු, උපසඞ්කමිත්වා සබ්බසන්ථරිං ආවසථාගාරං සන්ථරිත්වා, ආසනානි පඤ්ඤපේත්වා, උදකමණිකං පතිට්ඨාපේත්වා, තේලපදීපං ආරෝපේත්වා යේන භගවා තේනුපසඞ්කමිංසු, උපසඞ්කමිත්වා භගවන්තං අභිවාදේත්වා ඒකමන්තං අට්ඨංසු. ඒකමන්තං ඨිතා ඛෝ පාටලිගාමිකා උපාසකා භගවන්තං ඒතදවෝචුං—  “සබ්බසන්ථරිසන්ථතං, භන්තේ, ආවසථාගාරං. ආසනානි පඤ්ඤත්තානි. උදකමණිකෝ පතිට්ඨාපිතෝ. තේලපදීපෝ ආරෝපිතෝ. යස්සදානි, භන්තේ, භගවා කාලං මඤ්ඤතී”ති.
</Paragraph>

<Paragraph number="1293" book="vi-maha">
අථ ඛෝ භගවා නිවාසේත්වා පත්තචීවරමාදාය සද්ධිං භික්ඛුසංඝේන යේන ආවසථාගාරං තේනුපසඞ්කමි; උපසඞ්කමිත්වා පාදේ පක්ඛාලේත්වා ආවසථාගාරං පවිසිත්වා මජ්ඣිමං ථම්භං නිස්සාය පුරත්ථාභිමුඛෝ නිසීදි. භික්ඛුසංඝෝපි ඛෝ පාදේ පක්ඛාලේත්වා ආවසථාගාරං පවිසිත්වා පච්ඡිමං භිත්තිං නිස්සාය පුරත්ථාභිමුඛෝ නිසීදි, භගවන්තංයේව පුරක්ඛත්වා. පාටලිගාමිකාපි ඛෝ උපාසකා පාදේ පක්ඛාලේත්වා ආවසථාගාරං පවිසිත්වා පුරත්ථිමං භිත්තිං නිස්සාය පච්ඡිමාභිමුඛා නිසීදිංසු, භගවන්තංයේව පුරක්ඛත්වා. අථ ඛෝ භගවා පාටලිගාමිකේ උපාසකේ ආමන්තේසි—
</Paragraph>

<Paragraph number="1294" book="vi-maha">
“පඤ්චිමේ, ගහපතයෝ, ආදීනවා දුස්සීලස්ස සීලවිපත්තියා. කතමේ පඤ්ච? ඉධ, ගහපතයෝ, දුස්සීලෝ සීලවිපන්නෝ පමාදාධිකරණං මහතිං භෝගජානිං නිගච්ඡති. අයං පඨමෝ ආදීනවෝ දුස්සීලස්ස සීලවිපත්තියා. පුන චපරං, ගහපතයෝ, දුස්සීලස්ස සීලවිපන්නස්ස පාපකෝ කිත්තිසද්දෝ අබ්භුග්ගච්ඡති. අයං දුතියෝ ආදීනවෝ දුස්සීලස්ස සීලවිපත්තියා. පුන චපරං, ගහපතයෝ, දුස්සීලෝ සීලවිපන්නෝ යඤ්ඤදේව පරිසං උපසඞ්කමති, යදි ඛත්තියපරිසං, යදි බ්‍රාහ්මණපරිසං, යදි ගහපතිපරිසං, යදි සමණපරිසං, අවිසාරදෝ උපසඞ්කමති මඞ්කුභූතෝ. අයං තතියෝ ආදීනවෝ දුස්සීලස්ස සීලවිපත්තියා. පුන චපරං, ගහපතයෝ, දුස්සීලෝ සීලවිපන්නෝ සම්මූළ්හෝ කාලං කරෝති. අයං චතුත්ථෝ ආදීනවෝ දුස්සීලස්ස සීලවිපත්තියා. පුන චපරං, ගහපතයෝ, දුස්සීලෝ සීලවිපන්නෝ කායස්ස භේදා පරං මරණා අපායං දුග්ගතිං විනිපාතං නිරයං උපපජ්ජති. අයං පඤ්චමෝ ආදීනවෝ දුස්සීලස්ස සීලවිපත්තියා. ඉමේ ඛෝ, ගහපතයෝ, පඤ්ච ආදීනවා දුස්සීලස්ස සීලවිපත්තියා.
</Paragraph>

<Paragraph number="1295" book="vi-maha">
පඤ්චිමේ, ගහපතයෝ, ආනිසංසා සීලවතෝ සීලසම්පදාය. කතමේ පඤ්ච? ඉධ, ගහපතයෝ, සීලවා සීලසම්පන්නෝ අප්පමාදාධිකරණං මහන්තං භෝගක්ඛන්ධං අධිගච්ඡති. අයං පඨමෝ ආනිසංසෝ සීලවතෝ සීලසම්පදාය. පුන චපරං, ගහපතයෝ, සීලවතෝ සීලසම්පන්නස්ස කල්‍යාණෝ කිත්තිසද්දෝ අබ්භුග්ගච්ඡති. අයං දුතියෝ ආනිසංසෝ සීලවතෝ සීලසම්පදාය. පුන චපරං, ගහපතයෝ, සීලවා සීලසම්පන්නෝ යඤ්ඤදේව පරිසං උපසඞ්කමති, යදි ඛත්තියපරිසං, යදි බ්‍රාහ්මණපරිසං, යදි ගහපතිපරිසං, යදි සමණපරිසං, විසාරදෝ උපසඞ්කමති අමඞ්කුභූතෝ. අයං තතියෝ ආනිසංසෝ සීලවතෝ සීලසම්පදාය. පුන චපරං, ගහපතයෝ, සීලවා සීලසම්පන්නෝ අසම්මූළ්හෝ කාලං කරෝති. අයං චතුත්ථෝ ආනිසංසෝ සීලවතෝ සීලසම්පදාය. පුන චපරං, ගහපතයෝ, සීලවා සීලසම්පන්නෝ කායස්ස භේදා පරං මරණා සුගතිං සග්ගං ලෝකං උපපජ්ජති. අයං පඤ්චමෝ ආනිසංසෝ සීලවතෝ සීලසම්පදාය. ඉමේ ඛෝ, ගහපතයෝ, පඤ්ච ආනිසංසා සීලවතෝ සීලසම්පදායා”ති.
</Paragraph>

<Paragraph number="1296" book="vi-maha">
අථ ඛෝ භගවා පාටලිගාමිකේ උපාසකේ බහුදේව රත්තිං ධම්මියා කථාය සන්දස්සේත්වා සමාදපේත්වා සමුත්තේජේත්වා සම්පහංසේත්වා උය්‍යෝජේසි—  “අභික්කන්තා ඛෝ, ගහපතයෝ, රත්ති. යස්සදානි තුම්හේ කාලං මඤ්ඤථා”ති. “ඒවං, භන්තේ”ති, ඛෝ පාටලිගාමිකා උපාසකා භගවතෝ පටිස්සුණිත්වා උට්ඨායාසනා භගවන්තං අභිවාදේත්වා පදක්ඛිණං කත්වා පක්කමිංසු. අථ ඛෝ භගවා අචිරපක්කන්තේසු පාටලිගාමිකේසු උපාසකේසු සුඤ්ඤාගාරං පාවිසි.
</Paragraph>
</Division>