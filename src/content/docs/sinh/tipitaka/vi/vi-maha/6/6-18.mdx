---
title: "6.18 ලිච්ඡවීවත්ථු"
tableOfContents: false
sidebar:
  order: 10
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="289" book="vi-maha">

<Paragraph number="1313" book="vi-maha">
අස්සෝසුං ඛෝ වේසාලිකා ලිච්ඡවී—  “භගවා කිර කෝටිගාමං අනුප්පත්තෝ”ති. අථ ඛෝ වේසාලිකා ලිච්ඡවී භද්‍රානි භද්‍රානි යානානි යෝජාපේත්වා භද්‍රං භද්‍රං යානං අභිරුහිත්වා භද්‍රේහි භද්‍රේහි යානේහි වේසාලියා නිය්‍යාසුං භගවන්තං දස්සනාය. අප්පේකච්චේ ලිච්ඡවී නීලා හෝන්ති නීලවණ්ණා නීලවත්ථා නීලාලඞ්කාරා, අප්පේකච්චේ ලිච්ඡවී පීතා හෝන්ති පීතවණ්ණා පීතවත්ථා පීතාලඞ්කාරා, අප්පේකච්චේ ලිච්ඡවී ලෝහිතා හෝන්ති ලෝහිතවණ්ණා ලෝහිතවත්ථා ලෝහිතාලඞ්කාරා, අප්පේකච්චේ ලිච්ඡවී ඕදාතා හෝන්ති ඕදාතවණ්ණා ඕදාතවත්ථා ඕදාතාලඞ්කාරා. අථ ඛෝ අම්බපාලී ගණිකා දහරානං දහරානං ලිච්ඡවීනං ඊසාය ඊසං යුගේන යුගං චක්කේන චක්කං අක්ඛේන අක්ඛං පටිවට්ටේසි. අථ ඛෝ තේ ලිච්ඡවී අම්බපාලිං ගණිකං ඒතදවෝචුං—  “කිස්ස, ජේ අම්බපාලි, දහරානං දහරානං ලිච්ඡවීනං ඊසාය ඊසං යුගේන යුගං චක්කේන චක්කං අක්ඛේන අක්ඛං පටිවට්ටේසී”ති? “තථා හි පන මයා, අය්‍යපුත්තා, ස්වාතනාය බුද්ධප්පමුඛෝ භික්ඛුසංඝෝ නිමන්තිතෝ”ති. “දේහි, ජේ අම්බපාලි, අම්හාකං ඒතං භත්තං සතසහස්සේනා”ති. “සචේපි මේ, අය්‍යපුත්තා, වේසාලිං සාහාරං දජ්ජේය්‍යාථ, නේව දජ්ජාහං තං භත්තන්”ති. අථ ඛෝ තේ ලිච්ඡවී අඞ්ගුලිං ඵෝටේසුං—  “ජිතම්හ වත භෝ අම්බකාය, පරාජිතම්හ වත භෝ අම්බකායා”ති. අථ ඛෝ තේ ලිච්ඡවී යේන භගවා තේනුපසඞ්කමිංසු. අද්දසා ඛෝ භගවා තේ ලිච්ඡවී දූරතෝව ආගච්ඡන්තේ, දිස්වාන භික්ඛූ ආමන්තේසි—  “යේහි, භික්ඛවේ, භික්ඛූහි දේවා තාවතිංසා අදිට්ඨපුබ්බා, ඕලෝකේථ, භික්ඛවේ, ලිච්ඡවීපරිසං; අපලෝකේථ, භික්ඛවේ, ලිච්ඡවීපරිසං; උපසංහරථ, භික්ඛවේ, ලිච්ඡවීපරිසං තාවතිංසපරිසන්”ති.
</Paragraph>

<Paragraph number="1314" book="vi-maha">
අථ ඛෝ තේ ලිච්ඡවී යාවතිකා යානස්ස භූමි, යානේන ගන්ත්වා යානා පච්චෝරෝහිත්වා පත්තිකාව යේන භගවා තේනුපසඞ්කමිංසු; උපසඞ්කමිත්වා භගවන්තං අභිවාදේත්වා ඒකමන්තං නිසීදිංසු. ඒකමන්තං නිසින්නේ ඛෝ තේ ලිච්ඡවී භගවා ධම්මියා කථාය සන්දස්සේසි සමාදපේසි සමුත්තේජේසි සම්පහංසේසි. අථ ඛෝ තේ ලිච්ඡවී, භගවතා ධම්මියා කථාය සන්දස්සිතා සමාදපිතා සමුත්තේජිතා සම්පහංසිතා භගවන්තං ඒතදවෝචුං—  “අධිවාසේතු නෝ, භන්තේ, භගවා ස්වාතනාය භත්තං සද්ධිං භික්ඛුසංඝේනා”ති. “අධිවුට්ඨෝම්හි, ලිච්ඡවී, ස්වාතනාය අම්බපාලියා ගණිකාය භත්තන්”ති. අථ ඛෝ තේ ලිච්ඡවී අඞ්ගුලිං ඵෝටේසුං—  “ජිතම්හ වත භෝ අම්බකාය, පරාජිතම්හ වත භෝ අම්බකායා”ති. අථ ඛෝ තේ ලිච්ඡවී භගවතෝ භාසිතං අභිනන්දිත්වා අනුමෝදිත්වා උට්ඨායාසනා භගවන්තං අභිවාදේත්වා පදක්ඛිණං කත්වා පක්කමිංසු.
</Paragraph>

<Paragraph number="1315" book="vi-maha">
අථ ඛෝ භගවා කෝටිගාමේ යථාභිරන්තං විහරිත්වා යේන නාතිකා තේනුපසඞ්කමි. තත්‍ර සුදං භගවා නාතිකේ විහරති ගිඤ්ජකාවසථේ. අථ ඛෝ අම්බපාලී ගණිකා තස්සා රත්තියා අච්චයේන සකේ ආරාමේ පණීතං ඛාදනීයං භෝජනීයං පටියාදාපේත්වා භගවතෝ කාලං ආරෝචාපේසි—  “කාලෝ, භන්තේ, නිට්ඨිතං භත්තන්”ති. අථ ඛෝ භගවා පුබ්බණ්හසමයං නිවාසේත්වා පත්තචීවරමාදාය යේන අම්බපාලියා ගණිකාය පරිවේසනා තේනුපසඞ්කමි; උපසඞ්කමිත්වා පඤ්ඤත්තේ ආසනේ නිසීදි සද්ධිං භික්ඛුසංඝේන. අථ ඛෝ අම්බපාලී ගණිකා බුද්ධප්පමුඛං භික්ඛුසංඝං පණීතේන ඛාදනීයේන භෝජනීයේන සහත්ථා සන්තප්පේත්වා සම්පවාරේත්වා භගවන්තං භුත්තාවිං ඕනීතපත්තපාණිං ඒකමන්තං නිසීදි. ඒකමන්තං නිසින්නා ඛෝ අම්බපාලී ගණිකා භගවන්තං ඒතදවෝච—  “ඉමාහං, භන්තේ, අම්බවනං බුද්ධප්පමුඛස්ස භික්ඛුසංඝස්ස දම්මී”ති. පටිග්ගහේසි භගවා ආරාමං. අථ ඛෝ භගවා අම්බපාලිං ගණිකං ධම්මියා කථාය සන්දස්සේත්වා සමාදපේත්වා සමුත්තේජේත්වා සම්පහංසේත්වා උට්ඨායාසනා යේන මහාවනං තේනුපසඞ්කමි. තත්‍ර සුදං භගවා වේසාලියං විහරති මහාවනේ කූටාගාරසාලායං.

</Paragraph>
</Division>

<Paragraph number="1316" type="center" book="vi-maha">
ලිච්ඡවිභාණවාරෝ නිට්ඨිතෝ තතියෝ.
</Paragraph>