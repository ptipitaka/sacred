---
title: "6.24 රෝජමල්ලවත්ථු"
tableOfContents: false
sidebar:
  order: 17
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="301" book="vi-maha">

<Paragraph number="1360" book="vi-maha">
අථ ඛෝ භගවා ආපණේ යථාභිරන්තං විහරිත්වා යේන කුසිනාරා තේන චාරිකං පක්කාමි මහතා භික්ඛුසංඝේන සද්ධිං අඩ්ඪතේලසේහි භික්ඛුසතේහි. අස්සෝසුං ඛෝ කෝසිනාරකා මල්ලා—  “භගවා කිර කුසිනාරං ආගච්ඡති මහතා භික්ඛුසංඝේන සද්ධිං අඩ්ඪතේලසේහි භික්ඛුසතේහී”ති. තේ සඞ්ගරං අකංසු—  “යෝ භගවතෝ පච්චුග්ගමනං න කරිස්සති, පඤ්චසතානිස්ස දණ්ඩෝ”ති. තේන ඛෝ පන සමයේන රෝජෝ මල්ලෝ ආයස්මතෝ ආනන්දස්ස සහායෝ හෝති. අථ ඛෝ භගවා අනුපුබ්බේන චාරිකං චරමානෝ යේන කුසිනාරා තදවසරි. අථ ඛෝ කෝසිනාරකා මල්ලා භගවතෝ පච්චුග්ගමනං අකංසු. අථ ඛෝ රෝජෝ මල්ලෝ භගවතෝ පච්චුග්ගමනං කරිත්වා යේනායස්මා ආනන්දෝ තේනුපසඞ්කමි, උපසඞ්කමිත්වා ආයස්මන්තං ආනන්දං අභිවාදේත්වා ඒකමන්තං අට්ඨාසි. ඒකමන්තං ඨිතං ඛෝ රෝජං මල්ලං ආයස්මා ආනන්දෝ ඒතදවෝච—  “උළාරං ඛෝ තේ ඉදං, ආවුසෝ රෝජ, යං ත්වං භගවතෝ පච්චුග්ගමනං අකාසී”ති. “නාහං, භන්තේ ආනන්ද, බහුකතෝ බුද්ධේ වා ධම්මේ වා සංඝේ වා; අපි ච ඤාතීහි සඞ්ගරෝ කතෝ—  ‘යෝ භගවතෝ පච්චුග්ගමනං න කරිස්සති, පඤ්චසතානිස්ස දණ්ඩෝ’ති; සෝ ඛෝ අහං, භන්තේ ආනන්ද, ඤාතීනං දණ්ඩභයා ඒවාහං භගවතෝ පච්චුග්ගමනං අකාසින්”ති. අථ ඛෝ ආයස්මා ආනන්දෝ අනත්තමනෝ අහෝසි “කථඤ්හි නාම රෝජෝ මල්ලෝ ඒවං වක්ඛතී”ති? අථ ඛෝ ආයස්මා ආනන්දෝ යේන භගවා තේනුපසඞ්කමි, උපසඞ්කමිත්වා භගවන්තං අභිවාදේත්වා ඒකමන්තං නිසීදි. ඒකමන්තං නිසින්නෝ ඛෝ ආයස්මා ආනන්දෝ භගවන්තං ඒතදවෝච—  “අයං, භන්තේ, රෝජෝ මල්ලෝ අභිඤ්ඤාතෝ ඤාතමනුස්සෝ. මහත්ථිකෝ ඛෝ පන ඒවරූපානං ඤාතමනුස්සානං ඉමස්මිං ධම්මවිනයේ පසාදෝ. සාධු, භන්තේ, භගවා තථා කරෝතු, යථා රෝජෝ මල්ලෝ ඉමස්මිං ධම්මවිනයේ පසීදේය්‍යා”ති. “න ඛෝ තං, ආනන්ද, දුක්කරං තථාගතේන, යථා රෝජෝ මල්ලෝ ඉමස්මිං ධම්මවිනයේ පසීදේය්‍යා”ති.
</Paragraph>

<Paragraph number="1361" book="vi-maha">
අථ ඛෝ භගවා රෝජං මල්ලං මේත්තේන චිත්තේන ඵරිත්වා උට්ඨායාසනා විහාරං පාවිසි. අථ ඛෝ රෝජෝ මල්ලෝ භගවතෝ මේත්තේන චිත්තේන ඵුට්ඨෝ, සේය්‍යථාපි නාම ගාවිං තරුණවච්ඡෝ; ඒවමේව විහාරේන විහාරං පරිවේණේන පරිවේණං උපසඞ්කමිත්වා භික්ඛූ පුච්ඡති—  “කහං නු ඛෝ, භන්තේ, ඒතරහි සෝ භගවා විහරති අරහං සම්මාසම්බුද්ධෝ, දස්සනකාමා හි මයං තං භගවන්තං අරහන්තං සම්මාසම්බුද්ධන්”ති. “ඒසාවුසෝ රෝජ, විහාරෝ සංවුතද්වාරෝ, තේන අප්පසද්දෝ උපසඞ්කමිත්වා අතරමානෝ ආළින්දං පවිසිත්වා උක්කාසිත්වා අග්ගළං ආකෝටේහි, විවරිස්සති තේ භගවා ද්වාරන්”ති. අථ ඛෝ රෝජෝ මල්ලෝ යේන සෝ විහාරෝ සංවුතද්වාරෝ, තේන අප්පසද්දෝ උපසඞ්කමිත්වා අතරමානෝ ආළින්දං පවිසිත්වා උක්කාසිත්වා අග්ගළං ආකෝටේසි. විවරි භගවා ද්වාරං. අථ ඛෝ රෝජෝ මල්ලෝ විහාරං පවිසිත්වා භගවන්තං අභිවාදේත්වා ඒකමන්තං නිසීදි. ඒකමන්තං නිසින්නස්ස ඛෝ රෝජස්ස මල්ලස්ස භගවා අනුපුබ්බිං කථං කථේසි, සේය්‍යථිදං—  දානකථං …පේ…  අපරප්පච්චයෝ සත්ථුසාසනේ භගවන්තං ඒතදවෝච—  “සාධු, භන්තේ, අය්‍යා මමඤ්ඤේව පටිග්ගණ්හේය්‍යුං චීවරපිණ්ඩපාතසේනාසනගිලානප්පච්චයභේසජ්ජපරික්ඛාරං, නෝ අඤ්ඤේසන්”ති. “යේසං ඛෝ, රෝජ, සේක්ඛේන ඤාණේන සේක්ඛේන දස්සනේන ධම්මෝ දිට්ඨෝ සේය්‍යථාපි තයා, තේසම්පි ඒවං හෝති—  ‘අහෝ නූන අය්‍යා අම්හාකඤ්ඤේව පටිග්ගණ්හේය්‍යුං චීවරපිණ්ඩපාතසේනාසනගිලානප්පච්චයභේසජ්ජපරික්ඛාරං, නෝ අඤ්ඤේසන්’ති. තේන හි, රෝජ, තව චේව පටිග්ගහිස්සන්ති අඤ්ඤේසඤ්චා”ති.
</Paragraph>

</Division>
<Division number="302" book="vi-maha">

<Paragraph number="1362" book="vi-maha">
තේන ඛෝ පන සමයේන කුසිනාරායං පණීතානං භත්තානං භත්තපටිපාටි අට්ඨිතා හෝති. අථ ඛෝ රෝජස්ස මල්ලස්ස පටිපාටිං අලභන්තස්ස ඒතදහෝසි—  “යන්නූනාහං භත්තග්ගං ඕලෝකේය්‍යං, යං භත්තග්ගේ නාස්ස, තං පටියාදේය්‍යන්”ති. අථ ඛෝ රෝජෝ මල්ලෝ භත්තග්ගං ඕලෝකේන්තෝ ද්වේ නාද්දස—  ඩාකඤ්ච පිට්ඨඛාදනීයඤ්ච. අථ ඛෝ රෝජෝ මල්ලෝ යේනායස්මා ආනන්දෝ තේනුපසඞ්කමි; උපසඞ්කමිත්වා ආයස්මන්තං ආනන්දං ඒතදවෝච—  “ඉධ මේ, භන්තේ ආනන්ද, පටිපාටිං අලභන්තස්ස ඒතදහෝසි—  ‘යන්නූනාහං භත්තග්ගං ඕලෝකේය්‍යං, යං භත්තග්ගේ නාස්ස, තං පටියාදේය්‍යන්’ති. සෝ ඛෝ අහං, භන්තේ ආනන්ද, භත්තග්ගං ඕලෝකේන්තෝ ද්වේ නාද්දසං—  ඩාකඤ්ච පිට්ඨඛාදනීයඤ්ච. සචාහං, භන්තේ ආනන්ද, පටියාදේය්‍යං ඩාකඤ්ච පිට්ඨඛාදනීයඤ්ච, පටිග්ගණ්හේය්‍ය මේ භගවා”ති? “තේන හි, රෝජ, භගවන්තං පටිපුච්ඡිස්සාමී”ති. අථ ඛෝ ආයස්මා ආනන්දෝ භගවතෝ ඒතමත්ථං ආරෝචේසි. “තේන හානන්ද, පටියාදේතූ”ති. “තේන හි, රෝජ, පටියාදේහී”ති. අථ ඛෝ රෝජෝ මල්ලෝ තස්සා රත්තියා අච්චයේන පහූතං ඩාකඤ්ච පිට්ඨඛාදනීයඤ්ච පටියාදාපේත්වා භගවතෝ උපනාමේසි—  “පටිග්ගණ්හාතු මේ, භන්තේ, භගවා ඩාකඤ්ච පිට්ඨඛාදනීයඤ්චා”ති. “තේන හි, රෝජ, භික්ඛූනං දේහී”ති. අථ ඛෝ රෝජෝ මල්ලෝ භික්ඛූනං දේති. භික්ඛූ කුක්කුච්චායන්තා න පටිග්ගණ්හන්ති. “පටිග්ගණ්හථ, භික්ඛවේ, පරිභුඤ්ජථා”ති. අථ ඛෝ රෝජෝ මල්ලෝ බුද්ධප්පමුඛං භික්ඛුසංඝං පහූතේහි ඩාකේහි ච පිට්ඨඛාදනීයේහි ච සහත්ථා සන්තප්පේත්වා සම්පවාරේත්වා භගවන්තං ධෝතහත්ථං ඕනීතපත්තපාණිං ඒකමන්තං නිසීදි. ඒකමන්තං නිසින්නං ඛෝ රෝජං මල්ලං භගවා ධම්මියා කථාය සන්දස්සේත්වා සමාදපේත්වා සමුත්තේජේත්වා සම්පහංසේත්වා උට්ඨායාසනා පක්කාමි. අථ ඛෝ භගවා ඒතස්මිං නිදානේ ඒතස්මිං පකරණේ ධම්මිං කථං කත්වා භික්ඛූ ආමන්තේසි—  “අනුජානාමි, භික්ඛවේ, සබ්බඤ්ච ඩාකං සබ්බඤ්ච පිට්ඨඛාදනීයන්”ති.
</Paragraph>
</Division>