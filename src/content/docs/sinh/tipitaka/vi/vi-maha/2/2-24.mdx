---
title: "2.24 සංඝුපෝසථාදිප්පභේද"
tableOfContents: false
sidebar:
  order: 17
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="168" book="vi-maha">

<Paragraph number="700" book="vi-maha">
තේන ඛෝ පන සමයේන අඤ්ඤතරස්මිං ආවාසේ තදහුපෝසථේ චත්තාරෝ භික්ඛූ විහරන්ති. අථ ඛෝ තේසං භික්ඛූනං ඒතදහෝසි—  “භගවතා පඤ්ඤත්තං—  ‘උපෝසථෝ කාතබ්බෝ’ති, මයඤ්චම්හා චත්තාරෝ ජනා, කථං නු ඛෝ අම්හේහි උපෝසථෝ කාතබ්බෝ”ති? භගවතෝ ඒතමත්ථං ආරෝචේසුං. “අනුජානාමි, භික්ඛවේ, චතුන්නං පාතිමෝක්ඛං උද්දිසිතුන්”ති.
</Paragraph>

<Paragraph number="701" book="vi-maha">
තේන ඛෝ පන සමයේන අඤ්ඤතරස්මිං ආවාසේ තදහුපෝසථේ තයෝ භික්ඛූ විහරන්ති. අථ ඛෝ තේසං භික්ඛූනං ඒතදහෝසි—  “භගවතා අනුඤ්ඤාතං චතුන්නං පාතිමෝක්ඛං උද්දිසිතුං, මයඤ්චම්හා තයෝ ජනා, කථං නු ඛෝ අම්හේහි උපෝසථෝ කාතබ්බෝ”ති? භගවතෝ ඒතමත්ථං ආරෝචේසුං. “අනුජානාමි, භික්ඛවේ, තිණ්ණං පාරිසුද්ධිඋපෝසථං කාතුං. ඒවඤ්ච පන, භික්ඛවේ, කාතබ්බෝ. බ්‍යත්තේන භික්ඛුනා පටිබලේන තේ භික්ඛූ ඤාපේතබ්බා—
</Paragraph>

<Paragraph number="702" book="vi-maha">
‘සුණන්තු මේ ආයස්මන්තා. අජ්ජුපෝසථෝ පන්නරසෝ. යදායස්මන්තානං පත්තකල්ලං, මයං අඤ්ඤමඤ්ඤං පාරිසුද්ධිඋපෝසථං කරේය්‍යාමා’ති.
</Paragraph>

<Paragraph number="703" book="vi-maha">
ථේරේන භික්ඛුනා ඒකංසං උත්තරාසඞ්ගං කරිත්වා උක්කුටිකං නිසීදිත්වා අඤ්ජලිං පග්ගහේත්වා තේ භික්ඛූ ඒවමස්සු වචනීයා—  ‘පරිසුද්ධෝ අහං, ආවුසෝ; පරිසුද්ධෝති මං ධාරේථ. පරිසුද්ධෝ අහං, ආවුසෝ; පරිසුද්ධෝති මං ධාරේථ. පරිසුද්ධෝ අහං, ආවුසෝ; පරිසුද්ධෝති මං ධාරේථා’ති.
</Paragraph>

<Paragraph number="704" book="vi-maha">
නවකේන භික්ඛුනා ඒකංසං උත්තරාසඞ්ගං කරිත්වා උක්කුටිකං නිසීදිත්වා අඤ්ජලිං පග්ගහේත්වා තේ භික්ඛූ ඒවමස්සු වචනීයා—  ‘පරිසුද්ධෝ අහං, භන්තේ; පරිසුද්ධෝති මං ධාරේථ. පරිසුද්ධෝ අහං, භන්තේ; පරිසුද්ධෝති මං ධාරේථ. පරිසුද්ධෝ අහං, භන්තේ; පරිසුද්ධෝති මං ධාරේථා’”ති.
</Paragraph>

<Paragraph number="705" book="vi-maha">
තේන ඛෝ පන සමයේන අඤ්ඤතරස්මිං ආවාසේ තදහුපෝසථේ ද්වේ භික්ඛූ විහරන්ති. අථ ඛෝ තේසං භික්ඛූනං ඒතදහෝසි—  “භගවතා අනුඤ්ඤාතං චතුන්නං පාතිමෝක්ඛං උද්දිසිතුං, තිණ්ණන්නං පාරිසුද්ධිඋපෝසථං කාතුං. මයඤ්චම්හා ද්වේ ජනා. කථං නු ඛෝ අම්හේහි උපෝසථෝ කාතබ්බෝ”ති? භගවතෝ ඒතමත්ථං ආරෝචේසුං. “අනුජානාමි, භික්ඛවේ, ද්වින්නං පාරිසුද්ධිඋපෝසථං කාතුං. ඒවඤ්ච පන, භික්ඛවේ, කාතබ්බෝ. ථේරේන භික්ඛුනා ඒකංසං උත්තරාසඞ්ගං කරිත්වා උක්කුටිකං නිසීදිත්වා අඤ්ජලිං පග්ගහේත්වා නවෝ භික්ඛු ඒවමස්ස වචනීයෝ—  ‘පරිසුද්ධෝ අහං, ආවුසෝ; පරිසුද්ධෝති මං ධාරේහි. පරිසුද්ධෝ අහං, ආවුසෝ; පරිසුද්ධෝති මං ධාරේහි. පරිසුද්ධෝ අහං, ආවුසෝ; පරිසුද්ධෝති මං ධාරේහී’ති.
</Paragraph>

<Paragraph number="706" book="vi-maha">
නවකේන භික්ඛුනා ඒකංසං උත්තරාසඞ්ගං කරිත්වා උක්කුටිකං නිසීදිත්වා අඤ්ජලිං පග්ගහේත්වා ථේරෝ භික්ඛු ඒවමස්ස වචනීයෝ—  ‘පරිසුද්ධෝ අහං, භන්තේ; පරිසුද්ධෝති මං ධාරේථ. පරිසුද්ධෝ අහං, භන්තේ; පරිසුද්ධෝති මං ධාරේථ. පරිසුද්ධෝ අහං, භන්තේ; පරිසුද්ධෝති මං ධාරේථා’”ති.
</Paragraph>

<Paragraph number="707" book="vi-maha">
තේන ඛෝ පන සමයේන අඤ්ඤතරස්මිං ආවාසේ තදහුපෝසථේ ඒකෝ භික්ඛු විහරති. අථ ඛෝ තස්ස භික්ඛුනෝ ඒතදහෝසි—  “භගවතා අනුඤ්ඤාතං චතුන්නං පාතිමෝක්ඛං උද්දිසිතුං, තිණ්ණන්නං පාරිසුද්ධිඋපෝසථං කාතුං, ද්වින්නං පාරිසුද්ධිඋපෝසථං කාතුං. අහඤ්චම්හි ඒකකෝ. කථං නු ඛෝ මයා උපෝසථෝ කාතබ්බෝ”ති? භගවතෝ ඒතමත්ථං ආරෝචේසුං. “ඉධ පන, භික්ඛවේ, අඤ්ඤතරස්මිං ආවාසේ තදහුපෝසථේ ඒකෝ භික්ඛු විහරති. තේන, භික්ඛවේ, භික්ඛුනා යත්ථ භික්ඛූ පටික්කමන්ති උපට්ඨානසාලාය වා, මණ්ඩපේ වා, රුක්ඛමූලේ වා, සෝ දේසෝ සම්මජ්ජිත්වා පානීයං පරිභෝජනීයං උපට්ඨාපේත්වා ආසනං පඤ්ඤපේත්වා පදීපං කත්වා නිසීදිතබ්බං. සචේ අඤ්ඤේ භික්ඛූ ආගච්ඡන්ති, තේහි සද්ධිං උපෝසථෝ කාතබ්බෝ. නෝ චේ ආගච්ඡන්ති, අජ්ජ මේ උපෝසථෝති අධිට්ඨාතබ්බෝ. නෝ චේ අධිට්ඨහේය්‍ය, ආපත්ති දුක්කටස්ස.
</Paragraph>

<Paragraph number="708" book="vi-maha">
තත්‍ර, භික්ඛවේ, යත්ථ චත්තාරෝ භික්ඛූ විහරන්ති, න ඒකස්ස පාරිසුද්ධිං ආහරිත්වා තීහි පාතිමෝක්ඛං උද්දිසිතබ්බං. උද්දිසේය්‍යුඤ්චේ, ආපත්ති දුක්කටස්ස. තත්‍ර, භික්ඛවේ, යත්ථ තයෝ භික්ඛූ විහරන්ති, න ඒකස්ස පාරිසුද්ධිං ආහරිත්වා ද්වීහි පාරිසුද්ධිඋපෝසථෝ කාතබ්බෝ. කරේය්‍යුඤ්චේ, ආපත්ති දුක්කටස්ස. තත්‍ර, භික්ඛවේ, යත්ථ ද්වේ භික්ඛූ විහරන්ති, න ඒකස්ස පාරිසුද්ධිං ආහරිත්වා ඒකේන අධිට්ඨාතබ්බෝ. අධිට්ඨහේය්‍ය චේ, ආපත්ති දුක්කටස්සා”ති.
</Paragraph>
</Division>