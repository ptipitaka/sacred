---
title: "2.23 උම්මත්තකසම්මුති"
tableOfContents: false
sidebar:
  order: 16
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="167" book="vi-maha">

<Paragraph number="695" book="vi-maha">
අථ ඛෝ භගවා භික්ඛූ ආමන්තේසි—  “සන්නිපතථ, භික්ඛවේ, අත්ථි සංඝස්ස කරණීයන්”ති. ඒවං වුත්තේ, අඤ්ඤතරෝ භික්ඛු භගවන්තං ඒතදවෝච—  “අත්ථි, භන්තේ, ගග්ගෝ නාම භික්ඛු උම්මත්තකෝ, සෝ අනාගතෝ”ති.
</Paragraph>

<Paragraph number="696" book="vi-maha">
“ද්වේමේ, භික්ඛවේ, උම්මත්තකා—  අත්ථි, භික්ඛවේ, භික්ඛු උම්මත්තකෝ සරතිපි උපෝසථං නපි සරති, සරතිපි සංඝකම්මං නපි සරති, අත්ථි නේව සරති; ආගච්ඡතිපි උපෝසථං නපි ආගච්ඡති, ආගච්ඡතිපි සංඝකම්මං නපි ආගච්ඡති, අත්ථි නේව ආගච්ඡති. තත්‍ර, භික්ඛවේ, ය්වායං උම්මත්තකෝ සරතිපි උපෝසථං නපි සරති, සරතිපි සංඝකම්මං නපි සරති, ආගච්ඡතිපි උපෝසථං නපි ආගච්ඡති, ආගච්ඡතිපි සංඝකම්මං නපි ආගච්ඡති, අනුජානාමි, භික්ඛවේ, ඒවරූපස්ස උම්මත්තකස්ස උම්මත්තකසම්මුතිං දාතුං. ඒවඤ්ච පන, භික්ඛවේ, දාතබ්බා. බ්‍යත්තේන භික්ඛුනා පටිබලේන සංඝෝ ඤාපේතබ්බෝ—
</Paragraph>

<Paragraph number="697" book="vi-maha">
‘සුණාතු මේ, භන්තේ, සංඝෝ. ගග්ගෝ භික්ඛු උම්මත්තකෝ—  සරතිපි උපෝසථං නපි සරති, සරතිපි සංඝකම්මං නපි සරති, ආගච්ඡතිපි උපෝසථං නපි ආගච්ඡති, ආගච්ඡතිපි සංඝකම්මං නපි ආගච්ඡති. යදි සංඝස්ස පත්තකල්ලං, සංඝෝ ගග්ගස්ස භික්ඛුනෝ උම්මත්තකස්ස උම්මත්තකසම්මුතිං දදේය්‍ය. සරේය්‍ය වා ගග්ගෝ භික්ඛු උපෝසථං න වා සරේය්‍ය, සරේය්‍ය වා සංඝකම්මං න වා සරේය්‍ය, ආගච්ඡේය්‍ය වා උපෝසථං න වා ආගච්ඡේය්‍ය, ආගච්ඡේය්‍ය වා සංඝකම්මං න වා ආගච්ඡේය්‍ය, සංඝෝ සහ වා ගග්ගේන විනා වා ගග්ගේන උපෝසථං කරේය්‍ය, සංඝකම්මං කරේය්‍ය. ඒසා ඤත්ති.
</Paragraph>

<Paragraph number="698" book="vi-maha">
සුණාතු මේ, භන්තේ, සංඝෝ. ගග්ගෝ භික්ඛු උම්මත්තකෝ—  සරතිපි උපෝසථං නපි සරති, සරතිපි සංඝකම්මං නපි සරති, ආගච්ඡතිපි උපෝසථං නපි ආගච්ඡති, ආගච්ඡතිපි සංඝකම්මං නපි ආගච්ඡති. සංඝෝ ගග්ගස්ස භික්ඛුනෝ උම්මත්තකස්ස උම්මත්තකසම්මුතිං දේති. සරේය්‍ය වා ගග්ගෝ භික්ඛු උපෝසථං න වා සරේය්‍ය, සරේය්‍ය වා සංඝකම්මං න වා සරේය්‍යං, ආගච්ඡේය්‍ය වා උපෝසථං න වා ආගච්ඡේය්‍ය, ආගච්ඡේය්‍ය වා සංඝකම්මං න වා ආගච්ඡේය්‍ය, සංඝෝ සහ වා ගග්ගේන, විනා වා ගග්ගේන උපෝසථං කරිස්සති, සංඝකම්මං කරිස්සති. යස්සායස්මතෝ ඛමති ගග්ගස්ස භික්ඛුනෝ උම්මත්තකස්ස උම්මත්තකසම්මුතියා දානං—  සරේය්‍ය වා ගග්ගෝ භික්ඛු උපෝසථං න වා සරේය්‍ය, සරේය්‍ය වා සංඝකම්මං න වා සරේය්‍ය, ආගච්ඡේය්‍ය වා උපෝසථං න වා ආගච්ඡේය්‍ය, ආගච්ඡේය්‍ය වා සංඝකම්මං න වා ආගච්ඡේය්‍ය, සංඝෝ සහ වා ගග්ගේන, විනා වා ගග්ගේන උපෝසථං කරිස්සති, සංඝකම්මං කරිස්සති, සෝ තුණ්හස්ස; යස්ස නක්ඛමති, සෝ භාසේය්‍ය.
</Paragraph>

<Paragraph number="699" book="vi-maha">
දින්නා සංඝේන ගග්ගස්ස භික්ඛුනෝ උම්මත්තකස්ස උම්මත්තකසම්මුති. සරේය්‍ය වා ගග්ගෝ භික්ඛු උපෝසථං න වා සරේය්‍ය, සරේය්‍ය වා සංඝකම්මං න වා සරේය්‍ය, ආගච්ඡේය්‍ය වා උපෝසථං න වා ආගච්ඡේය්‍ය, ආගච්ඡේය්‍ය වා සංඝකම්මං න වා ආගච්ඡේය්‍ය, සංඝෝ සහ වා ගග්ගේන විනා වා ගග්ගේන උපෝසථං කරිස්සති, සංඝකම්මං කරිස්සති. ඛමති සංඝස්ස, තස්මා තුණ්හී, ඒවමේතං ධාරයාමී’”ති.
</Paragraph>
</Division>