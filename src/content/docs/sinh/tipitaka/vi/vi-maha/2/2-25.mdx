---
title: "2.25 ආපත්තිපටිකම්මවිධි"
tableOfContents: false
sidebar:
  order: 18
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="169" book="vi-maha">

<Paragraph number="709" book="vi-maha">
තේන ඛෝ පන සමයේන අඤ්ඤතරෝ භික්ඛු තදහුපෝසථේ ආපත්තිං ආපන්නෝ හෝති. අථ ඛෝ තස්ස භික්ඛුනෝ ඒතදහෝසි—  “භගවතා පඤ්ඤත්තං—  ‘න සාපත්තිකේන උපෝසථෝ කාතබ්බෝ’ති. අහඤ්චම්හි ආපත්තිං ආපන්නෝ. කථං නු ඛෝ මයා පටිපජ්ජිතබ්බන්”ති? භගවතෝ ඒතමත්ථං ආරෝචේසුං.
</Paragraph>

<Paragraph number="710" book="vi-maha">
“ඉධ පන, භික්ඛවේ, භික්ඛු තදහුපෝසථේ ආපත්තිං ආපන්නෝ හෝති. තේන, භික්ඛවේ, භික්ඛුනා ඒකං භික්ඛුං උපසඞ්කමිත්වා ඒකංසං උත්තරාසඞ්ගං කරිත්වා උක්කුටිකං නිසීදිත්වා අඤ්ජලිං පග්ගහේත්වා ඒවමස්ස වචනීයෝ—  ‘අහං, ආවුසෝ, ඉත්ථන්නාමං ආපත්තිං ආපන්නෝ, තං පටිදේසේමී’ති. තේන වත්තබ්බෝ—  ‘පස්සසී’ති. ‘ආම පස්සාමී’ති. ‘ආයතිං සංවරේය්‍යාසී’ති.
</Paragraph>

<Paragraph number="711" book="vi-maha">
ඉධ පන, භික්ඛවේ, භික්ඛු තදහුපෝසථේ ආපත්තියා වේමතිකෝ හෝති. තේන, භික්ඛවේ, භික්ඛුනා ඒකං භික්ඛුං උපසඞ්කමිත්වා ඒකංසං උත්තරාසඞ්ගං කරිත්වා උක්කුටිකං නිසීදිත්වා අඤ්ජලිං පග්ගහේත්වා ඒවමස්ස වචනීයෝ—  ‘අහං, ආවුසෝ, ඉත්ථන්නාමාය ආපත්තියා වේමතිකෝ; යදා නිබ්බේමතිකෝ භවිස්සාමි, තදා තං ආපත්තිං පටිකරිස්සාමී’ති වත්වා උපෝසථෝ කාතබ්බෝ, පාතිමෝක්ඛං සෝතබ්බං, න ත්වේව තප්පච්චයා උපෝසථස්ස අන්තරායෝ කාතබ්බෝ”ති.
</Paragraph>

<Paragraph number="712" book="vi-maha">
තේන ඛෝ පන සමයේන ඡබ්බග්ගියා භික්ඛූ සභාගං ආපත්තිං දේසේන්ති. භගවතෝ ඒතමත්ථං ආරෝචේසුං. “න, භික්ඛවේ, සභාගා ආපත්ති දේසේතබ්බා. යෝ දේසේය්‍ය, ආපත්ති දුක්කටස්සා”ති.
</Paragraph>

<Paragraph number="713" book="vi-maha">
තේන ඛෝ පන සමයේන ඡබ්බග්ගියා භික්ඛූ සභාගං ආපත්තිං පටිග්ගණ්හන්ති. භගවතෝ ඒතමත්ථං ආරෝචේසුං. “න, භික්ඛවේ, සභාගා ආපත්ති පටිග්ගහේතබ්බා. යෝ පටිග්ගණ්හේය්‍ය, ආපත්ති දුක්කටස්සා”ති.
</Paragraph>
</Division>