---
title: "2.34 ලිඞ්ගාදිදස්සන"
tableOfContents: false
sidebar:
  order: 28
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="179" book="vi-maha">

<Paragraph number="780" book="vi-maha">
ඉධ පන, භික්ඛවේ, ආගන්තුකා භික්ඛූ පස්සන්ති ආවාසිකානං භික්ඛූනං ආවාසිකාකාරං, ආවාසිකලිඞ්ගං, ආවාසිකනිමිත්තං, ආවාසිකුද්දේසං, සුපඤ්ඤත්තං මඤ්චපීඨං, භිසිබිබ්බෝහනං, පානීයං පරිභෝජනීයං සූපට්ඨිතං, පරිවේණං සුසම්මට්ඨං; පස්සිත්වා වේමතිකා හෝන්ති—  ‘අත්ථි නු ඛෝ ආවාසිකා භික්ඛූ නත්ථි නු ඛෝ’ති. තේ වේමතිකා න විචිනන්ති; අවිචිනිත්වා උපෝසථං කරෝන්ති. ආපත්ති දුක්කටස්ස. තේ වේමතිකා විචිනන්ති; විචිනිත්වා න පස්සන්ති; අපස්සිත්වා උපෝසථං කරෝන්ති. අනාපත්ති. තේ වේමතිකා විචිනන්ති; විචිනිත්වා පස්සන්ති; පස්සිත්වා ඒකතෝ උපෝසථං කරෝන්ති. අනාපත්ති. තේ වේමතිකා විචිනන්ති; විචිනිත්වා පස්සන්ති; පස්සිත්වා පාටේක්කං උපෝසථං කරෝන්ති. ආපත්ති දුක්කටස්ස. තේ වේමතිකා විචිනන්ති; විචිනිත්වා පස්සන්ති; පස්සිත්වා—  ‘නස්සන්තේතේ, විනස්සන්තේතේ, කෝ තේහි අත්ථෝ’ති—  භේදපුරේක්ඛාරා උපෝසථං කරෝන්ති. ආපත්ති ථුල්ලච්චයස්ස.
</Paragraph>

<Paragraph number="781" book="vi-maha">
ඉධ පන, භික්ඛවේ, ආගන්තුකා භික්ඛූ සුණන්ති ආවාසිකානං භික්ඛූනං ආවාසිකාකාරං, ආවාසිකලිඞ්ගං, ආවාසිකනිමිත්තං, ආවාසිකුද්දේසං, චඞ්කමන්තානං පදසද්දං, සජ්ඣායසද්දං, උක්කාසිතසද්දං, ඛිපිතසද්දං; සුත්වා වේමතිකා හෝන්ති—  ‘අත්ථි නු ඛෝ ආවාසිකා භික්ඛූ නත්ථි නු ඛෝ’ති. තේ වේමතිකා න විචිනන්ති; අවිචිනිත්වා උපෝසථං කරෝන්ති. ආපත්ති දුක්කටස්ස. තේ වේමතිකා විචිනන්ති; විචිනිත්වා න පස්සන්ති; අපස්සිත්වා උපෝසථං කරෝන්ති. අනාපත්ති. තේ වේමතිකා විචිනන්ති; විචිනිත්වා පස්සන්ති; පස්සිත්වා ඒකතෝ උපෝසථං කරෝන්ති. අනාපත්ති. තේ වේමතිකා විචිනන්ති; විචිනිත්වා පස්සන්ති; පස්සිත්වා පාටේක්කං උපෝසථං කරෝන්ති. ආපත්ති දුක්කටස්ස. තේ වේමතිකා විචිනන්ති; විචිනිත්වා පස්සන්ති; පස්සිත්වා—  ‘නස්සන්තේතේ, විනස්සන්තේතේ, කෝ තේහි අත්ථෝ’ති—  භේදපුරේක්ඛාරා උපෝසථං කරෝන්ති. ආපත්ති ථුල්ලච්චයස්ස.
</Paragraph>

<Paragraph number="782" book="vi-maha">
ඉධ පන, භික්ඛවේ, ආවාසිකා භික්ඛූ පස්සන්ති ආගන්තුකානං භික්ඛූනං ආගන්තුකාකාරං, ආගන්තුකලිඞ්ගං, ආගන්තුකනිමිත්තං, ආගන්තුකුද්දේසං, අඤ්ඤාතකං පත්තං, අඤ්ඤාතකං චීවරං, අඤ්ඤාතකං නිසීදනං, පාදානං ධෝතං, උදකනිස්සේකං; පස්සිත්වා වේමතිකා හෝන්ති—  ‘අත්ථි නු ඛෝ ආගන්තුකා භික්ඛූ නත්ථි නු ඛෝ’ති. තේ වේමතිකා න විචිනන්ති; අවිචිනිත්වා උපෝසථං කරෝන්ති. ආපත්ති දුක්කටස්ස. තේ වේමතිකා විචිනන්ති; විචිනිත්වා න පස්සන්ති; අපස්සිත්වා උපෝසථං කරෝන්ති. අනාපත්ති. තේ වේමතිකා විචිනන්ති; විචිනිත්වා පස්සන්ති; පස්සිත්වා ඒකතෝ උපෝසථං කරෝන්ති. අනාපත්ති. තේ වේමතිකා විචිනන්ති; විචිනිත්වා පස්සන්ති; පස්සිත්වා පාටේක්කං උපෝසථං කරෝන්ති. ආපත්ති දුක්කටස්ස. තේ වේමතිකා විචිනන්ති; විචිනිත්වා පස්සන්ති; පස්සිත්වා—  ‘නස්සන්තේතේ, විනස්සන්තේතේ, කෝ තේහි අත්ථෝ’ති—  භේදපුරේක්ඛාරා උපෝසථං කරෝන්ති. ආපත්ති ථුල්ලච්චයස්ස.
</Paragraph>

<Paragraph number="783" book="vi-maha">
ඉධ පන, භික්ඛවේ, ආවාසිකා භික්ඛූ සුණන්ති ආගන්තුකානං භික්ඛූනං ආගන්තුකාකාරං, ආගන්තුකලිඞ්ගං, ආගන්තුකනිමිත්තං, ආගන්තුකුද්දේසං, ආගච්ඡන්තානං පදසද්දං, උපාහනපප්ඵෝටනසද්දං, උක්කාසිතසද්දං, ඛිපිතසද්දං; සුත්වා වේමතිකා හෝන්ති—  ‘අත්ථි නු ඛෝ ආගන්තුකා භික්ඛූ නත්ථි නු ඛෝ’ති. තේ වේමතිකා න විචිනන්ති; අවිචිනිත්වා උපෝසථං කරෝන්ති. ආපත්ති දුක්කටස්ස. තේ වේමතිකා විචිනන්ති; විචිනිත්වා න පස්සන්ති; අපස්සිත්වා උපෝසථං කරෝන්ති. අනාපත්ති. තේ වේමතිකා විචිනන්ති; විචිනිත්වා පස්සන්ති; පස්සිත්වා ඒකතෝ උපෝසථං කරෝන්ති. අනාපත්ති. තේ වේමතිකා විචිනන්ති; විචිනිත්වා පස්සන්ති; පස්සිත්වා පාටේක්කං උපෝසථං කරෝන්ති. ආපත්ති දුක්කටස්ස. තේ වේමතිකා විචිනන්ති; විචිනිත්වා පස්සන්ති; පස්සිත්වා—  ‘නස්සන්තේතේ, විනස්සන්තේතේ, කෝ තේහි අත්ථෝ’ති—  භේදපුරේක්ඛාරා උපෝසථං කරෝන්ති. ආපත්ති ථුල්ලච්චයස්ස.
</Paragraph>
</Division>