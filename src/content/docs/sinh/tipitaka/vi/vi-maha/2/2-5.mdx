---
title: "2.5 උපෝසථාගාරකථා"
tableOfContents: false
sidebar:
  order: 34
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="141" book="vi-maha">

<Paragraph number="596" book="vi-maha">
තේන ඛෝ පන සමයේන භික්ඛූ අනුපරිවේණියං පාතිමෝක්ඛං උද්දිසන්ති අසඞ්කේතේන. ආගන්තුකා භික්ඛූ න ජානන්ති—  “කත්ථ වා අජ්ජුපෝසථෝ කරීයිස්සතී”ති. භගවතෝ ඒතමත්ථං ආරෝචේසුං. “න, භික්ඛවේ, අනුපරිවේණියං පාතිමෝක්ඛං උද්දිසිතබ්බං අසඞ්කේතේන. යෝ උද්දිසේය්‍ය, ආපත්ති දුක්කටස්ස. අනුජානාමි, භික්ඛවේ, උපෝසථාගාරං සම්මන්නිත්වා උපෝසථං කාතුං, යං සංඝෝ ආකඞ්ඛති විහාරං වා අඩ්ඪයෝගං වා පාසාදං වා හම්මියං වා ගුහං වා. ඒවඤ්ච පන, භික්ඛවේ, සම්මන්නිතබ්බං. බ්‍යත්තේන භික්ඛුනා පටිබලේන සංඝෝ ඤාපේතබ්බෝ—
</Paragraph>

<Paragraph number="597" book="vi-maha">
‘සුණාතු මේ, භන්තේ, සංඝෝ. යදි සංඝස්ස පත්තකල්ලං, සංඝෝ ඉත්ථන්නාමං විහාරං උපෝසථාගාරං සම්මන්නේය්‍ය. ඒසා ඤත්ති.
</Paragraph>

<Paragraph number="598" book="vi-maha">
සුණාතු මේ, භන්තේ, සංඝෝ. සංඝෝ ඉත්ථන්නාමං විහාරං උපෝසථාගාරං සම්මන්නති. යස්සායස්මතෝ ඛමති ඉත්ථන්නාමස්ස විහාරස්ස උපෝසථාගාරස්ස සම්මුති, සෝ තුණ්හස්ස; යස්ස නක්ඛමති, සෝ භාසේය්‍ය. සම්මතෝ සංඝේන ඉත්ථන්නාමෝ විහාරෝ උපෝසථාගාරං. ඛමති සංඝස්ස, තස්මා තුණ්හී, ඒවමේතං ධාරයාමී’”ති.
</Paragraph>

<Paragraph number="599" book="vi-maha">
තේන ඛෝ පන සමයේන අඤ්ඤතරස්මිං ආවාසේ ද්වේ උපෝසථාගාරානි සම්මතානි හෝන්ති. භික්ඛූ උභයත්ථ සන්නිපතන්ති—  “ඉධ උපෝසථෝ කරීයිස්සති, ඉධ උපෝසථෝ කරීයිස්සතී”ති. භගවතෝ ඒතමත්ථං ආරෝචේසුං. “න, භික්ඛවේ, ඒකස්මිං ආවාසේ ද්වේ උපෝසථාගාරානි සම්මන්නිතබ්බානි. යෝ සම්මන්නේය්‍ය, ආපත්ති දුක්කටස්ස. අනුජානාමි, භික්ඛවේ, ඒකං සමූහනිත්වා ඒකත්ථ උපෝසථං කාතුං. ඒවඤ්ච පන, භික්ඛවේ, සමූහන්තබ්බං. බ්‍යත්තේන භික්ඛුනා පටිබලේන සංඝෝ ඤාපේතබ්බෝ—
</Paragraph>

<Paragraph number="600" book="vi-maha">
‘සුණාතු මේ, භන්තේ, සංඝෝ. යදි සංඝස්ස පත්තකල්ලං, සංඝෝ ඉත්ථන්නාමං උපෝසථාගාරං සමූහනේය්‍ය. ඒසා ඤත්ති.
</Paragraph>

<Paragraph number="601" book="vi-maha">
සුණාතු මේ, භන්තේ, සංඝෝ. සංඝෝ ඉත්ථන්නාමං උපෝසථාගාරං සමූහනති. යස්සායස්මතෝ ඛමති ඉත්ථන්නාමස්ස උපෝසථාගාරස්ස සමුග්ඝාතෝ, සෝ තුණ්හස්ස; යස්ස නක්ඛමති, සෝ භාසේය්‍ය. සමූහතං සංඝේන ඉත්ථන්නාමං උපෝසථාගාරං. ඛමති සංඝස්ස, තස්මා තුණ්හී, ඒවමේතං ධාරයාමී’”ති.
</Paragraph>
</Division>