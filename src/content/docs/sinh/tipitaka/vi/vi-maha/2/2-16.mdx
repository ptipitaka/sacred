---
title: "2.16 පාතිමෝක්ඛුද්දේසකඅජ්ඣේසනාදි"
tableOfContents: false
sidebar:
  order: 8
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="155" book="vi-maha">

<Paragraph number="649" book="vi-maha">
අථ ඛෝ භගවා රාජගහේ යථාභිරන්තං විහරිත්වා යේන චෝදනාවත්ථු තේන චාරිකං පක්කාමි. අනුපුබ්බේන චාරිකං චරමානෝ යේන චෝදනාවත්ථු තදවසරි. තේන ඛෝ පන සමයේන අඤ්ඤතරස්මිං ආවාසේ සම්බහුලා භික්ඛූ විහරන්ති. තත්ථ ථේරෝ භික්ඛු බාලෝ හෝති අබ්‍යත්තෝ. සෝ න ජානාති උපෝසථං වා උපෝසථකම්මං වා, පාතිමෝක්ඛං වා පාතිමෝක්ඛුද්දේසං වා. අථ ඛෝ තේසං භික්ඛූනං ඒතදහෝසි—  “භගවතා පඤ්ඤත්තං—  ‘ථේරාධිකං පාතිමෝක්ඛන්’ති, අයඤ්ච අම්හාකං ථේරෝ බාලෝ අබ්‍යත්තෝ, න ජානාති උපෝසථං වා උපෝසථකම්මං වා, පාතිමෝක්ඛං වා පාතිමෝක්ඛුද්දේසං වා. කථං නු ඛෝ අම්හේහි පටිපජ්ජිතබ්බන්”ති? භගවතෝ ඒතමත්ථං ආරෝචේසුං. “අනුජානාමි, භික්ඛවේ, යෝ තත්ථ භික්ඛු බ්‍යත්තෝ පටිබලෝ තස්සාධේය්‍යං පාතිමෝක්ඛන්”ති.
</Paragraph>

<Paragraph number="650" book="vi-maha">
තේන ඛෝ පන සමයේන අඤ්ඤතරස්මිං ආවාසේ තදහුපෝසථේ සම්බහුලා භික්ඛූ විහරන්ති බාලා අබ්‍යත්තා. තේ න ජානන්ති උපෝසථං වා උපෝසථකම්මං වා, පාතිමෝක්ඛං වා පාතිමෝක්ඛුද්දේසං වා. තේ ථේරං අජ්ඣේසිංසු—  “උද්දිසතු, භන්තේ, ථේරෝ පාතිමෝක්ඛන්”ති. සෝ ඒවමාහ—  “න මේ, ආවුසෝ, වත්තතී”ති. දුතියං ථේරං අජ්ඣේසිංසු—  “උද්දිසතු, භන්තේ, ථේරෝ පාතිමෝක්ඛන්”ති. සෝපි ඒවමාහ—  “න මේ, ආවුසෝ, වත්තතී”ති. තතියං ථේරං අජ්ඣේසිංසු—  “උද්දිසතු, භන්තේ, ථේරෝ පාතිමෝක්ඛන්”ති. සෝපි ඒවමාහ—  “න මේ, ආවුසෝ, වත්තතී”ති. ඒතේනේව උපායේන යාව සංඝනවකං අජ්ඣේසිංසු—  “උද්දිසතු ආයස්මා පාතිමෝක්ඛන්”ති. සෝපි ඒවමාහ—  “න මේ, භන්තේ, වත්තතී”ති. භගවතෝ ඒතමත්ථං ආරෝචේසුං.
</Paragraph>

<Paragraph number="651" book="vi-maha">
“ඉධ පන, භික්ඛවේ, අඤ්ඤතරස්මිං ආවාසේ තදහුපෝසථේ සම්බහුලා භික්ඛූ විහරන්ති බාලා අබ්‍යත්තා. තේ න ජානන්ති උපෝසථං වා උපෝසථකම්මං වා, පාතිමෝක්ඛං වා පාතිමෝක්ඛුද්දේසං වා. තේ ථේරං අජ්ඣේසන්ති—  ‘උද්දිසතු, භන්තේ, ථේරෝ පාතිමෝක්ඛන්’ති. සෝ ඒවං වදේති—  ‘න මේ, ආවුසෝ, වත්තතී’ති. දුතියං ථේරං අජ්ඣේසන්ති—  ‘උද්දිසතු, භන්තේ, ථේරෝ පාතිමෝක්ඛන්’ති. සෝපි ඒවං වදේති—  ‘න මේ, ආවුසෝ, වත්තතී’ති. තතියං ථේරං අජ්ඣේසන්ති—  ‘උද්දිසතු, භන්තේ, ථේරෝ පාතිමෝක්ඛන්’ති. සෝපි ඒවං වදේති—  ‘න මේ, ආවුසෝ, වත්තතී’ති. ඒතේනේව උපායේන යාව සංඝනවකං අජ්ඣේසන්ති—  ‘උද්දිසතු ආයස්මා පාතිමෝක්ඛන්’ති. සෝපි ඒවං වදේති—  ‘න මේ, භන්තේ, වත්තතී’ති. තේහි, භික්ඛවේ, භික්ඛූහි ඒකෝ භික්ඛු සාමන්තා ආවාසා සජ්ජුකං පාහේතබ්බෝ—  ගච්ඡාවුසෝ, සංඛිත්තේන වා විත්ථාරේන වා පාතිමෝක්ඛං පරියාපුණිත්වාන ආගච්ඡාහී”ති.
</Paragraph>

<Paragraph number="652" book="vi-maha">
අථ ඛෝ භික්ඛූනං ඒතදහෝසි—  “කේන නු ඛෝ පාහේතබ්බෝ”ති? භගවතෝ ඒතමත්ථං ආරෝචේසුං. “අනුජානාමි, භික්ඛවේ, ථේරේන භික්ඛුනා නවං භික්ඛුං ආණාපේතුන්”ති. ථේරේන ආණත්තා නවා භික්ඛූ න ගච්ඡන්ති. භගවතෝ ඒතමත්ථං ආරෝචේසුං. “න, භික්ඛවේ, ථේරේන ආණත්තේන අගිලානේන න ගන්තබ්බං. යෝ න ගච්ඡේය්‍ය, ආපත්ති දුක්කටස්සා”ති.
</Paragraph>
</Division>