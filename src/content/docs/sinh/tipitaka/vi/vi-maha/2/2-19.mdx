---
title: "2.19 දිසඞ්ගමිකාදිවත්ථු"
tableOfContents: false
sidebar:
  order: 11
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="163" book="vi-maha">

<Paragraph number="673" book="vi-maha">
තේන ඛෝ පන සමයේන සම්බහුලා භික්ඛූ බාලා අබ්‍යත්තා දිසඞ්ගමිකා ආචරියුපජ්ඣායේ ආපුච්ඡිංසු. භගවතෝ ඒතමත්ථං ආරෝචේසුං.
</Paragraph>

<Paragraph number="674" book="vi-maha">
“ඉධ පන, භික්ඛවේ, සම්බහුලා භික්ඛූ බාලා අබ්‍යත්තා දිසඞ්ගමිකා ආචරියුපජ්ඣායේ ආපුච්ඡන්ති. තේ, භික්ඛවේ, ආචරියුපජ්ඣායේහි පුච්ඡිතබ්බා—  ‘කහං ගමිස්සථ, කේන සද්ධිං ගමිස්සථා’ති? තේ චේ, භික්ඛවේ, බාලා අබ්‍යත්තා අඤ්ඤේ බාලේ අබ්‍යත්තේ අපදිසේය්‍යුං, න, භික්ඛවේ, ආචරියුපජ්ඣායේහි අනුජානිතබ්බා. අනුජානේය්‍යුඤ්චේ, ආපත්ති දුක්කටස්ස. තේ ච, භික්ඛවේ, බාලා අබ්‍යත්තා අනනුඤ්ඤාතා ආචරියුපජ්ඣායේහි ගච්ඡේය්‍යුඤ්චේ, ආපත්ති දුක්කටස්ස.
</Paragraph>

<Paragraph number="675" book="vi-maha">
ඉධ පන, භික්ඛවේ, අඤ්ඤතරස්මිං ආවාසේ සම්බහුලා භික්ඛූ විහරන්ති බාලා අබ්‍යත්තා. තේ න ජානන්ති උපෝසථං වා උපෝසථකම්මං වා, පාතිමෝක්ඛං වා පාතිමෝක්ඛුද්දේසං වා. තත්ථ අඤ්ඤෝ භික්ඛු ආගච්ඡති බහුස්සුතෝ ආගතාගමෝ ධම්මධරෝ විනයධරෝ මාතිකාධරෝ පණ්ඩිතෝ බ්‍යත්තෝ මේධාවී ලජ්ජී කුක්කුච්චකෝ සික්ඛාකාමෝ. තේහි, භික්ඛවේ, භික්ඛූහි සෝ භික්ඛු සඞ්ගහේතබ්බෝ අනුග්ගහේතබ්බෝ උපලාපේතබ්බෝ උපට්ඨාපේතබ්බෝ චුණ්ණේන මත්තිකාය දන්තකට්ඨේන මුඛෝදකේන. නෝ චේ සඞ්ගණ්හේය්‍යුං අනුග්ගණ්හේය්‍යුං උපලාපේය්‍යුං උපට්ඨාපේය්‍යුං චුණ්ණේන මත්තිකාය දන්තකට්ඨේන මුඛෝදකේන, ආපත්ති දුක්කටස්ස.
</Paragraph>

<Paragraph number="676" book="vi-maha">
ඉධ පන, භික්ඛවේ, අඤ්ඤතරස්මිං ආවාසේ තදහුපෝසථේ සම්බහුලා භික්ඛූ විහරන්ති බාලා අබ්‍යත්තා. තේ න ජානන්ති උපෝසථං වා උපෝසථකම්මං වා, පාතිමෝක්ඛං වා පාතිමෝක්ඛුද්දේසං වා. තේහි, භික්ඛවේ, භික්ඛූහි ඒකෝ භික්ඛු සාමන්තා ආවාසා සජ්ජුකං පාහේතබ්බෝ—  ‘ගච්ඡාවුසෝ, සංඛිත්තේන වා විත්ථාරේන වා පාතිමෝක්ඛං පරියාපුණිත්වා ආගච්ඡා’ති. ඒවඤ්චේතං ලභේථ, ඉච්චේතං කුසලං. නෝ චේ ලභේථ, තේහි, භික්ඛවේ, භික්ඛූහි සබ්බේහේව යත්ථ ජානන්ති උපෝසථං වා උපෝසථකම්මං වා පාතිමෝක්ඛං වා පාතිමෝක්ඛුද්දේසං වා, සෝ ආවාසෝ ගන්තබ්බෝ. නෝ චේ ගච්ඡේය්‍යුං, ආපත්ති දුක්කටස්ස.
</Paragraph>

<Paragraph number="677" book="vi-maha">
ඉධ පන, භික්ඛවේ, අඤ්ඤතරස්මිං ආවාසේ සම්බහුලා භික්ඛූ වස්සං වසන්ති බාලා අබ්‍යත්තා. තේ න ජානන්ති උපෝසථං වා උපෝසථකම්මං වා පාතිමෝක්ඛං වා පාතිමෝක්ඛුද්දේසං වා. තේහි, භික්ඛවේ, භික්ඛූහි ඒකෝ භික්ඛු සාමන්තා ආවාසා සජ්ජුකං පාහේතබ්බෝ—  ‘ගච්ඡාවුසෝ, සංඛිත්තේන වා විත්ථාරේන වා පාතිමෝක්ඛං පරියාපුණිත්වා ආගච්ඡා’ති. ඒවඤ්චේතං ලභේථ, ඉච්චේතං කුසලං. නෝ චේ ලභේථ, ඒකෝ භික්ඛු සත්තාහකාලිකං පාහේතබ්බෝ—  ‘ගච්ඡාවුසෝ, සංඛිත්තේන වා විත්ථාරේන වා පාතිමෝක්ඛං පරියාපුණිත්වා ආගච්ඡා’ති. ඒවඤ්චේතං ලභේථ, ඉච්චේතං කුසලං. නෝ චේ ලභේථ, න, භික්ඛවේ, තේහි භික්ඛූහි තස්මිං ආවාසේ වස්සං වසිතබ්බං. වසේය්‍යුඤ්චේ, ආපත්ති දුක්කටස්සා”ති.
</Paragraph>
</Division>