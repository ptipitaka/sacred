---
title: "2.20 පාරිසුද්ධිදානකථා"
tableOfContents: false
sidebar:
  order: 13
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="164" book="vi-maha">

<Paragraph number="678" book="vi-maha">
අථ ඛෝ භගවා භික්ඛූ ආමන්තේසි—  “සන්නිපතථ, භික්ඛවේ, සංඝෝ උපෝසථං කරිස්සතී”ති. ඒවං වුත්තේ, අඤ්ඤතරෝ භික්ඛු භගවන්තං ඒතදවෝච—  “අත්ථි, භන්තේ, භික්ඛු ගිලානෝ, සෝ අනාගතෝ”ති.
</Paragraph>

<Paragraph number="679" book="vi-maha">
“අනුජානාමි, භික්ඛවේ, ගිලානේන භික්ඛුනා පාරිසුද්ධිං දාතුං. ඒවඤ්ච පන, භික්ඛවේ, දාතබ්බා—  තේන ගිලානේන භික්ඛුනා ඒකං භික්ඛුං උපසඞ්කමිත්වා ඒකංසං උත්තරාසඞ්ගං කරිත්වා උක්කුටිකං නිසීදිත්වා අඤ්ජලිං පග්ගහේත්වා ඒවමස්ස වචනීයෝ—  ‘පාරිසුද්ධිං දම්මි, පාරිසුද්ධිං මේ හර, පාරිසුද්ධිං මේ ආරෝචේහී’ති. කායේන විඤ්ඤාපේති, වාචාය විඤ්ඤාපේති, කායේන වාචාය විඤ්ඤාපේති, දින්නා හෝති පාරිසුද්ධි. න කායේන විඤ්ඤාපේති, න වාචාය විඤ්ඤාපේති, න කායේන වාචාය විඤ්ඤාපේති, න දින්නා හෝති පාරිසුද්ධි. ඒවඤ්චේතං ලභේථ, ඉච්චේතං කුසලං. නෝ චේ ලභේථ, සෝ, භික්ඛවේ, ගිලානෝ භික්ඛු මඤ්චේන වා පීඨේන වා සංඝමජ්ඣේ ආනේත්වා උපෝසථෝ කාතබ්බෝ. සචේ, භික්ඛවේ, ගිලානුපට්ඨාකානං භික්ඛූනං ඒවං හෝති—  ‘සචේ ඛෝ මයං ගිලානං ඨානා චාවේස්සාම, ආබාධෝ වා අභිවඩ්ඪිස්සති කාලංකිරියා වා භවිස්සතී’ති, න, භික්ඛවේ, ගිලානෝ භික්ඛු ඨානා චාවේතබ්බෝ. සංඝේන තත්ථ ගන්ත්වා උපෝසථෝ කාතබ්බෝ. න ත්වේව වග්ගේන සංඝේන උපෝසථෝ කාතබ්බෝ. කරේය්‍ය චේ, ආපත්ති දුක්කටස්ස.
</Paragraph>

<Paragraph number="680" book="vi-maha">
පාරිසුද්ධිහාරකෝ චේ, භික්ඛවේ, දින්නාය පාරිසුද්ධියා තත්ථේව පක්කමති, අඤ්ඤස්ස දාතබ්බා පාරිසුද්ධි. පාරිසුද්ධිහාරකෝ චේ, භික්ඛවේ, දින්නාය පාරිසුද්ධියා තත්ථේව විබ්භමති …පේ…  කාලං කරෝති…  සාමණේරෝ පටිජානාති…  සික්ඛං පච්චක්ඛාතකෝ පටිජානාති…  අන්තිමවත්ථුං අජ්ඣාපන්නකෝ පටිජානාති…  උම්මත්තකෝ පටිජානාති…  ඛිත්තචිත්තෝ පටිජානාති…  වේදනාට්ටෝ පටිජානාති…  ආපත්තියා අදස්සනේ උක්ඛිත්තකෝ පටිජානාති…  ආපත්තියා අප්පටිකම්මේ උක්ඛිත්තකෝ පටිජානාති…  පාපිකාය දිට්ඨියා අප්පටිනිස්සග්ගේ උක්ඛිත්තකෝ පටිජානාති…  පණ්ඩකෝ පටිජානාති…  ථේය්‍යසංවාසකෝ පටිජානාති…  තිත්ථියපක්කන්තකෝ පටිජානාති…  තිරච්ඡානගතෝ පටිජානාති…  මාතුඝාතකෝ පටිජානාති…  පිතුඝාතකෝ පටිජානාති…  අරහන්තඝාතකෝ පටිජානාති…  භික්ඛුනිදූසකෝ පටිජානාති…  සංඝභේදකෝ පටිජානාති…  ලෝහිතුප්පාදකෝ පටිජානාති…  උභතෝබ්‍යඤ්ජනකෝ පටිජානාති, අඤ්ඤස්ස දාතබ්බා පාරිසුද්ධි.
</Paragraph>

<Paragraph number="681" book="vi-maha">
පාරිසුද්ධිහාරකෝ චේ, භික්ඛවේ, දින්නාය පාරිසුද්ධියා අන්තරාමග්ගේ පක්කමති, අනාහටා හෝති පාරිසුද්ධි. පාරිසුද්ධිහාරකෝ චේ, භික්ඛවේ, දින්නාය පාරිසුද්ධියා අන්තරාමග්ගේ විබ්භමති …පේ…  උභතෝබ්‍යඤ්ජනකෝ පටිජානාති, අනාහටා හෝති පාරිසුද්ධි.
</Paragraph>

<Paragraph number="682" book="vi-maha">
පාරිසුද්ධිහාරකෝ චේ, භික්ඛවේ, දින්නාය පාරිසුද්ධියා සංඝප්පත්තෝ පක්කමති, ආහටා හෝති පාරිසුද්ධි. පාරිසුද්ධිහාරකෝ චේ, භික්ඛවේ, දින්නාය පාරිසුද්ධියා සංඝප්පත්තෝ විබ්භමති …පේ…  උභතෝබ්‍යඤ්ජනකෝ පටිජානාති, ආහටා හෝති පාරිසුද්ධි.
</Paragraph>

<Paragraph number="683" book="vi-maha">
පාරිසුද්ධිහාරකෝ චේ, භික්ඛවේ, දින්නාය පාරිසුද්ධියා සංඝප්පත්තෝ සුත්තෝ න ආරෝචේති, පමත්තෝ න ආරෝචේති, සමාපන්නෝ න ආරෝචේති, ආහටා හෝති පාරිසුද්ධි. පාරිසුද්ධිහාරකස්ස අනාපත්ති.
</Paragraph>

<Paragraph number="684" book="vi-maha">
පාරිසුද්ධිහාරකෝ චේ, භික්ඛවේ, දින්නාය පාරිසුද්ධියා සංඝප්පත්තෝ සඤ්චිච්ච න ආරෝචේති, ආහටා හෝති පාරිසුද්ධි. පාරිසුද්ධිහාරකස්ස ආපත්ති දුක්කටස්සා”ති.
</Paragraph>
</Division>