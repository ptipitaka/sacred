---
title: "2.2 පාතිමෝක්ඛුද්දේසානුජානන"
tableOfContents: false
sidebar:
  order: 12
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="133" book="vi-maha">

<Paragraph number="583" book="vi-maha">
අථ ඛෝ භගවතෝ රහෝගතස්ස පටිසල්ලීනස්ස ඒවං චේතසෝ පරිවිතක්කෝ උදපාදි—  “යන්නූනාහං යානි මයා භික්ඛූනං පඤ්ඤත්තානි සික්ඛාපදානි, තානි නේසං පාතිමෝක්ඛුද්දේසං අනුජානේය්‍යං. සෝ නේසං භවිස්සති උපෝසථකම්මන්”ති. අථ ඛෝ භගවා සායන්හසමයං පටිසල්ලානා වුට්ඨිතෝ ඒතස්මිං නිදානේ ඒතස්මිං පකරණේ ධම්මිං කථං කත්වා භික්ඛූ ආමන්තේසි—  “ඉධ මය්හං, භික්ඛවේ, රහෝගතස්ස පටිසල්ලීනස්ස ඒවං චේතසෝ පරිවිතක්කෝ උදපාදි ‘යන්නූනාහං යානි මයා භික්ඛූනං පඤ්ඤත්තානි සික්ඛාපදානි, තානි නේසං පාතිමෝක්ඛුද්දේසං අනුජානේය්‍යං. සෝ නේසං භවිස්සති උපෝසථකම්මන්’ති. අනුජානාමි, භික්ඛවේ, පාතිමෝක්ඛං උද්දිසිතුං. ඒවඤ්ච පන, භික්ඛවේ, උද්දිසිතබ්බං. බ්‍යත්තේන භික්ඛුනා පටිබලේන සංඝෝ ඤාපේතබ්බෝ—
</Paragraph>

</Division>
<Division number="134" book="vi-maha">

<Paragraph number="584" book="vi-maha">
‘සුණාතු මේ, භන්තේ, සංඝෝ. යදි සංඝස්ස පත්තකල්ලං, සංඝෝ උපෝසථං කරේය්‍ය, පාතිමෝක්ඛං උද්දිසේය්‍ය. කිං සංඝස්ස පුබ්බකිච්චං? පාරිසුද්ධිං ආයස්මන්තෝ ආරෝචේථ. පාතිමෝක්ඛං උද්දිසිස්සාමි. තං සබ්බේව සන්තා සාධුකං සුණෝම මනසි කරෝම. යස්ස සියා ආපත්ති, සෝ ආවිකරේය්‍ය. අසන්තියා ආපත්තියා තුණ්හී භවිතබ්බං. තුණ්හීභාවේන ඛෝ පනායස්මන්තේ පරිසුද්ධාති වේදිස්සාමි. යථා ඛෝ පන පච්චේකපුට්ඨස්ස වේය්‍යාකරණං හෝති, ඒවමේවං ඒවරූපාය පරිසාය යාවතතියං අනුස්සාවිතං හෝති. යෝ පන භික්ඛු යාවතතියං අනුස්සාවියමානේ සරමානෝ සන්තිං ආපත්තිං නාවිකරේය්‍ය, සම්පජානමුසාවාදස්ස හෝති. සම්පජානමුසාවාදෝ ඛෝ පනායස්මන්තෝ අන්තරායිකෝ ධම්මෝ වුත්තෝ භගවතා. තස්මා, සරමානේන භික්ඛුනා ආපන්නේන විසුද්ධාපේක්ඛේන සන්තී ආපත්ති ආවිකාතබ්බා; ආවිකතා හිස්ස ඵාසු හෝතී’”ති.
</Paragraph>

</Division>
<Division number="135" book="vi-maha">

<Paragraph number="585" book="vi-maha">
<Emphasis>පාතිමෝක්ඛන්</Emphasis>ති ආදිමේතං මුඛමේතං පමුඛමේතං කුසලානං ධම්මානං. තේන වුච්චති පාතිමෝක්ඛන්ති. <Emphasis>ආයස්මන්තෝ</Emphasis>ති පියවචනමේතං ගරුවචනමේතං සගාරවසප්පතිස්සාධිවචනමේතං ආයස්මන්තෝති. <Emphasis>උද්දිසිස්සාමී</Emphasis>ති ආචික්ඛිස්සාමි දේසේස්සාමි පඤ්ඤපේස්සාමි පට්ඨපේස්සාමි විවරිස්සාමි විභජිස්සාමි උත්තානිං කරිස්සාමි පකාසේස්සාමි. <Emphasis>තන්</Emphasis>ති පාතිමෝක්ඛං වුච්චති. <Emphasis>සබ්බේව සන්තා</Emphasis>ති යාවතිකා තස්සා පරිසාය ථේරා ච නවා ච මජ්ඣිමා ච, ඒතේ වුච්චන්ති සබ්බේව සන්තාති. <Emphasis>සාධුකං සුණෝමා</Emphasis>ති අට්ඨිං කත්වා මනසි කත්වා සබ්බචේතසා සමන්නාහරාම. <Emphasis>මනසි කරෝමා</Emphasis>ති ඒකග්ගචිත්තා අවික්ඛිත්තචිත්තා අවිසාහටචිත්තා නිසාමේම. <Emphasis>යස්ස සියා ආපත්තී</Emphasis>ති ථේරස්ස වා නවස්ස වා මජ්ඣිමස්ස වා, පඤ්චන්නං වා ආපත්තික්ඛන්ධානං අඤ්ඤතරා ආපත්ති, සත්තන්නං වා ආපත්තික්ඛන්ධානං අඤ්ඤතරා ආපත්ති. <Emphasis>සෝ ආවිකරේය්‍යා</Emphasis>ති සෝ දේසේය්‍ය, සෝ විවරේය්‍ය, සෝ උත්තානිං කරේය්‍ය, සෝ පකාසේය්‍ය සංඝමජ්ඣේ වා ගණමජ්ඣේ වා ඒකපුග්ගලේ වා. <Emphasis>අසන්තී</Emphasis> නාම <Emphasis>ආපත්ති</Emphasis> අනජ්ඣාපන්නා වා හෝති, ආපජ්ජිත්වා වා වුට්ඨිතා. <Emphasis>තුණ්හී භවිතබ්බන්</Emphasis>ති අධිවාසේතබ්බං න බ්‍යාහරිතබ්බං. <Emphasis>පරිසුද්ධාති වේදිස්සාමී</Emphasis>ති ජානිස්සාමි ධාරේස්සාමි. <Emphasis>යථා ඛෝ පන පච්චේකපුට්ඨස්ස වේය්‍යාකරණං හෝතී</Emphasis>ති යථා ඒකේන ඒකෝ පුට්ඨෝ බ්‍යාකරේය්‍ය, ඒවමේව තස්සා පරිසාය ජානිතබ්බං මං පුච්ඡතීති. <Emphasis>ඒවරූපා</Emphasis> නාම <Emphasis>පරිසා</Emphasis> භික්ඛුපරිසා වුච්චති. <Emphasis>යාවතතියං අනුස්සාවිතං හෝතී</Emphasis>ති සකිම්පි අනුස්සාවිතං හෝති, දුතියම්පි අනුස්සාවිතං හෝති, තතියම්පි අනුස්සාවිතං හෝති. <Emphasis>සරමානෝ</Emphasis>ති ජානමානෝ සඤ්ජානමානෝ. <Emphasis>සන්තී</Emphasis> නාම <Emphasis>ආපත්ති</Emphasis> අජ්ඣාපන්නා වා හෝති, ආපජ්ජිත්වා වා අවුට්ඨිතා. <Emphasis>නාවිකරේය්‍යා</Emphasis>ති න දේසේය්‍ය, න විවරේය්‍ය, න උත්තානිං කරේය්‍ය, න පකාසේය්‍ය සංඝමජ්ඣේ වා ගණමජ්ඣේ වා ඒකපුග්ගලේ වා. <Emphasis>සම්පජානමුසාවාදස්ස හෝතී</Emphasis>ති සම්පජානමුසාවාදේ කිං හෝති? දුක්කටං හෝති. <Emphasis>අන්තරායිකෝ ධම්මෝ වුත්තෝ භගවතා</Emphasis>ති. කිස්ස අන්තරායිකෝ? පඨමස්ස ඣානස්ස අධිගමාය අන්තරායිකෝ, දුතියස්ස ඣානස්ස අධිගමාය අන්තරායිකෝ, තතියස්ස ඣානස්ස අධිගමාය අන්තරායිකෝ, චතුත්ථස්ස ඣානස්ස අධිගමාය අන්තරායිකෝ, ඣානානං විමෝක්ඛානං සමාධීනං සමාපත්තීනං නේක්ඛම්මානං නිස්සරණානං පවිවේකානං කුසලානං ධම්මානං අධිගමාය අන්තරායිකෝ. <Emphasis>තස්මා</Emphasis>ති තංකාරණා. <Emphasis>සරමානේනා</Emphasis>ති ජානමානේන සඤ්ජානමානේන. <Emphasis>විසුද්ධාපේක්ඛේනා</Emphasis>ති වුට්ඨාතුකාමේන විසුජ්ඣිතුකාමේන. <Emphasis>සන්තී</Emphasis> නාම <Emphasis>ආපත්ති</Emphasis> අජ්ඣාපන්නා වා හෝති, ආපජ්ජිත්වා වා අවුට්ඨිතා. <Emphasis>ආවිකාතබ්බා</Emphasis>ති ආවිකාතබ්බා සංඝමජ්ඣේ වා ගණමජ්ඣේ වා ඒකපුග්ගලේ වා. <Emphasis>ආවිකතා හිස්ස ඵාසු හෝතී</Emphasis>ති කිස්ස ඵාසු හෝති? පඨමස්ස ඣානස්ස අධිගමාය ඵාසු හෝති, දුතියස්ස ඣානස්ස අධිගමාය ඵාසු හෝති, තතියස්ස ඣානස්ස අධිගමාය ඵාසු හෝති, චතුත්ථස්ස ඣානස්ස අධිගමාය ඵාසු හෝති, ඣානානං විමෝක්ඛානං සමාධීනං සමාපත්තීනං නේක්ඛම්මානං නිස්සරණානං පවිවේකානං කුසලානං ධම්මානං අධිගමාය ඵාසු හෝතීති.
</Paragraph>

</Division>
<Division number="136" book="vi-maha">

<Paragraph number="586" book="vi-maha">
තේන ඛෝ පන සමයේන භික්ඛූ—  “භගවතා පාතිමෝක්ඛුද්දේසෝ අනුඤ්ඤාතෝ”ති—  දේවසිකං පාතිමෝක්ඛං උද්දිසන්ති. භගවතෝ ඒතමත්ථං ආරෝචේසුං. “න, භික්ඛවේ, දේවසිකං පාතිමෝක්ඛං උද්දිසිතබ්බං. යෝ උද්දිසේය්‍ය, ආපත්ති දුක්කටස්ස. අනුජානාමි, භික්ඛවේ, උපෝසථේ පාතිමෝක්ඛං උද්දිසිතුන්”ති.
</Paragraph>

<Paragraph number="587" book="vi-maha">
තේන ඛෝ පන සමයේන භික්ඛූ—  “භගවතා උපෝසථේ පාතිමෝක්ඛුද්දේසෝ අනුඤ්ඤාතෝ”ති—  පක්ඛස්ස තික්ඛත්තුං පාතිමෝක්ඛං උද්දිසන්ති, චාතුද්දසේ පන්නරසේ අට්ඨමියා ච පක්ඛස්ස. භගවතෝ ඒතමත්ථං ආරෝචේසුං. “න, භික්ඛවේ, පක්ඛස්ස තික්ඛත්තුං පාතිමෝක්ඛං උද්දිසිතබ්බං. යෝ උද්දිසේය්‍ය, ආපත්ති දුක්කටස්ස. අනුජානාමි, භික්ඛවේ, සකිං පක්ඛස්ස චාතුද්දසේ වා පන්නරසේ වා පාතිමෝක්ඛං උද්දිසිතුන්”ති.
</Paragraph>

<Paragraph number="588" book="vi-maha">
තේන ඛෝ පන සමයේන ඡබ්බග්ගියා භික්ඛූ යථාපරිසාය පාතිමෝක්ඛං උද්දිසන්ති සකාය සකාය පරිසාය. භගවතෝ ඒතමත්ථං ආරෝචේසුං. “න, භික්ඛවේ, යථාපරිසාය පාතිමෝක්ඛං උද්දිසිතබ්බං සකාය සකාය පරිසාය. යෝ උද්දිසේය්‍ය, ආපත්ති දුක්කටස්ස. අනුජානාමි, භික්ඛවේ, සමග්ගානං උපෝසථකම්මන්”ති.
</Paragraph>

<Paragraph number="589" book="vi-maha">
අථ ඛෝ භික්ඛූනං ඒතදහෝසි—  “භගවතා පඤ්ඤත්තං—  ‘සමග්ගානං උපෝසථකම්මන්’ති. කිත්තාවතා නු ඛෝ සාමග්ගී හෝති, යාවතා ඒකාවාසෝ, උදාහු සබ්බා පථවී”ති? භගවතෝ ඒතමත්ථං ආරෝචේසුං. “අනුජානාමි, භික්ඛවේ, ඒත්තාවතා සාමග්ගී යාවතා ඒකාවාසෝ”ති.
</Paragraph>
</Division>