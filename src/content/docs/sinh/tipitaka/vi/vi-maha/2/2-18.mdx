---
title: "2.18 පුබ්බකරණානුජානන"
tableOfContents: false
sidebar:
  order: 10
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="159" book="vi-maha">

<Paragraph number="661" book="vi-maha">
තේන ඛෝ පන සමයේන අඤ්ඤතරස්මිං ආවාසේ උපෝසථාගාරං උක්ලාපං හෝති. ආගන්තුකා භික්ඛූ උජ්ඣායන්ති ඛිය්‍යන්ති විපාචේන්ති—  “කථඤ්හි නාම ආවාසිකා භික්ඛූ උපෝසථාගාරං න සම්මජ්ජිස්සන්තී”ති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, උපෝසථාගාරං සම්මජ්ජිතුන්”ති.
</Paragraph>

<Paragraph number="662" book="vi-maha">
අථ ඛෝ භික්ඛූනං ඒතදහෝසි—  “කේන නු ඛෝ උපෝසථාගාරං සම්මජ්ජිතබ්බන්”ති? භගවතෝ ඒතමත්ථං ආරෝචේසුං. “අනුජානාමි, භික්ඛවේ, ථේරේන භික්ඛුනා නවං භික්ඛුං ආණාපේතුන්”ති.
</Paragraph>

<Paragraph number="663" book="vi-maha">
ථේරේන ආණත්තා නවා භික්ඛූ න සම්මජ්ජන්ති. භගවතෝ ඒතමත්ථං ආරෝචේසුං. “න, භික්ඛවේ, ථේරේන ආණත්තේන අගිලානේන න සම්මජ්ජිතබ්බං. යෝ න සම්මජ්ජේය්‍ය, ආපත්ති දුක්කටස්සා”ති.
</Paragraph>

</Division>
<Division number="160" book="vi-maha">

<Paragraph number="664" book="vi-maha">
තේන ඛෝ පන සමයේන උපෝසථාගාරේ ආසනං අපඤ්ඤත්තං හෝති. භික්ඛූ ඡමායං නිසීදන්ති, ගත්තානිපි චීවරානිපි පංසුකිතානි හෝන්ති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, උපෝසථාගාරේ ආසනං පඤ්ඤපේතුන්”ති.
</Paragraph>

<Paragraph number="665" book="vi-maha">
අථ ඛෝ භික්ඛූනං ඒතදහෝසි—  “කේන නු ඛෝ උපෝසථාගාරේ ආසනං පඤ්ඤපේතබ්බන්”ති? භගවතෝ ඒතමත්ථං ආරෝචේසුං. “අනුජානාමි, භික්ඛවේ, ථේරේන භික්ඛුනා නවං භික්ඛුං ආණාපේතුන්”ති.
</Paragraph>

<Paragraph number="666" book="vi-maha">
ථේරේන ආණත්තා නවා භික්ඛූ න පඤ්ඤපේන්ති. භගවතෝ ඒතමත්ථං ආරෝචේසුං. “න, භික්ඛවේ, ථේරේන ආණත්තේන අගිලානේන න පඤ්ඤපේතබ්බං. යෝ න පඤ්ඤපේය්‍ය, ආපත්ති දුක්කටස්සා”ති.
</Paragraph>

</Division>
<Division number="161" book="vi-maha">

<Paragraph number="667" book="vi-maha">
තේන ඛෝ පන සමයේන උපෝසථාගාරේ පදීපෝ න හෝති. භික්ඛූ අන්ධකාරේ කායම්පි චීවරම්පි අක්කමන්ති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, උපෝසථාගාරේ පදීපං කාතුන්”ති.
</Paragraph>

<Paragraph number="668" book="vi-maha">
අථ ඛෝ භික්ඛූනං ඒතදහෝසි—  “කේන නු ඛෝ උපෝසථාගාරේ පදීපෝ කාතබ්බෝ”ති? භගවතෝ ඒතමත්ථං ආරෝචේසුං. “අනුජානාමි, භික්ඛවේ, ථේරේන භික්ඛුනා නවං භික්ඛුං ආණාපේතුන්”ති.
</Paragraph>

<Paragraph number="669" book="vi-maha">
ථේරේන ආණත්තා නවා භික්ඛූ න පදීපේන්ති. භගවතෝ ඒතමත්ථං ආරෝචේසුං. “න, භික්ඛවේ, ථේරේන ආණත්තේන අගිලානේන න පදීපේතබ්බෝ. යෝ න පදීපේය්‍ය, ආපත්ති දුක්කටස්සා”ති.
</Paragraph>

</Division>
<Division number="162" book="vi-maha">

<Paragraph number="670" book="vi-maha">
තේන ඛෝ පන සමයේන අඤ්ඤතරස්මිං ආවාසේ ආවාසිකා භික්ඛූ නේව පානීයං උපට්ඨාපේන්ති, න පරිභෝජනීයං උපට්ඨාපේන්ති. ආගන්තුකා භික්ඛූ උජ්ඣායන්ති ඛිය්‍යන්ති විපාචේන්ති—  “කථඤ්හි නාම ආවාසිකා භික්ඛූ නේව පානීයං උපට්ඨාපේස්සන්ති, න පරිභෝජනීයං උපට්ඨාපේස්සන්තී”ති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, පානීයං පරිභෝජනීයං උපට්ඨාපේතුන්”ති.
</Paragraph>

<Paragraph number="671" book="vi-maha">
අථ ඛෝ භික්ඛූනං ඒතදහෝසි—  “කේන නු ඛෝ පානීයං පරිභෝජනීයං උපට්ඨාපේතබ්බන්”ති? භගවතෝ ඒතමත්ථං ආරෝචේසුං. “අනුජානාමි, භික්ඛවේ, ථේරේන භික්ඛුනා නවං භික්ඛුං ආණාපේතුන්”ති.
</Paragraph>

<Paragraph number="672" book="vi-maha">
ථේරේන ආණත්තා නවා භික්ඛූ න උපට්ඨාපේන්ති. භගවතෝ ඒතමත්ථං ආරෝචේසුං. “න, භික්ඛවේ, ථේරේන ආණත්තේන අගිලානේන න උපට්ඨාපේතබ්බං. යෝ න උපට්ඨාපේය්‍ය, ආපත්ති දුක්කටස්සා”ති.
</Paragraph>
</Division>