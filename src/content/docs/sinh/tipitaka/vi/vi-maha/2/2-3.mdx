---
title: "2.3 මහාකප්පිනවත්ථු"
tableOfContents: false
sidebar:
  order: 23
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="137" book="vi-maha">

<Paragraph number="590" book="vi-maha">
තේන ඛෝ පන සමයේන ආයස්මා මහාකප්පිනෝ රාජගහේ විහරති මද්දකුච්ඡිම්හි මිගදායේ. අථ ඛෝ ආයස්මතෝ මහාකප්පිනස්ස රහෝගතස්ස පටිසල්ලීනස්ස ඒවං චේතසෝ පරිවිතක්කෝ උදපාදි—  “ගච්ඡේය්‍යං වාහං උපෝසථං න වා ගච්ඡේය්‍යං, ගච්ඡේය්‍යං වාහං සංඝකම්මං න වා ගච්ඡේය්‍යං, අථ ඛ්වාහං විසුද්ධෝ පරමාය විසුද්ධියා”ති? අථ ඛෝ භගවා ආයස්මතෝ මහාකප්පිනස්ස චේතසා චේතෝපරිවිතක්කමඤ්ඤාය—  සේය්‍යථාපි නාම බලවා පුරිසෝ සමිඤ්ජිතං වා බාහං පසාරේය්‍ය, පසාරිතං වා බාහං සමිඤ්ජේය්‍ය; ඒවමේව—  ගිජ්ඣකූටේ පබ්බතේ අන්තරහිතෝ මද්දකුච්ඡිම්හි මිගදායේ ආයස්මතෝ මහාකප්පිනස්ස සම්මුඛේ පාතුරහෝසි. නිසීදි භගවා පඤ්ඤත්තේ ආසනේ. ආයස්මාපි ඛෝ මහාකප්පිනෝ භගවන්තං අභිවාදේත්වා ඒකමන්තං නිසීදි. ඒකමන්තං නිසින්නං ඛෝ ආයස්මන්තං මහාකප්පිනං භගවා ඒතදවෝච—  “නනු තේ, කප්පින, රහෝගතස්ස පටිසල්ලීනස්ස ඒවං චේතසෝ පරිවිතක්කෝ උදපාදි—  ගච්ඡේය්‍යං වාහං උපෝසථං න වා ගච්ඡේය්‍යං, ගච්ඡේය්‍යං වාහං සංඝකම්මං න වා ගච්ඡේය්‍යං, අථ ඛ්වාහං විසුද්ධෝ පරමාය විසුද්ධියා”ති? “ඒවං, භන්තේ”. “තුම්හේ චේ බ්‍රාහ්මණා උපෝසථං න සක්කරිස්සථ න ගරුකරිස්සථ න මානේස්සථ න පූජේස්සථ, අථ කෝ චරහි උපෝසථං සක්කරිස්සති ගරුකරිස්සති මානේස්සති පූජේස්සති? ගච්ඡ ත්වං, බ්‍රාහ්මණ, උපෝසථං, මා නෝ අගමාසි. ගච්ඡ ත්වං සංඝකම්මං, මා නෝ අගමාසී”ති. “ඒවං, භන්තේ”ති ඛෝ ආයස්මා මහාකප්පිනෝ භගවතෝ පච්චස්සෝසි. අථ ඛෝ භගවා ආයස්මන්තං මහාකප්පිනං ධම්මියා කථාය සන්දස්සේත්වා සමාදපේත්වා සමුත්තේජේත්වා සම්පහංසේත්වා—  සේය්‍යථාපි නාම බලවා පුරිසෝ සමිඤ්ජිතං වා බාහං පසාරේය්‍ය, පසාරිතං වා බාහං සමිඤ්ජේය්‍ය; ඒවමේව—  මද්දකුච්ඡිම්හි මිගදායේ ආයස්මතෝ මහාකප්පිනස්ස සම්මුඛේ අන්තරහිතෝ ගිජ්ඣකූටේ පබ්බතේ පාතුරහෝසි.
</Paragraph>
</Division>