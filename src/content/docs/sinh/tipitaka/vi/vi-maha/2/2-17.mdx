---
title: "2.17 පක්ඛගණනාදිඋග්ගහණානුජානන"
tableOfContents: false
sidebar:
  order: 9
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="156" book="vi-maha">

<Paragraph number="653" book="vi-maha">
අථ ඛෝ භගවා චෝදනාවත්ථුස්මිං යථාභිරන්තං විහරිත්වා පුනදේව රාජගහං පච්චාගඤ්ඡි.
</Paragraph>

<Paragraph number="654" book="vi-maha">
තේන ඛෝ පන සමයේන මනුස්සා භික්ඛූ පිණ්ඩාය චරන්තේ පුච්ඡන්ති—  “කතිමී, භන්තේ, පක්ඛස්සා”ති? භික්ඛූ ඒවමාහංසු—  “න ඛෝ මයං, ආවුසෝ, ජානාමා”ති. මනුස්සා උජ්ඣායන්ති ඛිය්‍යන්ති විපාචේන්ති—  “පක්ඛගණනමත්තම්පිමේ සමණා සක්‍යපුත්තියා න ජානන්ති, කිං පනිමේ අඤ්ඤං කිඤ්චි කල්‍යාණං ජානිස්සන්තී”ති? භගවතෝ ඒතමත්ථං ආරෝචේසුං. “අනුජානාමි, භික්ඛවේ, පක්ඛගණනං උග්ගහේතුන්”ති. අථ ඛෝ භික්ඛූනං ඒතදහෝසි—  “කේන නු ඛෝ පක්ඛගණනා උග්ගහේතබ්බා”ති? භගවතෝ ඒතමත්ථං ආරෝචේසුං. “අනුජානාමි, භික්ඛවේ, සබ්බේහේව පක්ඛගණනං උග්ගහේතුන්”ති.
</Paragraph>

</Division>
<Division number="157" book="vi-maha">

<Paragraph number="655" book="vi-maha">
තේන ඛෝ පන සමයේන මනුස්සා භික්ඛූ පිණ්ඩාය චරන්තේ පුච්ඡන්ති—  “කීවතිකා, භන්තේ, භික්ඛූ”ති? භික්ඛූ ඒවමාහංසු—  “න ඛෝ මයං, ආවුසෝ, ජානාමා”ති. මනුස්සා උජ්ඣායන්ති ඛිය්‍යන්ති විපාචේන්ති—  “අඤ්ඤමඤ්ඤම්පිමේ සමණා සක්‍යපුත්තියා න ජානන්ති, කිං පනිමේ අඤ්ඤං කිඤ්චි කල්‍යාණං ජානිස්සන්තී”ති? භගවතෝ ඒතමත්ථං ආරෝචේසුං. “අනුජානාමි, භික්ඛවේ, භික්ඛූ ගණේතුන්”ති.
</Paragraph>

<Paragraph number="656" book="vi-maha">
අථ ඛෝ භික්ඛූනං ඒතදහෝසි—  “කදා නු ඛෝ භික්ඛූ ගණේතබ්බා”ති? භගවතෝ ඒතමත්ථං ආරෝචේසුං. “අනුජානාමි, භික්ඛවේ, තදහුපෝසථේ නාමග්ගේන වා ගණේතුං, සලාකං වා ගාහේතුන්”ති.
</Paragraph>

</Division>
<Division number="158" book="vi-maha">

<Paragraph number="657" book="vi-maha">
තේන ඛෝ පන සමයේන භික්ඛූ අජානන්තා අජ්ජුපෝසථෝති දූරං ගාමං පිණ්ඩාය චරන්ති. තේ උද්දිස්සමානේපි පාතිමෝක්ඛේ ආගච්ඡන්ති, උද්දිට්ඨමත්තේපි ආගච්ඡන්ති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, ආරෝචේතුං ‘අජ්ජුපෝසථෝ’”ති.
</Paragraph>

<Paragraph number="658" book="vi-maha">
අථ ඛෝ භික්ඛූනං ඒතදහෝසි—  “කේන නු ඛෝ ආරෝචේතබ්බෝ”ති? භගවතෝ ඒතමත්ථං ආරෝචේසුං. “අනුජානාමි, භික්ඛවේ, ථේරේන භික්ඛුනා කාලවතෝ ආරෝචේතුන්”ති.
</Paragraph>

<Paragraph number="659" book="vi-maha">
තේන ඛෝ පන සමයේන අඤ්ඤතරෝ ථේරෝ කාලවතෝ නස්සරති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, භත්තකාලේපි ආරෝචේතුන්”ති.
</Paragraph>

<Paragraph number="660" book="vi-maha">
භත්තකාලේපි නස්සරති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, යං කාලං සරති, තං කාලං ආරෝචේතුන්”ති.
</Paragraph>
</Division>