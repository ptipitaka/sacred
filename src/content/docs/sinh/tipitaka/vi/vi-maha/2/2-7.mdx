---
title: "2.7 අවිප්පවාසසීමානුජානන"
tableOfContents: false
sidebar:
  order: 36
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="143" book="vi-maha">

<Paragraph number="607" book="vi-maha">
තේන ඛෝ පන සමයේන ආයස්මා මහාකස්සපෝ අන්ධකවින්දා රාජගහං උපෝසථං ආගච්ඡන්තෝ අන්තරාමග්ගේ නදිං තරන්තෝ මනං වූළ්හෝ අහෝසි, චීවරානිස්ස අල්ලානි. භික්ඛූ ආයස්මන්තං මහාකස්සපං ඒතදවෝචුං—  “කිස්ස තේ, ආවුසෝ, චීවරානි අල්ලානී”ති? “ඉධාහං, ආවුසෝ, අන්ධකවින්දා රාජගහං උපෝසථං ආගච්ඡන්තෝ අන්තරාමග්ගේ නදිං තරන්තෝ මනම්හි වූළ්හෝ. තේන මේ චීවරානි අල්ලානී”ති. භගවතෝ ඒතමත්ථං ආරෝචේසුං. “යා සා, භික්ඛවේ, සංඝේන සීමා සම්මතා සමානසංවාසා ඒකුපෝසථා, සංඝෝ තං සීමං තිචීවරේන අවිප්පවාසං සම්මන්නතු. ඒවඤ්ච පන, භික්ඛවේ, සම්මන්නිතබ්බා. බ්‍යත්තේන භික්ඛුනා පටිබලේන සංඝෝ ඤාපේතබ්බෝ—
</Paragraph>

<Paragraph number="608" book="vi-maha">
‘සුණාතු මේ, භන්තේ, සංඝෝ. යා සා සංඝේන සීමා සම්මතා සමානසංවාසා ඒකුපෝසථා, යදි සංඝස්ස පත්තකල්ලං සංඝෝ තං සීමං තිචීවරේන අවිප්පවාසං සම්මන්නේය්‍ය. ඒසා ඤත්ති.
</Paragraph>

<Paragraph number="609" book="vi-maha">
සුණාතු මේ, භන්තේ, සංඝෝ. යා සා සංඝේන සීමා සම්මතා සමානසංවාසා ඒකුපෝසථා, සංඝෝ තං සීමං තිචීවරේන අවිප්පවාසං සම්මන්නති. යස්සායස්මතෝ ඛමති ඒතිස්සා සීමාය තිචීවරේන අවිප්පවාසාය සම්මුති, සෝ තුණ්හස්ස; යස්ස නක්ඛමති, සෝ භාසේය්‍ය. සම්මතා සා සීමා සංඝේන තිචීවරේන අවිප්පවාසා. ඛමති සංඝස්ස, තස්මා තුණ්හී, ඒවමේතං ධාරයාමී’”ති.
</Paragraph>

<Paragraph number="610" book="vi-maha">
තේන ඛෝ පන සමයේන භික්ඛූ භගවතා තිචීවරේන අවිප්පවාසසම්මුති අනුඤ්ඤාතාති අන්තරඝරේ චීවරානි නික්ඛිපන්ති. තානි චීවරානි නස්සන්තිපි ඩය්හන්තිපි උන්දූරේහිපි ඛජ්ජන්ති. භික්ඛූ දුච්චෝළා හෝන්ති ලූඛචීවරා. භික්ඛූ ඒවමාහංසු—  “කිස්ස තුම්හේ, ආවුසෝ, දුච්චෝළා ලූඛචීවරා”ති? “ඉධ මයං, ආවුසෝ, භගවතා තිචීවරේන අවිප්පවාසසම්මුති අනුඤ්ඤාතාති අන්තරඝරේ චීවරානි නික්ඛිපිම්හා. තානි චීවරානි නට්ඨානිපි දඩ්ඪානිපි, උන්දූරේහිපි ඛායිතානි, තේන මයං දුච්චෝළා ලූඛචීවරා”ති. භගවතෝ ඒතමත්ථං ආරෝචේසුං. “යා සා, භික්ඛවේ, සංඝේන සීමා සම්මතා සමානසංවාසා ඒකුපෝසථා, සංඝෝ තං සීමං තිචීවරේන අවිප්පවාසං සම්මන්නතු, ඨපේත්වා ගාමඤ්ච ගාමූපචාරඤ්ච. ඒවඤ්ච පන, භික්ඛවේ, සම්මන්නිතබ්බා. බ්‍යත්තේන භික්ඛුනා පටිබලේන සංඝෝ ඤාපේතබ්බෝ—
</Paragraph>

</Division>
<Division number="144" book="vi-maha">

<Paragraph number="611" book="vi-maha">
‘සුණාතු මේ, භන්තේ, සංඝෝ. යා සා සංඝේන සීමා සම්මතා සමානසංවාසා ඒකුපෝසථා යදි සංඝස්ස පත්තකල්ලං, සංඝෝ තං සීමං තිචීවරේන අවිප්පවාසං සම්මන්නේය්‍ය, ඨපේත්වා ගාමඤ්ච ගාමූපචාරඤ්ච. ඒසා ඤත්ති.
</Paragraph>

<Paragraph number="612" book="vi-maha">
සුණාතු මේ, භන්තේ, සංඝෝ. යා සා සංඝේන සීමා සම්මතා සමානසංවාසා ඒකුපෝසථා, සංඝෝ තං සීමං තිචීවරේන අවිප්පවාසං සම්මන්නති, ඨපේත්වා ගාමඤ්ච ගාමූපචාරඤ්ච. යස්සායස්මතෝ ඛමති ඒතිස්සා සීමාය තිචීවරේන අවිප්පවාසාය සම්මුති, ඨපේත්වා ගාමඤ්ච ගාමූපචාරඤ්ච, සෝ තුණ්හස්ස; යස්ස නක්ඛමති, සෝ භාසේය්‍ය. සම්මතා සා සීමා සංඝේන තිචීවරේන අවිප්පවාසා, ඨපේත්වා ගාමඤ්ච ගාමූපචාරඤ්ච. ඛමති සංඝස්ස, තස්මා තුණ්හී, ඒවමේතං ධාරයාමී’”ති.
</Paragraph>
</Division>