---
title: "2.6 උපෝසථප්පමුඛානුජානන"
tableOfContents: false
sidebar:
  order: 35
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="142" book="vi-maha">

<Paragraph number="602" book="vi-maha">
තේන ඛෝ පන සමයේන අඤ්ඤතරස්මිං ආවාසේ අතිඛුද්දකං උපෝසථාගාරං සම්මතං හෝති, තදහුපෝසථේ මහාභික්ඛුසංඝෝ සන්නිපතිතෝ හෝති. භික්ඛූ අසම්මතාය භූමියා නිසින්නා පාතිමෝක්ඛං අස්සෝසුං. අථ ඛෝ තේසං භික්ඛූනං ඒතදහෝසි—  “භගවතා පඤ්ඤත්තං—  ‘උපෝසථාගාරං සම්මන්නිත්වා උපෝසථෝ කාතබ්බෝ’ති, මයඤ්චම්හා අසම්මතාය භූමියා නිසින්නා පාතිමෝක්ඛං අස්සුම්හා, කතෝ නු ඛෝ අම්හාකං උපෝසථෝ, අකතෝ නු ඛෝ”ති. භගවතෝ ඒතමත්ථං ආරෝචේසුං. “සම්මතාය වා, භික්ඛවේ, භූමියා නිසින්නා අසම්මතාය වා යතෝ පාතිමෝක්ඛං සුණාති, කතෝවස්ස උපෝසථෝ. තේන හි, භික්ඛවේ, සංඝෝ යාව මහන්තං උපෝසථප්පමුඛං ආකඞ්ඛති, තාව මහන්තං උපෝසථප්පමුඛං සම්මන්නතු. ඒවඤ්ච පන, භික්ඛවේ, සම්මන්නිතබ්බං. පඨමං නිමිත්තා කිත්තේතබ්බා. නිමිත්තේ කිත්තේත්වා බ්‍යත්තේන භික්ඛුනා පටිබලේන සංඝෝ ඤාපේතබ්බෝ—
</Paragraph>

<Paragraph number="603" book="vi-maha">
‘සුණාතු මේ, භන්තේ, සංඝෝ. යාවතා සමන්තා නිමිත්තා කිත්තිතා. යදි සංඝස්ස පත්තකල්ලං, සංඝෝ ඒතේහි නිමිත්තේහි උපෝසථප්පමුඛං සම්මන්නේය්‍ය. ඒසා ඤත්ති.
</Paragraph>

<Paragraph number="604" book="vi-maha">
සුණාතු මේ, භන්තේ, සංඝෝ. යාවතා සමන්තා නිමිත්තා කිත්තිතා. සංඝෝ ඒතේහි නිමිත්තේහි උපෝසථප්පමුඛං සම්මන්නති. යස්සායස්මතෝ ඛමති ඒතේහි නිමිත්තේහි උපෝසථප්පමුඛස්ස සම්මුති, සෝ තුණ්හස්ස; යස්ස නක්ඛමති, සෝ භාසේය්‍ය. සම්මතං සංඝේන ඒතේහි නිමිත්තේහි උපෝසථප්පමුඛං. ඛමති සංඝස්ස, තස්මා තුණ්හී, ඒවමේතං ධාරයාමී’”ති.
</Paragraph>

<Paragraph number="605" book="vi-maha">
තේන ඛෝ පන සමයේන අඤ්ඤතරස්මිං ආවාසේ තදහුපෝසථේ නවකා භික්ඛූ පඨමතරං සන්නිපතිත්වා—  “න තාව ථේරා ආගච්ඡන්තී”ති—  පක්කමිංසු. උපෝසථෝ විකාලේ අහෝසි. භගවතෝ ඒතමත්ථං ආරෝචේසුං. “අනුජානාමි, භික්ඛවේ, තදහුපෝසථේ ථේරේහි භික්ඛූහි පඨමතරං සන්නිපතිතුන්”ති.
</Paragraph>

<Paragraph number="606" book="vi-maha">
තේන ඛෝ පන සමයේන රාජගහේ සම්බහුලා ආවාසා සමානසීමා හෝන්ති. තත්ථ භික්ඛූ විවදන්ති—  “අම්හාකං ආවාසේ උපෝසථෝ කරීයතු, අම්හාකං ආවාසේ උපෝසථෝ කරීයතූ”ති. භගවතෝ ඒතමත්ථං ආරෝචේසුං. “ඉධ පන, භික්ඛවේ, සම්බහුලා ආවාසා සමානසීමා හෝන්ති. තත්ථ භික්ඛූ විවදන්ති—  ‘අම්හාකං ආවාසේ උපෝසථෝ කරීයතු, අම්හාකං ආවාසේ උපෝසථෝ කරීයතූ’ති. තේහි, භික්ඛවේ, භික්ඛූහි සබ්බේහේව ඒකජ්ඣං සන්නිපතිත්වා උපෝසථෝ කාතබ්බෝ. යත්ථ වා පන ථේරෝ භික්ඛු විහරති, තත්ථ සන්නිපතිත්වා උපෝසථෝ කාතබ්බෝ, න ත්වේව වග්ගේන සංඝේන උපෝසථෝ කාතබ්බෝ. යෝ කරේය්‍ය, ආපත්ති දුක්කටස්සා”ති.
</Paragraph>
</Division>