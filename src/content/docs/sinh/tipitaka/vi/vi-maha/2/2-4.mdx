---
title: "2.4 සීමානුජානන"
tableOfContents: false
sidebar:
  order: 33
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="138" book="vi-maha">

<Paragraph number="591" book="vi-maha">
අථ ඛෝ භික්ඛූනං ඒතදහෝසි—  “භගවතා පඤ්ඤත්තං—  ‘ඒත්තාවතා සාමග්ගී යාවතා ඒකාවාසෝ’ති, කිත්තාවතා නු ඛෝ ඒකාවාසෝ හෝතී”ති? භගවතෝ ඒතමත්ථං ආරෝචේසුං. “අනුජානාමි, භික්ඛවේ, සීමං සම්මන්නිතුං. ඒවඤ්ච පන, භික්ඛවේ, සම්මන්නිතබ්බා—  පඨමං නිමිත්තා කිත්තේතබ්බා—  පබ්බතනිමිත්තං, පාසාණනිමිත්තං, වනනිමිත්තං, රුක්ඛනිමිත්තං, මග්ගනිමිත්තං, වම්මිකනිමිත්තං, නදීනිමිත්තං, උදකනිමිත්තං. නිමිත්තේ කිත්තේත්වා බ්‍යත්තේන භික්ඛුනා පටිබලේන සංඝෝ ඤාපේතබ්බෝ—
</Paragraph>

</Division>
<Division number="139" book="vi-maha">

<Paragraph number="592" book="vi-maha">
‘සුණාතු මේ, භන්තේ, සංඝෝ. යාවතා සමන්තා නිමිත්තා කිත්තිතා. යදි සංඝස්ස පත්තකල්ලං, සංඝෝ ඒතේහි නිමිත්තේහි සීමං සම්මන්නේය්‍ය සමානසංවාසං ඒකුපෝසථං. ඒසා ඤත්ති.
</Paragraph>

<Paragraph number="593" book="vi-maha">
සුණාතු මේ, භන්තේ, සංඝෝ. යාවතා සමන්තා නිමිත්තා කිත්තිතා. සංඝෝ ඒතේහි නිමිත්තේහි සීමං සම්මන්නති සමානසංවාසං ඒකුපෝසථං. යස්සායස්මතෝ ඛමති ඒතේහි නිමිත්තේහි සීමාය සම්මුති සමානසංවාසාය ඒකුපෝසථාය, සෝ තුණ්හස්ස; යස්ස නක්ඛමති, සෝ භාසේය්‍ය. සම්මතා සීමා සංඝේන ඒතේහි නිමිත්තේහි සමානසංවාසා ඒකුපෝසථා. ඛමති සංඝස්ස, තස්මා තුණ්හී, ඒවමේතං ධාරයාමී’”ති.
</Paragraph>

</Division>
<Division number="140" book="vi-maha">

<Paragraph number="594" book="vi-maha">
තේන ඛෝ පන සමයේන ඡබ්බග්ගියා භික්ඛූ—  “භගවතා සීමාසම්මුති අනුඤ්ඤාතා”ති—  අතිමහතියෝ සීමායෝ සම්මන්නන්ති, චතුයෝජනිකාපි පඤ්චයෝජනිකාපි ඡයෝජනිකාපි. භික්ඛූ උපෝසථං ආගච්ඡන්තා උද්දිස්සමානේපි පාතිමෝක්ඛේ ආගච්ඡන්ති, උද්දිට්ඨමත්තේපි ආගච්ඡන්ති, අන්තරාපි පරිවසන්ති. භගවතෝ ඒතමත්ථං ආරෝචේසුං. “න, භික්ඛවේ, අතිමහතී සීමා සම්මන්නිතබ්බා, චතුයෝජනිකා වා පඤ්චයෝජනිකා වා ඡයෝජනිකා වා. යෝ සම්මන්නේය්‍ය, ආපත්ති දුක්කටස්ස. අනුජානාමි, භික්ඛවේ, තියෝජනපරමං සීමං සම්මන්නිතුන්”ති.
</Paragraph>

<Paragraph number="595" book="vi-maha">
තේන ඛෝ පන සමයේන ඡබ්බග්ගියා භික්ඛූ නදීපාරසීමං සම්මන්නන්ති. උපෝසථං ආගච්ඡන්තා භික්ඛූපි වුය්හන්ති, පත්තාපි වුය්හන්ති, චීවරානිපි වුය්හන්ති. භගවතෝ ඒතමත්ථං ආරෝචේසුං. “න, භික්ඛවේ, නදීපාරසීමා සම්මන්නිතබ්බා. යෝ සම්මන්නේය්‍ය, ආපත්ති දුක්කටස්ස. අනුජානාමි, භික්ඛවේ, යත්ථස්ස ධුවනාවා වා ධුවසේතු වා, ඒවරූපං නදීපාරසීමං සම්මන්නිතුන්”ති.
</Paragraph>
</Division>