---
title: "2.27 සභාගාපත්තිපටිකම්මවිධි"
tableOfContents: false
sidebar:
  order: 20
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="171" book="vi-maha">

<Paragraph number="717" book="vi-maha">
තේන ඛෝ පන සමයේන අඤ්ඤතරස්මිං ආවාසේ තදහුපෝසථේ සබ්බෝ සංඝෝ සභාගං ආපත්තිං ආපන්නෝ හෝති. අථ ඛෝ තේසං භික්ඛූනං ඒතදහෝසි—  “භගවතා පඤ්ඤත්තං—  ‘න සභාගා ආපත්ති දේසේතබ්බා, න සභාගා ආපත්ති පටිග්ගහේතබ්බා’ති. අයඤ්ච සබ්බෝ සංඝෝ සභාගං ආපත්තිං ආපන්නෝ. කථං නු ඛෝ අම්හේහි පටිපජ්ජිතබ්බන්”ති? භගවතෝ ඒතමත්ථං ආරෝචේසුං.
</Paragraph>

<Paragraph number="718" book="vi-maha">
“ඉධ පන, භික්ඛවේ, අඤ්ඤතරස්මිං ආවාසේ තදහුපෝසථේ සබ්බෝ සංඝෝ සභාගං ආපත්තිං ආපන්නෝ හෝති. තේහි, භික්ඛවේ, භික්ඛූහි ඒකෝ භික්ඛු සාමන්තා ආවාසා සජ්ජුකං පාහේතබ්බෝ—  ගච්ඡාවුසෝ, තං ආපත්තිං පටිකරිත්වා ආගච්ඡ; මයං තේ සන්තිකේ ආපත්තිං පටිකරිස්සාමාති. ඒවඤ්චේතං ලභේථ, ඉච්චේතං කුසලං. නෝ චේ ලභේථ, බ්‍යත්තේන භික්ඛුනා පටිබලේන සංඝෝ ඤාපේතබ්බෝ—
</Paragraph>

<Paragraph number="719" book="vi-maha">
‘සුණාතු මේ, භන්තේ, සංඝෝ. අයං සබ්බෝ සංඝෝ සභාගං ආපත්තිං ආපන්නෝ. යදා අඤ්ඤං භික්ඛුං සුද්ධං අනාපත්තිකං පස්සිස්සති, තදා තස්ස සන්තිකේ තං ආපත්තිං පටිකරිස්සතී’ති වත්වා උපෝසථෝ කාතබ්බෝ, පාතිමෝක්ඛං උද්දිසිතබ්බං, න ත්වේව තප්පච්චයා උපෝසථස්ස අන්තරායෝ කාතබ්බෝ.
</Paragraph>

<Paragraph number="720" book="vi-maha">
ඉධ පන, භික්ඛවේ, අඤ්ඤතරස්මිං ආවාසේ තදහුපෝසථේ සබ්බෝ සංඝෝ සභාගාය ආපත්තියා වේමතිකෝ හෝති. බ්‍යත්තේන භික්ඛුනා පටිබලේන සංඝෝ ඤාපේතබ්බෝ—
</Paragraph>

<Paragraph number="721" book="vi-maha">
‘සුණාතු මේ, භන්තේ, සංඝෝ. අයං සබ්බෝ සංඝෝ සභාගාය ආපත්තියා වේමතිකෝ. යදා නිබ්බේමතිකෝ භවිස්සති, තදා තං ආපත්තිං පටිකරිස්සතී’ති වත්වා උපෝසථෝ කාතබ්බෝ, පාතිමෝක්ඛං උද්දිසිතබ්බං; න ත්වේව තප්පච්චයා උපෝසථස්ස අන්තරායෝ කාතබ්බෝ.
</Paragraph>

<Paragraph number="722" book="vi-maha">
ඉධ පන, භික්ඛවේ, අඤ්ඤතරස්මිං ආවාසේ වස්සූපගතෝ සංඝෝ සභාගං ආපත්තිං ආපන්නෝ හෝති. තේහි, භික්ඛවේ, භික්ඛූහි ඒකෝ භික්ඛු සාමන්තා ආවාසා සජ්ජුකං පාහේතබ්බෝ—  ගච්ඡාවුසෝ, තං ආපත්තිං පටිකරිත්වා ආගච්ඡ; මයං තේ සන්තිකේ තං ආපත්තිං පටිකරිස්සාමාති. ඒවඤ්චේතං ලභේථ, ඉච්චේතං කුසලං. නෝ චේ ලභේථ, ඒකෝ භික්ඛු සත්තාහකාලිකං පාහේතබ්බෝ—  ගච්ඡාවුසෝ, තං ආපත්තිං පටිකරිත්වා ආගච්ඡ; මයං තේ සන්තිකේ තං ආපත්තිං පටිකරිස්සාමා”ති.
</Paragraph>

<Paragraph number="723" book="vi-maha">
තේන ඛෝ පන සමයේන අඤ්ඤතරස්මිං ආවාසේ සබ්බෝ සංඝෝ සභාගං ආපත්තිං ආපන්නෝ හෝති. සෝ න ජානාති තස්සා ආපත්තියා නාමගෝත්තං. තත්ථ අඤ්ඤෝ භික්ඛු ආගච්ඡති බහුස්සුතෝ ආගතාගමෝ ධම්මධරෝ විනයධරෝ මාතිකාධරෝ පණ්ඩිතෝ බ්‍යත්තෝ මේධාවී ලජ්ජී කුක්කුච්චකෝ සික්ඛාකාමෝ. තමේනං අඤ්ඤතරෝ භික්ඛු යේන සෝ භික්ඛු තේනුපසඞ්කමි, උපසඞ්කමිත්වා තං භික්ඛුං ඒතදවෝච—  “යෝ නු ඛෝ, ආවුසෝ, ඒවඤ්චේවඤ්ච කරෝති, කිං නාම සෝ ආපත්තිං ආපජ්ජතී”ති? සෝ ඒවමාහ—  “යෝ ඛෝ, ආවුසෝ, ඒවඤ්චේවඤ්ච කරෝති, ඉමං නාම සෝ ආපත්තිං ආපජ්ජති. ඉමං නාම ත්වං, ආවුසෝ, ආපත්තිං ආපන්නෝ; පටිකරෝහි තං ආපත්තින්”ති. සෝ ඒවමාහ—  “න ඛෝ අහං, ආවුසෝ, ඒකෝව ඉමං ආපත්තිං ආපන්නෝ; අයං සබ්බෝ සංඝෝ ඉමං ආපත්තිං ආපන්නෝ”ති. සෝ ඒවමාහ—  “කිං තේ, ආවුසෝ, කරිස්සති පරෝ ආපන්නෝ වා අනාපන්නෝ වා. ඉඞ්ඝ ත්වං, ආවුසෝ, සකාය ආපත්තියා වුට්ඨාහී”ති. අථ ඛෝ සෝ භික්ඛු තස්ස භික්ඛුනෝ වචනේන තං ආපත්තිං පටිකරිත්වා යේන තේ භික්ඛූ තේනුපසඞ්කමි, උපසඞ්කමිත්වා තේ භික්ඛූ ඒතදවෝච—  “යෝ කිර, ආවුසෝ, ඒවඤ්චේවඤ්ච කරෝති, ඉමං නාම සෝ ආපත්තිං ආපජ්ජති. ඉමං නාම තුම්හේ, ආවුසෝ, ආපත්තිං ආපන්නා; පටිකරෝථ තං ආපත්තින්”ති. අථ ඛෝ තේ භික්ඛූ න ඉච්ඡිංසු තස්ස භික්ඛුනෝ වචනේන තං ආපත්තිං පටිකාතුං. භගවතෝ ඒතමත්ථං ආරෝචේසුං.
</Paragraph>

<Paragraph number="724" book="vi-maha">
“ඉධ පන, භික්ඛවේ, අඤ්ඤතරස්මිං ආවාසේ සබ්බෝ සංඝෝ සභාගං ආපත්තිං ආපන්නෝ හෝති. සෝ න ජානාති තස්සා ආපත්තියා නාමගෝත්තං. තත්ථ අඤ්ඤෝ භික්ඛු ආගච්ඡති බහුස්සුතෝ ආගතාගමෝ ධම්මධරෝ විනයධරෝ මාතිකාධරෝ පණ්ඩිතෝ බ්‍යත්තෝ මේධාවී ලජ්ජී කුක්කුච්චකෝ සික්ඛාකාමෝ. තමේනං අඤ්ඤතරෝ භික්ඛු යේන සෝ භික්ඛු තේනුපසඞ්කමි, උපසඞ්කමිත්වා තං භික්ඛුං ඒවං වදේති—  ‘යෝ නු ඛෝ, ආවුසෝ, ඒවඤ්චේවඤ්ච කරෝති, කිං නාම සෝ ආපත්තිං ආපජ්ජතී’ති? සෝ ඒවං වදේති—  ‘යෝ ඛෝ, ආවුසෝ, ඒවඤ්චේවඤ්ච කරෝති, ඉමං නාම සෝ ආපත්තිං ආපජ්ජති. ඉමං නාම ත්වං, ආවුසෝ, ආපත්තිං ආපන්නෝ; පටිකරෝහි තං ආපත්තින්’ති. සෝ ඒවං වදේති—  ‘න ඛෝ අහං, ආවුසෝ, ඒකෝව ඉමං ආපත්තිං ආපන්නෝ. අයං සබ්බෝ සංඝෝ ඉමං ආපත්තිං ආපන්නෝ’ති. සෝ ඒවං වදේති—  ‘කිං තේ, ආවුසෝ, කරිස්සති පරෝ ආපන්නෝ වා අනාපන්නෝ වා. ඉඞ්ඝ ත්වං, ආවුසෝ, සකාය ආපත්තියා වුට්ඨාහී’ති. සෝ චේ, භික්ඛවේ, භික්ඛු තස්ස භික්ඛුනෝ වචනේන තං ආපත්තිං පටිකරිත්වා යේන තේ භික්ඛූ තේනුපසඞ්කමි, උපසඞ්කමිත්වා තේ භික්ඛූ ඒවං වදේති—  ‘යෝ කිර, ආවුසෝ, ඒවඤ්චේවඤ්ච කරෝති ඉමං නාම සෝ ආපත්තිං ආපජ්ජති, ඉමං නාම තුම්හේ ආවුසෝ ආපත්තිං ආපන්නා, පටිකරෝථ තං ආපත්තින්’ති. තේ චේ, භික්ඛවේ, භික්ඛූ තස්ස භික්ඛුනෝ වචනේන තං ආපත්තිං පටිකරේය්‍යුං, ඉච්චේතං කුසලං. නෝ චේ පටිකරේය්‍යුං, න තේ, භික්ඛවේ, භික්ඛූ තේන භික්ඛුනා අකාමා වචනීයා”ති.

</Paragraph>
</Division>

<Paragraph number="725" type="center" book="vi-maha">
චෝදනාවත්ථුභාණවාරෝ නිට්ඨිතෝ දුතියෝ.
</Paragraph>