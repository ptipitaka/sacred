---
title: "2.11 සංඛිත්තේන පාතිමෝක්ඛුද්දේසාදි"
tableOfContents: false
sidebar:
  order: 3
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="150" book="vi-maha">

<Paragraph number="624" book="vi-maha">
අථ ඛෝ භික්ඛූනං ඒතදහෝසි—  “කති නු ඛෝ පාතිමෝක්ඛුද්දේසා”ති? භගවතෝ ඒතමත්ථං ආරෝචේසුං. “පඤ්චිමේ, භික්ඛවේ, පාතිමෝක්ඛුද්දේසා. නිදානං උද්දිසිත්වා අවසේසං සුතේන සාවේතබ්බං. අයං පඨමෝ පාතිමෝක්ඛුද්දේසෝ. නිදානං උද්දිසිත්වා චත්තාරි පාරාජිකානි උද්දිසිත්වා අවසේසං සුතේන සාවේතබ්බං. අයං දුතියෝ පාතිමෝක්ඛුද්දේසෝ. නිදානං උද්දිසිත්වා චත්තාරි පාරාජිකානි උද්දිසිත්වා තේරස සංඝාදිසේසේ උද්දිසිත්වා අවසේසං සුතේන සාවේතබ්බං. අයං තතියෝ පාතිමෝක්ඛුද්දේසෝ. නිදානං උද්දිසිත්වා චත්තාරි පාරාජිකානි උද්දිසිත්වා තේරස සංඝාදිසේසේ උද්දිසිත්වා ද්වේ අනියතේ උද්දිසිත්වා අවසේසං සුතේන සාවේතබ්බං. අයං චතුත්ථෝ පාතිමෝක්ඛුද්දේසෝ. විත්ථාරේනේව පඤ්චමෝ. ඉමේ ඛෝ, භික්ඛවේ, පඤ්ච පාතිමෝක්ඛුද්දේසා”ති.
</Paragraph>

<Paragraph number="625" book="vi-maha">
තේන ඛෝ පන සමයේන භික්ඛූ—  “භගවතා සංඛිත්තේන පාතිමෝක්ඛුද්දේසෝ අනුඤ්ඤාතෝ”ති—  සබ්බකාලං සංඛිත්තේන පාතිමෝක්ඛං උද්දිසන්ති. භගවතෝ ඒතමත්ථං ආරෝචේසුං. “න, භික්ඛවේ, සංඛිත්තේන පාතිමෝක්ඛං උද්දිසිතබ්බං. යෝ උද්දිසේය්‍ය, ආපත්ති දුක්කටස්සා”ති.
</Paragraph>

<Paragraph number="626" book="vi-maha">
තේන ඛෝ පන සමයේන කෝසලේසු ජනපදේ අඤ්ඤතරස්මිං ආවාසේ තදහුපෝසථේ සවරභයං අහෝසි. භික්ඛූ නාසක්ඛිංසු විත්ථාරේන පාතිමෝක්ඛං උද්දිසිතුං. භගවතෝ ඒතමත්ථං ආරෝචේසුං. “අනුජානාමි, භික්ඛවේ, සති අන්තරායේ සංඛිත්තේන පාතිමෝක්ඛං උද්දිසිතුන්”ති.
</Paragraph>

<Paragraph number="627" book="vi-maha">
තේන ඛෝ පන සමයේන ඡබ්බග්ගියා භික්ඛූ අසතිපි අන්තරායේ සංඛිත්තේන පාතිමෝක්ඛං උද්දිසන්ති. භගවතෝ ඒතමත්ථං ආරෝචේසුං. “න, භික්ඛවේ, අසති අන්තරායේ සංඛිත්තේන පාතිමෝක්ඛං උද්දිසිතබ්බං. යෝ උද්දිසේය්‍ය, ආපත්ති දුක්කටස්ස. අනුජානාමි, භික්ඛවේ, සති අන්තරායේ සංඛිත්තේන පාතිමෝක්ඛං උද්දිසිතුං. තත්‍රිමේ අන්තරායා—  රාජන්තරායෝ, චෝරන්තරායෝ, අග්‍යන්තරායෝ, උදකන්තරායෝ, මනුස්සන්තරායෝ, අමනුස්සන්තරායෝ, වාළන්තරායෝ, සරීසපන්තරායෝ, ජීවිතන්තරායෝ, බ්‍රහ්මචරියන්තරායෝති. අනුජානාමි, භික්ඛවේ, ඒවරූපේසු අන්තරායේසු සංඛිත්තේන පාතිමෝක්ඛං උද්දිසිතුං, අසති අන්තරායේ විත්ථාරේනා”ති.
</Paragraph>

<Paragraph number="628" book="vi-maha">
තේන ඛෝ පන සමයේන ඡබ්බග්ගියා භික්ඛූ සංඝමජ්ඣේ අනජ්ඣිට්ඨා ධම්මං භාසන්ති. භගවතෝ ඒතමත්ථං ආරෝචේසුං. “න, භික්ඛවේ, සංඝමජ්ඣේ අනජ්ඣිට්ඨේන ධම්මෝ භාසිතබ්බෝ. යෝ භාසේය්‍ය, ආපත්ති දුක්කටස්ස. අනුජානාමි, භික්ඛවේ, ථේරේන භික්ඛුනා සාමං වා ධම්මං භාසිතුං පරං වා අජ්ඣේසිතුන්”ති.
</Paragraph>
</Division>