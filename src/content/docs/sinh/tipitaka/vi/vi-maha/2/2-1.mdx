---
title: "2.1 සන්නිපාතානුජානන"
tableOfContents: false
sidebar:
  order: 1
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="132" book="vi-maha">

<Paragraph number="580" book="vi-maha">
තේන සමයේන බුද්ධෝ භගවා රාජගහේ විහරති ගිජ්ඣකූටේ පබ්බතේ. තේන ඛෝ පන සමයේන අඤ්ඤතිත්ථියා පරිබ්බාජකා චාතුද්දසේ පන්නරසේ අට්ඨමියා ච පක්ඛස්ස සන්නිපතිත්වා ධම්මං භාසන්ති. තේ මනුස්සා උපසඞ්කමන්ති ධම්මස්සවනාය. තේ ලභන්ති අඤ්ඤතිත්ථියේසු පරිබ්බාජකේසු පේමං, ලභන්ති පසාදං, ලභන්ති අඤ්ඤතිත්ථියා පරිබ්බාජකා පක්ඛං. අථ ඛෝ රඤ්ඤෝ මාගධස්ස සේනියස්ස බිම්බිසාරස්ස රහෝගතස්ස පටිසල්ලීනස්ස ඒවං චේතසෝ පරිවිතක්කෝ උදපාදි—  “ඒතරහි ඛෝ අඤ්ඤතිත්ථියා පරිබ්බාජකා චාතුද්දසේ පන්නරසේ අට්ඨමියා ච පක්ඛස්ස සන්නිපතිත්වා ධම්මං භාසන්ති. තේ මනුස්සා උපසඞ්කමන්ති ධම්මස්සවනාය. තේ ලභන්ති අඤ්ඤතිත්ථියේසු පරිබ්බාජකේසු පේමං, ලභන්ති පසාදං, ලභන්ති අඤ්ඤතිත්ථියා පරිබ්බාජකා පක්ඛං. යන්නූන අය්‍යාපි චාතුද්දසේ පන්නරසේ අට්ඨමියා ච පක්ඛස්ස සන්නිපතේය්‍යුන්”ති.
</Paragraph>

<Paragraph number="581" book="vi-maha">
අථ ඛෝ රාජා මාගධෝ සේනියෝ බිම්බිසාරෝ යේන භගවා තේනුපසඞ්කමි, උපසඞ්කමිත්වා භගවන්තං අභිවාදේත්වා ඒකමන්තං නිසීදි. ඒකමන්තං නිසින්නෝ ඛෝ රාජා මාගධෝ සේනියෝ බිම්බිසාරෝ භගවන්තං ඒතදවෝච—  “ඉධ මය්හං, භන්තේ, රහෝගතස්ස පටිසල්ලීනස්ස ඒවං චේතසෝ පරිවිතක්කෝ උදපාදි ‘ඒතරහි ඛෝ අඤ්ඤතිත්ථියා පරිබ්බාජකා චාතුද්දසේ පන්නරසේ අට්ඨමියා ච පක්ඛස්ස සන්නිපතිත්වා ධම්මං භාසන්ති. තේ මනුස්සා උපසඞ්කමන්ති ධම්මස්සවනාය. තේ ලභන්ති අඤ්ඤතිත්ථියේසු පරිබ්බාජකේසු පේමං, ලභන්ති පසාදං, ලභන්ති අඤ්ඤතිත්ථියා පරිබ්බාජකා පක්ඛං. යන්නූන අය්‍යාපි චාතුද්දසේ පන්නරසේ අට්ඨමියා ච පක්ඛස්ස සන්නිපතේය්‍යුන්’ති. සාධු, භන්තේ, අය්‍යාපි චාතුද්දසේ පන්නරසේ අට්ඨමියා ච පක්ඛස්ස සන්නිපතේය්‍යුන්”ති. අථ ඛෝ භගවා රාජානං මාගධං සේනියං බිම්බිසාරං ධම්මියා කථාය සන්දස්සේසි සමාදපේසි සමුත්තේජේසි සම්පහංසේසි. අථ ඛෝ රාජා මාගධෝ සේනියෝ බිම්බිසාරෝ භගවතා ධම්මියා කථාය සන්දස්සිතෝ සමාදපිතෝ සමුත්තේජිතෝ සම්පහංසිතෝ උට්ඨායාසනා භගවන්තං අභිවාදේත්වා පදක්ඛිණං කත්වා පක්කාමි. අථ ඛෝ භගවා ඒතස්මිං නිදානේ ඒතස්මිං පකරණේ ධම්මිං කථං කත්වා භික්ඛූ ආමන්තේසි—  “අනුජානාමි, භික්ඛවේ, චාතුද්දසේ පන්නරසේ අට්ඨමියා ච පක්ඛස්ස සන්නිපතිතුන්”ති.
</Paragraph>

<Paragraph number="582" book="vi-maha">
තේන ඛෝ පන සමයේන භික්ඛූ—  “භගවතා අනුඤ්ඤාතා චාතුද්දසේ පන්නරසේ අට්ඨමියා ච පක්ඛස්ස සන්නිපතිතුන්”ති—  චාතුද්දසේ පන්නරසේ අට්ඨමියා ච පක්ඛස්ස සන්නිපතිත්වා තුණ්හී නිසීදන්ති. තේ මනුස්සා උපසඞ්කමන්ති ධම්මස්සවනාය. තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම සමණා සක්‍යපුත්තියා චාතුද්දසේ පන්නරසේ අට්ඨමියා ච පක්ඛස්ස සන්නිපතිත්වා තුණ්හී නිසීදිස්සන්ති, සේය්‍යථාපි මූගසූකරා. නනු නාම සන්නිපතිතේහි ධම්මෝ භාසිතබ්බෝ”ති. අස්සෝසුං ඛෝ භික්ඛූ තේසං මනුස්සානං උජ්ඣායන්තානං ඛිය්‍යන්තානං විපාචේන්තානං. අථ ඛෝ තේ භික්ඛූ භගවතෝ ඒතමත්ථං ආරෝචේසුං …පේ…  අථ ඛෝ භගවා ඒතස්මිං නිදානේ ඒතස්මිං පකරණේ ධම්මිං කථං කත්වා භික්ඛූ ආමන්තේසි—  “අනුජානාමි, භික්ඛවේ, චාතුද්දසේ පන්නරසේ අට්ඨමියා ච පක්ඛස්ස සන්නිපතිත්වා ධම්මං භාසිතුන්”ති.
</Paragraph>
</Division>