---
title: "2.15 අධම්මකම්මපටික්කෝසනාදි"
tableOfContents: false
sidebar:
  order: 7
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="154" book="vi-maha">

<Paragraph number="642" book="vi-maha">
තේන ඛෝ පන සමයේන ඡබ්බග්ගියා භික්ඛූ සංඝමජ්ඣේ අධම්මකම්මං කරෝන්ති. භගවතෝ ඒතමත්ථං ආරෝචේසුං. “න, භික්ඛවේ, අධම්මකම්මං කාතබ්බං. යෝ කරේය්‍ය, ආපත්ති දුක්කටස්සාති. කරෝන්තියේව අධම්මකම්මං. භගවතෝ ඒතමත්ථං ආරෝචේසුං. අනුජානාමි, භික්ඛවේ, අධම්මකම්මේ කයිරමානේ පටික්කෝසිතුන්”ති.
</Paragraph>

<Paragraph number="643" book="vi-maha">
තේන ඛෝ පන සමයේන පේසලා භික්ඛූ ඡබ්බග්ගියේහි භික්ඛූහි අධම්මකම්මේ කයිරමානේ පටික්කෝසන්ති. ඡබ්බග්ගියා භික්ඛූ ලභන්ති ආඝාතං, ලභන්ති අප්පච්චයං, වධේන තජ්ජේන්ති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, දිට්ඨිම්පි ආවිකාතුන්ති. තේසංයේව සන්තිකේ දිට්ඨිං ආවිකරෝන්ති. ඡබ්බග්ගියා භික්ඛූ ලභන්ති ආඝාතං, ලභන්ති අප්පච්චයං, වධේන තජ්ජේන්ති. භගවතෝ ඒතමත්ථං ආරෝචේසුං. අනුජානාමි, භික්ඛවේ, චතූහි පඤ්චහි පටික්කෝසිතුං, ද්වීහි තීහි දිට්ඨිං ආවිකාතුං, ඒකේන අධිට්ඨාතුං—  ‘න මේතං ඛමතී’”ති.
</Paragraph>

<Paragraph number="644" book="vi-maha">
තේන ඛෝ පන සමයේන ඡබ්බග්ගියා භික්ඛූ සංඝමජ්ඣේ පාතිමෝක්ඛං උද්දිසමානා සඤ්චිච්ච න සාවේන්ති. භගවතෝ ඒතමත්ථං ආරෝචේසුං. “න, භික්ඛවේ, පාතිමෝක්ඛුද්දේසකේන සඤ්චිච්ච න සාවේතබ්බං. යෝ න සාවේය්‍ය, ආපත්ති දුක්කටස්සා”ති.
</Paragraph>

<Paragraph number="645" book="vi-maha">
තේන ඛෝ පන සමයේන ආයස්මා උදායී සංඝස්ස පාතිමෝක්ඛුද්දේසකෝ හෝති කාකස්සරකෝ. අථ ඛෝ ආයස්මතෝ උදායිස්ස ඒතදහෝසි—  “භගවතා පඤ්ඤත්තං—  ‘පාතිමෝක්ඛුද්දේසකේන සාවේතබ්බන්’ති, අහඤ්චම්හි කාකස්සරකෝ, කථං නු ඛෝ මයා පටිපජ්ජිතබ්බන්”ති? භගවතෝ ඒතමත්ථං ආරෝචේසුං. “අනුජානාමි, භික්ඛවේ, පාතිමෝක්ඛුද්දේසකේන වායමිතුං—  ‘කථං සාවේය්‍යන්’ති. වායමන්තස්ස අනාපත්තී”ති.
</Paragraph>

<Paragraph number="646" book="vi-maha">
තේන ඛෝ පන සමයේන දේවදත්තෝ සගහට්ඨාය පරිසාය පාතිමෝක්ඛං උද්දිසති. භගවතෝ ඒතමත්ථං ආරෝචේසුං. “න, භික්ඛවේ, සගහට්ඨාය පරිසාය පාතිමෝක්ඛං උද්දිසිතබ්බං. යෝ උද්දිසේය්‍ය, ආපත්ති දුක්කටස්සා”ති.
</Paragraph>

<Paragraph number="647" book="vi-maha">
තේන ඛෝ පන සමයේන ඡබ්බග්ගියා භික්ඛූ සංඝමජ්ඣේ අනජ්ඣිට්ඨා පාතිමෝක්ඛං උද්දිසන්ති. භගවතෝ ඒතමත්ථං ආරෝචේසුං. “න, භික්ඛවේ, සංඝමජ්ඣේ අනජ්ඣිට්ඨේන පාතිමෝක්ඛං උද්දිසිතබ්බං. යෝ උද්දිසේය්‍ය, ආපත්ති දුක්කටස්ස. අනුජානාමි, භික්ඛවේ, ථේරාධිකං පාතිමෝක්ඛන්”ති.

</Paragraph>
</Division>

<Paragraph number="648" type="center" book="vi-maha">
අඤ්ඤතිත්ථියභාණවාරෝ නිට්ඨිතෝ පඨමෝ.
</Paragraph>