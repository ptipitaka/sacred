---
title: "8.4 රාජගහසේට්ඨිවත්ථු"
tableOfContents: false
sidebar:
  order: 26
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="332" book="vi-maha">

<Paragraph number="1570" book="vi-maha">
තේන ඛෝ පන සමයේන රාජගහකස්ස සේට්ඨිස්ස සත්තවස්සිකෝ සීසාබාධෝ හෝති. බහූ මහන්තා මහන්තා දිසාපාමෝක්ඛා වේජ්ජා ආගන්ත්වා නාසක්ඛිංසු අරෝගං කාතුං. බහුං හිරඤ්ඤං ආදාය අගමංසු. අපි ච වේජ්ජේහි පච්චක්ඛාතෝ හෝති. ඒකච්චේ වේජ්ජා ඒවමාහංසු—  “පඤ්චමං දිවසං සේට්ඨි ගහපති කාලං කරිස්සතී”ති. ඒකච්චේ වේජ්ජා ඒවමාහංසු—  “සත්තමං දිවසං සේට්ඨි ගහපති කාලං කරිස්සතී”ති. අථ ඛෝ රාජගහකස්ස නේගමස්ස ඒතදහෝසි—  “අයං ඛෝ සේට්ඨි ගහපති බහූපකාරෝ රඤ්ඤෝ චේව නේගමස්ස ච. අපි ච වේජ්ජේහි පච්චක්ඛාතෝ. ඒකච්චේ වේජ්ජා ඒවමාහංසු—  ‘පඤ්චමං දිවසං සේට්ඨි ගහපති කාලං කරිස්සතී’ති. ඒකච්චේ වේජ්ජා ඒවමාහංසු—  ‘සත්තමං දිවසං සේට්ඨි ගහපති කාලං කරිස්සතී’ති. අයඤ්ච රඤ්ඤෝ ජීවකෝ වේජ්ජෝ තරුණෝ භද්‍රකෝ. යන්නූන මයං රාජානං ජීවකං වේජ්ජං යාචේය්‍යාම සේට්ඨිං ගහපතිං තිකිච්ඡිතුන්”ති.
</Paragraph>

<Paragraph number="1571" book="vi-maha">
අථ ඛෝ රාජගහකෝ නේගමෝ යේන රාජා මාගධෝ සේනියෝ බිම්බිසාරෝ තේනුපසඞ්කමි; උපසඞ්කමිත්වා රාජානං මාගධං සේනියං බිම්බිසාරං ඒතදවෝච—  “අයං, දේව, සේට්ඨි ගහපති බහූපකාරෝ දේවස්ස චේව නේගමස්ස ච; අපි ච වේජ්ජේහි පච්චක්ඛාතෝ. ඒකච්චේ වේජ්ජා ඒවමාහංසු—  ‘පඤ්චමං දිවසං සේට්ඨි ගහපති කාලං කරිස්සතී’ති. ඒකච්චේ වේජ්ජා ඒවමාහංසු—  ‘සත්තමං දිවසං සේට්ඨි ගහපති කාලං කරිස්සතී’ති. සාධු දේවෝ ජීවකං වේජ්ජං ආණාපේතු සේට්ඨිං ගහපතිං තිකිච්ඡිතුන්”ති.
</Paragraph>

<Paragraph number="1572" book="vi-maha">
අථ ඛෝ රාජා මාගධෝ සේනියෝ බිම්බිසාරෝ ජීවකං කෝමාරභච්චං ආණාපේසි—  “ගච්ඡ, භණේ ජීවක, සේට්ඨිං ගහපතිං තිකිච්ඡාහී”ති. “ඒවං, දේවා”ති ඛෝ ජීවකෝ කෝමාරභච්චෝ රඤ්ඤෝ මාගධස්ස සේනියස්ස බිම්බිසාරස්ස පටිස්සුත්වා යේන සේට්ඨි ගහපති තේනුපසඞ්කමි; උපසඞ්කමිත්වා සේට්ඨිස්ස ගහපතිස්ස විකාරං සල්ලක්ඛේත්වා සේට්ඨිං ගහපතිං ඒතදවෝච—  “සචේ ත්වං, ගහපති, අරෝගෝ භවේය්‍යාසි, කිං මේ අස්ස දේය්‍යධම්මෝ”ති? “සබ්බං සාපතේය්‍යඤ්ච තේ, ආචරිය, හෝතු, අහඤ්ච තේ දාසෝ”ති. “සක්ඛිස්සසි පන ත්වං, ගහපති, ඒකේන පස්සේන සත්තමාසේ නිපජ්ජිතුන්”ති? “සක්කෝමහං, ආචරිය, ඒකේන පස්සේන සත්තමාසේ නිපජ්ජිතුන්”ති. “සක්ඛිස්සසි පන ත්වං, ගහපති, දුතියේන පස්සේන සත්තමාසේ නිපජ්ජිතුන්”ති? “සක්කෝමහං, ආචරිය, දුතියේන පස්සේන සත්තමාසේ නිපජ්ජිතුන්”ති. “සක්ඛිස්සසි පන ත්වං, ගහපති, උත්තානෝ සත්තමාසේ නිපජ්ජිතුන්”ති? “සක්කෝමහං, ආචරිය, උත්තානෝ සත්තමාසේ නිපජ්ජිතුන්”ති.
</Paragraph>

<Paragraph number="1573" book="vi-maha">
අථ ඛෝ ජීවකෝ කෝමාරභච්චෝ සේට්ඨිං ගහපතිං මඤ්චකේ නිපාතේත්වා මඤ්චකේ සම්බන්ධිත්වා සීසච්ඡවිං උප්පාටේත්වා සිබ්බිනිං විනාමේත්වා ද්වේ පාණකේ නීහරිත්වා මහාජනස්ස දස්සේසි—  “පස්සථය්‍යේ, ඉමේ ද්වේ පාණකේ, ඒකං ඛුද්දකං ඒකං මහල්ලකං. යේ තේ ආචරියා ඒවමාහංසු—  ‘පඤ්චමං දිවසං සේට්ඨි ගහපති කාලං කරිස්සතී’ති—  තේහායං මහල්ලකෝ පාණකෝ දිට්ඨෝ. පඤ්චමං දිවසං සේට්ඨිස්ස ගහපතිස්ස මත්ථලුඞ්ගං පරියාදියිස්සති. මත්ථලුඞ්ගස්ස පරියාදානා සේට්ඨි ගහපති කාලං කරිස්සති. සුදිට්ඨෝ තේහි ආචරියේහි. යේ තේ ආචරියා ඒවමාහංසු—  ‘සත්තමං දිවසං සේට්ඨි ගහපති කාලං කරිස්සතී’ති—  තේහායං ඛුද්දකෝ පාණකෝ දිට්ඨෝ. සත්තමං දිවසං සේට්ඨිස්ස ගහපතිස්ස මත්ථලුඞ්ගං පරියාදියිස්සති. මත්ථලුඞ්ගස්ස පරියාදානා සේට්ඨි ගහපති කාලං කරිස්සති. සුදිට්ඨෝ තේහි ආචරියේහී”ති. සිබ්බිනිං සම්පටිපාටේත්වා සීසච්ඡවිං සිබ්බිත්වා ආලේපං අදාසි.
</Paragraph>

<Paragraph number="1574" book="vi-maha">
අථ ඛෝ සේට්ඨි ගහපති සත්තාහස්ස අච්චයේන ජීවකං කෝමාරභච්චං ඒතදවෝච—  “නාහං, ආචරිය, සක්කෝමි ඒකේන පස්සේන සත්තමාසේ නිපජ්ජිතුන්”ති. “නනු මේ ත්වං, ගහපති, පටිස්සුණි—  සක්කෝමහං, ආචරිය, ඒකේන පස්සේන සත්තමාසේ නිපජ්ජිතුන්”ති? “සච්චාහං, ආචරිය, පටිස්සුණිං, අපාහං මරිස්සාමි, නාහං සක්කෝමි ඒකේන පස්සේන සත්තමාසේ නිපජ්ජිතුන්”ති. “තේන හි ත්වං, ගහපති, දුතියේන පස්සේන සත්තමාසේ නිපජ්ජාහී”ති.
</Paragraph>

<Paragraph number="1575" book="vi-maha">
අථ ඛෝ සේට්ඨි ගහපති සත්තාහස්ස අච්චයේන ජීවකං කෝමාරභච්චං ඒතදවෝච—  “නාහං, ආචරිය, සක්කෝමි දුතියේන පස්සේන සත්තමාසේ නිපජ්ජිතුන්”ති. “නනු මේ ත්වං, ගහපති, පටිස්සුණි—  සක්කෝමහං, ආචරිය, දුතියේන පස්සේන සත්තමාසේ නිපජ්ජිතුන්”ති? “සච්චාහං, ආචරිය, පටිස්සුණිං, අපාහං මරිස්සාමි, නාහං, ආචරිය, සක්කෝමි දුතියේන පස්සේන සත්තමාසේ නිපජ්ජිතුන්”ති. “තේන හි ත්වං, ගහපති, උත්තානෝ සත්තමාසේ නිපජ්ජාහී”ති.
</Paragraph>

<Paragraph number="1576" book="vi-maha">
අථ ඛෝ සේට්ඨි ගහපති සත්තාහස්ස අච්චයේන ජීවකං කෝමාරභච්චං ඒතදවෝච—  “නාහං, ආචරිය, සක්කෝමි උත්තානෝ සත්තමාසේ නිපජ්ජිතුන්”ති. “නනු මේ ත්වං, ගහපති, පටිස්සුණි—  සක්කෝමහං, ආචරිය, උත්තානෝ සත්තමාසේ නිපජ්ජිතුන්”ති? “සච්චාහං, ආචරිය, පටිස්සුණිං, අපාහං මරිස්සාමි, නාහං සක්කෝමි උත්තානෝ සත්තමාසේ නිපජ්ජිතුන්”ති. “අහඤ්චේ තං, ගහපති, න වදේය්‍යං, ඒත්තකම්පි ත්වං න නිපජ්ජේය්‍යාසි, අපි ච පටිකච්චේව මයා ඤාතෝ—  තීහි සත්තාහේහි සේට්ඨි ගහපති අරෝගෝ භවිස්සතීති. උට්ඨේහි, ගහපති, අරෝගෝසි. ජානාසි කිං මේ දේය්‍යධම්මෝ”ති? “සබ්බං සාපතේය්‍යඤ්ච තේ, ආචරිය, හෝතු, අහඤ්ච තේ දාසෝ”ති. “අලං, ගහපති, මා මේ ත්වං සබ්බං සාපතේය්‍යං අදාසි, මා ච මේ දාසෝ. රඤ්ඤෝ සතසහස්සං දේහි, මය්හං සතසහස්සන්”ති. අථ ඛෝ සේට්ඨි ගහපති අරෝගෝ සමානෝ රඤ්ඤෝ සතසහස්සං අදාසි, ජීවකස්ස කෝමාරභච්චස්ස සතසහස්සං.
</Paragraph>
</Division>