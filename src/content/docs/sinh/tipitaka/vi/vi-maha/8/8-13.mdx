---
title: "8.13 භණ්ඩාගාරසම්මුතිආදිකථා"
tableOfContents: false
sidebar:
  order: 5
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="343" book="vi-maha">

<Paragraph number="1610" book="vi-maha">
තේන ඛෝ පන සමයේන චීවරනිදහකෝ භික්ඛු මණ්ඩපේපි රුක්ඛමූලේපි නිබ්බකෝසේපි චීවරං නිදහති, උන්දූරේහිපි උපචිකාහිපි ඛජ්ජන්ති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, භණ්ඩාගාරං සම්මන්නිතුං, යං සංඝෝ ආකඞ්ඛති විහාරං වා අඩ්ඪයෝගං වා පාසාදං වා හම්මියං වා ගුහං වා. ඒවඤ්ච පන, භික්ඛවේ, සම්මන්නිතබ්බෝ. බ්‍යත්තේන භික්ඛුනා පටිබලේන සංඝෝ ඤාපේතබ්බෝ—
</Paragraph>

<Paragraph number="1611" book="vi-maha">
‘සුණාතු මේ, භන්තේ, සංඝෝ. යදි සංඝස්ස පත්තකල්ලං, සංඝෝ ඉත්ථන්නාමං විහාරං භණ්ඩාගාරං සම්මන්නේය්‍ය. ඒසා ඤත්ති.
</Paragraph>

<Paragraph number="1612" book="vi-maha">
සුණාතු මේ, භන්තේ, සංඝෝ. සංඝෝ ඉත්ථන්නාමං විහාරං භණ්ඩාගාරං සම්මන්නති. යස්සායස්මතෝ ඛමති ඉත්ථන්නාමස්ස විහාරස්ස භණ්ඩාගාරස්ස සම්මුති, සෝ තුණ්හස්ස; යස්ස නක්ඛමති, සෝ භාසේය්‍ය.
</Paragraph>

<Paragraph number="1613" book="vi-maha">
සම්මතෝ සංඝේන ඉත්ථන්නාමෝ විහාරෝ භණ්ඩාගාරං. ඛමති සංඝස්ස, තස්මා තුණ්හී, ඒවමේතං ධාරයාමී’”ති.
</Paragraph>

<Paragraph number="1614" book="vi-maha">
තේන ඛෝ පන සමයේන සංඝස්ස භණ්ඩාගාරේ චීවරං අගුත්තං හෝති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, පඤ්චහඞ්ගේහි සමන්නාගතං භික්ඛුං භණ්ඩාගාරිකං සම්මන්නිතුං—  යෝ න ඡන්දාගතිං ගච්ඡේය්‍ය, න දෝසාගතිං ගච්ඡේය්‍ය, න මෝහාගතිං ගච්ඡේය්‍ය, න භයාගතිං ගච්ඡේය්‍ය, ගුත්තාගුත්තඤ්ච ජානේය්‍ය. ඒවඤ්ච පන, භික්ඛවේ, සම්මන්නිතබ්බෝ. පඨමං භික්ඛු යාචිතබ්බෝ; යාචිත්වා බ්‍යත්තේන භික්ඛුනා පටිබලේන සංඝෝ ඤාපේතබ්බෝ—
</Paragraph>

<Paragraph number="1615" book="vi-maha">
‘සුණාතු මේ, භන්තේ, සංඝෝ. යදි සංඝස්ස පත්තකල්ලං, සංඝෝ ඉත්ථන්නාමං භික්ඛුං භණ්ඩාගාරිකං සම්මන්නේය්‍ය. ඒසා ඤත්ති.
</Paragraph>

<Paragraph number="1616" book="vi-maha">
සුණාතු මේ, භන්තේ, සංඝෝ. සංඝෝ ඉත්ථන්නාමං භික්ඛුං භණ්ඩාගාරිකං සම්මන්නති. යස්සායස්මතෝ ඛමති ඉත්ථන්නාමස්ස භික්ඛුනෝ භණ්ඩාගාරිකස්ස සම්මුති, සෝ තුණ්හස්ස; යස්ස නක්ඛමති, සෝ භාසේය්‍ය.
</Paragraph>

<Paragraph number="1617" book="vi-maha">
සම්මතෝ සංඝේන ඉත්ථන්නාමෝ භික්ඛු භණ්ඩාගාරිකෝ. ඛමති සංඝස්ස, තස්මා තුණ්හී, ඒවමේතං ධාරයාමී’”ති.
</Paragraph>

<Paragraph number="1618" book="vi-maha">
තේන ඛෝ පන සමයේන ඡබ්බග්ගියා භික්ඛූ භණ්ඩාගාරිකං වුට්ඨාපේන්ති. භගවතෝ ඒතමත්ථං ආරෝචේසුං. “න, භික්ඛවේ, භණ්ඩාගාරිකෝ වුට්ඨාපේතබ්බෝ. යෝ වුට්ඨාපේය්‍ය, ආපත්ති දුක්කටස්සා”ති.
</Paragraph>

<Paragraph number="1619" book="vi-maha">
තේන ඛෝ පන සමයේන සංඝස්ස භණ්ඩාගාරේ චීවරං උස්සන්නං හෝති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, සම්මුඛීභූතේන සංඝේන භාජේතුන්”ති.
</Paragraph>

<Paragraph number="1620" book="vi-maha">
තේන ඛෝ පන සමයේන සංඝෝ චීවරං භාජේන්තෝ කෝලාහලං අකාසි. භගවතෝ ඒතමත්ථං ආරෝචේසුං. “අනුජානාමි, භික්ඛවේ, පඤ්චහඞ්ගේහි සමන්නාගතං භික්ඛුං චීවරභාජකං සම්මන්නිතුං—  යෝ න ඡන්දාගතිං ගච්ඡේය්‍ය, න දෝසාගතිං ගච්ඡේය්‍ය, න මෝහාගතිං ගච්ඡේය්‍ය, න භයාගතිං ගච්ඡේය්‍ය, භාජිතාභාජිතඤ්ච ජානේය්‍ය. ඒවඤ්ච පන, භික්ඛවේ, සම්මන්නිතබ්බෝ. පඨමං භික්ඛු යාචිතබ්බෝ; යාචිත්වා බ්‍යත්තේන භික්ඛුනා පටිබලේන සංඝෝ ඤාපේතබ්බෝ—
</Paragraph>

<Paragraph number="1621" book="vi-maha">
‘සුණාතු මේ, භන්තේ, සංඝෝ. යදි සංඝස්ස පත්තකල්ලං, සංඝෝ ඉත්ථන්නාමං භික්ඛුං චීවරභාජකං සම්මන්නේය්‍ය. ඒසා ඤත්ති.
</Paragraph>

<Paragraph number="1622" book="vi-maha">
සුණාතු මේ, භන්තේ, සංඝෝ. සංඝෝ ඉත්ථන්නාමං භික්ඛුං චීවරභාජකං සම්මන්නති. යස්සායස්මතෝ ඛමති ඉත්ථන්නාමස්ස භික්ඛුනෝ චීවරභාජකස්ස සම්මුති, සෝ තුණ්හස්ස; යස්ස නක්ඛමති, සෝ භාසේය්‍ය.
</Paragraph>

<Paragraph number="1623" book="vi-maha">
සම්මතෝ සංඝේන ඉත්ථන්නාමෝ භික්ඛු චීවරභාජකෝ. ඛමති සංඝස්ස, තස්මා තුණ්හී, ඒවමේතං ධාරයාමී’”ති.
</Paragraph>

<Paragraph number="1624" book="vi-maha">
අථ ඛෝ චීවරභාජකානං භික්ඛූනං ඒතදහෝසි—  “කථං නු ඛෝ චීවරං භාජේතබ්බන්”ති? භගවතෝ ඒතමත්ථං ආරෝචේසුං. “අනුජානාමි, භික්ඛවේ, පඨමං උච්චිනිත්වා තුලයිත්වා වණ්ණාවණ්ණං කත්වා භික්ඛූ ගණේත්වා වග්ගං බන්ධිත්වා චීවරපටිවීසං ඨපේතුන්”ති.
</Paragraph>

<Paragraph number="1625" book="vi-maha">
අථ ඛෝ චීවරභාජකානං භික්ඛූනං ඒතදහෝසි—  “කථං නු ඛෝ සාමණේරානං චීවරපටිවීසෝ දාතබ්බෝ”ති? භගවතෝ ඒතමත්ථං ආරෝචේසුං. “අනුජානාමි, භික්ඛවේ, සාමණේරානං උපඩ්ඪපටිවීසං දාතුන්”ති.
</Paragraph>

<Paragraph number="1626" book="vi-maha">
තේන ඛෝ පන සමයේන අඤ්ඤතරෝ භික්ඛු සකේන භාගේන උත්තරිතුකාමෝ හෝති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, උත්තරන්තස්ස සකං භාගං දාතුන්”ති.
</Paragraph>

<Paragraph number="1627" book="vi-maha">
තේන ඛෝ පන සමයේන අඤ්ඤතරෝ භික්ඛු අතිරේකභාගේන උත්තරිතුකාමෝ හෝති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, අනුක්ඛේපේ දින්නේ අතිරේකභාගං දාතුන්”ති.
</Paragraph>

<Paragraph number="1628" book="vi-maha">
අථ ඛෝ චීවරභාජකානං භික්ඛූනං ඒතදහෝසි—  “කථං නු ඛෝ චීවරපටිවීසෝ දාතබ්බෝ, ආගතපටිපාටියා නු ඛෝ උදාහු යථාවුඩ්ඪන්”ති? භගවතෝ ඒතමත්ථං ආරෝචේසුං. “අනුජානාමි, භික්ඛවේ, විකලකේ තෝසේත්වා කුසපාතං කාතුන්”ති.
</Paragraph>
</Division>