---
title: "8.24 මතසන්තකකථා"
tableOfContents: false
sidebar:
  order: 17
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="367" book="vi-maha">

<Paragraph number="1707" book="vi-maha">
තේන ඛෝ පන සමයේන ද්වේ භික්ඛූ කෝසලේසු ජනපදේ අද්ධානමග්ගප්පටිපන්නා හෝන්ති. තේ අඤ්ඤතරං ආවාසං උපගච්ඡිංසු. තත්ථ අඤ්ඤතරෝ භික්ඛු ගිලානෝ හෝති. අථ ඛෝ තේසං භික්ඛූනං ඒතදහෝසි—  “භගවතා ඛෝ, ආවුසෝ, ගිලානුපට්ඨානං වණ්ණිතං. හන්ද මයං, ආවුසෝ, ඉමං භික්ඛුං උපට්ඨහේමා”ති. තේ තං උපට්ඨහිංසු. සෝ තේහි උපට්ඨහියමානෝ කාලමකාසි. අථ ඛෝ තේ භික්ඛූ තස්ස භික්ඛුනෝ පත්තචීවරමාදාය සාවත්ථිං ගන්ත්වා භගවතෝ ඒතමත්ථං ආරෝචේසුං. “භික්ඛුස්ස, භික්ඛවේ, කාලඞ්කතේ සංඝෝ සාමී පත්තචීවරේ, අපි ච ගිලානුපට්ඨාකා බහූපකාරා. අනුජානාමි, භික්ඛවේ, සංඝේන තිචීවරඤ්ච පත්තඤ්ච ගිලානුපට්ඨාකානං දාතුං. ඒවඤ්ච පන, භික්ඛවේ, දාතබ්බං. තේන ගිලානුපට්ඨාකේන භික්ඛුනා සංඝං උපසඞ්කමිත්වා ඒවමස්ස වචනීයෝ—  ‘ඉත්ථන්නාමෝ, භන්තේ, භික්ඛු කාලඞ්කතෝ. ඉදං තස්ස තිචීවරඤ්ච පත්තෝ චා’ති. බ්‍යත්තේන භික්ඛුනා පටිබලේන සංඝෝ ඤාපේතබ්බෝ—
</Paragraph>

<Paragraph number="1708" book="vi-maha">
‘සුණාතු මේ, භන්තේ, සංඝෝ. ඉත්ථන්නාමෝ භික්ඛු කාලඞ්කතෝ. ඉදං තස්ස තිචීවරඤ්ච පත්තෝ ච. යදි සංඝස්ස පත්තකල්ලං, සංඝෝ ඉමං තිචීවරඤ්ච පත්තඤ්ච ගිලානුපට්ඨාකානං දදේය්‍ය. ඒසා ඤත්ති.
</Paragraph>

<Paragraph number="1709" book="vi-maha">
සුණාතු මේ, භන්තේ, සංඝෝ. ඉත්ථන්නාමෝ භික්ඛු කාලඞ්කතෝ. ඉදං තස්ස තිචීවරඤ්ච පත්තෝ ච. සංඝෝ ඉමං තිචීවරඤ්ච පත්තඤ්ච ගිලානුපට්ඨාකානං දේති. යස්සායස්මතෝ ඛමති ඉමස්ස තිචීවරස්ස ච පත්තස්ස ච ගිලානුපට්ඨාකානං දානං, සෝ තුණ්හස්ස; යස්ස නක්ඛමති, සෝ භාසේය්‍ය.
</Paragraph>

<Paragraph number="1710" book="vi-maha">
දින්නං ඉදං සංඝේන තිචීවරඤ්ච පත්තෝ ච ගිලානුපට්ඨාකානං. ඛමති සංඝස්ස, තස්මා තුණ්හී, ඒවමේතං ධාරයාමී’”ති.
</Paragraph>

</Division>
<Division number="368" book="vi-maha">

<Paragraph number="1711" book="vi-maha">
තේන ඛෝ පන සමයේන අඤ්ඤතරෝ සාමණේරෝ කාලඞ්කතෝ හෝති. භගවතෝ ඒතමත්ථං ආරෝචේසුං. “සාමණේරස්ස, භික්ඛවේ, කාලඞ්කතේ සංඝෝ සාමී පත්තචීවරේ, අපි ච ගිලානුපට්ඨාකා බහූපකාරා. අනුජානාමි, භික්ඛවේ, සංඝේන චීවරඤ්ච පත්තඤ්ච ගිලානුපට්ඨාකානං දාතුං. ඒවඤ්ච පන, භික්ඛවේ, දාතබ්බං. තේන ගිලානුපට්ඨාකේන භික්ඛුනා සංඝං උපසඞ්කමිත්වා ඒවමස්ස වචනීයෝ—  ‘ඉත්ථන්නාමෝ, භන්තේ, සාමණේරෝ කාලඞ්කතෝ, ඉදං තස්ස චීවරඤ්ච පත්තෝ චා’ති. බ්‍යත්තේන භික්ඛුනා පටිබලේන සංඝෝ ඤාපේතබ්බෝ—
</Paragraph>

<Paragraph number="1712" book="vi-maha">
‘සුණාතු මේ, භන්තේ, සංඝෝ. ඉත්ථන්නාමෝ සාමණේරෝ කාලඞ්කතෝ. ඉදං තස්ස චීවරඤ්ච පත්තෝ ච. යදි සංඝස්ස පත්තකල්ලං, සංඝෝ ඉමං චීවරඤ්ච පත්තඤ්ච ගිලානුපට්ඨාකානං දදේය්‍ය. ඒසා ඤත්ති.
</Paragraph>

<Paragraph number="1713" book="vi-maha">
සුණාතු මේ, භන්තේ, සංඝෝ. ඉත්ථන්නාමෝ සාමණේරෝ කාලඞ්කතෝ. ඉදං තස්ස චීවරඤ්ච පත්තෝ ච. සංඝෝ ඉමං චීවරඤ්ච පත්තඤ්ච ගිලානුපට්ඨාකානං දේති. යස්සායස්මතෝ ඛමති ඉමස්ස චීවරස්ස ච පත්තස්ස ච ගිලානුපට්ඨාකානං දානං, සෝ තුණ්හස්ස; යස්ස නක්ඛමති, සෝ භාසේය්‍ය.
</Paragraph>

<Paragraph number="1714" book="vi-maha">
දින්නං ඉදං සංඝේන චීවරඤ්ච පත්තෝ ච ගිලානුපට්ඨාකානං. ඛමති සංඝස්ස, තස්මා තුණ්හී, ඒවමේතං ධාරයාමී’”ති.
</Paragraph>

</Division>
<Division number="369" book="vi-maha">

<Paragraph number="1715" book="vi-maha">
තේන ඛෝ පන සමයේන අඤ්ඤතරෝ භික්ඛු ච සාමණේරෝ ච ගිලානං උපට්ඨහිංසු. සෝ තේහි උපට්ඨහියමානෝ කාලමකාසි. අථ ඛෝ තස්ස ගිලානුපට්ඨාකස්ස භික්ඛුනෝ ඒතදහෝසි—  “කථං නු ඛෝ ගිලානුපට්ඨාකස්ස සාමණේරස්ස චීවරපටිවීසෝ දාතබ්බෝ”ති? භගවතෝ ඒතමත්ථං ආරෝචේසුං. “අනුජානාමි, භික්ඛවේ, ගිලානුපට්ඨාකස්ස සාමණේරස්ස සමකං පටිවීසං දාතුන්”ති.
</Paragraph>

<Paragraph number="1716" book="vi-maha">
තේන ඛෝ පන සමයේන අඤ්ඤතරෝ භික්ඛු බහුභණ්ඩෝ බහුපරික්ඛාරෝ කාලඞ්කතෝ හෝති. භගවතෝ ඒතමත්ථං ආරෝචේසුං. “භික්ඛුස්ස, භික්ඛවේ, කාලඞ්කතේ සංඝෝ සාමී පත්තචීවරේ, අපි ච ගිලානුපට්ඨාකා බහූපකාරා. අනුජානාමි, භික්ඛවේ, සංඝේන තිචීවරඤ්ච පත්තඤ්ච ගිලානුපට්ඨාකානං දාතුං. යං තත්ථ ලහුභණ්ඩං ලහුපරික්ඛාරං තං සම්මුඛීභූතේන සංඝේන භාජේතුං. යං තත්ථ ගරුභණ්ඩං ගරුපරික්ඛාරං තං ආගතානාගතස්ස චාතුද්දිසස්ස සංඝස්ස අවිස්සජ්ජිකං අවේභඞ්ගිකන්”ති.
</Paragraph>
</Division>