---
title: "8.8 සමත්තිංසවිරේචනකථා"
tableOfContents: false
sidebar:
  order: 30
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="336" book="vi-maha">

<Paragraph number="1584" book="vi-maha">
තේන ඛෝ පන සමයේන භගවතෝ කායෝ දෝසාභිසන්නෝ හෝති. අථ ඛෝ භගවා ආයස්මන්තං ආනන්දං ආමන්තේසි—  “දෝසාභිසන්නෝ ඛෝ, ආනන්ද, තථාගතස්ස කායෝ. ඉච්ඡති තථාගතෝ විරේචනං පාතුන්”ති. අථ ඛෝ ආයස්මා ආනන්දෝ යේන ජීවකෝ කෝමාරභච්චෝ තේනුපසඞ්කමි; උපසඞ්කමිත්වා ජීවකං කෝමාරභච්චං ඒතදවෝච—  “දෝසාභිසන්නෝ ඛෝ, ආවුසෝ ජීවක, තථාගතස්ස කායෝ. ඉච්ඡති තථාගතෝ විරේචනං පාතුන්”ති. “තේන හි, භන්තේ ආනන්ද, භගවතෝ කායං කතිපාහං සිනේහේථා”ති. අථ ඛෝ ආයස්මා ආනන්දෝ භගවතෝ කායං කතිපාහං සිනේහේත්වා යේන ජීවකෝ කෝමාරභච්චෝ තේනුපසඞ්කමි; උපසඞ්කමිත්වා ජීවකං කෝමාරභච්චං ඒතදවෝච—  “සිනිද්ධෝ ඛෝ, ආවුසෝ ජීවක, තථාගතස්ස කායෝ. යස්සදානි කාලං මඤ්ඤසී”ති. අථ ඛෝ ජීවකස්ස කෝමාරභච්චස්ස ඒතදහෝසි—  “න ඛෝ මේතං පතිරූපං යෝහං භගවතෝ ඕළාරිකං විරේචනං දදේය්‍යන්”ති. තීණි උප්පලහත්ථානි නානාභේසජ්ජේහි පරිභාවේත්වා යේන භගවා තේනුපසඞ්කමි, උපසඞ්කමිත්වා ඒකං උප්පලහත්ථං භගවතෝ උපනාමේසි—  “ඉමං, භන්තේ, භගවා පඨමං උප්පලහත්ථං උපසිඞ්ඝතු. ඉදං භගවන්තං දසක්ඛත්තුං විරේචේස්සතී”ති. දුතියං උප්පලහත්ථං භගවතෝ උපනාමේසි—  “ඉමං, භන්තේ, භගවා දුතියං උප්පලහත්ථං උපසිඞ්ඝතු. ඉදං භගවන්තං දසක්ඛත්තුං විරේචේස්සතී”ති. තතියං උප්පලහත්ථං භගවතෝ උපනාමේසි—  “ඉමං, භන්තේ, භගවා තතියං උප්පලහත්ථං උපසිඞ්ඝතු. ඉදං භගවන්තං දසක්ඛත්තුං විරේචේස්සතී”ති. ඒවං භගවතෝ සමත්තිංසාය විරේචනං භවිස්සතීති. අථ ඛෝ ජීවකෝ කෝමාරභච්චෝ භගවතෝ සමත්තිංසාය විරේචනං දත්වා භගවන්තං අභිවාදේත්වා පදක්ඛිණං කත්වා පක්කාමි. අථ ඛෝ ජීවකස්ස කෝමාරභච්චස්ස බහි ද්වාරකෝට්ඨකා නික්ඛන්තස්ස ඒතදහෝසි—  “මයා ඛෝ භගවතෝ සමත්තිංසාය විරේචනං දින්නං. දෝසාභිසන්නෝ තථාගතස්ස කායෝ. න භගවන්තං සමත්තිංසක්ඛත්තුං විරේචේස්සති, ඒකූනත්තිංසක්ඛත්තුං භගවන්තං විරේචේස්සති. අපි ච භගවා විරිත්තෝ නහායිස්සති. නහාතං භගවන්තං සකිං විරේචේස්සති. ඒවං භගවතෝ සමත්තිංසාය විරේචනං භවිස්සතී”ති.
</Paragraph>

<Paragraph number="1585" book="vi-maha">
අථ ඛෝ භගවා ජීවකස්ස කෝමාරභච්චස්ස චේතසා චේතෝපරිවිතක්කමඤ්ඤාය ආයස්මන්තං ආනන්දං ආමන්තේසි—  “ඉධානන්ද, ජීවකස්ස කෝමාරභච්චස්ස බහි ද්වාරකෝට්ඨකා නික්ඛන්තස්ස ඒතදහෝසි—  ‘මයා ඛෝ භගවතෝ සමත්තිංසාය විරේචනං දින්නං. දෝසාභිසන්නෝ තථාගතස්ස කායෝ. න භගවන්තං සමතිංසක්ඛත්තුං විරේචේස්සති, ඒකූනත්තිංසක්ඛත්තුං භගවන්තං විරේචේස්සති. අපි ච භගවා විරිත්තෝ නහායිස්සති. නහාතං භගවන්තං සකිං විරේචේස්සති. ඒවං භගවතෝ සමත්තිංසාය විරේචනං භවිස්සතී’ති. තේන හානන්ද, උණ්හෝදකං පටියාදේහී”ති. “ඒවං, භන්තේ”ති ඛෝ ආයස්මා ආනන්දෝ භගවතෝ පටිස්සුණිත්වා උණ්හෝදකං පටියාදේසි.
</Paragraph>

<Paragraph number="1586" book="vi-maha">
අථ ඛෝ ජීවකෝ කෝමාරභච්චෝ යේන භගවා තේනුපසඞ්කමි, උපසඞ්කමිත්වා භගවන්තං අභිවාදේත්වා ඒකමන්තං නිසීදි. ඒකමන්තං නිසින්නෝ ඛෝ ජීවකෝ කෝමාරභච්චෝ භගවන්තං ඒතදවෝච—  “විරිත්තෝ, භන්තේ, භගවා”ති? “විරිත්තෝම්හි, ජීවකා”ති. “ඉධ මය්හං, භන්තේ, බහි ද්වාරකෝට්ඨකා නික්ඛන්තස්ස ඒතදහෝසි—  ‘මයා ඛෝ භගවතෝ සමත්තිංසාය විරේචනං දින්නං. දෝසාභිසන්නෝ තථාගතස්ස කායෝ. න භගවන්තං සමත්තිංසක්ඛත්තුං විරේචේස්සති, ඒකූනත්තිංසක්ඛත්තුං භගවන්තං විරේචේස්සති. අපි ච භගවා විරිත්තෝ නහායිස්සති. නහාතං භගවන්තං සකිං විරේචේස්සති. ඒවං භගවතෝ සමත්තිංසාය විරේචනං භවිස්සතී’ති. නහායතු, භන්තේ, භගවා, නහායතු සුගතෝ”ති. අථ ඛෝ භගවා උණ්හෝදකං නහායි. නහාතං භගවන්තං සකිං විරේචේසි. ඒවං භගවතෝ සමත්තිංසාය විරේචනං අහෝසි. අථ ඛෝ ජීවකෝ කෝමාරභච්චෝ භගවන්තං ඒතදවෝච—  “යාව, භන්තේ, භගවතෝ කායෝ පකතත්තෝ හෝති, අලං යූසපිණ්ඩපාතේනා”ති.
</Paragraph>
</Division>