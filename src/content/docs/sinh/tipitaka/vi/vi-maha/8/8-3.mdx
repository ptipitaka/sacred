---
title: "8.3 බිම්බිසාරරාජවත්ථු"
tableOfContents: false
sidebar:
  order: 23
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="331" book="vi-maha">

<Paragraph number="1568" book="vi-maha">
තේන ඛෝ පන සමයේන රඤ්ඤෝ මාගධස්ස සේනියස්ස බිම්බිසාරස්ස භගන්දලාබාධෝ හෝති. සාටකා ලෝහිතේන මක්ඛියන්ති. දේවියෝ දිස්වා උප්පණ්ඩේන්ති—  “උතුනී දානි දේවෝ, පුප්ඵං දේවස්ස උප්පන්නං, න චිරං දේවෝ විජායිස්සතී”ති. තේන රාජා මඞ්කු හෝති. අථ ඛෝ රාජා මාගධෝ සේනියෝ බිම්බිසාරෝ අභයං රාජකුමාරං ඒතදවෝච—  “මය්හං ඛෝ, භණේ අභය, තාදිසෝ ආබාධෝ, සාටකා ලෝහිතේන මක්ඛියන්ති, දේවියෝ මං දිස්වා උප්පණ්ඩේන්ති—  ‘උතුනී දානි දේවෝ, පුප්ඵං දේවස්ස උප්පන්නං, න චිරං දේවෝ විජායිස්සතී’ති. ඉඞ්ඝ, භණේ අභය, තාදිසං වේජ්ජං ජානාහි යෝ මං තිකිච්ඡේය්‍යා”ති. “අයං, දේව, අම්හාකං ජීවකෝ වේජ්ජෝ තරුණෝ භද්‍රකෝ. සෝ දේවං තිකිච්ඡිස්සතී”ති. “තේන හි, භණේ අභය, ජීවකං වේජ්ජං ආණාපේහි; සෝ මං තිකිච්ඡිස්සතී”ති.
</Paragraph>

<Paragraph number="1569" book="vi-maha">
අථ ඛෝ අභයෝ රාජකුමාරෝ ජීවකං කෝමාරභච්චං ආණාපේසි—  “ගච්ඡ, භණේ ජීවක, රාජානං තිකිච්ඡාහී”ති. “ඒවං, දේවා”ති ඛෝ ජීවකෝ කෝමාරභච්චෝ අභයස්ස රාජකුමාරස්ස පටිස්සුත්වා නඛේන භේසජ්ජං ආදාය යේන රාජා මාගධෝ සේනියෝ බිම්බිසාරෝ තේනුපසඞ්කමි, උපසඞ්කමිත්වා රාජානං මාගධං සේනියං බිම්බිසාරං ඒතදවෝච—  “ආබාධං තේ, දේව, පස්සාමා”ති. අථ ඛෝ ජීවකෝ කෝමාරභච්චෝ රඤ්ඤෝ මාගධස්ස සේනියස්ස බිම්බිසාරස්ස භගන්දලාබාධං ඒකේනේව ආලේපේන අපකඩ්ඪි. අථ ඛෝ රාජා මාගධෝ සේනියෝ බිම්බිසාරෝ අරෝගෝ සමානෝ පඤ්ච ඉත්ථිසතානි සබ්බාලඞ්කාරං භූසාපේත්වා ඕමුඤ්චාපේත්වා පුඤ්ජං කාරාපේත්වා ජීවකං කෝමාරභච්චං ඒතදවෝච—  “ඒතං, භණේ ජීවක, පඤ්චන්නං ඉත්ථිසතානං සබ්බාලඞ්කාරං තුය්හං හෝතූ”ති. “අලං, දේව, අධිකාරං මේ දේවෝ සරතූ”ති. “තේන හි, භණේ ජීවක, මං උපට්ඨහ, ඉත්ථාගාරඤ්ච, බුද්ධප්පමුඛඤ්ච භික්ඛුසංඝන්”ති. “ඒවං, දේවා”ති ඛෝ ජීවකෝ කෝමාරභච්චෝ රඤ්ඤෝ මාගධස්ස සේනියස්ස බිම්බිසාරස්ස පච්චස්සෝසි.
</Paragraph>
</Division>