---
title: "8.1 ජීවකවත්ථු"
tableOfContents: false
sidebar:
  order: 1
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="326" book="vi-maha">

<Paragraph number="1558" book="vi-maha">
තේන සමයේන බුද්ධෝ භගවා රාජගහේ විහරති වේළුවනේ කලන්දකනිවාපේ. තේන ඛෝ පන සමයේන වේසාලී ඉද්ධා චේව හෝති ඵිතා ච බහුජනා ච ආකිණ්ණමනුස්සා ච සුභික්ඛා ච; සත්ත ච පාසාදසහස්සානි සත්ත ච පාසාදසතානි සත්ත ච පාසාදා; සත්ත ච කූටාගාරසහස්සානි සත්ත ච කූටාගාරසතානි සත්ත ච කූටාගාරානි; සත්ත ච ආරාමසහස්සානි සත්ත ච ආරාමසතානි සත්ත ච ආරාමා; සත්ත ච පෝක්ඛරණීසහස්සානි සත්ත ච පෝක්ඛරණීසතානි සත්ත ච පෝක්ඛරණියෝ; අම්බපාලී ච ගණිකා අභිරූපා හෝති දස්සනීයා පාසාදිකා පරමාය වණ්ණපෝක්ඛරතාය සමන්නාගතා, පදක්ඛිණා නච්චේ ච ගීතේ ච වාදිතේ ච, අභිසටා අත්ථිකානං අත්ථිකානං මනුස්සානං පඤ්ඤාසාය ච රත්තිං ගච්ඡති; තාය ච වේසාලී භිය්‍යෝසෝ මත්තාය උපසෝභති. අථ ඛෝ රාජගහකෝ නේගමෝ වේසාලිං අගමාසි කේනචිදේව කරණීයේන. අද්දසා ඛෝ රාජගහකෝ නේගමෝ වේසාලිං ඉද්ධඤ්චේව ඵිතඤ්ච බහුජනඤ්ච ආකිණ්ණමනුස්සඤ්ච සුභික්ඛඤ්ච; සත්ත ච පාසාදසහස්සානි සත්ත ච පාසාදසතානි සත්ත ච පාසාදේ; සත්ත ච කූටාගාරසහස්සානි සත්ත ච කූටාගාරසතානි සත්ත ච කූටාගාරානි; සත්ත ච ආරාමසහස්සානි සත්ත ච ආරාමසතානි සත්ත ච ආරාමේ; සත්ත ච පෝක්ඛරණීසහස්සානි සත්ත ච පෝක්ඛරණීසතානි සත්ත ච පෝක්ඛරණියෝ; අම්බපාලිඤ්ච ගණිකං අභිරූපං දස්සනීයං පාසාදිකං පරමාය වණ්ණපෝක්ඛරතාය සමන්නාගතං, පදක්ඛිණං නච්චේ ච ගීතේ ච වාදිතේ ච, අභිසටං අත්ථිකානං අත්ථිකානං මනුස්සානං පඤ්ඤාසාය ච රත්තිං ගච්ඡන්තිං, තාය ච වේසාලිං භිය්‍යෝසෝ මත්තාය උපසෝභන්තිං.
</Paragraph>

</Division>
<Division number="327" book="vi-maha">

<Paragraph number="1559" book="vi-maha">
අථ ඛෝ රාජගහකෝ නේගමෝ වේසාලියං තං කරණීයං තීරේත්වා පුනදේව රාජගහං පච්චාගඤ්ඡි. යේන රාජා මාගධෝ සේනියෝ බිම්බිසාරෝ තේනුපසඞ්කමි, උපසඞ්කමිත්වා රාජානං මාගධං සේනියං බිම්බිසාරං ඒතදවෝච—  “වේසාලී, දේව, ඉද්ධා චේව ඵිතා ච බහුජනා ච ආකිණ්ණමනුස්සා ච සුභික්ඛා ච; සත්ත ච පාසාදසහස්සානි …පේ…  තාය ච වේසාලී භිය්‍යෝසෝ මත්තාය උපසෝභති. සාධු, දේව, මයම්පි ගණිකං වුට්ඨාපේස්සාමා”ති. “තේන හි, භණේ, තාදිසිං කුමාරිං ජානාථ යං තුම්හේ ගණිකං වුට්ඨාපේය්‍යාථා”ති.
</Paragraph>

<Paragraph number="1560" book="vi-maha">
තේන ඛෝ පන සමයේන රාජගහේ සාලවතී නාම කුමාරී අභිරූපා හෝති දස්සනීයා පාසාදිකා පරමාය වණ්ණපෝක්ඛරතාය සමන්නාගතා. අථ ඛෝ රාජගහකෝ නේගමෝ සාලවතිං කුමාරිං ගණිකං වුට්ඨාපේසි. අථ ඛෝ සාලවතී ගණිකා නචිරස්සේව පදක්ඛිණා අහෝසි නච්චේ ච ගීතේ ච වාදිතේ ච, අභිසටා අත්ථිකානං අත්ථිකානං මනුස්සානං පටිසතේන ච රත්තිං ගච්ඡති. අථ ඛෝ සාලවතී ගණිකා නචිරස්සේව ගබ්භිනී අහෝසි. අථ ඛෝ සාලවතියා ගණිකාය ඒතදහෝසි—  “ඉත්ථී ඛෝ ගබ්භිනී පුරිසානං අමනාපා. සචේ මං කෝචි ජානිස්සති—  සාලවතී ගණිකා ගබ්භිනීති, සබ්බෝ මේ සක්කාරෝ භඤ්ජිස්සති. යන්නූනාහං ගිලානං පටිවේදේය්‍යන්”ති. අථ ඛෝ සාලවතී ගණිකා දෝවාරිකං ආණාපේසි—  “මා, භණේ දෝවාරික, කෝචි පුරිසෝ පාවිසි. යෝ ච මං පුච්ඡති, ‘ගිලානා’ති පටිවේදේහී”ති. “ඒවං, අය්‍යේ”ති ඛෝ සෝ දෝවාරිකෝ සාලවතියා ගණිකාය පච්චස්සෝසි. අථ ඛෝ සාලවතී ගණිකා තස්ස ගබ්භස්ස පරිපාකමන්වාය පුත්තං විජායි. අථ ඛෝ සාලවතී ගණිකා දාසිං ආණාපේසි—  “හන්ද, ජේ, ඉමං දාරකං කත්තරසුප්පේ පක්ඛිපිත්වා නීහරිත්වා සඞ්කාරකූටේ ඡඩ්ඩේහී”ති. “ඒවං, අය්‍යේ”ති ඛෝ සා දාසී සාලවතියා ගණිකාය පටිස්සුත්වා තං දාරකං කත්තරසුප්පේ පක්ඛිපිත්වා නීහරිත්වා සඞ්කාරකූටේ ඡඩ්ඩේසි.
</Paragraph>

</Division>
<Division number="328" book="vi-maha">

<Paragraph number="1561" book="vi-maha">
තේන ඛෝ පන සමයේන අභයෝ නාම රාජකුමාරෝ කාලස්සේව රාජුපට්ඨානං ගච්ඡන්තෝ අද්දස තං දාරකං කාකේහි සම්පරිකිණ්ණං, දිස්වාන මනුස්සේ පුච්ඡි—  “කිං ඒතං, භණේ, කාකේහි සම්පරිකිණ්ණන්”ති? “දාරකෝ, දේවා”ති. “ජීවති, භණේ”ති? “ජීවති, දේවා”ති. “තේන හි, භණේ, තං දාරකං අම්හාකං අන්තේපුරං නේත්වා ධාතීනං දේථ පෝසේතුන්”ති. “ඒවං, දේවා”ති ඛෝ තේ මනුස්සා අභයස්ස රාජකුමාරස්ස පටිස්සුත්වා තං දාරකං අභයස්ස රාජකුමාරස්ස අන්තේපුරං නේත්වා ධාතීනං අදංසු—  “පෝසේථා”ති. තස්ස ජීවතීති “ජීවකෝ”ති නාමං අකංසු. කුමාරේන පෝසාපිතෝති “කෝමාරභච්චෝ”ති නාමං අකංසු. අථ ඛෝ ජීවකෝ කෝමාරභච්චෝ නචිරස්සේව විඤ්ඤුතං පාපුණි. අථ ඛෝ ජීවකෝ කෝමාරභච්චෝ යේන අභයෝ රාජකුමාරෝ තේනුපසඞ්කමි; උපසඞ්කමිත්වා අභයං රාජකුමාරං ඒතදවෝච—  “කා මේ, දේව, මාතා, කෝ පිතා”ති? “අහම්පි ඛෝ තේ, භණේ ජීවක, මාතරං න ජානාමි; අපි චාහං තේ පිතා; මයාසි පෝසාපිතෝ”ති. අථ ඛෝ ජීවකස්ස කෝමාරභච්චස්ස ඒතදහෝසි—  “ඉමානි ඛෝ රාජකුලානි න සුකරානි අසිප්පේන උපජීවිතුං. යන්නූනාහං සිප්පං සික්ඛේය්‍යන්”ති.
</Paragraph>

</Division>
<Division number="329" book="vi-maha">

<Paragraph number="1562" book="vi-maha">
තේන ඛෝ පන සමයේන තක්කසිලායං දිසාපාමෝක්ඛෝ වේජ්ජෝ පටිවසති. අථ ඛෝ ජීවකෝ කෝමාරභච්චෝ අභයං රාජකුමාරං අනාපුච්ඡා යේන තක්කසිලා තේන පක්කාමි. අනුපුබ්බේන යේන තක්කසිලා, යේන වේජ්ජෝ තේනුපසඞ්කමි; උපසඞ්කමිත්වා තං වේජ්ජං ඒතදවෝච—  “ඉච්ඡාමහං, ආචරිය, සිප්පං සික්ඛිතුන්”ති. “තේන හි, භණේ ජීවක, සික්ඛස්සූ”ති. අථ ඛෝ ජීවකෝ කෝමාරභච්චෝ බහුඤ්ච ගණ්හාති ලහුඤ්ච ගණ්හාති සුට්ඨු ච උපධාරේති, ගහිතඤ්චස්ස න සම්මුස්සති. අථ ඛෝ ජීවකස්ස කෝමාරභච්චස්ස සත්තන්නං වස්සානං අච්චයේන ඒතදහෝසි—  “අහං ඛෝ බහුඤ්ච ගණ්හාමි ලහුඤ්ච ගණ්හාමි සුට්ඨු ච උපධාරේමි, ගහිතඤ්ච මේ න සම්මුස්සති, සත්ත ච මේ වස්සානි අධීයන්තස්ස, නයිමස්ස සිප්පස්ස අන්තෝ පඤ්ඤායති. කදා ඉමස්ස සිප්පස්ස අන්තෝ පඤ්ඤායිස්සතී”ති.
</Paragraph>

<Paragraph number="1563" book="vi-maha">
අථ ඛෝ ජීවකෝ කෝමාරභච්චෝ යේන සෝ වේජ්ජෝ තේනුපසඞ්කමි, උපසඞ්කමිත්වා තං වේජ්ජං ඒතදවෝච—  “අහං ඛෝ, ආචරිය, බහුඤ්ච ගණ්හාමි ලහුඤ්ච ගණ්හාමි සුට්ඨු ච උපධාරේමි, ගහිතඤ්ච මේ න සම්මුස්සති, සත්ත ච මේ වස්සානි අධීයන්තස්ස, නයිමස්ස සිප්පස්ස අන්තෝ පඤ්ඤායති. කදා ඉමස්ස සිප්පස්ස අන්තෝ පඤ්ඤායිස්සතී”ති? “තේන හි, භණේ ජීවක, ඛණිත්තිං ආදාය තක්කසිලාය සමන්තා යෝජනං ආහිණ්ඩිත්වා යං කිඤ්චි අභේසජ්ජං පස්සේය්‍යාසි තං ආහරා”ති. “ඒවං, ආචරියා”ති ඛෝ ජීවකෝ කෝමාරභච්චෝ තස්ස වේජ්ජස්ස පටිස්සුත්වා ඛණිත්තිං ආදාය තක්කසිලාය සමන්තා යෝජනං ආහිණ්ඩන්තෝ න කිඤ්චි අභේසජ්ජං අද්දස. අථ ඛෝ ජීවකෝ කෝමාරභච්චෝ යේන සෝ වේජ්ජෝ තේනුපසඞ්කමි, උපසඞ්කමිත්වා තං වේජ්ජං ඒතදවෝච—  “ආහිණ්ඩන්තෝම්හි, ආචරිය, තක්කසිලාය සමන්තා යෝජනං, න කිඤ්චි අභේසජ්ජං අද්දසන්”ති. “සුසික්ඛිතෝසි, භණේ ජීවක. අලං තේ ඒත්තකං ජීවිකායා”ති ජීවකස්ස කෝමාරභච්චස්ස පරිත්තං පාථේය්‍යං පාදාසි. අථ ඛෝ ජීවකෝ කෝමාරභච්චෝ තං පරිත්තං පාථේය්‍යං ආදාය යේන රාජගහං තේන පක්කාමි. අථ ඛෝ ජීවකස්ස කෝමාරභච්චස්ස තං පරිත්තං පාථේය්‍යං අන්තරාමග්ගේ සාකේතේ පරික්ඛයං අගමාසි. අථ ඛෝ ජීවකස්ස කෝමාරභච්චස්ස ඒතදහෝසි—  “ඉමේ ඛෝ මග්ගා කන්තාරා අප්පෝදකා අප්පභක්ඛා, න සුකරා අපාථේය්‍යේන ගන්තුං. යන්නූනාහං පාථේය්‍යං පරියේසේය්‍යන්”ති.
</Paragraph>
</Division>