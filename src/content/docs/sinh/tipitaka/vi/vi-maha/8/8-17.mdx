---
title: "8.17 අතිරේකචීවරකථා"
tableOfContents: false
sidebar:
  order: 9
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="347" book="vi-maha">

<Paragraph number="1646" book="vi-maha">
තේන ඛෝ පන සමයේන ඡබ්බග්ගියා භික්ඛූ—  “භගවතා තිචීවරං අනුඤ්ඤාතන්”ති—  අඤ්ඤේනේව තිචීවරේන ගාමං පවිසන්ති, අඤ්ඤේන තිචීවරේන ආරාමේ අච්ඡන්ති, අඤ්ඤේන තිචීවරේන නහානං ඕතරන්ති. යේ තේ භික්ඛූ අප්පිච්ඡා තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම ඡබ්බග්ගියා භික්ඛූ අතිරේකචීවරං ධාරේස්සන්තී”ති. අථ ඛෝ තේ භික්ඛූ භගවතෝ ඒතමත්ථං ආරෝචේසුං. අථ ඛෝ භගවා ඒතස්මිං නිදානේ ඒතස්මිං පකරණේ ධම්මිං කථං කත්වා භික්ඛූ ආමන්තේසි—  “න, භික්ඛවේ, අතිරේකචීවරං ධාරේතබ්බං. යෝ ධාරේය්‍ය, යථාධම්මෝ කාරේතබ්බෝ”ති.
</Paragraph>

<Paragraph number="1647" book="vi-maha">
තේන ඛෝ පන සමයේන ආයස්මතෝ ආනන්දස්ස අතිරේකචීවරං උප්පන්නං හෝති. ආයස්මා ච ආනන්දෝ තං චීවරං ආයස්මතෝ සාරිපුත්තස්ස දාතුකාමෝ හෝති. ආයස්මා ච සාරිපුත්තෝ සාකේතේ විහරති. අථ ඛෝ ආයස්මතෝ ආනන්දස්ස ඒතදහෝසි—  “භගවතා සික්ඛාපදං පඤ්ඤත්තං—  ‘න අතිරේකචීවරං ධාරේතබ්බන්’ති. ඉදඤ්ච මේ අතිරේකචීවරං උප්පන්නං. අහඤ්චිමං චීවරං ආයස්මතෝ සාරිපුත්තස්ස දාතුකාමෝ. ආයස්මා ච සාරිපුත්තෝ සාකේතේ විහරති. කථං නු ඛෝ මයා පටිපජ්ජිතබ්බන්”ති? භගවතෝ ඒතමත්ථං ආරෝචේසි. “කීවචිරං පනානන්ද, සාරිපුත්තෝ ආගච්ඡිස්සතී”ති? “නවමං වා, භගවා, දිවසං, දසමං වා”ති. අථ ඛෝ භගවා ඒතස්මිං නිදානේ ඒතස්මිං පකරණේ ධම්මිං කථං කත්වා භික්ඛූ ආමන්තේසි—  “අනුජානාමි, භික්ඛවේ, දසාහපරමං අතිරේකචීවරං ධාරේතුන්”ති.
</Paragraph>

<Paragraph number="1648" book="vi-maha">
තේන ඛෝ පන සමයේන භික්ඛූනං අතිරේකචීවරං උප්පන්නං හෝති. අථ ඛෝ භික්ඛූනං ඒතදහෝසි—  “කථං නු ඛෝ අම්හේහි අතිරේකචීවරේ පටිපජ්ජිතබ්බන්”ති? භගවතෝ ඒතමත්ථං ආරෝචේසුං. “අනුජානාමි, භික්ඛවේ, අතිරේකචීවරං විකප්පේතුන්”ති.
</Paragraph>

</Division>
<Division number="348" book="vi-maha">

<Paragraph number="1649" book="vi-maha">
අථ ඛෝ භගවා වේසාලියං යථාභිරන්තං විහරිත්වා යේන බාරාණසී තේන චාරිකං පක්කාමි. අනුපුබ්බේන චාරිකං චරමානෝ යේන බාරාණසී තදවසරි. තත්‍ර සුදං භගවා බාරාණසියං විහරති ඉසිපතනේ මිගදායේ. තේන ඛෝ පන සමයේන අඤ්ඤතරස්ස භික්ඛුනෝ අන්තරවාසකෝ ඡිද්දෝ හෝති. අථ ඛෝ තස්ස භික්ඛුනෝ ඒතදහෝසි—  “භගවතා තිචීවරං අනුඤ්ඤාතං—  දිගුණා සඞ්ඝාටි, ඒකච්චියෝ උත්තරාසඞ්ගෝ, ඒකච්චියෝ අන්තරවාසකෝ. අයඤ්ච මේ අන්තරවාසකෝ ඡිද්දෝ. යන්නූනාහං අග්ගළං අච්ඡුපේය්‍යං, සමන්තතෝ දුපට්ටං භවිස්සති, මජ්ඣේ ඒකච්චියන්”ති. අථ ඛෝ සෝ භික්ඛු අග්ගළං අච්ඡුපේසි. අද්දසා ඛෝ භගවා සේනාසනචාරිකං ආහිණ්ඩන්තෝ තං භික්ඛුං අග්ගළං අච්ඡුපේන්තං, දිස්වාන යේන සෝ භික්ඛු තේනුපසඞ්කමි, උපසඞ්කමිත්වා තං භික්ඛුං ඒතදවෝච—  “කිං ත්වං, භික්ඛු, කරෝසී”ති? “අග්ගළං, භගවා, අච්ඡුපේමී”ති. “සාධු සාධු, භික්ඛු; සාධු ඛෝ ත්වං, භික්ඛු, අග්ගළං අච්ඡුපේසී”ති.
</Paragraph>

<Paragraph number="1650" book="vi-maha">
අථ ඛෝ භගවා ඒතස්මිං නිදානේ ඒතස්මිං පකරණේ ධම්මිං කථං කත්වා භික්ඛූ ආමන්තේසි—  “අනුජානාමි, භික්ඛවේ, අහතානං දුස්සානං අහතකප්පානං දිගුණං සඞ්ඝාටිං, ඒකච්චියං උත්තරාසඞ්ගං, ඒකච්චියං අන්තරවාසකං; උතුද්ධටානං දුස්සානං චතුග්ගුණං සඞ්ඝාටිං, දිගුණං උත්තරාසඞ්ගං, දිගුණං අන්තරවාසකං; පංසුකූලේ යාවදත්ථං; පාපණිකේ උස්සාහෝ කරණීයෝ. අනුජානාමි, භික්ඛවේ, අග්ගළං තුන්නං ඕවට්ටිකං කණ්ඩුසකං දළ්හීකම්මන්”ති.
</Paragraph>
</Division>