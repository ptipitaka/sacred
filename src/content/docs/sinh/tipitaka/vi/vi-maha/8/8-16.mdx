---
title: "8.16 තිචීවරානුජානන"
tableOfContents: false
sidebar:
  order: 8
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="346" book="vi-maha">

<Paragraph number="1644" book="vi-maha">
අථ ඛෝ භගවා රාජගහේ යථාභිරන්තං විහරිත්වා යේන වේසාලී තේන චාරිකං පක්කාමි. අද්දස භගවා අන්තරා ච රාජගහං අන්තරා ච වේසාලිං අද්ධානමග්ගප්පටිපන්නෝ සම්බහුලේ භික්ඛූ චීවරේහි උබ්භණ්ඩිතේ සීසේපි චීවරභිසිං කරිත්වා ඛන්ධේපි චීවරභිසිං කරිත්වා කටියාපි චීවරභිසිං කරිත්වා ආගච්ඡන්තේ, දිස්වාන භගවතෝ ඒතදහෝසි—  “අතිලහුං ඛෝ ඉමේ මෝඝපුරිසා චීවරේ බාහුල්ලාය ආවත්තා. යන්නූනාහං භික්ඛූනං චීවරේ සීමං බන්ධේය්‍යං, මරියාදං ඨපේය්‍යන්”ති. අථ ඛෝ භගවා අනුපුබ්බේන චාරිකං චරමානෝ යේන වේසාලී තදවසරි. තත්‍ර සුදං භගවා වේසාලියං විහරති ගෝතමකේ චේතියේ. තේන ඛෝ පන සමයේන භගවා සීතාසු හේමන්තිකාසු රත්තීසු අන්තරට්ඨකාසු හිමපාතසමයේ රත්තිං අජ්ඣෝකාසේ ඒකචීවරෝ නිසීදි. න භගවන්තං සීතං අහෝසි. නික්ඛන්තේ පඨමේ යාමේ සීතං භගවන්තං අහෝසි. දුතියං භගවා චීවරං පාරුපි. න භගවන්තං සීතං අහෝසි. නික්ඛන්තේ මජ්ඣිමේ යාමේ සීතං භගවන්තං අහෝසි. තතියං භගවා චීවරං පාරුපි. න භගවන්තං සීතං අහෝසි. නික්ඛන්තේ පච්ඡිමේ යාමේ උද්ධස්තේ අරුණේ නන්දිමුඛියා රත්තියා සීතං භගවන්තං අහෝසි. චතුත්ථං භගවා චීවරං පාරුපි. න භගවන්තං සීතං අහෝසි. අථ ඛෝ භගවතෝ ඒතදහෝසි—  “යේපි ඛෝ තේ කුලපුත්තා ඉමස්මිං ධම්මවිනයේ සීතාලුකා සීතභීරුකා තේපි සක්කෝන්ති තිචීවරේන යාපේතුං. යන්නූනාහං භික්ඛූනං චීවරේ සීමං බන්ධේය්‍යං, මරියාදං ඨපේය්‍යං, තිචීවරං අනුජානේය්‍යන්”ති.
</Paragraph>

<Paragraph number="1645" book="vi-maha">
අථ ඛෝ භගවා ඒතස්මිං නිදානේ ඒතස්මිං පකරණේ ධම්මිං කථං කත්වා භික්ඛූ ආමන්තේසි—  “ඉධාහං, භික්ඛවේ, අන්තරා ච රාජගහං අන්තරා ච වේසාලිං අද්ධානමග්ගප්පටිපන්නෝ අද්දසං සම්බහුලේ භික්ඛූ චීවරේහි උබ්භණ්ඩිතේ සීසේපි චීවරභිසිං කරිත්වා ඛන්ධේපි චීවරභිසිං කරිත්වා කටියාපි චීවරභිසිං කරිත්වා ආගච්ඡන්තේ, දිස්වාන මේ ඒතදහෝසි—  ‘අතිලහුං ඛෝ ඉමේ මෝඝපුරිසා චීවරේ බාහුල්ලාය ආවත්තා. යන්නූනාහං භික්ඛූනං චීවරේ සීමං බන්ධේය්‍යං, මරියාදං ඨපේය්‍යන්’ති. ඉධාහං, භික්ඛවේ, සීතාසු හේමන්තිකාසු රත්තීසු අන්තරට්ඨකාසු හිමපාතසමයේ රත්තිං අජ්ඣෝකාසේ ඒකචීවරෝ නිසීදිං. න මං සීතං අහෝසි. නික්ඛන්තේ පඨමේ යාමේ සීතං මං අහෝසි. දුතියාහං චීවරං පාරුපිං. න මං සීතං අහෝසි. නික්ඛන්තේ මජ්ඣිමේ යාමේ සීතං මං අහෝසි. තතියාහං චීවරං පාරුපිං. න මං සීතං අහෝසි. නික්ඛන්තේ පච්ඡිමේ යාමේ උද්ධස්තේ අරුණේ නන්දිමුඛියා රත්තියා සීතං මං අහෝසි. චතුත්ථාහං චීවරං පාරුපිං. න මං සීතං අහෝසි. තස්ස මය්හං, භික්ඛවේ, ඒතදහෝසි—  ‘යේපි ඛෝ තේ කුලපුත්තා ඉමස්මිං ධම්මවිනයේ සීතාලුකා සීතභීරුකා තේපි සක්කෝන්ති තිචීවරේන යාපේතුං. යන්නූනාහං භික්ඛූනං චීවරේ සීමං බන්ධේය්‍යං, මරියාදං ඨපේය්‍යං, තිචීවරං අනුජානේය්‍යන්’ති. අනුජානාමි, භික්ඛවේ, තිචීවරං—  දිගුණං සඞ්ඝාටිං, ඒකච්චියං උත්තරාසඞ්ගං, ඒකච්චියං අන්තරවාසකන්”ති.
</Paragraph>
</Division>