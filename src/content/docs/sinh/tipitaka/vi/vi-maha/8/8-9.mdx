---
title: "8.9 වරයාචනාකථා"
tableOfContents: false
sidebar:
  order: 31
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="337" book="vi-maha">

<Paragraph number="1587" book="vi-maha">
අථ ඛෝ භගවතෝ කායෝ නචිරස්සේව පකතත්තෝ අහෝසි. අථ ඛෝ ජීවකෝ කෝමාරභච්චෝ තං සිවේය්‍යකං දුස්සයුගං ආදාය යේන භගවා තේනුපසඞ්කමි, උපසඞ්කමිත්වා භගවන්තං අභිවාදේත්වා ඒකමන්තං නිසීදි. ඒකමන්තං නිසින්නෝ ඛෝ ජීවකෝ කෝමාරභච්චෝ භගවන්තං ඒතදවෝච—  “ඒකාහං, භන්තේ, භගවන්තං වරං යාචාමී”ති. “අතික්කන්තවරා ඛෝ, ජීවක, තථාගතා”ති. “යඤ්ච, භන්තේ, කප්පති යඤ්ච අනවජ්ජන්”ති. “වදේහි, ජීවකා”ති. “භගවා, භන්තේ, පංසුකූලිකෝ, භික්ඛුසංඝෝ ච. ඉදං මේ, භන්තේ, සිවේය්‍යකං දුස්සයුගං රඤ්ඤා පජ්ජෝතේන පහිතං—  බහූනං දුස්සානං බහූනං දුස්සයුගානං බහූනං දුස්සයුගසතානං බහූනං දුස්සයුගසහස්සානං බහූනං දුස්සයුගසතසහස්සානං අග්ගඤ්ච සේට්ඨඤ්ච මෝක්ඛඤ්ච උත්තමඤ්ච පවරඤ්ච. පටිග්ගණ්හාතු මේ, භන්තේ, භගවා සිවේය්‍යකං දුස්සයුගං; භික්ඛුසංඝස්ස ච ගහපතිචීවරං අනුජානාතූ”ති. පටිග්ගහේසි භගවා සිවේය්‍යකං දුස්සයුගං. අථ ඛෝ භගවා ජීවකං කෝමාරභච්චං ධම්මියා කථාය සන්දස්සේසි සමාදපේසි සමුත්තේජේසි සම්පහංසේසි. අථ ඛෝ ජීවකෝ කෝමාරභච්චෝ භගවතා ධම්මියා කථාය සන්දස්සිතෝ සමාදපිතෝ සමුත්තේජිතෝ සම්පහංසිතෝ උට්ඨායාසනා භගවන්තං අභිවාදේත්වා පදක්ඛිණං කත්වා පක්කාමි. අථ ඛෝ භගවා ඒතස්මිං නිදානේ ඒතස්මිං පකරණේ ධම්මිං කථං කත්වා භික්ඛූ ආමන්තේසි—  “අනුජානාමි, භික්ඛවේ, ගහපතිචීවරං. යෝ ඉච්ඡති, පංසුකූලිකෝ හෝතු. යෝ ඉච්ඡති, ගහපතිචීවරං සාදියතු. ඉතරීතරේනපාහං, භික්ඛවේ, සන්තුට්ඨිං වණ්ණේමී”ති.
</Paragraph>

<Paragraph number="1588" book="vi-maha">
අස්සෝසුං ඛෝ රාජගහේ මනුස්සා—  “භගවතා කිර භික්ඛූනං ගහපතිචීවරං අනුඤ්ඤාතන්”ති. තේ ච මනුස්සා හට්ඨා අහේසුං උදග්ගා—  “ඉදානි ඛෝ මයං දානානි දස්සාම පුඤ්ඤානි කරිස්සාම, යතෝ භගවතා භික්ඛූනං ගහපතිචීවරං අනුඤ්ඤාතන්”ති. ඒකාහේනේව රාජගහේ බහූනි චීවරසහස්සානි උප්පජ්ජිංසු.
</Paragraph>

<Paragraph number="1589" book="vi-maha">
අස්සෝසුං ඛෝ ජානපදා මනුස්සා—  “භගවතා කිර භික්ඛූනං ගහපතිචීවරං අනුඤ්ඤාතන්”ති. තේ ච මනුස්සා හට්ඨා අහේසුං උදග්ගා—  “ඉදානි ඛෝ මයං දානානි දස්සාම පුඤ්ඤානි කරිස්සාම, යතෝ භගවතා භික්ඛූනං ගහපතිචීවරං අනුඤ්ඤාතන්”ති. ජනපදේපි ඒකාහේනේව බහූනි චීවරසහස්සානි උප්පජ්ජිංසු.
</Paragraph>

<Paragraph number="1590" book="vi-maha">
තේන ඛෝ පන සමයේන සංඝස්ස පාවාරෝ උප්පන්නෝ හෝති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, පාවාරන්”ති.
</Paragraph>

<Paragraph number="1591" book="vi-maha">
කෝසේය්‍යපාවාරෝ උප්පන්නෝ හෝති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, කෝසේය්‍යපාවාරන්”ති.
</Paragraph>

<Paragraph number="1592" book="vi-maha">
කෝජවං උප්පන්නං හෝති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, කෝජවන්”ති.

</Paragraph>
</Division>

<Paragraph number="1593" type="center" book="vi-maha">
පඨමභාණවාරෝ නිට්ඨිතෝ.
</Paragraph>