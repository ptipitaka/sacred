---
title: "8.5 සේට්ඨිපුත්තවත්ථු"
tableOfContents: false
sidebar:
  order: 27
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="333" book="vi-maha">

<Paragraph number="1577" book="vi-maha">
තේන ඛෝ පන සමයේන බාරාණසේය්‍යකස්ස සේට්ඨිපුත්තස්ස මෝක්ඛචිකාය කීළන්තස්ස අන්තගණ්ඨාබාධෝ හෝති, යේන යාගුපි පීතා න සම්මා පරිණාමං ගච්ඡති, භත්තම්පි භුත්තං න සම්මා පරිණාමං ගච්ඡති, උච්චාරෝපි පස්සාවෝපි න පගුණෝ. සෝ තේන කිසෝ හෝති ලූඛෝ දුබ්බණ්ණෝ උප්පණ්ඩුප්පණ්ඩුකජාතෝ ධමනිසන්ථතගත්තෝ. අථ ඛෝ බාරාණසේය්‍යකස්ස සේට්ඨිස්ස ඒතදහෝසි—  “මය්හං ඛෝ පුත්තස්ස තාදිසෝ ආබාධෝ, යේන යාගුපි පීතා න සම්මා පරිණාමං ගච්ඡති, භත්තම්පි භුත්තං න සම්මා පරිණාමං ගච්ඡති, උච්චාරෝපි පස්සාවෝපි න පගුණෝ. සෝ තේන කිසෝ ලූඛෝ දුබ්බණ්ණෝ උප්පණ්ඩුප්පණ්ඩුකජාතෝ ධමනිසන්ථතගත්තෝ. යන්නූනාහං රාජගහං ගන්ත්වා රාජානං ජීවකං වේජ්ජං යාචේය්‍යං පුත්තං මේ තිකිච්ඡිතුන්”ති. අථ ඛෝ බාරාණසේය්‍යකෝ සේට්ඨි රාජගහං ගන්ත්වා යේන රාජා මාගධෝ සේනියෝ බිම්බිසාරෝ තේනුපසඞ්කමි, උපසඞ්කමිත්වා රාජානං මාගධං සේනියං බිම්බිසාරං ඒතදවෝච—  “මය්හං ඛෝ, දේව, පුත්තස්ස තාදිසෝ ආබාධෝ, යේන යාගුපි පීතා න සම්මා පරිණාමං ගච්ඡති, භත්තම්පි භුත්තං න සම්මා පරිණාමං ගච්ඡති, උච්චාරෝපි පස්සාවෝපි න පගුණෝ. සෝ තේන කිසෝ ලූඛෝ දුබ්බණ්ණෝ උප්පණ්ඩුප්පණ්ඩුකජාතෝ ධමනිසන්ථතගත්තෝ. සාධු දේවෝ ජීවකං වේජ්ජං ආණාපේතු පුත්තං මේ තිකිච්ඡිතුන්”ති.
</Paragraph>

<Paragraph number="1578" book="vi-maha">
අථ ඛෝ රාජා මාගධෝ සේනියෝ බිම්බිසාරෝ ජීවකං කෝමාරභච්චං ආණාපේසි—  “ගච්ඡ, භණේ ජීවක, බාරාණසිං ගන්ත්වා බාරාණසේය්‍යකං සේට්ඨිපුත්තං තිකිච්ඡාහී”ති. “ඒවං, දේවා”ති ඛෝ ජීවකෝ කෝමාරභච්චෝ රඤ්ඤෝ මාගධස්ස සේනියස්ස බිම්බිසාරස්ස පටිස්සුත්වා බාරාණසිං ගන්ත්වා යේන බාරාණසේය්‍යකෝ සේට්ඨිපුත්තෝ තේනුපසඞ්කමි, උපසඞ්කමිත්වා බාරාණසේය්‍යකස්ස සේට්ඨිපුත්තස්ස විකාරං සල්ලක්ඛේත්වා ජනං උස්සාරේත්වා තිරෝකරණියං පරික්ඛිපිත්වා ථම්භේ උබ්බන්ධිත්වා භරියං පුරතෝ ඨපේත්වා උදරච්ඡවිං උප්පාටේත්වා අන්තගණ්ඨිං නීහරිත්වා භරියාය දස්සේසි—  “පස්ස තේ සාමිකස්ස ආබාධං, ඉමිනා යාගුපි පීතා න සම්මා පරිණාමං ගච්ඡති, භත්තම්පි භුත්තං න සම්මා පරිණාමං ගච්ඡති, උච්චාරෝපි පස්සාවෝපි න පගුණෝ; ඉමිනායං කිසෝ ලූඛෝ දුබ්බණ්ණෝ උප්පණ්ඩුප්පණ්ඩුකජාතෝ ධමනිසන්ථතගත්තෝ”ති. අන්තගණ්ඨිං විනිවේඨේත්වා අන්තානි පටිපවේසේත්වා උදරච්ඡවිං සිබ්බිත්වා ආලේපං අදාසි. අථ ඛෝ බාරාණසේය්‍යකෝ සේට්ඨිපුත්තෝ නචිරස්සේව අරෝගෝ අහෝසි. අථ ඛෝ බාරාණසේය්‍යකෝ සේට්ඨි—  “පුත්තෝ මේ අරෝගෝ ඨිතෝ”ති ජීවකස්ස කෝමාරභච්චස්ස සෝළසසහස්සානි පාදාසි. අථ ඛෝ ජීවකෝ කෝමාරභච්චෝ තානි සෝළසසහස්සානි ආදාය පුනදේව රාජගහං පච්චාගඤ්ඡි.
</Paragraph>
</Division>