---
title: "8.19 නිසීදනාදිඅනුජානන"
tableOfContents: false
sidebar:
  order: 11
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="353" book="vi-maha">

<Paragraph number="1669" book="vi-maha">
තේන ඛෝ පන සමයේන භික්ඛූ පණීතානි භෝජනානි භුඤ්ජිත්වා මුට්ඨස්සතී අසම්පජානා නිද්දං ඕක්කමන්ති. තේසං මුට්ඨස්සතීනං අසම්පජානානං නිද්දං ඕක්කමන්තානං සුපිනන්තේන අසුචි මුච්චති, සේනාසනං අසුචිනා මක්ඛියති. අථ ඛෝ භගවා ආයස්මතා ආනන්දේන පච්ඡාසමණේන සේනාසනචාරිකං ආහිණ්ඩන්තෝ අද්දස සේනාසනං අසුචිනා මක්ඛිතං, දිස්වාන ආයස්මන්තං ආනන්දං ආමන්තේසි—  “කිං ඒතං, ආනන්ද, සේනාසනං මක්ඛිතන්”ති? “ඒතරහි, භන්තේ, භික්ඛූ පණීතානි භෝජනානි භුඤ්ජිත්වා මුට්ඨස්සතී අසම්පජානා නිද්දං ඕක්කමන්ති. තේසං මුට්ඨස්සතීනං අසම්පජානානං නිද්දං ඕක්කමන්තානං සුපිනන්තේන අසුචි මුච්චති; තයිදං, භගවා, සේනාසනං අසුචිනා මක්ඛිතන්”ති. “ඒවමේතං, ආනන්ද, ඒවමේතං, ආනන්ද. මුච්චති හි, ආනන්ද, මුට්ඨස්සතීනං අසම්පජානානං නිද්දං ඕක්කමන්තානං සුපිනන්තේන අසුචි. යේ තේ, ආනන්ද, භික්ඛූ උපට්ඨිතස්සතී සම්පජානා නිද්දං ඕක්කමන්ති, තේසං අසුචි න මුච්චති. යේපි තේ, ආනන්ද, පුථුජ්ජනා කාමේසු වීතරාගා, තේසම්පි අසුචි න මුච්චති. අට්ඨානමේතං, ආනන්ද, අනවකාසෝ යං අරහතෝ අසුචි මුච්චේය්‍යා”ති.
</Paragraph>

<Paragraph number="1670" book="vi-maha">
අථ ඛෝ භගවා ඒතස්මිං නිදානේ ඒතස්මිං පකරණේ ධම්මිං කථං කත්වා භික්ඛූ ආමන්තේසි—  “ඉධාහං, භික්ඛවේ, ආනන්දේන පච්ඡාසමණේන සේනාසනචාරිකං ආහිණ්ඩන්තෝ අද්දසං සේනාසනං අසුචිනා මක්ඛිතං, දිස්වාන ආනන්දං ආමන්තේසිං—  ‘කිං ඒතං, ආනන්ද, සේනාසනං මක්ඛිතන්’ති? ‘ඒතරහි, භන්තේ, භික්ඛූ පණීතානි භෝජනානි භුඤ්ජිත්වා මුට්ඨස්සතී අසම්පජානා නිද්දං ඕක්කමන්ති. තේසං මුට්ඨස්සතීනං අසම්පජානානං නිද්දං ඕක්කමන්තානං සුපිනන්තේන අසුචි මුච්චති; තයිදං, භගවා, සේනාසනං අසුචිනා මක්ඛිතන්’ති. ‘ඒවමේතං, ආනන්ද, ඒවමේතං, ආනන්ද, මුච්චති හි, ආනන්ද, මුට්ඨස්සතීනං අසම්පජානානං නිද්දං ඕක්කමන්තානං සුපිනන්තේන අසුචි. යේ තේ, ආනන්ද, භික්ඛූ උපට්ඨිතස්සතී සම්පජානා නිද්දං ඕක්කමන්ති, තේසං අසුචි න මුච්චති. යේපි තේ, ආනන්ද, පුථුජ්ජනා කාමේසු වීතරාගා තේසම්පි අසුචි න මුච්චති. අට්ඨානමේතං, ආනන්ද, අනවකාසෝ යං අරහතෝ අසුචි මුච්චේය්‍යා’ති.
</Paragraph>

<Paragraph number="1671" book="vi-maha">
පඤ්චිමේ, භික්ඛවේ, ආදීනවා මුට්ඨස්සතිස්ස අසම්පජානස්ස නිද්දං ඕක්කමතෝ—  දුක්ඛං සුපති, දුක්ඛං පටිබුජ්ඣති, පාපකං සුපිනං පස්සති, දේවතා න රක්ඛන්ති, අසුචි මුච්චති. ඉමේ ඛෝ, භික්ඛවේ, පඤ්ච ආදීනවා මුට්ඨස්සතිස්ස අසම්පජානස්ස නිද්දං ඕක්කමතෝ.
</Paragraph>

<Paragraph number="1672" book="vi-maha">
පඤ්චිමේ, භික්ඛවේ, ආනිසංසා උපට්ඨිතස්සතිස්ස සම්පජානස්ස නිද්දං ඕක්කමතෝ—  සුඛං සුපති, සුඛං පටිබුජ්ඣති, න පාපකං සුපිනං පස්සති, දේවතා රක්ඛන්ති, අසුචි න මුච්චති. ඉමේ ඛෝ, භික්ඛවේ, පඤ්ච ආනිසංසා උපට්ඨිතස්සතිස්ස සම්පජානස්ස නිද්දං ඕක්කමතෝ.
</Paragraph>

<Paragraph number="1673" book="vi-maha">
අනුජානාමි, භික්ඛවේ, කායගුත්තියා චීවරගුත්තියා සේනාසනගුත්තියා නිසීදනන්”ති.
</Paragraph>

<Paragraph number="1674" book="vi-maha">
තේන ඛෝ පන සමයේන අතිඛුද්දකං නිසීදනං න සබ්බං සේනාසනං සඞ්ගෝපේති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, යාවමහන්තං පච්චත්ථරණං ආකඞ්ඛති තාවමහන්තං පච්චත්ථරණං කාතුන්”ති.
</Paragraph>

</Division>
<Division number="354" book="vi-maha">

<Paragraph number="1675" book="vi-maha">
තේන ඛෝ පන සමයේන ආයස්මතෝ ආනන්දස්ස උපජ්ඣායස්ස ආයස්මතෝ බේලට්ඨසීසස්ස ථුල්ලකච්ඡාබාධෝ හෝති. තස්ස ලසිකාය චීවරානි කායේ ලග්ගන්ති. තානි භික්ඛූ උදකේන තේමේත්වා තේමේත්වා අපකඩ්ඪන්ති. අද්දසා ඛෝ භගවා සේනාසනචාරිකං ආහිණ්ඩන්තෝ තේ භික්ඛූ තානි චීවරානි උදකේන තේමේත්වා තේමේත්වා අපකඩ්ඪන්තේ, දිස්වාන යේන තේ භික්ඛූ තේනුපසඞ්කමි, උපසඞ්කමිත්වා තේ භික්ඛූ ඒතදවෝච—  “කිං ඉමස්ස, භික්ඛවේ, භික්ඛුනෝ ආබාධෝ”ති? “ඉමස්ස, භන්තේ, ආයස්මතෝ ථුල්ලකච්ඡාබාධෝ. ලසිකාය චීවරානි කායේ ලග්ගන්ති. තානි මයං උදකේන තේමේත්වා තේමේත්වා අපකඩ්ඪාමා”ති. අථ ඛෝ භගවා ඒතස්මිං නිදානේ ඒතස්මිං පකරණේ ධම්මිං කථං කත්වා භික්ඛූ ආමන්තේසි—  “අනුජානාමි, භික්ඛවේ, යස්ස කණ්ඩු වා පිළකා වා අස්සාවෝ වා ථුල්ලකච්ඡු වා ආබාධෝ කණ්ඩුප්පටිච්ඡාදින්”ති.
</Paragraph>

</Division>
<Division number="355" book="vi-maha">

<Paragraph number="1676" book="vi-maha">
අථ ඛෝ විසාඛා මිගාරමාතා මුඛපුඤ්ඡනචෝළං ආදාය යේන භගවා තේනුපසඞ්කමි; උපසඞ්කමිත්වා භගවන්තං අභිවාදේත්වා ඒකමන්තං නිසීදි. ඒකමන්තං නිසින්නා ඛෝ විසාඛා මිගාරමාතා භගවන්තං ඒතදවෝච—  “පටිග්ගණ්හාතු මේ, භන්තේ, භගවා මුඛපුඤ්ඡනචෝළං, යං මමස්ස දීඝරත්තං හිතාය සුඛායා”ති. පටිග්ගහේසි භගවා මුඛපුඤ්ඡනචෝළං. අථ ඛෝ භගවා විසාඛං මිගාරමාතරං ධම්මියා කථාය සන්දස්සේසි සමාදපේසි සමුත්තේජේසි සම්පහංසේසි. අථ ඛෝ විසාඛා මිගාරමාතා භගවතා ධම්මියා කථාය සන්දස්සිතා සමාදපිතා සමුත්තේජිතා සම්පහංසිතා උට්ඨායාසනා භගවන්තං අභිවාදේත්වා පදක්ඛිණං කත්වා පක්කාමි. අථ ඛෝ භගවා ඒතස්මිං නිදානේ ඒතස්මිං පකරණේ ධම්මිං කථං කත්වා භික්ඛූ ආමන්තේසි—  “අනුජානාමි, භික්ඛවේ, මුඛපුඤ්ඡනචෝළකන්”ති.
</Paragraph>

</Division>
<Division number="356" book="vi-maha">

<Paragraph number="1677" book="vi-maha">
තේන ඛෝ පන සමයේන රෝජෝ මල්ලෝ ආයස්මතෝ ආනන්දස්ස සහායෝ හෝති. රෝජස්ස මල්ලස්ස ඛෝමපිලෝතිකා ආයස්මතෝ ආනන්දස්ස හත්ථේ නික්ඛිත්තා හෝති. ආයස්මතෝ ච ආනන්දස්ස ඛෝමපිලෝතිකාය අත්ථෝ හෝති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, පඤ්චහඞ්ගේහි සමන්නාගතස්ස විස්සාසං ගහේතුං—  සන්දිට්ඨෝ ච හෝති, සම්භත්තෝ ච, ආලපිතෝ ච, ජීවති ච, ජානාති ච—  ගහිතේ මේ අත්තමනෝ භවිස්සතීති. අනුජානාමි, භික්ඛවේ, ඉමේහි පඤ්චහඞ්ගේහි සමන්නාගතස්ස විස්සාසං ගහේතුන්”ති.
</Paragraph>

</Division>
<Division number="357" book="vi-maha">

<Paragraph number="1678" book="vi-maha">
තේන ඛෝ පන සමයේන භික්ඛූනං පරිපුණ්ණං හෝති තිචීවරං. අත්ථෝ ච හෝති පරිස්සාවනේහිපි ථවිකාහිපි. භගවතෝ ඒතමත්ථං ආරෝචේසුං. “අනුජානාමි, භික්ඛවේ, පරික්ඛාරචෝළකන්”ති.
</Paragraph>
</Division>