---
title: "8.23 ගිලානවත්ථුකථා"
tableOfContents: false
sidebar:
  order: 16
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="365" book="vi-maha">

<Paragraph number="1700" book="vi-maha">
තේන ඛෝ පන සමයේන අඤ්ඤතරස්ස භික්ඛුනෝ කුච්ඡිවිකාරාබාධෝ හෝති. සෝ සකේ මුත්තකරීසේ පලිපන්නෝ සේති. අථ ඛෝ භගවා ආයස්මතා ආනන්දේන පච්ඡාසමණේන සේනාසනචාරිකං ආහිණ්ඩන්තෝ යේන තස්ස භික්ඛුනෝ විහාරෝ තේනුපසඞ්කමි. අද්දසා ඛෝ භගවා තං භික්ඛුං සකේ මුත්තකරීසේ පලිපන්නං සයමානං, දිස්වාන යේන සෝ භික්ඛු තේනුපසඞ්කමි, උපසඞ්කමිත්වා තං භික්ඛුං ඒතදවෝච—  “කිං තේ, භික්ඛු, ආබාධෝ”ති? “කුච්ඡිවිකාරෝ මේ, භගවා”ති. “අත්ථි පන තේ, භික්ඛු, උපට්ඨාකෝ”ති? “නත්ථි, භගවා”ති. “කිස්ස තං භික්ඛූ න උපට්ඨේන්තී”ති? “අහං ඛෝ, භන්තේ, භික්ඛූනං අකාරකෝ; තේන මං භික්ඛූ න උපට්ඨේන්තී”ති. අථ ඛෝ භගවා ආයස්මන්තං ආනන්දං ආමන්තේසි—  “ගච්ඡානන්ද, උදකං ආහර, ඉමං භික්ඛුං නහාපේස්සාමා”ති. “ඒවං, භන්තේ”ති ඛෝ ආයස්මා ආනන්දෝ භගවතෝ පටිස්සුණිත්වා උදකං ආහරි. භගවා උදකං ආසිඤ්චි. ආයස්මා ආනන්දෝ පරිධෝවි. භගවා සීසතෝ අග්ගහේසි. ආයස්මා ආනන්දෝ පාදතෝ උච්චාරේත්වා මඤ්චකේ නිපාතේසුං.
</Paragraph>

<Paragraph number="1701" book="vi-maha">
අථ ඛෝ භගවා ඒතස්මිං නිදානේ ඒතස්මිං පකරණේ භික්ඛුසංඝං සන්නිපාතාපේත්වා භික්ඛූ පටිපුච්ඡි—  “අත්ථි, භික්ඛවේ, අමුකස්මිං විහාරේ භික්ඛු ගිලානෝ”ති? “අත්ථි, භගවා”ති. “කිං තස්ස, භික්ඛවේ, භික්ඛුනෝ ආබාධෝ”ති? “තස්ස, භන්තේ, ආයස්මතෝ කුච්ඡිවිකාරාබාධෝ”ති. “අත්ථි පන, භික්ඛවේ, තස්ස භික්ඛුනෝ උපට්ඨාකෝ”ති? “නත්ථි, භගවා”ති. “කිස්ස තං භික්ඛූ න උපට්ඨේන්තී”ති? “ඒසෝ, භන්තේ, භික්ඛු භික්ඛූනං අකාරකෝ; තේන තං භික්ඛූ න උපට්ඨේන්තී”ති.
</Paragraph>

<Paragraph number="1702" book="vi-maha">
“නත්ථි වෝ, භික්ඛවේ, මාතා, නත්ථි පිතා, යේ වෝ උපට්ඨහේය්‍යුං. තුම්හේ චේ, භික්ඛවේ, අඤ්ඤමඤ්ඤං න උපට්ඨහිස්සථ, අථ කෝ චරහි උපට්ඨහිස්සති? යෝ, භික්ඛවේ, මං උපට්ඨහේය්‍ය සෝ ගිලානං උපට්ඨහේය්‍ය. සචේ උපජ්ඣායෝ හෝති, උපජ්ඣායේන යාවජීවං උපට්ඨාතබ්බෝ; වුට්ඨානමස්ස ආගමේතබ්බං. සචේ ආචරියෝ හෝති, ආචරියේන යාවජීවං උපට්ඨාතබ්බෝ; වුට්ඨානමස්ස ආගමේතබ්බං. සචේ සද්ධිවිහාරිකෝ හෝති, සද්ධිවිහාරිකේන යාවජීවං උපට්ඨාතබ්බෝ; වුට්ඨානමස්ස ආගමේතබ්බං. සචේ අන්තේවාසිකෝ හෝති, අන්තේවාසිකේන යාවජීවං උපට්ඨාතබ්බෝ; වුට්ඨානමස්ස ආගමේතබ්බං. සචේ සමානුපජ්ඣායකෝ හෝති, සමානුපජ්ඣායකේන යාවජීවං උපට්ඨාතබ්බෝ; වුට්ඨානමස්ස ආගමේතබ්බං. සචේ සමානාචරියකෝ හෝති, සමානාචරියකේන යාවජීවං උපට්ඨාතබ්බෝ; වුට්ඨානමස්ස ආගමේතබ්බං. සචේ න හෝති උපජ්ඣායෝ වා ආචරියෝ වා සද්ධිවිහාරිකෝ වා අන්තේවාසිකෝ වා සමානුපජ්ඣායකෝ වා සමානාචරියකෝ වා සංඝේන උපට්ඨාතබ්බෝ. නෝ චේ උපට්ඨහේය්‍ය, ආපත්ති දුක්කටස්ස.
</Paragraph>

</Division>
<Division number="366" book="vi-maha">

<Paragraph number="1703" book="vi-maha">
පඤ්චහි, භික්ඛවේ, අඞ්ගේහි සමන්නාගතෝ ගිලානෝ දූපට්ඨෝ හෝති—  අසප්පායකාරී හෝති, සප්පායේ මත්තං න ජානාති, භේසජ්ජං න පටිසේවිතා හෝති, අත්ථකාමස්ස ගිලානුපට්ඨාකස්ස යථාභූතං ආබාධං නාවිකත්තා හෝති ‘අභික්කමන්තං වා අභික්කමතීති, පටික්කමන්තං වා පටික්කමතීති, ඨිතං වා ඨිතෝ’ති, උප්පන්නානං සාරීරිකානං වේදනානං දුක්ඛානං තිබ්බානං ඛරානං කටුකානං අසාතානං අමනාපානං පාණහරානං අනධිවාසකජාතිකෝ හෝති. ඉමේහි ඛෝ, භික්ඛවේ, පඤ්චහඞ්ගේහි සමන්නාගතෝ ගිලානෝ දූපට්ඨෝ හෝති.
</Paragraph>

<Paragraph number="1704" book="vi-maha">
පඤ්චහි, භික්ඛවේ, අඞ්ගේහි සමන්නාගතෝ ගිලානෝ සූපට්ඨෝ හෝති—  සප්පායකාරී හෝති, සප්පායේ මත්තං ජානාති, භේසජ්ජං පටිසේවිතා හෝති, අත්ථකාමස්ස ගිලානුපට්ඨාකස්ස යථාභූතං ආබාධං ආවිකත්තා හෝති ‘අභික්කමන්තං වා අභික්කමතීති, පටික්කමන්තං වා පටික්කමතීති, ඨිතං වා ඨිතෝ’ති, උප්පන්නානං සාරීරිකානං වේදනානං දුක්ඛානං තිබ්බානං ඛරානං කටුකානං අසාතානං අමනාපානං පාණහරානං අධිවාසකජාතිකෝ හෝති. ඉමේහි ඛෝ, භික්ඛවේ, පඤ්චහඞ්ගේහි සමන්නාගතෝ ගිලානෝ සූපට්ඨෝ හෝති.
</Paragraph>

<Paragraph number="1705" book="vi-maha">
පඤ්චහි, භික්ඛවේ, අඞ්ගේහි සමන්නාගතෝ ගිලානුපට්ඨාකෝ නාලං ගිලානං උපට්ඨාතුං—  න පටිබලෝ හෝති භේසජ්ජං සංවිධාතුං, සප්පායාසප්පායං න ජානාති, අසප්පායං උපනාමේති සප්පායං අපනාමේති, ආමිසන්තරෝ ගිලානං උපට්ඨාති නෝ මේත්තචිත්තෝ, ජේගුච්ඡී හෝති උච්චාරං වා පස්සාවං වා ඛේළං වා වන්තං වා නීහාතුං, න පටිබලෝ හෝති ගිලානං කාලේන කාලං ධම්මියා කථාය සන්දස්සේතුං සමාදපේතුං සමුත්තේජේතුං සම්පහංසේතුං. ඉමේහි ඛෝ, භික්ඛවේ, පඤ්චහඞ්ගේහි සමන්නාගතෝ ගිලානුපට්ඨාකෝ නාලං ගිලානං උපට්ඨාතුං.
</Paragraph>

<Paragraph number="1706" book="vi-maha">
පඤ්චහි, භික්ඛවේ, අඞ්ගේහි සමන්නාගතෝ ගිලානුපට්ඨාකෝ අලං ගිලානං උපට්ඨාතුං—  පටිබලෝ හෝති භේසජ්ජං සංවිධාතුං, සප්පායාසප්පායං ජානාති, අසප්පායං අපනාමේති සප්පායං උපනාමේති, මේත්තචිත්තෝ ගිලානං උපට්ඨාති නෝ ආමිසන්තරෝ, අජේගුච්ඡී හෝති උච්චාරං වා පස්සාවං වා ඛේළං වා වන්තං වා නීහාතුං, පටිබලෝ හෝති ගිලානං කාලේන කාලං ධම්මියා කථාය සන්දස්සේතුං සමාදපේතුං සමුත්තේජේතුං සම්පහංසේතුං. ඉමේහි ඛෝ, භික්ඛවේ, පඤ්චහඞ්ගේහි සමන්නාගතෝ ගිලානුපට්ඨාකෝ අලං ගිලානං උපට්ඨාතුන්”ති.
</Paragraph>
</Division>