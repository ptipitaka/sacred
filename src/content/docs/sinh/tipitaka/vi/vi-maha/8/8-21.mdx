---
title: "8.21 සංඝිකචීවරුප්පාදකථා"
tableOfContents: false
sidebar:
  order: 14
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="363" book="vi-maha">

<Paragraph number="1692" book="vi-maha">
තේන ඛෝ පන සමයේන අඤ්ඤතරෝ භික්ඛු ඒකෝ වස්සං වසි. තත්ථ මනුස්සා සංඝස්ස දේමාති චීවරානි අදංසු. අථ ඛෝ තස්ස භික්ඛුනෝ ඒතදහෝසි—  “භගවතා පඤ්ඤත්තං—  ‘චතුවග්ගෝ පච්ඡිමෝ සංඝෝ’ති. අහඤ්චම්හි ඒකකෝ. ඉමේ ච මනුස්සා සංඝස්ස දේමාති චීවරානි අදංසු. යන්නූනාහං ඉමානි සංඝිකානි චීවරානි සාවත්ථිං හරේය්‍යන්”ති. අථ ඛෝ සෝ භික්ඛු තානි චීවරානි ආදාය සාවත්ථිං ගන්ත්වා භගවතෝ ඒතමත්ථං ආරෝචේසි. “තුය්හේව, භික්ඛු, තානි චීවරානි යාව කථිනස්ස උබ්භාරායා”ති. “ඉධ පන, භික්ඛවේ, භික්ඛු ඒකෝ වස්සං වසති. තත්ථ මනුස්සා—  ‘සංඝස්ස දේමා’ති චීවරානි දේන්ති. අනුජානාමි, භික්ඛවේ, තස්සේව තානි චීවරානි යාව කථිනස්ස උබ්භාරායා”ති.
</Paragraph>

<Paragraph number="1693" book="vi-maha">
තේන ඛෝ පන සමයේන අඤ්ඤතරෝ භික්ඛු උතුකාලං ඒකෝ වසි. තත්ථ මනුස්සා සංඝස්ස දේමාති චීවරානි අදංසු. අථ ඛෝ තස්ස භික්ඛුනෝ ඒතදහෝසි—  “භගවතා පඤ්ඤත්තං—  ‘චතුවග්ගෝ පච්ඡිමෝ සංඝෝ’ති. අහඤ්චම්හි ඒකකෝ. ඉමේ ච මනුස්සා—  ‘සංඝස්ස දේමා’ති චීවරානි අදංසු. යන්නූනාහං ඉමානි සංඝිකානි චීවරානි සාවත්ථිං හරේය්‍යන්”ති. අථ ඛෝ සෝ භික්ඛු තානි චීවරානි ආදාය සාවත්ථිං ගන්ත්වා භික්ඛූනං ඒතමත්ථං ආරෝචේසි. භික්ඛූ භගවතෝ ඒතමත්ථං ආරෝචේසුං. “අනුජානාමි, භික්ඛවේ, සම්මුඛීභූතේන සංඝේන භාජේතුං. ඉධ පන, භික්ඛවේ, භික්ඛු උතුකාලං ඒකෝ වසති. තත්ථ මනුස්සා—  ‘සංඝස්ස දේමා’ති චීවරානි දේන්ති. අනුජානාමි, භික්ඛවේ, තේන භික්ඛුනා තානි චීවරානි අධිට්ඨාතුං—  ‘මය්හිමානි චීවරානී’ති. තස්ස චේ, භික්ඛවේ, භික්ඛුනෝ තං චීවරං අනධිට්ඨිතේ අඤ්ඤෝ භික්ඛු ආගච්ඡති, සමකෝ දාතබ්බෝ භාගෝ. තේහි චේ, භික්ඛවේ, භික්ඛූහි තං චීවරං භාජියමානේ, අපාතිතේ කුසේ, අඤ්ඤෝ භික්ඛු ආගච්ඡති, සමකෝ දාතබ්බෝ භාගෝ. තේහි චේ, භික්ඛවේ, භික්ඛූහි තං චීවරං භාජියමානේ, පාතිතේ කුසේ, අඤ්ඤෝ භික්ඛු ආගච්ඡති, නාකාමා දාතබ්බෝ භාගෝ”ති.
</Paragraph>

<Paragraph number="1694" book="vi-maha">
තේන ඛෝ පන සමයේන ද්වේ භාතිකා ථේරා, ආයස්මා ච ඉසිදාසෝ ආයස්මා ච ඉසිභටෝ, සාවත්ථියං වස්සංවුට්ඨා අඤ්ඤතරං ගාමකාවාසං අගමංසු. මනුස්සා—  “චිරස්සාපි ථේරා ආගතා”ති—  සචීවරානි භත්තානි අදංසු. ආවාසිකා භික්ඛූ ථේරේ පුච්ඡිංසු—  “ඉමානි, භන්තේ, සංඝිකානි චීවරානි ථේරේ ආගම්ම උප්පන්නානි, සාදියිස්සන්ති ථේරා භාගන්”ති. ථේරා ඒවමාහංසු—  “යථා ඛෝ මයං, ආවුසෝ, භගවතා ධම්මං දේසිතං ආජානාම, තුම්හාකංයේව තානි චීවරානි යාව කථිනස්ස උබ්භාරායා”ති.
</Paragraph>

<Paragraph number="1695" book="vi-maha">
තේන ඛෝ පන සමයේන තයෝ භික්ඛූ රාජගහේ වස්සං වසන්ති. තත්ථ මනුස්සා සංඝස්ස දේමාති චීවරානි දේන්ති. අථ ඛෝ තේසං භික්ඛූනං ඒතදහෝසි—  “භගවතා පඤ්ඤත්තං—  ‘චතුවග්ගෝ පච්ඡිමෝ සංඝෝ’ති. මයඤ්චම්හා තයෝ ජනා. ඉමේ ච මනුස්සා සංඝස්ස දේමාති චීවරානි දේන්ති. කථං නු ඛෝ අම්හේහි පටිපජ්ජිතබ්බන්”ති? තේන ඛෝ පන සමයේන සම්බහුලා ථේරා, ආයස්මා ච නිලවාසී ආයස්මා ච සාණවාසී ආයස්මා ච ගෝතකෝ ආයස්මා ච භගු ආයස්මා ච ඵළිකසන්තානෝ, පාටලිපුත්තේ විහරන්ති කුක්කුටාරාමේ. අථ ඛෝ තේ භික්ඛූ පාටලිපුත්තං ගන්ත්වා ථේරේ පුච්ඡිංසු. ථේරා ඒවමාහංසු—  “යථා ඛෝ මයං ආවුසෝ භගවතා ධම්මං දේසිතං ආජානාම, තුම්හාකංයේව තානි චීවරානි යාව කථිනස්ස උබ්භාරායා”ති.
</Paragraph>
</Division>