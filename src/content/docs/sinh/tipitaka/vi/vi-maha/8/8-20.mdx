---
title: "8.20 පච්ඡිමවිකප්පනුපගචීවරාදිකථා"
tableOfContents: false
sidebar:
  order: 13
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="358" book="vi-maha">

<Paragraph number="1679" book="vi-maha">
අථ ඛෝ භික්ඛූනං ඒතදහෝසි—  “යානි තානි භගවතා අනුඤ්ඤාතානි තිචීවරන්ති වා වස්සිකසාටිකාති වා නිසීදනන්ති වා පච්චත්ථරණන්ති වා කණ්ඩුප්පටිච්ඡාදීති වා මුඛපුඤ්ඡනචෝළන්ති වා පරික්ඛාරචෝළන්ති වා, සබ්බානි තානි අධිට්ඨාතබ්බානි නු ඛෝ, උදාහු විකප්පේතබ්බානී”ති? භගවතෝ ඒතමත්ථං ආරෝචේසුං. “අනුජානාමි, භික්ඛවේ, තිචීවරං අධිට්ඨාතුං න විකප්පේතුං; වස්සිකසාටිකං වස්සානං චාතුමාසං අධිට්ඨාතුං, තතෝ පරං විකප්පේතුං; නිසීදනං අධිට්ඨාතුං න විකප්පේතුං; පච්චත්ථරණං අධිට්ඨාතුං න විකප්පේතුං; කණ්ඩුප්පටිච්ඡාදිං යාව ආබාධා අධිට්ඨාතුං තතෝ පරං විකප්පේතුං; මුඛපුඤ්ඡනචෝළං අධිට්ඨාතුං න විකප්පේතුං; පරික්ඛාරචෝළං අධිට්ඨාතුං න විකප්පේතුන්”ති.
</Paragraph>

<Paragraph number="1680" book="vi-maha">
අථ ඛෝ භික්ඛූනං ඒතදහෝසි—  “කිත්තකං පච්ඡිමං නු ඛෝ චීවරං විකප්පේතබ්බන්”ති? භගවතෝ ඒතමත්ථං ආරෝචේසුං. “අනුජානාමි, භික්ඛවේ, ආයාමේන අට්ඨඞ්ගුලං සුගතඞ්ගුලේන චතුරඞ්ගුලවිත්ථතං පච්ඡිමං චීවරං විකප්පේතුන්”ති.
</Paragraph>

</Division>
<Division number="359" book="vi-maha">

<Paragraph number="1681" book="vi-maha">
තේන ඛෝ පන සමයේන ආයස්මතෝ මහාකස්සපස්ස පංසුකූලකතෝ ගරුකෝ හෝති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, සුත්තලූඛං කාතුන්”ති. විකණ්ණෝ හෝති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, විකණ්ණං උද්ධරිතුන්”ති. සුත්තා ඕකිරියන්ති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, අනුවාතං පරිභණ්ඩං ආරෝපේතුන්”ති.
</Paragraph>

<Paragraph number="1682" book="vi-maha">
තේන ඛෝ පන සමයේන සඞ්ඝාටියා පත්තා ලුජ්ජන්ති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, අට්ඨපදකං කාතුන්”ති.
</Paragraph>

</Division>
<Division number="360" book="vi-maha">

<Paragraph number="1683" book="vi-maha">
තේන ඛෝ පන සමයේන අඤ්ඤතරස්ස භික්ඛුනෝ තිචීවරේ කයිරමානේ සබ්බං ඡින්නකං නප්පහෝති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, ද්වේ ඡින්නකානි ඒකං අච්ඡින්නකන්”ති.
</Paragraph>

<Paragraph number="1684" book="vi-maha">
ද්වේ ඡින්නකානි ඒකං අච්ඡින්නකං නප්පහෝති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, ද්වේ අච්ඡින්නකානි ඒකං ඡින්නකන්”ති.
</Paragraph>

<Paragraph number="1685" book="vi-maha">
ද්වේ අච්ඡින්නකානි ඒකං ඡින්නකං නප්පහෝති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, අන්වාධිකම්පි ආරෝපේතුං. න ච, භික්ඛවේ, සබ්බං අච්ඡින්නකං ධාරේතබ්බං. යෝ ධාරේය්‍ය, ආපත්ති දුක්කටස්සා”ති.
</Paragraph>

</Division>
<Division number="361" book="vi-maha">

<Paragraph number="1686" book="vi-maha">
තේන ඛෝ පන සමයේන අඤ්ඤතරස්ස භික්ඛුනෝ බහුං චීවරං උප්පන්නං හෝති. සෝ ච තං චීවරං මාතාපිතූනං දාතුකාමෝ හෝති. භගවතෝ ඒතමත්ථං ආරෝචේසුං. “මාතාපිතරෝති ඛෝ, භික්ඛවේ, දදමානේ කිං වදේය්‍යාම? අනුජානාමි, භික්ඛවේ, මාතාපිතූනං දාතුං. න ච, භික්ඛවේ, සද්ධාදේය්‍යං විනිපාතේතබ්බං. යෝ විනිපාතේය්‍ය, ආපත්ති දුක්කටස්සා”ති.
</Paragraph>

</Division>
<Division number="362" book="vi-maha">

<Paragraph number="1687" book="vi-maha">
තේන ඛෝ පන සමයේන අඤ්ඤතරෝ භික්ඛු අන්ධවනේ චීවරං නික්ඛිපිත්වා සන්තරුත්තරේන ගාමං පිණ්ඩාය පාවිසි. චෝරා තං චීවරං අවහරිංසු. සෝ භික්ඛු දුච්චෝළෝ හෝති ලූඛචීවරෝ. භික්ඛූ ඒවමාහංසු—  “කිස්ස ත්වං, ආවුසෝ, දුච්චෝළෝ ලූඛචීවරෝසී”ති? “ඉධාහං, ආවුසෝ, අන්ධවනේ චීවරං නික්ඛිපිත්වා සන්තරුත්තරේන ගාමං පිණ්ඩාය පාවිසිං. චෝරා තං චීවරං අවහරිංසු. තේනාහං දුච්චෝළෝ ලූඛචීවරෝ”ති. භගවතෝ ඒතමත්ථං ආරෝචේසුං. “න, භික්ඛවේ, සන්තරුත්තරේන ගාමෝ පවිසිතබ්බෝ. යෝ පවිසේය්‍ය, ආපත්ති දුක්කටස්සා”ති.
</Paragraph>

<Paragraph number="1688" book="vi-maha">
තේන ඛෝ පන සමයේන ආයස්මා ආනන්දෝ අස්සතියා සන්තරුත්තරේන ගාමං පිණ්ඩාය පාවිසි. භික්ඛූ ආයස්මන්තං ආනන්දං ඒතදවෝචුං—  “නනු, ආවුසෝ ආනන්ද, භගවතා පඤ්ඤත්තං—  ‘න සන්තරුත්තරේන ගාමෝ පවිසිතබ්බෝ’ති? කිස්ස ත්වං, ආවුසෝ ආනන්ද, සන්තරුත්තරේන ගාමං පවිට්ඨෝ”ති? “සච්චං, ආවුසෝ, භගවතා පඤ්ඤත්තං—  ‘න සන්තරුත්තරේන ගාමෝ පවිසිතබ්බෝ’ති. අපි චාහං අස්සතියා පවිට්ඨෝ”ති. භගවතෝ ඒතමත්ථං ආරෝචේසුං.
</Paragraph>

<Paragraph number="1689" book="vi-maha">
“පඤ්චිමේ, භික්ඛවේ, පච්චයා සඞ්ඝාටියා නික්ඛේපාය—  ගිලානෝ වා හෝති, වස්සිකසඞ්කේතං වා හෝති, නදීපාරං ගන්තුං වා හෝති, අග්ගළගුත්තිවිහාරෝ වා හෝති, අත්ථතකථිනං වා හෝති. ඉමේ ඛෝ, භික්ඛවේ, පඤ්ච පච්චයා සඞ්ඝාටියා නික්ඛේපාය.
</Paragraph>

<Paragraph number="1690" book="vi-maha">
පඤ්චිමේ, භික්ඛවේ, පච්චයා උත්තරාසඞ්ගස්ස නික්ඛේපාය …පේ…  අන්තරවාසකස්ස නික්ඛේපාය—  ගිලානෝ වා හෝති, වස්සිකසඞ්කේතං වා හෝති, නදීපාරං ගන්තුං වා හෝති, අග්ගළගුත්තිවිහාරෝ වා හෝති, අත්ථතකථිනං වා හෝති. ඉමේ ඛෝ, භික්ඛවේ, පඤ්ච පච්චයා උත්තරාසඞ්ගස්ස අන්තරවාසකස්ස නික්ඛේපාය.
</Paragraph>

<Paragraph number="1691" book="vi-maha">
පඤ්චිමේ, භික්ඛවේ, පච්චයා වස්සිකසාටිකාය නික්ඛේපාය—  ගිලානෝ වා හෝති, නිස්සීමං ගන්තුං වා හෝති, නදීපාරං ගන්තුං වා හෝති, අග්ගළගුත්තිවිහාරෝ වා හෝති, වස්සිකසාටිකා අකතා වා හෝති විප්පකතා වා. ඉමේ ඛෝ, භික්ඛවේ, පඤ්ච පච්චයා වස්සිකසාටිකාය නික්ඛේපායා”ති.
</Paragraph>
</Division>