---
title: "8.22 උපනන්දසක්‍යපුත්තවත්ථු"
tableOfContents: false
sidebar:
  order: 15
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="364" book="vi-maha">

<Paragraph number="1696" book="vi-maha">
තේන ඛෝ පන සමයේන ආයස්මා උපනන්දෝ සක්‍යපුත්තෝ සාවත්ථියං වස්සංවුට්ඨෝ අඤ්ඤතරං ගාමකාවාසං අගමාසි. තත්ථ ච භික්ඛූ චීවරං භාජේතුකාමා සන්නිපතිංසු. තේ ඒවමාහංසු—  “ඉමානි ඛෝ, ආවුසෝ, සංඝිකානි චීවරානි භාජියිස්සන්ති, සාදියිස්සසි භාගන්”ති? “ආමාවුසෝ, සාදියිස්සාමී”ති. තතෝ චීවරභාගං ගහේත්වා අඤ්ඤං ආවාසං අගමාසි. තත්ථපි භික්ඛූ චීවරං භාජේතුකාමා සන්නිපතිංසු. තේපි ඒවමාහංසු—  “ඉමානි ඛෝ, ආවුසෝ, සංඝිකානි චීවරානි භාජියිස්සන්ති, සාදියිස්සසි භාගන්”ති? “ආමාවුසෝ, සාදියිස්සාමී”ති. තතෝපි චීවරභාගං ගහේත්වා අඤ්ඤං ආවාසං අගමාසි. තත්ථපි භික්ඛූ චීවරං භාජේතුකාමා සන්නිපතිංසු. තේපි ඒවමාහංසු—  “ඉමානි ඛෝ, ආවුසෝ, සංඝිකානි චීවරානි භාජියිස්සන්ති, සාදියිස්සසි භාගන්”ති? “ආමාවුසෝ, සාදියිස්සාමී”ති. තතෝපි චීවරභාගං ගහේත්වා මහන්තං චීවරභණ්ඩිකං ආදාය පුනදේව සාවත්ථිං පච්චාගඤ්ඡි.
</Paragraph>

<Paragraph number="1697" book="vi-maha">
භික්ඛූ ඒවමාහංසු—  “මහාපුඤ්ඤෝසි ත්වං, ආවුසෝ උපනන්ද, බහුං තේ චීවරං උප්පන්නන්”ති. “කුතෝ මේ, ආවුසෝ, පුඤ්ඤං? ඉධාහං, ආවුසෝ, සාවත්ථියං වස්සංවුට්ඨෝ අඤ්ඤතරං ගාමකාවාසං අගමාසිං. තත්ථ භික්ඛූ චීවරං භාජේතුකාමා සන්නිපතිංසු. තේ මං ඒවමාහංසු—  ‘ඉමානි ඛෝ, ආවුසෝ, සංඝිකානි චීවරානි භාජියිස්සන්ති, සාදියිස්සසි භාගන්’ති? ‘ආමාවුසෝ, සාදියිස්සාමී’ති. තතෝ චීවරභාගං ගහේත්වා අඤ්ඤං ආවාසං අගමාසිං. තත්ථපි භික්ඛූ චීවරං භාජේතුකාමා සන්නිපතිංසු. තේපි මං ඒවමාහංසු—  ‘ඉමානි ඛෝ, ආවුසෝ, සංඝිකානි චීවරානි භාජියිස්සන්ති, සාදියිස්සසි භාගන්’ති? ‘ආමාවුසෝ, සාදියිස්සාමී’ති. තතෝපි චීවරභාගං ගහේත්වා අඤ්ඤං ආවාසං අගමාසිං. තත්ථපි භික්ඛූ චීවරං භාජේතුකාමා සන්නිපතිංසු. තේපි මං ඒවමාහංසු—  ‘ඉමානි ඛෝ, ආවුසෝ, සංඝිකානි චීවරානි භාජියිස්සන්ති, සාදියිස්සසි භාගන්’ති? ‘ආමාවුසෝ, සාදියිස්සාමී’ති. තතෝපි චීවරභාගං අග්ගහේසිං. ඒවං මේ බහුං චීවරං උප්පන්නන්”ති. “කිං පන ත්වං, ආවුසෝ උපනන්ද, අඤ්ඤත්‍ර වස්සංවුට්ඨෝ අඤ්ඤත්‍ර චීවරභාගං සාදියී”ති? “ඒවමාවුසෝ”ති.
</Paragraph>

<Paragraph number="1698" book="vi-maha">
යේ තේ භික්ඛූ අප්පිච්ඡා …පේ…  තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම ආයස්මා උපනන්දෝ සක්‍යපුත්තෝ අඤ්ඤත්‍ර වස්සංවුට්ඨෝ අඤ්ඤත්‍ර චීවරභාගං සාදියිස්සතී”ති. භගවතෝ ඒතමත්ථං ආරෝචේසුං …පේ…  “සච්චං කිර ත්වං, උපනන්ද, අඤ්ඤත්‍ර වස්සංවුට්ඨෝ අඤ්ඤත්‍ර චීවරභාගං සාදියී”ති? “සච්චං, භගවා”ති. විගරහි බුද්ධෝ භගවා …පේ…  කථඤ්හි නාම ත්වං, මෝඝපුරිස, අඤ්ඤත්‍ර වස්සංවුට්ඨෝ අඤ්ඤත්‍ර චීවරභාගං සාදියිස්සසි. නේතං, මෝඝපුරිස, අප්පසන්නානං වා පසාදාය …පේ…  විගරහිත්වා …පේ…  ධම්මිං කථං කත්වා භික්ඛූ ආමන්තේසි—  “න, භික්ඛවේ, අඤ්ඤත්‍ර වස්සංවුට්ඨේන අඤ්ඤත්‍ර චීවරභාගෝ සාදිතබ්බෝ. යෝ සාදියේය්‍ය, ආපත්ති දුක්කටස්සා”ති.
</Paragraph>

<Paragraph number="1699" book="vi-maha">
තේන ඛෝ පන සමයේන ආයස්මා උපනන්දෝ සක්‍යපුත්තෝ ඒකෝ ද්වීසු ආවාසේසු වස්සං වසි—  “ඒවං මේ බහුං චීවරං උප්පජ්ජිස්සතී”ති. අථ ඛෝ තේසං භික්ඛූනං ඒතදහෝසි—  “කථං නු ඛෝ ආයස්මතෝ උපනන්දස්ස සක්‍යපුත්තස්ස චීවරපටිවීසෝ දාතබ්බෝ”ති? භගවතෝ ඒතමත්ථං ආරෝචේසුං. “දේථ, භික්ඛවේ, මෝඝපුරිසස්ස ඒකාධිප්පායං. ඉධ පන, භික්ඛවේ, භික්ඛු ඒකෝ ද්වීසු ආවාසේසු වස්සං වසති—  ‘ඒවං මේ බහුං චීවරං උප්පජ්ජිස්සතී’ති. සචේ අමුත්‍ර උපඩ්ඪං අමුත්‍ර උපඩ්ඪං වසති, අමුත්‍ර උපඩ්ඪෝ අමුත්‍ර උපඩ්ඪෝ චීවරපටිවීසෝ දාතබ්බෝ. යත්ථ වා පන බහුතරං වසති, තතෝ චීවරපටිවීසෝ දාතබ්බෝ”ති.
</Paragraph>
</Division>