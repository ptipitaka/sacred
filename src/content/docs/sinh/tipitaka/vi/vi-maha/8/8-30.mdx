---
title: "8.30 දුග්ගහිතසුග්ගහිතාදිකථා"
tableOfContents: false
sidebar:
  order: 24
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="377" book="vi-maha">

<Paragraph number="1735" book="vi-maha">
තේන ඛෝ පන සමයේන ආයස්මා රේවතෝ අඤ්ඤතරස්ස භික්ඛුනෝ හත්ථේ ආයස්මතෝ සාරිපුත්තස්ස චීවරං පාහේසි—  “ඉමං චීවරං ථේරස්ස දේහී”ති. අථ ඛෝ සෝ භික්ඛු අන්තරාමග්ගේ ආයස්මතෝ රේවතස්ස විස්සාසා තං චීවරං අග්ගහේසි. අථ ඛෝ ආයස්මා රේවතෝ ආයස්මතා සාරිපුත්තේන සමාගන්ත්වා පුච්ඡි—  “අහං, භන්තේ, ථේරස්ස චීවරං පාහේසිං. සම්පත්තං තං චීවරන්”ති? “නාහං තං, ආවුසෝ, චීවරං පස්සාමී”ති. අථ ඛෝ ආයස්මා රේවතෝ තං භික්ඛුං ඒතදවෝච—  “අහං, ආවුසෝ, ආයස්මතෝ හත්ථේ ථේරස්ස චීවරං පාහේසිං. කහං තං චීවරන්”ති? “අහං, භන්තේ, ආයස්මතෝ විස්සාසා තං චීවරං අග්ගහේසින්”ති. භගවතෝ ඒතමත්ථං ආරෝචේසුං.
</Paragraph>

</Division>
<Division number="378" book="vi-maha">

<Paragraph number="1736" book="vi-maha">
“ඉධ පන, භික්ඛවේ, භික්ඛු භික්ඛුස්ස හත්ථේ චීවරං පහිණති—  ‘ඉමං චීවරං ඉත්ථන්නාමස්ස දේහී’ති. සෝ අන්තරාමග්ගේ යෝ පහිණති තස්ස විස්සාසා ගණ්හාති. සුග්ගහිතං. යස්ස පහිය්‍යති තස්ස විස්සාසා ගණ්හාති. දුග්ගහිතං.
</Paragraph>

<Paragraph number="1737" book="vi-maha">
ඉධ පන, භික්ඛවේ, භික්ඛු භික්ඛුස්ස හත්ථේ චීවරං පහිණති—  ‘ඉමං චීවරං ඉත්ථන්නාමස්ස දේහී’ති. සෝ අන්තරාමග්ගේ යස්ස පහිය්‍යති තස්ස විස්සාසා ගණ්හාති. දුග්ගහිතං. යෝ පහිණති තස්ස විස්සාසා ගණ්හාති. සුග්ගහිතං.
</Paragraph>

<Paragraph number="1738" book="vi-maha">
ඉධ පන, භික්ඛවේ, භික්ඛු භික්ඛුස්ස හත්ථේ චීවරං පහිණති—  ‘ඉමං චීවරං ඉත්ථන්නාමස්ස දේහී’ති. සෝ අන්තරාමග්ගේ සුණාති—  ‘යෝ පහිණති සෝ කාලඞ්කතෝ’ති. තස්ස මතකචීවරං අධිට්ඨාති. ස්වාධිට්ඨිතං. යස්ස පහිය්‍යති තස්ස විස්සාසා ගණ්හාති. දුග්ගහිතං.
</Paragraph>

<Paragraph number="1739" book="vi-maha">
ඉධ පන, භික්ඛවේ, භික්ඛු භික්ඛුස්ස හත්ථේ චීවරං පහිණති—  ‘ඉමං චීවරං ඉත්ථන්නාමස්ස දේහී’ති. සෝ අන්තරාමග්ගේ සුණාති—  ‘යස්ස පහිය්‍යති සෝ කාලඞ්කතෝ’ති. තස්ස මතකචීවරං අධිට්ඨාති. ද්වාධිට්ඨිතං. යෝ පහිණති තස්ස විස්සාසා ගණ්හාති. සුග්ගහිතං.
</Paragraph>

<Paragraph number="1740" book="vi-maha">
ඉධ පන, භික්ඛවේ, භික්ඛු භික්ඛුස්ස හත්ථේ චීවරං පහිණති—  ‘ඉමං චීවරං ඉත්ථන්නාමස්ස දේහී’ති. සෝ අන්තරාමග්ගේ සුණාති—  ‘උභෝ කාලඞ්කතා’ති. යෝ පහිණති තස්ස මතකචීවරං අධිට්ඨාති. ස්වාධිට්ඨිතං. යස්ස පහිය්‍යති තස්ස මතකචීවරං අධිට්ඨාති. ද්වාධිට්ඨිතං.
</Paragraph>

<Paragraph number="1741" book="vi-maha">
ඉධ පන, භික්ඛවේ, භික්ඛු භික්ඛුස්ස හත්ථේ චීවරං පහිණති—  ‘ඉමං චීවරං ඉත්ථන්නාමස්ස දම්මී’ති. සෝ අන්තරාමග්ගේ යෝ පහිණති තස්ස විස්සාසා ගණ්හාති. දුග්ගහිතං. යස්ස පහිය්‍යති තස්ස විස්සාසා ගණ්හාති. සුග්ගහිතං.
</Paragraph>

<Paragraph number="1742" book="vi-maha">
ඉධ පන, භික්ඛවේ, භික්ඛු භික්ඛුස්ස හත්ථේ චීවරං පහිණති—  ‘ඉමං චීවරං ඉත්ථන්නාමස්ස දම්මී’ති. සෝ අන්තරාමග්ගේ යස්ස පහිය්‍යති තස්ස විස්සාසා ගණ්හාති. සුග්ගහිතං. යෝ පහිණති තස්ස විස්සාසා ගණ්හාති. දුග්ගහිතං.
</Paragraph>

<Paragraph number="1743" book="vi-maha">
ඉධ පන, භික්ඛවේ, භික්ඛු භික්ඛුස්ස හත්ථේ චීවරං පහිණති—  ‘ඉමං චීවරං ඉත්ථන්නාමස්ස දම්මී’ති. සෝ අන්තරාමග්ගේ සුණාති—  ‘යෝ පහිණති සෝ කාලඞ්කතෝ’ති. තස්ස මතකචීවරං අධිට්ඨාති. ද්වාධිට්ඨිතං. යස්ස පහිය්‍යති තස්ස විස්සාසා ගණ්හාති. සුග්ගහිතං.
</Paragraph>

<Paragraph number="1744" book="vi-maha">
ඉධ පන, භික්ඛවේ, භික්ඛු භික්ඛුස්ස හත්ථේ චීවරං පහිණති—  ‘ඉමං චීවරං ඉත්ථන්නාමස්ස දම්මී’ති. සෝ අන්තරාමග්ගේ සුණාති—  ‘යස්ස පහිය්‍යති සෝ කාලඞ්කතෝ’ති. තස්ස මතකචීවරං අධිට්ඨාති. ස්වාධිට්ඨිතං. යෝ පහිණති තස්ස විස්සාසා ගණ්හාති. දුග්ගහිතං.
</Paragraph>

<Paragraph number="1745" book="vi-maha">
ඉධ පන, භික්ඛවේ, භික්ඛු භික්ඛුස්ස හත්ථේ චීවරං පහිණති—  ‘ඉමං චීවරං ඉත්ථන්නාමස්ස දම්මී’ති. සෝ අන්තරාමග්ගේ සුණාති ‘උභෝ කාලඞ්කතා’ති. යෝ පහිණති තස්ස මතකචීවරං අධිට්ඨාති. ද්වාධිට්ඨිතං. යස්ස පහිය්‍යති තස්ස මතකචීවරං අධිට්ඨාති. ස්වාධිට්ඨිතං.
</Paragraph>
</Division>