---
title: "8.28 වස්සංවුට්ඨානංඅනුප්පන්නචීවරකථා"
tableOfContents: false
sidebar:
  order: 21
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="373" book="vi-maha">

<Paragraph number="1721" book="vi-maha">
තේන ඛෝ පන සමයේන වස්සංවුට්ඨා භික්ඛූ අනුප්පන්නේ චීවරේ පක්කමන්තිපි, විබ්භමන්තිපි, කාලම්පි කරෝන්ති, සාමණේරාපි පටිජානන්ති, සික්ඛං පච්චක්ඛාතකාපි පටිජානන්ති, අන්තිමවත්ථුං අජ්ඣාපන්නකාපි පටිජානන්ති, උම්මත්තකාපි පටිජානන්ති, ඛිත්තචිත්තාපි පටිජානන්ති, වේදනාට්ටාපි පටිජානන්ති, ආපත්තියා අදස්සනේ උක්ඛිත්තකාපි පටිජානන්ති, ආපත්තියා අප්පටිකම්මේ උක්ඛිත්තකාපි පටිජානන්ති, පාපිකාය දිට්ඨියා අප්පටිනිස්සග්ගේ උක්ඛිත්තකාපි පටිජානන්ති, පණ්ඩකාපි පටිජානන්ති, ථේය්‍යසංවාසකාපි පටිජානන්ති, තිත්ථියපක්කන්තකාපි පටිජානන්ති, තිරච්ඡානගතාපි පටිජානන්ති, මාතුඝාතකාපි පටිජානන්ති, පිතුඝාතකාපි පටිජානන්ති, අරහන්තඝාතකාපි පටිජානන්ති, භික්ඛුනිදූසකාපි පටිජානන්ති, සංඝභේදකාපි පටිජානන්ති, ලෝහිතුප්පාදකාපි පටිජානන්ති, උභතෝබ්‍යඤ්ජනකාපි පටිජානන්ති. භගවතෝ ඒතමත්ථං ආරෝචේසුං.
</Paragraph>

</Division>
<Division number="374" book="vi-maha">

<Paragraph number="1722" book="vi-maha">
“ඉධ පන, භික්ඛවේ, වස්සංවුට්ඨෝ භික්ඛු අනුප්පන්නේ චීවරේ පක්කමති, සන්තේ පතිරූපේ ගාහකේ දාතබ්බං.
</Paragraph>

<Paragraph number="1723" book="vi-maha">
ඉධ පන, භික්ඛවේ, වස්සංවුට්ඨෝ භික්ඛු අනුප්පන්නේ චීවරේ විබ්භමති, කාලං කරෝති, සාමණේරෝ පටිජානාති, සික්ඛං පච්චක්ඛාතකෝ පටිජානාති, අන්තිමවත්ථුං අජ්ඣාපන්නකෝ පටිජානාති, සංඝෝ සාමී.
</Paragraph>

<Paragraph number="1724" book="vi-maha">
ඉධ පන, භික්ඛවේ, වස්සංවුට්ඨෝ භික්ඛු අනුප්පන්නේ චීවරේ උම්මත්තකෝ පටිජානාති, ඛිත්තචිත්තෝ පටිජානාති, වේදනාට්ටෝ පටිජානාති, ආපත්තියා අදස්සනේ උක්ඛිත්තකෝ පටිජානාති, ආපත්තියා අප්පටිකම්මේ උක්ඛිත්තකෝ පටිජානාති, පාපිකාය දිට්ඨියා අප්පටිනිස්සග්ගේ උක්ඛිත්තකෝ පටිජානාති, සන්තේ පතිරූපේ ගාහකේ දාතබ්බං.
</Paragraph>

<Paragraph number="1725" book="vi-maha">
ඉධ පන, භික්ඛවේ, වස්සංවුට්ඨෝ භික්ඛු අනුප්පන්නේ චීවරේ පණ්ඩකෝ පටිජානාති, ථේය්‍යසංවාසකෝ පටිජානාති, තිත්ථියපක්කන්තකෝ පටිජානාති, තිරච්ඡානගතෝ පටිජානාති, මාතුඝාතකෝ පටිජානාති, පිතුඝාතකෝ පටිජානාති, අරහන්තඝාතකෝ පටිජානාති, භික්ඛුනිදූසකෝ පටිජානාති, සංඝභේදකෝ පටිජානාති, ලෝහිතුප්පාදකෝ පටිජානාති, උභතෝබ්‍යඤ්ජනකෝ පටිජානාති, සංඝෝ සාමී.
</Paragraph>

</Division>
<Division number="375" book="vi-maha">

<Paragraph number="1726" book="vi-maha">
ඉධ පන, භික්ඛවේ, වස්සංවුට්ඨෝ භික්ඛු උප්පන්නේ චීවරේ අභාජිතේ පක්කමති, සන්තේ පතිරූපේ ගාහකේ දාතබ්බං.
</Paragraph>

<Paragraph number="1727" book="vi-maha">
ඉධ පන, භික්ඛවේ, වස්සංවුට්ඨෝ භික්ඛු උප්පන්නේ චීවරේ අභාජිතේ විබ්භමති, කාලං කරෝති, සාමණේරෝ පටිජානාති, සික්ඛං පච්චක්ඛාතකෝ පටිජානාති, අන්තිමවත්ථුං අජ්ඣාපන්නකෝ පටිජානාති, සංඝෝ සාමී.
</Paragraph>

<Paragraph number="1728" book="vi-maha">
ඉධ පන, භික්ඛවේ, වස්සංවුට්ඨෝ භික්ඛු උප්පන්නේ චීවරේ අභාජිතේ උම්මත්තකෝ පටිජානාති. ඛිත්තචිත්තෝ පටිජානාති, වේදනාට්ටෝ පටිජානාති, ආපත්තියා අදස්සනේ උක්ඛිත්තකෝ පටිජානාති, ආපත්තියා අප්පටිකම්මේ උක්ඛිත්තකෝ පටිජානාති, පාපිකාය දිට්ඨියා අප්පටිනිස්සග්ගේ උක්ඛිත්තකෝ පටිජානාති, සන්තේ පතිරූපේ ගාහකේ දාතබ්බං.
</Paragraph>

<Paragraph number="1729" book="vi-maha">
ඉධ පන, භික්ඛවේ, වස්සංවුට්ඨෝ භික්ඛු උප්පන්නේ චීවරේ අභාජිතේ පණ්ඩකෝ පටිජානාති, ථේය්‍යසංවාසකෝ පටිජානාති, තිත්ථියපක්කන්තකෝ පටිජානාති, තිරච්ඡානගතෝ පටිජානාති, මාතුඝාතකෝ පටිජානාති, පිතුඝාතකෝ පටිජානාති, අරහන්තඝාතකෝ පටිජානාති, භික්ඛුනිදූසකෝ පටිජානාති, සංඝභේදකෝ පටිජානාති, ලෝහිතුප්පාදකෝ පටිජානාති, උභතෝබ්‍යඤ්ජනකෝ පටිජානාති, සංඝෝ සාමී.
</Paragraph>
</Division>