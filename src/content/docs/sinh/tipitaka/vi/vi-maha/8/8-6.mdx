---
title: "8.6 පජ්ජෝතරාජවත්ථු"
tableOfContents: false
sidebar:
  order: 28
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="334" book="vi-maha">

<Paragraph number="1579" book="vi-maha">
තේන ඛෝ පන සමයේන රඤ්ඤෝ පජ්ජෝතස්ස පණ්ඩුරෝගාබාධෝ හෝති. බහූ මහන්තා මහන්තා දිසාපාමෝක්ඛා වේජ්ජා ආගන්ත්වා නාසක්ඛිංසු අරෝගං කාතුං. බහුං හිරඤ්ඤං ආදාය අගමංසු. අථ ඛෝ රාජා පජ්ජෝතෝ රඤ්ඤෝ මාගධස්ස සේනියස්ස බිම්බිසාරස්ස සන්තිකේ දූතං පාහේසි—  “මය්හං ඛෝ තාදිසෝ ආබාධෝ, සාධු දේවෝ ජීවකං වේජ්ජං ආණාපේතු, සෝ මං තිකිච්ඡිස්සතී”ති. අථ ඛෝ රාජා මාගධෝ සේනියෝ බිම්බිසාරෝ ජීවකං කෝමාරභච්චං ආණාපේසි—  “ගච්ඡ, භණේ ජීවක; උජ්ජේනිං ගන්ත්වා රාජානං පජ්ජෝතං තිකිච්ඡාහී”ති. “ඒවං, දේවා”ති ඛෝ ජීවකෝ කෝමාරභච්චෝ රඤ්ඤෝ මාගධස්ස සේනියස්ස බිම්බිසාරස්ස පටිස්සුත්වා උජ්ජේනිං ගන්ත්වා යේන රාජා පජ්ජෝතෝ තේනුපසඞ්කමි; උපසඞ්කමිත්වා රඤ්ඤෝ පජ්ජෝතස්ස විකාරං සල්ලක්ඛේත්වා රාජානං පජ්ජෝතං ඒතදවෝච—  “සප්පිං දේහි, සප්පිං, දේව, නිප්පචිස්සාමි. තං දේවෝ පිවිස්සතී”ති. “අලං, භණේ ජීවක, යං තේ සක්කා විනා සප්පිනා අරෝගං කාතුං තං කරෝහි. ජේගුච්ඡං මේ සප්පි, පටිකූලන්”ති. අථ ඛෝ ජීවකස්ස කෝමාරභච්චස්ස ඒතදහෝසි—  “ඉමස්ස ඛෝ රඤ්ඤෝ තාදිසෝ ආබාධෝ, න සක්කා විනා සප්පිනා අරෝගං කාතුං. යන්නූනාහං සප්පිං නිප්පචේය්‍යං කසාවවණ්ණං කසාවගන්ධං කසාවරසන්”ති. අථ ඛෝ ජීවකෝ කෝමාරභච්චෝ නානාභේසජ්ජේහි සප්පිං නිප්පචි කසාවවණ්ණං කසාවගන්ධං කසාවරසං. අථ ඛෝ ජීවකස්ස කෝමාරභච්චස්ස ඒතදහෝසි—  “ඉමස්ස ඛෝ රඤ්ඤෝ සප්පි පීතං පරිණාමේන්තං උද්දේකං දස්සති. චණ්ඩෝයං රාජා ඝාතාපේය්‍යාපි මං. යන්නූනාහං පටිකච්චේව ආපුච්ඡේය්‍යන්”ති. අථ ඛෝ ජීවකෝ කෝමාරභච්චෝ යේන රාජා පජ්ජෝතෝ තේනුපසඞ්කමි, උපසඞ්කමිත්වා රාජානං පජ්ජෝතං ඒතදවෝච—  “මයං ඛෝ, දේව, වේජ්ජා නාම තාදිසේන මුහුත්තේන මූලානි උද්ධරාම භේසජ්ජානි සංහරාම. සාධු දේවෝ වාහනාගාරේසු ච ද්වාරේසු ච ආණාපේතු—  යේන වාහනේන ජීවකෝ ඉච්ඡති තේන වාහනේන ගච්ඡතු, යේන ද්වාරේන ඉච්ඡති තේන ද්වාරේන ගච්ඡතු, යං කාලං ඉච්ඡති තං කාලං ගච්ඡතු, යං කාලං ඉච්ඡති තං කාලං පවිසතූ”ති. අථ ඛෝ රාජා පජ්ජෝතෝ වාහනාගාරේසු ච ද්වාරේසු ච ආණාපේසි—  “යේන වාහනේන ජීවකෝ ඉච්ඡති තේන වාහනේන ගච්ඡතු, යේන ද්වාරේන ඉච්ඡති තේන ද්වාරේන ගච්ඡතු, යං කාලං ඉච්ඡති තං කාලං ගච්ඡතු, යං කාලං ඉච්ඡති තං කාලං පවිසතූ”ති.
</Paragraph>

<Paragraph number="1580" book="vi-maha">
තේන ඛෝ පන සමයේන රඤ්ඤෝ පජ්ජෝතස්ස භද්දවතිකා නාම හත්ථිනිකා පඤ්ඤාසයෝජනිකා හෝති. අථ ඛෝ ජීවකෝ කෝමාරභච්චෝ රඤ්ඤෝ පජ්ජෝතස්ස සප්පිං උපනාමේසි—  “කසාවං දේවෝ පිවතූ”ති. අථ ඛෝ ජීවකෝ කෝමාරභච්චෝ රාජානං පජ්ජෝතං සප්පිං පායේත්වා හත්ථිසාලං ගන්ත්වා භද්දවතිකාය හත්ථිනිකාය නගරම්හා නිප්පති.
</Paragraph>

<Paragraph number="1581" book="vi-maha">
අථ ඛෝ රඤ්ඤෝ පජ්ජෝතස්ස තං සප්පි පීතං පරිණාමේන්තං උද්දේකං අදාසි. අථ ඛෝ රාජා පජ්ජෝතෝ මනුස්සේ ඒතදවෝච—  “දුට්ඨේන, භණේ, ජීවකේන සප්පිං පායිතෝම්හි. තේන හි, භණේ, ජීවකං වේජ්ජං විචිනථා”ති. “භද්දවතිකාය, දේව, හත්ථිනිකාය නගරම්හා නිප්පතිතෝ”ති. තේන ඛෝ පන සමයේන රඤ්ඤෝ පජ්ජෝතස්ස කාකෝ නාම දාසෝ සට්ඨියෝජනිකෝ හෝති, අමනුස්සේන පටිච්ච ජාතෝ. අථ ඛෝ රාජා පජ්ජෝතෝ කාකං දාසං ආණාපේසි—  “ගච්ඡ, භණේ කාක, ජීවකං වේජ්ජං නිවත්තේහි—  රාජා තං, ආචරිය, නිවත්තාපේතීති. ඒතේ ඛෝ, භණේ කාක, වේජ්ජා නාම බහුමායා. මා චස්ස කිඤ්චි පටිග්ගහේසී”ති.
</Paragraph>

<Paragraph number="1582" book="vi-maha">
අථ ඛෝ කාකෝ දාසෝ ජීවකං කෝමාරභච්චං අන්තරාමග්ගේ කෝසම්බියං සම්භාවේසි පාතරාසං කරෝන්තං. අථ ඛෝ කාකෝ දාසෝ ජීවකං කෝමාරභච්චං ඒතදවෝච—  “රාජා තං, ආචරිය, නිවත්තාපේතී”ති. “ආගමේහි, භණේ කාක, යාව භුඤ්ජාම. හන්ද, භණේ කාක, භුඤ්ජස්සූ”ති. “අලං, ආචරිය, රඤ්ඤාම්හි ආණත්තෝ—  ඒතේ ඛෝ, භණේ කාක, වේජ්ජා නාම බහුමායා, මා චස්ස කිඤ්චි පටිග්ගහේසී”ති. තේන ඛෝ පන සමයේන ජීවකෝ කෝමාරභච්චෝ නඛේන භේසජ්ජං ඕලුම්පේත්වා ආමලකඤ්ච ඛාදති පානීයඤ්ච පිවති. අථ ඛෝ ජීවකෝ කෝමාරභච්චෝ කාකං දාසං ඒතදවෝච—  “හන්ද, භණේ කාක, ආමලකඤ්ච ඛාද පානීයඤ්ච පිවස්සූ”ති. අථ ඛෝ කාකෝ දාසෝ—  “අයං ඛෝ වේජ්ජෝ ආමලකඤ්ච ඛාදති පානීයඤ්ච පිවති, න අරහති කිඤ්චි පාපකං හෝතුන්”ති—  උපඩ්ඪාමලකඤ්ච ඛාදි පානීයඤ්ච අපායි. තස්ස තං උපඩ්ඪාමලකං ඛාදිතං තත්ථේව නිච්ඡාරේසි. අථ ඛෝ කාකෝ දාසෝ ජීවකං කෝමාරභච්චං ඒතදවෝච—  “අත්ථි මේ, ආචරිය, ජීවිතන්”ති? “මා, භණේ කාක, භායි, ත්වඤ්චේව අරෝගෝ භවිස්සසි රාජා ච. චණ්ඩෝ සෝ රාජා ඝාතාපේය්‍යාපි මං, තේනාහං න නිවත්තාමී”ති භද්දවතිකං හත්ථිනිකං කාකස්ස නිය්‍යාදේත්වා යේන රාජගහං තේන පක්කාමි. අනුපුබ්බේන යේන රාජා මාගධෝ සේනියෝ බිම්බිසාරෝ තේනුපසඞ්කමි; උපසඞ්කමිත්වා රඤ්ඤෝ මාගධස්ස සේනියස්ස බිම්බිසාරස්ස ඒතමත්ථං ආරෝචේසි. “සුට්ඨු, භණේ ජීවක, අකාසි යම්පි න නිවත්තෝ, චණ්ඩෝ සෝ රාජා ඝාතාපේය්‍යාපි තන්”ති. අථ ඛෝ රාජා පජ්ජෝතෝ අරෝගෝ සමානෝ ජීවකස්ස කෝමාරභච්චස්ස සන්තිකේ දූතං පාහේසි—  “ආගච්ඡතු ජීවකෝ, වරං දස්සාමී”ති. “අලං, අය්‍යෝ, අධිකාරං මේ දේවෝ සරතූ”ති.
</Paragraph>
</Division>