---
title: "8.18 විසාඛාවත්ථු"
tableOfContents: false
sidebar:
  order: 10
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="349" book="vi-maha">

<Paragraph number="1651" book="vi-maha">
අථ ඛෝ භගවා බාරාණසියං යථාභිරන්තං විහරිත්වා යේන සාවත්ථි තේන චාරිකං පක්කාමි. අනුපුබ්බේන චාරිකං චරමානෝ යේන සාවත්ථි තදවසරි. තත්‍ර සුදං භගවා සාවත්ථියං විහරති ජේතවනේ අනාථපිණ්ඩිකස්ස ආරාමේ. අථ ඛෝ විසාඛා මිගාරමාතා යේන භගවා තේනුපසඞ්කමි; උපසඞ්කමිත්වා භගවන්තං අභිවාදේත්වා ඒකමන්තං නිසීදි. ඒකමන්තං නිසින්නං ඛෝ විසාඛං මිගාරමාතරං භගවා ධම්මියා කථාය සන්දස්සේසි සමාදපේසි සමුත්තේජේසි සම්පහංසේසි. අථ ඛෝ විසාඛා මිගාරමාතා භගවතා ධම්මියා කථාය සන්දස්සිතා සමාදපිතා සමුත්තේජිතා සම්පහංසිතා භගවන්තං ඒතදවෝච—  “අධිවාසේතු මේ, භන්තේ, භගවා ස්වාතනාය භත්තං සද්ධිං භික්ඛුසංඝේනා”ති. අධිවාසේසි භගවා තුණ්හීභාවේන. අථ ඛෝ විසාඛා මිගාරමාතා භගවතෝ අධිවාසනං විදිත්වා උට්ඨායාසනා භගවන්තං අභිවාදේත්වා පදක්ඛිණං කත්වා පක්කාමි.
</Paragraph>

<Paragraph number="1652" book="vi-maha">
තේන ඛෝ පන සමයේන තස්සා රත්තියා අච්චයේන චාතුද්දීපිකෝ මහාමේඝෝ පාවස්සි. අථ ඛෝ භගවා භික්ඛූ ආමන්තේසි—  “යථා, භික්ඛවේ, ජේතවනේ වස්සති ඒවං චතූසු දීපේසු වස්සති. ඕවස්සාපේථ, භික්ඛවේ, කායං. අයං පච්ඡිමකෝ චාතුද්දීපිකෝ මහාමේඝෝ”ති. “ඒවං, භන්තේ”ති ඛෝ තේ භික්ඛූ භගවතෝ පටිස්සුණිත්වා නික්ඛිත්තචීවරා කායං ඕවස්සාපේන්ති.
</Paragraph>

<Paragraph number="1653" book="vi-maha">
අථ ඛෝ විසාඛා මිගාරමාතා පණීතං ඛාදනීයං භෝජනීයං පටියාදාපේත්වා දාසිං ආණාපේසි—  “ගච්ඡ, ජේ. ආරාමං ගන්ත්වා කාලං ආරෝචේහි—  කාලෝ, භන්තේ, නිට්ඨිතං භත්තන්”ති. “ඒවං, අය්‍යේ”ති ඛෝ සා දාසී විසාඛාය මිගාරමාතුයා පටිස්සුණිත්වා ආරාමං ගන්ත්වා අද්දස භික්ඛූ නික්ඛිත්තචීවරේ කායං ඕවස්සාපේන්තේ, දිස්වාන—  “නත්ථි ආරාමේ භික්ඛූ, ආජීවකා කායං ඕවස්සාපේන්තී”ති—  යේන විසාඛා මිගාරමාතා තේනුපසඞ්කමි; උපසඞ්කමිත්වා විසාඛං මිගාරමාතරං ඒතදවෝච—  “නත්ථය්‍යේ, ආරාමේ භික්ඛූ, ආජීවකා කායං ඕවස්සාපේන්තී”ති. අථ ඛෝ විසාඛාය මිගාරමාතුයා පණ්ඩිතාය වියත්තාය මේධාවිනියා ඒතදහෝසි—  “නිස්සංසයං ඛෝ අය්‍යා නික්ඛිත්තචීවරා කායං ඕවස්සාපේන්ති. සායං බාලා මඤ්ඤිත්ථ—  නත්ථි ආරාමේ භික්ඛූ, ආජීවකා කායං ඕවස්සාපේන්තී”ති, පුන දාසිං ආණාපේසි—  “ගච්ඡ, ජේ. ආරාමං ගන්ත්වා කාලං ආරෝචේහි—  කාලෝ, භන්තේ, නිට්ඨිතං භත්තන්”ති.
</Paragraph>

<Paragraph number="1654" book="vi-maha">
අථ ඛෝ තේ භික්ඛූ ගත්තානි සීතිං කරිත්වා කල්ලකායා චීවරානි ගහේත්වා යථාවිහාරං පවිසිංසු. අථ ඛෝ සා දාසී ආරාමං ගන්ත්වා භික්ඛූ අපස්සන්තී—  “නත්ථි ආරාමේ භික්ඛූ, සුඤ්ඤෝ ආරාමෝ”ති—  යේන විසාඛා මිගාරමාතා තේනුපසඞ්කමි; උපසඞ්කමිත්වා විසාඛං මිගාරමාතරං ඒතදවෝච—  “නත්ථය්‍යේ, ආරාමේ භික්ඛූ, සුඤ්ඤෝ ආරාමෝ”ති. අථ ඛෝ විසාඛාය මිගාරමාතුයා පණ්ඩිතාය වියත්තාය මේධාවිනියා ඒතදහෝසි—  “නිස්සංසයං ඛෝ අය්‍යා ගත්තානි සීතිං කරිත්වා කල්ලකායා චීවරානි ගහේත්වා යථාවිහාරං පවිට්ඨා. සායං බාලා මඤ්ඤිත්ථ—  නත්ථි ආරාමේ භික්ඛූ, සුඤ්ඤෝ ආරාමෝ”ති, පුන දාසිං ආණාපේසි—  “ගච්ඡ, ජේ. ආරාමං ගන්ත්වා කාලං ආරෝචේහි—  කාලෝ, භන්තේ, නිට්ඨිතං භත්තන්”ති.
</Paragraph>

</Division>
<Division number="350" book="vi-maha">

<Paragraph number="1655" book="vi-maha">
අථ ඛෝ භගවා භික්ඛූ ආමන්තේසි—  “සන්දහථ, භික්ඛවේ, පත්තචීවරං; කාලෝ භත්තස්සා”ති. “ඒවං, භන්තේ”ති ඛෝ තේ භික්ඛූ භගවතෝ පච්චස්සෝසුං. අථ ඛෝ භගවා පුබ්බණ්හසමයං නිවාසේත්වා පත්තචීවරමාදාය—  සේය්‍යථාපි නාම බලවා පුරිසෝ සමිඤ්ජිතං වා බාහං පසාරේය්‍ය, පසාරිතං වා බාහං සමිඤ්ජේය්‍ය; ඒවමේව—  ජේතවනේ අන්තරහිතෝ විසාඛාය මිගාරමාතුයා කෝට්ඨකේ පාතුරහෝසි. නිසීදි භගවා පඤ්ඤත්තේ ආසනේ සද්ධිං භික්ඛුසංඝේන. අථ ඛෝ විසාඛා මිගාරමාතා—  “අච්ඡරියං වත භෝ, අබ්භුතං වත භෝ. තථාගතස්ස මහිද්ධිකතා මහානුභාවතා, යත්‍ර හි නාම ජණ්ණුකමත්තේසුපි ඕඝේසු පවත්තමානේසු, කටිමත්තේසුපි ඕඝේසු පවත්තමානේසු, න හි නාම ඒකභික්ඛුස්සපි පාදා වා චීවරානි වා අල්ලානි භවිස්සන්තී”ති—  හට්ඨා උදග්ගා බුද්ධප්පමුඛං භික්ඛුසංඝං පණීතේන ඛාදනීයේන භෝජනීයේන සහත්ථා සන්තප්පේත්වා සම්පවාරේත්වා භගවන්තං භුත්තාවිං ඕනීතපත්තපාණිං ඒකමන්තං නිසීදි. ඒකමන්තං නිසින්නා ඛෝ විසාඛා මිගාරමාතා භගවන්තං ඒතදවෝච—  “අට්ඨාහං, භන්තේ, භගවන්තං වරානි යාචාමී”ති. “අතික්කන්තවරා ඛෝ, විසාඛේ, තථාගතා”ති. “යානි ච, භන්තේ, කප්පියානි යානි ච අනවජ්ජානී”ති. “වදේහි, විසාඛේ”ති. “ඉච්ඡාමහං, භන්තේ, සංඝස්ස යාවජීවං වස්සිකසාටිකං දාතුං, ආගන්තුකභත්තං දාතුං, ගමිකභත්තං දාතුං, ගිලානභත්තං දාතුං, ගිලානුපට්ඨාකභත්තං දාතුං, ගිලානභේසජ්ජං දාතුං, ධුවයාගුං දාතුං, භික්ඛුනිසංඝස්ස උදකසාටිකං දාතුන්”ති. “කිං පන ත්වං, විසාඛේ, අත්ථවසං සම්පස්සමානා තථාගතං අට්ඨ වරානි යාචසී”ති?
</Paragraph>

<Paragraph number="1656" book="vi-maha">
“ඉධාහං, භන්තේ, දාසිං ආණාපේසිං—  ‘ගච්ඡ, ජේ. ආරාමං ගන්ත්වා කාලං ආරෝචේහි—  කාලෝ, භන්තේ, නිට්ඨිතං භත්තන්’ති. අථ ඛෝ සා, භන්තේ, දාසී ආරාමං ගන්ත්වා අද්දස භික්ඛූ නික්ඛිත්තචීවරේ කායං ඕවස්සාපේන්තේ, දිස්වාන—  ‘නත්ථි ආරාමේ භික්ඛූ, ආජීවකා කායං ඕවස්සාපේන්තී’ති—  යේනාහං තේනුපසඞ්කමි; උපසඞ්කමිත්වා මං ඒතදවෝච—  ‘නත්ථය්‍යේ, ආරාමේ භික්ඛූ, ආජීවකා කායං ඕවස්සාපේන්තී’ති. අසුචි, භන්තේ, නග්ගියං ජේගුච්ඡං පටිකූලං. ඉමාහං, භන්තේ, අත්ථවසං සම්පස්සමානා ඉච්ඡාමි සංඝස්ස යාවජීවං වස්සිකසාටිකං දාතුං.
</Paragraph>

<Paragraph number="1657" book="vi-maha">
පුන චපරං, භන්තේ, ආගන්තුකෝ භික්ඛු න වීථිකුසලෝ න ගෝචරකුසලෝ කිලන්තෝ පිණ්ඩාය චරති. සෝ මේ ආගන්තුකභත්තං භුඤ්ජිත්වා වීථිකුසලෝ ගෝචරකුසලෝ අකිලන්තෝ පිණ්ඩාය චරිස්සති. ඉමාහං, භන්තේ, අත්ථවසං සම්පස්සමානා ඉච්ඡාමි සංඝස්ස යාවජීවං ආගන්තුකභත්තං දාතුං.
</Paragraph>

<Paragraph number="1658" book="vi-maha">
පුන චපරං, භන්තේ, ගමිකෝ භික්ඛු අත්තනෝ භත්තං පරියේසමානෝ සත්ථා වා විහායිස්සති, යත්ථ වා වාසං ගන්තුකාමෝ භවිස්සති තත්ථ විකාලේ උපගච්ඡිස්සති, කිලන්තෝ අද්ධානං ගමිස්සති. සෝ මේ ගමිකභත්තං භුඤ්ජිත්වා සත්ථා න විහායිස්සති, යත්ථ වාසං ගන්තුකාමෝ භවිස්සති තත්ථ කාලේ උපගච්ඡිස්සති, අකිලන්තෝ අද්ධානං ගමිස්සති. ඉමාහං, භන්තේ, අත්ථවසං සම්පස්සමානා ඉච්ඡාමි සංඝස්ස යාවජීවං ගමිකභත්තං දාතුං.
</Paragraph>

<Paragraph number="1659" book="vi-maha">
පුන චපරං, භන්තේ, ගිලානස්ස භික්ඛුනෝ සප්පායානි භෝජනානි අලභන්තස්ස ආබාධෝ වා අභිවඩ්ඪිස්සති, කාලංකිරියා වා භවිස්සති. තස්ස මේ ගිලානභත්තං භුත්තස්ස ආබාධෝ න අභිවඩ්ඪිස්සති, කාලංකිරියා න භවිස්සති. ඉමාහං, භන්තේ, අත්ථවසං සම්පස්සමානා ඉච්ඡාමි සංඝස්ස යාවජීවං ගිලානභත්තං දාතුං.
</Paragraph>

<Paragraph number="1660" book="vi-maha">
පුන චපරං, භන්තේ, ගිලානුපට්ඨාකෝ භික්ඛු අත්තනෝ භත්තං පරියේසමානෝ ගිලානස්ස උස්සූරේ භත්තං නීහරිස්සති, භත්තච්ඡේදං කරිස්සති. සෝ මේ ගිලානුපට්ඨාකභත්තං භුඤ්ජිත්වා ගිලානස්ස කාලේන භත්තං නීහරිස්සති, භත්තච්ඡේදං න කරිස්සති. ඉමාහං, භන්තේ, අත්ථවසං සම්පස්සමානා ඉච්ඡාමි සංඝස්ස යාවජීවං ගිලානුපට්ඨාකභත්තං දාතුං.
</Paragraph>

<Paragraph number="1661" book="vi-maha">
පුන චපරං, භන්තේ, ගිලානස්ස භික්ඛුනෝ සප්පායානි භේසජ්ජානි අලභන්තස්ස ආබාධෝ වා අභිවඩ්ඪිස්සති, කාලංකිරියා වා භවිස්සති. තස්ස මේ ගිලානභේසජ්ජං පරිභුත්තස්ස ආබාධෝ න අභිවඩ්ඪිස්සති, කාලංකිරියා න භවිස්සති. ඉමාහං, භන්තේ, අත්ථවසං සම්පස්සමානා ඉච්ඡාමි සංඝස්ස යාවජීවං ගිලානභේසජ්ජං දාතුං.
</Paragraph>

<Paragraph number="1662" book="vi-maha">
පුන චපරං, භන්තේ, භගවතා අන්ධකවින්දේ දසානිසංසේ සම්පස්සමානේන යාගු අනුඤ්ඤාතා. ත්‍යාහං, භන්තේ, ආනිසංසේ සම්පස්සමානා ඉච්ඡාමි සංඝස්ස යාවජීවං ධුවයාගුං දාතුං.
</Paragraph>

<Paragraph number="1663" book="vi-maha">
ඉධ, භන්තේ, භික්ඛුනියෝ අචිරවතියා නදියා වේසියාහි සද්ධිං නග්ගා ඒකතිත්ථේ නහායන්ති. තා, භන්තේ, වේසියා භික්ඛුනියෝ උප්පණ්ඩේසුං—  ‘කිං නු ඛෝ නාම තුම්හාකං, අය්‍යේ, දහරානං බ්‍රහ්මචරියං චිණ්ණේන, නනු නාම කාමා පරිභුඤ්ජිතබ්බා; යදා ජිණ්ණා භවිස්සථ තදා බ්‍රහ්මචරියං චරිස්සථ. ඒවං තුම්හාකං උභෝ අත්ථා පරිග්ගහිතා භවිස්සන්තී’ති. තා, භන්තේ, භික්ඛුනියෝ වේසියාහි උප්පණ්ඩියමානා මඞ්කූ අහේසුං. අසුචි, භන්තේ, මාතුගාමස්ස නග්ගියං ජේගුච්ඡං පටිකූලං. ඉමාහං, භන්තේ, අත්ථවසං සම්පස්සමානා ඉච්ඡාමි භික්ඛුනිසංඝස්ස යාවජීවං උදකසාටිකං දාතුන්”ති.
</Paragraph>

</Division>
<Division number="351" book="vi-maha">

<Paragraph number="1664" book="vi-maha">
“කිං පන ත්වං, විසාඛේ, ආනිසංසං සම්පස්සමානා තථාගතං අට්ඨ වරානි යාචසී”ති? “ඉධ, භන්තේ, දිසාසු වස්සංවුට්ඨා භික්ඛූ සාවත්ථිං ආගච්ඡිස්සන්ති භගවන්තං දස්සනාය. තේ භගවන්තං උපසඞ්කමිත්වා පුච්ඡිස්සන්ති—  ‘ඉත්ථන්නාමෝ, භන්තේ, භික්ඛු කාලඞ්කතෝ, තස්ස කා ගති කෝ අභිසම්පරායෝ’ති? තං භගවා බ්‍යාකරිස්සති සෝතාපත්තිඵලේ වා සකදාගාමිඵලේ වා අනාගාමිඵලේ වා අරහත්තේ වා. ත්‍යාහං උපසඞ්කමිත්වා පුච්ඡිස්සාමි—  ‘ආගතපුබ්බා නු ඛෝ, භන්තේ, තේන අය්‍යේන සාවත්ථී’ති? සචේ මේ වක්ඛන්ති—  ‘ආගතපුබ්බා තේන භික්ඛුනා සාවත්ථී’ති නිට්ඨමේත්ථ ගච්ඡිස්සාමි—  ‘නිස්සංසයං මේ පරිභුත්තං තේන අය්‍යේන වස්සිකසාටිකා වා ආගන්තුකභත්තං වා ගමිකභත්තං වා ගිලානභත්තං වා ගිලානුපට්ඨාකභත්තං වා ගිලානභේසජ්ජං වා ධුවයාගු වා’ති. තස්සා මේ තදනුස්සරන්තියා පාමුජ්ජං ජායිස්සති, පමුදිතාය පීති ජායිස්සති, පීතිමනාය කායෝ පස්සම්භිස්සති, පස්සද්ධකායා සුඛං වේදියිස්සාමි, සුඛිනියා චිත්තං සමාධියිස්සති. සා මේ භවිස්සති ඉන්ද්‍රියභාවනා බලභාවනා බෝජ්ඣඞ්ගභාවනා. ඉමාහං, භන්තේ, ආනිසංසං සම්පස්සමානා තථාගතං අට්ඨ වරානි යාචාමී”ති. “සාධු සාධු, විසාඛේ; සාධු ඛෝ ත්වං, විසාඛේ, ඉමං ආනිසංසං සම්පස්සමානා තථාගතං අට්ඨ වරානි යාචසි. අනුජානාමි තේ, විසාඛේ, අට්ඨ වරානී”ති. අථ ඛෝ භගවා විසාඛං මිගාරමාතරං ඉමාහි ගාථාහි අනුමෝදි—
</Paragraph>

<Paragraph number="1665" type="verses" book="vi-maha">
_“යා අන්නපානං දදතිප්පමෝදිතා,_  
_සීලූපපන්නා සුගතස්ස සාවිකා;_  
_දදාති දානං අභිභුය්‍ය මච්ඡරං,_  
_සෝවග්ගිකං සෝකනුදං සුඛාවහං._  

</Paragraph>

<Paragraph number="1666" type="verses" book="vi-maha">
_දිබ්බං සා ලභතේ ආයුං,_  
_ආගම්ම මග්ගං විරජං අනඞ්ගණං;_  
_සා පුඤ්ඤකාමා සුඛිනී අනාමයා,_  
_සග්ගම්හි කායම්හි චිරං පමෝදතී”ති._  

</Paragraph>

</Division>
<Division number="352" book="vi-maha">

<Paragraph number="1667" book="vi-maha">
අථ ඛෝ භගවා විසාඛං මිගාරමාතරං ඉමාහි ගාථාහි අනුමෝදිත්වා උට්ඨායාසනා පක්කාමි. අථ ඛෝ භගවා ඒතස්මිං නිදානේ ඒතස්මිං පකරණේ ධම්මිං කථං කත්වා භික්ඛූ ආමන්තේසි—  “අනුජානාමි, භික්ඛවේ, වස්සිකසාටිකං, ආගන්තුකභත්තං, ගමිකභත්තං, ගිලානභත්තං, ගිලානුපට්ඨාකභත්තං, ගිලානභේසජ්ජං, ධුවයාගුං, භික්ඛුනිසංඝස්ස උදකසාටිකන්”ති.

</Paragraph>
</Division>

<Paragraph number="1668" type="center" book="vi-maha">
විසාඛාභාණවාරෝ නිට්ඨිතෝ.
</Paragraph>