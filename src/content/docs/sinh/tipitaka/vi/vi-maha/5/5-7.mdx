---
title: "5.7 යානාදිපටික්ඛේප"
tableOfContents: false
sidebar:
  order: 10
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="253" book="vi-maha">

<Paragraph number="1165" book="vi-maha">
තේන ඛෝ පන සමයේන ඡබ්බග්ගියා භික්ඛූ යානේන යායන්ති, ඉත්ථියුත්තේනපි පුරිසන්තරේන, පුරිසයුත්තේනපි ඉත්ථන්තරේන. මනුස්සා උජ්ඣායන්ති ඛිය්‍යන්ති විපාචේන්ති—  “සේය්‍යථාපි ගඞ්ගාමහියායා”ති. භගවතෝ ඒතමත්ථං ආරෝචේසුං. “න, භික්ඛවේ, යානේන යායිතබ්බං. යෝ යායේය්‍ය, ආපත්ති දුක්කටස්සා”ති.
</Paragraph>

<Paragraph number="1166" book="vi-maha">
තේන ඛෝ පන සමයේන අඤ්ඤතරෝ භික්ඛු කෝසලේසු ජනපදේ සාවත්ථිං ගච්ඡන්තෝ භගවන්තං දස්සනාය අන්තරාමග්ගේ ගිලානෝ හෝති. අථ ඛෝ සෝ භික්ඛු මග්ගා ඕක්කම්ම අඤ්ඤතරස්මිං රුක්ඛමූලේ නිසීදි. මනුස්සා තං භික්ඛුං දිස්වා ඒතදවෝචුං—  “කහං, භන්තේ, අය්‍යෝ ගමිස්සතී”ති? “සාවත්ථිං ඛෝ අහං, ආවුසෝ, ගමිස්සාමි භගවන්තං දස්සනායා”ති. “ඒහි, භන්තේ, ගමිස්සාමා”ති. “නාහං, ආවුසෝ, සක්කෝමි, ගිලානෝම්හී”ති. “ඒහි, භන්තේ, යානං අභිරුහා”ති. “අලං, ආවුසෝ, පටික්ඛිත්තං භගවතා යානන්”ති කුක්කුච්චායන්තෝ යානං නාභිරුහි. අථ ඛෝ සෝ භික්ඛු සාවත්ථිං ගන්ත්වා භික්ඛූනං ඒතමත්ථං ආරෝචේසි. භික්ඛූ භගවතෝ ඒතමත්ථං ආරෝචේසුං. “අනුජානාමි, භික්ඛවේ, ගිලානස්ස යානන්”ති. අථ ඛෝ භික්ඛූනං ඒතදහෝසි—  “ඉත්ථියුත්තං නු ඛෝ පුරිසයුත්තං නු ඛෝ”ති? භගවතෝ ඒතමත්ථං ආරෝචේසුං. “අනුජානාමි, භික්ඛවේ, පුරිසයුත්තං හත්ථවට්ටකන්”ති.
</Paragraph>

<Paragraph number="1167" book="vi-maha">
තේන ඛෝ පන සමයේන අඤ්ඤතරස්ස භික්ඛුනෝ යානුග්ඝාතේන බාළ්හතරං අඵාසු අහෝසි. භගවතෝ ඒතමත්ථං ආරෝචේසුං. “අනුජානාමි, භික්ඛවේ, සිවිකං පාටඞ්කින්”ති.
</Paragraph>
</Division>