---
title: "5.2 දිගුණාදිඋපාහනපටික්ඛේප"
tableOfContents: false
sidebar:
  order: 5
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="245" book="vi-maha">

<Paragraph number="1147" book="vi-maha">
අථ ඛෝ භගවා භික්ඛූ ආමන්තේසි—  “ඒවං ඛෝ, භික්ඛවේ, කුලපුත්තා අඤ්ඤං බ්‍යාකරෝන්ති, අත්ථෝ ච වුත්තෝ, අත්තා ච අනුපනීතෝ. අථ ච පනිධේකච්චේ මෝඝපුරිසා හසමානකං මඤ්ඤේ අඤ්ඤං බ්‍යාකරෝන්ති, තේ පච්ඡා විඝාතං ආපජ්ජන්තී”ති. අථ ඛෝ භගවා ආයස්මන්තං සෝණං ආමන්තේසි—  “ත්වං ඛෝසි, සෝණ, සුඛුමාලෝ. අනුජානාමි තේ, සෝණ, ඒකපලාසිකං උපාහනන්”ති. “අහං ඛෝ, භන්තේ, අසීතිසකටවාහේ හිරඤ්ඤං ඕහාය අගාරස්මා අනගාරියං පබ්බජිතෝ, සත්තහත්ථිකඤ්ච අනීකං. අථාහං, භන්තේ, ඒකපලාසිකඤ්චේ උපාහනං පරිහරිස්සාමි, තස්ස මේ භවිස්සන්ති වත්තාරෝ ‘සෝණෝ කෝළිවිසෝ අසීතිසකටවාහේ හිරඤ්ඤං ඕහාය අගාරස්මා අනගාරියං පබ්බජිතෝ, සත්තහත්ථිකඤ්ච අනීකං. සෝ දානායං ඒකපලාසිකාසු උපාහනාසු සත්තෝ’ති. සචේ භගවා භික්ඛුසංඝස්ස අනුජානිස්සති අහම්පි පරිභුඤ්ජිස්සාමි; නෝ චේ භගවා භික්ඛුසංඝස්ස අනුජානිස්සති, අහම්පි න පරිභුඤ්ජිස්සාමී”ති. අථ ඛෝ භගවා ඒතස්මිං නිදානේ ඒතස්මිං පකරණේ ධම්මිං කථං කත්වා භික්ඛූ ආමන්තේසි—  “අනුජානාමි, භික්ඛවේ, ඒකපලාසිකං උපාහනං. න, භික්ඛවේ, දිගුණා උපාහනා ධාරේතබ්බා. න තිගුණා උපාහනා ධාරේතබ්බා. න ගුණඞ්ගුණූපාහනා ධාරේතබ්බා. යෝ ධාරේය්‍ය, ආපත්ති දුක්කටස්සා”ති.
</Paragraph>
</Division>