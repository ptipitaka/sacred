---
title: "5.1.1 සෝණස්සපබ්බජ්ජා"
tableOfContents: false
sidebar:
  order: 1
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="243" book="vi-maha">

<Paragraph number="1130" book="vi-maha">
අථ ඛෝ සෝණස්ස කෝළිවිසස්ස ඒතදහෝසි—  “යථා යථා ඛෝ අහං භගවතා ධම්මං දේසිතං ආජානාමි, නයිදං සුකරං අගාරං අජ්ඣාවසතා ඒකන්තපරිපුණ්ණං ඒකන්තපරිසුද්ධං සඞ්ඛලිඛිතං බ්‍රහ්මචරියං චරිතුං; යන්නූනාහං කේසමස්සුං ඕහාරේත්වා කාසායානි වත්ථානි අච්ඡාදේත්වා අගාරස්මා අනගාරියං පබ්බජේය්‍යන්”ති. අථ ඛෝ තානි අසීති ගාමිකසහස්සානි භගවතෝ භාසිතං අභිනන්දිත්වා අනුමෝදිත්වා උට්ඨායාසනා භගවන්තං අභිවාදේත්වා පදක්ඛිණං කත්වා පක්කමිංසු. අථ ඛෝ සෝණෝ කෝළිවිසෝ අචිරපක්කන්තේසු තේසු අසීතියා ගාමිකසහස්සේසු යේන භගවා තේනුපසඞ්කමි, උපසඞ්කමිත්වා භගවන්තං අභිවාදේත්වා ඒකමන්තං නිසීදි. ඒකමන්තං නිසින්නෝ ඛෝ සෝණෝ කෝළිවිසෝ භගවන්තං ඒතදවෝච—  “යථා යථාහං, භන්තේ, භගවතා ධම්මං දේසිතං ආජානාමි, නයිදං සුකරං අගාරං අජ්ඣාවසතා ඒකන්තපරිපුණ්ණං ඒකන්තපරිසුද්ධං සඞ්ඛලිඛිතං බ්‍රහ්මචරියං චරිතුං. ඉච්ඡාමහං, භන්තේ, කේසමස්සුං ඕහාරේත්වා කාසායානි වත්ථානි අච්ඡාදේත්වා අගාරස්මා අනගාරියං පබ්බජිතුං. පබ්බාජේතු මං, භන්තේ, භගවා”ති. අලත්ථ ඛෝ සෝණෝ කෝළිවිසෝ භගවතෝ සන්තිකේ පබ්බජ්ජං, අලත්ථ උපසම්පදං. අචිරුපසම්පන්නෝ ච පනායස්මා සෝණෝ සීතවනේ විහරති. තස්ස අච්චාරද්ධවීරියස්ස චඞ්කමතෝ පාදා භිජ්ජිංසු. චඞ්කමෝ ලෝහිතේන ඵුටෝ හෝති, සේය්‍යථාපි ගවාඝාතනං. අථ ඛෝ ආයස්මතෝ සෝණස්ස රහෝගතස්ස පටිසල්ලීනස්ස ඒවං චේතසෝ පරිවිතක්කෝ උදපාදි—  “යේ ඛෝ කේචි භගවතෝ සාවකා ආරද්ධවීරියා විහරන්ති, අහං තේසං අඤ්ඤතරෝ. අථ ච පන මේ නානුපාදාය ආසවේහි චිත්තං විමුච්චති. සංවිජ්ජන්ති ඛෝ පන මේ කුලේ භෝගා; සක්කා භෝගේ ච භුඤ්ජිතුං, පුඤ්ඤානි ච කාතුං. යන්නූනාහං හීනායාවත්තිත්වා භෝගේ ච භුඤ්ජේය්‍යං, පුඤ්ඤානි ච කරේය්‍යන්”ති. අථ ඛෝ භගවා ආයස්මතෝ සෝණස්ස චේතසා චේතෝපරිවිතක්කමඤ්ඤාය—  සේය්‍යථාපි නාම බලවා පුරිසෝ සමිඤ්ජිතං වා බාහං පසාරේය්‍ය, පසාරිතං වා බාහං සමිඤ්ජේය්‍ය; ඒවමේව—  ගිජ්ඣකූටේ පබ්බතේ අන්තරහිතෝ සීතවනේ පාතුරහෝසි.
</Paragraph>

<Paragraph number="1131" book="vi-maha">
අථ ඛෝ භගවා සම්බහුලේහි භික්ඛූහි සද්ධිං සේනාසනචාරිකං ආහිණ්ඩන්තෝ යේනායස්මතෝ සෝණස්ස චඞ්කමෝ තේනුපසඞ්කමි. අද්දසා ඛෝ භගවා ආයස්මතෝ සෝණස්ස චඞ්කමං ලෝහිතේන ඵුටං, දිස්වාන භික්ඛූ ආමන්තේසි—  “කස්ස න්වායං, භික්ඛවේ, චඞ්කමෝ ලෝහිතේන ඵුටෝ, සේය්‍යථාපි ගවාඝාතනන්”ති? “ආයස්මතෝ, භන්තේ, සෝණස්ස අච්චාරද්ධවීරියස්ස චඞ්කමතෝ පාදා භිජ්ජිංසු. තස්සායං චඞ්කමෝ ලෝහිතේන ඵුටෝ, සේය්‍යථාපි ගවාඝාතනන්”ති.
</Paragraph>

<Paragraph number="1132" book="vi-maha">
අථ ඛෝ භගවා යේනායස්මතෝ සෝණස්ස විහාරෝ තේනුපසඞ්කමි, උපසඞ්කමිත්වා පඤ්ඤත්තේ ආසනේ නිසීදි. ආයස්මාපි ඛෝ සෝණෝ භගවන්තං අභිවාදේත්වා ඒකමන්තං නිසීදි. ඒකමන්තං නිසින්නං ඛෝ ආයස්මන්තං සෝණං භගවා ඒතදවෝච—  “නනු තේ, සෝණ, රහෝගතස්ස පටිසල්ලීනස්ස ඒවං චේතසෝ පරිවිතක්කෝ උදපාදි—  ‘යේ ඛෝ කේචි භගවතෝ සාවකා ආරද්ධවීරියා විහරන්ති, අහං තේසං අඤ්ඤතරෝ. අථ ච පන මේ නානුපාදාය ආසවේහි චිත්තං විමුච්චති. සංවිජ්ජන්ති ඛෝ පන මේ කුලේ භෝගා; සක්කා භෝගේ ච භුඤ්ජිතුං, පුඤ්ඤානි ච කාතුං. යන්නූනාහං හීනායාවත්තිත්වා භෝගේ ච භුඤ්ජේය්‍යං, පුඤ්ඤානි ච කරේය්‍යන්’”ති? “ඒවං, භන්තේ”ති. “තං කිං මඤ්ඤසි, සෝණ, කුසලෝ ත්වං පුබ්බේ අගාරිකභූතෝ වීණාය තන්තිස්සරේ”ති? “ඒවං, භන්තේ”ති. “තං කිං මඤ්ඤසි, සෝණ, යදා තේ වීණාය තන්තියෝ අච්චායතා හෝන්ති, අපි නු තේ වීණා තස්මිං සමයේ සරවතී වා හෝති, කම්මඤ්ඤා වා”ති? “නෝ හේතං, භන්තේ”ති. “තං කිං මඤ්ඤසි, සෝණ, යදා තේ වීණාය තන්තියෝ අතිසිථිලා හෝන්ති, අපි නු තේ වීණා තස්මිං සමයේ සරවතී වා හෝති, කම්මඤ්ඤා වා”ති? “නෝ හේතං, භන්තේ”ති. “තං කිං මඤ්ඤසි, සෝණ, යදා තේ වීණාය තන්තියෝ නේව අච්චායතා හෝන්ති නාතිසිථිලා, සමේ ගුණේ පතිට්ඨිතා, අපි නු තේ වීණා තස්මිං සමයේ සරවතී වා හෝති, කම්මඤ්ඤා වා”ති? “ඒවං, භන්තේ”ති. “ඒවමේව ඛෝ, සෝණ, අච්චාරද්ධවීරියං උද්ධච්චාය සංවත්තති, අතිලීනවීරියං කෝසජ්ජාය සංවත්තති. තස්මාතිහ ත්වං, සෝණ, වීරියසමතං අධිට්ඨහ, ඉන්ද්‍රියානඤ්ච සමතං පටිවිජ්ඣ, තත්ථ ච නිමිත්තං ගණ්හාහී”ති. “ඒවං, භන්තේ”ති ඛෝ ආයස්මා සෝණෝ භගවතෝ පච්චස්සෝසි. අථ ඛෝ භගවා ආයස්මන්තං සෝණං ඉමිනා ඕවාදේන ඕවදිත්වා—  සේය්‍යථාපි නාම බලවා පුරිසෝ සමිඤ්ජිතං වා බාහං පසාරේය්‍ය, පසාරිතං වා බාහං සමිඤ්ජේය්‍ය; ඒවමේව—  සීතවනේ ආයස්මතෝ සෝණස්ස සම්මුඛේ අන්තරහිතෝ ගිජ්ඣකූටේ පබ්බතේ පාතුරහෝසි.
</Paragraph>

<Paragraph number="1133" book="vi-maha">
අථ ඛෝ ආයස්මා සෝණෝ අපරේන සමයේන වීරියසමතං අධිට්ඨාසි, ඉන්ද්‍රියානඤ්ච සමතං පටිවිජ්ඣි, තත්ථ ච නිමිත්තං අග්ගහේසි. අථ ඛෝ ආයස්මා සෝණෝ, ඒකෝ වූපකට්ඨෝ අප්පමත්තෝ ආතාපී පහිතත්තෝ විහරන්තෝ, න චිරස්සේව—  යස්සත්ථාය කුලපුත්තා සම්මදේව අගාරස්මා අනගාරියං පබ්බජන්ති, තදනුත්තරං—  බ්‍රහ්මචරියපරියෝසානං දිට්ඨේව ධම්මේ සයං අභිඤ්ඤා සච්ඡිකත්වා උපසම්පජ්ජ විහාසි. “ඛීණා ජාති, වුසිතං බ්‍රහ්මචරියං, කතං කරණීයං, නාපරං ඉත්ථත්තායා”ති අභිඤ්ඤාසි. අඤ්ඤතරෝ ච පනායස්මා සෝණෝ අරහතං අහෝසි.
</Paragraph>

</Division>
<Division number="244" book="vi-maha">

<Paragraph number="1134" book="vi-maha">
අථ ඛෝ ආයස්මතෝ සෝණස්ස අරහත්තප්පත්තස්ස ඒතදහෝසි—  “යන්නූනාහං භගවතෝ සන්තිකේ අඤ්ඤං බ්‍යාකරේය්‍යන්”ති. අථ ඛෝ ආයස්මා සෝණෝ යේන භගවා තේනුපසඞ්කමි, උපසඞ්කමිත්වා භගවන්තං අභිවාදේත්වා ඒකමන්තං නිසීදි. ඒකමන්තං නිසින්නෝ ඛෝ ආයස්මා සෝණෝ භගවන්තං ඒතදවෝච—  “යෝ සෝ, භන්තේ, භික්ඛු අරහං ඛීණාසවෝ වුසිතවා කතකරණීයෝ ඕහිතභාරෝ අනුප්පත්තසදත්ථෝ පරික්ඛීණභවසංයෝජනෝ සම්මදඤ්ඤාවිමුත්තෝ, සෝ ඡට්ඨානානි අධිමුත්තෝ හෝති—  නේක්ඛම්මාධිමුත්තෝ හෝති, පවිවේකාධිමුත්තෝ හෝති, අබ්‍යාපජ්ජාධිමුත්තෝ හෝති, උපාදානක්ඛයාධිමුත්තෝ හෝති, තණ්හක්ඛයාධිමුත්තෝ හෝති, අසම්මෝහාධිමුත්තෝ හෝති.
</Paragraph>

<Paragraph number="1135" book="vi-maha">
සියා ඛෝ පන, භන්තේ, ඉධේකච්චස්ස ආයස්මතෝ ඒවමස්ස—  ‘කේවලං සද්ධාමත්තකං නූන අයමායස්මා නිස්සාය නේක්ඛම්මාධිමුත්තෝ’ති, න ඛෝ පනේතං, භන්තේ, ඒවං දට්ඨබ්බං. ඛීණාසවෝ, භන්තේ, භික්ඛු, වුසිතවා, කතකරණීයෝ, කරණීයමත්තානං අසමනුපස්සන්තෝ කතස්ස වා පටිචයං ඛයා රාගස්ස වීතරාගත්තා නේක්ඛම්මාධිමුත්තෝ හෝති, ඛයා දෝසස්ස වීතදෝසත්තා නේක්ඛම්මාධිමුත්තෝ හෝති, ඛයා මෝහස්ස වීතමෝහත්තා නේක්ඛම්මාධිමුත්තෝ හෝති.
</Paragraph>

<Paragraph number="1136" book="vi-maha">
සියා ඛෝ පන, භන්තේ, ඉධේකච්චස්ස ආයස්මතෝ ඒවමස්ස—  ‘ලාභසක්කාරසිලෝකං නූන අයමායස්මා නිකාමයමානෝ පවිවේකාධිමුත්තෝ’ති. න ඛෝ පනේතං, භන්තේ, ඒවං දට්ඨබ්බං. ඛීණාසවෝ, භන්තේ, භික්ඛු, වුසිතවා, කතකරණීයෝ, කරණීයමත්තානං අසමනුපස්සන්තෝ කතස්ස වා පටිචයං, ඛයා රාගස්ස වීතරාගත්තා පවිවේකාධිමුත්තෝ හෝති, ඛයා දෝසස්ස වීතදෝසත්තා පවිවේකාධිමුත්තෝ හෝති, ඛයා මෝහස්ස වීතමෝහත්තා පවිවේකාධිමුත්තෝ හෝති.
</Paragraph>

<Paragraph number="1137" book="vi-maha">
සියා ඛෝ පන, භන්තේ, ඉධේකච්චස්ස ආයස්මතෝ ඒවමස්ස—  ‘සීලබ්බතපරාමාසං නූන අයමායස්මා සාරතෝ පච්චාගච්ඡන්තෝ අබ්‍යාපජ්ජාධිමුත්තෝ’ති. න ඛෝ පනේතං, භන්තේ, ඒවං දට්ඨබ්බං. ඛීණාසවෝ, භන්තේ, භික්ඛු, වුසිතවා, කතකරණීයෝ, කරණීයමත්තානං අසමනුපස්සන්තෝ කතස්ස වා පටිචයං, ඛයා රාගස්ස වීතරාගත්තා අබ්‍යාපජ්ජාධිමුත්තෝ හෝති, ඛයා දෝසස්ස වීතදෝසත්තා අබ්‍යාපජ්ජාධිමුත්තෝ හෝති, ඛයා මෝහස්ස වීතමෝහත්තා අබ්‍යාපජ්ජාධිමුත්තෝ හෝති.
</Paragraph>

<Paragraph number="1138" book="vi-maha">
ඛයා රාගස්ස වීතරාගත්තා උපාදානක්ඛයාධිමුත්තෝ හෝති, ඛයා දෝසස්ස වීතදෝසත්තා උපාදානක්ඛයාධිමුත්තෝ හෝති, ඛයා මෝහස්ස වීතමෝහත්තා උපාදානක්ඛයාධිමුත්තෝ හෝති.
</Paragraph>

<Paragraph number="1139" book="vi-maha">
ඛයා රාගස්ස වීතරාගත්තා තණ්හක්ඛයාධිමුත්තෝ හෝති, ඛයා දෝසස්ස වීතදෝසත්තා තණ්හක්ඛයාධිමුත්තෝ හෝති, ඛයා මෝහස්ස වීතමෝහත්තා තණ්හක්ඛයාධිමුත්තෝ හෝති.
</Paragraph>

<Paragraph number="1140" book="vi-maha">
ඛයා රාගස්ස වීතරාගත්තා අසම්මෝහාධිමුත්තෝ හෝති, ඛයා දෝසස්ස වීතදෝසත්තා අසම්මෝහාධිමුත්තෝ හෝති, ඛයා මෝහස්ස වීතමෝහත්තා අසම්මෝහාධිමුත්තෝ හෝති.
</Paragraph>

<Paragraph number="1141" book="vi-maha">
ඒවං සම්මා විමුත්තචිත්තස්ස, භන්තේ, භික්ඛුනෝ භුසා චේපි චක්ඛුවිඤ්ඤේය්‍යා රූපා චක්ඛුස්ස ආපාථං ආගච්ඡන්ති, නේවස්ස චිත්තං පරියාදියන්ති. අමිස්සීකතමේවස්ස චිත්තං හෝති, ඨිතං ආනේඤ්ජප්පත්තං, වයඤ්චස්සානුපස්සති. භුසා චේපි සෝතවිඤ්ඤේය්‍යා සද්දා …පේ…  ඝානවිඤ්ඤේය්‍යා ගන්ධා…  ජිව්හාවිඤ්ඤේය්‍යා රසා…  කායවිඤ්ඤේය්‍යා ඵෝට්ඨබ්බා…  මනෝවිඤ්ඤේය්‍යා ධම්මා මනස්ස ආපාථං ආගච්ඡන්ති, නේවස්ස චිත්තං පරියාදියන්ති; අමිස්සීකතමේවස්ස චිත්තං හෝති, ඨිතං ආනේඤ්ජප්පත්තං, වයඤ්චස්සානුපස්සති. සේය්‍යථාපි, භන්තේ, සේලෝ පබ්බතෝ අච්ඡිද්දෝ අසුසිරෝ ඒකග්ඝනෝ, පුරත්ථිමාය චේපි දිසාය ආගච්ඡේය්‍ය භුසා වාතවුට්ඨි, නේව නං සඞ්කම්පේය්‍ය න සම්පකම්පේය්‍ය න සම්පවේධේය්‍ය; පච්ඡිමාය චේපි දිසාය ආගච්ඡේය්‍ය භුසා වාතවුට්ඨි …පේ…  උත්තරාය චේපි දිසාය …පේ…  දක්ඛිණාය චේපි දිසාය ආගච්ඡේය්‍ය භුසා වාතවුට්ඨි, නේව නං සඞ්කම්පේය්‍ය න සම්පකම්පේය්‍ය න සම්පවේධේය්‍ය; ඒවමේව ඛෝ, භන්තේ, ඒවං සම්මා විමුත්තචිත්තස්ස භික්ඛුනෝ භුසා චේපි චක්ඛුවිඤ්ඤේය්‍යා රූපා චක්ඛුස්ස ආපාථං ආගච්ඡන්ති, නේවස්ස චිත්තං පරියාදියන්ති; අමිස්සීකතමේවස්ස චිත්තං හෝති, ඨිතං ආනේඤ්ජප්පත්තං, වයඤ්චස්සානුපස්සති. භුසා චේපි සෝතවිඤ්ඤේය්‍යා සද්දා …පේ…  ඝානවිඤ්ඤේය්‍යා ගන්ධා…  ජිව්හාවිඤ්ඤේය්‍යා රසා…  කායවිඤ්ඤේය්‍යා ඵෝට්ඨබ්බා…  මනෝවිඤ්ඤේය්‍යා ධම්මා මනස්ස ආපාථං ආගච්ඡන්ති, නේවස්ස චිත්තං පරියාදියන්ති; අමිස්සීකතමේවස්ස චිත්තං හෝති, ඨිතං ආනේඤ්ජප්පත්තං, වයඤ්චස්සානුපස්සතී”ති.
</Paragraph>

<Paragraph number="1142" type="verses" book="vi-maha">
_නේක්ඛම්මං අධිමුත්තස්ස,_  
_පවිවේකඤ්ච චේතසෝ;_  
_අබ්‍යාපජ්ජාධිමුත්තස්ස,_  
උපාදානක්ඛයස්ස ච._  

</Paragraph>

<Paragraph number="1143" type="verses" book="vi-maha">
_තණ්හක්ඛයාධිමුත්තස්ස,_  
_අසම්මෝහඤ්ච චේතසෝ;_  
_දිස්වා ආයතනුප්පාදං,_  
_සම්මා චිත්තං විමුච්චති._  

</Paragraph>

<Paragraph number="1144" type="verses" book="vi-maha">
_තස්ස සම්මාවිමුත්තස්ස,_  
_සන්තචිත්තස්ස භික්ඛුනෝ;_  
_කතස්ස පටිචයෝ නත්ථි,_  
_කරණීයං න විජ්ජති._  

</Paragraph>

<Paragraph number="1145" type="verses" book="vi-maha">
_සේලෝ යථා ඒකග්ඝනෝ,_  
_වාතේන න සමීරති;_  
_ඒවං රූපා රසා සද්දා,_  
_ගන්ධා ඵස්සා ච කේවලා._  

</Paragraph>

<Paragraph number="1146" type="verses" book="vi-maha">
ඉට්ඨා ධම්මා අනිට්ඨා ච,_  
_න පවේධේන්ති තාදිනෝ;_  
_ඨිතං චිත්තං විප්පමුත්තං,_  
_වයඤ්චස්සානුපස්සතීති._
</Paragraph>
</Division>