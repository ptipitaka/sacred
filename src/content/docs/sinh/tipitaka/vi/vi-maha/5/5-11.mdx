---
title: "5.11 සෝණකුටිකණ්ණවත්ථු"
tableOfContents: false
sidebar:
  order: 3
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="257" book="vi-maha">

<Paragraph number="1176" book="vi-maha">
තේන ඛෝ පන සමයේන ආයස්මා මහාකච්චානෝ අවන්තීසු විහරති කුරරඝරේ පපතකේ පබ්බතේ. තේන ඛෝ පන සමයේන සෝණෝ උපාසකෝ කුටිකණ්ණෝ ආයස්මතෝ මහාකච්චානස්ස උපට්ඨාකෝ හෝති.
</Paragraph>

<Paragraph number="1177" book="vi-maha">
අථ ඛෝ සෝණෝ උපාසකෝ කුටිකණ්ණෝ යේනායස්මා මහාකච්චානෝ තේනුපසඞ්කමි, උපසඞ්කමිත්වා ආයස්මන්තං මහාකච්චානං අභිවාදේත්වා ඒකමන්තං නිසීදි. ඒකමන්තං නිසින්නෝ ඛෝ සෝණෝ උපාසකෝ කුටිකණ්ණෝ ආයස්මන්තං මහාකච්චානං ඒතදවෝච—  “යථා යථාහං, භන්තේ, අය්‍යේන මහාකච්චානේන ධම්මං දේසිතං ආජානාමි, නයිදං සුකරං අගාරං අජ්ඣාවසතා ඒකන්තපරිපුණ්ණං ඒකන්තපරිසුද්ධං සඞ්ඛලිඛිතං බ්‍රහ්මචරියං චරිතුං. ඉච්ඡාමහං, භන්තේ, කේසමස්සුං ඕහාරේත්වා කාසායානි වත්ථානි අච්ඡාදේත්වා අගාරස්මා අනගාරියං පබ්බජිතුං. පබ්බාජේතු මං, භන්තේ, අය්‍යෝ මහාකච්චානෝ”ති. ( ) “දුක්කරං ඛෝ, සෝණ, යාවජීවං ඒකසේය්‍යං ඒකභත්තං බ්‍රහ්මචරියං චරිතුං. ඉඞ්ඝ ත්වං, සෝණ, තත්ථේව අගාරිකභූතෝ බුද්ධානං සාසනං අනුයුඤ්ජ, කාලයුත්තං ඒකසේය්‍යං ඒකභත්තං බ්‍රහ්මචරියන්”ති. අථ ඛෝ සෝණස්ස උපාසකස්ස කුටිකණ්ණස්ස යෝ අහෝසි පබ්බජ්ජාභිසඞ්ඛාරෝ සෝ පටිප්පස්සම්භි.
</Paragraph>

<Paragraph number="1178" book="vi-maha">
දුතියම්පි ඛෝ සෝණෝ උපාසකෝ කුටිකණ්ණෝ …පේ…  තතියම්පි ඛෝ සෝණෝ උපාසකෝ කුටිකණ්ණෝ යේනායස්මා මහාකච්චානෝ තේනුපසඞ්කමි, උපසඞ්කමිත්වා ආයස්මන්තං මහාකච්චානං අභිවාදේත්වා ඒකමන්තං නිසීදි. ඒකමන්තං නිසින්නෝ ඛෝ සෝණෝ උපාසකෝ කුටිකණ්ණෝ ආයස්මන්තං මහාකච්චානං ඒතදවෝච—  “යථා යථාහං, භන්තේ, අය්‍යේන මහාකච්චානේන ධම්මං දේසිතං ආජානාමි, නයිදං සුකරං අගාරං අජ්ඣාවසතා ඒකන්තපරිපුණ්ණං ඒකන්තපරිසුද්ධං සඞ්ඛලිඛිතං බ්‍රහ්මචරියං චරිතුං. ඉච්ඡාමහං, භන්තේ, කේසමස්සුං ඕහාරේත්වා කාසායානි වත්ථානි අච්ඡාදේත්වා අගාරස්මා අනගාරියං පබ්බජිතුං. පබ්බාජේතු මං, භන්තේ, අය්‍යෝ මහාකච්චානෝ”ති. අථ ඛෝ ආයස්මා මහාකච්චානෝ සෝණං උපාසකං කුටිකණ්ණං පබ්බාජේසි. තේන ඛෝ පන සමයේන අවන්තිදක්ඛිණාපථෝ අප්පභික්ඛුකෝ හෝති. අථ ඛෝ ආයස්මා මහාකච්චානෝ තිණ්ණං වස්සානං අච්චයේන කිච්ඡේන කසිරේන තතෝ තතෝ දසවග්ගං භික්ඛුසංඝං සන්නිපාතාපේත්වා ආයස්මන්තං සෝණං උපසම්පාදේසි.
</Paragraph>
</Division>