---
title: "5.9 සබ්බචම්මපටික්ඛේප"
tableOfContents: false
sidebar:
  order: 12
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="255" book="vi-maha">

<Paragraph number="1169" book="vi-maha">
තේන ඛෝ පන සමයේන ඡබ්බග්ගියා භික්ඛූ—  “භගවතා උච්චාසයනමහාසයනානි පටික්ඛිත්තානීති—  මහාචම්මානි ධාරේන්ති, සීහචම්මං බ්‍යග්ඝචම්මං දීපිචම්මං. තානි මඤ්චප්පමාණේනපි ඡින්නානි හෝන්ති, පීඨප්පමාණේනපි ඡින්නානි හෝන්ති, අන්තෝපි මඤ්චේ පඤ්ඤත්තානි හෝන්ති, බහිපි මඤ්චේ පඤ්ඤත්තානි හෝන්ති, අන්තෝපි පීඨේ පඤ්ඤත්තානි හෝන්ති, බහිපි පීඨේ පඤ්ඤත්තානි හෝන්ති. මනුස්සා විහාරචාරිකං ආහිණ්ඩන්තා පස්සිත්වා උජ්ඣායන්ති ඛිය්‍යන්ති විපාචේන්ති—  “සේය්‍යථාපි ගිහී කාමභෝගිනෝ”ති. භගවතෝ ඒතමත්ථං ආරෝචේසුං. “න, භික්ඛවේ, මහාචම්මානි ධාරේතබ්බානි, සීහචම්මං බ්‍යග්ඝචම්මං දීපිචම්මං. යෝ ධාරේය්‍ය, ආපත්ති දුක්කටස්සා”ති.
</Paragraph>

<Paragraph number="1170" book="vi-maha">
තේන ඛෝ පන සමයේන ඡබ්බග්ගියා භික්ඛූ—  “භගවතා මහාචම්මානි පටික්ඛිත්තානී”ති—  ගෝචම්මානි ධාරේන්ති. තානි මඤ්චප්පමාණේනපි ඡින්නානි හෝන්ති, පීඨප්පමාණේනපි ඡින්නානි හෝන්ති, අන්තෝපි මඤ්චේ පඤ්ඤත්තානි හෝන්ති, බහිපි මඤ්චේ පඤ්ඤත්තානි හෝන්ති, අන්තෝපි පීඨේ පඤ්ඤත්තානි හෝන්ති, බහිපි පීඨේ පඤ්ඤත්තානි හෝන්ති. අඤ්ඤතරෝපි පාපභික්ඛු අඤ්ඤතරස්ස පාපුපාසකස්ස කුලූපකෝ හෝති. අථ ඛෝ සෝ පාපභික්ඛු පුබ්බණ්හසමයං නිවාසේත්වා පත්තචීවරමාදාය යේන තස්ස පාපුපාසකස්ස නිවේසනං තේනුපසඞ්කමි, උපසඞ්කමිත්වා පඤ්ඤත්තේ ආසනේ නිසීදි. අථ ඛෝ සෝ පාපුපාසකෝ යේන සෝ පාපභික්ඛු තේනුපසඞ්කමි, උපසඞ්කමිත්වා තං පාපභික්ඛුං අභිවාදේත්වා ඒකමන්තං නිසීදි. තේන ඛෝ පන සමයේන තස්ස පාපුපාසකස්ස වච්ඡකෝ හෝති තරුණකෝ අභිරූපෝ දස්සනීයෝ පාසාදිකෝ චිත්‍රෝ, සේය්‍යථාපි දීපිච්ඡාපෝ. අථ ඛෝ සෝ පාපභික්ඛු තං වච්ඡකං සක්කච්චං උපනිජ්ඣායති. අථ ඛෝ සෝ පාපුපාසකෝ තං පාපභික්ඛුං ඒතදවෝච—  “කිස්ස, භන්තේ, අය්‍යෝ ඉමං වච්ඡකං සක්කච්චං උපනිජ්ඣායතී”ති? “අත්ථෝ මේ, ආවුසෝ, ඉමස්ස වච්ඡකස්ස චම්මේනා”ති. අථ ඛෝ සෝ පාපුපාසකෝ තං වච්ඡකං වධිත්වා චම්මං විධුනිත්වා තස්ස පාපභික්ඛුනෝ පාදාසි. අථ ඛෝ සෝ පාපභික්ඛු තං චම්මං සඞ්ඝාටියා පටිච්ඡාදේත්වා අගමාසි. අථ ඛෝ සා ගාවී වච්ඡගිද්ධිනී තං පාපභික්ඛුං පිට්ඨිතෝ පිට්ඨිතෝ අනුබන්ධි. භික්ඛූ ඒවමාහංසු—  “කිස්ස ත්‍යායං, ආවුසෝ, ගාවී පිට්ඨිතෝ පිට්ඨිතෝ අනුබන්ධී”ති? “අහම්පි ඛෝ, ආවුසෝ, න ජානාමි කේන ම්‍යායං ගාවී පිට්ඨිතෝ පිට්ඨිතෝ අනුබන්ධී”ති. තේන ඛෝ පන සමයේන තස්ස පාපභික්ඛුනෝ සඞ්ඝාටි ලෝහිතේන මක්ඛිතා හෝති. භික්ඛූ ඒවමාහංසු—  “අයං පන තේ, ආවුසෝ, සඞ්ඝාටි කිං කතා”ති? අථ ඛෝ සෝ පාපභික්ඛු භික්ඛූනං ඒතමත්ථං ආරෝචේසි. “කිං පන ත්වං, ආවුසෝ, පාණාතිපාතේ සමාදපේසී”ති? “ඒවමාවුසෝ”ති. යේ තේ භික්ඛූ අප්පිච්ඡා තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම භික්ඛු පාණාතිපාතේ සමාදපේස්සති, නනු භගවතා අනේකපරියායේන පාණාතිපාතෝ ගරහිතෝ, පාණාතිපාතා වේරමණී පසත්ථා”ති. අථ ඛෝ තේ භික්ඛූ භගවතෝ ඒතමත්ථං ආරෝචේසුං.
</Paragraph>

<Paragraph number="1171" book="vi-maha">
අථ ඛෝ භගවා ඒතස්මිං නිදානේ ඒතස්මිං පකරණේ භික්ඛුසංඝං සන්නිපාතාපේත්වා තං පාපභික්ඛුං පටිපුච්ඡි—  “සච්චං කිර ත්වං, භික්ඛු, පාණාතිපාතේ සමාදපේසී”ති? “සච්චං, භගවා”ති …පේ…  කථඤ්හි නාම ත්වං, මෝඝපුරිස, පාණාතිපාතේ සමාදපේස්සසි, නනු මයා, මෝඝපුරිස, අනේකපරියායේන පාණාතිපාතෝ ගරහිතෝ, පාණාතිපාතා වේරමණී පසත්ථා. නේතං, මෝඝපුරිස, අප්පසන්නානං වා පසාදාය …පේ…  විගරහිත්වා ධම්මිං කථං කත්වා භික්ඛූ ආමන්තේසි—  “න, භික්ඛවේ, පාණාතිපාතේ සමාදපේතබ්බං. යෝ සමාදපේය්‍ය, යථාධම්මෝ කාරේතබ්බෝ. න, භික්ඛවේ, ගෝචම්මං ධාරේතබ්බං. යෝ ධාරේය්‍ය, ආපත්ති දුක්කටස්ස. න ච, භික්ඛවේ, කිඤ්චි චම්මං ධාරේතබ්බං. යෝ ධාරේය්‍ය, ආපත්ති දුක්කටස්සා”ති.
</Paragraph>
</Division>