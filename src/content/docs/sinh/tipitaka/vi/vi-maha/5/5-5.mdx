---
title: "5.5 අජ්ඣාරාමේඋපාහනපටික්ඛේප"
tableOfContents: false
sidebar:
  order: 8
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="248" book="vi-maha">

<Paragraph number="1153" book="vi-maha">
තේන ඛෝ පන සමයේන භගවා අජ්ඣෝකාසේ අනුපාහනෝ චඞ්කමති. “සත්ථා අනුපාහනෝ චඞ්කමතී”ති—  ථේරාපි භික්ඛූ අනුපාහනා චඞ්කමන්ති. ඡබ්බග්ගියා භික්ඛූ, සත්ථරි අනුපාහනේ චඞ්කමමානේ, ථේරේසුපි භික්ඛූසු අනුපාහනේසු චඞ්කමමානේසු, සෞපාහනා චඞ්කමන්ති. යේ තේ භික්ඛූ අප්පිච්ඡා …පේ…  තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම ඡබ්බග්ගියා භික්ඛූ, සත්ථරි අනුපාහනේ චඞ්කමමානේ, ථේරේසුපි භික්ඛූසු අනුපාහනේසු චඞ්කමමානේසු, සෞපාහනා චඞ්කමිස්සන්තී”ති. අථ ඛෝ තේ භික්ඛූ භගවතෝ ඒතමත්ථං ආරෝචේසුං …පේ…  “සච්චං කිර, භික්ඛවේ, ඡබ්බග්ගියා භික්ඛූ, සත්ථරි අනුපාහනේ චඞ්කමමානේ, ථේරේසුපි භික්ඛූසු අනුපාහනේසු චඞ්කමමානේසු, සෞපාහනා චඞ්කමන්තී”ති? “සච්චං, භගවා”ති. විගරහි බුද්ධෝ භගවා …පේ…  කථඤ්හි නාම තේ, භික්ඛවේ, මෝඝපුරිසා, සත්ථරි අනුපාහනේ චඞ්කමමානේ, ථේරේසුපි භික්ඛූසු අනුපාහනේසු චඞ්කමමානේසු, සෞපාහනා චඞ්කමිස්සන්ති. ඉමේ හි නාම, භික්ඛවේ, ගිහී ඕදාතවත්ථවසනකා අභිජීවනිකස්ස සිප්පස්ස කාරණා ආචරියේසු සගාරවා සප්පතිස්සා සභාගවුත්තිකා විහරිස්සන්ති. ඉධ ඛෝ තං, භික්ඛවේ, සෝභේථ, යං තුම්හේ ඒවං ස්වාක්ඛාතේ ධම්මවිනයේ පබ්බජිතා සමානා ආචරියේසු ආචරියමත්තේසු උපජ්ඣායේසු උපජ්ඣායමත්තේසු අගාරවා අප්පතිස්සා අසභාගවුත්තිකා විහරේය්‍යාථ. නේතං, භික්ඛවේ, අප්පසන්නානං වා පසාදාය …පේ…  විගරහිත්වා …පේ…  ධම්මිං කථං කත්වා භික්ඛූ ආමන්තේසි—  “න, භික්ඛවේ, ආචරියේසු ආචරියමත්තේසු උපජ්ඣායේසු උපජ්ඣායමත්තේසු අනුපාහනේසු චඞ්කමමානේසු සෞපාහනේන චඞ්කමිතබ්බං. යෝ චඞ්කමේය්‍ය, ආපත්ති දුක්කටස්ස. න ච, භික්ඛවේ, අජ්ඣාරාමේ උපාහනා ධාරේතබ්බා. යෝ ධාරේය්‍ය, ආපත්ති දුක්කටස්සා”ති.
</Paragraph>

</Division>
<Division number="249" book="vi-maha">

<Paragraph number="1154" book="vi-maha">
තේන ඛෝ පන සමයේන අඤ්ඤතරස්ස භික්ඛුනෝ පාදඛිලාබාධෝ හෝති. තං භික්ඛූ පරිග්ගහේත්වා උච්චාරම්පි පස්සාවම්පි නික්ඛාමේන්ති. අද්දසා ඛෝ භගවා සේනාසනචාරිකං ආහිණ්ඩන්තෝ තේ භික්ඛූ තං භික්ඛුං පරිග්ගහේත්වා උච්චාරම්පි පස්සාවම්පි නික්ඛාමේන්තේ, දිස්වාන යේන තේ භික්ඛූ තේනුපසඞ්කමි, උපසඞ්කමිත්වා තේ භික්ඛූ ඒතදවෝච—  “කිං ඉමස්ස, භික්ඛවේ, භික්ඛුනෝ ආබාධෝ”ති? “ඉමස්ස, භන්තේ, ආයස්මතෝ පාදඛිලාබාධෝ; ඉමං මයං පරිග්ගහේත්වා උච්චාරම්පි පස්සාවම්පි නික්ඛාමේමා”ති. අථ ඛෝ භගවා ඒතස්මිං නිදානේ ඒතස්මිං පකරණේ ධම්මිං කථං කත්වා භික්ඛූ ආමන්තේසි—  “අනුජානාමි, භික්ඛවේ, යස්ස පාදා වා දුක්ඛා, පාදා වා ඵලිතා, පාදඛිලෝ වා ආබාධෝ උපාහනං ධාරේතුන්”ති.
</Paragraph>

<Paragraph number="1155" book="vi-maha">
තේන ඛෝ පන සමයේන භික්ඛූ අධෝතේහි පාදේහි මඤ්චම්පි පීඨම්පි අභිරුහන්ති; චීවරම්පි සේනාසනම්පි දුස්සති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, ‘ඉදානි මඤ්චං වා පීඨං වා අභිරුහිස්සාමී’ති උපාහනං ධාරේතුන්”ති.
</Paragraph>

<Paragraph number="1156" book="vi-maha">
තේන ඛෝ පන සමයේන භික්ඛූ රත්තියා උපෝසථග්ගම්පි සන්නිසජ්ජම්පි ගච්ඡන්තා අන්ධකාරේ ඛාණුම්පි කණ්ටකම්පි අක්කමන්ති; පාදා දුක්ඛා හෝන්ති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, අජ්ඣාරාමේ උපාහනං ධාරේතුං, උක්කං, පදීපං, කත්තරදණ්ඩන්”ති.
</Paragraph>
</Division>