---
title: "5.12 මහාකච්චානස්සපඤ්චවරපරිදස්සන"
tableOfContents: false
sidebar:
  order: 4
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="258" book="vi-maha">

<Paragraph number="1179" book="vi-maha">
අථ ඛෝ ආයස්මතෝ සෝණස්ස වස්සංවුට්ඨස්ස රහෝගතස්ස පටිසල්ලීනස්ස ඒවං චේතසෝ පරිවිතක්කෝ උදපාදි—  “සුතෝයේව ඛෝ මේ සෝ භගවා ඒදිසෝ ච ඒදිසෝ චාති, න ච මයා සම්මුඛා දිට්ඨෝ, ගච්ඡේය්‍යාහං තං භගවන්තං දස්සනාය අරහන්තං සම්මාසම්බුද්ධං, සචේ මං උපජ්ඣායෝ අනුජානේය්‍යා”ති. අථ ඛෝ ආයස්මා සෝණෝ සායන්හසමයං පටිසල්ලානා වුට්ඨිතෝ යේනායස්මා මහාකච්චානෝ තේනුපසඞ්කමි, උපසඞ්කමිත්වා ආයස්මන්තං මහාකච්චානං අභිවාදේත්වා ඒකමන්තං නිසීදි. ඒකමන්තං නිසින්නෝ ඛෝ ආයස්මා සෝණෝ ආයස්මන්තං මහාකච්චානං ඒතදවෝච—  “ඉධ මය්හං, භන්තේ, රහෝගතස්ස පටිසල්ලීනස්ස ඒවං චේතසෝ පරිවිතක්කෝ උදපාදි—  ‘සුතෝයේව ඛෝ මේ සෝ භගවා ඒදිසෝ ච ඒදිසෝ චාති, න ච මයා සම්මුඛා දිට්ඨෝ, ගච්ඡේය්‍යාහං තං භගවන්තං දස්සනාය අරහන්තං සම්මාසම්බුද්ධං, සචේ මං උපජ්ඣායෝ අනුජානේය්‍යා’ති; ගච්ඡේය්‍යාහං, භන්තේ, තං භගවන්තං දස්සනාය අරහන්තං සම්මාසම්බුද්ධං, සචේ මං උපජ්ඣායෝ අනුජානාතී”ති. “සාධු සාධු, සෝණ. ගච්ඡ ත්වං, සෝණ, තං භගවන්තං දස්සනාය අරහන්තං සම්මාසම්බුද්ධං. දක්ඛිස්සසි ත්වං, සෝණ, තං භගවන්තං පාසාදිකං පසාදනීයං සන්තින්ද්‍රියං සන්තමානසං උත්තමදමථසමථං අනුප්පත්තං දන්තං ගුත්තං යතින්ද්‍රියං නාගං. තේන හි ත්වං, සෝණ, මම වචනේන භගවතෝ පාදේ සිරසා වන්ද—  ‘උපජ්ඣායෝ මේ, භන්තේ, ආයස්මා මහාකච්චානෝ භගවතෝ පාදේ සිරසා වන්දතී’ති. ඒවඤ්ච වදේහි—  ‘අවන්තිදක්ඛිණාපථෝ, භන්තේ, අප්පභික්ඛුකෝ, තිණ්ණං මේ වස්සානං අච්චයේන කිච්ඡේන කසිරේන තතෝ තතෝ දසවග්ගං භික්ඛුසංඝං සන්නිපාතාපේත්වා උපසම්පදං අලත්ථං; අප්පේව නාම භගවා අවන්තිදක්ඛිණාපථේ අප්පතරේන ගණේන උපසම්පදං අනුජානේය්‍ය. අවන්තිදක්ඛිණාපථේ, භන්තේ, කණ්හුත්තරා භූමි ඛරා ගෝකණ්ටකහතා; අප්පේව නාම භගවා අවන්තිදක්ඛිණාපථේ ගුණඞ්ගුණූපාහනං අනුජානේය්‍ය. අවන්තිදක්ඛිණාපථේ, භන්තේ, නහානගරුකා මනුස්සා උදකසුද්ධිකා; අප්පේව නාම භගවා අවන්තිදක්ඛිණාපථේ ධුවනහානං අනුජානේය්‍ය. අවන්තිදක්ඛිණාපථේ, භන්තේ, චම්මානි අත්ථරණානි, ඒළකචම්මං අජචම්මං මිගචම්මං. සේය්‍යථාපි, භන්තේ, මජ්ඣිමේසු ජනපදේසු ඒරගූ මෝරගූ මජ්ජාරූ ජන්තූ; ඒවමේව ඛෝ, භන්තේ, අවන්තිදක්ඛිණාපථේ චම්මානි අත්ථරණානි, ඒළකචම්මං අජචම්මං මිගචම්මං; අප්පේව නාම භගවා අවන්තිදක්ඛිණාපථේ චම්මානි අත්ථරණානි අනුජානේය්‍ය, ඒළකචම්මං අජචම්මං මිගචම්මං. ඒතරහි, භන්තේ, මනුස්සා නිස්සීමගතානං භික්ඛූනං චීවරං දේන්ති—  “ඉමං චීවරං ඉත්ථන්නාමස්ස දේමා”ති. තේ ආගන්ත්වා ආරෝචේන්ති—  “ඉත්ථන්නාමේහි තේ, ආවුසෝ, මනුස්සේහි චීවරං දින්නන්”ති තේ කුක්කුච්චායන්තා න සාදියන්ති—  “මා නෝ නිස්සග්ගියං අහෝසී”ති; අප්පේව නාම භගවා චීවරේ පරියායං ආචික්ඛේය්‍යා’”ති. “ඒවං, භන්තේ”ති ඛෝ ආයස්මා සෝණෝ ආයස්මතෝ මහාකච්චානස්ස පටිස්සුත්වා උට්ඨායාසනා ආයස්මන්තං මහාකච්චානං අභිවාදේත්වා පදක්ඛිණං කත්වා සේනාසනං සංසාමේත්වා පත්තචීවරමාදාය යේන සාවත්ථි තේන පක්කාමි. අනුපුබ්බේන යේන සාවත්ථි ජේතවනං අනාථපිණ්ඩිකස්ස ආරාමෝ යේන භගවා තේනුපසඞ්කමි, උපසඞ්කමිත්වා භගවන්තං අභිවාදේත්වා ඒකමන්තං නිසීදි.
</Paragraph>

<Paragraph number="1180" book="vi-maha">
අථ ඛෝ භගවා ආයස්මන්තං ආනන්දං ආමන්තේසි—  “ඉමස්ස, ආනන්ද, ආගන්තුකස්ස භික්ඛුනෝ සේනාසනං පඤ්ඤාපේහී”ති. අථ ඛෝ ආයස්මා ආනන්දෝ—  “යස්ස ඛෝ මං භගවා ආණාපේති, ‘ඉමස්ස, ආනන්ද, ආගන්තුකස්ස භික්ඛුනෝ සේනාසනං පඤ්ඤාපේහී’ති, ඉච්ඡති භගවා තේන භික්ඛුනා සද්ධිං ඒකවිහාරේ වත්ථුං, ඉච්ඡති භගවා ආයස්මතා සෝණේන සද්ධිං ඒකවිහාරේ වත්ථුන්”ති—  යස්මිං විහාරේ භගවා විහරති තස්මිං විහාරේ ආයස්මතෝ සෝණස්ස සේනාසනං පඤ්ඤාපේසි.
</Paragraph>

<Paragraph number="1181" book="vi-maha">
අථ ඛෝ භගවා බහුදේව රත්තිං අජ්ඣෝකාසේ වීතිනාමේත්වා විහාරං පාවිසි. ආයස්මාපි ඛෝ සෝණෝ බහුදේව රත්තිං අජ්ඣෝකාසේ වීතිනාමේත්වා විහාරං පාවිසි. අථ ඛෝ භගවා රත්තියා පච්චූසසමයං පච්චුට්ඨාය ආයස්මන්තං සෝණං අජ්ඣේසි—  “පටිභාතු තං, භික්ඛු, ධම්මෝ භාසිතුන්”ති. “ඒවං, භන්තේ”ති ඛෝ ආයස්මා සෝණෝ භගවතෝ පටිස්සුණිත්වා සබ්බානේව අට්ඨකවග්ගිකානි සරේන අභාසි. අථ ඛෝ භගවා ආයස්මතෝ සෝණස්ස සරභඤ්ඤපරියෝසානේ අබ්භානුමෝදි—  “සාධු සාධු, භික්ඛු. සුග්ගහිතානි ඛෝ තේ, භික්ඛු, අට්ඨකවග්ගිකානි, සුමනසිකතානි සූපධාරිතානි. කල්‍යාණියාපි වාචාය සමන්නාගතෝ, විස්සට්ඨාය, අනේලගලාය, අත්ථස්ස විඤ්ඤාපනියා. කතිවස්සෝසි ත්වං, භික්ඛූ”ති? “ඒකවස්සෝහං, භගවා”ති. “කිස්ස පන ත්වං, භික්ඛු, ඒවං චිරං අකාසී”ති? “චිරං දිට්ඨෝ මේ, භන්තේ, කාමේසු ආදීනවෝ, අපි ච සම්බාධා ඝරාවාසා බහුකිච්චා බහුකරණීයා”ති. අථ ඛෝ භගවා ඒතමත්ථං විදිත්වා තායං වේලායං ඉමං උදානං උදානේසි—
</Paragraph>

<Paragraph number="1182" type="verses" book="vi-maha">
_“දිස්වා ආදීනවං ලෝකේ,_  
_ඤත්වා ධම්මං නිරූපධිං;_  
_අරියෝ න රමතී පාපේ,_  
_පාපේ න රමතී සුචී”ති._  

</Paragraph>

<Paragraph number="1183" book="vi-maha">
අථ ඛෝ ආයස්මා සෝණෝ—  “පටිසම්මෝදති ඛෝ මං භගවා, අයං ඛ්වස්ස කාලෝ යං මේ උපජ්ඣායෝ පරිදස්සී”ති—  උට්ඨායාසනා ඒකංසං උත්තරාසඞ්ගං කරිත්වා භගවතෝ පාදේසු සිරසා නිපතිත්වා භගවන්තං ඒතදවෝච—  “උපජ්ඣායෝ මේ, භන්තේ, ආයස්මා මහාකච්චානෝ භගවතෝ පාදේ සිරසා වන්දති, ඒවඤ්ච වදේති අවන්තිදක්ඛිණාපථෝ, භන්තේ, අප්පභික්ඛුකෝ. තිණ්ණං මේ වස්සානං අච්චයේන කිච්ඡේන කසිරේන තතෝ තතෝ දසවග්ගං භික්ඛුසංඝං සන්නිපාතාපේත්වා උපසම්පදං අලත්ථං, අප්පේව නාම භගවා අවන්තිදක්ඛිණාපථේ අප්පතරේන ගණේන උපසම්පදං අනුජානේය්‍ය. අවන්තිදක්ඛිණාපථේ, භන්තේ, කණ්හුත්තරා භූමි ඛරා ගෝකණ්ටකහතා; අප්පේව නාම භගවා අවන්තිදක්ඛිණාපථේ ගුණඞ්ගුණූපාහනං අනුජානේය්‍ය. අවන්තිදක්ඛිණාපථේ, භන්තේ, නහානගරුකා මනුස්සා උදකසුද්ධිකා, අප්පේව නාම භගවා අවන්තිදක්ඛිණාපථේ ධුවනහානං අනුජානේය්‍ය. අවන්තිදක්ඛිණාපථේ, භන්තේ, චම්මානි අත්ථරණානි, ඒළකචම්මං අජචම්මං මිගචම්මං. සේය්‍යථාපි, භන්තේ, මජ්ඣිමේසු ජනපදේසු ඒරගූ මෝරගූ මජ්ජාරූ ජන්තූ; ඒවමේව ඛෝ, භන්තේ, අවන්තිදක්ඛිණාපථේ චම්මානි අත්ථරණානි, ඒළකචම්මං අජචම්මං මිගචම්මං; අප්පේව නාම භගවා අවන්තිදක්ඛිණාපථේ චම්මානි අත්ථරණානි අනුජානේය්‍ය, ඒළකචම්මං අජචම්මං මිගචම්මං. ඒතරහි, භන්තේ, මනුස්සා නිස්සීමගතානං භික්ඛූනං චීවරං දේන්ති—  ‘ඉමං චීවරං ඉත්ථන්නාමස්ස දේමා’ති. තේ ආගන්ත්වා ආරෝචේන්ති—  ‘ඉත්ථන්නාමේහි තේ, ආවුසෝ, මනුස්සේහි චීවරං දින්නන්’ති. තේ කුක්කුච්චායන්තා න සාදියන්ති—  ‘මා නෝ නිස්සග්ගියං අහෝසී’ති; අප්පේව නාම භගවා චීවරේ පරියායං ආචික්ඛේය්‍යා”ති.
</Paragraph>

</Division>
<Division number="259" book="vi-maha">

<Paragraph number="1184" book="vi-maha">
අථ ඛෝ භගවා ඒතස්මිං නිදානේ ඒතස්මිං පකරණේ ධම්මිං කථං කත්වා භික්ඛූ ආමන්තේසි—  “අවන්තිදක්ඛිණාපථෝ, භික්ඛවේ, අප්පභික්ඛුකෝ. අනුජානාමි, භික්ඛවේ, සබ්බපච්චන්තිමේසු ජනපදේසු විනයධරපඤ්චමේන ගණේන උපසම්පදං. තත්‍රිමේ පච්චන්තිමා ජනපදා—  පුරත්ථිමාය දිසාය ගජඞ්ගලං නාම නිගමෝ, තස්ස පරේන මහාසාලා, තතෝ පරා පච්චන්තිමා ජනපදා, ඕරතෝ මජ්ඣේ; පුරත්ථිමදක්ඛිණාය දිසාය සල්ලවතී නාම නදී, තතෝ පරා පච්චන්තිමා ජනපදා, ඕරතෝ මජ්ඣේ; දක්ඛිණාය දිසාය සේතකණ්ණිකං නාම නිගමෝ, තතෝ පරා පච්චන්තිමා ජනපදා, ඕරතෝ මජ්ඣේ; පච්ඡිමාය දිසාය ථූණං නාම බ්‍රාහ්මණගාමෝ, තතෝ පරා පච්චන්තිමා ජනපදා, ඕරතෝ මජ්ඣේ; උත්තරාය දිසාය උසීරද්ධජෝ නාම පබ්බතෝ, තතෝ පරා පච්චන්තිමා ජනපදා, ඕරතෝ මජ්ඣේ. අනුජානාමි, භික්ඛවේ, ඒවරූපේසු පච්චන්තිමේසු ජනපදේසු විනයධරපඤ්චමේන ගණේන උපසම්පදං. අවන්තිදක්ඛිණාපථේ, භික්ඛවේ, කණ්හුත්තරා භූමි ඛරා ගෝකණ්ටකහතා. අනුජානාමි, භික්ඛවේ, සබ්බපච්චන්තිමේසු ජනපදේසු ගුණඞ්ගුණූපාහනං. අවන්තිදක්ඛිණාපථේ, භික්ඛවේ, නහානගරුකා මනුස්සා උදකසුද්ධිකා. අනුජානාමි, භික්ඛවේ, සබ්බපච්චන්තිමේසු ජනපදේසු ධුවනහානං. අවන්තිදක්ඛිණාපථේ, භික්ඛවේ, චම්මානි අත්ථරණානි, ඒළකචම්මං අජචම්මං මිගචම්මං. සේය්‍යථාපි, භික්ඛවේ, මජ්ඣිමේසු ජනපදේසු ඒරගූ මෝරගූ මජ්ජාරූ ජන්තූ; ඒවමේව ඛෝ, භික්ඛවේ, අවන්තිදක්ඛිණාපථේ චම්මානි අත්ථරණානි, ඒළකචම්මං අජචම්මං මිගචම්මං. අනුජානාමි, භික්ඛවේ, සබ්බපච්චන්තිමේසු ජනපදේසු චම්මානි අත්ථරණානි, ඒළකචම්මං අජචම්මං මිගචම්මං. ඉධ පන, භික්ඛවේ, මනුස්සා නිස්සීමගතානං භික්ඛූනං චීවරං දේන්ති—  ‘ඉමං චීවරං ඉත්ථන්නාමස්ස දේමා’ති. අනුජානාමි, භික්ඛවේ, සාදිතුං, න තාව තං ගණනූපගං යාව න හත්ථං ගච්ඡතී”ති.

</Paragraph>
</Division>

<Paragraph number="1185" type="center" book="vi-maha">
චම්මක්ඛන්ධකෝ පඤ්චමෝ.



</Paragraph>

<Paragraph number="1186" type="center" book="vi-maha">
තස්සුද්දානං


</Paragraph>

<Paragraph number="1187" type="verses" book="vi-maha">
_රාජා ච මාගධෝ සෝණෝ,_  
_අසීතිසහස්සිස්සරෝ;_  
_සාගතෝ ගිජ්ඣකූටස්මිං,_  
_බහුං දස්සේති උත්තරිං._  

</Paragraph>

<Paragraph number="1188" type="verses" book="vi-maha">
_පබ්බජ්ජාරද්ධභිජ්ජිංසු,_  
_වීණං ඒකපලාසිකං;_  
_නීලා පීතා ලෝහිතිකා,_  
_මඤ්ජිට්ඨා කණ්හමේව ච._  

</Paragraph>

<Paragraph number="1189" type="verses" book="vi-maha">
_මහාරඞ්ගමහානාමා,_  
_වද්ධිකා ච පටික්ඛිපි;_  
_ඛල්ලකා පුටපාලි ච,_  
_තූලතිත්තිරමේණ්ඩජා._  

</Paragraph>

<Paragraph number="1190" type="verses" book="vi-maha">
_විච්ඡිකා මෝරචිත්‍රා ච,_  
_සීහබ්‍යග්ඝා ච දීපිකා;_  
_අජිනුද්දා මජ්ජාරී ච,_  
_කාළලුවකපරික්ඛටා._  

</Paragraph>

<Paragraph number="1191" type="verses" book="vi-maha">
_ඵලිතුපාහනා ඛිලා,_  
_ධෝතඛාණුඛටඛටා;_  
_තාලවේළුතිණං චේව,_  
_මුඤ්ජපබ්බජහින්තාලා._  

</Paragraph>

<Paragraph number="1192" type="verses" book="vi-maha">
_කමලකම්බලසෝවණ්ණා,_  
_රූපිකා මණිවේළුරියා;_  
_ඵලිකා කංසකාචා ච,_  
_තිපුසීසඤ්ච තම්බකා._  

</Paragraph>

<Paragraph number="1193" type="verses" book="vi-maha">
_ගාවී යානං ගිලානෝ ච,_  
_පුරිසායුත්තසිවිකා;_  
_සයනානි මහාචම්මා,_  
_ගෝචම්මේහි ච පාපකෝ._  

</Paragraph>

<Paragraph number="1194" type="verses" book="vi-maha">
_ගිහීනං චම්මවද්ධේහි,_  
_පවිසන්ති ගිලායනෝ;_  
_මහාකච්චායනෝ සෝණෝ,_  
_සරේන අට්ඨකවග්ගිකං._  

</Paragraph>

<Paragraph number="1195" type="verses" book="vi-maha">
උපසම්පදං පඤ්චහි,_  
_ගුණඞ්ගුණා ධුවසිනා;_  
_චම්මත්ථරණානුඤ්ඤාසි,_  
_න තාව ගණනූපගං;_  
_අදාසි මේ වරේ පඤ්ච,_  
_සෝණත්ථේරස්ස නායකෝති._  


</Paragraph>

<Paragraph number="1196" type="center" book="vi-maha">
ඉමම්හි ඛන්ධකේ වත්ථූනි තේසට්ඨි.



</Paragraph>

<Paragraph number="1197" type="center" book="vi-maha">
චම්මක්ඛන්ධකෝ නිට්ඨිතෝ.
</Paragraph>