---
title: "5.6 කට්ඨපාදුකාදිපටික්ඛේප"
tableOfContents: false
sidebar:
  order: 9
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="250" book="vi-maha">

<Paragraph number="1157" book="vi-maha">
තේන ඛෝ පන සමයේන ඡබ්බග්ගියා භික්ඛූ රත්තියා පච්චූසසමයං පච්චුට්ඨාය කට්ඨපාදුකායෝ අභිරුහිත්වා අජ්ඣෝකාසේ චඞ්කමන්ති, උච්චාසද්දා මහාසද්දා ඛටඛටසද්දා, අනේකවිහිතං තිරච්ඡානකථං කථේන්තා, සේය්‍යථිදං—  රාජකථං, චෝරකථං, මහාමත්තකථං, සේනාකථං, භයකථං, යුද්ධකථං, අන්නකථං, පානකථං, වත්ථකථං, සයනකථං, මාලාකථං, ගන්ධකථං, ඤාතිකථං, යානකථං, ගාමකථං, නිගමකථං, නගරකථං, ජනපදකථං, ඉත්ථිකථං, සූරකථං, විසිඛාකථං, කුම්භට්ඨානකථං, පුබ්බපේතකථං, නානත්තකථං, ලෝකක්ඛායිකං, සමුද්දක්ඛායිකං, ඉතිභවාභවකථං ඉති වා; කීටකම්පි අක්කමිත්වා මාරේන්ති, භික්ඛූපි සමාධිම්හා චාවේන්ති. යේ තේ භික්ඛූ අප්පිච්ඡා …පේ…  තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම ඡබ්බග්ගියා භික්ඛූ රත්තියා පච්චූසසමයං පච්චුට්ඨාය කට්ඨපාදුකායෝ අභිරුහිත්වා අජ්ඣෝකාසේ චඞ්කමිස්සන්ති, උච්චාසද්දා මහාසද්දා ඛටඛටසද්දා අනේකවිහිතං තිරච්ඡානකථං කථේන්තා, සේය්‍යථිදං—  රාජකථං, චෝරකථං …පේ…  ඉතිභවාභවකථං ඉති වා, කීටකම්පි අක්කමිත්වා මාරේස්සන්ති, භික්ඛූපි සමාධිම්හා චාවේස්සන්තී”ති. අථ ඛෝ තේ භික්ඛූ භගවතෝ ඒතමත්ථං ආරෝචේසුං …පේ…  “සච්චං කිර, භික්ඛවේ, ඡබ්බග්ගියා භික්ඛූ රත්තියා පච්චූසසමයං පච්චුට්ඨාය කට්ඨපාදුකායෝ අභිරුහිත්වා අජ්ඣෝකාසේ චඞ්කමන්ති, උච්චාසද්දා මහාසද්දා ඛටඛටසද්දා, අනේකවිහිතං තිරච්ඡානකථං කථේන්තා, සේය්‍යථිදං—  රාජකථං, චෝරකථං …පේ…  ඉතිභවාභවකථං ඉති වා, කීටකම්පි අක්කමිත්වා මාරේන්ති, භික්ඛූපි සමාධිම්හා චාවේන්තී”ති? “සච්චං, භගවා”ති …පේ…  විගරහිත්වා …පේ…  ධම්මිං කථං කත්වා භික්ඛූ ආමන්තේසි—  “න, භික්ඛවේ, කට්ඨපාදුකා ධාරේතබ්බා. යෝ ධාරේය්‍ය, ආපත්ති දුක්කටස්සා”ති.
</Paragraph>

<Paragraph number="1158" book="vi-maha">
අථ ඛෝ භගවා රාජගහේ යථාභිරන්තං විහරිත්වා යේන බාරාණසී තේන චාරිකං පක්කාමි. අනුපුබ්බේන චාරිකං චරමානෝ යේන බාරාණසී තදවසරි. තත්‍ර සුදං භගවා බාරාණසියං විහරති ඉසිපතනේ මිගදායේ. තේන ඛෝ පන සමයේන ඡබ්බග්ගියා භික්ඛූ—  “භගවතා කට්ඨපාදුකා පටික්ඛිත්තා”ති—  තාලතරුණේ ඡේදාපේත්වා තාලපත්තපාදුකායෝ ධාරේන්ති; තානි තාලතරුණානි ඡින්නානි මිලායන්ති. මනුස්සා උජ්ඣායන්ති ඛිය්‍යන්ති විපාචේන්ති—  “කථඤ්හි නාම සමණා සක්‍යපුත්තියා තාලතරුණේ ඡේදාපේත්වා තාලපත්තපාදුකායෝ ධාරේස්සන්ති; තානි තාලතරුණානි ඡින්නානි මිලායන්ති; ඒකින්ද්‍රියං සමණා සක්‍යපුත්තියා ජීවං විහේඨේන්තී”ති.
</Paragraph>

<Paragraph number="1159" book="vi-maha">
අස්සෝසුං ඛෝ භික්ඛූ තේසං මනුස්සානං උජ්ඣායන්තානං ඛිය්‍යන්තානං විපාචේන්තානං. අථ ඛෝ තේ භික්ඛූ භගවතෝ ඒතමත්ථං ආරෝචේසුං …පේ…  “සච්චං කිර, භික්ඛවේ, ඡබ්බග්ගියා භික්ඛූ තාලතරුණේ ඡේදාපේත්වා තාලපත්තපාදුකායෝ ධාරේන්ති; තානි තාලතරුණානි ඡින්නානි මිලායන්තී”ති? “සච්චං, භගවා”ති. විගරහි බුද්ධෝ භගවා …පේ…  කථඤ්හි නාම තේ, භික්ඛවේ, මෝඝපුරිසා තාලතරුණේ ඡේදාපේත්වා තාලපත්තපාදුකායෝ ධාරේස්සන්ති; තානි තාලතරුණානි ඡින්නානි මිලායන්ති. ජීවසඤ්ඤිනෝ හි, භික්ඛවේ, මනුස්සා රුක්ඛස්මිං. නේතං, භික්ඛවේ, අප්පසන්නානං වා පසාදාය …පේ…  විගරහිත්වා …පේ…  ධම්මිං කථං කත්වා භික්ඛූ ආමන්තේසි—  “න, භික්ඛවේ, තාලපත්තපාදුකා ධාරේතබ්බා. යෝ ධාරේය්‍ය, ආපත්ති දුක්කටස්සා”ති.
</Paragraph>

<Paragraph number="1160" book="vi-maha">
තේන ඛෝ පන සමයේන ඡබ්බග්ගියා භික්ඛූ—  “භගවතා තාලපත්තපාදුකා පටික්ඛිත්තා”ති—  වේළුතරුණේ ඡේදාපේත්වා වේළුපත්තපාදුකායෝ ධාරේන්ති. තානි වේළුතරුණානි ඡින්නානි මිලායන්ති. මනුස්සා උජ්ඣායන්ති ඛිය්‍යන්ති විපාචේන්ති—  “කථඤ්හි නාම සමණා සක්‍යපුත්තියා වේළුතරුණේ ඡේදාපේත්වා වේළුපත්තපාදුකායෝ ධාරේස්සන්ති. තානි වේළුතරුණානි ඡින්නානි මිලායන්ති. ඒකින්ද්‍රියං සමණා සක්‍යපුත්තියා ජීවං විහේඨේන්තී”ති. අස්සෝසුං ඛෝ භික්ඛූ තේසං මනුස්සානං උජ්ඣායන්තානං ඛිය්‍යන්තානං විපාචේන්තානං. අථ ඛෝ තේ භික්ඛූ භගවතෝ ඒතමත්ථං ආරෝචේසුං …පේ…  ජීවසඤ්ඤිනෝ හි, භික්ඛවේ, මනුස්සා රුක්ඛස්මිං …පේ…  න, භික්ඛවේ, වේළුපත්තපාදුකා ධාරේතබ්බා. යෝ ධාරේය්‍ය, ආපත්ති දුක්කටස්සා”ති.
</Paragraph>

</Division>
<Division number="251" book="vi-maha">

<Paragraph number="1161" book="vi-maha">
අථ ඛෝ භගවා බාරාණසියං යථාභිරන්තං විහරිත්වා යේන භද්දියං තේන චාරිකං පක්කාමි. අනුපුබ්බේන චාරිකං චරමානෝ යේන භද්දියං තදවසරි. තත්‍ර සුදං භගවා භද්දියේ විහරති ජාතියා වනේ. තේන ඛෝ පන සමයේන භද්දියා භික්ඛූ අනේකවිහිතං පාදුකමණ්ඩනානුයෝගමනුයුත්තා විහරන්ති, තිණපාදුකං කරෝන්තිපි කාරාපේන්තිපි, මුඤ්ජපාදුකං කරෝන්තිපි කාරාපේන්තිපි, පබ්බජපාදුකං කරෝන්තිපි කාරාපේන්තිපි, හින්තාලපාදුකං කරෝන්තිපි කාරාපේන්තිපි, කමලපාදුකං කරෝන්තිපි කාරාපේන්තිපි, කම්බලපාදුකං කරෝන්තිපි කාරාපේන්තිපි, රිඤ්චන්ති උද්දේසං පරිපුච්ඡං අධිසීලං අධිචිත්තං අධිපඤ්ඤං. යේ තේ භික්ඛූ අප්පිච්ඡා …පේ…  තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම භද්දියා භික්ඛූ අනේකවිහිතං පාදුකමණ්ඩනානුයෝගමනුයුත්තා විහරිස්සන්ති, තිණපාදුකං කරිස්සන්තිපි කාරාපේස්සන්තිපි, මුඤ්ජපාදුකං කරිස්සන්තිපි කාරාපේස්සන්තිපි, පබ්බජපාදුකං කරිස්සන්තිපි කාරාපේස්සන්තිපි, හින්තාලපාදුකං කරිස්සන්තිපි කාරාපේස්සන්තිපි, කමලපාදුකං කරිස්සන්තිපි කාරාපේස්සන්තිපි, කම්බලපාදුකං කරිස්සන්තිපි කාරාපේස්සන්තිපි, රිඤ්චිස්සන්ති උද්දේසං පරිපුච්ඡං අධිසීලං අධිචිත්තං අධිපඤ්ඤන්”ති.
</Paragraph>

<Paragraph number="1162" book="vi-maha">
අථ ඛෝ තේ භික්ඛූ භගවතෝ ඒතමත්ථං ආරෝචේසුං …පේ…  “සච්චං කිර, භික්ඛවේ, භද්දියා භික්ඛූ අනේකවිහිතං පාදුකමණ්ඩනානුයෝගමනුයුත්තා විහරන්ති, තිණපාදුකං කරෝන්තිපි කාරාපේන්තිපි …පේ…  රිඤ්චන්ති උද්දේසං පරිපුච්ඡං අධිසීලං අධිචිත්තං අධිපඤ්ඤන්”ති? “සච්චං, භගවා”ති. විගරහි බුද්ධෝ භගවා …පේ…  කථඤ්හි නාම තේ, භික්ඛවේ, මෝඝපුරිසා අනේකවිහිතං පාදුකමණ්ඩනානුයෝගමනුයුත්තා විහරිස්සන්ති, තිණපාදුකං කරිස්සන්තිපි කාරාපේස්සන්තිපි …පේ…  රිඤ්චිස්සන්ති උද්දේසං පරිපුච්ඡං අධිසීලං අධිචිත්තං අධිපඤ්ඤං. නේතං, භික්ඛවේ, අප්පසන්නානං වා පසාදාය …පේ…  විගරහිත්වා …පේ…  ධම්මිං කථං කත්වා භික්ඛූ ආමන්තේසි—  “න, භික්ඛවේ, තිණපාදුකා ධාරේතබ්බා, න මුඤ්ජපාදුකා ධාරේතබ්බා, න පබ්බජපාදුකා ධාරේතබ්බා, න හින්තාලපාදුකා ධාරේතබ්බා, න කමලපාදුකා ධාරේතබ්බා, න කම්බලපාදුකා ධාරේතබ්බා, න සෝවණ්ණමයා පාදුකා ධාරේතබ්බා, න රූපියමයා පාදුකා ධාරේතබ්බා, න මණිමයා පාදුකා ධාරේතබ්බා, න වේළුරියමයා පාදුකා ධාරේතබ්බා, න ඵලිකමයා පාදුකා ධාරේතබ්බා, න කංසමයා පාදුකා ධාරේතබ්බා, න කාචමයා පාදුකා ධාරේතබ්බා, න තිපුමයා පාදුකා ධාරේතබ්බා, න සීසමයා පාදුකා ධාරේතබ්බා, න තම්බලෝහමයා පාදුකා ධාරේතබ්බා. යෝ ධාරේය්‍ය, ආපත්ති දුක්කටස්ස. න ච, භික්ඛවේ, කාචි සඞ්කමනියා පාදුකා ධාරේතබ්බා. යෝ ධාරේය්‍ය, ආපත්ති දුක්කටස්ස. අනුජානාමි, භික්ඛවේ, තිස්සෝ පාදුකා ධුවට්ඨානියා අසඞ්කමනියායෝ—  වච්චපාදුකං, පස්සාවපාදුකං, ආචමනපාදුකන්”ති.
</Paragraph>

</Division>
<Division number="252" book="vi-maha">

<Paragraph number="1163" book="vi-maha">
අථ ඛෝ භගවා භද්දියේ යථාභිරන්තං විහරිත්වා යේන සාවත්ථි තේන චාරිකං පක්කාමි. අනුපුබ්බේන චාරිකං චරමානෝ යේන සාවත්ථි තදවසරි. තත්‍ර සුදං භගවා සාවත්ථියං විහරති ජේතවනේ අනාථපිණ්ඩිකස්ස ආරාමේ. තේන ඛෝ පන සමයේන ඡබ්බග්ගියා භික්ඛූ අචිරවතියා නදියා ගාවීනං තරන්තීනං විසාණේසුපි ගණ්හන්ති, කණ්ණේසුපි ගණ්හන්ති, ගීවායපි ගණ්හන්ති, ඡේප්පාපි ගණ්හන්ති, පිට්ඨිම්පි අභිරුහන්ති, රත්තචිත්තාපි අඞ්ගජාතං ඡුපන්ති, වච්ඡතරිම්පි ඕගාහේත්වා මාරේන්ති. මනුස්සා උජ්ඣායන්ති ඛිය්‍යන්ති විපාචේන්ති—  “කථඤ්හි නාම සමණා සක්‍යපුත්තියා ගාවීනං තරන්තීනං විසාණේසුපි ගහේස්සන්ති …පේ…  සේය්‍යථාපි ගිහී කාමභෝගිනෝ”ති.
</Paragraph>

<Paragraph number="1164" book="vi-maha">
අස්සෝසුං ඛෝ භික්ඛූ තේසං මනුස්සානං උජ්ඣායන්තානං ඛිය්‍යන්තානං විපාචේන්තානං. අථ ඛෝ තේ භික්ඛූ භගවතෝ ඒතමත්ථං ආරෝචේසුං …පේ…  “සච්චං කිර, භික්ඛවේ …පේ…  “සච්චං, භගවා”ති …පේ…  විගරහිත්වා …පේ…  ධම්මිං කථං කත්වා භික්ඛූ ආමන්තේසි—  “න, භික්ඛවේ, ගාවීනං විසාණේසු ගහේතබ්බං, න කණ්ණේසු ගහේතබ්බං, න ගීවාය ගහේතබ්බං, න ඡේප්පාය ගහේතබ්බං, න පිට්ඨි අභිරුහිතබ්බා. යෝ අභිරුහේය්‍ය, ආපත්ති දුක්කටස්ස. න ච, භික්ඛවේ, රත්තචිත්තේන අඞ්ගජාතං ඡුපිතබ්බං. යෝ ඡුපේය්‍ය, ආපත්ති ථුල්ලච්චයස්ස. න වච්ඡතරී මාරේතබ්බා. යෝ මාරේය්‍ය, යථාධම්මෝ කාරේතබ්බෝ”ති.
</Paragraph>
</Division>