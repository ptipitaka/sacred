---
title: "5.1 සෝණකෝළිවිසවත්ථු"
tableOfContents: false
sidebar:
  order: 1
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';
import TableOfContents from '@components/TableOfContents.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="242" book="vi-maha">

<Paragraph number="1127" book="vi-maha">
තේන සමයේන බුද්ධෝ භගවා රාජගහේ විහරති ගිජ්ඣකූටේ පබ්බතේ. තේන ඛෝ පන සමයේන රාජා මාගධෝ සේනියෝ බිම්බිසාරෝ අසීතියා ගාමසහස්සේසු ඉස්සරියාධිපච්චං රජ්ජං කාරේති. තේන ඛෝ පන සමයේන චම්පායං සෝණෝ නාම කෝළිවිසෝ සේට්ඨිපුත්තෝ සුඛුමාලෝ හෝති. තස්ස පාදතලේසු ලෝමානි ජාතානි හෝන්ති. අථ ඛෝ රාජා මාගධෝ සේනියෝ බිම්බිසාරෝ තානි අසීති ගාමිකසහස්සානි සන්නිපාතාපේත්වා කේනචිදේව කරණීයේන සෝණස්ස කෝළිවිසස්ස සන්තිකේ දූතං පාහේසි—  “ආගච්ඡතු සෝණෝ, ඉච්ඡාමි සෝණස්ස ආගතන්”ති. අථ ඛෝ සෝණස්ස කෝළිවිසස්ස මාතාපිතරෝ සෝණං කෝළිවිසං ඒතදවෝචුං—  “රාජා තේ, තාත සෝණ, පාදේ දක්ඛිතුකාමෝ. මා ඛෝ ත්වං, තාත සෝණ, යේන රාජා තේන පාදේ අභිප්පසාරේය්‍යාසි. රඤ්ඤෝ පුරතෝ පල්ලඞ්කේන නිසීද. නිසින්නස්ස තේ රාජා පාදේ දක්ඛිස්සතී”ති. අථ ඛෝ සෝණං කෝළිවිසං සිවිකාය ආනේසුං. අථ ඛෝ සෝණෝ කෝළිවිසෝ යේන රාජා මාගධෝ සේනියෝ බිම්බිසාරෝ තේනුපසඞ්කමි, උපසඞ්කමිත්වා රාජානං මාගධං සේනියං බිම්බිසාරං අභිවාදේත්වා රඤ්ඤෝ පුරතෝ පල්ලඞ්කේන නිසීදි. අද්දසා ඛෝ රාජා මාගධෝ සේනියෝ බිම්බිසාරෝ සෝණස්ස කෝළිවිසස්ස පාදතලේසු ලෝමානි ජාතානි. අථ ඛෝ රාජා මාගධෝ සේනියෝ බිම්බිසාරෝ තානි අසීති ගාමිකසහස්සානි දිට්ඨධම්මිකේ අත්ථේ අනුසාසිත්වා උය්‍යෝජේසි—  “තුම්හේ ඛ්වත්ථ, භණේ, මයා දිට්ඨධම්මිකේ අත්ථේ අනුසාසිතා; ගච්ඡථ, තං භගවන්තං පයිරුපාසථ; සෝ නෝ භගවා සම්පරායිකේ අත්ථේ අනුසාසිස්සතී”ති.


</Paragraph>

<Paragraph number="1128" book="vi-maha">
අථ ඛෝ තානි අසීති ගාමිකසහස්සානි යේන ගිජ්ඣකූටෝ පබ්බතෝ තේනුපසඞ්කමිංසු. තේන ඛෝ පන සමයේන ආයස්මා සාගතෝ භගවතෝ උපට්ඨාකෝ හෝති. අථ ඛෝ තානි අසීති ගාමිකසහස්සානි යේනායස්මා සාගතෝ තේනුපසඞ්කමිංසු, උපසඞ්කමිත්වා ආයස්මන්තං සාගතං ඒතදවෝචුං—  “ඉමානි, භන්තේ, අසීති ගාමිකසහස්සානි ඉධූපසඞ්කන්තානි භගවන්තං දස්සනාය; සාධු මයං, භන්තේ, ලභේය්‍යාම භගවන්තං දස්සනායා”ති. “තේන හි තුම්හේ ආයස්මන්තෝ මුහුත්තං ඉධේව තාව හෝථ, යාවාහං භගවන්තං පටිවේදේමී”ති. අථ ඛෝ ආයස්මා සාගතෝ තේසං අසීතියා ගාමිකසහස්සානං පුරතෝ පේක්ඛමානානං පාටිකාය නිමුජ්ජිත්වා භගවතෝ පුරතෝ උම්මුජ්ජිත්වා භගවන්තං ඒතදවෝච—  “ඉමානි, භන්තේ, අසීති ගාමිකසහස්සානි ඉධූපසඞ්කන්තානි භගවන්තං දස්සනාය; යස්සදානි, භන්තේ, භගවා කාලං මඤ්ඤතී”ති. “තේන හි ත්වං, සාගත, විහාරපච්ඡායායං ආසනං පඤ්ඤපේහී”ති. “ඒවං, භන්තේ”ති ඛෝ ආයස්මා සාගතෝ භගවතෝ පටිස්සුණිත්වා පීඨං ගහේත්වා භගවතෝ පුරතෝ නිමුජ්ජිත්වා තේසං අසීතියා ගාමිකසහස්සානං පුරතෝ පේක්ඛමානානං පාටිකාය උම්මුජ්ජිත්වා විහාරපච්ඡායායං ආසනං පඤ්ඤපේති. අථ ඛෝ භගවා විහාරා නික්ඛමිත්වා විහාරපච්ඡායායං පඤ්ඤත්තේ ආසනේ නිසීදි. අථ ඛෝ තානි අසීති ගාමිකසහස්සානි යේන භගවා තේනුපසඞ්කමිංසු, උපසඞ්කමිත්වා භගවන්තං අභිවාදේත්වා ඒකමන්තං නිසීදිංසු. අථ ඛෝ තානි අසීති ගාමිකසහස්සානි ආයස්මන්තංයේව සාගතං සමන්නාහරන්ති, නෝ තථා භගවන්තං. අථ ඛෝ භගවා තේසං අසීතියා ගාමිකසහස්සානං චේතසා චේතෝපරිවිතක්කමඤ්ඤාය ආයස්මන්තං සාගතං ආමන්තේසි—  “තේන හි ත්වං, සාගත, භිය්‍යෝසෝ මත්තාය උත්තරි මනුස්සධම්මං ඉද්ධිපාටිහාරියං දස්සේහී”ති. “ඒවං, භන්තේ”ති ඛෝ ආයස්මා සාගතෝ භගවතෝ පටිස්සුණිත්වා වේහාසං අබ්භුග්ගන්ත්වා ආකාසේ අන්තලික්ඛේ චඞ්කමතිපි, තිට්ඨතිපි, නිසීදතිපි, සේය්‍යම්පි කප්පේති, ධූමායතිපි පජ්ජලතිපි, අන්තරධායතිපි. අථ ඛෝ ආයස්මා සාගතෝ ආකාසේ අන්තලික්ඛේ අනේකවිහිතං උත්තරි මනුස්සධම්මං ඉද්ධිපාටිහාරියං දස්සේත්වා භගවතෝ පාදේසු සිරසා නිපතිත්වා භගවන්තං ඒතදවෝච—  “සත්ථා මේ, භන්තේ, භගවා; සාවකෝහමස්මි. සත්ථා මේ, භන්තේ, භගවා; සාවකෝහමස්මී”ති. අථ ඛෝ තානි අසීති ගාමිකසහස්සානි “අච්ඡරියං වත භෝ, අබ්භුතං වත භෝ. සාවකෝපි නාම ඒවං මහිද්ධිකෝ භවිස්සති, ඒවං මහානුභාවෝ, අහෝ නූන සත්ථා”ති භගවන්තංයේව සමන්නාහරන්ති, නෝ තථා ආයස්මන්තං සාගතං.


</Paragraph>

<Paragraph number="1129" book="vi-maha">
අථ ඛෝ භගවා තේසං අසීතියා ගාමිකසහස්සානං චේතසා චේතෝපරිවිතක්කමඤ්ඤාය අනුපුබ්බිං කථං කථේසි, සේය්‍යථිදං—  දානකථං සීලකථං සග්ගකථං, කාමානං ආදීනවං ඕකාරං සංකිලේසං, නේක්ඛම්මේ ආනිසංසං පකාසේසි. යදා තේ භගවා අඤ්ඤාසි කල්ලචිත්තේ, මුදුචිත්තේ, විනීවරණචිත්තේ, උදග්ගචිත්තේ, පසන්නචිත්තේ, අථ යා බුද්ධානං සාමුක්කංසිකා ධම්මදේසනා, තං පකාසේසි—  දුක්ඛං, සමුදයං, නිරෝධං, මග්ගං. සේය්‍යථාපි නාම සුද්ධං වත්ථං අපගතකාළකං සම්මදේව රජනං පටිග්ගණ්හේය්‍ය; ඒවමේවං තේසං අසීතියා ගාමිකසහස්සානං තස්මිංයේව ආසනේ විරජං වීතමලං ධම්මචක්ඛුං උදපාදි—  “යං කිඤ්චි සමුදයධම්මං සබ්බං තං නිරෝධධම්මන්”ති. තේ දිට්ඨධම්මා පත්තධම්මා විදිතධම්මා පරියෝගාළ්හධම්මා තිණ්ණවිචිකිච්ඡා විගතකථංකථා වේසාරජ්ජප්පත්තා අපරප්පච්චයා සත්ථුසාසනේ භගවන්තං ඒතදවෝචුං—  “අභික්කන්තං, භන්තේ, අභික්කන්තං, භන්තේ. සේය්‍යථාපි, භන්තේ, නික්කුජ්ජිතං වා උක්කුජ්ජේය්‍ය, පටිච්ඡන්නං වා විවරේය්‍ය, මූළ්හස්ස වා මග්ගං ආචික්ඛේය්‍ය, අන්ධකාරේ වා තේලපජ්ජෝතං ධාරේය්‍ය—  ‘චක්ඛුමන්තෝ රූපානි දක්ඛන්තී’ති; ඒවමේවං භගවතා අනේකපරියායේන ධම්මෝ පකාසිතෝ. ඒතේ මයං, භන්තේ, භගවන්තං සරණං ගච්ඡාම. ධම්මඤ්ච, භික්ඛුසංඝඤ්ච. උපාසකේ නෝ භගවා ධාරේතු අජ්ජතග්ගේ පාණුපේතේ සරණං ගතේ”ති.

</Paragraph>
</Division>

<TableOfContents book="vi-maha" section="5.1">
* [5.1.1 සෝණස්සපබ්බජ්ජා](5-1/5-1-1)
</TableOfContents>