---
title: "5.3 සබ්බනීලිකාදිපටික්ඛේප"
tableOfContents: false
sidebar:
  order: 6
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="246" book="vi-maha">

<Paragraph number="1148" book="vi-maha">
තේන ඛෝ පන සමයේන ඡබ්බග්ගියා භික්ඛූ සබ්බනීලිකා උපාහනායෝ ධාරේන්ති …පේ…  සබ්බපීතිකා උපාහනායෝ ධාරේන්ති…  සබ්බලෝහිතිකා උපාහනායෝ ධාරේන්ති…  සබ්බමඤ්ජිට්ඨිකා උපාහනායෝ ධාරේන්ති…  සබ්බකණ්හා උපාහනායෝ ධාරේන්ති…  සබ්බමහාරඞ්ගරත්තා උපාහනායෝ ධාරේන්ති…  සබ්බමහානාමරත්තා උපාහනායෝ ධාරේන්ති. මනුස්සා උජ්ඣායන්ති ඛිය්‍යන්ති විපාචේන්ති—  “සේය්‍යථාපි ගිහී කාමභෝගිනෝ”ති. භගවතෝ ඒතමත්ථං ආරෝචේසුං. “න, භික්ඛවේ, සබ්බනීලිකා උපාහනා ධාරේතබ්බා …පේ…  න සබ්බපීතිකා උපාහනා ධාරේතබ්බා, න සබ්බලෝහිතිකා උපාහනා ධාරේතබ්බා, න සබ්බමඤ්ජිට්ඨිකා උපාහනා ධාරේතබ්බා, න සබ්බකණ්හා උපාහනා ධාරේතබ්බා, න සබ්බමහාරඞ්ගරත්තා උපාහනා ධාරේතබ්බා, න සබ්බමහානාමරත්තා උපාහනා ධාරේතබ්බා. යෝ ධාරේය්‍ය, ආපත්ති දුක්කටස්සා”ති.
</Paragraph>

<Paragraph number="1149" book="vi-maha">
තේන ඛෝ පන සමයේන ඡබ්බග්ගියා භික්ඛූ නීලකවද්ධිකා උපාහනායෝ ධාරේන්ති …පේ…  පීතකවද්ධිකා උපාහනායෝ ධාරේන්ති, ලෝහිතකවද්ධිකා උපාහනායෝ ධාරේන්ති, මඤ්ජිට්ඨිකවද්ධිකා උපාහනායෝ ධාරේන්ති, කණ්හවද්ධිකා උපාහනායෝ ධාරේන්ති, මහාරඞ්ගරත්තවද්ධිකා උපාහනායෝ ධාරේන්ති, මහානාමරත්තවද්ධිකා උපාහනායෝ ධාරේන්ති. මනුස්සා උජ්ඣායන්ති ඛිය්‍යන්ති විපාචේන්ති—  “සේය්‍යථාපි ගිහී කාමභෝගිනෝ”ති. භගවතෝ ඒතමත්ථං ආරෝචේසුං. “න, භික්ඛවේ, නීලකවද්ධිකා උපාහනා ධාරේතබ්බා …පේ…  න පීතකවද්ධිකා උපාහනා ධාරේතබ්බා, න ලෝහිතකවද්ධිකා උපාහනා ධාරේතබ්බා, න මඤ්ජිට්ඨිකවද්ධිකා උපාහනා ධාරේතබ්බා, න කණ්හවද්ධිකා උපාහනා ධාරේතබ්බා, න මහාරඞ්ගරත්තවද්ධිකා උපාහනා ධාරේතබ්බා, න මහානාමරත්තවද්ධිකා උපාහනා ධාරේතබ්බා. යෝ ධාරේය්‍ය, ආපත්ති දුක්කටස්සා”ති.
</Paragraph>

<Paragraph number="1150" book="vi-maha">
තේන ඛෝ පන සමයේන ඡබ්බග්ගියා භික්ඛූ ඛල්ලකබද්ධා උපාහනායෝ ධාරේන්ති …පේ…  පුටබද්ධා උපාහනායෝ ධාරේන්ති, පාලිගුණ්ඨිමා උපාහනායෝ ධාරේන්ති, තූලපුණ්ණිකා උපාහනායෝ ධාරේන්ති, තිත්තිරපත්තිකා උපාහනායෝ ධාරේන්ති, මේණ්ඩවිසාණවද්ධිකා උපාහනායෝ ධාරේන්ති, අජවිසාණවද්ධිකා උපාහනායෝ ධාරේන්ති, විච්ඡිකාළිකා උපාහනායෝ ධාරේන්ති, මෝරපිඤ්ඡපරිසිබ්බිතා උපාහනායෝ ධාරේන්ති, චිත්‍රා උපාහනායෝ ධාරේන්ති. මනුස්සා උජ්ඣායන්ති ඛිය්‍යන්ති විපාචේන්ති—  “සේය්‍යථාපි ගිහී කාමභෝගිනෝ”ති. භගවතෝ ඒතමත්ථං ආරෝචේසුං. “න, භික්ඛවේ, ඛල්ලකබද්ධා උපාහනා ධාරේතබ්බා …පේ…  න පුටබද්ධා උපාහනා ධාරේතබ්බා, න පාලිගුණ්ඨිමා උපාහනා ධාරේතබ්බා, න තූලපුණ්ණිකා උපාහනා ධාරේතබ්බා, න තිත්තිරපත්තිකා උපාහනා ධාරේතබ්බා, න මේණ්ඩවිසාණවද්ධිකා උපාහනා ධාරේතබ්බා, න අජවිසාණවද්ධිකා උපාහනා ධාරේතබ්බා, න විච්ඡිකාළිකා උපාහනා ධාරේතබ්බා, න මෝරපිඤ්ඡපරිසිබ්බිතා උපාහනා ධාරේතබ්බා, න චිත්‍රා උපාහනා ධාරේතබ්බා. යෝ ධාරේය්‍ය, ආපත්ති දුක්කටස්සා”ති.
</Paragraph>

<Paragraph number="1151" book="vi-maha">
තේන ඛෝ පන සමයේන ඡබ්බග්ගියා භික්ඛූ සීහචම්මපරික්ඛටා උපාහනායෝ ධාරේන්ති …පේ…  බ්‍යග්ඝචම්මපරික්ඛටා උපාහනායෝ ධාරේන්ති, දීපිචම්මපරික්ඛටා උපාහනායෝ ධාරේන්ති, අජිනචම්මපරික්ඛටා උපාහනායෝ ධාරේන්ති, උද්දචම්මපරික්ඛටා උපාහනායෝ ධාරේන්ති, මජ්ජාරචම්මපරික්ඛටා උපාහනායෝ ධාරේන්ති, කාළකචම්මපරික්ඛටා උපාහනායෝ ධාරේන්ති, ලුවකචම්මපරික්ඛටා උපාහනායෝ ධාරේන්ති. මනුස්සා උජ්ඣායන්ති ඛිය්‍යන්ති විපාචේන්ති—  “සේය්‍යථාපි ගිහී කාමභෝගිනෝ”ති. භගවතෝ ඒතමත්ථං ආරෝචේසුං. “න, භික්ඛවේ, සීහචම්මපරික්ඛටා උපාහනා ධාරේතබ්බා …පේ…  න බ්‍යග්ඝචම්මපරික්ඛටා උපාහනා ධාරේතබ්බා, න දීපිචම්මපරික්ඛටා උපාහනා ධාරේතබ්බා, න අජිනචම්මපරික්ඛටා උපාහනා ධාරේතබ්බා, න උද්දචම්මපරික්ඛටා උපාහනා ධාරේතබ්බා, න මජ්ජාරචම්මපරික්ඛටා උපාහනා ධාරේතබ්බා, න කාළකචම්මපරික්ඛටා උපාහනා ධාරේතබ්බා, න ලුවකචම්මපරික්ඛටා උපාහනා ධාරේතබ්බා. යෝ ධාරේය්‍ය, ආපත්ති දුක්කටස්සා”ති.
</Paragraph>
</Division>