---
title: "3.12 පටිස්සවදුක්කටාපත්ති"
tableOfContents: false
sidebar:
  order: 4
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="206" book="vi-maha">

<Paragraph number="918" book="vi-maha">
තේන ඛෝ පන සමයේන ආයස්මතා උපනන්දේන සක්‍යපුත්තේන රඤ්ඤෝ පසේනදිස්ස කෝසලස්ස වස්සාවාසෝ පටිස්සුතෝ හෝති පුරිමිකාය. සෝ තං ආවාසං ගච්ඡන්තෝ අද්දස අන්තරාමග්ගේ ද්වේ ආවාසේ බහුචීවරකේ. තස්ස ඒතදහෝසි—  “යන්නූනාහං ඉමේසු ද්වීසු ආවාසේසු වස්සං වසේය්‍යං. ඒවං මේ බහුං චීවරං උප්පජ්ජිස්සතී”ති. සෝ තේසු ද්වීසු ආවාසේසු වස්සං වසි. රාජා පසේනදි කෝසලෝ උජ්ඣායති ඛිය්‍යති විපාචේති—  “කථඤ්හි නාම අය්‍යෝ උපනන්දෝ සක්‍යපුත්තෝ අම්හාකං වස්සාවාසං පටිස්සුණිත්වා විසංවාදේස්සති. නනු භගවතා අනේකපරියායේන මුසාවාදෝ ගරහිතෝ, මුසාවාදා වේරමණී පසත්ථා”ති.
</Paragraph>

<Paragraph number="919" book="vi-maha">
අස්සෝසුං ඛෝ භික්ඛූ රඤ්ඤෝ පසේනදිස්ස කෝසලස්ස උජ්ඣායන්තස්ස ඛිය්‍යන්තස්ස විපාචේන්තස්ස. යේ තේ භික්ඛූ අප්පිච්ඡා …පේ…  තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම ආයස්මා උපනන්දෝ සක්‍යපුත්තෝ රඤ්ඤෝ පසේනදිස්ස කෝසලස්ස වස්සාවාසං පටිස්සුණිත්වා විසංවාදේස්සති. නනු භගවතා අනේකපරියායේන මුසාවාදෝ ගරහිතෝ, මුසාවාදා වේරමණී පසත්ථා”ති. අථ ඛෝ තේ භික්ඛූ භගවතෝ ඒතමත්ථං ආරෝචේසුං …පේ…  අථ ඛෝ භගවා ඒතස්මිං නිදානේ ඒතස්මිං පකරණේ භික්ඛුසංඝං සන්නිපාතාපේත්වා ආයස්මන්තං උපනන්දං සක්‍යපුත්තං පටිපුච්ඡි—  “සච්චං කිර ත්වං, උපනන්ද, රඤ්ඤෝ පසේනදිස්ස කෝසලස්ස වස්සාවාසං පටිස්සුණිත්වා විසංවාදේසී”ති? “සච්චං, භගවා”ති. විගරහි බුද්ධෝ භගවා …පේ…  කථඤ්හි නාම ත්වං, මෝඝපුරිස, රඤ්ඤෝ පසේනදිස්ස කෝසලස්ස වස්සාවාසං පටිස්සුණිත්වා විසංවාදේස්සසි. නනු මයා, මෝඝපුරිස, අනේකපරියායේන මුසාවාදෝ ගරහිතෝ, මුසාවාදා වේරමණී පසත්ථා. නේතං, මෝඝපුරිස, අප්පසන්නානං වා පසාදාය …පේ…  විගරහිත්වා …පේ…  ධම්මිං කථං කත්වා භික්ඛූ ආමන්තේසි—
</Paragraph>

</Division>
<Division number="207" book="vi-maha">

<Paragraph number="920" book="vi-maha">
“ඉධ පන, භික්ඛවේ, භික්ඛුනා වස්සාවාසෝ පටිස්සුතෝ හෝති පුරිමිකාය. සෝ තං ආවාසං ගච්ඡන්තෝ පස්සති අන්තරාමග්ගේ ද්වේ ආවාසේ බහුචීවරකේ. තස්ස ඒවං හෝති—  ‘යන්නූනාහං ඉමේසු ද්වීසු ආවාසේසු වස්සං වසේය්‍යං. ඒවං මේ බහුං චීවරං උප්පජ්ජිස්සතී’ති. සෝ තේසු ද්වීසු ආවාසේසු වස්සං වසති. තස්ස, භික්ඛවේ, භික්ඛුනෝ පුරිමිකා ච න පඤ්ඤායති, පටිස්සවේ ච ආපත්ති දුක්කටස්ස.
</Paragraph>

<Paragraph number="921" book="vi-maha">
ඉධ පන, භික්ඛවේ, භික්ඛුනා වස්සාවාසෝ පටිස්සුතෝ හෝති පුරිමිකාය. සෝ තං ආවාසං ගච්ඡන්තෝ බහිද්ධා උපෝසථං කරෝති, පාටිපදේ විහාරං උපේති, සේනාසනං පඤ්ඤපේති, පානීයං පරිභෝජනීයං උපට්ඨාපේති, පරිවේණං සම්මජ්ජති. සෝ තදහේව අකරණීයෝ පක්කමති. තස්ස, භික්ඛවේ, භික්ඛුනෝ පුරිමිකා ච න පඤ්ඤායති, පටිස්සවේ ච ආපත්ති දුක්කටස්ස.
</Paragraph>

<Paragraph number="922" book="vi-maha">
ඉධ පන, භික්ඛවේ, භික්ඛුනා වස්සාවාසෝ පටිස්සුතෝ හෝති පුරිමිකාය. සෝ තං ආවාසං ගච්ඡන්තෝ බහිද්ධා උපෝසථං කරෝති, පාටිපදේ විහාරං උපේති, සේනාසනං පඤ්ඤපේති, පානීයං පරිභෝජනීයං උපට්ඨාපේති, පරිවේණං සම්මජ්ජති. සෝ තදහේව සකරණීයෝ පක්කමති. තස්ස, භික්ඛවේ, භික්ඛුනෝ පුරිමිකා ච න පඤ්ඤායති, පටිස්සවේ ච ආපත්ති දුක්කටස්ස.
</Paragraph>

<Paragraph number="923" book="vi-maha">
ඉධ පන, භික්ඛවේ, භික්ඛුනා වස්සාවාසෝ පටිස්සුතෝ හෝති පුරිමිකාය. සෝ තං ආවාසං ගච්ඡන්තෝ බහිද්ධා උපෝසථං කරෝති, පාටිපදේ විහාරං උපේති, සේනාසනං පඤ්ඤපේති, පානීයං පරිභෝජනීයං උපට්ඨාපේති, පරිවේණං සම්මජ්ජති. සෝ ද්වීහතීහං වසිත්වා අකරණීයෝ පක්කමති. තස්ස, භික්ඛවේ, භික්ඛුනෝ පුරිමිකා ච න පඤ්ඤායති, පටිස්සවේ ච ආපත්ති දුක්කටස්ස.
</Paragraph>

<Paragraph number="924" book="vi-maha">
ඉධ පන, භික්ඛවේ, භික්ඛුනා වස්සාවාසෝ පටිස්සුතෝ හෝති පුරිමිකාය. සෝ තං ආවාසං ගච්ඡන්තෝ බහිද්ධා උපෝසථං කරෝති, පාටිපදේ විහාරං උපේති, සේනාසනං පඤ්ඤපේති, පානීයං පරිභෝජනීයං උපට්ඨාපේති, පරිවේණං සම්මජ්ජති. සෝ ද්වීහතීහං වසිත්වා සකරණීයෝ පක්කමති. තස්ස, භික්ඛවේ, භික්ඛුනෝ පුරිමිකා ච න පඤ්ඤායති, පටිස්සවේ ච ආපත්ති දුක්කටස්ස.
</Paragraph>

<Paragraph number="925" book="vi-maha">
ඉධ පන, භික්ඛවේ, භික්ඛුනා වස්සාවාසෝ පටිස්සුතෝ හෝති පුරිමිකාය. සෝ තං ආවාසං ගච්ඡන්තෝ බහිද්ධා උපෝසථං කරෝති, පාටිපදේ විහාරං උපේති, සේනාසනං පඤ්ඤපේති, පානීයං පරිභෝජනීයං උපට්ඨාපේති, පරිවේණං සම්මජ්ජති. සෝ ද්වීහතීහං වසිත්වා සත්තාහකරණීයේන පක්කමති. සෝ තං සත්තාහං බහිද්ධා වීතිනාමේති. තස්ස, භික්ඛවේ, භික්ඛුනෝ පුරිමිකා ච න පඤ්ඤායති, පටිස්සවේ ච ආපත්ති දුක්කටස්ස.
</Paragraph>

<Paragraph number="926" book="vi-maha">
ඉධ පන, භික්ඛවේ, භික්ඛුනා වස්සාවාසෝ පටිස්සුතෝ හෝති පුරිමිකාය. සෝ තං ආවාසං ගච්ඡන්තෝ බහිද්ධා උපෝසථං කරෝති, පාටිපදේ විහාරං උපේති, සේනාසනං පඤ්ඤපේති, පානීයං පරිභෝජනීයං උපට්ඨාපේති, පරිවේණං සම්මජ්ජති. සෝ ද්වීහතීහං වසිත්වා සත්තාහකරණීයේන පක්කමති. සෝ තං සත්තාහං අන්තෝ සන්නිවත්තං කරෝති. තස්ස, භික්ඛවේ, භික්ඛුනෝ පුරිමිකා ච පඤ්ඤායති, පටිස්සවේ ච අනාපත්ති.
</Paragraph>

<Paragraph number="927" book="vi-maha">
ඉධ පන, භික්ඛවේ, භික්ඛුනා වස්සාවාසෝ පටිස්සුතෝ හෝති පුරිමිකාය. සෝ තං ආවාසං ගච්ඡන්තෝ බහිද්ධා උපෝසථං කරෝති, පාටිපදේ විහාරං උපේති, සේනාසනං පඤ්ඤපේති, පානීයං පරිභෝජනීයං උපට්ඨාපේති, පරිවේණං සම්මජ්ජති. සෝ සත්තාහං අනාගතාය පවාරණාය සකරණීයෝ පක්කමති. ආගච්ඡේය්‍ය වා සෝ, භික්ඛවේ, භික්ඛු තං ආවාසං න වා ආගච්ඡේය්‍ය, තස්ස, භික්ඛවේ, භික්ඛුනෝ පුරිමිකා ච පඤ්ඤායති, පටිස්සවේ ච අනාපත්ති.
</Paragraph>

<Paragraph number="928" book="vi-maha">
ඉධ පන, භික්ඛවේ, භික්ඛුනා වස්සාවාසෝ පටිස්සුතෝ හෝති පුරිමිකාය. සෝ තං ආවාසං ගන්ත්වා උපෝසථං කරෝති, පාටිපදේ විහාරං උපේති, සේනාසනං පඤ්ඤපේති, පානීයං පරිභෝජනීයං උපට්ඨාපේති, පරිවේණං සම්මජ්ජති. සෝ තදහේව අකරණීයෝ පක්කමති. තස්ස, භික්ඛවේ, භික්ඛුනෝ පුරිමිකා ච න පඤ්ඤායති, පටිස්සවේ ච ආපත්ති දුක්කටස්ස.
</Paragraph>

<Paragraph number="929" book="vi-maha">
ඉධ පන, භික්ඛවේ, භික්ඛුනා වස්සාවාසෝ පටිස්සුතෝ හෝති පුරිමිකාය. සෝ තං ආවාසං ගන්ත්වා උපෝසථං කරෝති, පාටිපදේ විහාරං උපේති, සේනාසනං පඤ්ඤපේති, පානීයං පරිභෝජනීයං උපට්ඨාපේති, පරිවේණං සම්මජ්ජති. සෝ තදහේව සකරණීයෝ පක්කමති …පේ…  සෝ ද්වීහතීහං වසිත්වා අකරණීයෝ පක්කමති …පේ…  සෝ ද්වීහතීහං වසිත්වා සකරණීයෝ පක්කමති …පේ…  සෝ ද්වීහතීහං වසිත්වා සත්තාහකරණීයේන පක්කමති. සෝ තං සත්තාහං බහිද්ධා වීතිනාමේති. තස්ස, භික්ඛවේ, භික්ඛුනෝ පුරිමිකා ච න පඤ්ඤායති, පටිස්සවේ ච ආපත්ති දුක්කටස්ස …පේ…  සෝ ද්වීහතීහං වසිත්වා සත්තාහකරණීයේන පක්කමති. සෝ තං සත්තාහං අන්තෝ සන්නිවත්තං කරෝති. තස්ස, භික්ඛවේ, භික්ඛුනෝ පුරිමිකා ච පඤ්ඤායති, පටිස්සවේ ච අනාපත්ති …පේ…  සෝ සත්තාහං අනාගතාය පවාරණාය සකරණීයෝ පක්කමති. ආගච්ඡේය්‍ය වා සෝ, භික්ඛවේ, භික්ඛු තං ආවාසං න වා ආගච්ඡේය්‍ය, තස්ස, භික්ඛවේ, භික්ඛුනෝ පුරිමිකා ච පඤ්ඤායති, පටිස්සවේ ච අනාපත්ති.
</Paragraph>

</Division>
<Division number="208" book="vi-maha">

<Paragraph number="930" book="vi-maha">
ඉධ පන, භික්ඛවේ, භික්ඛුනා වස්සාවාසෝ පටිස්සුතෝ හෝති පච්ඡිමිකාය. සෝ තං ආවාසං ගච්ඡන්තෝ බහිද්ධා උපෝසථං කරෝති, පාටිපදේ විහාරං උපේති, සේනාසනං පඤ්ඤපේති, පානීයං පරිභෝජනීයං උපට්ඨාපේති, පරිවේණං සම්මජ්ජති. සෝ තදහේව අකරණීයෝ පක්කමති. තස්ස, භික්ඛවේ, භික්ඛුනෝ පච්ඡිමිකා ච න පඤ්ඤායති, පටිස්සවේ ච ආපත්ති දුක්කටස්ස.
</Paragraph>

<Paragraph number="931" book="vi-maha">
ඉධ පන, භික්ඛවේ, භික්ඛුනා වස්සාවාසෝ පටිස්සුතෝ හෝති පච්ඡිමිකාය. සෝ තං ආවාසං ගච්ඡන්තෝ බහිද්ධා උපෝසථං කරෝති, පාටිපදේ විහාරං උපේති, සේනාසනං පඤ්ඤපේති, පානීයං පරිභෝජනීයං උපට්ඨාපේති, පරිවේණං සම්මජ්ජති. සෝ තදහේව සකරණීයෝ පක්කමති. තස්ස, භික්ඛවේ, භික්ඛුනෝ පච්ඡිමිකා ච න පඤ්ඤායති, පටිස්සවේ ච ආපත්ති දුක්කටස්ස.
</Paragraph>

<Paragraph number="932" book="vi-maha">
ඉධ පන, භික්ඛවේ, භික්ඛුනා වස්සාවාසෝ පටිස්සුතෝ හෝති පච්ඡිමිකාය. සෝ තං ආවාසං ගච්ඡන්තෝ බහිද්ධා උපෝසථං කරෝති, පාටිපදේ විහාරං උපේති, සේනාසනං පඤ්ඤපේති, පානීයං පරිභෝජනීයං උපට්ඨාපේති, පරිවේණං සම්මජ්ජති. සෝ ද්වීහතීහං වසිත්වා අකරණීයෝ පක්කමති. තස්ස, භික්ඛවේ, භික්ඛුනෝ පච්ඡිමිකා ච න පඤ්ඤායති, පටිස්සවේ ච ආපත්ති දුක්කටස්ස.
</Paragraph>

<Paragraph number="933" book="vi-maha">
ඉධ පන, භික්ඛවේ, භික්ඛුනා වස්සාවාසෝ පටිස්සුතෝ හෝති පච්ඡිමිකාය. සෝ තං ආවාසං ගච්ඡන්තෝ බහිද්ධා උපෝසථං කරෝති, පාටිපදේ විහාරං උපේති, සේනාසනං පඤ්ඤපේති, පානීයං පරිභෝජනීයං උපට්ඨාපේති, පරිවේණං සම්මජ්ජති. සෝ ද්වීහතීහං වසිත්වා සකරණීයෝ පක්කමති. තස්ස, භික්ඛවේ, භික්ඛුනෝ පච්ඡිමිකා ච න පඤ්ඤායති, පටිස්සවේ ච ආපත්ති දුක්කටස්ස.
</Paragraph>

<Paragraph number="934" book="vi-maha">
ඉධ පන, භික්ඛවේ, භික්ඛුනා වස්සාවාසෝ පටිස්සුතෝ හෝති පච්ඡිමිකාය. සෝ තං ආවාසං ගච්ඡන්තෝ බහිද්ධා උපෝසථං කරෝති, පාටිපදේ විහාරං උපේති, සේනාසනං පඤ්ඤපේති, පානීයං පරිභෝජනීයං උපට්ඨාපේති, පරිවේණං සම්මජ්ජති. සෝ ද්වීහතීහං වසිත්වා සත්තාහකරණීයේන පක්කමති. සෝ තං සත්තාහං බහිද්ධා වීතිනාමේති. තස්ස, භික්ඛවේ, භික්ඛුනෝ පච්ඡිමිකා ච න පඤ්ඤායති, පටිස්සවේ ච ආපත්ති දුක්කටස්ස.
</Paragraph>

<Paragraph number="935" book="vi-maha">
ඉධ පන, භික්ඛවේ, භික්ඛුනා වස්සාවාසෝ පටිස්සුතෝ හෝති පච්ඡිමිකාය. සෝ තං ආවාසං ගච්ඡන්තෝ බහිද්ධා උපෝසථං කරෝති, පාටිපදේ විහාරං උපේති, සේනාසනං පඤ්ඤපේති, පානීයං පරිභෝජනීයං උපට්ඨාපේති, පරිවේණං සම්මජ්ජති. සෝ ද්වීහතීහං වසිත්වා සත්තාහකරණීයේන පක්කමති. සෝ තං සත්තාහං අන්තෝ සන්නිවත්තං කරෝති. තස්ස, භික්ඛවේ, භික්ඛුනෝ පච්ඡිමිකා ච පඤ්ඤායති, පටිස්සවේ ච අනාපත්ති.
</Paragraph>

<Paragraph number="936" book="vi-maha">
ඉධ පන, භික්ඛවේ, භික්ඛුනා වස්සාවාසෝ පටිස්සුතෝ හෝති පච්ඡිමිකාය. සෝ තං ආවාසං ගච්ඡන්තෝ බහිද්ධා උපෝසථං කරෝති, පාටිපදේ විහාරං උපේති, සේනාසනං පඤ්ඤපේති, පානීයං පරිභෝජනීයං උපට්ඨාපේති, පරිවේණං සම්මජ්ජති. සෝ සත්තාහං අනාගතාය කෝමුදියා චාතුමාසිනියා සකරණීයෝ පක්කමති. ආගච්ඡේය්‍ය වා සෝ, භික්ඛවේ, භික්ඛු තං ආවාසං න වා ආගච්ඡේය්‍ය, තස්ස, භික්ඛවේ, භික්ඛුනෝ පච්ඡිමිකා ච පඤ්ඤායති, පටිස්සවේ ච අනාපත්ති.
</Paragraph>

<Paragraph number="937" book="vi-maha">
ඉධ පන, භික්ඛවේ, භික්ඛුනා වස්සාවාසෝ පටිස්සුතෝ හෝති පච්ඡිමිකාය. සෝ තං ආවාසං ගන්ත්වා උපෝසථං කරෝති, පාටිපදේ විහාරං උපේති, සේනාසනං පඤ්ඤපේති, පානීයං පරිභෝජනීයං උපට්ඨාපේති, පරිවේණං සම්මජ්ජති. සෝ තදහේව අකරණීයෝ පක්කමති. තස්ස, භික්ඛවේ, භික්ඛුනෝ පච්ඡිමිකා ච න පඤ්ඤායති, පටිස්සවේ ච ආපත්ති දුක්කටස්ස.
</Paragraph>

<Paragraph number="938" book="vi-maha">
ඉධ පන, භික්ඛවේ, භික්ඛුනා වස්සාවාසෝ පටිස්සුතෝ හෝති පච්ඡිමිකාය. සෝ තං ආවාසං ගන්ත්වා උපෝසථං කරෝති, පාටිපදේ විහාරං උපේති, සේනාසනං පඤ්ඤපේති, පානීයං පරිභෝජනීයං උපට්ඨාපේති, පරිවේණං සම්මජ්ජති. සෝ තදහේව සකරණීයෝ පක්කමති …පේ…  සෝ ද්වීහතීහං වසිත්වා අකරණීයෝ පක්කමති …පේ…  සෝ ද්වීහතීහං වසිත්වා සකරණීයෝ පක්කමති …පේ…  සෝ ද්වීහතීහං වසිත්වා සත්තාහකරණීයේන පක්කමති. සෝ තං සත්තාහං බහිද්ධා වීතිනාමේති. තස්ස, භික්ඛවේ, භික්ඛුනෝ පච්ඡිමිකා ච න පඤ්ඤායති, පටිස්සවේ ච ආපත්ති දුක්කටස්ස …පේ…  සෝ ද්වීහතීහං වසිත්වා සත්තාහකරණීයේන පක්කමති. සෝ තං සත්තාහං අන්තෝ සන්නිවත්තං කරෝති. තස්ස භික්ඛවේ, භික්ඛුනෝ පච්ඡිමිකා ච පඤ්ඤායති, පටිස්සවේ ච අනාපත්ති.
</Paragraph>

<Paragraph number="939" book="vi-maha">
ඉධ පන, භික්ඛවේ, භික්ඛුනා වස්සාවාසෝ පටිස්සුතෝ හෝති පච්ඡිමිකාය. සෝ තං ආවාසං ගන්ත්වා උපෝසථං කරෝති, පාටිපදේ විහාරං උපේති, සේනාසනං පඤ්ඤපේති, පානීයං පරිභෝජනීයං උපට්ඨාපේති, පරිවේණං සම්මජ්ජති. සෝ සත්තාහං අනාගතාය කෝමුදියා චාතුමාසිනියා සකරණීයෝ පක්කමති. ආගච්ඡේය්‍ය වා සෝ, භික්ඛවේ, භික්ඛු තං ආවාසං න වා ආගච්ඡේය්‍ය, තස්ස, භික්ඛවේ, භික්ඛුනෝ පච්ඡිමිකා ච පඤ්ඤායති, පටිස්සවේ ච අනාපත්තී”ති.

</Paragraph>
</Division>

<Paragraph number="940" type="center" book="vi-maha">
වස්සූපනායිකක්ඛන්ධකෝ තතියෝ.



</Paragraph>

<Paragraph number="941" type="center" book="vi-maha">
තස්සුද්දානං


</Paragraph>

<Paragraph number="942" book="vi-maha">
උපගන්තුං කදා චේව,_  
_කති අන්තරාවස්ස ච;_  
_න ඉච්ඡන්ති ච සඤ්චිච්ච,_  
උක්කඩ්ඪිතුං උපාසකෝ._  

</Paragraph>

<Paragraph number="943" type="verses" book="vi-maha">
_ගිලානෝ මාතා ච පිතා,_  
_භාතා ච අථ ඤාතකෝ;_  
_භික්ඛුගතිකෝ විහාරෝ,_  
_වාළා චාපි සරීසපා._  

</Paragraph>

<Paragraph number="944" type="verses" book="vi-maha">
_චෝරෝ චේව පිසාචා ච,_  
_දඩ්ඪා තදුභයේන ච;_  
_වූළ්හෝදකේන වුට්ඨාසි,_  
_බහුතරා ච දායකා._  

</Paragraph>

<Paragraph number="945" type="verses" book="vi-maha">
_ලූඛප්පණීතසප්පාය,_  
_භේසජ්ජුපට්ඨකේන ච;_  
ඉත්ථී වේසී කුමාරී ච,_  
_පණ්ඩකෝ ඤාතකේන ච._  

</Paragraph>

<Paragraph number="946" type="verses" book="vi-maha">
_රාජා චෝරා ධුත්තා නිධි,_  
_භේදඅට්ඨවිධේන ච;_  
_වජසත්ථා ච නාවා ච,_  
_සුසිරේ විටභියා ච._  

</Paragraph>

<Paragraph number="947" type="verses" book="vi-maha">
_අජ්ඣෝකාසේ වස්සාවාසෝ,_  
_අසේනාසනිකේන ච;_  
_ඡවකුටිකා ඡත්තේ ච,_  
_චාටියා ච උපේන්ති තේ._  

</Paragraph>

<Paragraph number="948" type="verses" book="vi-maha">
_කතිකා පටිස්සුණිත්වා,_  
_බහිද්ධා ච උපෝසථා;_  
_පුරිමිකා පච්ඡිමිකා,_  
_යථාඤායේන යෝජයේ._  

</Paragraph>

<Paragraph number="949" type="verses" book="vi-maha">
_අකරණී පක්කමති,_  
_සකරණී තථේව ච;_  
_ද්වීහතීහා ච පුන ච,_  
_සත්තාහකරණීයේන ච._  

</Paragraph>

<Paragraph number="950" type="verses" book="vi-maha">
_සත්තාහනාගතා චේව,_  
_ආගච්ඡේය්‍ය න ඒය්‍ය වා;_  
_වත්ථුද්දානේ අන්තරිකා,_  
_තන්තිමග්ගං නිසාමයේති._  


</Paragraph>

<Paragraph number="951" type="center" book="vi-maha">
ඉමම්හි ඛන්ධකේ වත්ථූනි ද්වේපණ්ණාස.



</Paragraph>

<Paragraph number="952" type="center" book="vi-maha">
වස්සූපනායිකක්ඛන්ධකෝ නිට්ඨිතෝ.
</Paragraph>