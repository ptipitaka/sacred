---
title: "3.5 සත්තන්නංඅප්පහිතේපිඅනුජානන"
tableOfContents: false
sidebar:
  order: 8
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="198" book="vi-maha">

<Paragraph number="867" book="vi-maha">
තේන ඛෝ පන සමයේන අඤ්ඤතරස්ස භික්ඛුනෝ මාතා ගිලානා හෝති. සා පුත්තස්ස සන්තිකේ දූතං පාහේසි—  “අහඤ්හි ගිලානා, ආගච්ඡතු මේ පුත්තෝ, ඉච්ඡාමි පුත්තස්ස ආගතන්”ති. අථ ඛෝ තස්ස භික්ඛුනෝ ඒතදහෝසි—  “භගවතා පඤ්ඤත්තං—  ‘සත්තන්නං සත්තාහකරණීයේන පහිතේ ගන්තුං, න ත්වේව අප්පහිතේ; පඤ්චන්නං සත්තාහකරණීයේන අප්පහිතේපි ගන්තුං, පගේව පහිතේ’ති. අයඤ්ච මේ මාතා ගිලානා, සා ච අනුපාසිකා, කථං නු ඛෝ මයා පටිපජ්ජිතබ්බන්”ති? භගවතෝ ඒතමත්ථං ආරෝචේසුං. “අනුජානාමි, භික්ඛවේ, සත්තන්නං සත්තාහකරණීයේන අප්පහිතේපි ගන්තුං, පගේව පහිතේ. භික්ඛුස්ස, භික්ඛුනියා, සික්ඛමානාය, සාමණේරස්ස, සාමණේරියා, මාතුයා ච පිතුස්ස ච—  අනුජානාමි, භික්ඛවේ, ඉමේසං සත්තන්නං සත්තාහකරණීයේන අප්පහිතේපි ගන්තුං, පගේව පහිතේ. සත්තාහං සන්නිවත්තෝ කාතබ්බෝ.
</Paragraph>

<Paragraph number="868" book="vi-maha">
ඉධ පන, භික්ඛවේ, භික්ඛුස්ස මාතා ගිලානා හෝති. සා චේ පුත්තස්ස සන්තිකේ දූතං පහිණේය්‍ය—  ‘අහඤ්හි ගිලානා, ආගච්ඡතු මේ පුත්තෝ, ඉච්ඡාමි පුත්තස්ස ආගතන්’ති, ගන්තබ්බං, භික්ඛවේ, සත්තාහකරණීයේන, අප්පහිතේපි, පගේව පහිතේ—  ‘ගිලානභත්තං වා පරියේසිස්සාමි, ගිලානුපට්ඨාකභත්තං වා පරියේසිස්සාමි, ගිලානභේසජ්ජං වා පරියේසිස්සාමි, පුච්ඡිස්සාමි වා, උපට්ඨහිස්සාමි වා’ති. සත්තාහං සන්නිවත්තෝ කාතබ්බෝ.
</Paragraph>

<Paragraph number="869" book="vi-maha">
ඉධ පන, භික්ඛවේ, භික්ඛුස්ස පිතා ගිලානෝ හෝති. සෝ චේ පුත්තස්ස සන්තිකේ දූතං පහිණේය්‍ය—  ‘අහඤ්හි ගිලානෝ, ආගච්ඡතු මේ පුත්තෝ, ඉච්ඡාමි පුත්තස්ස ආගතන්’ති, ගන්තබ්බං, භික්ඛවේ, සත්තාහකරණීයේන, අප්පහිතේපි, පගේව පහිතේ—  ‘ගිලානභත්තං වා පරියේසිස්සාමි, ගිලානුපට්ඨාකභත්තං වා පරියේසිස්සාමි, ගිලානභේසජ්ජං වා පරියේසිස්සාමි, පුච්ඡිස්සාමි වා, උපට්ඨහිස්සාමි වා’ති. සත්තාහං සන්නිවත්තෝ කාතබ්බෝ.
</Paragraph>
</Division>