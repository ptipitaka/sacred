---
title: "3.10 වස්සංඅනුපගන්තබ්බට්ඨාන"
tableOfContents: false
sidebar:
  order: 2
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="204" book="vi-maha">

<Paragraph number="909" book="vi-maha">
තේන ඛෝ පන සමයේන භික්ඛූ රුක්ඛසුසිරේ වස්සං උපගච්ඡන්ති. මනුස්සා උජ්ඣායන්ති ඛිය්‍යන්ති විපාචේන්ති—  “සේය්‍යථාපි පිසාචිල්ලිකා”ති. භගවතෝ ඒතමත්ථං ආරෝචේසුං. “න, භික්ඛවේ, රුක්ඛසුසිරේ වස්සං උපගන්තබ්බං. යෝ උපගච්ඡේය්‍ය, ආපත්ති දුක්කටස්සා”ති.
</Paragraph>

<Paragraph number="910" book="vi-maha">
තේන ඛෝ පන සමයේන භික්ඛූ රුක්ඛවිටභියා වස්සං උපගච්ඡන්ති. මනුස්සා උජ්ඣායන්ති ඛිය්‍යන්ති විපාචේන්ති—  “සේය්‍යථාපි මිගලුද්දකා”ති. භගවතෝ ඒතමත්ථං ආරෝචේසුං. “න, භික්ඛවේ, රුක්ඛවිටභියා වස්සං උපගන්තබ්බං. යෝ උපගච්ඡේය්‍ය, ආපත්ති දුක්කටස්සා”ති.
</Paragraph>

<Paragraph number="911" book="vi-maha">
තේන ඛෝ පන සමයේන භික්ඛූ අජ්ඣෝකාසේ වස්සං උපගච්ඡන්ති. දේවේ වස්සන්තේ රුක්ඛමූලම්පි නිබ්බකෝසම්පි උපධාවන්ති. භගවතෝ ඒතමත්ථං ආරෝචේසුං. “න, භික්ඛවේ, අජ්ඣෝකාසේ වස්සං උපගන්තබ්බං. යෝ උපගච්ඡේය්‍ය, ආපත්ති දුක්කටස්සා”ති.
</Paragraph>

<Paragraph number="912" book="vi-maha">
තේන ඛෝ පන සමයේන භික්ඛූ අසේනාසනිකා වස්සං උපගච්ඡන්ති. සීතේනපි කිලමන්ති, උණ්හේනපි කිලමන්ති. භගවතෝ ඒතමත්ථං ආරෝචේසුං. “න, භික්ඛවේ, අසේනාසනිකේන වස්සං උපගන්තබ්බං. යෝ උපගච්ඡේය්‍ය, ආපත්ති දුක්කටස්සා”ති.
</Paragraph>

<Paragraph number="913" book="vi-maha">
තේන ඛෝ පන සමයේන භික්ඛූ ඡවකුටිකාය වස්සං උපගච්ඡන්ති. මනුස්සා උජ්ඣායන්ති ඛිය්‍යන්ති විපාචේන්ති—  “සේය්‍යථාපි ඡවඩාහකා”ති. භගවතෝ ඒතමත්ථං ආරෝචේසුං. “න, භික්ඛවේ, ඡවකුටිකාය වස්සං උපගන්තබ්බං. යෝ උපගච්ඡේය්‍ය, ආපත්ති දුක්කටස්සා”ති.
</Paragraph>

<Paragraph number="914" book="vi-maha">
තේන ඛෝ පන සමයේන භික්ඛූ ඡත්තේ වස්සං උපගච්ඡන්ති. මනුස්සා උජ්ඣායන්ති ඛිය්‍යන්ති විපාචේන්ති—  “සේය්‍යථාපි ගෝපාලකා”ති. භගවතෝ ඒතමත්ථං ආරෝචේසුං. “න, භික්ඛවේ, ඡත්තේ වස්සං උපගන්තබ්බං. යෝ උපගච්ඡේය්‍ය, ආපත්ති දුක්කටස්සා”ති.
</Paragraph>

<Paragraph number="915" book="vi-maha">
තේන ඛෝ පන සමයේන භික්ඛූ චාටියා වස්සං උපගච්ඡන්ති. මනුස්සා උජ්ඣායන්ති ඛිය්‍යන්ති විපාචේන්ති—  “සේය්‍යථාපි තිත්ථියා”ති. භගවතෝ ඒතමත්ථං ආරෝචේසුං. “න, භික්ඛවේ, චාටියා වස්සං උපගන්තබ්බං. යෝ උපගච්ඡේය්‍ය, ආපත්ති දුක්කටස්සා”ති.
</Paragraph>
</Division>