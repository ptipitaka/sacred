---
title: "3.7 අන්තරායේඅනාපත්තිවස්සච්ඡේදවාර"
tableOfContents: false
sidebar:
  order: 10
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="200" book="vi-maha">

<Paragraph number="876" book="vi-maha">
තේන ඛෝ පන සමයේන කෝසලේසු ජනපදේ අඤ්ඤතරස්මිං ආවාසේ වස්සූපගතා භික්ඛූ වාළේහි උබ්බාළ්හා හෝන්ති. ගණ්හිංසුපි පරිපාතිංසුපි. භගවතෝ ඒතමත්ථං ආරෝචේසුං.
</Paragraph>

<Paragraph number="877" book="vi-maha">
“ඉධ පන, භික්ඛවේ, වස්සූපගතා භික්ඛූ වාළේහි උබ්බාළ්හා හෝන්ති. ගණ්හන්තිපි පරිපාතේන්තිපි. ඒසේව අන්තරායෝති පක්කමිතබ්බං. අනාපත්ති වස්සච්ඡේදස්ස.
</Paragraph>

<Paragraph number="878" book="vi-maha">
ඉධ පන, භික්ඛවේ, වස්සූපගතා භික්ඛූ සරීසපේහි උබ්බාළ්හා හෝන්ති. ඩංසන්තිපි පරිපාතේන්තිපි. ඒසේව අන්තරායෝති පක්කමිතබ්බං. අනාපත්ති වස්සච්ඡේදස්ස.
</Paragraph>

<Paragraph number="879" book="vi-maha">
ඉධ පන, භික්ඛවේ, වස්සූපගතා භික්ඛූ චෝරේහි උබ්බාළ්හා හෝන්ති. විලුම්පන්තිපි ආකෝටේන්තිපි. ඒසේව අන්තරායෝති පක්කමිතබ්බං. අනාපත්ති වස්සච්ඡේදස්ස.
</Paragraph>

<Paragraph number="880" book="vi-maha">
ඉධ පන, භික්ඛවේ, වස්සූපගතා භික්ඛූ පිසාචේහි උබ්බාළ්හා හෝන්ති. ආවිසන්තිපි හනන්තිපි. ඒසේව අන්තරායෝති පක්කමිතබ්බං. අනාපත්ති වස්සච්ඡේදස්ස.
</Paragraph>

<Paragraph number="881" book="vi-maha">
ඉධ පන, භික්ඛවේ, වස්සූපගතානං භික්ඛූනං ගාමෝ අග්ගිනා දඩ්ඪෝ හෝති. භික්ඛූ පිණ්ඩකේන කිලමන්ති. ඒසේව අන්තරායෝති පක්කමිතබ්බං. අනාපත්ති වස්සච්ඡේදස්ස.
</Paragraph>

<Paragraph number="882" book="vi-maha">
ඉධ පන, භික්ඛවේ, වස්සූපගතානං භික්ඛූනං සේනාසනං අග්ගිනා දඩ්ඪං හෝති. භික්ඛූ සේනාසනේන කිලමන්ති. ඒසේව අන්තරායෝති පක්කමිතබ්බං. අනාපත්ති වස්සච්ඡේදස්ස.
</Paragraph>

<Paragraph number="883" book="vi-maha">
ඉධ පන, භික්ඛවේ, වස්සූපගතානං භික්ඛූනං ගාමෝ උදකේන වූළ්හෝ හෝති. භික්ඛූ පිණ්ඩකේන කිලමන්ති. ඒසේව අන්තරායෝති පක්කමිතබ්බං. අනාපත්ති වස්සච්ඡේදස්ස.
</Paragraph>

<Paragraph number="884" book="vi-maha">
ඉධ පන, භික්ඛවේ, වස්සූපගතානං භික්ඛූනං සේනාසනං උදකේන වූළ්හං හෝති. භික්ඛූ සේනාසනේන කිලමන්ති. ඒසේව අන්තරායෝති පක්කමිතබ්බං. අනාපත්ති වස්සච්ඡේදස්සා”ති.
</Paragraph>

</Division>
<Division number="201" book="vi-maha">

<Paragraph number="885" book="vi-maha">
තේන ඛෝ පන සමයේන අඤ්ඤතරස්මිං ආවාසේ වස්සූපගතානං භික්ඛූනං ගාමෝ චෝරේහි වුට්ඨාසි. භගවතෝ ඒතමත්ථං ආරෝචේසුං. “අනුජානාමි, භික්ඛවේ, යේන ගාමෝ තේන ගන්තුන්”ති.
</Paragraph>

<Paragraph number="886" book="vi-maha">
ගාමෝ ද්වේධා භිජ්ජිත්ථ. භගවතෝ ඒතමත්ථං ආරෝචේසුං. “අනුජානාමි, භික්ඛවේ, යේන බහුතරා තේන ගන්තුන්”ති.
</Paragraph>

<Paragraph number="887" book="vi-maha">
බහුතරා අස්සද්ධා හෝන්ති අප්පසන්නා. භගවතෝ ඒතමත්ථං ආරෝචේසුං. “අනුජානාමි, භික්ඛවේ, යේන සද්ධා පසන්නා තේන ගන්තුන්”ති.
</Paragraph>

<Paragraph number="888" book="vi-maha">
තේන ඛෝ පන සමයේන කෝසලේසු ජනපදේ අඤ්ඤතරස්මිං ආවාසේ වස්සූපගතා භික්ඛූ න ලභිංසු ලූඛස්ස වා පණීතස්ස වා භෝජනස්ස යාවදත්ථං පාරිපූරිං. භගවතෝ ඒතමත්ථං ආරෝචේසුං.
</Paragraph>

<Paragraph number="889" book="vi-maha">
“ඉධ පන, භික්ඛවේ, වස්සූපගතා භික්ඛූ න ලභන්ති ලූඛස්ස වා පණීතස්ස වා භෝජනස්ස යාවදත්ථං පාරිපූරිං. ඒසේව අන්තරායෝති පක්කමිතබ්බං. අනාපත්ති වස්සච්ඡේදස්ස.
</Paragraph>

<Paragraph number="890" book="vi-maha">
ඉධ පන, භික්ඛවේ, වස්සූපගතා භික්ඛූ ලභන්ති ලූඛස්ස වා පණීතස්ස වා භෝජනස්ස යාවදත්ථං පාරිපූරිං, න ලභන්ති සප්පායානි භෝජනානි. ඒසේව අන්තරායෝති පක්කමිතබ්බං. අනාපත්ති වස්සච්ඡේදස්ස.
</Paragraph>

<Paragraph number="891" book="vi-maha">
ඉධ පන, භික්ඛවේ, වස්සූපගතා භික්ඛූ ලභන්ති ලූඛස්ස වා පණීතස්ස වා භෝජනස්ස යාවදත්ථං පාරිපූරිං, ලභන්ති සප්පායානි භෝජනානි, න ලභන්ති සප්පායානි භේසජ්ජානි. ඒසේව අන්තරායෝති පක්කමිතබ්බං. අනාපත්ති වස්සච්ඡේදස්ස.
</Paragraph>

<Paragraph number="892" book="vi-maha">
ඉධ පන, භික්ඛවේ, වස්සූපගතා භික්ඛූ ලභන්ති ලූඛස්ස වා පණීතස්ස වා භෝජනස්ස යාවදත්ථං පාරිපූරිං, ලභන්ති සප්පායානි භෝජනානි, ලභන්ති සප්පායානි භේසජ්ජානි, න ලභන්ති පතිරූපං උපට්ඨාකං. ඒසේව අන්තරායෝති පක්කමිතබ්බං. අනාපත්ති වස්සච්ඡේදස්ස.
</Paragraph>

<Paragraph number="893" book="vi-maha">
ඉධ පන, භික්ඛවේ, වස්සූපගතං භික්ඛුං ඉත්ථී නිමන්තේති—  ‘ඒහි, භන්තේ, හිරඤ්ඤං වා තේ දේමි, සුවණ්ණං වා තේ දේමි, ඛේත්තං වා තේ දේමි, වත්ථුං වා තේ දේමි, ගාවුං වා තේ දේමි, ගාවිං වා තේ දේමි, දාසං වා තේ දේමි, දාසිං වා තේ දේමි, ධීතරං වා තේ දේමි භරියත්ථාය, අහං වා තේ භරියා හෝමි, අඤ්ඤං වා තේ භරියං ආනේමී’ති. තත්‍ර චේ භික්ඛුනෝ ඒවං හෝති—  ‘ලහුපරිවත්තං ඛෝ චිත්තං වුත්තං භගවතා, සියාපි මේ බ්‍රහ්මචරියස්ස අන්තරායෝ’ති, පක්කමිතබ්බං. අනාපත්ති වස්සච්ඡේදස්ස.
</Paragraph>

<Paragraph number="894" book="vi-maha">
ඉධ පන, භික්ඛවේ, වස්සූපගතං භික්ඛුං වේසී නිමන්තේති …පේ…  ථුල්ලකුමාරී නිමන්තේති…  පණ්ඩකෝ නිමන්තේති…  ඤාතකා නිමන්තේන්ති…  රාජානෝ නිමන්තේන්ති…  චෝරා නිමන්තේන්ති…  ධුත්තා නිමන්තේන්ති—  ‘ඒහි, භන්තේ, හිරඤ්ඤං වා තේ දේම, සුවණ්ණං වා තේ දේම, ඛේත්තං වා තේ දේම, වත්ථුං වා තේ දේම, ගාවුං වා තේ දේම, ගාවිං වා තේ දේම, දාසං වා තේ දේම, දාසිං වා තේ දේම, ධීතරං වා තේ දේම භරියත්ථාය, අඤ්ඤං වා තේ භරියං ආනේමා’ති. තත්‍ර චේ භික්ඛුනෝ ඒවං හෝති—  ‘ලහුපරිවත්තං ඛෝ චිත්තං වුත්තං භගවතා, සියාපි මේ බ්‍රහ්මචරියස්ස අන්තරායෝ’ති, පක්කමිතබ්බං. අනාපත්ති වස්සච්ඡේදස්ස.
</Paragraph>

<Paragraph number="895" book="vi-maha">
ඉධ පන, භික්ඛවේ, වස්සූපගතෝ භික්ඛු අස්සාමිකං නිධිං පස්සති. තත්‍ර චේ භික්ඛුනෝ ඒවං හෝති—  ‘ලහුපරිවත්තං ඛෝ චිත්තං වුත්තං භගවතා, සියාපි මේ බ්‍රහ්මචරියස්ස අන්තරායෝ’ති, පක්කමිතබ්බං. අනාපත්ති වස්සච්ඡේදස්ස.
</Paragraph>
</Division>