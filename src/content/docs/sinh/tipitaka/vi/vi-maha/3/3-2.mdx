---
title: "3.2 වස්සානේචාරිකාපටික්ඛේපාදි"
tableOfContents: false
sidebar:
  order: 5
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="185" book="vi-maha">

<Paragraph number="821" book="vi-maha">
තේන ඛෝ පන සමයේන ඡබ්බග්ගියා භික්ඛූ වස්සං උපගන්ත්වා අන්තරාවස්සං චාරිකං චරන්ති. මනුස්සා තථේව උජ්ඣායන්ති ඛිය්‍යන්ති විපාචේන්ති—  “කථඤ්හි නාම සමණා සක්‍යපුත්තියා හේමන්තම්පි ගිම්හම්පි වස්සම්පි චාරිකං චරිස්සන්ති, හරිතානි තිණානි සම්මද්දන්තා, ඒකින්ද්‍රියං ජීවං විහේඨේන්තා, බහූ ඛුද්දකේ පාණේ සඞ්ඝාතං ආපාදේන්තා. ඉමේ හි නාම අඤ්ඤතිත්ථියා දුරක්ඛාතධම්මා වස්සාවාසං අල්ලීයිස්සන්ති සඞ්කසායිස්සන්ති. ඉමේ හි නාම සකුන්තකා රුක්ඛග්ගේසු කුලාවකානි කරිත්වා වස්සාවාසං අල්ලීයිස්සන්ති සඞ්කසායිස්සන්ති. ඉමේ පන සමණා සක්‍යපුත්තියා හේමන්තම්පි ගිම්හම්පි වස්සම්පි චාරිකං චරන්ති, හරිතානි තිණානි සම්මද්දන්තා, ඒකින්ද්‍රියං ජීවං විහේඨේන්තා, බහූ ඛුද්දකේ පාණේ සඞ්ඝාතං ආපාදේන්තා”ති.
</Paragraph>

<Paragraph number="822" book="vi-maha">
අස්සෝසුං ඛෝ භික්ඛූ තේසං මනුස්සානං උජ්ඣායන්තානං ඛිය්‍යන්තානං විපාචේන්තානං. යේ තේ භික්ඛූ අප්පිච්ඡා …පේ…  තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම ඡබ්බග්ගියා භික්ඛූ වස්සං උපගන්ත්වා අන්තරාවස්සං චාරිකං චරිස්සන්තී”ති? අථ ඛෝ තේ භික්ඛූ භගවතෝ ඒතමත්ථං ආරෝචේසුං …පේ…  අථ ඛෝ භගවා ඒතස්මිං නිදානේ ඒතස්මිං පකරණේ ධම්මිං කථං කත්වා භික්ඛූ ආමන්තේසි—  “න, භික්ඛවේ, වස්සං උපගන්ත්වා පුරිමං වා තේමාසං පච්ඡිමං වා තේමාසං අවසිත්වා චාරිකා පක්කමිතබ්බා. යෝ පක්කමේය්‍ය, ආපත්ති දුක්කටස්සා”ති.
</Paragraph>

</Division>
<Division number="186" book="vi-maha">

<Paragraph number="823" book="vi-maha">
තේන ඛෝ පන සමයේන ඡබ්බග්ගියා භික්ඛූ න ඉච්ඡන්ති වස්සං උපගන්තුං. භගවතෝ ඒතමත්ථං ආරෝචේසුං. “න, භික්ඛවේ, වස්සං න උපගන්තබ්බං. යෝ න උපගච්ඡේය්‍ය, ආපත්ති දුක්කටස්සා”ති.
</Paragraph>

<Paragraph number="824" book="vi-maha">
තේන ඛෝ පන සමයේන ඡබ්බග්ගියා භික්ඛූ තදහු වස්සූපනායිකාය වස්සං අනුපගන්තුකාමා සඤ්චිච්ච ආවාසං අතික්කමන්ති. භගවතෝ ඒතමත්ථං ආරෝචේසුං. “න, භික්ඛවේ, තදහු වස්සූපනායිකාය වස්සං අනුපගන්තුකාමේන සඤ්චිච්ච ආවාසෝ අතික්කමිතබ්බෝ. යෝ අතික්කමේය්‍ය, ආපත්ති දුක්කටස්සා”ති.
</Paragraph>

<Paragraph number="825" book="vi-maha">
තේන ඛෝ පන සමයේන රාජා මාගධෝ සේනියෝ බිම්බිසාරෝ වස්සං උක්කඩ්ඪිතුකාමෝ භික්ඛූනං සන්තිකේ දූතං පාහේසි—  “යදි පනාය්‍යා ආගමේ ජුණ්හේ වස්සං උපගච්ඡේය්‍යුන්”ති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, රාජූනං අනුවත්තිතුන්”ති.
</Paragraph>
</Division>