---
title: "3.4 පඤ්චන්නංඅප්පහිතේපිඅනුජානන"
tableOfContents: false
sidebar:
  order: 7
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="193" book="vi-maha">

<Paragraph number="838" book="vi-maha">
තේන ඛෝ පන සමයේන අඤ්ඤතරෝ භික්ඛු ගිලානෝ හෝති. සෝ භික්ඛූනං සන්තිකේ දූතං පාහේසි—  “අහඤ්හි ගිලානෝ, ආගච්ඡන්තු භික්ඛූ, ඉච්ඡාමි භික්ඛූනං ආගතන්”ති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, පඤ්චන්නං සත්තාහකරණීයේන අප්පහිතේපි ගන්තුං, පගේව පහිතේ. භික්ඛුස්ස, භික්ඛුනියා, සික්ඛමානාය, සාමණේරස්ස, සාමණේරියා—  අනුජානාමි, භික්ඛවේ, ඉමේසං පඤ්චන්නං සත්තාහකරණීයේන අප්පහිතේපි ගන්තුං, පගේව පහිතේ. සත්තාහං සන්නිවත්තෝ කාතබ්බෝ.
</Paragraph>

<Paragraph number="839" book="vi-maha">
ඉධ පන, භික්ඛවේ, භික්ඛු ගිලානෝ හෝති. සෝ චේ භික්ඛූනං සන්තිකේ දූතං පහිණේය්‍ය—  ‘අහඤ්හි ගිලානෝ, ආගච්ඡන්තු භික්ඛූ, ඉච්ඡාමි භික්ඛූනං ආගතන්’ති, ගන්තබ්බං, භික්ඛවේ, සත්තාහකරණීයේන, අප්පහිතේපි, පගේව පහිතේ—  ‘ගිලානභත්තං වා පරියේසිස්සාමි, ගිලානුපට්ඨාකභත්තං වා පරියේසිස්සාමි, ගිලානභේසජ්ජං වා පරියේසිස්සාමි, පුච්ඡිස්සාමි වා, උපට්ඨහිස්සාමි වා’ති. සත්තාහං සන්නිවත්තෝ කාතබ්බෝ.
</Paragraph>

<Paragraph number="840" book="vi-maha">
ඉධ පන, භික්ඛවේ, භික්ඛුස්ස අනභිරති උප්පන්නා හෝති. සෝ චේ භික්ඛූනං සන්තිකේ දූතං පහිණේය්‍ය—  ‘අනභිරති මේ උප්පන්නා, ආගච්ඡන්තු භික්ඛූ, ඉච්ඡාමි භික්ඛූනං ආගතන්’ති, ගන්තබ්බං, භික්ඛවේ, සත්තාහකරණීයේන, අප්පහිතේපි, පගේව පහිතේ—  ‘අනභිරතං වූපකාසේස්සාමි වා, වූපකාසාපේස්සාමි වා, ධම්මකථං වාස්ස කරිස්සාමී’ති. සත්තාහං සන්නිවත්තෝ කාතබ්බෝ.
</Paragraph>

<Paragraph number="841" book="vi-maha">
ඉධ පන, භික්ඛවේ, භික්ඛුස්ස කුක්කුච්චං උප්පන්නං හෝති. සෝ චේ භික්ඛූනං සන්තිකේ දූතං පහිණේය්‍ය—  ‘කුක්කුච්චං මේ උප්පන්නං, ආගච්ඡන්තු භික්ඛූ, ඉච්ඡාමි භික්ඛූනං ආගතන්’ති, ගන්තබ්බං, භික්ඛවේ, සත්තාහකරණීයේන, අප්පහිතේපි, පගේව පහිතේ—  ‘කුක්කුච්චං විනෝදේස්සාමි වා, විනෝදාපේස්සාමි වා, ධම්මකථං වාස්ස කරිස්සාමී’ති. සත්තාහං සන්නිවත්තෝ කාතබ්බෝ.
</Paragraph>

<Paragraph number="842" book="vi-maha">
ඉධ පන, භික්ඛවේ, භික්ඛුස්ස දිට්ඨිගතං උප්පන්නං හෝති. සෝ චේ භික්ඛූනං සන්තිකේ දූතං පහිණේය්‍ය—  ‘දිට්ඨිගතං මේ උප්පන්නං, ආගච්ඡන්තු භික්ඛූ, ඉච්ඡාමි භික්ඛූනං ආගතන්’ති, ගන්තබ්බං, භික්ඛවේ, සත්තාහකරණීයේන, අප්පහිතේපි, පගේව පහිතේ—  ‘දිට්ඨිගතං විවේචේස්සාමි වා, විවේචාපේස්සාමි වා, ධම්මකථං වාස්ස කරිස්සාමී’ති. සත්තාහං සන්නිවත්තෝ කාතබ්බෝ.
</Paragraph>

<Paragraph number="843" book="vi-maha">
ඉධ පන, භික්ඛවේ, භික්ඛු ගරුධම්මං අජ්ඣාපන්නෝ හෝති පරිවාසාරහෝ. සෝ චේ භික්ඛූනං සන්තිකේ දූතං පහිණේය්‍ය—  ‘අහඤ්හි ගරුධම්මං අජ්ඣාපන්නෝ පරිවාසාරහෝ, ආගච්ඡන්තු භික්ඛූ, ඉච්ඡාමි භික්ඛූනං ආගතන්’ති, ගන්තබ්බං, භික්ඛවේ, සත්තාහකරණීයේන, අප්පහිතේපි, පගේව පහිතේ—  ‘පරිවාසදානං උස්සුක්කං කරිස්සාමි වා, අනුස්සාවේස්සාමි වා, ගණපූරකෝ වා භවිස්සාමී’ති. සත්තාහං සන්නිවත්තෝ කාතබ්බෝ.
</Paragraph>

<Paragraph number="844" book="vi-maha">
ඉධ පන, භික්ඛවේ, භික්ඛු මූලායපටිකස්සනාරහෝ හෝති. සෝ චේ භික්ඛූනං සන්තිකේ දූතං පහිණේය්‍ය—  ‘අහඤ්හි මූලායපටිකස්සනාරහෝ, ආගච්ඡන්තු භික්ඛූ, ඉච්ඡාමි භික්ඛූනං ආගතන්’ති, ගන්තබ්බං, භික්ඛවේ, සත්තාහකරණීයේන, අප්පහිතේපි, පගේව පහිතේ—  ‘මූලාය පටිකස්සනං උස්සුක්කං කරිස්සාමි වා, අනුස්සාවේස්සාමි වා, ගණපූරකෝ වා භවිස්සාමී’ති. සත්තාහං සන්නිවත්තෝ කාතබ්බෝ.
</Paragraph>

<Paragraph number="845" book="vi-maha">
ඉධ පන, භික්ඛවේ, භික්ඛු මානත්තාරහෝ හෝති. සෝ චේ භික්ඛූනං සන්තිකේ දූතං පහිණේය්‍ය—  ‘අහඤ්හි මානත්තාරහෝ, ආගච්ඡන්තු භික්ඛූ, ඉච්ඡාමි භික්ඛූනං ආගතන්’ති, ගන්තබ්බං, භික්ඛවේ, සත්තාහකරණීයේන, අප්පහිතේපි, පගේව පහිතේ—  ‘මානත්තදානං උස්සුක්කං කරිස්සාමි වා, අනුස්සාවේස්සාමි වා, ගණපූරකෝ වා භවිස්සාමී’ති. සත්තාහං සන්නිවත්තෝ කාතබ්බෝ.
</Paragraph>

<Paragraph number="846" book="vi-maha">
ඉධ පන, භික්ඛවේ, භික්ඛු අබ්භානාරහෝ හෝති. සෝ චේ භික්ඛූනං සන්තිකේ දූතං පහිණේය්‍ය—  ‘අහඤ්හි අබ්භානාරහෝ, ආගච්ඡන්තු භික්ඛූ, ඉච්ඡාමි භික්ඛූනං ආගතන්’ති, ගන්තබ්බං, භික්ඛවේ, සත්තාහකරණීයේන, අප්පහිතේපි, පගේව පහිතේ—  ‘අබ්භානං උස්සුක්කං කරිස්සාමි වා, අනුස්සාවේස්සාමි වා, ගණපූරකෝ වා භවිස්සාමී’ති. සත්තාහං සන්නිවත්තෝ කාතබ්බෝ.
</Paragraph>

<Paragraph number="847" book="vi-maha">
ඉධ පන, භික්ඛවේ, භික්ඛුස්ස සංඝෝ කම්මං කත්තුකාමෝ හෝති තජ්ජනීයං වා, නියස්සං වා, පබ්බාජනීයං වා, පටිසාරණීයං වා, උක්ඛේපනීයං වා. සෝ චේ භික්ඛූනං සන්තිකේ දූතං පහිණේය්‍ය—  ‘සංඝෝ මේ කම්මං කත්තුකාමෝ, ආගච්ඡන්තු භික්ඛූ, ඉච්ඡාමි භික්ඛූනං ආගතන්’ති, ගන්තබ්බං, භික්ඛවේ, සත්තාහකරණීයේන, අප්පහිතේපි, පගේව පහිතේ—  ‘කින්ති නු ඛෝ සංඝෝ කම්මං න කරේය්‍ය, ලහුකාය වා පරිණාමේය්‍යා’ති. සත්තාහං සන්නිවත්තෝ කාතබ්බෝ.
</Paragraph>

<Paragraph number="848" book="vi-maha">
කතං වා පනස්ස හෝති සංඝේන කම්මං තජ්ජනීයං වා නියස්සං වා පබ්බාජනීයං වා පටිසාරණීයං වා උක්ඛේපනීයං වා. සෝ චේ භික්ඛූනං සන්තිකේ දූතං පහිණේය්‍ය—  ‘සංඝෝ මේ කම්මං අකාසි, ආගච්ඡන්තු භික්ඛූ, ඉච්ඡාමි භික්ඛූනං ආගතන්’ති, ගන්තබ්බං, භික්ඛවේ, සත්තාහකරණීයේන, අප්පහිතේපි, පගේව පහිතේ—  ‘කින්ති නු ඛෝ සම්මා වත්තේය්‍ය, ලෝමං පාතේය්‍ය, නේත්ථාරං වත්තේය්‍ය, සංඝෝ තං කම්මං පටිප්පස්සම්භේය්‍යා’ති. සත්තාහං සන්නිවත්තෝ කාතබ්බෝ.
</Paragraph>

</Division>
<Division number="194" book="vi-maha">

<Paragraph number="849" book="vi-maha">
ඉධ පන, භික්ඛවේ, භික්ඛුනී ගිලානා හෝති. සා චේ භික්ඛූනං සන්තිකේ දූතං පහිණේය්‍ය—  ‘අහඤ්හි ගිලානා, ආගච්ඡන්තු අය්‍යා, ඉච්ඡාමි අය්‍යානං ආගතන්’ති, ගන්තබ්බං, භික්ඛවේ, සත්තාහකරණීයේන, අප්පහිතේපි, පගේව පහිතේ—  ‘ගිලානභත්තං වා පරියේසිස්සාමි, ගිලානුපට්ඨාකභත්තං වා පරියේසිස්සාමි, ගිලානභේසජ්ජං වා පරියේසිස්සාමි, පුච්ඡිස්සාමි වා, උපට්ඨහිස්සාමි වා’ති. සත්තාහං සන්නිවත්තෝ කාතබ්බෝ.
</Paragraph>

<Paragraph number="850" book="vi-maha">
ඉධ පන, භික්ඛවේ, භික්ඛුනියා අනභිරති උප්පන්නා හෝති. සා චේ භික්ඛූනං සන්තිකේ දූතං පහිණේය්‍ය—  ‘අනභිරති මේ උප්පන්නා, ආගච්ඡන්තු අය්‍යා, ඉච්ඡාමි අය්‍යානං ආගතන්’ති, ගන්තබ්බං, භික්ඛවේ, සත්තාහකරණීයේන, අප්පහිතේපි, පගේව පහිතේ—  ‘අනභිරතං වූපකාසේස්සාමි වා, වූපකාසාපේස්සාමි වා, ධම්මකථං වාස්සා කරිස්සාමී’ති. සත්තාහං සන්නිවත්තෝ කාතබ්බෝ.
</Paragraph>

<Paragraph number="851" book="vi-maha">
ඉධ පන, භික්ඛවේ, භික්ඛුනියා කුක්කුච්චං උප්පන්නං හෝති. සා චේ භික්ඛූනං සන්තිකේ දූතං පහිණේය්‍ය—  ‘කුක්කුච්චං මේ උප්පන්නං, ආගච්ඡන්තු අය්‍යා, ඉච්ඡාමි අය්‍යානං ආගතන්’ති, ගන්තබ්බං, භික්ඛවේ, සත්තාහකරණීයේන, අප්පහිතේපි, පගේව පහිතේ—  ‘කුක්කුච්චං විනෝදේස්සාමි වා, විනෝදාපේස්සාමි වා, ධම්මකථං වාස්සා කරිස්සාමී’ති. සත්තාහං සන්නිවත්තෝ කාතබ්බෝ.
</Paragraph>

<Paragraph number="852" book="vi-maha">
ඉධ පන, භික්ඛවේ, භික්ඛුනියා දිට්ඨිගතං උප්පන්නං හෝති. සා චේ භික්ඛූනං සන්තිකේ දූතං පහිණේය්‍ය—  ‘දිට්ඨිගතං මේ උප්පන්නං, ආගච්ඡන්තු අය්‍යා, ඉච්ඡාමි අය්‍යානං ආගතන්’ති, ගන්තබ්බං, භික්ඛවේ, සත්තාහකරණීයේන, අප්පහිතේපි, පගේව පහිතේ—  ‘දිට්ඨිගතං විවේචේස්සාමි වා, විවේචාපේස්සාමි වා, ධම්මකථං වාස්සා කරිස්සාමී’ති. සත්තාහං සන්නිවත්තෝ කාතබ්බෝ.
</Paragraph>

<Paragraph number="853" book="vi-maha">
ඉධ පන, භික්ඛවේ, භික්ඛුනී ගරුධම්මං අජ්ඣාපන්නා හෝති මානත්තාරහා. සා චේ භික්ඛූනං සන්තිකේ දූතං පහිණේය්‍ය—  ‘අහඤ්හි ගරුධම්මං අජ්ඣාපන්නා මානත්තාරහා, ආගච්ඡන්තු අය්‍යා, ඉච්ඡාමි අය්‍යානං ආගතන්’ති, ගන්තබ්බං, භික්ඛවේ, සත්තාහකරණීයේන, අප්පහිතේපි, පගේව පහිතේ—  ‘මානත්තදානං උස්සුක්කං කරිස්සාමී’ති. සත්තාහං සන්නිවත්තෝ කාතබ්බෝ.
</Paragraph>

<Paragraph number="854" book="vi-maha">
ඉධ පන, භික්ඛවේ, භික්ඛුනී මූලාය පටිකස්සනාරහා හෝති. සා චේ භික්ඛූනං සන්තිකේ දූතං පහිණේය්‍ය—  ‘අහඤ්හි මූලාය පටිකස්සනාරහා, ආගච්ඡන්තු අය්‍යා, ඉච්ඡාමි අය්‍යානං ආගතන්’ති, ගන්තබ්බං, භික්ඛවේ, සත්තාහකරණීයේන, අප්පහිතේපි, පගේව පහිතේ—  ‘මූලාය පටිකස්සනං උස්සුක්කං කරිස්සාමී’ති. සත්තාහං සන්නිවත්තෝ කාතබ්බෝ.
</Paragraph>

<Paragraph number="855" book="vi-maha">
ඉධ පන, භික්ඛවේ, භික්ඛුනී අබ්භානාරහා හෝති. සා චේ භික්ඛූනං සන්තිකේ දූතං පහිණේය්‍ය—  ‘අහඤ්හි අබ්භානාරහා, ආගච්ඡන්තු අය්‍යා, ඉච්ඡාමි අය්‍යානං ආගතන්’ති, ගන්තබ්බං, භික්ඛවේ, සත්තාහකරණීයේන, අප්පහිතේපි, පගේව පහිතේ—  ‘අබ්භානං උස්සුක්කං කරිස්සාමී’ති. සත්තාහං සන්නිවත්තෝ කාතබ්බෝ.
</Paragraph>

<Paragraph number="856" book="vi-maha">
ඉධ පන, භික්ඛවේ, භික්ඛුනියා සංඝෝ කම්මං කත්තුකාමෝ හෝති—  තජ්ජනීයං වා, නියස්සං වා, පබ්බාජනීයං වා, පටිසාරණීයං වා, උක්ඛේපනීයං වා. සා චේ භික්ඛූනං සන්තිකේ දූතං පහිණේය්‍ය—  ‘සංඝෝ මේ කම්මං කත්තුකාමෝ, ආගච්ඡන්තු අය්‍යා, ඉච්ඡාමි අය්‍යානං ආගතන්’ති, ගන්තබ්බං, භික්ඛවේ, සත්තාහකරණීයේන, අප්පහිතේපි, පගේව පහිතේ—  ‘කින්ති නු ඛෝ සංඝෝ කම්මං න කරේය්‍ය, ලහුකාය වා පරිණාමේය්‍යා’ති. සත්තාහං සන්නිවත්තෝ කාතබ්බෝ.
</Paragraph>

<Paragraph number="857" book="vi-maha">
කතං වා පනස්සා හෝති සංඝේන කම්මං—  තජ්ජනීයං වා, නියස්සං වා, පබ්බාජනීයං වා, පටිසාරණීයං වා, උක්ඛේපනීයං වා. සා චේ භික්ඛූනං සන්තිකේ දූතං පහිණේය්‍ය—  ‘සංඝෝ මේ කම්මං අකාසි, ආගච්ඡන්තු අය්‍යා, ඉච්ඡාමි අය්‍යානං ආගතන්’ති, ගන්තබ්බං, භික්ඛවේ, සත්තාහකරණීයේන, අප්පහිතේපි, පගේව පහිතේ—  ‘කින්ති නු ඛෝ සම්මා වත්තේය්‍ය, ලෝමං පාතේය්‍ය, නේත්ථාරං වත්තේය්‍ය, සංඝෝ තං කම්මං පටිප්පස්සම්භේය්‍යා’ති. සත්තාහං සන්නිවත්තෝ කාතබ්බෝ.
</Paragraph>

</Division>
<Division number="195" book="vi-maha">

<Paragraph number="858" book="vi-maha">
ඉධ පන, භික්ඛවේ, සික්ඛමානා ගිලානා හෝති. සා චේ භික්ඛූනං සන්තිකේ දූතං පහිණේය්‍ය—  ‘අහඤ්හි ගිලානා, ආගච්ඡන්තු අය්‍යා, ඉච්ඡාමි අය්‍යානං ආගතන්’ති, ගන්තබ්බං, භික්ඛවේ, සත්තාහකරණීයේන, අප්පහිතේපි, පගේව පහිතේ—  ‘ගිලානභත්තං වා පරියේසිස්සාමි, ගිලානුපට්ඨාකභත්තං වා පරියේසිස්සාමි, ගිලානභේසජ්ජං වා පරියේසිස්සාමි, පුච්ඡිස්සාමි වා, උපට්ඨහිස්සාමි වා’ති. සත්තාහං සන්නිවත්තෝ කාතබ්බෝ.
</Paragraph>

<Paragraph number="859" book="vi-maha">
ඉධ පන, භික්ඛවේ, සික්ඛමානාය අනභිරති උප්පන්නා හෝති …පේ…  සික්ඛමානාය කුක්කුච්චං උප්පන්නං හෝති…  සික්ඛමානාය දිට්ඨිගතං උප්පන්නං හෝති…  සික්ඛමානාය සික්ඛා කුපිතා හෝති. සා චේ භික්ඛූනං සන්තිකේ දූතං පහිණේය්‍ය—  ‘සික්ඛා මේ කුපිතා, ආගච්ඡන්තු අය්‍යා, ඉච්ඡාමි අය්‍යානං ආගතන්’ති, ගන්තබ්බං, භික්ඛවේ, සත්තාහකරණීයේන, අප්පහිතේපි, පගේව පහිතේ—  ‘සික්ඛාසමාදානං උස්සුක්කං කරිස්සාමී’ති. සත්තාහං සන්නිවත්තෝ කාතබ්බෝ.
</Paragraph>

<Paragraph number="860" book="vi-maha">
ඉධ පන, භික්ඛවේ, සික්ඛමානා උපසම්පජ්ජිතුකාමා හෝති. සා චේ භික්ඛූනං සන්තිකේ දූතං පහිණේය්‍ය—  ‘අහඤ්හි උපසම්පජ්ජිතුකාමා, ආගච්ඡන්තු අය්‍යා, ඉච්ඡාමි අය්‍යානං ආගතන්’ති, ගන්තබ්බං, භික්ඛවේ, සත්තාහකරණීයේන, අප්පහිතේපි, පගේව පහිතේ—  ‘උපසම්පදං උස්සුක්කං කරිස්සාමි වා, අනුස්සාවේස්සාමි වා, ගණපූරකෝ වා භවිස්සාමී’ති. සත්තාහං සන්නිවත්තෝ කාතබ්බෝ.
</Paragraph>

</Division>
<Division number="196" book="vi-maha">

<Paragraph number="861" book="vi-maha">
ඉධ පන, භික්ඛවේ, සාමණේරෝ ගිලානෝ හෝති. සෝ චේ භික්ඛූනං සන්තිකේ දූතං පහිණේය්‍ය—  ‘අහඤ්හි ගිලානෝ, ආගච්ඡන්තු භික්ඛූ, ඉච්ඡාමි භික්ඛූනං ආගතන්’ති, ගන්තබ්බං, භික්ඛවේ, සත්තාහකරණීයේන, අප්පහිතේපි, පගේව පහිතේ—  ‘ගිලානභත්තං වා පරියේසිස්සාමි, ගිලානුපට්ඨාකභත්තං වා පරියේසිස්සාමි, ගිලානභේසජ්ජං වා පරියේසිස්සාමි, පුච්ඡිස්සාමි වා, උපට්ඨහිස්සාමි වා’ති. සත්තාහං සන්නිවත්තෝ කාතබ්බෝ.
</Paragraph>

<Paragraph number="862" book="vi-maha">
ඉධ පන, භික්ඛවේ, සාමණේරස්ස අනභිරති උප්පන්නා හෝති …පේ…  සාමණේරස්ස කුක්කුච්චං උප්පන්නං හෝති…  සාමණේරස්ස දිට්ඨිගතං උප්පන්නං හෝති…  සාමණේරෝ වස්සං පුච්ඡිතුකාමෝ හෝති. සෝ චේ භික්ඛූනං සන්තිකේ දූතං පහිණේය්‍ය—  ‘අහඤ්හි වස්සං පුච්ඡිතුකාමෝ, ආගච්ඡන්තු භික්ඛූ, ඉච්ඡාමි භික්ඛූනං ආගතන්’ති, ගන්තබ්බං, භික්ඛවේ, සත්තාහකරණීයේන, අප්පහිතේපි, පගේව පහිතේ—  ‘පුච්ඡිස්සාමි වා, ආචික්ඛිස්සාමි වා’ති. සත්තාහං සන්නිවත්තෝ කාතබ්බෝ.
</Paragraph>

<Paragraph number="863" book="vi-maha">
ඉධ පන, භික්ඛවේ, සාමණේරෝ උපසම්පජ්ජිතුකාමෝ හෝති. සෝ චේ භික්ඛූනං සන්තිකේ දූතං පහිණේය්‍ය—  ‘අහඤ්හි උපසම්පජ්ජිතුකාමෝ, ආගච්ඡන්තු භික්ඛූ, ඉච්ඡාමි භික්ඛූනං ආගතන්’ති, ගන්තබ්බං, භික්ඛවේ, සත්තාහකරණීයේන, අප්පහිතේපි, පගේව පහිතේ—  ‘උපසම්පදං උස්සුක්කං කරිස්සාමි වා, අනුස්සාවේස්සාමි වා, ගණපූරකෝ වා භවිස්සාමී’ති. සත්තාහං සන්නිවත්තෝ කාතබ්බෝ.
</Paragraph>

</Division>
<Division number="197" book="vi-maha">

<Paragraph number="864" book="vi-maha">
ඉධ පන, භික්ඛවේ, සාමණේරී ගිලානා හෝති. සා චේ භික්ඛූනං සන්තිකේ දූතං පහිණේය්‍ය—  ‘අහඤ්හි ගිලානා, ආගච්ඡන්තු අය්‍යා, ඉච්ඡාමි අය්‍යානං ආගතන්’ති, ගන්තබ්බං, භික්ඛවේ, සත්තාහකරණීයේන, අප්පහිතේපි, පගේව පහිතේ—  ‘ගිලානභත්තං වා පරියේසිස්සාමි, ගිලානුපට්ඨාකභත්තං වා පරියේසිස්සාමි, ගිලානභේසජ්ජං වා පරියේසිස්සාමි, පුච්ඡිස්සාමි වා, උපට්ඨහිස්සාමි වා’ති. සත්තාහං සන්නිවත්තෝ කාතබ්බෝ.
</Paragraph>

<Paragraph number="865" book="vi-maha">
ඉධ පන, භික්ඛවේ, සාමණේරියා අනභිරති උප්පන්නා හෝති …පේ…  සාමණේරියා කුක්කුච්චං උප්පන්නං හෝති…  සාමණේරියා දිට්ඨිගතං උප්පන්නං හෝති…  සාමණේරී වස්සං පුච්ඡිතුකාමා හෝති. සා චේ භික්ඛූනං සන්තිකේ දූතං පහිණේය්‍ය—  ‘අහඤ්හි වස්සං පුච්ඡිතුකාමා, ආගච්ඡන්තු අය්‍යා, ඉච්ඡාමි අය්‍යානං ආගතන්’ති, ගන්තබ්බං, භික්ඛවේ, සත්තාහකරණීයේන, අප්පහිතේපි, පගේව පහිතේ—  ‘පුච්ඡිස්සාමි වා, ආචික්ඛිස්සාමි වා’ති. සත්තාහං සන්නිවත්තෝ කාතබ්බෝ.
</Paragraph>

<Paragraph number="866" book="vi-maha">
ඉධ පන, භික්ඛවේ, සාමණේරී සික්ඛං සමාදියිතුකාමා හෝති. සා චේ භික්ඛූනං සන්තිකේ දූතං පහිණේය්‍ය—  ‘අහඤ්හි සික්ඛං සමාදියිතුකාමා, ආගච්ඡන්තු අය්‍යා, ඉච්ඡාමි අය්‍යානං ආගතන්’ති, ගන්තබ්බං, භික්ඛවේ, සත්තාහකරණීයේන, අප්පහිතේපි, පගේව පහිතේ—  ‘සික්ඛාසමාදානං උස්සුක්කං කරිස්සාමී’ති. සත්තාහං සන්නිවත්තෝ කාතබ්බෝ”ති.
</Paragraph>
</Division>