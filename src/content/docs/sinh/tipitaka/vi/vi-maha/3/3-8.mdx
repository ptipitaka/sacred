---
title: "3.8 සංඝභේදේඅනාපත්තිවස්සච්ඡේදවාර"
tableOfContents: false
sidebar:
  order: 11
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="202" book="vi-maha">

<Paragraph number="896" book="vi-maha">
ඉධ පන, භික්ඛවේ, වස්සූපගතෝ භික්ඛු පස්සති සම්බහුලේ භික්ඛූ සංඝභේදාය පරක්කමන්තේ. තත්‍ර චේ භික්ඛුනෝ ඒවං හෝති—  ‘ගරුකෝ ඛෝ සංඝභේදෝ වුත්තෝ භගවතා; මා මයි සම්මුඛීභූතේ සංඝෝ භිජ්ජී’ති, පක්කමිතබ්බං. අනාපත්ති වස්සච්ඡේදස්ස.
</Paragraph>

<Paragraph number="897" book="vi-maha">
ඉධ පන, භික්ඛවේ, වස්සූපගතෝ භික්ඛු සුණාති—  ‘අසුකස්මිං කිර ආවාසේ සම්බහුලා භික්ඛූ සංඝභේදාය පරක්කමන්තී’ති. තත්‍ර චේ භික්ඛුනෝ ඒවං හෝති—  ‘ගරුකෝ ඛෝ සංඝභේදෝ වුත්තෝ භගවතා; මා මයි සම්මුඛීභූතේ සංඝෝ භිජ්ජී’ති, පක්කමිතබ්බං. අනාපත්ති වස්සච්ඡේදස්ස.
</Paragraph>

<Paragraph number="898" book="vi-maha">
ඉධ පන, භික්ඛවේ, වස්සූපගතෝ භික්ඛු සුණාති—  ‘අසුකස්මිං කිර ආවාසේ සම්බහුලා භික්ඛූ සංඝභේදාය පරක්කමන්තී’ති. තත්‍ර චේ භික්ඛුනෝ ඒවං හෝති—  ‘තේ ඛෝ මේ භික්ඛූ මිත්තා. ත්‍යාහං වක්ඛාමි “ගරුකෝ ඛෝ, ආවුසෝ, සංඝභේදෝ වුත්තෝ භගවතා; මායස්මන්තානං සංඝභේදෝ රුච්චිත්ථා”ති. කරිස්සන්ති මේ වචනං, සුස්සූසිස්සන්ති, සෝතං ඕදහිස්සන්තී’ති, පක්කමිතබ්බං. අනාපත්ති වස්සච්ඡේදස්ස.
</Paragraph>

<Paragraph number="899" book="vi-maha">
ඉධ පන, භික්ඛවේ, වස්සූපගතෝ භික්ඛු සුණාති—  ‘අසුකස්මිං කිර ආවාසේ සම්බහුලා භික්ඛූ සංඝභේදාය පරක්කමන්තී’ති. තත්‍ර චේ භික්ඛුනෝ ඒවං හෝති—  ‘තේ ඛෝ මේ භික්ඛූ න මිත්තා; අපි ච යේ තේසං මිත්තා, තේ මේ මිත්තා. ත්‍යාහං වක්ඛාමි. තේ වුත්තා තේ වක්ඛන්ති “ගරුකෝ ඛෝ, ආවුසෝ, සංඝභේදෝ වුත්තෝ භගවතා; මායස්මන්තානං සංඝභේදෝ රුච්චිත්ථා”ති. කරිස්සන්ති තේසං වචනං, සුස්සූසිස්සන්ති, සෝතං ඕදහිස්සන්තී’ති, පක්කමිතබ්බං. අනාපත්ති වස්සච්ඡේදස්ස.
</Paragraph>

<Paragraph number="900" book="vi-maha">
ඉධ පන, භික්ඛවේ, වස්සූපගතෝ භික්ඛු සුණාති—  ‘අසුකස්මිං කිර ආවාසේ සම්බහුලේහි භික්ඛූහි සංඝෝ භින්නෝ’ති. තත්‍ර චේ භික්ඛුනෝ ඒවං හෝති—  ‘තේ ඛෝ මේ භික්ඛූ මිත්තා. ත්‍යාහං වක්ඛාමි “ගරුකෝ ඛෝ, ආවුසෝ, සංඝභේදෝ වුත්තෝ භගවතා; මායස්මන්තානං සංඝභේදෝ රුච්චිත්ථා”ති. කරිස්සන්ති මේ වචනං, සුස්සූසිස්සන්ති, සෝතං ඕදහිස්සන්තී’ති, පක්කමිතබ්බං. අනාපත්ති වස්සච්ඡේදස්ස.
</Paragraph>

<Paragraph number="901" book="vi-maha">
ඉධ පන, භික්ඛවේ, වස්සූපගතෝ භික්ඛු සුණාති—  ‘අසුකස්මිං කිර ආවාසේ සම්බහුලේහි භික්ඛූහි සංඝෝ භින්නෝ’ති. තත්‍ර චේ භික්ඛුනෝ ඒවං හෝති—  ‘තේ ඛෝ මේ භික්ඛූ න මිත්තා; අපි ච යේ තේසං මිත්තා තේ මේ මිත්තා. ත්‍යාහං වක්ඛාමි. තේ වුත්තා තේ වක්ඛන්ති “ගරුකෝ ඛෝ, ආවුසෝ, සංඝභේදෝ වුත්තෝ භගවතා; මායස්මන්තානං සංඝභේදෝ රුච්චිත්ථා”ති. කරිස්සන්ති තේසං වචනං, සුස්සූසිස්සන්ති, සෝතං ඕදහිස්සන්තී’ති, පක්කමිතබ්බං. අනාපත්ති වස්සච්ඡේදස්ස.
</Paragraph>

<Paragraph number="902" book="vi-maha">
ඉධ පන, භික්ඛවේ, වස්සූපගතෝ භික්ඛු සුණාති—  ‘අමුකස්මිං කිර ආවාසේ සම්බහුලා භික්ඛුනියෝ සංඝභේදාය පරක්කමන්තී’ති. තත්‍ර චේ භික්ඛුනෝ ඒවං හෝති—  ‘තා ඛෝ මේ භික්ඛුනියෝ මිත්තා. තාහං වක්ඛාමි “ගරුකෝ ඛෝ, භගිනියෝ, සංඝභේදෝ වුත්තෝ භගවතා; මා භගිනීනං සංඝභේදෝ රුච්චිත්ථා”ති. කරිස්සන්ති මේ වචනං, සුස්සූසිස්සන්ති, සෝතං ඕදහිස්සන්තී’ති, පක්කමිතබ්බං. අනාපත්ති වස්සච්ඡේදස්ස.
</Paragraph>

<Paragraph number="903" book="vi-maha">
ඉධ පන, භික්ඛවේ, වස්සූපගතෝ භික්ඛු සුණාති—  ‘අමුකස්මිං කිර ආවාසේ සම්බහුලා භික්ඛුනියෝ සංඝභේදාය පරක්කමන්තී’ති. තත්‍ර චේ භික්ඛුනෝ ඒවං හෝති—  ‘තා ඛෝ මේ භික්ඛුනියෝ න මිත්තා. අපි ච යා තාසං මිත්තා, තා මේ මිත්තා. තාහං වක්ඛාමි. තා වුත්තා තා වක්ඛන්ති “ගරුකෝ ඛෝ, භගිනියෝ, සංඝභේදෝ වුත්තෝ භගවතා. මා භගිනීනං සංඝභේදෝ රුච්චිත්ථා”ති. කරිස්සන්ති තාසං වචනං, සුස්සූසිස්සන්ති, සෝතං ඕදහිස්සන්තී’ති, පක්කමිතබ්බං. අනාපත්ති වස්සච්ඡේදස්ස.
</Paragraph>

<Paragraph number="904" book="vi-maha">
ඉධ පන, භික්ඛවේ, වස්සූපගතෝ භික්ඛු සුණාති—  ‘අමුකස්මිං කිර ආවාසේ සම්බහුලාහි භික්ඛුනීහි සංඝෝ භින්නෝ’ති. තත්‍ර චේ භික්ඛුනෝ ඒවං හෝති—  ‘තා ඛෝ මේ භික්ඛුනියෝ මිත්තා. තාහං වක්ඛාමි “ගරුකෝ ඛෝ, භගිනියෝ, සංඝභේදෝ වුත්තෝ භගවතා. මා භගිනීනං සංඝභේදෝ රුච්චිත්ථා”ති. කරිස්සන්ති මේ වචනං, සුස්සූසිස්සන්ති, සෝතං ඕදහිස්සන්තී’ති, පක්කමිතබ්බං. අනාපත්ති වස්සච්ඡේදස්ස.
</Paragraph>

<Paragraph number="905" book="vi-maha">
ඉධ පන, භික්ඛවේ, වස්සූපගතෝ භික්ඛු සුණාති—  ‘අමුකස්මිං කිර ආවාසේ සම්බහුලාහි භික්ඛුනීහි සංඝෝ භින්නෝ’ති. තත්‍ර චේ භික්ඛුනෝ ඒවං හෝති—  ‘තා ඛෝ මේ භික්ඛුනියෝ න මිත්තා. අපි ච යා තාසං මිත්තා තා මේ මිත්තා. තාහං වක්ඛාමි. තා වුත්තා තා වක්ඛන්ති “ගරුකෝ ඛෝ, භගිනියෝ, සංඝභේදෝ වුත්තෝ භගවතා; මා භගිනීනං සංඝභේදෝ රුච්චිත්ථා”ති. කරිස්සන්ති තාසං වචනං, සුස්සූසිස්සන්ති, සෝතං ඕදහිස්සන්තී’ති, පක්කමිතබ්බං. අනාපත්ති වස්සච්ඡේදස්සා”ති.
</Paragraph>
</Division>