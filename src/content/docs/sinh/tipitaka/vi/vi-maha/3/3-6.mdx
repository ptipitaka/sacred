---
title: "3.6 පහිතේයේවඅනුජානන"
tableOfContents: false
sidebar:
  order: 9
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="199" book="vi-maha">

<Paragraph number="870" book="vi-maha">
ඉධ පන, භික්ඛවේ, භික්ඛුස්ස භාතා ගිලානෝ හෝති. සෝ චේ භාතුනෝ සන්තිකේ දූතං පහිණේය්‍ය—  ‘අහඤ්හි ගිලානෝ, ආගච්ඡතු මේ භාතා, ඉච්ඡාමි භාතුනෝ ආගතන්’ති, ගන්තබ්බං, භික්ඛවේ, සත්තාහකරණීයේන, පහිතේ, න ත්වේව අප්පහිතේ. සත්තාහං සන්නිවත්තෝ කාතබ්බෝ.
</Paragraph>

<Paragraph number="871" book="vi-maha">
ඉධ පන, භික්ඛවේ, භික්ඛුස්ස භගිනී ගිලානා හෝති. සා චේ භාතුනෝ සන්තිකේ දූතං පහිණේය්‍ය—  ‘අහඤ්හි ගිලානා, ආගච්ඡතු මේ භාතා, ඉච්ඡාමි භාතුනෝ ආගතන්’ති, ගන්තබ්බං, භික්ඛවේ, සත්තාහකරණීයේන, පහිතේ, න ත්වේව අප්පහිතේ. සත්තාහං සන්නිවත්තෝ කාතබ්බෝ.
</Paragraph>

<Paragraph number="872" book="vi-maha">
ඉධ පන, භික්ඛවේ, භික්ඛුස්ස ඤාතකෝ ගිලානෝ හෝති. සෝ චේ භික්ඛුස්ස සන්තිකේ දූතං පහිණේය්‍ය—  ‘අහඤ්හි ගිලානෝ, ආගච්ඡතු භදන්තෝ, ඉච්ඡාමි භදන්තස්ස ආගතන්’ති, ගන්තබ්බං, භික්ඛවේ, සත්තාහකරණීයේන, පහිතේ, න ත්වේව අප්පහිතේ. සත්තාහං සන්නිවත්තෝ කාතබ්බෝ.
</Paragraph>

<Paragraph number="873" book="vi-maha">
ඉධ පන, භික්ඛවේ, භික්ඛුගතිකෝ ගිලානෝ හෝති. සෝ චේ භික්ඛූනං සන්තිකේ දූතං පහිණේය්‍ය—  ‘අහඤ්හි ගිලානෝ, ආගච්ඡන්තු භදන්තා, ඉච්ඡාමි භදන්තානං ආගතන්’ති, ගන්තබ්බං, භික්ඛවේ, සත්තාහකරණීයේන, පහිතේ, න ත්වේව අප්පහිතේ. සත්තාහං සන්නිවත්තෝ කාතබ්බෝ”ති.
</Paragraph>

<Paragraph number="874" book="vi-maha">
තේන ඛෝ පන සමයේන සංඝස්ස විහාරෝ උන්ද්‍රියති. අඤ්ඤතරේන උපාසකේන අරඤ්ඤේ භණ්ඩං ඡේදාපිතං හෝති. සෝ භික්ඛූනං සන්තිකේ දූතං පාහේසි—  “සචේ භදන්තා තං භණ්ඩං ආවහාපේය්‍යුං, දජ්ජාහං තං භණ්ඩන්”ති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, සංඝකරණීයේන ගන්තුං. සත්තාහං සන්නිවත්තෝ කාතබ්බෝ”ති.

</Paragraph>
</Division>

<Paragraph number="875" type="center" book="vi-maha">
වස්සාවාසභාණවාරෝ නිට්ඨිතෝ.
</Paragraph>