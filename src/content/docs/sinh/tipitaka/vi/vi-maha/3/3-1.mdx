---
title: "3.1 වස්සූපනායිකානුජානන"
tableOfContents: false
sidebar:
  order: 1
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="184" book="vi-maha">

<Paragraph number="818" book="vi-maha">
තේන සමයේන බුද්ධෝ භගවා රාජගහේ විහරති වේළුවනේ කලන්දකනිවාපේ. තේන ඛෝ පන සමයේන භගවතා භික්ඛූනං වස්සාවාසෝ අපඤ්ඤත්තෝ හෝති. තේධ භික්ඛූ හේමන්තම්පි ගිම්හම්පි වස්සම්පි චාරිකං චරන්ති. මනුස්සා උජ්ඣායන්ති ඛිය්‍යන්ති විපාචේන්ති—  “කථඤ්හි නාම සමණා සක්‍යපුත්තියා හේමන්තම්පි ගිම්හම්පි වස්සම්පි චාරිකං චරිස්සන්ති, හරිතානි තිණානි සම්මද්දන්තා, ඒකින්ද්‍රියං ජීවං විහේඨේන්තා, බහූ ඛුද්දකේ පාණේ සඞ්ඝාතං ආපාදේන්තා. ඉමේ හි නාම අඤ්ඤතිත්ථියා දුරක්ඛාතධම්මා වස්සාවාසං අල්ලීයිස්සන්ති සඞ්කසායිස්සන්ති. ඉමේ හි නාම සකුන්තකා රුක්ඛග්ගේසු කුලාවකානි කරිත්වා වස්සාවාසං අල්ලීයිස්සන්ති සඞ්කසායිස්සන්ති. ඉමේ පන සමණා සක්‍යපුත්තියා හේමන්තම්පි ගිම්හම්පි වස්සම්පි චාරිකං චරන්ති, හරිතානි තිණානි සම්මද්දන්තා, ඒකින්ද්‍රියං ජීවං විහේඨේන්තා, බහූ ඛුද්දකේ පාණේ සඞ්ඝාතං ආපාදේන්තා”ති.
</Paragraph>

<Paragraph number="819" book="vi-maha">
අස්සෝසුං ඛෝ භික්ඛූ තේසං මනුස්සානං උජ්ඣායන්තානං ඛිය්‍යන්තානං විපාචේන්තානං. අථ ඛෝ තේ භික්ඛූ භගවතෝ ඒතමත්ථං ආරෝචේසුං. අථ ඛෝ භගවා ඒතස්මිං නිදානේ ඒතස්මිං පකරණේ ධම්මිං කථං කත්වා භික්ඛූ ආමන්තේසි—  “අනුජානාමි, භික්ඛවේ, වස්සං උපගන්තුන්”ති. අථ ඛෝ භික්ඛූනං ඒතදහෝසි—  “කදා නු ඛෝ වස්සං උපගන්තබ්බන්”ති? භගවතෝ ඒතමත්ථං ආරෝචේසුං. “අනුජානාමි, භික්ඛවේ, වස්සානේ වස්සං උපගන්තුන්”ති.
</Paragraph>

<Paragraph number="820" book="vi-maha">
අථ ඛෝ භික්ඛූනං ඒතදහෝසි—  “කති නු ඛෝ වස්සූපනායිකා”ති? භගවතෝ ඒතමත්ථං ආරෝචේසුං. “ද්වේමා, භික්ඛවේ, වස්සූපනායිකා—  පුරිමිකා, පච්ඡිමිකා. අපරජ්ජුගතාය ආසාළ්හියා පුරිමිකා උපගන්තබ්බා, මාසගතාය ආසාළ්හියා පච්ඡිමිකා උපගන්තබ්බා—  ඉමා ඛෝ, භික්ඛවේ, ද්වේ වස්සූපනායිකා”ති.
</Paragraph>
</Division>