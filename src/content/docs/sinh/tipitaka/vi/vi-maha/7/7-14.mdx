---
title: "7.14 පලිබෝධාපලිබෝධකථා"
tableOfContents: false
sidebar:
  order: 6
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="325" book="vi-maha">

<Paragraph number="1524" book="vi-maha">
ද්වේමේ, භික්ඛවේ, කථිනස්ස පලිබෝධා, ද්වේ අපලිබෝධා. කතමේ ච, භික්ඛවේ, ද්වේ කථිනස්ස පලිබෝධා? ආවාසපලිබෝධෝ ච චීවරපලිබෝධෝ ච. කථඤ්ච, භික්ඛවේ, ආවාසපලිබෝධෝ හෝති? ඉධ, භික්ඛවේ, භික්ඛු වසති වා තස්මිං ආවාසේ, සාපේක්ඛෝ වා පක්කමති “පච්චේස්සන්”ති. ඒවං ඛෝ, භික්ඛවේ, ආවාසපලිබෝධෝ හෝති. කථඤ්ච, භික්ඛවේ, චීවරපලිබෝධෝ හෝති? ඉධ, භික්ඛවේ, භික්ඛුනෝ චීවරං අකතං වා හෝති විප්පකතං වා, චීවරාසා වා අනුපච්ඡින්නා. ඒවං ඛෝ, භික්ඛවේ, චීවරපලිබෝධෝ හෝති. ඉමේ ඛෝ, භික්ඛවේ, ද්වේ කථිනස්ස පලිබෝධා.
</Paragraph>

<Paragraph number="1525" book="vi-maha">
කතමේ ච, භික්ඛවේ, ද්වේ කථිනස්ස අපලිබෝධා? ආවාසඅපලිබෝධෝ ච චීවරඅපලිබෝධෝ ච. කථඤ්ච, භික්ඛවේ, ආවාසඅපලිබෝධෝ හෝති? ඉධ, භික්ඛවේ, භික්ඛු පක්කමති තම්හා ආවාසා චත්තේන වන්තේන මුත්තේන අනපේක්ඛෝ “න පච්චේස්සන්”ති. ඒවං ඛෝ, භික්ඛවේ, ආවාසඅපලිබෝධෝ හෝති. කථඤ්ච, භික්ඛවේ, චීවරඅපලිබෝධෝ හෝති? ඉධ, භික්ඛවේ, භික්ඛුනෝ චීවරං කතං වා හෝති, නට්ඨං වා විනට්ඨං වා දඩ්ඪං වා, චීවරාසා වා උපච්ඡින්නා. ඒවං ඛෝ, භික්ඛවේ, චීවරඅපලිබෝධෝ හෝති. ඉමේ ඛෝ, භික්ඛවේ, ද්වේ කථිනස්ස අපලිබෝධා”ති.

</Paragraph>
</Division>

<Paragraph number="1526" type="center" book="vi-maha">
කථිනක්ඛන්ධකෝ නිට්ඨිතෝ සත්තමෝ.



</Paragraph>

<Paragraph number="1527" type="center" book="vi-maha">
තස්සුද්දානං


</Paragraph>

<Paragraph number="1528" type="verses" book="vi-maha">
_තිංස පාවේය්‍යකා භික්ඛූ,_  
_සාකේතුක්කණ්ඨිතා වසුං;_  
_වස්සංවුට්ඨෝකපුණ්ණේහි,_  
_අගමුං ජිනදස්සනං._  

</Paragraph>

<Paragraph number="1529" type="verses" book="vi-maha">
ඉදං වත්ථු කථිනස්ස,_  
_කප්පිස්සන්ති ච පඤ්චකා;_  
_අනාමන්තා අසමාචාරා,_  
_තථේව ගණභෝජනං._  

</Paragraph>

<Paragraph number="1530" type="verses" book="vi-maha">
_යාවදත්ථඤ්ච උප්පාදෝ,_  
_අත්ථතානං භවිස්සති;_  
_ඤත්ති ඒවත්ථතඤ්චේව,_  
_ඒවඤ්චේව අනත්ථතං._  

</Paragraph>

<Paragraph number="1531" type="verses" book="vi-maha">
උල්ලිඛි ධෝවනා චේව,_  
_විචාරණඤ්ච ඡේදනං;_  
_බන්ධනෝ වට්ටි කණ්ඩුස,_  
_දළ්හීකම්මානුවාතිකා._  

</Paragraph>

<Paragraph number="1532" type="verses" book="vi-maha">
_පරිභණ්ඩං ඕවද්ධේය්‍යං,_  
_මද්දනා නිමිත්තං කථා;_  
_කුක්කු සන්නිධි නිස්සග්ගි,_  
_න කප්පඤ්ඤත්‍ර තේ තයෝ._  

</Paragraph>

<Paragraph number="1533" type="verses" book="vi-maha">
_අඤ්ඤත්‍ර පඤ්චාතිරේකේ,_  
_සඤ්ඡින්නේන සමණ්ඩලී;_  
_නාඤ්ඤත්‍ර පුග්ගලා සම්මා,_  
_නිස්සීමට්ඨෝනුමෝදති._  

</Paragraph>

<Paragraph number="1534" type="verses" book="vi-maha">
_කථිනානත්ථතං හෝති,_  
_ඒවං බුද්ධේන දේසිතං;_  
_අහතාකප්පපිලෝති,_  
_පංසු පාපණිකාය ච._  

</Paragraph>

<Paragraph number="1535" type="verses" book="vi-maha">
_අනිමිත්තාපරිකථා,_  
_අකුක්කු ච අසන්නිධි;_  
_අනිස්සග්ගි කප්පකතේ,_  
_තථා තිචීවරේන ච._  

</Paragraph>

<Paragraph number="1536" type="verses" book="vi-maha">
_පඤ්චකේ වාතිරේකේ වා,_  
_ඡින්නේ සමණ්ඩලීකතේ;_  
_පුග්ගලස්සත්ථාරා සම්මා,_  
_සීමට්ඨෝ අනුමෝදති._  

</Paragraph>

<Paragraph number="1537" type="verses" book="vi-maha">
_ඒවං කථිනත්ථරණං,_  
උබ්භාරස්සට්ඨමාතිකා;_  
_පක්කමනන්ති නිට්ඨානං,_  
_සන්නිට්ඨානඤ්ච නාසනං._  

</Paragraph>

<Paragraph number="1538" type="verses" book="vi-maha">
_සවනං ආසාවච්ඡේදි,_  
_සීමා සහුබ්භාරට්ඨමී;_  
_කතචීවරමාදාය,_  
_“න පච්චේස්සන්”ති ගච්ඡති._  

</Paragraph>

<Paragraph number="1539" type="verses" book="vi-maha">
_තස්ස තං කථිනුද්ධාරෝ,_  
_හෝති පක්කමනන්තිකෝ;_  
_ආදාය චීවරං යාති,_  
_නිස්සීමේ ඉදං චින්තයි._  

</Paragraph>

<Paragraph number="1540" type="verses" book="vi-maha">
_“කාරේස්සං න පච්චේස්සන්”ති,_  
_නිට්ඨානේ කථිනුද්ධාරෝ;_  
_ආදාය නිස්සීමං නේව,_  
_“න පච්චේස්සන්”ති මානසෝ._  

</Paragraph>

<Paragraph number="1541" type="verses" book="vi-maha">
_තස්ස තං කථිනුද්ධාරෝ,_  
_සන්නිට්ඨානන්තිකෝ භවේ;_  
_ආදාය චීවරං යාති,_  
_නිස්සීමේ ඉදං චින්තයි._  

</Paragraph>

<Paragraph number="1542" type="verses" book="vi-maha">
_“කාරේස්සං න පච්චේස්සන්”ති,_  
_කයිරං තස්ස නස්සති;_  
_තස්ස තං කථිනුද්ධාරෝ,_  
_භවති නාසනන්තිකෝ._  

</Paragraph>

<Paragraph number="1543" type="verses" book="vi-maha">
_ආදාය යාති “පච්චේස්සං”,_  
_බහි කාරේති චීවරං;_  
_කතචීවරෝ සුණාති,_  
උබ්භතං කථිනං තහිං._  

</Paragraph>

<Paragraph number="1544" type="verses" book="vi-maha">
_තස්ස තං කථිනුද්ධාරෝ,_  
_භවති සවනන්තිකෝ;_  
_ආදාය යාති “පච්චේස්සං”,_  
_බහි කාරේති චීවරං._  

</Paragraph>

<Paragraph number="1545" type="verses" book="vi-maha">
_කතචීවරෝ බහිද්ධා,_  
_නාමේති කථිනුද්ධාරං;_  
_තස්ස තං කථිනුද්ධාරෝ,_  
_සීමාතික්කන්තිකෝ භවේ._  

</Paragraph>

<Paragraph number="1546" type="verses" book="vi-maha">
_ආදාය යාති “පච්චේස්සං”,_  
_බහි කාරේති චීවරං;_  
_කතචීවරෝ පච්චේස්සං,_  
_සම්භෝති කථිනුද්ධාරං._  

</Paragraph>

<Paragraph number="1547" type="verses" book="vi-maha">
_තස්ස තං කථිනුද්ධාරෝ,_  
_සහ භික්ඛූහි ජායති;_  
_ආදාය ච සමාදාය,_  
_සත්තසත්තවිධා ගති._  

</Paragraph>

<Paragraph number="1548" type="verses" book="vi-maha">
_පක්කමනන්තිකා නත්ථි,_  
_ඡක්කේ විප්පකතේ ගති;_  
_ආදාය නිස්සීමගතං,_  
_කාරේස්සං ඉති ජායති._  

</Paragraph>

<Paragraph number="1549" type="verses" book="vi-maha">
_නිට්ඨානං සන්නිට්ඨානඤ්ච,_  
_නාසනඤ්ච ඉමේ තයෝ;_  
_ආදාය “න පච්චේස්සන්”ති,_  
_බහිසීමේ කරෝමිති._  

</Paragraph>

<Paragraph number="1550" type="verses" book="vi-maha">
_නිට්ඨානං සන්නිට්ඨානම්පි,_  
_නාසනම්පි ඉදං තයෝ;_  
_අනධිට්ඨිතේන නේවස්ස,_  
_හේට්ඨා තීණි නයාවිධි._  

</Paragraph>

<Paragraph number="1551" type="verses" book="vi-maha">
_ආදාය යාති පච්චේස්සං,_  
_බහිසීමේ කරෝමිති;_  
_“න පච්චේස්සන්”ති කාරේති,_  
_නිට්ඨානේ කථිනුද්ධාරෝ._  

</Paragraph>

<Paragraph number="1552" type="verses" book="vi-maha">
_සන්නිට්ඨානං නාසනඤ්ච,_  
_සවනසීමාතික්කමා;_  
_සහ භික්ඛූහි ජායේථ,_  
_ඒවං පන්නරසං ගති._  

</Paragraph>

<Paragraph number="1553" type="verses" book="vi-maha">
_සමාදාය විප්පකතා,_  
_සමාදාය පුනා තථා;_  
ඉමේ තේ චතුරෝ වාරා,_  
_සබ්බේ පන්නරසවිධි._  

</Paragraph>

<Paragraph number="1554" type="verses" book="vi-maha">
_අනාසාය ච ආසාය,_  
_කරණීයෝ ච තේ තයෝ;_  
_නයතෝ තං විජානේය්‍ය,_  
_තයෝ ද්වාදස ද්වාදස._  

</Paragraph>

<Paragraph number="1555" type="verses" book="vi-maha">
_අපවිලානා නවේත්ථ,_  
_ඵාසු පඤ්චවිධා තහිං;_  
_පලිබෝධාපලිබෝධා,_  
උද්දානං නයතෝ කතන්ති._  

</Paragraph>

<Paragraph number="1556" type="center" book="vi-maha">
ඉමම්හි ඛන්ධකේ වත්ථූ දෝළසකපේය්‍යාලමුඛානි ඒකසතං අට්ඨාරස.

</Paragraph>

<Paragraph number="1557" type="center" book="vi-maha">
කථිනක්ඛන්ධකෝ නිට්ඨිතෝ.
</Paragraph>