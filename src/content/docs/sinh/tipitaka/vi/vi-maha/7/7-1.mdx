---
title: "7.1 කථිනානුජානන"
tableOfContents: false
sidebar:
  order: 1
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="306" book="vi-maha">

<Paragraph number="1388" book="vi-maha">
තේන සමයේන බුද්ධෝ භගවා සාවත්ථියං විහරති ජේතවනේ අනාථපිණ්ඩිකස්ස ආරාමේ. තේන ඛෝ පන සමයේන තිංසමත්තා පාවේය්‍යකා භික්ඛූ, සබ්බේ ආරඤ්ඤිකා සබ්බේ පිණ්ඩපාතිකා සබ්බේ පංසුකූලිකා සබ්බේ තේචීවරිකා සාවත්ථිං ආගච්ඡන්තා භගවන්තං දස්සනාය උපකට්ඨාය වස්සූපනායිකාය නාසක්ඛිංසු සාවත්ථියං වස්සූපනායිකං සම්භාවේතුං; අන්තරාමග්ගේ සාකේතේ වස්සං උපගච්ඡිංසු. තේ උක්කණ්ඨිතරූපා වස්සං වසිංසු—  ආසන්නේව නෝ භගවා විහරති ඉතෝ ඡසු යෝජනේසු, න ච මයං ලභාම භගවන්තං දස්සනායාති. අථ ඛෝ තේ භික්ඛූ වස්සංවුට්ඨා, තේමාසච්චයේන කතාය පවාරණාය, දේවේ වස්සන්තේ, උදකසඞ්ගහේ උදකචික්ඛල්ලේ ඕකපුණ්ණේහි චීවරේහි කිලන්තරූපා යේන සාවත්ථි ජේතවනං අනාථපිණ්ඩිකස්ස ආරාමෝ, යේන භගවා තේනුපසඞ්කමිංසු; උපසඞ්කමිත්වා භගවන්තං අභිවාදේත්වා ඒකමන්තං නිසීදිංසු. ආචිණ්ණං ඛෝ පනේතං බුද්ධානං භගවන්තානං ආගන්තුකේහි භික්ඛූහි සද්ධිං පටිසම්මෝදිතුං.
</Paragraph>

<Paragraph number="1389" book="vi-maha">
අථ ඛෝ භගවා තේ භික්ඛූ ඒතදවෝච—  “කච්චි, භික්ඛවේ, ඛමනීයං, කච්චි යාපනීයං, කච්චි සමග්ගා සම්මෝදමානා අවිවදමානා ඵාසුකං වස්සං වසිත්ථ, න ච පිණ්ඩකේන කිලමිත්ථා”ති? “ඛමනීයං, භගවා, යාපනීයං, භගවා; සමග්ගා ච මයං, භන්තේ, සම්මෝදමානා අවිවදමානා වස්සං වසිම්හා, න ච පිණ්ඩකේන කිලමිම්හා. ඉධ මයං, භන්තේ, තිංසමත්තා පාවේය්‍යකා භික්ඛූ සාවත්ථිං ආගච්ඡන්තා භගවන්තං දස්සනාය උපකට්ඨාය වස්සූපනායිකාය නාසක්ඛිම්හා සාවත්ථියං වස්සූපනායිකං සම්භාවේතුං, අන්තරාමග්ගේ සාකේතේ වස්සං උපගච්ඡිම්හා. තේ මයං, භන්තේ, උක්කණ්ඨිතරූපා වස්සං වසිම්හා—  ‘ආසන්නේව නෝ භගවා විහරති ඉතෝ ඡසු යෝජනේසු, න ච මයං ලභාම භගවන්තං දස්සනායා’ති. අථ ඛෝ මයං, භන්තේ, වස්සංවුට්ඨා, තේමාසච්චයේන කතාය පවාරණාය, දේවේ වස්සන්තේ, උදකසඞ්ගහේ උදකචික්ඛල්ලේ ඕකපුණ්ණේහි චීවරේහි කිලන්තරූපා අද්ධානං ආගතා”ති.
</Paragraph>

<Paragraph number="1390" book="vi-maha">
අථ ඛෝ භගවා ඒතස්මිං නිදානේ ඒතස්මිං පකරණේ ධම්මිං කථං කත්වා භික්ඛූ ආමන්තේසි—  “අනුජානාමි, භික්ඛවේ, වස්සංවුට්ඨානං භික්ඛූනං කථිනං අත්ථරිතුං. අත්ථතකථිනානං වෝ, භික්ඛවේ, පඤ්ච කප්පිස්සන්ති—  අනාමන්තචාරෝ, අසමාදානචාරෝ, ගණභෝජනං, යාවදත්ථචීවරං, යෝ ච තත්ථ චීවරුප්පාදෝ සෝ නේසං භවිස්සතීති. අත්ථතකථිනානං වෝ, භික්ඛවේ, ඉමානි පඤ්ච කප්පිස්සන්ති. ඒවඤ්ච පන, භික්ඛවේ, කථිනං අත්ථරිතබ්බං. බ්‍යත්තේන භික්ඛුනා පටිබලේන සංඝෝ ඤාපේතබ්බෝ—
</Paragraph>

</Division>
<Division number="307" book="vi-maha">

<Paragraph number="1391" book="vi-maha">
‘සුණාතු මේ, භන්තේ, සංඝෝ. ඉදං සංඝස්ස කථිනදුස්සං උප්පන්නං. යදි සංඝස්ස පත්තකල්ලං, සංඝෝ ඉමං කථිනදුස්සං ඉත්ථන්නාමස්ස භික්ඛුනෝ දදේය්‍ය කථිනං අත්ථරිතුං. ඒසා ඤත්ති.
</Paragraph>

<Paragraph number="1392" book="vi-maha">
සුණාතු මේ, භන්තේ, සංඝෝ. ඉදං සංඝස්ස කථිනදුස්සං උප්පන්නං. සංඝෝ ඉමං කථිනදුස්සං ඉත්ථන්නාමස්ස භික්ඛුනෝ දේති කථිනං අත්ථරිතුං. යස්සායස්මතෝ ඛමති ඉමස්ස කථිනදුස්සස්ස ඉත්ථන්නාමස්ස භික්ඛුනෝ දානං කථිනං අත්ථරිතුං, සෝ තුණ්හස්ස; යස්ස නක්ඛමති, සෝ භාසේය්‍ය.
</Paragraph>

<Paragraph number="1393" book="vi-maha">
දින්නං ඉදං සංඝේන කථිනදුස්සං ඉත්ථන්නාමස්ස භික්ඛුනෝ කථිනං අත්ථරිතුං. ඛමති සංඝස්ස, තස්මා තුණ්හී, ඒවමේතං ධාරයාමී’ති.
</Paragraph>

</Division>
<Division number="308" book="vi-maha">

<Paragraph number="1394" book="vi-maha">
ඒවං ඛෝ, භික්ඛවේ, අත්ථතං හෝති කථිනං, ඒවං අනත්ථතං. කථඤ්ච පන, භික්ඛවේ, අනත්ථතං හෝති කථිනං? න උල්ලිඛිතමත්තේන අත්ථතං හෝති කථිනං, න ධෝවනමත්තේන අත්ථතං හෝති කථිනං, න චීවරවිචාරණමත්තේන අත්ථතං හෝති කථිනං, න ඡේදනමත්තේන අත්ථතං හෝති කථිනං, න බන්ධනමත්තේන අත්ථතං හෝති කථිනං, න ඕවට්ටියකරණමත්තේන අත්ථතං හෝති කථිනං, න කණ්ඩුසකරණමත්තේන අත්ථතං හෝති කථිනං, න දළ්හීකම්මකරණමත්තේන අත්ථතං හෝති කථිනං, න අනුවාතකරණමත්තේන අත්ථතං හෝති කථිනං, න පරිභණ්ඩකරණමත්තේන අත්ථතං හෝති කථිනං, න ඕවද්ධේය්‍යකරණමත්තේන අත්ථතං හෝති කථිනං, න කම්බලමද්දනමත්තේන අත්ථතං හෝති කථිනං, න නිමිත්තකතේන අත්ථතං හෝති කථිනං, න පරිකථාකතේන අත්ථතං හෝති කථිනං, න කුක්කුකතේන අත්ථතං හෝති කථිනං, න සන්නිධිකතේන අත්ථතං හෝති කථිනං, න නිස්සග්ගියේන අත්ථතං හෝති කථිනං, න අකප්පකතේන අත්ථතං හෝති කථිනං, න අඤ්ඤත්‍ර සඞ්ඝාටියා අත්ථතං හෝති කථිනං, න අඤ්ඤත්‍ර උත්තරාසඞ්ගේන අත්ථතං හෝති කථිනං, න අඤ්ඤත්‍ර අන්තරවාසකේන අත්ථතං හෝති කථිනං, න අඤ්ඤත්‍ර පඤ්චකේන වා අතිරේකපඤ්චකේන වා තදහේව සඤ්ඡින්නේන සමණ්ඩලීකතේන අත්ථතං හෝති කථිනං, න අඤ්ඤත්‍ර පුග්ගලස්ස අත්ථාරා අත්ථතං හෝති කථිනං; සම්මා චේ අත්ථතං හෝති කථිනං, තඤ්චේ නිස්සීමට්ඨෝ අනුමෝදති, ඒවම්පි අනත්ථතං හෝති කථිනං. ඒවං ඛෝ, භික්ඛවේ, අනත්ථතං හෝති කථිනං.
</Paragraph>

</Division>
<Division number="309" book="vi-maha">

<Paragraph number="1395" book="vi-maha">
කථඤ්ච, භික්ඛවේ, අත්ථතං හෝති කථිනං? අහතේන අත්ථතං හෝති කථිනං, අහතකප්පේන අත්ථතං හෝති කථිනං, පිලෝතිකාය අත්ථතං හෝති කථිනං, පංසුකූලේන අත්ථතං හෝති කථිනං, පාපණිකේන අත්ථතං හෝති කථිනං, අනිමිත්තකතේන අත්ථතං හෝති කථිනං, අපරිකථාකතේන අත්ථතං හෝති කථිනං, අකුක්කුකතේන අත්ථතං හෝති කථිනං, අසන්නිධිකතේන අත්ථතං හෝති කථිනං, අනිස්සග්ගියේන අත්ථතං හෝති කථිනං, කප්පකතේන අත්ථතං හෝති කථිනං, සඞ්ඝාටියා අත්ථතං හෝති කථිනං, උත්තරාසඞ්ගේන අත්ථතං හෝති කථිනං, අන්තරවාසකේන අත්ථතං හෝති කථිනං, පඤ්චකේන වා අතිරේකපඤ්චකේන වා තදහේව සඤ්ඡින්නේන සමණ්ඩලීකතේන අත්ථතං හෝති කථිනං, පුග්ගලස්ස අත්ථාරා අත්ථතං හෝති කථිනං; සම්මා චේ අත්ථතං හෝති කථිනං, තඤ්චේ සීමට්ඨෝ අනුමෝදති, ඒවම්පි අත්ථතං හෝති කථිනං. ඒවං ඛෝ, භික්ඛවේ, අත්ථතං හෝති කථිනං.
</Paragraph>

</Division>
<Division number="310" book="vi-maha">

<Paragraph number="1396" book="vi-maha">
කථඤ්ච, භික්ඛවේ, උබ්භතං හෝති කථිනං? අට්ඨිමා, භික්ඛවේ, මාතිකා කථිනස්ස උබ්භාරාය—  පක්කමනන්තිකා, නිට්ඨානන්තිකා, සන්නිට්ඨානන්තිකා, නාසනන්තිකා, සවනන්තිකා, ආසාවච්ඡේදිකා, සීමාතික්කන්තිකා, සහුබ්භාරා”ති.
</Paragraph>
</Division>