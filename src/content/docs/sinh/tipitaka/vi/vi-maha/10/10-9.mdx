---
title: "10.9 උපාලිසංඝසාමග්ගීපුච්ඡා"
tableOfContents: false
sidebar:
  order: 9
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="476" book="vi-maha">

<Paragraph number="2021" book="vi-maha">
අථ ඛෝ ආයස්මා උපාලි යේන භගවා තේනුපසඞ්කමි, උපසඞ්කමිත්වා භගවන්තං අභිවාදේත්වා ඒකමන්තං නිසීදි. ඒකමන්තං නිසින්නෝ ඛෝ ආයස්මා උපාලි භගවන්තං ඒතදවෝච—  “යස්මිං, භන්තේ, වත්ථුස්මිං හෝති සංඝස්ස භණ්ඩනං කලහෝ විග්ගහෝ විවාදෝ සංඝභේදෝ සංඝරාජි සංඝවවත්ථානං සංඝනානාකරණං, සංඝෝ තං වත්ථුං අවිනිච්ඡිනිත්වා අමූලා මූලං ගන්ත්වා සංඝසාමග්ගිං කරෝති, ධම්මිකා නු ඛෝ සා, භන්තේ, සංඝසාමග්ගී”ති? “යස්මිං, උපාලි, වත්ථුස්මිං හෝති සංඝස්ස භණ්ඩනං කලහෝ විග්ගහෝ විවාදෝ සංඝභේදෝ සංඝරාජි සංඝවවත්ථානං සංඝනානාකරණං, සංඝෝ තං වත්ථුං අවිනිච්ඡිනිත්වා අමූලා මූලං ගන්ත්වා සංඝසාමග්ගිං කරෝති, අධම්මිකා සා, උපාලි, සංඝසාමග්ගී”ති.
</Paragraph>

<Paragraph number="2022" book="vi-maha">
“යස්මිං පන, භන්තේ, වත්ථුස්මිං හෝති සංඝස්ස භණ්ඩනං කලහෝ විග්ගහෝ විවාදෝ සංඝභේදෝ සංඝරාජි සංඝවවත්ථානං සංඝනානාකරණං, සංඝෝ තං වත්ථුං විනිච්ඡිනිත්වා මූලා මූලං ගන්ත්වා සංඝසාමග්ගිං කරෝති, ධම්මිකා නු ඛෝ සා, භන්තේ, සංඝසාමග්ගී”ති? “යස්මිං, උපාලි, වත්ථුස්මිං හෝති සංඝස්ස භණ්ඩනං කලහෝ විග්ගහෝ විවාදෝ සංඝභේදෝ සංඝරාජි සංඝවවත්ථානං සංඝනානාකරණං, සංඝෝ තං වත්ථුං විනිච්ඡිනිත්වා මූලා මූලං ගන්ත්වා සංඝසාමග්ගිං කරෝති, ධම්මිකා සා, උපාලි, සංඝසාමග්ගී”ති.
</Paragraph>

<Paragraph number="2023" book="vi-maha">
“කති නු ඛෝ, භන්තේ, සංඝසාමග්ගියෝ”ති? “ද්වේමා, උපාලි, සංඝසාමග්ගියෝ—  අත්ථුපාලි, සංඝසාමග්ගී අත්ථාපේතා බ්‍යඤ්ජනුපේතා; අත්ථුපාලි, සංඝසාමග්ගී අත්ථුපේතා ච බ්‍යඤ්ජනුපේතා ච. කතමා ච, උපාලි, සංඝසාමග්ගී අත්ථාපේතා බ්‍යඤ්ජනුපේතා? යස්මිං, උපාලි, වත්ථුස්මිං හෝති සංඝස්ස භණ්ඩනං කලහෝ විග්ගහෝ විවාදෝ සංඝභේදෝ සංඝරාජි සංඝවවත්ථානං සංඝනානාකරණං, සංඝෝ තං වත්ථුං අවිනිච්ඡිනිත්වා අමූලා මූලං ගන්ත්වා සංඝසාමග්ගිං කරෝති, අයං වුච්චති, උපාලි, සංඝසාමග්ගී අත්ථාපේතා බ්‍යඤ්ජනුපේතා. කතමා ච, උපාලි, සංඝසාමග්ගී අත්ථුපේතා ච බ්‍යඤ්ජනුපේතා ච? යස්මිං, උපාලි, වත්ථුස්මිං හෝති සංඝස්ස භණ්ඩනං කලහෝ විග්ගහෝ විවාදෝ සංඝභේදෝ සංඝරාජි සංඝවවත්ථානං සංඝනානාකරණං, සංඝෝ තං වත්ථුං විනිච්ඡිනිත්වා මූලා මූලං ගන්ත්වා සංඝසාමග්ගිං කරෝති, අයං වුච්චති, උපාලි, සංඝසාමග්ගී අත්ථුපේතා ච බ්‍යඤ්ජනුපේතා ච. ඉමා ඛෝ, උපාලි, ද්වේ සංඝසාමග්ගියෝ”ති.
</Paragraph>

</Division>
<Division number="477" book="vi-maha">

<Paragraph number="2024" book="vi-maha">
අථ ඛෝ ආයස්මා උපාලි උට්ඨායාසනා ඒකංසං උත්තරාසඞ්ගං කරිත්වා යේන භගවා තේනඤ්ජලිං පණාමේත්වා භගවන්තං ගාථාය අජ්ඣභාසි—
</Paragraph>

<Paragraph number="2025" type="verses" book="vi-maha">
_“සංඝස්ස කිච්චේසු ච මන්තනාසු ච,_  
_අත්ථේසු ජාතේසු විනිච්ඡයේසු ච;_  
_කථංපකාරෝධ නරෝ මහත්ථිකෝ,_  
_භික්ඛු කථං හෝතිධ පග්ගහාරහෝ”ති._  

</Paragraph>

<Paragraph number="2026" type="verses" book="vi-maha">
_“අනානුවජ්ජෝ පඨමේන සීලතෝ,_  
_අවේක්ඛිතාචාරෝ සුසංවුතින්ද්‍රියෝ;_  
_පච්චත්ථිකා නූපවදන්ති ධම්මතෝ,_  
_න හිස්ස තං හෝති වදේය්‍යු යේන නං._  

</Paragraph>

<Paragraph number="2027" type="verses" book="vi-maha">
_සෝ තාදිසෝ සීලවිසුද්ධියා ඨිතෝ,_  
_විසාරදෝ හෝති විසය්හ භාසති;_  
_නච්ඡම්භති පරිසගතෝ න වේධති,_  
_අත්ථං න හාපේති අනුය්‍යුතං භණං._  

</Paragraph>

<Paragraph number="2028" type="verses" book="vi-maha">
_තථේව පඤ්හං පරිසාසු පුච්ඡිතෝ,_  
_න චේව පජ්ඣායති න මඞ්කු හෝති;_  
_සෝ කාලාගතං බ්‍යාකරණාරහං වචෝ,_  
_රඤ්ජේති විඤ්ඤූපරිසං විචක්ඛණෝ._  

</Paragraph>

<Paragraph number="2029" type="verses" book="vi-maha">
_සගාරවෝ වුඩ්ඪතරේසු භික්ඛුසු,_  
_ආචේරකම්හි ච සකේ විසාරදෝ;_  
_අලං පමේතුං පගුණෝ කථේතවේ,_  
_පච්චත්ථිකානඤ්ච විරද්ධිකෝවිදෝ._  

</Paragraph>

<Paragraph number="2030" type="verses" book="vi-maha">
_පච්චත්ථිකා යේන වජන්ති නිග්ගහං,_  
_මහාජනෝ සඤ්ඤපනඤ්ච ගච්ඡති;_  
_සකඤ්ච ආදායමයං න රිඤ්චති,_  
_වියාකරං පඤ්හමනූපඝාතිකං._  

</Paragraph>

<Paragraph number="2031" type="verses" book="vi-maha">
_දූතේය්‍යකම්මේසු අලං සමුග්ගහෝ,_  
_සංඝස්ස කිච්චේසු ච ආහු නං යථා;_  
_කරං වචෝ භික්ඛුගණේන පේසිතෝ,_  
_අහං කරෝමීති න තේන මඤ්ඤති._  

</Paragraph>

<Paragraph number="2032" type="verses" book="vi-maha">
_ආපජ්ජති යාවතකේසු වත්ථුසු,_  
_ආපත්තියා හෝති යථා ච වුට්ඨිති;_  
_ඒතේ විභඞ්ගා උභයස්ස ස්වාගතා,_  
_ආපත්ති වුට්ඨානපදස්ස කෝවිදෝ._  

</Paragraph>

<Paragraph number="2033" type="verses" book="vi-maha">
_නිස්සාරණං ගච්ඡති යානි චාචරං,_  
_නිස්සාරිතෝ හෝති යථා ච වත්තනා;_  
_ඕසාරණං තංවුසිතස්ස ජන්තුනෝ,_  
_ඒතම්පි ජානාති විභඞ්ගකෝවිදෝ._  

</Paragraph>

<Paragraph number="2034" type="verses" book="vi-maha">
_සගාරවෝ වුඩ්ඪතරේසු භික්ඛුසු,_  
_නවේසු ථේරේසු ච මජ්ඣිමේසු ච;_  
_මහාජනස්සත්ථචරෝධ පණ්ඩිතෝ,_  
_සෝ තාදිසෝ භික්ඛු ඉධ පග්ගහාරහෝ”ති._  


</Paragraph>
</Division>

<Paragraph number="2035" type="center" book="vi-maha">
කෝසම්බකක්ඛන්ධකෝ දසමෝ.



</Paragraph>

<Paragraph number="2036" type="center" book="vi-maha">
තස්සුද්දානං


</Paragraph>

<Paragraph number="2037" type="verses" book="vi-maha">
_කෝසම්බියං ජිනවරෝ,_  
_විවාදාපත්තිදස්සනේ;_  
_නුක්ඛිපේය්‍ය යස්මිං තස්මිං,_  
_සද්ධායාපත්ති දේසයේ._  

</Paragraph>

<Paragraph number="2038" type="verses" book="vi-maha">
_අන්තෝසීමායං තත්ථේව,_  
_බාලකඤ්චේව වංසදා;_  
_පාලිලේය්‍යා ච සාවත්ථි,_  
_සාරිපුත්තෝ ච කෝලිතෝ._  

</Paragraph>

<Paragraph number="2039" type="verses" book="vi-maha">
_මහාකස්සපකච්චානා,_  
_කෝට්ඨිකෝ කප්පිනේන ච;_  
_මහාචුන්දෝ අනුරුද්ධෝ,_  
_රේවතෝ උපාලි චුභෝ._  

</Paragraph>

<Paragraph number="2040" type="verses" book="vi-maha">
_ආනන්දෝ රාහුලෝ චේව,_  
_ගෝතමීනාථපිණ්ඩිකෝ;_  
_සේනාසනං විවිත්තඤ්ච,_  
_ආමිසං සමකම්පි ච._  

</Paragraph>

<Paragraph number="2041" type="verses" book="vi-maha">
_න කේහි ඡන්දෝ දාතබ්බෝ,_  
උපාලිපරිපුච්ඡිතෝ;_  
_අනානුවජ්ජෝ සීලේන,_  
_සාමග්ගී ජිනසාසනේති._  


</Paragraph>

<Paragraph number="2042" type="center" book="vi-maha">
කෝසම්බකක්ඛන්ධකෝ නිට්ඨිතෝ.



</Paragraph>

<Paragraph number="2043" type="center" book="vi-maha">
මහාවග්ගෝ නිට්ඨිතෝ.



</Paragraph>

<Paragraph number="2044" type="center" book="vi-maha">
මහාවග්ගපාළි නිට්ඨිතා.
</Paragraph>