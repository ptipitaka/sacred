---
title: "10.8 සංඝසාමග්ගීකථා"
tableOfContents: false
sidebar:
  order: 8
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="475" book="vi-maha">

<Paragraph number="2015" book="vi-maha">
අථ ඛෝ තේ උක්ඛිත්තානුවත්තකා භික්ඛූ තං උක්ඛිත්තකං භික්ඛුං ඕසාරේත්වා යේන උක්ඛේපකා භික්ඛූ තේනුපසඞ්කමිංසු, උපසඞ්කමිත්වා උක්ඛේපකේ භික්ඛූ ඒතදවෝචුං—  “යස්මිං, ආවුසෝ, වත්ථුස්මිං අහෝසි සංඝස්ස භණ්ඩනං කලහෝ විග්ගහෝ විවාදෝ සංඝභේදෝ සංඝරාජි සංඝවවත්ථානං සංඝනානාකරණං, සෝ ඒසෝ භික්ඛු ආපන්නෝ ච උක්ඛිත්තෝ ච පස්සි ච ඕසාරිතෝ ච. හන්ද මයං, ආවුසෝ, තස්ස වත්ථුස්ස වූපසමාය සංඝසාමග්ගිං කරෝමා”ති.
</Paragraph>

<Paragraph number="2016" book="vi-maha">
අථ ඛෝ තේ උක්ඛේපකා භික්ඛූ යේන භගවා තේනුපසඞ්කමිංසු, උපසඞ්කමිත්වා භගවන්තං අභිවාදේත්වා ඒකමන්තං නිසීදිංසු. ඒකමන්තං නිසින්නා ඛෝ තේ භික්ඛූ භගවන්තං ඒතදවෝචුං—  “තේ, භන්තේ, උක්ඛිත්තානුවත්තකා භික්ඛූ ඒවමාහංසු—  ‘යස්මිං, ආවුසෝ, වත්ථුස්මිං අහෝසි සංඝස්ස භණ්ඩනං කලහෝ විග්ගහෝ විවාදෝ සංඝභේදෝ සංඝරාජි සංඝවවත්ථානං සංඝනානාකරණං, සෝ ඒසෝ භික්ඛු ආපන්නෝ ච උක්ඛිත්තෝ ච පස්සි ච ඕසාරිතෝ ච. හන්ද මයං, ආවුසෝ, තස්ස වත්ථුස්ස වූපසමාය සංඝසාමග්ගිං කරෝමා’ති. කථං නු ඛෝ, භන්තේ, පටිපජ්ජිතබ්බන්”ති? “යතෝ ච ඛෝ සෝ, භික්ඛවේ, භික්ඛු ආපන්නෝ ච උක්ඛිත්තෝ ච පස්සි ච ඕසාරිතෝ ච, තේන හි, භික්ඛවේ, සංඝෝ තස්ස වත්ථුස්ස වූපසමාය සංඝසාමග්ගිං කරෝතු. ඒවඤ්ච පන, භික්ඛවේ, කාතබ්බා. සබ්බේහේව ඒකජ්ඣං සන්නිපතිතබ්බං ගිලානේහි ච අගිලානේහි ච. න කේහිචි ඡන්දෝ දාතබ්බෝ. සන්නිපතිත්වා බ්‍යත්තේන භික්ඛුනා පටිබලේන සංඝෝ ඤාපේතබ්බෝ—
</Paragraph>

<Paragraph number="2017" book="vi-maha">
‘සුණාතු මේ, භන්තේ, සංඝෝ. යස්මිං වත්ථුස්මිං අහෝසි සංඝස්ස භණ්ඩනං කලහෝ විග්ගහෝ විවාදෝ සංඝභේදෝ සංඝරාජි සංඝවවත්ථානං සංඝනානාකරණං, සෝ ඒසෝ භික්ඛු ආපන්නෝ ච උක්ඛිත්තෝ ච පස්සි ච ඕසාරිතෝ ච. යදි සංඝස්ස පත්තකල්ලං, සංඝෝ තස්ස වත්ථුස්ස වූපසමාය සංඝසාමග්ගිං කරේය්‍ය. ඒසා ඤත්ති.
</Paragraph>

<Paragraph number="2018" book="vi-maha">
සුණාතු මේ, භන්තේ, සංඝෝ. යස්මිං වත්ථුස්මිං අහෝසි සංඝස්ස භණ්ඩනං කලහෝ විග්ගහෝ විවාදෝ සංඝභේදෝ සංඝරාජි සංඝවවත්ථානං සංඝනානාකරණං, සෝ ඒසෝ භික්ඛු ආපන්නෝ ච උක්ඛිත්තෝ ච පස්සි ච ඕසාරිතෝ ච. සංඝෝ තස්ස වත්ථුස්ස වූපසමාය සංඝසාමග්ගිං කරෝති. යස්සායස්මතෝ ඛමති තස්ස වත්ථුස්ස වූපසමාය සංඝසාමග්ගියා කරණං, සෝ තුණ්හස්ස, යස්ස නක්ඛමති සෝ භාසේය්‍ය.
</Paragraph>

<Paragraph number="2019" book="vi-maha">
කතා සංඝේන තස්ස වත්ථුස්ස වූපසමාය සංඝසාමග්ගී. නිහතෝ සංඝභේදෝ, නිහතා සංඝරාජි, නිහතං සංඝවවත්ථානං, නිහතං සංඝනානාකරණං. ඛමති සංඝස්ස, තස්මා තුණ්හී, ඒවමේතං ධාරයාමී’ති.
</Paragraph>

<Paragraph number="2020" book="vi-maha">
තාවදේව උපෝසථෝ කාතබ්බෝ, පාතිමෝක්ඛං උද්දිසිතබ්බන්”ති.
</Paragraph>
</Division>