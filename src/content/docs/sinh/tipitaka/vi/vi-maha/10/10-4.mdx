---
title: "10.4 පාචීනවංසදායගමනකථා"
tableOfContents: false
sidebar:
  order: 4
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="466" book="vi-maha">

<Paragraph number="1992" book="vi-maha">
තේන ඛෝ පන සමයේන ආයස්මා ච අනුරුද්ධෝ ආයස්මා ච නන්දියෝ ආයස්මා ච කිමිලෝ පාචීනවංසදායේ විහරන්ති. අද්දසා ඛෝ දායපාලෝ භගවන්තං දූරතෝව ආගච්ඡන්තං, දිස්වාන භගවන්තං ඒතදවෝච—  “මා, සමණ, ඒතං දායං පාවිසි. සන්තේත්ථ තයෝ කුලපුත්තා අත්තකාමරූපා විහරන්ති. මා තේසං අඵාසුමකාසී”ති. අස්සෝසි ඛෝ ආයස්මා අනුරුද්ධෝ දායපාලස්ස භගවතා සද්ධිං මන්තයමානස්ස, සුත්වාන දායපාලං ඒතදවෝච—  “මාවුසෝ දායපාල, භගවන්තං වාරේසි. සත්ථා නෝ භගවා අනුප්පත්තෝ”ති. අථ ඛෝ ආයස්මා අනුරුද්ධෝ යේනායස්මා ච නන්දියෝ ආයස්මා ච කිමිලෝ තේනුපසඞ්කමි, උපසඞ්කමිත්වා ආයස්මන්තඤ්ච නන්දියං ආයස්මන්තඤ්ච කිමිලං ඒතදවෝච—  “අභික්කමථායස්මන්තෝ අභික්කමථායස්මන්තෝ, සත්ථා නෝ භගවා අනුප්පත්තෝ”ති.
</Paragraph>

<Paragraph number="1993" book="vi-maha">
අථ ඛෝ ආයස්මා ච අනුරුද්ධෝ ආයස්මා ච නන්දියෝ ආයස්මා ච කිමිලෝ භගවන්තං පච්චුග්ගන්ත්වා ඒකෝ භගවතෝ පත්තචීවරං පටිග්ගහේසි, ඒකෝ ආසනං පඤ්ඤපේසි, ඒකෝ පාදෝදකං පාදපීඨං පාදකථලිකං උපනික්ඛිපි. නිසීදි භගවා පඤ්ඤත්තේ ආසනේ, නිසජ්ජ ඛෝ භගවා පාදේ පක්ඛාලේසි. තේපි ඛෝ ආයස්මන්තෝ භගවන්තං අභිවාදේත්වා ඒකමන්තං නිසීදිංසු. ඒකමන්තං නිසින්නං ඛෝ ආයස්මන්තං අනුරුද්ධං භගවා ඒතදවෝච—  “කච්චි වෝ, අනුරුද්ධා, ඛමනීයං, කච්චි යාපනීයං; කච්චි පිණ්ඩකේන න කිලමථා”ති? “ඛමනීයං, භගවා, යාපනීයං, භගවා; න ච මයං, භන්තේ, පිණ්ඩකේන කිලමාමා”ති.
</Paragraph>

<Paragraph number="1994" book="vi-maha">
“කච්චි පන වෝ, අනුරුද්ධා, සමග්ගා සම්මෝදමානා අවිවදමානා ඛීරෝදකීභූතා අඤ්ඤමඤ්ඤං පියචක්ඛූහි සම්පස්සන්තා විහරථා”ති? “තග්ඝ මයං, භන්තේ, සමග්ගා සම්මෝදමානා අවිවදමානා ඛීරෝදකීභූතා අඤ්ඤමඤ්ඤං පියචක්ඛූහි සම්පස්සන්තා විහරාමා”ති. “යථා කථං පන තුම්හේ, අනුරුද්ධා, සමග්ගා සම්මෝදමානා අවිවදමානා ඛීරෝදකීභූතා අඤ්ඤමඤ්ඤං පියචක්ඛූහි සම්පස්සන්තා විහරථා”ති? “ඉධ මය්හං, භන්තේ, ඒවං හෝති—  ‘ලාභා වත මේ, සුලද්ධං වත මේ, යෝහං ඒවරූපේහි සබ්‍රහ්මචාරීහි සද්ධිං විහරාමී’ති. තස්ස මය්හං, භන්තේ, ඉමේසු ආයස්මන්තේසු මේත්තං කායකම්මං පච්චුපට්ඨිතං ආවි චේව රහෝ ච; මේත්තං වචීකම්මං…  මේත්තං මනෝකම්මං පච්චුපට්ඨිතං ආවි චේව රහෝ ච. තස්ස මය්හං, භන්තේ, ඒවං හෝති—  ‘යන්නූනාහං සකං චිත්තං නික්ඛිපිත්වා ඉමේසංයේව ආයස්මන්තානං චිත්තස්ස වසේන වත්තේය්‍යන්’ති. සෝ ඛෝ අහං, භන්තේ, සකං චිත්තං නික්ඛිපිත්වා ඉමේසංයේව ආයස්මන්තානං චිත්තස්ස වසේන වත්තාමි. නානා හි ඛෝ නෝ, භන්තේ, කායා, ඒකඤ්ච පන මඤ්ඤේ චිත්තන්”ති.
</Paragraph>

<Paragraph number="1995" book="vi-maha">
ආයස්මාපි ඛෝ නන්දියෝ …පේ…  ආයස්මාපි ඛෝ කිමිලෝ භගවන්තං ඒතදවෝච—  “මය්හම්පි ඛෝ, භන්තේ, ඒවං හෝති—  ‘ලාභා වත මේ, සුලද්ධං වත මේ, යෝහං ඒවරූපේහි සබ්‍රහ්මචාරීහි සද්ධිං විහරාමී’ති. තස්ස මය්හං, භන්තේ, ඉමේසු ආයස්මන්තේසු මේත්තං කායකම්මං පච්චුපට්ඨිතං ආවි චේව රහෝ ච; මේත්තං වචීකම්මං මේත්තං මනෝකම්මං පච්චුපට්ඨිතං ආවි චේව රහෝ ච. තස්ස මය්හං, භන්තේ, ඒවං හෝති—  ‘යන්නූනාහං සකං චිත්තං නික්ඛිපිත්වා ඉමේසංයේව ආයස්මන්තානං චිත්තස්ස වසේන වත්තේය්‍යන්’ති. සෝ ඛෝ අහං, භන්තේ, සකං චිත්තං නික්ඛිපිත්වා ඉමේසංයේව ආයස්මන්තානං චිත්තස්ස වසේන වත්තාමි. නානා හි ඛෝ නෝ, භන්තේ, කායා, ඒකඤ්ච පන මඤ්ඤේ චිත්තන්ති. ඒවං ඛෝ මයං, භන්තේ, සමග්ගා සම්මෝදමානා අවිවදමානා ඛීරෝදකීභූතා අඤ්ඤමඤ්ඤං පියචක්ඛූහි සම්පස්සන්තා විහරාමා”ති.
</Paragraph>

<Paragraph number="1996" book="vi-maha">
“කච්චි පන වෝ, අනුරුද්ධා, අප්පමත්තා ආතාපිනෝ පහිතත්තා විහරථා”ති? “තග්ඝ මයං, භන්තේ, අප්පමත්තා ආතාපිනෝ පහිතත්තා විහරාමා”ති. “යථා කථං පන තුම්හේ, අනුරුද්ධා, අප්පමත්තා ආතාපිනෝ පහිතත්තා විහරථා”ති? “ඉධ, භන්තේ, අම්හාකං යෝ පඨමං ගාමතෝ පිණ්ඩාය පටික්කමති සෝ ආසනං පඤ්ඤපේති, පාදෝදකං පාදපීඨං පාදකථලිකං උපනික්ඛිපති, අවක්කාරපාතිං ධෝවිත්වා උපට්ඨාපේති, පානීයං පරිභෝජනීයං උපට්ඨාපේති. යෝ පච්ඡා ගාමතෝ පිණ්ඩාය පටික්කමති, සචේ හෝති භුත්තාවසේසෝ, සචේ ආකඞ්ඛති භුඤ්ජති, නෝ චේ ආකඞ්ඛති අප්පහරිතේ වා ඡඩ්ඩේති. අප්පාණකේ වා උදකේ ඕපිලාපේති. සෝ ආසනං උද්ධරති, පාදෝදකං පාදපීඨං පාදකථලිකං පටිසාමේති, අවක්කාරපාතිං ධෝවිත්වා පටිසාමේති, පානීයං පරිභෝජනීයං පටිසාමේති, භත්තග්ගං සම්මජ්ජති. යෝ පස්සති පානීයඝටං වා පරිභෝජනීයඝටං වා වච්චඝටං වා රිත්තං තුච්ඡං සෝ උපට්ඨාපේති. සචස්ස හෝති අවිසය්හං, හත්ථවිකාරේන දුතියං ආමන්තේත්වා හත්ථවිලඞ්ඝකේන උපට්ඨාපේම, න ත්වේව මයං, භන්තේ, තප්පච්චයා වාචං භින්දාම. පඤ්චාහිකං ඛෝ පන මයං, භන්තේ, සබ්බරත්තිං ධම්මියා කථාය සන්නිසීදාම. ඒවං ඛෝ මයං, භන්තේ, අප්පමත්තා ආතාපිනෝ පහිතත්තා විහරාමා”ති.
</Paragraph>
</Division>