---
title: "10.6 අට්ඨාරසවත්ථුකථා"
tableOfContents: false
sidebar:
  order: 6
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="468" book="vi-maha">

<Paragraph number="2003" book="vi-maha">
අථ ඛෝ කෝසම්බකා භික්ඛූ සේනාසනං සංසාමේත්වා පත්තචීවරමාදාය යේන සාවත්ථි තේනුපසඞ්කමිංසු. අස්සෝසි ඛෝ ආයස්මා සාරිපුත්තෝ—  “තේ කිර කෝසම්බකා භික්ඛූ භණ්ඩනකාරකා කලහකාරකා විවාදකාරකා භස්සකාරකා සංඝේ අධිකරණකාරකා සාවත්ථිං ආගච්ඡන්තී”ති. අථ ඛෝ ආයස්මා සාරිපුත්තෝ යේන භගවා තේනුපසඞ්කමි, උපසඞ්කමිත්වා භගවන්තං අභිවාදේත්වා ඒකමන්තං නිසීදි. ඒකමන්තං නිසින්නෝ ඛෝ ආයස්මා සාරිපුත්තෝ භගවන්තං ඒතදවෝච—  “තේ කිර, භන්තේ, කෝසම්බකා භික්ඛූ භණ්ඩනකාරකා කලහකාරකා විවාදකාරකා භස්සකාරකා සංඝේ අධිකරණකාරකා සාවත්ථිං ආගච්ඡන්ති. කථාහං, භන්තේ, තේසු භික්ඛූසු පටිපජ්ජාමී”ති? “තේන හි ත්වං, සාරිපුත්ත, යථා ධම්මෝ තථා තිට්ඨාහී”ති. “කථාහං, භන්තේ, ජානේය්‍යං ධම්මං වා අධම්මං වා”ති?
</Paragraph>

<Paragraph number="2004" book="vi-maha">
“අට්ඨාරසහි ඛෝ, සාරිපුත්ත, වත්ථූහි අධම්මවාදී ජානිතබ්බෝ. ඉධ, සාරිපුත්ත, භික්ඛු අධම්මං ධම්මෝති දීපේති, ධම්මං අධම්මෝති දීපේති; අවිනයං විනයෝති දීපේති, විනයං අවිනයෝති දීපේති; අභාසිතං අලපිතං තථාගතේන භාසිතං ලපිතං තථාගතේනාති දීපේති, භාසිතං ලපිතං තථාගතේන අභාසිතං අලපිතං තථාගතේනාති දීපේති; අනාචිණ්ණං තථාගතේන ආචිණ්ණං තථාගතේනාති දීපේති, ආචිණ්ණං තථාගතේන අනාචිණ්ණං තථාගතේනාති දීපේති; අපඤ්ඤත්තං තථාගතේන පඤ්ඤත්තං තථාගතේනාති දීපේති, පඤ්ඤත්තං තථාගතේන අපඤ්ඤත්තං තථාගතේනාති දීපේති; අනාපත්තිං ආපත්තීති දීපේති, ආපත්තිං අනාපත්තීති දීපේති; ලහුකං ආපත්තිං ගරුකා ආපත්තීති දීපේති, ගරුකං ආපත්තිං ලහුකා ආපත්තීති දීපේති; සාවසේසං ආපත්තිං අනවසේසා ආපත්තීති දීපේති, අනවසේසං ආපත්තිං සාවසේසා ආපත්තීති දීපේති; දුට්ඨුල්ලං ආපත්තිං අදුට්ඨුල්ලා ආපත්තීති දීපේති, අදුට්ඨුල්ලං ආපත්තිං දුට්ඨුල්ලා ආපත්තීති දීපේති—  ඉමේහි ඛෝ, සාරිපුත්ත, අට්ඨාරසහි වත්ථූහි අධම්මවාදී ජානිතබ්බෝ.
</Paragraph>

<Paragraph number="2005" book="vi-maha">
අට්ඨාරසහි ච ඛෝ, සාරිපුත්ත, වත්ථූහි ධම්මවාදී ජානිතබ්බෝ. ඉධ, සාරිපුත්ත, භික්ඛු අධම්මං අධම්මෝති දීපේති, ධම්මං ධම්මෝති දීපේති; අවිනයං අවිනයෝති දීපේති, විනයං විනයෝති දීපේති; අභාසිතං අලපිතං තථාගතේන අභාසිතං අලපිතං තථාගතේනාති දීපේති, භාසිතං ලපිතං තථාගතේන භාසිතං ලපිතං තථාගතේනාති දීපේති; අනාචිණ්ණං තථාගතේන අනාචිණ්ණං තථාගතේනාති දීපේති, ආචිණ්ණං තථාගතේන ආචිණ්ණං තථාගතේනාති දීපේති; අපඤ්ඤත්තං තථාගතේන අපඤ්ඤත්තං තථාගතේනාති දීපේති, පඤ්ඤත්තං තථාගතේන පඤ්ඤත්තං තථාගතේනාති දීපේති; අනාපත්තිං අනාපත්තීති දීපේති, ආපත්තිං ආපත්තීති දීපේති; ලහුකං ආපත්තිං ලහුකා ආපත්තීති දීපේති, ගරුකං ආපත්තිං ගරුකා ආපත්තීති දීපේති; සාවසේසං ආපත්තිං සාවසේසා ආපත්තීති දීපේති, අනවසේසං ආපත්තිං අනවසේසා ආපත්තීති දීපේති; දුට්ඨුල්ලං ආපත්තිං දුට්ඨුල්ලා ආපත්තීති දීපේති, අදුට්ඨුල්ලං ආපත්තිං අදුට්ඨුල්ලා ආපත්තීති දීපේති—  ඉමේහි ඛෝ, සාරිපුත්ත, අට්ඨාරසහි වත්ථූහි ධම්මවාදී ජානිතබ්බෝ”ති.
</Paragraph>

</Division>
<Division number="469" book="vi-maha">

<Paragraph number="2006" book="vi-maha">
අස්සෝසි ඛෝ ආයස්මා මහාමෝග්ගල්ලානෝ …පේ…  අස්සෝසි ඛෝ ආයස්මා මහාකස්සපෝ…  අස්සෝසි ඛෝ ආයස්මා මහාකච්චානෝ…  අස්සෝසි ඛෝ ආයස්මා මහාකෝට්ඨිකෝ…  අස්සෝසි ඛෝ ආයස්මා මහාකප්පිනෝ…  අස්සෝසි ඛෝ ආයස්මා මහාචුන්දෝ…  අස්සෝසි ඛෝ ආයස්මා අනුරුද්ධෝ…  අස්සෝසි ඛෝ ආයස්මා රේවතෝ…  අස්සෝසි ඛෝ ආයස්මා උපාලි…  අස්සෝසි ඛෝ ආයස්මා ආනන්දෝ…  අස්සෝසි ඛෝ ආයස්මා රාහුලෝ—  “තේ කිර කෝසම්බකා භික්ඛූ භණ්ඩනකාරකා කලහකාරකා විවාදකාරකා භස්සකාරකා සංඝේ අධිකරණකාරකා සාවත්ථිං ආගච්ඡන්තී”ති. අථ ඛෝ ආයස්මා රාහුලෝ යේන භගවා තේනුපසඞ්කමි, උපසඞ්කමිත්වා භගවන්තං අභිවාදේත්වා ඒකමන්තං නිසීදි. ඒකමන්තං නිසින්නෝ ඛෝ ආයස්මා රාහුලෝ භගවන්තං ඒතදවෝච—  “තේ කිර, භන්තේ, කෝසම්බකා භික්ඛූ භණ්ඩනකාරකා කලහකාරකා විවාදකාරකා භස්සකාරකා සංඝේ අධිකරණකාරකා සාවත්ථිං ආගච්ඡන්ති. කථාහං, භන්තේ, තේසු භික්ඛූසු පටිපජ්ජාමී”ති? “තේන හි ත්වං, රාහුල, යථා ධම්මෝ තථා තිට්ඨාහී”ති. “කථාහං, භන්තේ, ජානේය්‍යං ධම්මං වා අධම්මං වා”ති?
</Paragraph>

<Paragraph number="2007" book="vi-maha">
“අට්ඨාරසහි ඛෝ, රාහුල, වත්ථූහි අධම්මවාදී ජානිතබ්බෝ. ඉධ, රාහුල, භික්ඛු අධම්මං ධම්මෝති දීපේති, ධම්මං අධම්මෝති දීපේති; අවිනයං විනයෝති දීපේති, විනයං අවිනයෝති දීපේති; අභාසිතං අලපිතං තථාගතේන භාසිතං ලපිතං තථාගතේනාති දීපේති, භාසිතං ලපිතං තථාගතේන අභාසිතං අලපිතං තථාගතේනාති දීපේති; අනාචිණ්ණං තථාගතේන ආචිණ්ණං තථාගතේනාති දීපේති, ආචිණ්ණං තථාගතේන අනාචිණ්ණං තථාගතේනාති දීපේති; අපඤ්ඤත්තං තථාගතේන පඤ්ඤත්තං තථාගතේනාති දීපේති, පඤ්ඤත්තං තථාගතේන අපඤ්ඤත්තං තථාගතේනාති දීපේති; අනාපත්තිං ආපත්තීති දීපේති, ආපත්තිං අනාපත්තීති දීපේති; ලහුකං ආපත්තිං ගරුකා ආපත්තීති දීපේති, ගරුකං ආපත්තිං ලහුකා ආපත්තීති දීපේති; සාවසේසං ආපත්තිං අනවසේසා ආපත්තීති දීපේති, අනවසේසං ආපත්තිං සාවසේසා ආපත්තීති දීපේති; දුට්ඨුල්ලං ආපත්තිං අදුට්ඨුල්ලා ආපත්තීති දීපේති, අදුට්ඨුල්ලං ආපත්තිං දුට්ඨුල්ලා ආපත්තීති දීපේති—  ඉමේහි ඛෝ, රාහුල, අට්ඨාරසහි වත්ථූහි අධම්මවාදී ජානිතබ්බෝ.
</Paragraph>

<Paragraph number="2008" book="vi-maha">
අට්ඨාරසහි ච ඛෝ, රාහුල, වත්ථූහි ධම්මවාදී ජානිතබ්බෝ. ඉධ, රාහුල, භික්ඛු අධම්මං අධම්මෝති දීපේති, ධම්මං ධම්මෝති දීපේති; අවිනයං අවිනයෝති දීපේති, විනයං විනයෝති දීපේති; අභාසිතං අලපිතං තථාගතේන අභාසිතං අලපිතං තථාගතේනාති දීපේති, භාසිතං ලපිතං තථාගතේන භාසිතං ලපිතං තථාගතේනාති දීපේති; අනාචිණ්ණං තථාගතේන අනාචිණ්ණං තථාගතේනාති දීපේති, ආචිණ්ණං තථාගතේන ආචිණ්ණං තථාගතේනාති දීපේති; අපඤ්ඤත්තං තථාගතේන අපඤ්ඤත්තං තථාගතේනාති දීපේති, පඤ්ඤත්තං තථාගතේන පඤ්ඤත්තං තථාගතේනාති දීපේති; අනාපත්තිං අනාපත්තීති දීපේති, ආපත්තිං ආපත්තීති දීපේති; ලහුකං ආපත්තිං ලහුකා ආපත්තීති දීපේති, ගරුකං ආපත්තිං ගරුකා ආපත්තීති දීපේති; සාවසේසං ආපත්තිං සාවසේසා ආපත්තීති දීපේති, අනවසේසං ආපත්තිං අනවසේසා ආපත්තීති දීපේති; දුට්ඨුල්ලං ආපත්තිං දුට්ඨුල්ලා ආපත්තීති දීපේති, අදුට්ඨුල්ලං ආපත්තිං අදුට්ඨුල්ලා ආපත්තීති දීපේති—  ඉමේහි ඛෝ, රාහුල, අට්ඨාරසහි වත්ථූහි ධම්මවාදී ජානිතබ්බෝ”ති.
</Paragraph>

</Division>
<Division number="470" book="vi-maha">

<Paragraph number="2009" book="vi-maha">
අස්සෝසි ඛෝ මහාපජාපති ගෝතමී—  “තේ කිර කෝසම්බකා භික්ඛූ භණ්ඩනකාරකා කලහකාරකා විවාදකාරකා භස්සකාරකා සංඝේ අධිකරණකාරකා සාවත්ථිං ආගච්ඡන්තී”ති. අථ ඛෝ මහාපජාපති ගෝතමී යේන භගවා තේනුපසඞ්කමි, උපසඞ්කමිත්වා භගවන්තං අභිවාදේත්වා ඒකමන්තං අට්ඨාසි. ඒකමන්තං ඨිතා ඛෝ මහාපජාපති ගෝතමී භගවන්තං ඒතදවෝච—  “තේ කිර, භන්තේ, කෝසම්බකා භික්ඛූ භණ්ඩනකාරකා කලහකාරකා විවාදකාරකා භස්සකාරකා සංඝේ අධිකරණකාරකා සාවත්ථිං ආගච්ඡන්ති. කථාහං, භන්තේ, තේසු භික්ඛූසු පටිපජ්ජාමී”ති? “තේන හි ත්වං, ගෝතමි, උභයත්ථ ධම්මං සුණ. උභයත්ථ ධම්මං සුත්වා යේ තත්ථ භික්ඛූ ධම්මවාදිනෝ තේසං දිට්ඨිඤ්ච ඛන්තිඤ්ච රුචිඤ්ච ආදායඤ්ච රෝචේහි. යඤ්ච කිඤ්චි භික්ඛුනිසංඝේන භික්ඛුසංඝතෝ පච්චාසීසිතබ්බං සබ්බං තං ධම්මවාදිතෝව පච්චාසීසිතබ්බන්”ති.
</Paragraph>

</Division>
<Division number="471" book="vi-maha">

<Paragraph number="2010" book="vi-maha">
අස්සෝසි ඛෝ අනාථපිණ්ඩිකෝ ගහපති—  “තේ කිර කෝසම්බකා භික්ඛූ භණ්ඩනකාරකා කලහකාරකා විවාදකාරකා භස්සකාරකා සංඝේ අධිකරණකාරකා සාවත්ථිං ආගච්ඡන්තී”ති. අථ ඛෝ අනාථපිණ්ඩිකෝ ගහපති යේන භගවා තේනුපසඞ්කමි, උපසඞ්කමිත්වා භගවන්තං අභිවාදේත්වා ඒකමන්තං නිසීදි. ඒකමන්තං නිසින්නෝ ඛෝ අනාථපිණ්ඩිකෝ ගහපති භගවන්තං ඒතදවෝච—  “තේ කිර, භන්තේ, කෝසම්බකා භික්ඛූ භණ්ඩනකාරකා කලහකාරකා විවාදකාරකා භස්සකාරකා සංඝේ අධිකරණකාරකා සාවත්ථිං ආගච්ඡන්ති. කථාහං, භන්තේ, තේසු භික්ඛූසු පටිපජ්ජාමී”ති? “තේන හි ත්වං, ගහපති, උභයත්ථ දානං දේහි. උභයත්ථ දානං දත්වා උභයත්ථ ධම්මං සුණ. උභයත්ථ ධම්මං සුත්වා යේ තත්ථ භික්ඛූ ධම්මවාදිනෝ තේසං දිට්ඨිඤ්ච ඛන්තිඤ්ච රුචිඤ්ච ආදායඤ්ච රෝචේහී”ති.
</Paragraph>

</Division>
<Division number="472" book="vi-maha">

<Paragraph number="2011" book="vi-maha">
අස්සෝසි ඛෝ විසාඛා මිගාරමාතා—  “තේ කිර කෝසම්බකා භික්ඛූ භණ්ඩනකාරකා කලහකාරකා විවාදකාරකා භස්සකාරකා සංඝේ අධිකරණකාරකා සාවත්ථිං ආගච්ඡන්තී”ති. අථ ඛෝ විසාඛා මිගාරමාතා යේන භගවා තේනුපසඞ්කමි, උපසඞ්කමිත්වා භගවන්තං අභිවාදේත්වා ඒකමන්තං නිසීදි. ඒකමන්තං නිසින්නා ඛෝ විසාඛා මිගාරමාතා භගවන්තං ඒතදවෝච—  “තේ කිර, භන්තේ, කෝසම්බකා භික්ඛූ භණ්ඩනකාරකා කලහකාරකා විවාදකාරකා භස්සකාරකා සංඝේ අධිකරණකාරකා සාවත්ථිං ආගච්ඡන්ති. කථාහං, භන්තේ, තේසු භික්ඛූසු පටිපජ්ජාමී”ති? “තේන හි ත්වං, විසාඛේ, උභයත්ථ දානං දේහි. උභයත්ථ දානං දත්වා උභයත්ථ ධම්මං සුණ. උභයත්ථ ධම්මං සුත්වා යේ තත්ථ භික්ඛූ ධම්මවාදිනෝ තේසං දිට්ඨිඤ්ච ඛන්තිඤ්ච රුචිඤ්ච ආදායඤ්ච රෝචේහී”ති.
</Paragraph>

</Division>
<Division number="473" book="vi-maha">

<Paragraph number="2012" book="vi-maha">
අථ ඛෝ කෝසම්බකා භික්ඛූ අනුපුබ්බේන යේන සාවත්ථි තදවසරුං. අථ ඛෝ ආයස්මා සාරිපුත්තෝ යේන භගවා තේනුපසඞ්කමි, උපසඞ්කමිත්වා භගවන්තං අභිවාදේත්වා ඒකමන්තං නිසීදි. ඒකමන්තං නිසින්නෝ ඛෝ ආයස්මා සාරිපුත්තෝ භගවන්තං ඒතදවෝච—  “තේ කිර, භන්තේ, කෝසම්බකා භික්ඛූ භණ්ඩනකාරකා කලහකාරකා විවාදකාරකා භස්සකාරකා සංඝේ අධිකරණකාරකා සාවත්ථිං අනුප්පත්තා. කථං නු ඛෝ, භන්තේ, තේසු භික්ඛූසු සේනාසනේ පටිපජ්ජිතබ්බන්”ති? “තේන හි, සාරිපුත්ත, විවිත්තං සේනාසනං දාතබ්බන්”ති. “සචේ පන, භන්තේ, විවිත්තං න හෝති, කථං පටිපජ්ජිතබ්බන්”ති? “තේන හි, සාරිපුත්ත, විවිත්තං කත්වාපි දාතබ්බං, න ත්වේවාහං, සාරිපුත්ත, කේනචි පරියායේන වුඩ්ඪතරස්ස භික්ඛුනෝ සේනාසනං පටිබාහිතබ්බන්ති වදාමි. යෝ පටිබාහේය්‍ය, ආපත්ති දුක්කටස්සා”ති.
</Paragraph>

<Paragraph number="2013" book="vi-maha">
“ආමිසේ පන, භන්තේ, කථං පටිපජ්ජිතබ්බන්”ති? “ආමිසං ඛෝ, සාරිපුත්ත, සබ්බේසං සමකං භාජේතබ්බන්”ති.
</Paragraph>
</Division>