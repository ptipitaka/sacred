---
title: "10.5 පාලිලේය්‍යකගමනකථා"
tableOfContents: false
sidebar:
  order: 5
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="467" book="vi-maha">

<Paragraph number="1997" book="vi-maha">
අථ ඛෝ භගවා ආයස්මන්තඤ්ච අනුරුද්ධං ආයස්මන්තඤ්ච නන්දියං ආයස්මන්තඤ්ච කිමිලං ධම්මියා කථාය සන්දස්සේත්වා සමාදපේත්වා සමුත්තේජේත්වා සම්පහංසේත්වා උට්ඨායාසනා යේන පාලිලේය්‍යකං තේන චාරිකං පක්කාමි. අනුපුබ්බේන චාරිකං චරමානෝ යේන පාලිලේය්‍යකං තදවසරි. තත්‍ර සුදං භගවා පාලිලේය්‍යකේ විහරති රක්ඛිතවනසණ්ඩේ භද්දසාලමූලේ. අථ ඛෝ භගවතෝ රහෝගතස්ස පටිසල්ලීනස්ස ඒවං චේතසෝ පරිවිතක්කෝ උදපාදි—  “අහං ඛෝ පුබ්බේ ආකිණ්ණෝ න ඵාසු විහාසිං තේහි කෝසම්බකේහි භික්ඛූහි භණ්ඩනකාරකේහි කලහකාරකේහි විවාදකාරකේහි භස්සකාරකේහි සංඝේ අධිකරණකාරකේහි. සෝම්හි ඒතරහි ඒකෝ අදුතියෝ සුඛං ඵාසු විහරාමි අඤ්ඤත්‍රේව තේහි කෝසම්බකේහි භික්ඛූහි භණ්ඩනකාරකේහි කලහකාරකේහි විවාදකාරකේහි භස්සකාරකේහි සංඝේ අධිකරණකාරකේහී”ති.
</Paragraph>

<Paragraph number="1998" book="vi-maha">
අඤ්ඤතරෝපි ඛෝ හත්ථිනාගෝ ආකිණ්ණෝ විහරති හත්ථීහි හත්ථිනීහි හත්ථිකළභේහි හත්ථිච්ඡාපේහි, ඡින්නග්ගානි චේව තිණානි ඛාදති, ඕභග්ගෝභග්ගඤ්චස්ස සාඛාභඞ්ගං ඛාදන්ති, ආවිලානි ච පානීයානි පිවති, ඕගාහා චස්ස ඕතිණ්ණස්ස හත්ථිනියෝ කායං උපනිඝංසන්තියෝ ගච්ඡන්ති. අථ ඛෝ තස්ස හත්ථිනාගස්ස ඒතදහෝසි—  “අහං ඛෝ ආකිණ්ණෝ විහරාමි හත්ථීහි හත්ථිනීහි හත්ථිකළභේහි හත්ථිච්ඡාපේහි, ඡින්නග්ගානි චේව තිණානි ඛාදාමි, ඕභග්ගෝභග්ගඤ්ච මේ සාඛාභඞ්ගං ඛාදන්ති, ආවිලානි ච පානීයානි පිවාමි, ඕගාහා ච මේ ඕතිණ්ණස්ස හත්ථිනියෝ කායං උපනිඝංසන්තියෝ ගච්ඡන්ති. යන්නූනාහං ඒකෝව ගණස්මා වූපකට්ඨෝ විහරේය්‍යන්”ති. අථ ඛෝ සෝ හත්ථිනාගෝ යූථා අපක්කම්ම යේන පාලිලේය්‍යකං රක්ඛිතවනසණ්ඩෝ භද්දසාලමූලං යේන භගවා තේනුපසඞ්කමි, උපසඞ්කමිත්වා සෝණ්ඩාය භගවතෝ පානීයං පරිභෝජනීයං උපට්ඨාපේති, අප්පහරිතඤ්ච කරෝති.
</Paragraph>

<Paragraph number="1999" book="vi-maha">
අථ ඛෝ තස්ස හත්ථිනාගස්ස ඒතදහෝසි—  “අහං ඛෝ පුබ්බේ ආකිණ්ණෝ න ඵාසු විහාසිං හත්ථීහි හත්ථිනීහි හත්ථිකළභේහි හත්ථිච්ඡාපේහි, ඡින්නග්ගානි චේව තිණානි ඛාදිං, ඕභග්ගෝභග්ගඤ්ච මේ සාඛාභඞ්ගං ඛාදිංසු, ආවිලානි ච පානීයානි අපායිං ඕගාහා ච මේ ඕතිණ්ණස්ස හත්ථිනියෝ කායං උපනිඝංසන්තියෝ අගමංසු. සෝම්හි ඒතරහි ඒකෝ අදුතියෝ සුඛං ඵාසු විහරාමි අඤ්ඤත්‍රේව හත්ථීහි හත්ථිනීහි හත්ථිකළභේහි හත්ථිච්ඡාපේහී”ති.
</Paragraph>

<Paragraph number="2000" book="vi-maha">
අථ ඛෝ භගවා අත්තනෝ ච පවිවේකං විදිත්වා තස්ස ච හත්ථිනාගස්ස චේතසා චේතෝපරිවිතක්කමඤ්ඤාය තායං වේලායං ඉමං උදානං උදානේසි—
</Paragraph>

<Paragraph number="2001" type="verses" book="vi-maha">
_“ඒතං නාගස්ස නාගේන,_  
_ඊසාදන්තස්ස හත්ථිනෝ;_  
_සමේති චිත්තං චිත්තේන,_  
_යදේකෝ රමතී වනේ”ති._  

</Paragraph>

<Paragraph number="2002" book="vi-maha">
අථ ඛෝ භගවා පාලිලේය්‍යකේ යථාභිරන්තං විහරිත්වා යේන සාවත්ථි තේන චාරිකං පක්කාමි. අනුපුබ්බේන චාරිකං චරමානෝ යේන සාවත්ථි තදවසරි. තත්‍ර සුදං භගවා සාවත්ථියං විහරති ජේතවනේ අනාථපිණ්ඩිකස්ස ආරාමේ. අථ ඛෝ කෝසම්බකා උපාසකා—  “ඉමේ ඛෝ අය්‍යා කෝසම්බකා භික්ඛූ බහුනෝ අම්හාකං අනත්ථස්ස කාරකා. ඉමේහි උබ්බාළ්හෝ භගවා පක්කන්තෝ. හන්ද මයං අය්‍යේ කෝසම්බකේ භික්ඛූ නේව අභිවාදේය්‍යාම, න පච්චුට්ඨේය්‍යාම, න අඤ්ජලිකම්මං සාමීචිකම්මං කරේය්‍යාම, න සක්කරේය්‍යාම, න ගරුං කරේය්‍යාම, න මානේය්‍යාම, න භජේය්‍යාම, න පූජේය්‍යාම, උපගතානම්පි පිණ්ඩකං න දජ්ජේය්‍යාම—  ඒවං ඉමේ අම්හේහි අසක්කරියමානා අගරුකරියමානා අමානියමානා අභජියමානා අපූජියමානා අසක්කාරපකතා පක්කමිස්සන්ති වා විබ්භමිස්සන්ති වා භගවන්තං වා පසාදේස්සන්තී”ති. අථ ඛෝ කෝසම්බකා උපාසකා කෝසම්බකේ භික්ඛූ නේව අභිවාදේසුං, න පච්චුට්ඨේසුං, න අඤ්ජලිකම්මං සාමීචිකම්මං අකංසු, න සක්කරිංසු, න ගරුං කරිංසු, න මානේසුං, න භජේසුං, න පූජේසුං, උපගතානම්පි පිණ්ඩකං න අදංසු. අථ ඛෝ කෝසම්බකා භික්ඛූ කෝසම්බකේහි උපාසකේහි අසක්කරියමානා අගරුකරියමානා අමානියමානා අභජියමානා අපූජියමානා අසක්කාරපකතා ඒවමාහංසු—  “හන්ද මයං, ආවුසෝ, සාවත්ථිං ගන්ත්වා භගවතෝ සන්තිකේ ඉමං අධිකරණං වූපසමේය්‍යාමා”ති.
</Paragraph>
</Division>