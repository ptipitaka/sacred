---
title: "10.1 කෝසම්බකවිවාදකථා"
tableOfContents: false
sidebar:
  order: 1
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="451" book="vi-maha">

<Paragraph number="1945" book="vi-maha">
තේන සමයේන බුද්ධෝ භගවා කෝසම්බියං විහරති ඝෝසිතාරාමේ. තේන ඛෝ පන සමයේන අඤ්ඤතරෝ භික්ඛු ආපත්තිං ආපන්නෝ හෝති. සෝ තස්සා ආපත්තියා ආපත්තිදිට්ඨි හෝති; අඤ්ඤේ භික්ඛූ තස්සා ආපත්තියා අනාපත්තිදිට්ඨිනෝ හෝන්ති. සෝ අපරේන සමයේන තස්සා ආපත්තියා අනාපත්තිදිට්ඨි හෝති; අඤ්ඤේ භික්ඛූ තස්සා ආපත්තියා ආපත්තිදිට්ඨිනෝ හෝන්ති. අථ ඛෝ තේ භික්ඛූ තං භික්ඛුං ඒතදවෝචුං—  “ආපත්තිං ත්වං, ආවුසෝ, ආපන්නෝ, පස්සසේතං ආපත්තින්”ති? “නත්ථි මේ, ආවුසෝ, ආපත්ති යමහං පස්සේය්‍යන්”ති. අථ ඛෝ තේ භික්ඛූ සාමග්ගිං ලභිත්වා තං භික්ඛුං ආපත්තියා අදස්සනේ උක්ඛිපිංසු. සෝ ච භික්ඛු බහුස්සුතෝ හෝති ආගතාගමෝ ධම්මධරෝ විනයධරෝ මාතිකාධරෝ පණ්ඩිතෝ බ්‍යත්තෝ මේධාවී ලජ්ජී කුක්කුච්චකෝ සික්ඛාකාමෝ. අථ ඛෝ සෝ භික්ඛු සන්දිට්ඨේ සම්භත්තේ භික්ඛූ උපසඞ්කමිත්වා ඒතදවෝච—  “අනාපත්ති ඒසා, ආවුසෝ, නේසා ආපත්ති. අනාපන්නෝම්හි, නම්හි ආපන්නෝ. අනුක්ඛිත්තෝම්හි, නම්හි උක්ඛිත්තෝ. අධම්මිකේනම්හි කම්මේන උක්ඛිත්තෝ කුප්පේන අට්ඨානාරහේන. හෝථ මේ ආයස්මන්තෝ ධම්මතෝ විනයතෝ පක්ඛා”ති. අලභි ඛෝ සෝ භික්ඛු සන්දිට්ඨේ සම්භත්තේ භික්ඛූ පක්ඛේ. ජානපදානම්පි සන්දිට්ඨානං සම්භත්තානං භික්ඛූනං සන්තිකේ දූතං පාහේසි—  “අනාපත්ති ඒසා, ආවුසෝ, නේසා ආපත්ති. අනාපන්නෝම්හි, නම්හි ආපන්නෝ. අනුක්ඛිත්තෝම්හි, නම්හි උක්ඛිත්තෝ. අධම්මිකේනම්හි කම්මේන උක්ඛිත්තෝ කුප්පේන අට්ඨානාරහේන. හෝන්තු මේ ආයස්මන්තෝ ධම්මතෝ විනයතෝ පක්ඛා”ති. අලභි ඛෝ සෝ භික්ඛු ජානපදේපි සන්දිට්ඨේ සම්භත්තේ භික්ඛූ පක්ඛේ. අථ ඛෝ තේ උක්ඛිත්තානුවත්තකා භික්ඛූ යේන උක්ඛේපකා භික්ඛූ තේනුපසඞ්කමිංසු, උපසඞ්කමිත්වා උක්ඛේපකේ භික්ඛූ ඒතදවෝචුං—  “අනාපත්ති ඒසා, ආවුසෝ, නේසා ආපත්ති. අනාපන්නෝ ඒසෝ භික්ඛු, නේසෝ භික්ඛු ආපන්නෝ. අනුක්ඛිත්තෝ ඒසෝ භික්ඛු, නේසෝ භික්ඛු උක්ඛිත්තෝ. අධම්මිකේන කම්මේන උක්ඛිත්තෝ කුප්පේන අට්ඨානාරහේනා”ති. ඒවං වුත්තේ, උක්ඛේපකා භික්ඛූ උක්ඛිත්තානුවත්තකේ භික්ඛූ ඒතදවෝචුං—  “ආපත්ති ඒසා, ආවුසෝ, නේසා අනාපත්ති. ආපන්නෝ ඒසෝ භික්ඛු, නේසෝ භික්ඛු අනාපන්නෝ. උක්ඛිත්තෝ ඒසෝ භික්ඛු, නේසෝ භික්ඛු අනුක්ඛිත්තෝ. ධම්මිකේන කම්මේන උක්ඛිත්තෝ අකුප්පේන ඨානාරහේන. මා ඛෝ තුම්හේ ආයස්මන්තෝ ඒතං උක්ඛිත්තකං භික්ඛුං අනුවත්තිත්ථ අනුපරිවාරේථා”ති. ඒවම්පි ඛෝ තේ උක්ඛිත්තානුවත්තකා භික්ඛූ උක්ඛේපකේහි භික්ඛූහි වුච්චමානා තථේව තං උක්ඛිත්තකං භික්ඛුං අනුවත්තිංසු අනුපරිවාරේසුං.
</Paragraph>

</Division>
<Division number="452" book="vi-maha">

<Paragraph number="1946" book="vi-maha">
අථ ඛෝ අඤ්ඤතරෝ භික්ඛු යේන භගවා තේනුපසඞ්කමි, උපසඞ්කමිත්වා භගවන්තං අභිවාදේත්වා ඒකමන්තං නිසීදි. ඒකමන්තං නිසින්නෝ ඛෝ සෝ භික්ඛු භගවන්තං ඒතදවෝච—  “ඉධ, භන්තේ, අඤ්ඤතරෝ භික්ඛු ආපත්තිං ආපන්නෝ අහෝසි. සෝ තස්සා ආපත්තියා ආපත්තිදිට්ඨි අහෝසි, අඤ්ඤේ භික්ඛූ තස්සා ආපත්තියා අනාපත්තිදිට්ඨිනෝ අහේසුං. සෝ අපරේන සමයේන තස්සා ආපත්තියා අනාපත්තිදිට්ඨි අහෝසි, අඤ්ඤේ භික්ඛූ තස්සා ආපත්තියා ආපත්තිදිට්ඨිනෝ අහේසුං. අථ ඛෝ තේ, භන්තේ, භික්ඛූ තං භික්ඛුං ඒතදවෝචුං—  ‘ආපත්තිං ත්වං, ආවුසෝ, ආපන්නෝ, පස්සසේතං ආපත්තින්’ති? ‘නත්ථි මේ, ආවුසෝ, ආපත්ති යමහං පස්සේය්‍යන්’ති. අථ ඛෝ තේ, භන්තේ, භික්ඛූ සාමග්ගිං ලභිත්වා තං භික්ඛුං ආපත්තියා අදස්සනේ උක්ඛිපිංසු. සෝ ච, භන්තේ, භික්ඛු බහුස්සුතෝ ආගතාගමෝ ධම්මධරෝ විනයධරෝ මාතිකාධරෝ පණ්ඩිතෝ බ්‍යත්තෝ මේධාවී ලජ්ජී කුක්කුච්චකෝ සික්ඛාකාමෝ. අථ ඛෝ සෝ, භන්තේ, භික්ඛු සන්දිට්ඨේ සම්භත්තේ භික්ඛූ උපසඞ්කමිත්වා ඒතදවෝච—  ‘අනාපත්ති ඒසා, ආවුසෝ; නේසා ආපත්ති. අනාපන්නෝම්හි, නම්හි ආපන්නෝ. අනුක්ඛිත්තෝම්හි, නම්හි උක්ඛිත්තෝ. අධම්මිකේනම්හි කම්මේන උක්ඛිත්තෝ කුප්පේන අට්ඨානාරහේන. හෝථ මේ ආයස්මන්තෝ ධම්මතෝ විනයතෝ පක්ඛා’ති. අලභි ඛෝ සෝ, භන්තේ, භික්ඛු සන්දිට්ඨේ සම්භත්තේ භික්ඛූ පක්ඛේ. ජානපදානම්පි සන්දිට්ඨානං සම්භත්තානං භික්ඛූනං සන්තිකේ දූතං පාහේසි—  ‘අනාපත්ති ඒසා, ආවුසෝ; නේසා ආපත්ති. අනාපන්නෝම්හි, නම්හි ආපන්නෝ. අනුක්ඛිත්තෝම්හි, නම්හි උක්ඛිත්තෝ. අධම්මිකේනම්හි කම්මේන උක්ඛිත්තෝ කුප්පේන අට්ඨානාරහේන. හෝන්තු මේ ආයස්මන්තෝ ධම්මතෝ විනයතෝ පක්ඛා’ති. අලභි ඛෝ සෝ, භන්තේ, භික්ඛු ජානපදේපි සන්දිට්ඨේ සම්භත්තේ භික්ඛූ පක්ඛේ. අථ ඛෝ තේ, භන්තේ, උක්ඛිත්තානුවත්තකා භික්ඛූ යේන උක්ඛේපකා භික්ඛූ තේනුපසඞ්කමිංසු, උපසඞ්කමිත්වා උක්ඛේපකේ භික්ඛූ ඒතදවෝචුං—  ‘අනාපත්ති ඒසා, ආවුසෝ; නේසා ආපත්ති. අනාපන්නෝ ඒසෝ භික්ඛු, නේසෝ භික්ඛු ආපන්නෝ. අනුක්ඛිත්තෝ ඒසෝ භික්ඛු, නේසෝ භික්ඛු උක්ඛිත්තෝ. අධම්මිකේන කම්මේන උක්ඛිත්තෝ කුප්පේන අට්ඨානාරහේනා’ති. ඒවං වුත්තේ, තේ, භන්තේ, උක්ඛේපකා භික්ඛූ උක්ඛිත්තානුවත්තකේ භික්ඛූ ඒතදවෝචුං—  ‘ආපත්ති ඒසා, ආවුසෝ; නේසා අනාපත්ති. ආපන්නෝ ඒසෝ භික්ඛු, නේසෝ භික්ඛු අනාපන්නෝ. උක්ඛිත්තෝ ඒසෝ භික්ඛු, නේසෝ භික්ඛු අනුක්ඛිත්තෝ. ධම්මිකේන කම්මේන උක්ඛිත්තෝ අකුප්පේන ඨානාරහේන. මා ඛෝ තුම්හේ ආයස්මන්තෝ ඒතං උක්ඛිත්තකං භික්ඛුං අනුවත්තිත්ථ අනුපරිවාරේථා’ති. ඒවම්පි ඛෝ තේ, භන්තේ, උක්ඛිත්තානුවත්තකා භික්ඛූ උක්ඛේපකේහි භික්ඛූහි වුච්චමානා තථේව තං උක්ඛිත්තකං භික්ඛුං අනුවත්තන්ති අනුපරිවාරේන්තී”ති.
</Paragraph>

</Division>
<Division number="453" book="vi-maha">

<Paragraph number="1947" book="vi-maha">
අථ ඛෝ භගවා—  “භින්නෝ භික්ඛුසංඝෝ, භින්නෝ භික්ඛුසංඝෝ”ති—  උට්ඨායාසනා යේන උක්ඛේපකා භික්ඛූ තේනුපසඞ්කමි, උපසඞ්කමිත්වා පඤ්ඤත්තේ ආසනේ නිසීදි, නිසජ්ජ ඛෝ භගවා උක්ඛේපකේ භික්ඛූ ඒතදවෝච—  “මා ඛෝ තුම්හේ, භික්ඛවේ—  ‘පටිභාති නෝ, පටිභාති නෝ’ති—  යස්මිං වා තස්මිං වා භික්ඛුං උක්ඛිපිතබ්බං මඤ්ඤිත්ථ.
</Paragraph>

<Paragraph number="1948" book="vi-maha">
ඉධ පන, භික්ඛවේ, භික්ඛු ආපත්තිං ආපන්නෝ හෝති. සෝ තස්සා ආපත්තියා අනාපත්තිදිට්ඨි හෝති, අඤ්ඤේ භික්ඛූ තස්සා ආපත්තියා ආපත්තිදිට්ඨිනෝ හෝන්ති. තේ චේ, භික්ඛවේ, භික්ඛූ තං භික්ඛුං ඒවං ජානන්ති—  ‘අයං ඛෝ ආයස්මා බහුස්සුතෝ ආගතාගමෝ ධම්මධරෝ විනයධරෝ මාතිකාධරෝ පණ්ඩිතෝ බ්‍යත්තෝ මේධාවී ලජ්ජී කුක්කුච්චකෝ සික්ඛාකාමෝ. සචේ මයං ඉමං භික්ඛුං ආපත්තියා අදස්සනේ උක්ඛිපිස්සාම, න මයං ඉමිනා භික්ඛුනා සද්ධිං උපෝසථං කරිස්සාම, විනා ඉමිනා භික්ඛුනා උපෝසථං කරිස්සාම, භවිස්සති සංඝස්ස තතෝනිදානං භණ්ඩනං කලහෝ විග්ගහෝ විවාදෝ සංඝභේදෝ සංඝරාජි සංඝවවත්ථානං සංඝනානාකරණන්’ති, භේදගරුකේහි, භික්ඛවේ, භික්ඛූහි න සෝ භික්ඛු ආපත්තියා අදස්සනේ උක්ඛිපිතබ්බෝ.
</Paragraph>

<Paragraph number="1949" book="vi-maha">
ඉධ පන, භික්ඛවේ, භික්ඛු ආපත්තිං ආපන්නෝ හෝති. සෝ තස්සා ආපත්තියා අනාපත්තිදිට්ඨි හෝති, අඤ්ඤේ භික්ඛූ තස්සා ආපත්තියා ආපත්තිදිට්ඨිනෝ හෝන්ති. තේ චේ, භික්ඛවේ, භික්ඛූ තං භික්ඛුං ඒවං ජානන්ති—  ‘අයං ඛෝ ආයස්මා බහුස්සුතෝ ආගතාගමෝ ධම්මධරෝ විනයධරෝ මාතිකාධරෝ පණ්ඩිතෝ බ්‍යත්තෝ මේධාවී ලජ්ජී කුක්කුච්චකෝ සික්ඛාකාමෝ. සචේ මයං ඉමං භික්ඛුං ආපත්තියා අදස්සනේ උක්ඛිපිස්සාම, න මයං ඉමිනා භික්ඛුනා සද්ධිං පවාරේස්සාම, විනා ඉමිනා භික්ඛුනා පවාරේස්සාම. න මයං ඉමිනා භික්ඛුනා සද්ධිං සංඝකම්මං කරිස්සාම, විනා ඉමිනා භික්ඛුනා සංඝකම්මං කරිස්සාම. න මයං ඉමිනා භික්ඛුනා සද්ධිං ආසනේ නිසීදිස්සාම, විනා ඉමිනා භික්ඛුනා ආසනේ නිසීදිස්සාම. න මයං ඉමිනා භික්ඛුනා සද්ධිං යාගුපානේ නිසීදිස්සාම, විනා ඉමිනා භික්ඛුනා යාගුපානේ නිසීදිස්සාම. න මයං ඉමිනා භික්ඛුනා සද්ධිං භත්තග්ගේ නිසීදිස්සාම, විනා ඉමිනා භික්ඛුනා භත්තග්ගේ නිසීදිස්සාම. න මයං ඉමිනා භික්ඛුනා සද්ධිං ඒකච්ඡන්නේ වසිස්සාම, විනා ඉමිනා භික්ඛුනා ඒකච්ඡන්නේ වසිස්සාම. න මයං ඉමිනා භික්ඛුනා සද්ධිං යථාවුඩ්ඪං අභිවාදනං පච්චුට්ඨානං අඤ්ජලිකම්මං සාමීචිකම්මං කරිස්සාම, විනා ඉමිනා භික්ඛුනා යථාවුඩ්ඪං අභිවාදනං පච්චුට්ඨානං අඤ්ජලිකම්මං සාමීචිකම්මං කරිස්සාම. භවිස්සති සංඝස්ස තතෝනිදානං භණ්ඩනං කලහෝ විග්ගහෝ විවාදෝ සංඝභේදෝ සංඝරාජි සංඝවවත්ථානං සංඝනානාකරණන්’ති, භේදගරුකේහි, භික්ඛවේ, භික්ඛූහි න සෝ භික්ඛු ආපත්තියා අදස්සනේ උක්ඛිපිතබ්බෝ”ති.
</Paragraph>

</Division>
<Division number="454" book="vi-maha">

<Paragraph number="1950" book="vi-maha">
අථ ඛෝ භගවා උක්ඛේපකානං භික්ඛූනං ඒතමත්ථං භාසිත්වා උට්ඨායාසනා යේන උක්ඛිත්තානුවත්තකා භික්ඛූ තේනුපසඞ්කමි, උපසඞ්කමිත්වා පඤ්ඤත්තේ ආසනේ නිසීදි, නිසජ්ජ ඛෝ භගවා උක්ඛිත්තානුවත්තකේ භික්ඛූ ඒතදවෝච—  “මා ඛෝ තුම්හේ, භික්ඛවේ, ආපත්තිං ආපජ්ජිත්වා ‘නාම්හ ආපන්නා, නාම්හ ආපන්නා’ති ආපත්තිං න පටිකාතබ්බං මඤ්ඤිත්ථ.
</Paragraph>

<Paragraph number="1951" book="vi-maha">
ඉධ පන, භික්ඛවේ, භික්ඛු ආපත්තිං ආපන්නෝ හෝති. සෝ තස්සා ආපත්තියා අනාපත්තිදිට්ඨි හෝති, අඤ්ඤේ භික්ඛූ තස්සා ආපත්තියා ආපත්තිදිට්ඨිනෝ හෝන්ති. සෝ චේ, භික්ඛවේ, භික්ඛු තේ භික්ඛූ ඒවං ජානාති—  ‘ඉමේ ඛෝ ආයස්මන්තෝ බහුස්සුතා ආගතාගමා ධම්මධරා විනයධරා මාතිකාධරා පණ්ඩිතා බ්‍යත්තා මේධාවිනෝ ලජ්ජිනෝ කුක්කුච්චකා සික්ඛාකාමා, නාලං මමං වා කාරණා අඤ්ඤේසං වා කාරණා ඡන්දා දෝසා මෝහා භයා අගතිං ගන්තුං. සචේ මං ඉමේ භික්ඛූ ආපත්තියා අදස්සනේ උක්ඛිපිස්සන්ති, න මයා සද්ධිං උපෝසථං කරිස්සන්ති, විනා මයා උපෝසථං කරිස්සන්ති, භවිස්සති සංඝස්ස තතෝනිදානං භණ්ඩනං කලහෝ විග්ගහෝ විවාදෝ සංඝභේදෝ සංඝරාජි සංඝවවත්ථානං සංඝනානාකරණන්’ති, භේදගරුකේන, භික්ඛවේ, භික්ඛුනා පරේසම්පි සද්ධාය ආපත්ති දේසේතබ්බා.
</Paragraph>

<Paragraph number="1952" book="vi-maha">
ඉධ පන, භික්ඛවේ, භික්ඛු ආපත්තිං ආපන්නෝ හෝති. සෝ තස්සා ආපත්තියා අනාපත්තිදිට්ඨි හෝති, අඤ්ඤේ භික්ඛූ තස්සා ආපත්තියා ආපත්තිදිට්ඨිනෝ හෝන්ති. සෝ චේ, භික්ඛවේ, භික්ඛු තේ භික්ඛූ ඒවං ජානාති—  ‘ඉමේ ඛෝ ආයස්මන්තෝ බහුස්සුතා ආගතාගමා ධම්මධරා විනයධරා මාතිකාධරා පණ්ඩිතා බ්‍යත්තා මේධාවිනෝ ලජ්ජිනෝ කුක්කුච්චකා සික්ඛාකාමා, නාලං මමං වා කාරණා අඤ්ඤේසං වා කාරණා ඡන්දා දෝසා මෝහා භයා අගතිං ගන්තුං. සචේ මං ඉමේ භික්ඛූ ආපත්තියා අදස්සනේ උක්ඛිපිස්සන්ති, න මයා සද්ධිං පවාරේස්සන්ති, විනා මයා පවාරේස්සන්ති. න මයා සද්ධිං සංඝකම්මං කරිස්සන්ති, විනා මයා සංඝකම්මං කරිස්සන්ති. න මයා සද්ධිං ආසනේ නිසීදිස්සන්ති, විනා මයා ආසනේ නිසීදිස්සන්ති. න මයා සද්ධිං යාගුපානේ නිසීදිස්සන්ති, විනා මයා යාගුපානේ නිසීදිස්සන්ති. න මයා සද්ධිං භත්තග්ගේ නිසීදිස්සන්ති විනා මයා භත්තග්ගේ නිසීදිස්සන්ති. න මයා සද්ධිං ඒකච්ඡන්නේ වසිස්සන්ති, විනා මයා ඒකච්ඡන්නේ වසිස්සන්ති. න මයා සද්ධිං යථාවුඩ්ඪං අභිවාදනං පච්චුට්ඨානං අඤ්ජලිකම්මං සාමීචිකම්මං කරිස්සන්ති, විනා මයා යථාවුඩ්ඪං අභිවාදනං පච්චුට්ඨානං අඤ්ජලිකම්මං සාමීචිකම්මං කරිස්සන්ති, භවිස්සති සංඝස්ස තතෝනිදානං භණ්ඩනං කලහෝ විග්ගහෝ විවාදෝ සංඝභේදෝ සංඝරාජි සංඝවවත්ථානං සංඝනානාකරණන්’ති, භේදගරුකේන, භික්ඛවේ, භික්ඛුනා පරේසම්පි සද්ධාය ආපත්ති දේසේතබ්බා”ති. අථ ඛෝ භගවා උක්ඛිත්තානුවත්තකානං භික්ඛූනං ඒතමත්ථං භාසිත්වා උට්ඨායාසනා පක්කාමි.
</Paragraph>

</Division>
<Division number="455" book="vi-maha">

<Paragraph number="1953" book="vi-maha">
තේන ඛෝ පන සමයේන උක්ඛිත්තානුවත්තකා භික්ඛූ තත්ථේව අන්තෝසීමාය උපෝසථං කරෝන්ති, සංඝකම්මං කරෝන්ති. උක්ඛේපකා පන භික්ඛූ නිස්සීමං ගන්ත්වා උපෝසථං කරෝන්ති, සංඝකම්මං කරෝන්ති. අථ ඛෝ අඤ්ඤතරෝ උක්ඛේපකෝ භික්ඛු යේන භගවා තේනුපසඞ්කමි, උපසඞ්කමිත්වා භගවන්තං අභිවාදේත්වා ඒකමන්තං නිසීදි. ඒකමන්තං නිසින්නෝ ඛෝ සෝ භික්ඛු භගවන්තං ඒතදවෝච—
</Paragraph>

<Paragraph number="1954" book="vi-maha">
“තේ, භන්තේ, උක්ඛිත්තානුවත්තකා භික්ඛූ තත්ථේව අන්තෝසීමාය උපෝසථං කරෝන්ති, සංඝකම්මං කරෝන්ති. මයං පන උක්ඛේපකා භික්ඛූ නිස්සීමං ගන්ත්වා උපෝසථං කරෝම, සංඝකම්මං කරෝමා”ති. “තේ චේ, භික්ඛු, උක්ඛිත්තානුවත්තකා භික්ඛූ තත්ථේව අන්තෝසීමාය උපෝසථං කරිස්සන්ති, සංඝකම්මං කරිස්සන්ති, යථා මයා ඤත්ති ච අනුස්සාවනා ච පඤ්ඤත්තා, තේසං තානි කම්මානි ධම්මිකානි කම්මානි භවිස්සන්ති අකුප්පානි ඨානාරහානි. තුම්හේ චේ, භික්ඛු, උක්ඛේපකා භික්ඛූ තත්ථේව අන්තෝසීමාය උපෝසථං කරිස්සථ, සංඝකම්මං කරිස්සථ, යථා මයා ඤත්ති ච අනුස්සාවනා ච පඤ්ඤත්තා, තුම්හාකම්පි තානි කම්මානි ධම්මිකානි කම්මානි භවිස්සන්ති අකුප්පානි ඨානාරහානි. තං කිස්ස හේතු? නානාසංවාසකා ඒතේ භික්ඛූ තුම්හේහි, තුම්හේ ච තේහි නානාසංවාසකා.
</Paragraph>

<Paragraph number="1955" book="vi-maha">
ද්වේමා, භික්ඛු, නානාසංවාසකභූමියෝ—  අත්තනා වා අත්තානං නානාසංවාසකං කරෝති, සමග්ගෝ වා නං සංඝෝ උක්ඛිපති අදස්සනේ වා අප්පටිකම්මේ වා අප්පටිනිස්සග්ගේ වා. ඉමා ඛෝ, භික්ඛු, ද්වේ නානාසංවාසකභූමියෝ. ද්වේමා, භික්ඛු, සමානසංවාසකභූමියෝ—  අත්තනා වා අත්තානං සමානසංවාසං කරෝති, සමග්ගෝ වා නං සංඝෝ උක්ඛිත්තං ඕසාරේති අදස්සනේ වා අප්පටිකම්මේ වා අප්පටිනිස්සග්ගේ වා. ඉමා ඛෝ, භික්ඛු, ද්වේ සමානසංවාසකභූමියෝ”ති.
</Paragraph>

</Division>
<Division number="456" book="vi-maha">

<Paragraph number="1956" book="vi-maha">
තේන ඛෝ පන සමයේන භික්ඛූ භත්තග්ගේ අන්තරඝරේ භණ්ඩනජාතා කලහජාතා විවාදාපන්නා අඤ්ඤමඤ්ඤං අනනුලෝමිකං කායකම්මං වචීකම්මං උපදංසේන්ති, හත්ථපරාමාසං කරෝන්ති. මනුස්සා උජ්ඣායන්ති ඛිය්‍යන්ති විපාචේන්ති—  “කථඤ්හි නාම සමණා සක්‍යපුත්තියා භත්තග්ගේ අන්තරඝරේ භණ්ඩනජාතා කලහජාතා විවාදාපන්නා අඤ්ඤමඤ්ඤං අනනුලෝමිකං කායකම්මං වචීකම්මං උපදංසේස්සන්ති, හත්ථපරාමාසං කරිස්සන්තී”ති.
</Paragraph>

<Paragraph number="1957" book="vi-maha">
අස්සෝසුං ඛෝ භික්ඛූ තේසං මනුස්සානං උජ්ඣායන්තානං ඛිය්‍යන්තානං විපාචේන්තානං. යේ තේ භික්ඛූ අප්පිච්ඡා තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම භික්ඛූ භත්තග්ගේ අන්තරඝරේ භණ්ඩනජාතා කලහජාතා විවාදාපන්නා අඤ්ඤමඤ්ඤං අනනුලෝමිකං කායකම්මං වචීකම්මං උපදංසේස්සන්ති, හත්ථපරාමාසං කරිස්සන්තී”ති. අථ ඛෝ තේ භික්ඛූ භගවතෝ ඒතමත්ථං ආරෝචේසුං …පේ…  “සච්චං කිර, භික්ඛවේ, භික්ඛූ භත්තග්ගේ අන්තරඝරේ භණ්ඩනජාතා …පේ…  හත්ථපරාමාසං කරෝන්තී”ති? “සච්චං, භගවා”ති. විගරහි බුද්ධෝ භගවා …පේ…  විගරහිත්වා ධම්මිං කථං කත්වා භික්ඛූ ආමන්තේසි—  “භින්නේ, භික්ඛවේ, සංඝේ අධම්මියායමානේ අසම්මෝදිකාය වත්තමානාය ‘ඒත්තාවතා න අඤ්ඤමඤ්ඤං අනනුලෝමිකං කායකම්මං වචීකම්මං උපදංසේස්සාම, හත්ථපරාමාසං කරිස්සාමා’ති—  ආසනේ නිසීදිතබ්බං. භින්නේ, භික්ඛවේ, සංඝේ ධම්මියායමානේ සම්මෝදිකාය වත්තමානාය ආසනන්තරිකාය නිසීදිතබ්බන්”ති.
</Paragraph>

</Division>
<Division number="457" book="vi-maha">

<Paragraph number="1958" book="vi-maha">
තේන ඛෝ පන සමයේන භික්ඛූ සංඝමජ්ඣේ භණ්ඩනජාතා කලහජාතා විවාදාපන්නා අඤ්ඤමඤ්ඤං මුඛසත්තීහි විතුදන්තා විහරන්ති. තේ න සක්කෝන්ති තං අධිකරණං වූපසමේතුං. අථ ඛෝ අඤ්ඤතරෝ භික්ඛු යේන භගවා තේනුපසඞ්කමි, උපසඞ්කමිත්වා භගවන්තං අභිවාදේත්වා ඒකමන්තං අට්ඨාසි. ඒකමන්තං ඨිතෝ ඛෝ සෝ භික්ඛු භගවන්තං ඒතදවෝච—  “ඉධ, භන්තේ, භික්ඛූ සංඝමජ්ඣේ භණ්ඩනජාතා කලහජාතා විවාදාපන්නා අඤ්ඤමඤ්ඤං මුඛසත්තීහි විතුදන්තා විහරන්ති. තේ න සක්කෝන්ති තං අධිකරණං වූපසමේතුං. සාධු, භන්තේ, භගවා යේන තේ භික්ඛූ තේනුපසඞ්කමතු අනුකම්පං උපාදායා”ති. අධිවාසේසි භගවා තුණ්හීභාවේන.
</Paragraph>

<Paragraph number="1959" book="vi-maha">
අථ ඛෝ භගවා යේන තේ භික්ඛූ තේනුපසඞ්කමි, උපසඞ්කමිත්වා පඤ්ඤත්තේ ආසනේ නිසීදි, නිසජ්ජ ඛෝ භගවා තේ භික්ඛූ ඒතදවෝච—  “අලං, භික්ඛවේ, මා භණ්ඩනං මා කලහං මා විග්ගහං මා විවාදන්”ති. ඒවං වුත්තේ, අඤ්ඤතරෝ අධම්මවාදී භික්ඛු භගවන්තං ඒතදවෝච—  “ආගමේතු, භන්තේ, භගවා ධම්මස්සාමී; අප්පෝස්සුක්කෝ, භන්තේ, භගවා දිට්ඨධම්මසුඛවිහාරමනුයුත්තෝ විහරතු. මයමේතේන භණ්ඩනේන කලහේන විග්ගහේන විවාදේන පඤ්ඤායිස්සාමා”ති. දුතියම්පි ඛෝ භගවා තේ භික්ඛූ ඒතදවෝච—  “අලං, භික්ඛවේ, මා භණ්ඩනං මා කලහං මා විග්ගහං මා විවාදන්”ති. දුතියම්පි ඛෝ සෝ අධම්මවාදී භික්ඛු භගවන්තං ඒතදවෝච—  “ආගමේතු, භන්තේ, භගවා ධම්මස්සාමී; අප්පෝස්සුක්කෝ, භන්තේ, භගවා දිට්ඨධම්මසුඛවිහාරමනුයුත්තෝ විහරතු. මයමේතේන භණ්ඩනේන කලහේන විග්ගහේන විවාදේන පඤ්ඤායිස්සාමා”ති.
</Paragraph>
</Division>