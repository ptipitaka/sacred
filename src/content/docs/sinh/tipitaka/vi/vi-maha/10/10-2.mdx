---
title: "10.2 දීඝාවුවත්ථු"
tableOfContents: false
sidebar:
  order: 2
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="458" book="vi-maha">

<Paragraph number="1960" book="vi-maha">
අථ ඛෝ භගවා භික්ඛූ ආමන්තේසි—  “භූතපුබ්බං, භික්ඛවේ, බාරාණසියං බ්‍රහ්මදත්තෝ නාම කාසිරාජා අහෝසි අඩ්ඪෝ මහද්ධනෝ මහාභෝගෝ මහබ්බලෝ මහාවාහනෝ මහාවිජිතෝ පරිපුණ්ණකෝසකෝට්ඨාගාරෝ. දීඝීති නාම කෝසලරාජා අහෝසි දලිද්දෝ අප්පධනෝ අප්පභෝගෝ අප්පබලෝ අප්පවාහනෝ අප්පවිජිතෝ අපරිපුණ්ණකෝසකෝට්ඨාගාරෝ. අථ ඛෝ, භික්ඛවේ, බ්‍රහ්මදත්තෝ කාසිරාජා චතුරඞ්ගිනිං සේනං සන්නය්හිත්වා දීඝීතිං කෝසලරාජානං අබ්භුය්‍යාසි. අස්සෝසි ඛෝ, භික්ඛවේ, දීඝීති කෝසලරාජා—  ‘බ්‍රහ්මදත්තෝ කිර කාසිරාජා චතුරඞ්ගිනිං සේනං සන්නය්හිත්වා මමං අබ්භුය්‍යාතෝ’ති. අථ ඛෝ, භික්ඛවේ, දීඝීතිස්ස කෝසලරඤ්ඤෝ ඒතදහෝසි—  ‘බ්‍රහ්මදත්තෝ ඛෝ කාසිරාජා අඩ්ඪෝ මහද්ධනෝ මහාභෝගෝ මහබ්බලෝ මහාවාහනෝ මහාවිජිතෝ පරිපුණ්ණකෝසකෝට්ඨාගාරෝ, අහං පනම්හි දලිද්දෝ අප්පධනෝ අප්පභෝගෝ අප්පබලෝ අප්පවාහනෝ අප්පවිජිතෝ අපරිපුණ්ණකෝසකෝට්ඨාගාරෝ, නාහං පටිබලෝ බ්‍රහ්මදත්තේන කාසිරඤ්ඤා ඒකසඞ්ඝාතම්පි සහිතුං. යන්නූනාහං පටිකච්චේව නගරම්හා නිප්පතේය්‍යන්’ති.
</Paragraph>

<Paragraph number="1961" book="vi-maha">
අථ ඛෝ, භික්ඛවේ, දීඝීති කෝසලරාජා මහේසිං ආදාය පටිකච්චේව නගරම්හා නිප්පති. අථ ඛෝ, භික්ඛවේ, බ්‍රහ්මදත්තෝ කාසිරාජා දීඝීතිස්ස කෝසලරඤ්ඤෝ බලඤ්ච වාහනඤ්ච ජනපදඤ්ච කෝසඤ්ච කෝට්ඨාගාරඤ්ච අභිවිජිය අජ්ඣාවසති. අථ ඛෝ, භික්ඛවේ, දීඝීති කෝසලරාජා සපජාපතිකෝ යේන බාරාණසී තේන පක්කාමි. අනුපුබ්බේන යේන බාරාණසී තදවසරි. තත්‍ර සුදං, භික්ඛවේ, දීඝීති කෝසලරාජා සපජාපතිකෝ බාරාණසියං අඤ්ඤතරස්මිං පච්චන්තිමේ ඕකාසේ කුම්භකාරනිවේසනේ අඤ්ඤාතකවේසේන පරිබ්බාජකච්ඡන්නේන පටිවසති. අථ ඛෝ, භික්ඛවේ, දීඝීතිස්ස කෝසලරඤ්ඤෝ මහේසී නචිරස්සේව ගබ්භිනී අහෝසි. තස්සා ඒවරූපෝ දෝහළෝ උප්පන්නෝ හෝති—  ඉච්ඡති සූරියස්ස උග්ගමනකාලේ චතුරඞ්ගිනිං සේනං සන්නද්ධං වම්මිකං සුභූමේ ඨිතං පස්සිතුං, ඛග්ගානඤ්ච ධෝවනං පාතුං. අථ ඛෝ, භික්ඛවේ, දීඝීතිස්ස කෝසලරඤ්ඤෝ මහේසී දීඝීතිං කෝසලරාජානං ඒතදවෝච—  ‘ගබ්භිනීම්හි, දේව. තස්සා මේ ඒවරූපෝ දෝහළෝ උප්පන්නෝ—  ඉච්ඡාමි සූරියස්ස උග්ගමනකාලේ චතුරඞ්ගිනිං සේනං සන්නද්ධං වම්මිකං සුභූමේ ඨිතං පස්සිතුං, ඛග්ගානඤ්ච ධෝවනං පාතුන්’ති. ‘කුතෝ, දේවි, අම්හාකං දුග්ගතානං චතුරඞ්ගිනී සේනා සන්නද්ධා වම්මිකා සුභූමේ ඨිතා, ඛග්ගානඤ්ච ධෝවනං පාතුන්’ති ‘සචාහං, දේව, න ලභිස්සාමි, මරිස්සාමී’ති.
</Paragraph>

</Division>
<Division number="459" book="vi-maha">

<Paragraph number="1962" book="vi-maha">
තේන ඛෝ පන සමයේන, බ්‍රහ්මදත්තස්ස කාසිරඤ්ඤෝ පුරෝහිතෝ බ්‍රාහ්මණෝ දීඝීතිස්ස කෝසලරඤ්ඤෝ සහායෝ හෝති. අථ ඛෝ, භික්ඛවේ, දීඝීති කෝසලරාජා යේන බ්‍රහ්මදත්තස්ස කාසිරඤ්ඤෝ පුරෝහිතෝ බ්‍රාහ්මණෝ තේනුපසඞ්කමි, උපසඞ්කමිත්වා බ්‍රහ්මදත්තස්ස කාසිරඤ්ඤෝ පුරෝහිතං බ්‍රාහ්මණං ඒතදවෝච—  ‘සඛී තේ, සම්ම, ගබ්භිනී. තස්සා ඒවරූපෝ දෝහළෝ උප්පන්නෝ—  ඉච්ඡති සූරියස්ස උග්ගමනකාලේ චතුරඞ්ගිනිං සේනං සන්නද්ධං වම්මිකං සුභූමේ ඨිතං පස්සිතුං, ඛග්ගානඤ්ච ධෝවනං පාතුන්’ති. ‘තේන හි, දේව, මයම්පි දේවිං පස්සාමා’ති. අථ ඛෝ, භික්ඛවේ, දීඝීතිස්ස කෝසලරඤ්ඤෝ මහේසී යේන බ්‍රහ්මදත්තස්ස කාසිරඤ්ඤෝ පුරෝහිතෝ බ්‍රාහ්මණෝ තේනුපසඞ්කමි. අද්දසා ඛෝ, භික්ඛවේ, බ්‍රහ්මදත්තස්ස කාසිරඤ්ඤෝ පුරෝහිතෝ බ්‍රාහ්මණෝ දීඝීතිස්ස කෝසලරඤ්ඤෝ මහේසිං දූරතෝව ආගච්ඡන්තිං, දිස්වාන උට්ඨායාසනා ඒකංසං උත්තරාසඞ්ගං කරිත්වා යේන දීඝීතිස්ස කෝසලරඤ්ඤෝ මහේසී තේනඤ්ජලිං පණාමේත්වා තික්ඛත්තුං උදානං උදානේසි—  ‘කෝසලරාජා වත භෝ කුච්ඡිගතෝ, කෝසලරාජා වත භෝ කුච්ඡිගතෝති. අත්තමනා, දේවි, හෝහි. ලච්ඡසි සූරියස්ස උග්ගමනකාලේ චතුරඞ්ගිනිං සේනං සන්නද්ධං වම්මිකං සුභූමේ ඨිතං පස්සිතුං, ඛග්ගානඤ්ච ධෝවනං පාතුන්’ති.
</Paragraph>

<Paragraph number="1963" book="vi-maha">
අථ ඛෝ, භික්ඛවේ, බ්‍රහ්මදත්තස්ස කාසිරඤ්ඤෝ පුරෝහිතෝ බ්‍රාහ්මණෝ යේන බ්‍රහ්මදත්තෝ කාසිරාජා තේනුපසඞ්කමි, උපසඞ්කමිත්වා බ්‍රහ්මදත්තං කාසිරාජානං ඒතදවෝච—  ‘තථා, දේව, නිමිත්තානි දිස්සන්ති, ස්වේ සූරියුග්ගමනකාලේ චතුරඞ්ගිනී සේනා සන්නද්ධා වම්මිකා සුභූමේ තිට්ඨතු, ඛග්ගා ච ධෝවියන්තූ’ති. අථ ඛෝ, භික්ඛවේ, බ්‍රහ්මදත්තෝ කාසිරාජා මනුස්සේ ආණාපේසි—  ‘යථා, භණේ, පුරෝහිතෝ බ්‍රාහ්මණෝ ආහ තථා කරෝථා’ති. අලභි ඛෝ, භික්ඛවේ, දීඝීතිස්ස කෝසලරඤ්ඤෝ මහේසී සූරියස්ස උග්ගමනකාලේ චතුරඞ්ගිනිං සේනං සන්නද්ධං වම්මිකං සුභූමේ ඨිතං පස්සිතුං, ඛග්ගානඤ්ච ධෝවනං පාතුං. අථ ඛෝ, භික්ඛවේ, දීඝීතිස්ස කෝසලරඤ්ඤෝ මහේසී තස්ස ගබ්භස්ස පරිපාකමන්වාය පුත්තං විජායි. තස්ස දීඝාවූති නාමං අකංසු. අථ ඛෝ, භික්ඛවේ, දීඝාවු කුමාරෝ නචිරස්සේව විඤ්ඤුතං පාපුණි. අථ ඛෝ, භික්ඛවේ, දීඝීතිස්ස කෝසලරඤ්ඤෝ ඒතදහෝසි—  ‘අයං ඛෝ බ්‍රහ්මදත්තෝ කාසිරාජා බහුනෝ අම්හාකං අනත්ථස්ස කාරකෝ, ඉමිනා අම්හාකං බලඤ්ච වාහනඤ්ච ජනපදෝ ච කෝසෝ ච කෝට්ඨාගාරඤ්ච අච්ඡින්නං, සචායං අම්හේ ජානිස්සති, සබ්බේව තයෝ ඝාතාපේස්සති, යන්නූනාහං දීඝාවුං කුමාරං බහිනගරේ වාසේය්‍යන්’ති. අථ ඛෝ, භික්ඛවෝ, දීඝීති කෝසලරාජා දීඝාවුං කුමාරං බහිනගරේ වාසේසි. අථ ඛෝ, භික්ඛවේ, දීඝාවු කුමාරෝ බහිනගරේ පටිවසන්තෝ නචිරස්සේව සබ්බසිප්පානි සික්ඛි.
</Paragraph>

</Division>
<Division number="460" book="vi-maha">

<Paragraph number="1964" book="vi-maha">
තේන ඛෝ පන සමයේන දීඝීතිස්ස කෝසලරඤ්ඤෝ කප්පකෝ බ්‍රහ්මදත්තේ කාසිරඤ්ඤේ පටිවසති. අද්දසා ඛෝ, භික්ඛවේ, දීඝීතිස්ස කෝසලරඤ්ඤෝ කප්පකෝ දීඝීතිං කෝසලරාජානං සපජාපතිකං බාරාණසියං අඤ්ඤතරස්මිං පච්චන්තිමේ ඕකාසේ කුම්භකාරනිවේසනේ අඤ්ඤාතකවේසේන පරිබ්බාජකච්ඡන්නේන පටිවසන්තං, දිස්වාන යේන බ්‍රහ්මදත්තෝ කාසිරාජා තේනුපසඞ්කමි, උපසඞ්කමිත්වා බ්‍රහ්මදත්තං කාසිරාජානං ඒතදවෝච—  ‘දීඝීති, දේව, කෝසලරාජා සපජාපතිකෝ බාරාණසියං අඤ්ඤතරස්මිං පච්චන්තිමේ ඕකාසේ කුම්භකාරනිවේසනේ අඤ්ඤාතකවේසේන පරිබ්බාජකච්ඡන්නේන පටිවසතී’ති. අථ ඛෝ, භික්ඛවේ, බ්‍රහ්මදත්තෝ කාසිරාජා මනුස්සේ ආණාපේසි—  ‘තේන හි, භණේ, දීඝීතිං කෝසලරාජානං සපජාපතිකං ආනේථා’ති. ‘ඒවං, දේවා’ති ඛෝ, භික්ඛවේ, තේ මනුස්සා බ්‍රහ්මදත්තස්ස කාසිරඤ්ඤෝ පටිස්සුත්වා දීඝීතිං කෝසලරාජානං සපජාපතිකං ආනේසුං. අථ ඛෝ, භික්ඛවේ, බ්‍රහ්මදත්තෝ කාසිරාජා මනුස්සේ ආණාපේසි—  ‘තේන හි, භණේ, දීඝීතිං කෝසලරාජානං සපජාපතිකං දළ්හාය රජ්ජුයා පච්ඡාබාහං ගාළ්හබන්ධනං බන්ධිත්වා ඛුරමුණ්ඩං කරිත්වා ඛරස්සරේන පණවේන රථිකාය රථිකං සිඞ්ඝාටකේන සිඞ්ඝාටකං පරිනේත්වා දක්ඛිණේන ද්වාරේන නික්ඛාමේත්වා දක්ඛිණතෝ නගරස්ස චතුධා ඡින්දිත්වා චතුද්දිසා බිලානි නික්ඛිපථා’ති. ‘ඒවං, දේවා’ති ඛෝ, භික්ඛවේ, තේ මනුස්සා බ්‍රහ්මදත්තස්ස කාසිරඤ්ඤෝ පටිස්සුත්වා දීඝීතිං කෝසලරාජානං සපජාපතිකං දළ්හාය රජ්ජුයා පච්ඡාබාහං ගාළ්හබන්ධනං බන්ධිත්වා ඛුරමුණ්ඩං කරිත්වා ඛරස්සරේන පණවේන රථිකාය රථිකං සිඞ්ඝාටකේන සිඞ්ඝාටකං පරිනේන්ති.
</Paragraph>

<Paragraph number="1965" book="vi-maha">
අථ ඛෝ, භික්ඛවේ, දීඝාවුස්ස කුමාරස්ස ඒතදහෝසි—  ‘චිරංදිට්ඨා ඛෝ මේ මාතාපිතරෝ. යන්නූනාහං මාතාපිතරෝ පස්සේය්‍යන්’ති. අථ ඛෝ, භික්ඛවේ, දීඝාවු කුමාරෝ බාරාණසිං පවිසිත්වා අද්දස මාතාපිතරෝ දළ්හාය රජ්ජුයා පච්ඡාබාහං ගාළ්හබන්ධනං බන්ධිත්වා ඛුරමුණ්ඩං කරිත්වා ඛරස්සරේන පණවේන රථිකාය රථිකං සිඞ්ඝාටකේන සිඞ්ඝාටකං පරිනේන්තේ, දිස්වාන යේන මාතාපිතරෝ තේනුපසඞ්කමි. අද්දසා ඛෝ, භික්ඛවේ, දීඝීති කෝසලරාජා දීඝාවුං කුමාරං දූරතෝව ආගච්ඡන්තං; දිස්වාන දීඝාවුං කුමාරං ඒතදවෝච—  ‘මා ඛෝ ත්වං, තාත දීඝාවු, දීඝං පස්ස, මා රස්සං. න හි, තාත දීඝාවු, වේරේන වේරා සම්මන්ති; අවේරේන හි, තාත දීඝාවු, වේරා සම්මන්තී’ති. ඒවං වුත්තේ, භික්ඛවේ, තේ මනුස්සා දීඝීතිං කෝසලරාජානං ඒතදවෝචුං—  ‘උම්මත්තකෝ අයං දීඝීති කෝසලරාජා විප්පලපති. කෝ ඉමස්ස දීඝාවු? කං අයං ඒවමාහ—  මා ඛෝ ත්වං, තාත දීඝාවු, දීඝං පස්ස, මා රස්සං. න හි, තාත දීඝාවු, වේරේන වේරා සම්මන්ති; අවේරේන හි, තාත දීඝාවු, වේරා සම්මන්තී’ති. ‘නාහං, භණේ, උම්මත්තකෝ විප්පලපාමි, අපි ච යෝ විඤ්ඤූ සෝ විභාවේස්සතී’ති. දුතියම්පි ඛෝ, භික්ඛවේ …පේ…  තතියම්පි ඛෝ, භික්ඛවේ, දීඝීති කෝසලරාජා දීඝාවුං කුමාරං ඒතදවෝච—  ‘මා ඛෝ ත්වං, තාත දීඝාවු, දීඝං පස්ස, මා රස්සං. න හි, තාත දීඝාවු, වේරේන වේරා සම්මන්ති; අවේරේන හි, තාත දීඝාවු, වේරා සම්මන්තී’ති. තතියම්පි ඛෝ, භික්ඛවේ, තේ මනුස්සා දීඝීතිං කෝසලරාජානං ඒතදවෝචුං—  ‘උම්මත්තකෝ අයං දීඝීති කෝසලරාජා විප්පලපති. කෝ ඉමස්ස දීඝාවු? කං අයං ඒවමාහ—  “මා ඛෝ ත්වං, තාත දීඝාවු, දීඝං පස්ස, මා රස්සං. න හි, තාත දීඝාවු, වේරේන වේරා සම්මන්ති; අවේරේන හි, තාත දීඝාවු, වේරා සම්මන්තී”’ති. ‘නාහං, භණේ, උම්මත්තකෝ විප්පලපාමි, අපි ච යෝ විඤ්ඤූ සෝ විභාවේස්සතී’ති.
</Paragraph>

<Paragraph number="1966" book="vi-maha">
අථ ඛෝ, භික්ඛවේ, තේ මනුස්සා දීඝීතිං කෝසලරාජානං සපජාපතිකං රථිකාය රථිකං සිඞ්ඝාටකේන සිඞ්ඝාටකං පරිනේත්වා දක්ඛිණේන ද්වාරේන නික්ඛාමේත්වා දක්ඛිණතෝ නගරස්ස චතුධා ඡින්දිත්වා චතුද්දිසා බිලානි නික්ඛිපිත්වා ගුම්බං ඨපේත්වා පක්කමිංසු. අථ ඛෝ, භික්ඛවේ, දීඝාවු කුමාරෝ බාරාණසිං පවිසිත්වා සුරං නීහරිත්වා ගුම්බියේ පායේසි. යදා තේ මත්තා අහේසුං පතිතා, අථ කට්ඨානි සඞ්කඩ්ඪිත්වා චිතකං කරිත්වා මාතාපිතූනං සරීරං චිතකං ආරෝපේත්වා අග්ගිං දත්වා පඤ්ජලිකෝ තික්ඛත්තුං චිතකං පදක්ඛිණං අකාසි.
</Paragraph>

</Division>
<Division number="461" book="vi-maha">

<Paragraph number="1967" book="vi-maha">
තේන ඛෝ පන සමයේන බ්‍රහ්මදත්තෝ කාසිරාජා උපරිපාසාදවරගතෝ හෝති. අද්දසා ඛෝ, භික්ඛවේ, බ්‍රහ්මදත්තෝ කාසිරාජා දීඝාවුං කුමාරං පඤ්ජලිකං තික්ඛත්තුං චිතකං පදක්ඛිණං කරෝන්තං, දිස්වානස්ස ඒතදහෝසි—  ‘නිස්සංසයං ඛෝ සෝ මනුස්සෝ දීඝීතිස්ස කෝසලරඤ්ඤෝ ඤාති වා සාලෝහිතෝ වා, අහෝ මේ අනත්ථතෝ, න හි නාම මේ කෝචි ආරෝචේස්සතී’ති. අථ ඛෝ, භික්ඛවේ, දීඝාවු කුමාරෝ අරඤ්ඤං ගන්ත්වා යාවදත්ථං කන්දිත්වා රෝදිත්වා ඛප්පං පුඤ්ඡිත්වා බාරාණසිං පවිසිත්වා අන්තේපුරස්ස සාමන්තා හත්ථිසාලං ගන්ත්වා හත්ථාචරියං ඒතදවෝච—  ‘ඉච්ඡාමහං, ආචරිය, සිප්පං සික්ඛිතුන්’ති. ‘තේන හි, භණේ මාණවක, සික්ඛස්සූ’ති.
</Paragraph>

<Paragraph number="1968" book="vi-maha">
අථ ඛෝ, භික්ඛවේ, දීඝාවු කුමාරෝ රත්තියා පච්චූසසමයං පච්චුට්ඨාය හත්ථිසාලායං මඤ්ජුනා සරේන ගායි, වීණඤ්ච වාදේසි. අස්සෝසි ඛෝ, භික්ඛවේ, බ්‍රහ්මදත්තෝ කාසිරාජා රත්තියා පච්චූසසමයං පච්චුට්ඨාය හත්ථිසාලායං මඤ්ජුනා සරේන ගීතං වීණඤ්ච වාදිතං, සුත්වාන මනුස්සේ පුච්ඡි—  ‘කෝ, භණේ, රත්තියා පච්චූසසමයං පච්චුට්ඨාය හත්ථිසාලායං මඤ්ජුනා සරේන ගායි, වීණඤ්ච වාදේසී’ති? ‘අමුකස්ස, දේව, හත්ථාචරියස්ස අන්තේවාසී මාණවකෝ රත්තියා පච්චූසසමයං පච්චුට්ඨාය හත්ථිසාලායං මඤ්ජුනා සරේන ගායි, වීණඤ්ච වාදේසී’ති. ‘තේන හි, භණේ, තං මාණවකං ආනේථා’ති. ‘ඒවං, දේවා’ති ඛෝ, භික්ඛවේ, තේ මනුස්සා බ්‍රහ්මදත්තස්ස කාසිරඤ්ඤෝ පටිස්සුත්වා දීඝාවුං කුමාරං ආනේසුං. ‘ත්වං, භණේ මාණවක, රත්තියා පච්චූසසමයං පච්චුට්ඨාය හත්ථිසාලායං මඤ්ජුනා සරේන ගායි, වීණඤ්ච වාදේසී’ති? ‘ඒවං, දේවා’ති. ‘තේන හි ත්වං, භණේ මාණවක, ගායස්සු, වීණඤ්ච වාදේහී’ති. ‘ඒවං, දේවා’ති ඛෝ, භික්ඛවේ, දීඝාවු කුමාරෝ බ්‍රහ්මදත්තස්ස කාසිරඤ්ඤෝ පටිස්සුත්වා ආරාධාපේක්ඛෝ මඤ්ජුනා සරේන ගායි, වීණඤ්ච වාදේසි. ‘ත්වං, භණේ මාණවක, මං උපට්ඨහා’ති. ‘ඒවං, දේවා’ති ඛෝ, භික්ඛවේ, දීඝාවු කුමාරෝ බ්‍රහ්මදත්තස්ස කාසිරඤ්ඤෝ පච්චස්සෝසි. අථ ඛෝ, භික්ඛවේ, දීඝාවු කුමාරෝ බ්‍රහ්මදත්තස්ස කාසිරඤ්ඤෝ පුබ්බුට්ඨායී අහෝසි පච්ඡානිපාතී කිංකාරපටිස්සාවී මනාපචාරී පියවාදී. අථ ඛෝ, භික්ඛවේ, බ්‍රහ්මදත්තෝ කාසිරාජා දීඝාවුං කුමාරං නචිරස්සේව අබ්භන්තරිමේ විස්සාසිකට්ඨානේ ඨපේසි.
</Paragraph>

</Division>
<Division number="462" book="vi-maha">

<Paragraph number="1969" book="vi-maha">
අථ ඛෝ, භික්ඛවේ, බ්‍රහ්මදත්තෝ කාසිරාජා දීඝාවුං කුමාරං ඒතදවෝච—  ‘තේන හි, භණේ මාණවක, රථං යෝජේහි, මිගවං ගමිස්සාමා’ති. ‘ඒවං, දේවා’ති ඛෝ, භික්ඛවේ, දීඝාවු කුමාරෝ බ්‍රහ්මදත්තස්ස කාසිරඤ්ඤෝ පටිස්සුත්වා රථං යෝජේත්වා බ්‍රහ්මදත්තං කාසිරාජානං ඒතදවෝච—  ‘යුත්තෝ ඛෝ තේ, දේව, රථෝ, යස්සදානි කාලං මඤ්ඤසී’ති. අථ ඛෝ, භික්ඛවේ, බ්‍රහ්මදත්තෝ කාසිරාජා රථං අභිරුහි. දීඝාවු කුමාරෝ රථං පේසේසි. තථා තථා රථං පේසේසි යථා යථා අඤ්ඤේනේව සේනා අගමාසි අඤ්ඤේනේව රථෝ.
</Paragraph>

<Paragraph number="1970" book="vi-maha">
අථ ඛෝ, භික්ඛවේ, බ්‍රහ්මදත්තෝ කාසිරාජා දූරං ගන්ත්වා දීඝාවුං කුමාරං ඒතදවෝච—  ‘තේන හි, භණේ මාණවක, රථං මුඤ්චස්සු, කිලන්තෝම්හි, නිපජ්ජිස්සාමී’ති. ‘ඒවං, දේවා’ති ඛෝ, භික්ඛවේ, දීඝාවු කුමාරෝ බ්‍රහ්මදත්තස්ස කාසිරඤ්ඤෝ පටිස්සුත්වා රථං මුඤ්චිත්වා පථවියං පල්ලඞ්කේන නිසීදි. අථ ඛෝ, භික්ඛවේ, බ්‍රහ්මදත්තෝ කාසිරාජා දීඝාවුස්ස කුමාරස්ස උච්ඡඞ්ගේ සීසං කත්වා සේය්‍යං කප්පේසි. තස්ස කිලන්තස්ස මුහුත්තකේනේව නිද්දා ඕක්කමි. අථ ඛෝ, භික්ඛවේ, දීඝාවුස්ස කුමාරස්ස ඒතදහෝසි—  ‘අයං ඛෝ බ්‍රහ්මදත්තෝ කාසිරාජා බහුනෝ අම්හාකං අනත්ථස්ස කාරකෝ. ඉමිනා අම්හාකං බලඤ්ච වාහනඤ්ච ජනපදෝ ච කෝසෝ ච කෝට්ඨාගාරඤ්ච අච්ඡින්නං. ඉමිනා ච මේ මාතාපිතරෝ හතා. අයං ඛ්වස්ස කාලෝ යෝහං වේරං අප්පේය්‍යන්’ති කෝසියා ඛග්ගං නිබ්බාහි.
</Paragraph>

<Paragraph number="1971" book="vi-maha">
අථ ඛෝ, භික්ඛවේ, දීඝාවුස්ස කුමාරස්ස ඒතදහෝසි—  ‘පිතා ඛෝ මං මරණකාලේ අවච “මා ඛෝ ත්වං, තාත දීඝාවු, දීඝං පස්ස, මා රස්සං. න හි, තාත දීඝාවු, වේරේන වේරා සම්මන්ති; අවේරේන හි, තාත දීඝාවු, වේරා සම්මන්තී”ති. න ඛෝ මේතං පතිරූපං, ය්වාහං පිතුවචනං අතික්කමේය්‍යන්’ති කෝසියා ඛග්ගං පවේසේසි.
</Paragraph>

<Paragraph number="1972" book="vi-maha">
දුතියම්පි ඛෝ, භික්ඛවේ, දීඝාවුස්ස කුමාරස්ස ඒතදහෝසි—  ‘අයං ඛෝ බ්‍රහ්මදත්තෝ කාසිරාජා බහුනෝ අම්හාකං අනත්ථස්ස කාරකෝ, ඉමිනා අම්හාකං බලඤ්ච වාහනඤ්ච ජනපදෝ ච කෝසෝ ච කෝට්ඨාගාරඤ්ච අච්ඡින්නං, ඉමිනා ච මේ මාතාපිතරෝ හතා, අයං ඛ්වස්ස කාලෝ යෝහං වේරං අප්පේය්‍යන්’ති කෝසියා ඛග්ගං නිබ්බාහි. දුතියම්පි ඛෝ, භික්ඛවේ, දීඝාවුස්ස කුමාරස්ස ඒතදහෝසි—  ‘පිතා ඛෝ මං මරණකාලේ අවච “මා ඛෝ ත්වං, තාත දීඝාවු, දීඝං පස්ස, මා රස්සං, න හි, තාත දීඝාවු, වේරේන වේරා සම්මන්ති; අවේරේන හි, තාත දීඝාවු, වේරා සම්මන්තී”ති. න ඛෝ මේතං පතිරූපං, ය්වාහං පිතුවචනං අතික්කමේය්‍යන්’ති. පුනදේව කෝසියා ඛග්ගං පවේසේසි.
</Paragraph>

<Paragraph number="1973" book="vi-maha">
තතියම්පි ඛෝ, භික්ඛවේ, දීඝාවුස්ස කුමාරස්ස ඒතදහෝසි—  ‘අයං ඛෝ බ්‍රහ්මදත්තෝ කාසිරාජා බහුනෝ අම්හාකං අනත්ථස්ස කාරකෝ. ඉමිනා අම්හාකං බලඤ්ච වාහනඤ්ච ජනපදෝ ච කෝසෝ ච කෝට්ඨාගාරඤ්ච අච්ඡින්නං. ඉමිනා ච මේ මාතාපිතරෝ හතා. අයං ඛ්වස්ස කාලෝ යෝහං වේරං අප්පේය්‍යන්’ති කෝසියා ඛග්ගං නිබ්බාහි. තතියම්පි ඛෝ, භික්ඛවේ, දීඝාවුස්ස කුමාරස්ස ඒතදහෝසි—  ‘පිතා ඛෝ මං මරණකාලේ අවච “මා ඛෝ ත්වං, තාත දීඝාවු, දීඝං පස්ස, මා රස්සං. න හි, තාත දීඝාවු, වේරේන වේරා සම්මන්ති; අවේරේන හි, තාත දීඝාවු, වේරා සම්මන්තී”ති. න ඛෝ මේතං පතිරූපං, ය්වාහං පිතුවචනං අතික්කමේය්‍යන්’ති පුනදේව කෝසියා ඛග්ගං පවේසේසි.
</Paragraph>

<Paragraph number="1974" book="vi-maha">
අථ ඛෝ, භික්ඛවේ, බ්‍රහ්මදත්තෝ කාසිරාජා භීතෝ උබ්බිග්ගෝ උස්සඞ්කී උත්‍රස්තෝ සහසා වුට්ඨාසි. අථ ඛෝ, භික්ඛවේ, දීඝාවු කුමාරෝ බ්‍රහ්මදත්තං කාසිරාජානං ඒතදවෝච—  ‘කිස්ස ත්වං, දේව, භීතෝ උබ්බිග්ගෝ උස්සඞ්කී උත්‍රස්තෝ සහසා වුට්ඨාසී’ති? ‘ඉධ මං, භණේ මාණවක, දීඝීතිස්ස කෝසලරඤ්ඤෝ පුත්තෝ දීඝාවු කුමාරෝ සුපිනන්තේන ඛග්ගේන පරිපාතේසි. තේනාහං භීතෝ උබ්බිග්ගෝ උස්සඞ්කී උත්‍රස්තෝ සහසා වුට්ඨාසින්’ති. අථ ඛෝ, භික්ඛවේ, දීඝාවු කුමාරෝ වාමේන හත්ථේන බ්‍රහ්මදත්තස්ස කාසිරඤ්ඤෝ සීසං පරාමසිත්වා දක්ඛිණේන හත්ථේන ඛග්ගං නිබ්බාහේත්වා බ්‍රහ්මදත්තං කාසිරාජානං ඒතදවෝච—  ‘අහං ඛෝ සෝ, දේව, දීඝීතිස්ස කෝසලරඤ්ඤෝ පුත්තෝ දීඝාවු කුමාරෝ. බහුනෝ ත්වං අම්හාකං අනත්ථස්ස කාරකෝ. තයා අම්හාකං බලඤ්ච වාහනඤ්ච ජනපදෝ ච කෝසෝ ච කෝට්ඨාගාරඤ්ච අච්ඡින්නං. තයා ච මේ මාතාපිතරෝ හතා. අයං ඛ්වස්ස කාලෝ ය්වාහං වේරං අප්පේය්‍යන්’ති. අථ ඛෝ, භික්ඛවේ, බ්‍රහ්මදත්තෝ කාසිරාජා දීඝාවුස්ස කුමාරස්ස පාදේසු සිරසා නිපතිත්වා දීඝාවුං කුමාරං ඒතදවෝච—  ‘ජීවිතං මේ, තාත දීඝාවු, දේහි. ජීවිතං මේ, තාත දීඝාවු, දේහී’ති. ‘ක්‍යාහං උස්සහාමි දේවස්ස ජීවිතං දාතුං? දේවෝ ඛෝ මේ ජීවිතං දදේය්‍යා’ති. ‘තේන හි, තාත දීඝාවු, ත්වඤ්චේව මේ ජීවිතං දේහි, අහඤ්ච තේ ජීවිතං දම්මී’ති. අථ ඛෝ, භික්ඛවේ, බ්‍රහ්මදත්තෝ ච කාසිරාජා දීඝාවු ච කුමාරෝ අඤ්ඤමඤ්ඤස්ස ජීවිතං අදංසු, පාණිඤ්ච අග්ගහේසුං, සපථඤ්ච අකංසු අද්දූභාය.
</Paragraph>

<Paragraph number="1975" book="vi-maha">
අථ ඛෝ, භික්ඛවේ, බ්‍රහ්මදත්තෝ කාසිරාජා දීඝාවුං කුමාරං ඒතදවෝච—  ‘තේන හි, තාත දීඝාවු, රථං යෝජේහි, ගමිස්සාමා’ති. ‘ඒවං, දේවා’ති ඛෝ, භික්ඛවේ, දීඝාවු කුමාරෝ බ්‍රහ්මදත්තස්ස කාසිරඤ්ඤෝ පටිස්සුත්වා රථං යෝජේත්වා බ්‍රහ්මදත්තං කාසිරාජානං ඒතදවෝච—  ‘යුත්තෝ ඛෝ තේ, දේව, රථෝ, යස්සදානි කාලං මඤ්ඤසී’ති. අථ ඛෝ, භික්ඛවේ, බ්‍රහ්මදත්තෝ කාසිරාජා රථං අභිරුහි. දීඝාවු කුමාරෝ රථං පේසේසි. තථා තථා රථං පේසේසි යථා යථා නචිරස්සේව සේනාය සමාගඤ්ඡි. අථ ඛෝ, භික්ඛවේ, බ්‍රහ්මදත්තෝ කාසිරාජා බාරාණසිං පවිසිත්වා අමච්චේ පාරිසජ්ජේ සන්නිපාතාපේත්වා ඒතදවෝච—  ‘සචේ, භණේ, දීඝීතිස්ස කෝසලරඤ්ඤෝ පුත්තං දීඝාවුං කුමාරං පස්සේය්‍යාථ, කින්ති නං කරේය්‍යාථා’ති? ඒකච්චේ ඒවමාහංසු—  ‘මයං, දේව, හත්ථේ ඡින්දේය්‍යාම. මයං, දේව, පාදේ ඡින්දේය්‍යාම. මයං, දේව, හත්ථපාදේ ඡින්දේය්‍යාම. මයං, දේව, කණ්ණේ ඡින්දේය්‍යාම. මයං, දේව, නාසං ඡින්දේය්‍යාම. මයං, දේව, කණ්ණනාසං ඡින්දේය්‍යාම. මයං, දේව, සීසං ඡින්දේය්‍යාමා’ති. ‘අයං ඛෝ, භණේ, දීඝීතිස්ස කෝසලරඤ්ඤෝ පුත්තෝ දීඝාවු කුමාරෝ. නායං ලබ්භා කිඤ්චි කාතුං. ඉමිනා ච මේ ජීවිතං දින්නං, මයා ච ඉමස්ස ජීවිතං දින්නන්’ති.
</Paragraph>

</Division>
<Division number="463" book="vi-maha">

<Paragraph number="1976" book="vi-maha">
අථ ඛෝ, භික්ඛවේ, බ්‍රහ්මදත්තෝ කාසිරාජා දීඝාවුං කුමාරං ඒතදවෝච—  ‘යං ඛෝ තේ, තාත දීඝාවු, පිතා මරණකාලේ අවච “මා ඛෝ ත්වං, තාත දීඝාවු, දීඝං පස්ස, මා රස්සං. න හි, තාත දීඝාවු, වේරේන වේරා සම්මන්ති; අවේරේන හි, තාත දීඝාවු, වේරා සම්මන්තී”ති, කිං තේ පිතා සන්ධාය අවචා’ති? ‘යං ඛෝ මේ, දේව, පිතා මරණකාලේ අවච “මා දීඝන්”ති මා චිරං වේරං අකාසීති. ඉමං ඛෝ මේ, දේව, පිතා මරණකාලේ අවච “මා දීඝන්”ති. යං ඛෝ මේ, දේව, පිතා මරණකාලේ අවච “මා රස්සන්”ති මා ඛිප්පං මිත්තේහි භිජ්ජිත්ථාති. ඉමං ඛෝ මේ, දේව, පිතා මරණකාලේ අවච “මා රස්සන්”ති. යං ඛෝ මේ, දේව, පිතා මරණකාලේ අවච “න හි, තාත දීඝාවු, වේරේන වේරා සම්මන්ති, අවේරේන හි, තාත දීඝාවු, වේරා සම්මන්තී”ති දේවේන මේ මාතාපිතරෝ හතාති. සචාහං දේවං ජීවිතා වෝරෝපේය්‍යං, යේ දේවස්ස අත්ථකාමා තේ මං ජීවිතා වෝරෝපේය්‍යුං, යේ මේ අත්ථකාමා තේ තේ ජීවිතා වෝරෝපේය්‍යුං—  ඒවං තං වේරං වේරේන න වූපසමේය්‍ය. ඉදානි ච පන මේ දේවේන ජීවිතං දින්නං, මයා ච දේවස්ස ජීවිතං දින්නං. ඒවං තං වේරං අවේරේන වූපසන්තං. ඉමං ඛෝ මේ, දේව, පිතා මරණකාලේ අවච—  “න හි, තාත දීඝාවු, වේරේන වේරා සම්මන්ති; අවේරේන හි, තාත දීඝාවු, වේරා සම්මන්තී”’ති. අථ ඛෝ, භික්ඛවේ, බ්‍රහ්මදත්තෝ කාසිරාජා—  ‘අච්ඡරියං වත භෝ, අබ්භුතං වත භෝ. යාව පණ්ඩිතෝ අයං දීඝාවු කුමාරෝ, යත්‍ර හි නාම පිතුනෝ සංඛිත්තේන භාසිතස්ස විත්ථාරේන අත්ථං ආජානිස්සතී’ති පේත්තිකං බලඤ්ච වාහනඤ්ච ජනපදඤ්ච කෝසඤ්ච කෝට්ඨාගාරඤ්ච පටිපාදේසි, ධීතරඤ්ච අදාසි. තේසඤ්හි නාම, භික්ඛවේ, රාජූනං ආදින්නදණ්ඩානං ආදින්නසත්ථානං ඒවරූපං ඛන්තිසෝරච්චං භවිස්සති. ඉධ ඛෝ පන තං, භික්ඛවේ, සෝභේථ යං තුම්හේ ඒවං ස්වාක්ඛාතේ ධම්මවිනයේ පබ්බජිතා සමානා ඛමා ච භවේය්‍යාථ සෝරතා චා”ති?
</Paragraph>

<Paragraph number="1977" book="vi-maha">
තතියම්පි ඛෝ භගවා තේ භික්ඛූ ඒතදවෝච—  “අලං, භික්ඛවේ, මා භණ්ඩනං මා කලහං මා විග්ගහං මා විවාදන්”ති. තතියම්පි ඛෝ සෝ අධම්මවාදී භික්ඛු භගවන්තං ඒතදවෝච—  “ආගමේතු, භන්තේ, භගවා ධම්මස්සාමී; අප්පෝස්සුක්කෝ, භන්තේ, භගවා දිට්ඨධම්මසුඛවිහාරමනුයුත්තෝ විහරතු. මයමේතේන භණ්ඩනේන කලහේන විග්ගහේන විවාදේන පඤ්ඤායිස්සාමා”ති. අථ ඛෝ භගවා—  “පරියාදින්නරූපා ඛෝ ඉමේ මෝඝපුරිසා, නයිමේ සුකරා සඤ්ඤාපේතුන්”ති—  උට්ඨායාසනා පක්කාමි.

</Paragraph>
</Division>

<Paragraph number="1978" type="center" book="vi-maha">
දීඝාවුභාණවාරෝ නිට්ඨිතෝ පඨමෝ.


</Paragraph>

<Division number="464" book="vi-maha">

<Paragraph number="1979" book="vi-maha">
අථ ඛෝ භගවා පුබ්බණ්හසමයං නිවාසේත්වා පත්තචීවරමාදාය කෝසම්බිං පිණ්ඩාය පාවිසි. කෝසම්බියං පිණ්ඩාය චරිත්වා පච්ඡාභත්තං පිණ්ඩපාතපටික්කන්තෝ සේනාසනං සංසාමේත්වා පත්තචීවරමාදාය සංඝමජ්ඣේ ඨිතකෝව ඉමා ගාථායෝ අභාසි—
</Paragraph>

<Paragraph number="1980" type="verses" book="vi-maha">
_“පුථුසද්දෝ සමජනෝ,_  
_න බාලෝ කෝචි මඤ්ඤථ;_  
_සංඝස්මිං භිජ්ජමානස්මිං,_  
_නාඤ්ඤං භිය්‍යෝ අමඤ්ඤරුං._  

</Paragraph>

<Paragraph number="1981" type="verses" book="vi-maha">
_පරිමුට්ඨා පණ්ඩිතාභාසා,_  
_වාචාගෝචරභාණිනෝ;_  
_යාවිච්ඡන්ති මුඛායාමං,_  
_යේන නීතා න තං විදූ._  

</Paragraph>

<Paragraph number="1982" type="verses" book="vi-maha">
_අක්කෝච්ඡි මං අවධි මං,_  
_අජිනි මං අහාසි මේ;_  
_යේ ච තං උපනය්හන්ති,_  
_වේරං තේසං න සම්මති._  

</Paragraph>

<Paragraph number="1983" type="verses" book="vi-maha">
_අක්කෝච්ඡි මං අවධි මං,_  
_අජිනි මං අහාසි මේ;_  
_යේ ච තං නුපනය්හන්ති,_  
_වේරං තේසූපසම්මති._  

</Paragraph>

<Paragraph number="1984" type="verses" book="vi-maha">
_න හි වේරේන වේරානි,_  
_සම්මන්තීධ කුදාචනං;_  
_අවේරේන ච සම්මන්ති,_  
_ඒසධම්මෝ සනන්තනෝ._  

</Paragraph>

<Paragraph number="1985" type="verses" book="vi-maha">
_පරේ ච න විජානන්ති,_  
_මයමේත්ථ යමාමසේ;_  
_යේ ච තත්ථ විජානන්ති,_  
_තතෝ සම්මන්ති මේධගා._  

</Paragraph>

<Paragraph number="1986" type="verses" book="vi-maha">
_අට්ඨිච්ඡින්නා පාණහරා,_  
_ගවාස්සධනහාරිනෝ;_  
_රට්ඨං විලුම්පමානානං,_  
_තේසම්පි හෝති සඞ්ගති._  


</Paragraph>
</Division>

<Paragraph number="1987" type="center" book="vi-maha">
කස්මා තුම්හාක නෝ සියා.


</Paragraph>

<Paragraph number="1988" type="verses" book="vi-maha">
_සචේ ලභේථ නිපකං සහායං,_  
_සද්ධිඤ්චරං සාධුවිහාරි ධීරං;_  
_අභිභුය්‍ය සබ්බානි පරිස්සයානි,_  
_චරේය්‍ය තේනත්තමනෝ සතීමා._  

</Paragraph>

<Paragraph number="1989" type="verses" book="vi-maha">
_නෝ චේ ලභේථ නිපකං සහායං,_  
_සද්ධිඤ්චරං සාධුවිහාරි ධීරං;_  
_රාජාව රට්ඨං විජිතං පහාය,_  
_ඒකෝ චරේ මාතඞ්ගරඤ්ඤේව නාගෝ._  

</Paragraph>

<Paragraph number="1990" type="verses" book="vi-maha">
_ඒකස්ස චරිතං සේය්‍යෝ,_  
_නත්ථි බාලේ සහායතා;_  
_ඒකෝ චරේ න ච පාපානි කයිරා,_  
_අප්පෝස්සුක්කෝ මාතඞ්ගරඤ්ඤේව නාගෝ”ති._
</Paragraph>