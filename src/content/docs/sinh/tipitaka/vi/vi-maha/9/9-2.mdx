---
title: "9.2 අධම්මේනවග්ගාදිකම්මකථා"
tableOfContents: false
sidebar:
  order: 12
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="382" book="vi-maha">

<Paragraph number="1781" book="vi-maha">
තේන ඛෝ පන සමයේන චම්පායං භික්ඛූ ඒවරූපානි කම්මානි කරෝන්ති—  අධම්මේන වග්ගකම්මං කරෝන්ති, අධම්මේන සමග්ගකම්මං කරෝන්ති; ධම්මේන වග්ගකම්මං කරෝන්ති, ධම්මපතිරූපකේන වග්ගකම්මං කරෝන්ති; ධම්මපතිරූපකේන සමග්ගකම්මං කරෝන්ති; ඒකෝපි ඒකං උක්ඛිපති, ඒකෝපි ද්වේ උක්ඛිපති, ඒකෝපි සම්බහුලේ උක්ඛිපති, ඒකෝපි සංඝං උක්ඛිපති; ද්වේපි ඒකං උක්ඛිපන්ති, ද්වේපි ද්වේ උක්ඛිපන්ති, ද්වේපි සම්බහුලේ උක්ඛිපන්ති, ද්වේපි සංඝං උක්ඛිපන්ති; සම්බහුලාපි ඒකං උක්ඛිපන්ති; සම්බහුලාපි ද්වේ උක්ඛිපන්ති, සම්බහුලාපි සම්බහුලේ උක්ඛිපන්ති, සම්බහුලාපි සංඝං උක්ඛිපන්ති; සංඝෝපි සංඝං උක්ඛිපති.
</Paragraph>

<Paragraph number="1782" book="vi-maha">
යේ තේ භික්ඛූ අප්පිච්ඡා …පේ…  තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම චම්පායං භික්ඛූ ඒවරූපානි කම්මානි කරිස්සන්ති—  අධම්මේන වග්ගකම්මං කරිස්සන්ති, අධම්මේන සමග්ගකම්මං කරිස්සන්ති, ධම්මේන වග්ගකම්මං කරිස්සන්ති, ධම්මපතිරූපකේන වග්ගකම්මං කරිස්සන්ති, ධම්මපතිරූපකේන සමග්ගකම්මං කරිස්සන්ති, ඒකෝපි ඒකං උක්ඛිපිස්සති, ඒකෝපි ද්වේ උක්ඛිපිස්සති, ඒකෝපි සම්බහුලේ උක්ඛිපිස්සති, ඒකෝපි සංඝං උක්ඛිපිස්සති, ද්වේපි ඒකං උක්ඛිපිස්සන්ති, ද්වේපි ද්වේ උක්ඛිපිස්සන්ති, ද්වේපි සම්බහුලේ උක්ඛිපිස්සන්ති, ද්වේපි සංඝං උක්ඛිපිස්සන්ති, සම්බහුලාපි ඒකං උක්ඛිපිස්සන්ති, සම්බහුලාපි ද්වේ උක්ඛිපිස්සන්ති, සම්බහුලාපි සම්බහුලේ උක්ඛිපිස්සන්ති, සම්බහුලාපි සංඝං උක්ඛිපිස්සන්ති, සංඝෝපි සංඝං උක්ඛිපිස්සතී”ති.
</Paragraph>

<Paragraph number="1783" book="vi-maha">
අථ ඛෝ තේ භික්ඛූ භගවතෝ ඒතමත්ථං ආරෝචේසුං …පේ…  “සච්චං කිර, භික්ඛවේ, චම්පායං භික්ඛූ ඒවරූපානි කම්මානි කරෝන්ති—  අධම්මේන වග්ගකම්මං කරෝන්ති …පේ…  සංඝෝපි සංඝං උක්ඛිපතී”ති? “සච්චං, භගවා”ති. විගරහි බුද්ධෝ භගවා—  “අනනුච්ඡවිකං, භික්ඛවේ, තේසං මෝඝපුරිසානං අනනුලෝමිකං අප්පතිරූපං අස්සාමණකං අකප්පියං අකරණීයං. කථඤ්හි නාම තේ, භික්ඛවේ, මෝඝපුරිසා ඒවරූපානි කම්මානි කරිස්සන්ති—  අධම්මේන වග්ගකම්මං කරිස්සන්ති …පේ…  සංඝෝපි සංඝං උක්ඛිපිස්සති. නේතං, භික්ඛවේ, අප්පසන්නානං වා පසාදාය …පේ…  විගරහිත්වා …පේ…  ධම්මිං කථං කත්වා භික්ඛූ ආමන්තේසි—
</Paragraph>

</Division>
<Division number="383" book="vi-maha">

<Paragraph number="1784" book="vi-maha">
“අධම්මේන චේ, භික්ඛවේ, වග්ගකම්මං අකම්මං න ච කරණීයං, අධම්මේන සමග්ගකම්මං අකම්මං න ච කරණීයං, ධම්මේන වග්ගකම්මං අකම්මං න ච කරණීයං; ධම්මපතිරූපකේන වග්ගකම්මං අකම්මං න ච කරණීයං, ධම්මපතිරූපකේන සමග්ගකම්මං අකම්මං න ච කරණීයං; ඒකෝපි ඒකං උක්ඛිපති අකම්මං න ච කරණීයං, ඒකෝපි ද්වේ උක්ඛිපති අකම්මං න ච කරණීයං, ඒකෝපි සම්බහුලේ උක්ඛිපති අකම්මං න ච කරණීයං, ඒකෝපි සංඝං උක්ඛිපති අකම්මං න ච කරණීයං; ද්වේපි ඒකං උක්ඛිපන්ති අකම්මං න ච කරණීයං, ද්වේපි ද්වේ උක්ඛිපන්ති අකම්මං න ච කරණීයං, ද්වේපි සම්බහුලේ උක්ඛිපන්ති අකම්මං න ච කරණීයං, ද්වේපි සංඝං උක්ඛිපන්ති අකම්මං න ච කරණීයං; සම්බහුලාපි ඒකං උක්ඛිපන්ති අකම්මං න ච කරණීයං, සම්බහුලාපි ද්වේ උක්ඛිපන්ති අකම්මං න ච කරණීයං, සම්බහුලාපි සම්බහුලේ උක්ඛිපන්ති අකම්මං න ච කරණීයං, සම්බහුලාපි සංඝං උක්ඛිපන්ති අකම්මං න ච කරණීයං; සංඝෝපි සංඝං උක්ඛිපති අකම්මං න ච කරණීයං.
</Paragraph>

</Division>
<Division number="384" book="vi-maha">

<Paragraph number="1785" book="vi-maha">
චත්තාරිමානි, භික්ඛවේ, කම්මානි—  අධම්මේන වග්ගකම්මං, අධම්මේන සමග්ගකම්මං, ධම්මේන වග්ගකම්මං, ධම්මේන සමග්ගකම්මං. තත්‍ර, භික්ඛවේ, යදිදං අධම්මේන වග්ගකම්මං, ඉදං, භික්ඛවේ, කම්මං අධම්මත්තා වග්ගත්තා කුප්පං අට්ඨානාරහං; න, භික්ඛවේ, ඒවරූපං කම්මං කාතබ්බං, න ච මයා ඒවරූපං කම්මං අනුඤ්ඤාතං. තත්‍ර, භික්ඛවේ, යදිදං අධම්මේන සමග්ගකම්මං, ඉදං, භික්ඛවේ, කම්මං අධම්මත්තා කුප්පං අට්ඨානාරහං; න, භික්ඛවේ, ඒවරූපං කම්මං කාතබ්බං, න ච මයා ඒවරූපං කම්මං අනුඤ්ඤාතං. තත්‍ර, භික්ඛවේ, යදිදං ධම්මේන වග්ගකම්මං, ඉදං, භික්ඛවේ, කම්මං වග්ගත්තා කුප්පං අට්ඨානාරහං; න, භික්ඛවේ, ඒවරූපං කම්මං කාතබ්බං, න ච මයා ඒවරූපං කම්මං අනුඤ්ඤාතං. තත්‍ර, භික්ඛවේ, යදිදං ධම්මේන සමග්ගකම්මං, ඉදං, භික්ඛවේ, කම්මං ධම්මත්තා සමග්ගත්තා අකුප්පං ඨානාරහං; ඒවරූපං, භික්ඛවේ, කම්මං කාතබ්බං, ඒවරූපඤ්ච මයා කම්මං අනුඤ්ඤාතං. තස්මාතිහ, භික්ඛවේ, ඒවරූපං කම්මං කරිස්සාම යදිදං ධම්මේන සමග්ගන්ති—  ඒවඤ්හි වෝ, භික්ඛවේ, සික්ඛිතබ්බන්”ති.
</Paragraph>
</Division>