---
title: "9.6 ද්වේනිස්සාරණාදිකථා"
tableOfContents: false
sidebar:
  order: 33
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="395" book="vi-maha">

<Paragraph number="1809" book="vi-maha">
ද්වේමා, භික්ඛවේ, නිස්සාරණා. අත්ථි, භික්ඛවේ, පුග්ගලෝ අප්පත්තෝ නිස්සාරණං. තඤ්චේ සංඝෝ නිස්සාරේති, ඒකච්චෝ සුනිස්සාරිතෝ, ඒකච්චෝ දුන්නිස්සාරිතෝ. කතමෝ ච, භික්ඛවේ, පුග්ගලෝ අප්පත්තෝ නිස්සාරණං, තඤ්චේ සංඝෝ නිස්සාරේති—  දුන්නිස්සාරිතෝ? ඉධ පන, භික්ඛවේ, භික්ඛු සුද්ධෝ හෝති අනාපත්තිකෝ. තඤ්චේ සංඝෝ නිස්සාරේති—  දුන්නිස්සාරිතෝ. අයං වුච්චති, භික්ඛවේ, පුග්ගලෝ අප්පත්තෝ නිස්සාරණං, තඤ්චේ සංඝෝ නිස්සාරේති—  දුන්නිස්සාරිතෝ.
</Paragraph>

<Paragraph number="1810" book="vi-maha">
කතමෝ ච, භික්ඛවේ, පුග්ගලෝ අප්පත්තෝ නිස්සාරණං, තඤ්චේ සංඝෝ නිස්සාරේති—  සුනිස්සාරිතෝ? ඉධ පන, භික්ඛවේ, භික්ඛු බාලෝ හෝති අබ්‍යත්තෝ ආපත්තිබහුලෝ අනපදානෝ, ගිහිසංසට්ඨෝ විහරති අනනුලෝමිකේහි ගිහිසංසග්ගේහි, තඤ්චේ සංඝෝ නිස්සාරේති—  සුනිස්සාරිතෝ. අයං වුච්චති, භික්ඛවේ, පුග්ගලෝ අප්පත්තෝ නිස්සාරණං, තඤ්චේ සංඝෝ නිස්සාරේති—  සුනිස්සාරිතෝ.
</Paragraph>

</Division>
<Division number="396" book="vi-maha">

<Paragraph number="1811" book="vi-maha">
ද්වේමා, භික්ඛවේ, ඕසාරණා. අත්ථි, භික්ඛවේ, පුග්ගලෝ අප්පත්තෝ ඕසාරණං තඤ්චේ සංඝෝ ඕසාරේති, ඒකච්චෝ සෝසාරිතෝ, ඒකච්චෝ දෝසාරිතෝ. කතමෝ ච, භික්ඛවේ, පුග්ගලෝ අප්පත්තෝ ඕසාරණං, තඤ්චේ සංඝෝ ඕසාරේති—  දෝසාරිතෝ? පණ්ඩකෝ, භික්ඛවේ, අප්පත්තෝ ඕසාරණං, තඤ්චේ සංඝෝ ඕසාරේති—  දෝසාරිතෝ. ථේය්‍යසංවාසකෝ, භික්ඛවේ, අප්පත්තෝ ඕසාරණං, තඤ්චේ සංඝෝ ඕසාරේති—  දෝසාරිතෝ. තිත්ථියපක්කන්තකෝ, භික්ඛවේ …පේ…  තිරච්ඡානගතෝ, භික්ඛවේ…  මාතුඝාතකෝ, භික්ඛවේ…  පිතුඝාතකෝ, භික්ඛවේ…  අරහන්තඝාතකෝ, භික්ඛවේ…  භික්ඛුනිදූසකෝ, භික්ඛවේ…  සංඝභේදකෝ, භික්ඛවේ…  ලෝහිතුප්පාදකෝ, භික්ඛවේ…  උභතෝබ්‍යඤ්ජනකෝ, භික්ඛවේ, අප්පත්තෝ, ඕසාරණං, තඤ්චේ සංඝෝ ඕසාරේති—  දෝසාරිතෝ. අයං වුච්චති, භික්ඛවේ, පුග්ගලෝ අප්පත්තෝ ඕසාරණං, තඤ්චේ සංඝෝ ඕසාරේති—  දෝසාරිතෝ. ඉමේ වුච්චන්ති, භික්ඛවේ, පුග්ගලා අප්පත්තා ඕසාරණං, තේ චේ සංඝෝ ඕසාරේති—  දෝසාරිතා.
</Paragraph>

<Paragraph number="1812" book="vi-maha">
කතමෝ ච, භික්ඛවේ, පුග්ගලෝ අප්පත්තෝ ඕසාරණං, තඤ්චේ සංඝෝ ඕසාරේති—  සෝසාරිතෝ? හත්ථච්ඡින්නෝ, භික්ඛවේ, අප්පත්තෝ ඕසාරණං, තඤ්චේ සංඝෝ ඕසාරේති, සෝසාරිතෝ. පාදච්ඡින්නෝ, භික්ඛවේ …පේ…  හත්ථපාදච්ඡින්නෝ, භික්ඛවේ…  කණ්ණච්ඡින්නෝ, භික්ඛවේ…  නාසච්ඡින්නෝ, භික්ඛවේ…  කණ්ණනාසච්ඡින්නෝ, භික්ඛවේ…  අඞ්ගුලිච්ඡින්නෝ, භික්ඛවේ…  අළච්ඡින්නෝ, භික්ඛවේ…  කණ්ඩරච්ඡින්නෝ, භික්ඛවේ…  ඵණහත්ථකෝ, භික්ඛවේ…  ඛුජ්ජෝ, භික්ඛවේ…  වාමනෝ, භික්ඛවේ…  ගලගණ්ඩී, භික්ඛවේ…  ලක්ඛණාහතෝ, භික්ඛවේ…  කසාහතෝ, භික්ඛවේ…  ලිඛිතකෝ, භික්ඛවේ…  සීපදිකෝ, භික්ඛවේ…  පාපරෝගී, භික්ඛවේ…  පරිසදූසකෝ, භික්ඛවේ…  කාණෝ, භික්ඛවේ…  කුණී, භික්ඛවේ…  ඛඤ්ජෝ, භික්ඛවේ…  පක්ඛහතෝ, භික්ඛවේ…  ඡින්නිරියාපථෝ, භික්ඛවේ…  ජරාදුබ්බලෝ, භික්ඛවේ…  අන්ධෝ, භික්ඛවේ…  මූගෝ, භික්ඛවේ…  බධිරෝ, භික්ඛවේ…  අන්ධමූගෝ, භික්ඛවේ…  අන්ධබධිරෝ, භික්ඛවේ…  මූගබධිරෝ, භික්ඛවේ…  අන්ධමූගබධිරෝ, භික්ඛවේ, අප්පත්තෝ ඕසාරණං, තඤ්චේ සංඝෝ ඕසාරේති—  සෝසාරිතෝ. අයං වුච්චති, භික්ඛවේ, පුග්ගලෝ අප්පත්තෝ ඕසාරණං, තඤ්චේ සංඝෝ ඕසාරේති—  සෝසාරිතෝ. ඉමේ වුච්චන්ති, භික්ඛවේ, පුග්ගලා අප්පත්තා ඕසාරණං, තේ චේ සංඝෝ ඕසාරේති—  සෝසාරිතා.

</Paragraph>
</Division>

<Paragraph number="1813" type="center" book="vi-maha">
වාසභගාමභාණවාරෝ නිට්ඨිතෝ පඨමෝ.
</Paragraph>