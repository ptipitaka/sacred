---
title: "9.1 කස්සපගෝත්තභික්ඛුවත්ථු"
tableOfContents: false
sidebar:
  order: 1
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="380" book="vi-maha">

<Paragraph number="1774" book="vi-maha">
තේන සමයේන බුද්ධෝ භගවා චම්පායං විහරති ගග්ගරාය පෝක්ඛරණියා තීරේ. තේන ඛෝ පන සමයේන කාසීසු ජනපදේ වාසභගාමෝ නාම හෝති. තත්ථ කස්සපගෝත්තෝ නාම භික්ඛු ආවාසිකෝ හෝති තන්තිබද්ධෝ උස්සුක්කං ආපන්නෝ—  “කින්ති අනාගතා ච පේසලා භික්ඛූ ආගච්ඡේය්‍යුං, ආගතා ච පේසලා භික්ඛූ ඵාසු විහරේය්‍යුං, අයඤ්ච ආවාසෝ වුද්ධිං විරුළ්හිං වේපුල්ලං ආපජ්ජේය්‍යා”ති. තේන ඛෝ පන සමයේන සම්බහුලා භික්ඛූ කාසීසු චාරිකං චරමානා යේන වාසභගාමෝ තදවසරුං. අද්දසා ඛෝ කස්සපගෝත්තෝ භික්ඛු තේ භික්ඛූ දූරතෝව ආගච්ඡන්තේ, දිස්වාන ආසනං පඤ්ඤපේසි, පාදෝදකං පාදපීඨං පාදකථලිකං උපනික්ඛිපි, පච්චුග්ගන්ත්වා පත්තචීවරං පටිග්ගහේසි, පානීයේන ආපුච්ඡි, නහානේ උස්සුක්කං අකාසි, උස්සුක්කම්පි අකාසි යාගුයා ඛාදනීයේ භත්තස්මිං. අථ ඛෝ තේසං ආගන්තුකානං භික්ඛූනං ඒතදහෝසි—  “භද්දකෝ ඛෝ අයං, ආවුසෝ, ආවාසිකෝ භික්ඛු නහානේ උස්සුක්කං කරෝති, උස්සුක්කම්පි කරෝති යාගුයා ඛාදනීයේ භත්තස්මිං. හන්ද මයං, ආවුසෝ, ඉධේව වාසභගාමේ නිවාසං කප්පේමා”ති. අථ ඛෝ තේ ආගන්තුකා භික්ඛූ තත්ථේව වාසභගාමේ නිවාසං කප්පේසුං.
</Paragraph>

<Paragraph number="1775" book="vi-maha">
අථ ඛෝ කස්සපගෝත්තස්ස භික්ඛුනෝ ඒතදහෝසි—  “යෝ ඛෝ ඉමේසං ආගන්තුකානං භික්ඛූනං ආගන්තුකකිලමථෝ සෝ පටිප්පස්සද්ධෝ. යේපිමේ ගෝචරේ අප්පකතඤ්ඤුනෝ තේදානිමේ ගෝචරේ පකතඤ්ඤුනෝ. දුක්කරං ඛෝ පන පරකුලේසු යාවජීවං උස්සුක්කං කාතුං, විඤ්ඤත්ති ච මනුස්සානං අමනාපා. යන්නූනාහං න උස්සුක්කං කරේය්‍යං යාගුයා ඛාදනීයේ භත්තස්මින්”ති. සෝ න උස්සුක්කං අකාසි යාගුයා ඛාදනීයේ භත්තස්මිං.
</Paragraph>

<Paragraph number="1776" book="vi-maha">
අථ ඛෝ තේසං ආගන්තුකානං භික්ඛූනං ඒතදහෝසි—  “පුබ්බේ ඛ්වායං, ආවුසෝ, ආවාසිකෝ භික්ඛු නහානේ උස්සුක්කං අකාසි, උස්සුක්කම්පි අකාසි යාගුයා ඛාදනීයේ භත්තස්මිං. සෝදානායං න උස්සුක්කං කරෝති යාගුයා ඛාදනීයේ භත්තස්මිං. දුට්ඨෝදානායං, ආවුසෝ, ආවාසිකෝ භික්ඛු. හන්ද මයං, ආවුසෝ, ආවාසිකං භික්ඛුං උක්ඛිපාමා”ති.
</Paragraph>

<Paragraph number="1777" book="vi-maha">
අථ ඛෝ තේ ආගන්තුකා භික්ඛූ සන්නිපතිත්වා කස්සපගෝත්තං භික්ඛුං ඒතදවෝචුං—  “පුබ්බේ ඛෝ ත්වං, ආවුසෝ, නහානේ උස්සුක්කං කරෝසි, උස්සුක්කම්පි කරෝසි යාගුයා ඛාදනීයේ භත්තස්මිං. සෝදානි ත්වං න උස්සුක්කං කරෝසි යාගුයා ඛාදනීයේ භත්තස්මිං. ආපත්තිං ත්වං, ආවුසෝ, ආපන්නෝ. පස්සසේතං ආපත්තින්”ති? “නත්ථි මේ, ආවුසෝ, ආපත්ති, යමහං පස්සේය්‍යන්”ති. අථ ඛෝ තේ ආගන්තුකා භික්ඛූ කස්සපගෝත්තං භික්ඛුං ආපත්තියා අදස්සනේ උක්ඛිපිංසු.
</Paragraph>

<Paragraph number="1778" book="vi-maha">
අථ ඛෝ කස්සපගෝත්තස්ස භික්ඛුනෝ ඒතදහෝසි—  “අහං ඛෝ ඒතං න ජානාමි ‘ආපත්ති වා ඒසා අනාපත්ති වා, ආපන්නෝ චම්හි අනාපන්නෝ වා, උක්ඛිත්තෝ චම්හි අනුක්ඛිත්තෝ වා, ධම්මිකේන වා අධම්මිකේන වා, කුප්පේන වා අකුප්පේන වා, ඨානාරහේන වා අට්ඨානාරහේන වා’. යන්නූනාහං චම්පං ගන්ත්වා භගවන්තං ඒතමත්ථං පුච්ඡේය්‍යන්”ති. අථ ඛෝ කස්සපගෝත්තෝ භික්ඛු සේනාසනං සංසාමේත්වා පත්තචීවරමාදාය යේන චම්පා තේන පක්කාමි. අනුපුබ්බේන යේන චම්පා යේන භගවා තේනුපසඞ්කමි, උපසඞ්කමිත්වා භගවන්තං අභිවාදේත්වා ඒකමන්තං නිසීදි. ආචිණ්ණං ඛෝ පනේතං බුද්ධානං භගවන්තානං ආගන්තුකේහි භික්ඛූහි සද්ධිං පටිසම්මෝදිතුං. අථ ඛෝ භගවා කස්සපගෝත්තං භික්ඛුං ඒතදවෝච—  “කච්චි, භික්ඛු, ඛමනීයං, කච්චි යාපනීයං, කච්චි අප්පකිලමථේන අද්ධානං ආගතෝ, කුතෝ ච ත්වං, භික්ඛු, ආගච්ඡසී”ති? “ඛමනීයං, භගවා, යාපනීයං, භගවා; අප්පකිලමථේන චාහං, භන්තේ, අද්ධානං ආගතෝ. අත්ථි, භන්තේ, කාසීසු ජනපදේ වාසභගාමෝ නාම. තත්ථාහං, භගවා, ආවාසිකෝ තන්තිබද්ධෝ උස්සුක්කං ආපන්නෝ—  ‘කින්ති අනාගතා ච පේසලා භික්ඛූ ආගච්ඡේය්‍යුං, ආගතා ච පේසලා භික්ඛූ ඵාසු විහරේය්‍යුං, අයඤ්ච ආවාසෝ වුද්ධිං විරුළ්හිං වේපුල්ලං ආපජ්ජේය්‍යා’ති. අථ ඛෝ, භන්තේ, සම්බහුලා භික්ඛූ කාසීසු චාරිකං චරමානා යේන වාසභගාමෝ තදවසරුං. අද්දසං ඛෝ අහං, භන්තේ, තේ භික්ඛූ දූරතෝව ආගච්ඡන්තේ, දිස්වාන ආසනං පඤ්ඤපේසිං, පාදෝදකං පාදපීඨං පාදකථලිකං උපනික්ඛිපිං, පච්චුග්ගන්ත්වා පත්තචීවරං පටිග්ගහේසිං, පානීයේන අපුච්ඡිං, නහානේ උස්සුක්කං අකාසිං, උස්සුක්කම්පි අකාසිං යාගුයා ඛාදනීයේ භත්තස්මිං. අථ ඛෝ තේසං, භන්තේ, ආගන්තුකානං භික්ඛූනං ඒතදහෝසි—  ‘භද්දකෝ ඛෝ අයං ආවුසෝ ආවාසිකෝ භික්ඛු නහානේ උස්සුක්කං කරෝති, උස්සුක්කම්පි කරෝති යාගුයා ඛාදනීයේ භත්තස්මිං. හන්ද මයං, ආවුසෝ, ඉධේව වාසභගාමේ නිවාසං කප්පේමා’ති. අථ ඛෝ තේ, භන්තේ, ආගන්තුකා භික්ඛූ තත්ථේව වාසභගාමේ නිවාසං කප්පේසුං. තස්ස මය්හං, භන්තේ, ඒතදහෝසි—  ‘යෝ ඛෝ ඉමේසං ආගන්තුකානං භික්ඛූනං ආගන්තුකකිලමථෝ සෝ පටිප්පස්සද්ධෝ. යේපිමේ ගෝචරේ අප්පකතඤ්ඤුනෝ තේදානිමේ ගෝචරේ පකතඤ්ඤුනෝ. දුක්කරං ඛෝ පන පරකුලේසු යාවජීවං උස්සුක්කං කාතුං, විඤ්ඤත්ති ච මනුස්සානං අමනාපා. යන්නූනාහං න උස්සුක්කං කරේය්‍යං යාගුයා ඛාදනීයේ භත්තස්මින්’ති. සෝ ඛෝ අහං, භන්තේ, න උස්සුක්කං අකාසිං යාගුයා ඛාදනීයේ භත්තස්මිං. අථ ඛෝ තේසං, භන්තේ, ආගන්තුකානං භික්ඛූනං ඒතදහෝසි—  ‘පුබ්බේ ඛ්වායං, ආවුසෝ, ආවාසිකෝ භික්ඛු නහානේ උස්සුක්කං කරෝති, උස්සුක්කම්පි කරෝති යාගුයා ඛාදනීයේ භත්තස්මිං. සෝදානායං න උස්සුක්කං කරෝති යාගුයා ඛාදනීයේ භත්තස්මිං. දුට්ඨෝදානායං, ආවුසෝ, ආවාසිකෝ භික්ඛු. හන්ද මයං, ආවුසෝ, ආවාසිකං භික්ඛුං උක්ඛිපාමා’ති. අථ ඛෝ තේ, භන්තේ, ආගන්තුකා භික්ඛූ සන්නිපතිත්වා මං ඒතදවෝචුං—  ‘පුබ්බේ ඛෝ ත්වං, ආවුසෝ, නහානේ උස්සුක්කං කරෝසි, උස්සුක්කම්පි කරෝසි යාගුයා ඛාදනීයේ භත්තස්මිං. සෝදානි ත්වං න උස්සුක්කං කරෝසි යාගුයා ඛාදනීයේ භත්තස්මිං. ආපත්තිං ත්වං, ආවුසෝ, ආපන්නෝ. පස්සසේතං ආපත්තින්’ති? ‘නත්ථි මේ, ආවුසෝ, ආපත්ති යමහං පස්සේය්‍යන්’ති. අථ ඛෝ තේ, භන්තේ, ආගන්තුකා භික්ඛූ මං ආපත්තියා අදස්සනේ උක්ඛිපිංසු. තස්ස මය්හං, භන්තේ, ඒතදහෝසි—  ‘අහං ඛෝ ඒතං න ජානාමි “ආපත්ති වා ඒසා අනාපත්ති වා, ආපන්නෝ චම්හි අනාපන්නෝ වා, උක්ඛිත්තෝ චම්හි අනුක්ඛිත්තෝ වා, ධම්මිකේන වා අධම්මිකේන වා, කුප්පේන වා අකුප්පේන වා, ඨානාරහේන වා අට්ඨානාරහේන වා”. යන්නූනාහං චම්පං ගන්ත්වා භගවන්තං ඒතමත්ථං පුච්ඡේය්‍යන්’ති. තතෝ අහං, භගවා, ආගච්ඡාමී”ති. “අනාපත්ති ඒසා, භික්ඛු, නේසා ආපත්ති. අනාපන්නෝසි, නසි ආපන්නෝ. අනුක්ඛිත්තෝසි, නසි උක්ඛිත්තෝ. අධම්මිකේනාසි කම්මේන උක්ඛිත්තෝ කුප්පේන අට්ඨානාරහේන. ගච්ඡ ත්වං, භික්ඛු, තත්ථේව වාසභගාමේ නිවාසං කප්පේහී”ති. “ඒවං, භන්තේ”ති ඛෝ කස්සපගෝත්තෝ භික්ඛු භගවතෝ පටිස්සුණිත්වා උට්ඨායාසනා භගවන්තං අභිවාදේත්වා පදක්ඛිණං කත්වා යේන වාසභගාමෝ තේන පක්කාමි.
</Paragraph>

</Division>
<Division number="381" book="vi-maha">

<Paragraph number="1779" book="vi-maha">
අථ ඛෝ තේසං ආගන්තුකානං භික්ඛූනං අහුදේව කුක්කුච්චං, අහු විප්පටිසාරෝ—  “අලාභා වත නෝ, න වත නෝ ලාභා; දුල්ලද්ධං වත නෝ, න වත නෝ සුලද්ධං, යේ මයං සුද්ධං භික්ඛුං අනාපත්තිකං අවත්ථුස්මිං අකාරණේ උක්ඛිපිම්හා. හන්ද මයං, ආවුසෝ, චම්පං ගන්ත්වා භගවතෝ සන්තිකේ අච්චයං අච්චයතෝ දේසේමා”ති. අථ ඛෝ තේ ආගන්තුකා භික්ඛූ සේනාසනං සංසාමේත්වා පත්තචීවරමාදාය යේන චම්පා තේන පක්කමිංසු. අනුපුබ්බේන යේන චම්පා යේන භගවා තේනුපසඞ්කමිංසු, උපසඞ්කමිත්වා භගවන්තං අභිවාදේත්වා ඒකමන්තං නිසීදිංසු. ආචිණ්ණං ඛෝ පනේතං බුද්ධානං භගවන්තානං ආගන්තුකේහි භික්ඛූහි සද්ධිං පටිසම්මෝදිතුං. අථ ඛෝ භගවා තේ භික්ඛූ ඒතදවෝච—  “කච්චි, භික්ඛවේ, ඛමනීයං, කච්චි යාපනීයං, කච්චිත්ථ අප්පකිලමථේන අද්ධානං ආගතා, කුතෝ ච තුම්හේ, භික්ඛවේ, ආගච්ඡථා”ති? “ඛමනීයං, භගවා, යාපනීයං, භගවා; අප්පකිලමථේන ච මයං, භන්තේ, අද්ධානං ආගතා. අත්ථි, භන්තේ, කාසීසු ජනපදේ වාසභගාමෝ නාම. තතෝ මයං, භගවා, ආගච්ඡාමා”ති. “තුම්හේ, භික්ඛවේ, ආවාසිකං භික්ඛුං උක්ඛිපිත්ථා”ති? “ඒවං, භන්තේ”ති. “කිස්මිං, භික්ඛවේ, වත්ථුස්මිං කාරණේ”ති? “අවත්ථුස්මිං, භගවා, අකාරණේ”ති. විගරහි බුද්ධෝ භගවා—  “අනනුච්ඡවිකං, මෝඝපුරිසා, අනනුලෝමිකං අප්පතිරූපං අස්සාමණකං අකප්පියං අකරණීයං. කථඤ්හි නාම තුම්හේ, මෝඝපුරිසා, සුද්ධං භික්ඛුං අනාපත්තිකං අවත්ථුස්මිං අකාරණේ උක්ඛිපිස්සථ. නේතං, මෝඝපුරිසා, අප්පසන්නානං වා පසාදාය …පේ…  විගරහිත්වා ධම්මිං කථං කත්වා භික්ඛූ ආමන්තේසි—  “න, භික්ඛවේ, සුද්ධෝ භික්ඛු අනාපත්තිකෝ අවත්ථුස්මිං අකාරණේ උක්ඛිපිතබ්බෝ. යෝ උක්ඛිපේය්‍ය, ආපත්ති දුක්කටස්සා”ති.
</Paragraph>

<Paragraph number="1780" book="vi-maha">
අථ ඛෝ තේ භික්ඛූ උට්ඨායාසනා ඒකංසං උත්තරාසඞ්ගං කරිත්වා භගවතෝ පාදේසු සිරසා නිපතිත්වා භගවන්තං ඒතදවෝචුං—  “අච්චයෝ නෝ, භන්තේ, අච්චගමා යථාබාලේ යථාමූළ්හේ යථාඅකුසලේ, යේ මයං සුද්ධං භික්ඛුං අනාපත්තිකං අවත්ථුස්මිං අකාරණේ උක්ඛිපිම්හා. තේසං නෝ, භන්තේ, භගවා අච්චයං අච්චයතෝ පටිග්ගණ්හාතු ආයතිං සංවරායා”ති. “තග්ඝ තුම්හේ, භික්ඛවේ, අච්චයෝ අච්චගමා යථාබාලේ යථාමූළ්හේ යථාඅකුසලේ, යේ තුම්හේ සුද්ධං භික්ඛුං අනාපත්තිකං අවත්ථුස්මිං අකාරණේ උක්ඛිපිත්ථ. යතෝ ච ඛෝ තුම්හේ, භික්ඛවේ, අච්චයං අච්චයතෝ දිස්වා යථාධම්මං පටිකරෝථ, තං වෝ මයං පටිග්ගණ්හාම. වුද්ධිහේසා, භික්ඛවේ, අරියස්ස විනයේ යෝ අච්චයං අච්චයතෝ දිස්වා යථාධම්මං පටිකරෝති, ආයතිං සංවරං ආපජ්ජතී”ති.
</Paragraph>
</Division>