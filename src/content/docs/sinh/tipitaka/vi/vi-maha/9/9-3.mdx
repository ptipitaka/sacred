---
title: "9.3 ඤත්තිවිපන්නකම්මාදිකථා"
tableOfContents: false
sidebar:
  order: 23
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Paragraph type="center" book="vi-maha">
* ඤත්තිවිපන්නකම්මාදිකථා
</Paragraph>

<Division number="385" book="vi-maha">

<Paragraph number="1786" book="vi-maha">
තේන ඛෝ පන සමයේන ඡබ්බග්ගියා භික්ඛූ ඒවරූපානි කම්මානි කරෝන්ති—  අධම්මේන වග්ගකම්මං කරෝන්ති, අධම්මේන සමග්ගකම්මං කරෝන්ති; ධම්මේන වග්ගකම්මං කරෝන්ති, ධම්මපතිරූපකේන වග්ගකම්මං කරෝන්ති, ධම්මපතිරූපකේන සමග්ගකම්මං කරෝන්ති; ඤත්තිවිපන්නම්පි කම්මං කරෝන්ති අනුස්සාවනසම්පන්නං, අනුස්සාවනවිපන්නම්පි කම්මං කරෝන්ති ඤත්තිසම්පන්නං, ඤත්තිවිපන්නම්පි අනුස්සාවනවිපන්නම්පි කම්මං කරෝන්ති; අඤ්ඤත්‍රාපි ධම්මා කම්මං කරෝන්ති, අඤ්ඤත්‍රාපි විනයා කම්මං කරෝන්ති, අඤ්ඤත්‍රාපි සත්ථුසාසනා කම්මං කරෝන්ති; පටිකුට්ඨකතම්පි කම්මං කරෝන්ති අධම්මිකං කුප්පං අට්ඨානාරහං.
</Paragraph>

<Paragraph number="1787" book="vi-maha">
යේ තේ භික්ඛූ අප්පිච්ඡා …පේ…  තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම ඡබ්බග්ගියා භික්ඛූ ඒවරූපානි කම්මානි කරිස්සන්ති—  අධම්මේන වග්ගකම්මං කරිස්සන්ති, අධම්මේන සමග්ගකම්මං කරිස්සන්ති; ධම්මේන වග්ගකම්මං කරිස්සන්ති, ධම්මපතිරූපකේන වග්ගකම්මං කරිස්සන්ති, ධම්මපතිරූපකේන සමග්ගකම්මං කරිස්සන්ති; ඤත්තිවිපන්නම්පි කම්මං කරිස්සන්ති අනුස්සාවනසම්පන්නං, අනුස්සාවනවිපන්නම්පි කම්මං කරිස්සන්ති ඤත්තිසම්පන්නං, ඤත්තිවිපන්නම්පි අනුස්සාවනවිපන්නම්පි කම්මං කරිස්සන්ති; අඤ්ඤත්‍රාපි ධම්මා කම්මං කරිස්සන්ති, අඤ්ඤත්‍රාපි විනයා කම්මං කරිස්සන්ති, අඤ්ඤත්‍රාපි සත්ථුසාසනා කම්මං කරිස්සන්ති; පටිකුට්ඨකතම්පි කම්මං කරිස්සන්ති අධම්මිකං කුප්පං අට්ඨානාරහන්”ති.
</Paragraph>

<Paragraph number="1788" book="vi-maha">
අථ ඛෝ තේ භික්ඛූ භගවතෝ ඒතමත්ථං ආරෝචේසුං …පේ…  “සච්චං කිර, භික්ඛවේ, ඡබ්බග්ගියා භික්ඛූ ඒවරූපානි කම්මානි කරෝන්ති—  අධම්මේන වග්ගකම්මං කරෝන්ති …පේ…  පටිකුට්ඨකතම්පි කම්මං කරෝන්ති අධම්මිකං කුප්පං අට්ඨානාරහන්”ති? “සච්චං, භගවා”ති. විගරහි බුද්ධෝ භගවා …පේ…  විගරහිත්වා ධම්මිං කථං කත්වා භික්ඛූ ආමන්තේසි—
</Paragraph>

</Division>
<Division number="386" book="vi-maha">

<Paragraph number="1789" book="vi-maha">
“අධම්මේන චේ, භික්ඛවේ, වග්ගකම්මං අකම්මං න ච කරණීයං; අධම්මේන සමග්ගකම්මං අකම්මං න ච කරණීයං; ධම්මේන වග්ගකම්මං අකම්මං න ච කරණීයං; ධම්මපතිරූපකේන වග්ගකම්මං අකම්මං න ච කරණීයං; ධම්මපතිරූපකේන සමග්ගකම්මං අකම්මං න ච කරණීයං. ඤත්තිවිපන්නඤ්චේ, භික්ඛවේ, කම්මං අනුස්සාවනසම්පන්නං අකම්මං න ච කරණීයං; අනුස්සාවනවිපන්නඤ්චේ, භික්ඛවේ, කම්මං ඤත්තිසම්පන්නං අකම්මං න ච කරණීයං; ඤත්තිවිපන්නඤ්චේ, භික්ඛවේ, කම්මං අනුස්සාවනවිපන්නං අකම්මං න ච කරණීයං; අඤ්ඤත්‍රාපි ධම්මා කම්මං අකම්මං න ච කරණීයං; අඤ්ඤත්‍රාපි විනයා කම්මං අකම්මං න ච කරණීයං; අඤ්ඤත්‍රාපි සත්ථුසාසනා කම්මං අකම්මං න ච කරණීයං; පටිකුට්ඨකතඤ්චේ, භික්ඛවේ, කම්මං අධම්මිකං කුප්පං අට්ඨානාරහං අකම්මං න ච කරණීයං.
</Paragraph>

</Division>
<Division number="387" book="vi-maha">

<Paragraph number="1790" book="vi-maha">
ඡයිමානි, භික්ඛවේ, කම්මානි—  අධම්මකම්මං, වග්ගකම්මං, සමග්ගකම්මං, ධම්මපතිරූපකේන වග්ගකම්මං, ධම්මපතිරූපකේන සමග්ගකම්මං, ධම්මේන සමග්ගකම්මං.
</Paragraph>

<Paragraph number="1791" book="vi-maha">
කතමඤ්ච, භික්ඛවේ, අධම්මකම්මං? ඤත්තිදුතියේ චේ, භික්ඛවේ, කම්මේ ඒකාය ඤත්තියා කම්මං කරෝති, න ච කම්මවාචං අනුස්සාවේති—  අධම්මකම්මං. ඤත්තිදුතියේ චේ, භික්ඛවේ, කම්මේ ද්වීහි ඤත්තීහි කම්මං කරෝති, න ච කම්මවාචං අනුස්සාවේති—  අධම්මකම්මං. ඤත්තිදුතියේ චේ, භික්ඛවේ, කම්මේ ඒකාය කම්මවාචාය කම්මං කරෝති, න ච ඤත්තිං ඨපේති—  අධම්මකම්මං. ඤත්තිදුතියේ චේ, භික්ඛවේ, කම්මේ ද්වීහි කම්මවාචාහි කම්මං කරෝති, න ච ඤත්තිං ඨපේති—  අධම්මකම්මං. ඤත්තිචතුත්ථේ චේ, භික්ඛවේ, කම්මේ ඒකාය ඤත්තියා කම්මං කරෝති, න ච කම්මවාචං අනුස්සාවේති—  අධම්මකම්මං. ඤත්තිචතුත්ථේ චේ, භික්ඛවේ, කම්මේ ද්වීහි ඤත්තීහි කම්මං කරෝති, න ච කම්මවාචං අනුස්සාවේති—  අධම්මකම්මං. ඤත්තිචතුත්ථේ චේ, භික්ඛවේ, කම්මේ තීහි ඤත්තීහි කම්මං කරෝති, න ච කම්මවාචං අනුස්සාවේති—  අධම්මකම්මං. ඤත්තිචතුත්ථේ චේ, භික්ඛවේ, කම්මේ චතූහි ඤත්තීහි කම්මං කරෝති, න ච කම්මවාචං අනුස්සාවේති—  අධම්මකම්මං. ඤත්තිචතුත්ථේ චේ, භික්ඛවේ, කම්මේ ඒකාය කම්මවාචාය කම්මං කරෝති, න ච ඤත්තිං ඨපේති—  අධම්මකම්මං. ඤත්තිචතුත්ථේ චේ, භික්ඛවේ, කම්මේ ද්වීහි කම්මවාචාහි කම්මං කරෝති, න ච ඤත්තිං ඨපේති—  අධම්මකම්මං. ඤත්තිචතුත්ථේ චේ, භික්ඛවේ, කම්මේ තීහි කම්මවාචාහි කම්මං කරෝති, න ච ඤත්තිං ඨපේති—  අධම්මකම්මං. ඤත්තිචතුත්ථේ චේ, භික්ඛවේ, කම්මේ චතූහි කම්මවාචාහි කම්මං කරෝති, න ච ඤත්තිං ඨපේති—  අධම්මකම්මං. ඉදං වුච්චති, භික්ඛවේ, අධම්මකම්මං. (1)
</Paragraph>

<Paragraph number="1792" book="vi-maha">
කතමඤ්ච, භික්ඛවේ, වග්ගකම්මං? ඤත්තිදුතියේ චේ, භික්ඛවේ, කම්මේ යාවතිකා භික්ඛූ කම්මප්පත්තා තේ අනාගතා හෝන්ති, ඡන්දාරහානං ඡන්දෝ අනාහටෝ හෝති, සම්මුඛීභූතා පටික්කෝසන්ති—  වග්ගකම්මං. ඤත්තිදුතියේ චේ, භික්ඛවේ, කම්මේ යාවතිකා භික්ඛූ කම්මප්පත්තා තේ ආගතා හෝන්ති, ඡන්දාරහානං ඡන්දෝ අනාහටෝ හෝති, සම්මුඛීභූතා පටික්කෝසන්ති—  වග්ගකම්මං. ඤත්තිදුතියේ චේ, භික්ඛවේ, කම්මේ යාවතිකා භික්ඛූ කම්මප්පත්තා තේ ආගතා හෝන්ති, ඡන්දාරහානං ඡන්දෝ ආහටෝ හෝති, සම්මුඛීභූතා පටික්කෝසන්ති—  වග්ගකම්මං. ඤත්තිචතුත්ථේ චේ, භික්ඛවේ, කම්මේ යාවතිකා භික්ඛූ කම්මප්පත්තා තේ අනාගතා හෝන්ති, ඡන්දාරහානං ඡන්දෝ අනාහටෝ හෝති, සම්මුඛීභූතා පටික්කෝසන්ති—  වග්ගකම්මං. ඤත්තිචතුත්ථේ චේ, භික්ඛවේ, කම්මේ යාවතිකා භික්ඛූ කම්මප්පත්තා තේ ආගතා හෝන්ති, ඡන්දාරහානං ඡන්දෝ අනාහටෝ හෝති, සම්මුඛීභූතා පටික්කෝසන්ති—  වග්ගකම්මං. ඤත්තිචතුත්ථේ චේ, භික්ඛවේ, කම්මේ යාවතිකා භික්ඛූ කම්මප්පත්තා තේ ආගතා හෝන්ති, ඡන්දාරහානං ඡන්දෝ ආහටෝ හෝති, සම්මුඛීභූතා පටික්කෝසන්ති—  වග්ගකම්මං. ඉදං වුච්චති, භික්ඛවේ, වග්ගකම්මං. (2)
</Paragraph>

<Paragraph number="1793" book="vi-maha">
කතමඤ්ච, භික්ඛවේ, සමග්ගකම්මං? ඤත්තිදුතියේ චේ, භික්ඛවේ, කම්මේ යාවතිකා භික්ඛූ කම්මප්පත්තා, තේ ආගතා හෝන්ති, ඡන්දාරහානං ඡන්දෝ ආහටෝ හෝති, සම්මුඛීභූතා න පටික්කෝසන්ති—  සමග්ගකම්මං. ඤත්තිචතුත්ථේ චේ, භික්ඛවේ, කම්මේ යාවතිකා භික්ඛූ කම්මප්පත්තා, තේ ආගතා හෝන්ති, ඡන්දාරහානං ඡන්දෝ ආහටෝ හෝති, සම්මුඛීභූතා න පටික්කෝසන්ති—  සමග්ගකම්මං. ඉදං වුච්චති, භික්ඛවේ, සමග්ගකම්මං. (3)
</Paragraph>

<Paragraph number="1794" book="vi-maha">
කතමඤ්ච, භික්ඛවේ, ධම්මපතිරූපකේන වග්ගකම්මං? ඤත්තිදුතියේ චේ, භික්ඛවේ, කම්මේ පඨමං කම්මවාචං අනුස්සාවේති, පච්ඡා ඤත්තිං ඨපේති, යාවතිකා භික්ඛූ කම්මප්පත්තා තේ අනාගතා හෝන්ති, ඡන්දාරහානං ඡන්දෝ අනාහටෝ හෝති, සම්මුඛීභූතා පටික්කෝසන්ති—  ධම්මපතිරූපකේන වග්ගකම්මං. ඤත්තිදුතියේ චේ, භික්ඛවේ, කම්මේ පඨමං කම්මවාචං අනුස්සාවේති, පච්ඡා ඤත්තිං ඨපේති, යාවතිකා භික්ඛූ කම්මප්පත්තා තේ ආගතා හෝන්ති, ඡන්දාරහානං ඡන්දෝ අනාහටෝ හෝති, සම්මුඛීභූතා පටික්කෝසන්ති—  ධම්මපතිරූපකේන වග්ගකම්මං. ඤත්තිදුතියේ චේ, භික්ඛවේ, කම්මේ පඨමං කම්මවාචං අනුස්සාවේති, පච්ඡා ඤත්තිං ඨපේති, යාවතිකා භික්ඛූ කම්මප්පත්තා තේ ආගතා හෝන්ති, ඡන්දාරහානං ඡන්දෝ ආහටෝ හෝති, සම්මුඛීභූතා පටික්කෝසන්ති—  ධම්මපතිරූපකේන වග්ගකම්මං. ඤත්තිචතුත්ථේ චේ, භික්ඛවේ, කම්මේ පඨමං කම්මවාචං අනුස්සාවේති, පච්ඡා ඤත්තිං ඨපේති, යාවතිකා භික්ඛූ කම්මප්පත්තා තේ අනාගතා හෝන්ති, ඡන්දාරහානං ඡන්දෝ අනාහටෝ හෝති, සම්මුඛීභූතා පටික්කෝසන්ති—  ධම්මපතිරූපකේන වග්ගකම්මං. ඤත්තිචතුත්ථේ චේ, භික්ඛවේ, කම්මේ පඨමං කම්මවාචං අනුස්සාවේති, පච්ඡා ඤත්තිං ඨපේති, යාවතිකා භික්ඛූ කම්මප්පත්තා තේ ආගතා හෝන්ති, ඡන්දාරහානං ඡන්දෝ අනාහටෝ හෝති, සම්මුඛීභූතා පටික්කෝසන්ති—  ධම්මපතිරූපකේන වග්ගකම්මං. ඤත්තිචතුත්ථේ චේ, භික්ඛවේ, කම්මේ පඨමං කම්මවාචං අනුස්සාවේති, පච්ඡා ඤත්තිං ඨපේති, යාවතිකා භික්ඛූ කම්මප්පත්තා තේ ආගතා හෝන්ති, ඡන්දාරහානං ඡන්දෝ ආහටෝ හෝති, සම්මුඛීභූතා පටික්කෝසන්ති—  ධම්මපතිරූපකේන වග්ගකම්මං. ඉදං වුච්චති, භික්ඛවේ, ධම්මපතිරූපකේන වග්ගකම්මං. (4)
</Paragraph>

<Paragraph number="1795" book="vi-maha">
කතමඤ්ච, භික්ඛවේ, ධම්මපතිරූපකේන සමග්ගකම්මං? ඤත්තිදුතියේ චේ, භික්ඛවේ, කම්මේ පඨමං කම්මවාචං අනුස්සාවේති, පච්ඡා ඤත්තිං ඨපේති, යාවතිකා භික්ඛූ කම්මප්පත්තා, තේ ආගතා හෝන්ති, ඡන්දාරහානං ඡන්දෝ ආහටෝ හෝති, සම්මුඛීභූතා න පටික්කෝසන්ති—  ධම්මපතිරූපකේන සමග්ගකම්මං. ඤත්තිචතුත්ථේ චේ, භික්ඛවේ, කම්මේ පඨමං කම්මවාචං අනුස්සාවේති, පච්ඡා ඤත්තිං ඨපේති, යාවතිකා භික්ඛූ කම්මප්පත්තා තේ ආගතා හෝන්ති, ඡන්දාරහානං ඡන්දෝ ආහටෝ හෝති, සම්මුඛීභූතා න පටික්කෝසන්ති—  ධම්මපතිරූපකේන සමග්ගකම්මං. ඉදං වුච්චති, භික්ඛවේ, ධම්මපතිරූපකේන සමග්ගකම්මං. (5)
</Paragraph>

<Paragraph number="1796" book="vi-maha">
කතමඤ්ච, භික්ඛවේ, ධම්මේන සමග්ගකම්මං? ඤත්තිදුතියේ චේ, භික්ඛවේ, කම්මේ පඨමං ඤත්තිං ඨපේති, පච්ඡා ඒකාය කම්මවාචාය කම්මං කරෝති, යාවතිකා භික්ඛූ කම්මප්පත්තා තේ ආගතා හෝන්ති, ඡන්දාරහානං ඡන්දෝ ආහටෝ හෝති, සම්මුඛීභූතා න පටික්කෝසන්ති—  ධම්මේන සමග්ගකම්මං. ඤත්තිචතුත්ථේ චේ, භික්ඛවේ, කම්මේ පඨමං ඤත්තිං ඨපේති, පච්ඡා තීහි කම්මවාචාහි කම්මං කරෝති, යාවතිකා භික්ඛූ කම්මප්පත්තා, තේ ආගතා හෝන්ති, ඡන්දාරහානං ඡන්දෝ ආහටෝ හෝති, සම්මුඛීභූතා න පටික්කෝසන්ති, ධම්මේන සමග්ගකම්මං. ඉදං වුච්චති, භික්ඛවේ, ධම්මේන සමග්ගකම්මං. (6)
</Paragraph>
</Division>