---
title: "වේරඤ්ජකණ්ඩ"
tableOfContents: false
sidebar:
  order: 5
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="1" book="para">

<Paragraph number="2" book="para">
තේන සමයේන බුද්ධෝ භගවා වේරඤ්ජායං විහරති නළේරුපුචිමන්දමූලේ මහතා භික්ඛුසංඝේන සද්ධිං පඤ්චමත්තේහි භික්ඛුසතේහි. අස්සෝසි ඛෝ වේරඤ්ජෝ බ්‍රාහ්මණෝ—  “සමණෝ ඛලු භෝ ගෝතමෝ සක්‍යපුත්තෝ සක්‍යකුලා පබ්බජිතෝ වේරඤ්ජායං විහරති නළේරුපුචිමන්දමූලේ මහතා භික්ඛුසංඝේන සද්ධිං පඤ්චමත්තේහි භික්ඛුසතේහි. තං ඛෝ පන භවන්තං ගෝතමං ඒවං කල්‍යාණෝ කිත්තිසද්දෝ අබ්භුග්ගතෝ—  ‘ඉතිපි සෝ භගවා අරහං සම්මාසම්බුද්ධෝ විජ්ජාචරණසම්පන්නෝ සුගතෝ ලෝකවිදූ අනුත්තරෝ පුරිසදම්මසාරථි සත්ථා දේවමනුස්සානං බුද්ධෝ භගවා’, සෝ ඉමං ලෝකං සදේවකං සමාරකං සබ්‍රහ්මකං සස්සමණබ්‍රාහ්මණිං පජං සදේවමනුස්සං සයං අභිඤ්ඤා සච්ඡිකත්වා පවේදේති, සෝ ධම්මං දේසේති ආදිකල්‍යාණං මජ්ඣේකල්‍යාණං පරියෝසානකල්‍යාණං සාත්ථං සබ්‍යඤ්ජනං; කේවලපරිපුණ්ණං පරිසුද්ධං බ්‍රහ්මචරියං පකාසේති; සාධු ඛෝ පන තථාරූපානං අරහතං දස්සනං හෝතී”ති.
</Paragraph>

</Division>
<Division number="2" book="para">

<Paragraph number="3" book="para">
අථ ඛෝ වේරඤ්ජෝ බ්‍රාහ්මණෝ යේන භගවා තේනුපසඞ්කමි; උපසඞ්කමිත්වා භගවතා සද්ධිං සම්මෝදි. සම්මෝදනීයං කථං සාරණීයං වීතිසාරේත්වා ඒකමන්තං නිසීදි. ඒකමන්තං නිසින්නෝ ඛෝ වේරඤ්ජෝ බ්‍රාහ්මණෝ භගවන්තං ඒතදවෝච—  “සුතං මේතං, භෝ ගෝතම—  ‘න සමණෝ ගෝතමෝ බ්‍රාහ්මණේ ජිණ්ණේ වුඩ්ඪේ මහල්ලකේ අද්ධගතේ වයෝඅනුප්පත්තේ අභිවාදේති වා පච්චුට්ඨේති වා ආසනේන වා නිමන්තේතී’ති. තයිදං, භෝ ගෝතම, තථේව? න හි භවං ගෝතමෝ බ්‍රාහ්මණේ ජිණ්ණේ වුඩ්ඪේ මහල්ලකේ අද්ධගතේ වයෝඅනුප්පත්තේ අභිවාදේති වා පච්චුට්ඨේති වා ආසනේන වා නිමන්තේති? තයිදං, භෝ ගෝතම, න සම්පන්නමේවා”ති.
</Paragraph>

<Paragraph number="4" book="para">
“නාහං තං, බ්‍රාහ්මණ, පස්සාමි සදේවකේ ලෝකේ සමාරකේ සබ්‍රහ්මකේ සස්සමණබ්‍රාහ්මණියා පජාය සදේවමනුස්සාය යමහං අභිවාදේය්‍යං වා පච්චුට්ඨේය්‍යං වා ආසනේන වා නිමන්තේය්‍යං. යඤ්හි, බ්‍රාහ්මණ, තථාගතෝ අභිවාදේය්‍ය වා පච්චුට්ඨේය්‍ය වා ආසනේන වා නිමන්තේය්‍ය, මුද්ධාපි තස්ස විපතේය්‍යා”ති.
</Paragraph>

</Division>
<Division number="3" book="para">

<Paragraph number="5" book="para">
“අරසරූපෝ භවං ගෝතමෝ”ති? “අත්ථි ඛ්වේස, බ්‍රාහ්මණ, පරියායෝ යේන මං පරියායේන සම්මා වදමානෝ වදේය්‍ය—  ‘අරසරූපෝ සමණෝ ගෝතමෝ’ති. යේ තේ, බ්‍රාහ්මණ, රූපරසා සද්දරසා ගන්ධරසා රසරසා ඵෝට්ඨබ්බරසා, තේ තථාගතස්ස පහීනා උච්ඡින්නමූලා තාලාවත්ථුකතා අනභාවංකතා ආයතිං අනුප්පාදධම්මා. අයං ඛෝ, බ්‍රාහ්මණ, පරියායෝ යේන මං පරියායේන සම්මා වදමානෝ වදේය්‍ය—  ‘අරසරූපෝ සමණෝ ගෝතමෝ’ති, නෝ ච ඛෝ යං ත්වං සන්ධාය වදේසී”ති.
</Paragraph>

</Division>
<Division number="4" book="para">

<Paragraph number="6" book="para">
“නිබ්භෝගෝ භවං ගෝතමෝ”ති? “අත්ථි ඛ්වේස, බ්‍රාහ්මණ, පරියායෝ යේන මං පරියායේන සම්මා වදමානෝ වදේය්‍ය—  ‘නිබ්භෝගෝ සමණෝ ගෝතමෝ’ති. යේ තේ, බ්‍රාහ්මණ, රූපභෝගා සද්දභෝගා ගන්ධභෝගා රසභෝගා ඵෝට්ඨබ්බභෝගා, තේ තථාගතස්ස පහීනා උච්ඡින්නමූලා තාලාවත්ථුකතා අනභාවංකතා ආයතිං අනුප්පාදධම්මා. අයං ඛෝ, බ්‍රාහ්මණ, පරියායෝ යේන මං පරියායේන සම්මා වදමානෝ වදේය්‍ය—  ‘නිබ්භෝගෝ සමණෝ ගෝතමෝ’ති, නෝ ච ඛෝ යං ත්වං සන්ධාය වදේසී”ති.
</Paragraph>

</Division>
<Division number="5" book="para">

<Paragraph number="7" book="para">
“අකිරියවාදෝ භවං ගෝතමෝ”ති? “අත්ථි ඛ්වේස, බ්‍රාහ්මණ, පරියායෝ යේන මං පරියායේන සම්මා වදමානෝ වදේය්‍ය—  ‘අකිරියවාදෝ සමණෝ ගෝතමෝ’ති. අහඤ්හි, බ්‍රාහ්මණ, අකිරියං වදාමි කායදුච්චරිතස්ස වචීදුච්චරිතස්ස මනෝදුච්චරිතස්ස. අනේකවිහිතානං පාපකානං අකුසලානං ධම්මානං අකිරියං වදාමි. අයං ඛෝ, බ්‍රාහ්මණ, පරියායෝ යේන මං පරියායේන සම්මා වදමානෝ වදේය්‍ය—  ‘අකිරියවාදෝ සමණෝ ගෝතමෝ’ති, නෝ ච ඛෝ යං ත්වං සන්ධාය වදේසී”ති.
</Paragraph>

</Division>
<Division number="6" book="para">

<Paragraph number="8" book="para">
“උච්ඡේදවාදෝ භවං ගෝතමෝ”ති? “අත්ථි ඛ්වේස, බ්‍රාහ්මණ, පරියායෝ යේන මං පරියායේන සම්මා වදමානෝ වදේය්‍ය—  ‘උච්ඡේදවාදෝ සමණෝ ගෝතමෝ’ති. අහඤ්හි, බ්‍රාහ්මණ, උච්ඡේදං වදාමි රාගස්ස දෝසස්ස මෝහස්ස. අනේකවිහිතානං පාපකානං අකුසලානං ධම්මානං උච්ඡේදං වදාමි. අයං ඛෝ, බ්‍රාහ්මණ, පරියායෝ යේන මං පරියායේන සම්මා වදමානෝ වදේය්‍ය—  ‘උච්ඡේදවාදෝ සමණෝ ගෝතමෝ’ති, නෝ ච ඛෝ යං ත්වං සන්ධාය වදේසී”ති.
</Paragraph>

</Division>
<Division number="7" book="para">

<Paragraph number="9" book="para">
“ජේගුච්ඡී භවං ගෝතමෝ”ති? “අත්ථි ඛ්වේස, බ්‍රාහ්මණ, පරියායෝ යේන මං පරියායේන සම්මා වදමානෝ වදේය්‍ය—  ‘ජේගුච්ඡී සමණෝ ගෝතමෝ’ති. අහඤ්හි, බ්‍රාහ්මණ, ජිගුච්ඡාමි කායදුච්චරිතේන වචීදුච්චරිතේන මනෝදුච්චරිතේන. අනේකවිහිතානං පාපකානං අකුසලානං ධම්මානං සමාපත්තියා ජිගුච්ඡාමි. අයං ඛෝ, බ්‍රාහ්මණ, පරියායෝ යේන මං පරියායේන සම්මා වදමානෝ වදේය්‍ය—  ‘ජේගුච්ඡී සමණෝ ගෝතමෝ’ති, නෝ ච ඛෝ යං ත්වං සන්ධාය වදේසී”ති.
</Paragraph>

</Division>
<Division number="8" book="para">

<Paragraph number="10" book="para">
“වේනයිකෝ භවං ගෝතමෝ”ති? “අත්ථි ඛ්වේස, බ්‍රාහ්මණ, පරියායෝ යේන මං පරියායේන සම්මා වදමානෝ වදේය්‍ය—  ‘වේනයිකෝ සමණෝ ගෝතමෝ’ති. අහඤ්හි, බ්‍රාහ්මණ, විනයාය ධම්මං දේසේමි රාගස්ස දෝසස්ස මෝහස්ස. අනේකවිහිතානං පාපකානං අකුසලානං ධම්මානං විනයාය ධම්මං දේසේමි. අයං ඛෝ, බ්‍රාහ්මණ, පරියායෝ යේන මං පරියායේන සම්මා වදමානෝ වදේය්‍ය—  ‘වේනයිකෝ සමණෝ ගෝතමෝ’ති, නෝ ච ඛෝ යං ත්වං සන්ධාය වදේසී”ති.
</Paragraph>

</Division>
<Division number="9" book="para">

<Paragraph number="11" book="para">
“තපස්සී භවං ගෝතමෝ”ති? “අත්ථි ඛ්වේස, බ්‍රාහ්මණ, පරියායෝ යේන මං පරියායේන සම්මා වදමානෝ වදේය්‍ය—  ‘තපස්සී සමණෝ ගෝතමෝ’ති. තපනීයාහං, බ්‍රාහ්මණ, පාපකේ අකුසලේ ධම්මේ වදාමි, කායදුච්චරිතං වචීදුච්චරිතං මනෝදුච්චරිතං. යස්ස ඛෝ, බ්‍රාහ්මණ, තපනීයා පාපකා අකුසලා ධම්මා පහීනා උච්ඡින්නමූලා තාලාවත්ථුකතා අනභාවංකතා ආයතිං අනුප්පාදධම්මා තමහං තපස්සීති වදාමි. තථාගතස්ස ඛෝ, බ්‍රාහ්මණ, තපනීයා පාපකා අකුසලා ධම්මා පහීනා උච්ඡින්නමූලා තාලාවත්ථුකතා අනභාවංකතා ආයතිං අනුප්පාදධම්මා. අයං ඛෝ, බ්‍රාහ්මණ, පරියායෝ යේන මං පරියායේන සම්මා වදමානෝ වදේය්‍ය—  ‘තපස්සී සමණෝ ගෝතමෝ’ති, නෝ ච ඛෝ යං ත්වං සන්ධාය වදේසී”ති.
</Paragraph>

</Division>
<Division number="10" book="para">

<Paragraph number="12" book="para">
“අපගබ්භෝ භවං ගෝතමෝ”ති? “අත්ථි ඛ්වේස, බ්‍රාහ්මණ, පරියායෝ යේන මං පරියායේන සම්මා වදමානෝ වදේය්‍ය—  ‘අපගබ්භෝ සමණෝ ගෝතමෝ’ති. යස්ස ඛෝ, බ්‍රාහ්මණ, ආයතිං ගබ්භසේය්‍යා පුනබ්භවාභිනිබ්බත්ති පහීනා උච්ඡින්නමූලා තාලාවත්ථුකතා අනභාවංකතා ආයතිං අනුප්පාදධම්මා තමහං අපගබ්භෝති වදාමි. තථාගතස්ස ඛෝ, බ්‍රාහ්මණ, ආයතිං ගබ්භසේය්‍යා පුනබ්භවාභිනිබ්බත්ති පහීනා උච්ඡින්නමූලා තාලාවත්ථුකතා අනභාවංකතා ආයතිං අනුප්පාදධම්මා. අයං ඛෝ, බ්‍රාහ්මණ, පරියායෝ යේන මං පරියායේන සම්මා වදමානෝ වදේය්‍ය—  ‘අපගබ්භෝ සමණෝ ගෝතමෝ’ති, නෝ ච ඛෝ යං ත්වං සන්ධාය වදේසි.
</Paragraph>

</Division>
<Division number="11" book="para">

<Paragraph number="13" book="para">
සේය්‍යථාපි, බ්‍රාහ්මණ, කුක්කුටියා අණ්ඩානි අට්ඨ වා දස වා ද්වාදස වා. තානස්සු කුක්කුටියා සම්මා අධිසයිතානි සම්මා පරිසේදිතානි සම්මා පරිභාවිතානි. යෝ නු ඛෝ තේසං කුක්කුටච්ඡාපකානං පඨමතරං පාදනඛසිඛාය වා මුඛතුණ්ඩකේන වා අණ්ඩකෝසං පදාලේත්වා සෝත්ථිනා අභිනිබ්භිජ්ජේය්‍ය, කින්ති ස්වාස්ස වචනීයෝ—  ‘ජේට්ඨෝ වා කනිට්ඨෝ වා’”ති? “ජේට්ඨෝතිස්ස, භෝ ගෝතම, වචනීයෝ. සෝ හි නේසං ජේට්ඨෝ හෝතී”ති. “ඒවමේව ඛෝ අහං, බ්‍රාහ්මණ, අවිජ්ජාගතාය පජාය අණ්ඩභූතාය පරියෝනද්ධාය අවිජ්ජණ්ඩකෝසං පදාලේත්වා ඒකෝව ලෝකේ අනුත්තරං සම්මාසම්බෝධිං අභිසම්බුද්ධෝ. ස්වාහං, බ්‍රාහ්මණ, ජේට්ඨෝ සේට්ඨෝ ලෝකස්ස.
</Paragraph>

<Paragraph number="14" book="para">
ආරද්ධං ඛෝ පන මේ, බ්‍රාහ්මණ, වීරියං අහෝසි අසල්ලීනං, උපට්ඨිතා සති අසම්මුට්ඨා, පස්සද්ධෝ කායෝ අසාරද්ධෝ, සමාහිතං චිත්තං ඒකග්ගං. සෝ ඛෝ අහං, බ්‍රාහ්මණ, විවිච්චේව කාමේහි විවිච්ච අකුසලේහි ධම්මේහි සවිතක්කං සවිචාරං විවේකජං පීතිසුඛං පඨමං ඣානං උපසම්පජ්ජ විහාසිං. විතක්කවිචාරානං වූපසමා අජ්ඣත්තං සම්පසාදනං චේතසෝ ඒකෝදිභාවං අවිතක්කං අවිචාරං සමාධිජං පීතිසුඛං දුතියං ඣානං උපසම්පජ්ජ විහාසිං. පීතියා ච විරාගා උපේක්ඛකෝ ච විහාසිං සතෝ ච සම්පජානෝ, සුඛඤ්ච කායේන පටිසංවේදේසිං, යං තං අරියා ආචික්ඛන්ති—  ‘උපේක්ඛකෝ සතිමා සුඛවිහාරී’ති තතියං ඣානං උපසම්පජ්ජ විහාසිං. සුඛස්ස ච පහානා දුක්ඛස්ස ච පහානා පුබ්බේව සෝමනස්සදෝමනස්සානං අත්ථඞ්ගමා අදුක්ඛමසුඛං උපේක්ඛාසතිපාරිසුද්ධිං චතුත්ථං ඣානං උපසම්පජ්ජ විහාසිං.
</Paragraph>

</Division>
<Division number="12" book="para">

<Paragraph number="15" book="para">
සෝ ඒවං සමාහිතේ චිත්තේ පරිසුද්ධේ පරියෝදාතේ අනඞ්ගණේ විගතූපක්කිලේසේ මුදුභූතේ කම්මනියේ ඨිතේ ආනේඤ්ජප්පත්තේ පුබ්බේනිවාසානුස්සතිඤාණාය චිත්තං අභිනින්නාමේසිං. සෝ අනේකවිහිතං පුබ්බේනිවාසං අනුස්සරාමි, සේය්‍යථිදං—  ඒකම්පි ජාතිං ද්වේපි ජාතියෝ තිස්සෝපි ජාතියෝ චතස්සෝපි ජාතියෝ පඤ්චපි ජාතියෝ දසපි ජාතියෝ වීසම්පි ජාතියෝ තිංසම්පි ජාතියෝ චත්තාලීසම්පි ජාතියෝ පඤ්ඤාසම්පි ජාතියෝ ජාතිසතම්පි, ජාතිසහස්සම්පි ජාතිසතසහස්සම්පි, අනේකේපි සංවට්ටකප්පේ අනේකේපි විවට්ටකප්පේ අනේකේපි සංවට්ටවිවට්ටකප්පේ—  ‘අමුත්‍රාසිං ඒවංනාමෝ ඒවංගෝත්තෝ ඒවංවණ්ණෝ ඒවමාහාරෝ ඒවංසුඛදුක්ඛප්පටිසංවේදී ඒවමායුපරියන්තෝ; සෝ තතෝ චුතෝ අමුත්‍ර උදපාදිං; තත්‍රාපාසිං ඒවංනාමෝ ඒවංගෝත්තෝ ඒවංවණ්ණෝ ඒවමාහාරෝ ඒවංසුඛදුක්ඛප්පටිසංවේදී ඒවමායුපරියන්තෝ; සෝ තතෝ චුතෝ ඉධූපපන්නෝ’ති. ඉති සාකාරං සෞද්දේසං අනේකවිහිතං පුබ්බේනිවාසං අනුස්සරාමි. අයං ඛෝ මේ, බ්‍රාහ්මණ, රත්තියා පඨමේ යාමේ පඨමා විජ්ජා අධිගතා, අවිජ්ජා විහතා, විජ්ජා උප්පන්නා, තමෝ විහතෝ, ආලෝකෝ උප්පන්නෝ—  යථා තං අප්පමත්තස්ස ආතාපිනෝ පහිතත්තස්ස විහරතෝ. අයං ඛෝ මේ, බ්‍රාහ්මණ, පඨමාභිනිබ්භිදා අහෝසි කුක්කුටච්ඡාපකස්සේව අණ්ඩකෝසම්හා.
</Paragraph>

</Division>
<Division number="13" book="para">

<Paragraph number="16" book="para">
සෝ ඒවං සමාහිතේ චිත්තේ පරිසුද්ධේ පරියෝදාතේ අනඞ්ගණේ විගතූපක්කිලේසේ මුදුභූතේ කම්මනියේ ඨිතේ ආනේඤ්ජප්පත්තේ සත්තානං චුතූපපාතඤාණාය චිත්තං අභිනින්නාමේසිං. සෝ දිබ්බේන චක්ඛුනා විසුද්ධේන අතික්කන්තමානුසකේන සත්තේ පස්සාමි චවමානේ උපපජ්ජමානේ හීනේ පණීතේ සුවණ්ණේ දුබ්බණ්ණේ සුගතේ දුග්ගතේ, යථාකම්මූපගේ සත්තේ පජානාමි—  ‘ඉමේ වත භෝන්තෝ සත්තා කායදුච්චරිතේන සමන්නාගතා වචීදුච්චරිතේන සමන්නාගතා මනෝදුච්චරිතේන සමන්නාගතා අරියානං උපවාදකා මිච්ඡාදිට්ඨිකා මිච්ඡාදිට්ඨිකම්මසමාදානා; තේ කායස්ස භේදා පරං මරණා අපායං දුග්ගතිං විනිපාතං නිරයං උපපන්නා. ඉමේ වා පන භෝන්තෝ සත්තා කායසුචරිතේන සමන්නාගතා වචීසුචරිතේන සමන්නාගතා මනෝසුචරිතේන සමන්නාගතා අරියානං අනුපවාදකා සම්මාදිට්ඨිකා සම්මාදිට්ඨිකම්මසමාදානා; තේ කායස්ස භේදා පරං මරණා සුගතිං සග්ගං ලෝකං උපපන්නා’ති. ඉති දිබ්බේන චක්ඛුනා විසුද්ධේන අතික්කන්තමානුසකේන සත්තේ පස්සාමි චවමානේ උපපජ්ජමානේ හීනේ පණීතේ සුවණ්ණේ දුබ්බණ්ණේ සුගතේ දුග්ගතේ, යථාකම්මූපගේ සත්තේ පජානාමි. අයං ඛෝ මේ, බ්‍රාහ්මණ, රත්තියා මජ්ඣිමේ යාමේ දුතියා විජ්ජා අධිගතා, අවිජ්ජා විහතා, විජ්ජා උප්පන්නා, තමෝ විහතෝ, ආලෝකෝ උප්පන්නෝ—  යථා තං අප්පමත්තස්ස ආතාපිනෝ පහිතත්තස්ස විහරතෝ. අයං ඛෝ මේ, බ්‍රාහ්මණ, දුතියාභිනිබ්භිදා අහෝසි කුක්කුටච්ඡාපකස්සේව අණ්ඩකෝසම්හා.
</Paragraph>

</Division>
<Division number="14" book="para">

<Paragraph number="17" book="para">
සෝ ඒවං සමාහිතේ චිත්තේ පරිසුද්ධේ පරියෝදාතේ අනඞ්ගණේ විගතූපක්කිලේසේ මුදුභූතේ කම්මනියේ ඨිතේ ආනේඤ්ජප්පත්තේ ආසවානං ඛයඤාණාය චිත්තං අභිනින්නාමේසිං. සෝ ‘ඉදං දුක්ඛන්’ති යථාභූතං අබ්භඤ්ඤාසිං, ‘අයං දුක්ඛසමුදයෝ’ති යථාභූතං අබ්භඤ්ඤාසිං, ‘අයං දුක්ඛනිරෝධෝ’ති යථාභූතං අබ්භඤ්ඤාසිං, ‘අයං දුක්ඛනිරෝධගාමිනී පටිපදා’ති යථාභූතං අබ්භඤ්ඤාසිං; ‘ඉමේ ආසවා’ති යථාභූතං අබ්භඤ්ඤාසිං, ‘අයං ආසවසමුදයෝ’ති යථාභූතං අබ්භඤ්ඤාසිං, ‘අයං ආසවනිරෝධෝ’ති යථාභූතං අබ්භඤ්ඤාසිං, ‘අයං ආසවනිරෝධගාමිනී පටිපදා’ති යථාභූතං අබ්භඤ්ඤාසිං. තස්ස මේ ඒවං ජානතෝ ඒවං පස්සතෝ කාමාසවාපි චිත්තං විමුච්චිත්ථ භවාසවාපි චිත්තං විමුච්චිත්ථ අවිජ්ජාසවාපි චිත්තං විමුච්චිත්ථ. විමුත්තස්මිං විමුත්තමිති ඤාණං අහෝසි. ‘ඛීණා ජාති, වුසිතං බ්‍රහ්මචරියං, කතං කරණීයං, නාපරං ඉත්ථත්තායා’ති අබ්භඤ්ඤාසිං. අයං ඛෝ මේ, බ්‍රාහ්මණ, රත්තියා පච්ඡිමේ යාමේ තතියා විජ්ජා අධිගතා, අවිජ්ජා විහතා, විජ්ජා උප්පන්නා, තමෝ විහතෝ, ආලෝකෝ උප්පන්නෝ—  යථා තං අප්පමත්තස්ස ආතාපිනෝ පහිතත්තස්ස විහරතෝ. අයං ඛෝ මේ, බ්‍රාහ්මණ, තතියාභිනිබ්භිදා අහෝසි—  කුක්කුටච්ඡාපකස්සේව අණ්ඩකෝසම්හා”ති.
</Paragraph>

</Division>
<Division number="15" book="para">

<Paragraph number="18" book="para">
ඒවං වුත්තේ, වේරඤ්ජෝ බ්‍රාහ්මණෝ භගවන්තං ඒතදවෝච—  “ජේට්ඨෝ භවං ගෝතමෝ, සේට්ඨෝ භවං ගෝතමෝ. අභික්කන්තං, භෝ ගෝතම, අභික්කන්තං, භෝ ගෝතම. සේය්‍යථාපි, භෝ ගෝතම, නික්කුජ්ජිතං වා උක්කුජ්ජේය්‍ය, පටිච්ඡන්නං වා විවරේය්‍ය, මූළ්හස්ස වා මග්ගං ආචික්ඛේය්‍ය, අන්ධකාරේ වා තේලපජ්ජෝතං ධාරේය්‍ය—  ‘චක්ඛුමන්තෝ රූපානි දක්ඛන්තී’ති; ඒවමේවං භෝතා ගෝතමේන අනේකපරියායේන ධම්මෝ පකාසිතෝ. ඒසාහං භවන්තං ගෝතමං සරණං ගච්ඡාමි ධම්මඤ්ච භික්ඛුසංඝඤ්ච. උපාසකං මං භවං ගෝතමෝ ධාරේතු අජ්ජතග්ගේ පාණුපේතං සරණං ගතං. අධිවාසේතු ච මේ භවං ගෝතමෝ වේරඤ්ජායං වස්සාවාසං සද්ධිං භික්ඛුසංඝේනා”ති. අධිවාසේසි භගවා තුණ්හීභාවේන. අථ ඛෝ වේරඤ්ජෝ බ්‍රාහ්මණෝ භගවතෝ අධිවාසනං විදිත්වා උට්ඨායාසනා භගවන්තං අභිවාදේත්වා පදක්ඛිණං කත්වා පක්කාමි.
</Paragraph>

</Division>
<Division number="16" book="para">

<Paragraph number="19" book="para">
තේන ඛෝ පන සමයේන වේරඤ්ජා දුබ්භික්ඛා හෝති ද්වීහිතිකා සේතට්ඨිකා සලාකාවුත්තා න සුකරා උඤ්ඡේන පග්ගහේන යාපේතුං. තේන ඛෝ පන සමයේන උත්තරාපථකා අස්සවාණිජා පඤ්චමත්තේහි අස්සසතේහි වේරඤ්ජං වස්සාවාසං උපගතා හෝන්ති. තේහි අස්සමණ්ඩලිකාසු භික්ඛූනං පත්ථපත්ථපුලකං පඤ්ඤත්තං හෝති. භික්ඛූ පුබ්බණ්හසමයං නිවාසේත්වා පත්තචීවරමාදාය වේරඤ්ජං පිණ්ඩාය පවිසිත්වා පිණ්ඩං අලභමානා අස්සමණ්ඩලිකාසු පිණ්ඩාය චරිත්වා පත්ථපත්ථපුලකං ආරාමං ආහරිත්වා උදුක්ඛලේ කෝට්ටේත්වා කෝට්ටේත්වා පරිභුඤ්ජන්ති. ආයස්මා පනානන්දෝ පත්ථපුලකං සිලායං පිසිත්වා භගවතෝ උපනාමේති. තං භගවා පරිභුඤ්ජති.
</Paragraph>

<Paragraph number="20" book="para">
අස්සෝසි ඛෝ භගවා උදුක්ඛලසද්දං. ජානන්තාපි තථාගතා පුච්ඡන්ති, ජානන්තාපි න පුච්ඡන්ති; කාලං විදිත්වා පුච්ඡන්ති, කාලං විදිත්වා න පුච්ඡන්ති; අත්ථසංහිතං තථාගතා පුච්ඡන්ති, නෝ අනත්ථසංහිතං. අනත්ථසංහිතේ සේතුඝාතෝ තථාගතානං. ද්වීහි ආකාරේහි බුද්ධා භගවන්තෝ භික්ඛූ පටිපුච්ඡන්ති—  ධම්මං වා දේසේස්සාම, සාවකානං වා සික්ඛාපදං පඤ්ඤපේස්සාමාති.
</Paragraph>

<Paragraph number="21" book="para">
අථ ඛෝ භගවා ආයස්මන්තං ආනන්දං ආමන්තේසි—  “කිං නු ඛෝ සෝ, ආනන්ද, උදුක්ඛලසද්දෝ”ති? අථ ඛෝ ආයස්මා ආනන්දෝ භගවතෝ ඒතමත්ථං ආරෝචේසි. “සාධු සාධු, ආනන්ද. තුම්හේහි, ආනන්ද, සප්පුරිසේහි විජිතං. පච්ඡිමා ජනතා සාලිමංසෝදනං අතිමඤ්ඤිස්සතී”ති.
</Paragraph>

</Division>
<Division number="17" book="para">

<Paragraph number="22" book="para">
අථ ඛෝ ආයස්මා මහාමෝග්ගල්ලානෝ යේන භගවා තේනුපසඞ්කමි; උපසඞ්කමිත්වා භගවන්තං අභිවාදේත්වා ඒකමන්තං නිසීදි. ඒකමන්තං නිසින්නෝ ඛෝ ආයස්මා මහාමෝග්ගල්ලානෝ භගවන්තං ඒතදවෝච—  “ඒතරහි, භන්තේ, වේරඤ්ජා දුබ්භික්ඛා ද්වීහිතිකා සේතට්ඨිකා සලාකාවුත්තා. න සුකරා උඤ්ඡේන පග්ගහේන යාපේතුං. ඉමිස්සා, භන්තේ, මහාපථවියා හේට්ඨිමතලං සම්පන්නං—  සේය්‍යථාපි ඛුද්දමධුං අනීලකං; ඒවමස්සාදං. සාධාහං, භන්තේ, පථවිං පරිවත්තේය්‍යං. භික්ඛූ පප්පටකෝජං පරිභුඤ්ජිස්සන්තී”ති. “යේ පන තේ, මෝග්ගල්ලාන, පථවිනිස්සිතා පාණා තේ කථං කරිස්සසී”ති? “ඒකාහං, භන්තේ, පාණිං අභිනිම්මිනිස්සාමි—  සේය්‍යථාපි මහාපථවී. යේ පථවිනිස්සිතා පාණා තේ තත්ථ සඞ්කාමේස්සාමි. ඒකේන හත්ථේන පථවිං පරිවත්තේස්සාමී”ති. “අලං, මෝග්ගල්ලාන, මා තේ රුච්චි පථවිං පරිවත්තේතුං. විපල්ලාසම්පි සත්තා පටිලභේය්‍යුන්”ති. “සාධු, භන්තේ, සබ්බෝ භික්ඛුසංඝෝ උත්තරකුරුං පිණ්ඩාය ගච්ඡේය්‍යා”ති. “අලං, මෝග්ගල්ලාන, මා තේ රුච්චි සබ්බස්ස භික්ඛුසංඝස්ස උත්තරකුරුං පිණ්ඩාය ගමනන්”ති.
</Paragraph>

</Division>
<Division number="18" book="para">

<Paragraph number="23" book="para">
අථ ඛෝ ආයස්මතෝ සාරිපුත්තස්ස රහෝගතස්ස පටිසල්ලීනස්ස ඒවං චේතසෝ පරිවිතක්කෝ උදපාදි—  “කතමේසානං ඛෝ බුද්ධානං භගවන්තානං බ්‍රහ්මචරියං න චිරට්ඨිතිකං අහෝසි; කතමේසානං බුද්ධානං භගවන්තානං බ්‍රහ්මචරියං චිරට්ඨිතිකං අහෝසී”ති?
</Paragraph>

<Paragraph number="24" book="para">
අථ ඛෝ ආයස්මා සාරිපුත්තෝ සායන්හසමයං පටිසල්ලානා වුට්ඨිතෝ යේන භගවා තේනුපසඞ්කමි; උපසඞ්කමිත්වා භගවන්තං අභිවාදේත්වා ඒකමන්තං නිසීදි. ඒකමන්තං නිසින්නෝ ඛෝ ආයස්මා සාරිපුත්තෝ භගවන්තං ඒතදවෝච—  “ඉධ මය්හං, භන්තේ, රහෝගතස්ස පටිසල්ලීනස්ස ඒවං චේතසෝ පරිවිතක්කෝ උදපාදි—  ‘කතමේසානං ඛෝ බුද්ධානං භගවන්තානං බ්‍රහ්මචරියං න චිරට්ඨිතිකං අහෝසි, කතමේසානං බුද්ධානං භගවන්තානං බ්‍රහ්මචරියං චිරට්ඨිතිකං අහෝසී’ති. කතමේසානං නු ඛෝ, භන්තේ, බුද්ධානං භගවන්තානං බ්‍රහ්මචරියං න චිරට්ඨිතිකං අහෝසි, කතමේසානං බුද්ධානං භගවන්තානං බ්‍රහ්මචරියං චිරට්ඨිතිකං අහෝසී”ති?
</Paragraph>

<Paragraph number="25" book="para">
“භගවතෝ ච, සාරිපුත්ත, විපස්සිස්ස භගවතෝ ච සිඛිස්ස භගවතෝ ච වේස්සභුස්ස බ්‍රහ්මචරියං න චිරට්ඨිතිකං අහෝසි. භගවතෝ ච, සාරිපුත්ත, කකුසන්ධස්ස භගවතෝ ච කෝණාගමනස්ස භගවතෝ ච කස්සපස්ස බ්‍රහ්මචරියං චිරට්ඨිතිකං අහෝසී”ති.
</Paragraph>

</Division>
<Division number="19" book="para">

<Paragraph number="26" book="para">
“කෝ නු ඛෝ, භන්තේ, හේතු කෝ පච්චයෝ, යේන භගවතෝ ච විපස්සිස්ස භගවතෝ ච සිඛිස්ස භගවතෝ ච වේස්සභුස්ස බ්‍රහ්මචරියං න චිරට්ඨිතිකං අහෝසී”ති? “භගවා ච, සාරිපුත්ත, විපස්සී භගවා ච සිඛී භගවා ච වේස්සභූ කිලාසුනෝ අහේසුං සාවකානං විත්ථාරේන ධම්මං දේසේතුං. අප්පකඤ්ච නේසං අහෝසි සුත්තං ගේය්‍යං වේය්‍යාකරණං ගාථා උදානං ඉතිවුත්තකං ජාතකං අබ්භුතධම්මං වේදල්ලං. අපඤ්ඤත්තං සාවකානං සික්ඛාපදං. අනුද්දිට්ඨං පාතිමෝක්ඛං. තේසං බුද්ධානං භගවන්තානං අන්තරධානේන බුද්ධානුබුද්ධානං සාවකානං අන්තරධානේන යේ තේ පච්ඡිමා සාවකා නානානාමා නානාගෝත්තා නානාජච්චා නානාකුලා පබ්බජිතා තේ තං බ්‍රහ්මචරියං ඛිප්පඤ්ඤේව අන්තරධාපේසුං. සේය්‍යථාපි, සාරිපුත්ත, නානාපුප්ඵානි ඵලකේ නික්ඛිත්තානි සුත්තේන අසඞ්ගහිතානි තානි වාතෝ විකිරති විධමති විද්ධංසේති. තං කිස්ස හේතු? යථා තං සුත්තේන අසඞ්ගහිතත්තා. ඒවමේව ඛෝ, සාරිපුත්ත, තේසං බුද්ධානං භගවන්තානං අන්තරධානේන බුද්ධානුබුද්ධානං සාවකානං අන්තරධානේන යේ තේ පච්ඡිමා සාවකා නානානාමා නානාගෝත්තා නානාජච්චා නානාකුලා පබ්බජිතා තේ තං බ්‍රහ්මචරියං ඛිප්පඤ්ඤේව අන්තරධාපේසුං.
</Paragraph>

<Paragraph number="27" book="para">
අකිලාසුනෝ ච තේ භගවන්තෝ අහේසුං සාවකේ චේතසා චේතෝ පරිච්ච ඕවදිතුං. භූතපුබ්බං, සාරිපුත්ත, වේස්සභූ භගවා අරහං සම්මාසම්බුද්ධෝ අඤ්ඤතරස්මිං භිංසනකේ වනසණ්ඩේ සහස්සං භික්ඛුසංඝං චේතසා චේතෝ පරිච්ච ඕවදති අනුසාසති—  ‘ඒවං විතක්කේථ, මා ඒවං විතක්කයිත්ථ; ඒවං මනසිකරෝථ, මා ඒවං මනසාකත්ථ; ඉදං පජහථ, ඉදං උපසම්පජ්ජ විහරථා’ති. අථ ඛෝ, සාරිපුත්ත, තස්ස භික්ඛුසහස්සස්ස වේස්සභුනා භගවතා අරහතා සම්මාසම්බුද්ධේන ඒවං ඕවදියමානානං ඒවං අනුසාසියමානානං අනුපාදාය ආසවේහි චිත්තානි විමුච්චිංසු. තත්‍ර සුදං, සාරිපුත්ත, භිංසනකස්ස වනසණ්ඩස්ස භිංසනකතස්මිං හෝති—  යෝ කෝචි අවීතරාගෝ තං වනසණ්ඩං පවිසති, යේභුය්‍යේන ලෝමානි හංසන්ති. අයං ඛෝ, සාරිපුත්ත, හේතු අයං පච්චයෝ යේන භගවතෝ ච විපස්සිස්ස භගවතෝ ච සිඛිස්ස භගවතෝ ච වේස්සභුස්ස බ්‍රහ්මචරියං න චිරට්ඨිතිකං අහෝසී”ති.
</Paragraph>

</Division>
<Division number="20" book="para">

<Paragraph number="28" book="para">
“කෝ පන, භන්තේ, හේතු කෝ පච්චයෝ යේන භගවතෝ ච කකුසන්ධස්ස භගවතෝ ච කෝණාගමනස්ස භගවතෝ ච කස්සපස්ස බ්‍රහ්මචරියං චිරට්ඨිතිකං අහෝසී”ති? “භගවා ච, සාරිපුත්ත, කකුසන්ධෝ භගවා ච කෝණාගමනෝ භගවා ච කස්සපෝ අකිලාසුනෝ අහේසුං සාවකානං විත්ථාරේන ධම්මං දේසේතුං. බහුඤ්ච නේසං අහෝසි සුත්තං ගේය්‍යං වේය්‍යාකරණං ගාථා උදානං ඉතිවුත්තකං ජාතකං අබ්භුතධම්මං වේදල්ලං, පඤ්ඤත්තං සාවකානං සික්ඛාපදං, උද්දිට්ඨං පාතිමෝක්ඛං. තේසං බුද්ධානං භගවන්තානං අන්තරධානේන බුද්ධානුබුද්ධානං සාවකානං අන්තරධානේන යේ තේ පච්ඡිමා සාවකා නානානාමා නානාගෝත්තා නානාජච්චා නානාකුලා පබ්බජිතා තේ තං බ්‍රහ්මචරියං චිරං දීඝමද්ධානං ඨපේසුං. සේය්‍යථාපි, සාරිපුත්ත, නානාපුප්ඵානි ඵලකේ නික්ඛිත්තානි සුත්තේන සුසඞ්ගහිතානි, තානි වාතෝ න විකිරති න විධමති න විද්ධංසේති. තං කිස්ස හේතු? යථා තං සුත්තේන සුසඞ්ගහිතත්තා. ඒවමේව ඛෝ, සාරිපුත්ත, තේසං බුද්ධානං භගවන්තානං අන්තරධානේන බුද්ධානුබුද්ධානං සාවකානං අන්තරධානේන යේ තේ පච්ඡිමා සාවකා නානානාමා නානාගෝත්තා නානාජච්චා නානාකුලා පබ්බජිතා තේ තං බ්‍රහ්මචරියං චිරං දීඝමද්ධානං ඨපේසුං. අයං ඛෝ, සාරිපුත්ත, හේතු අයං පච්චයෝ යේන භගවතෝ ච කකුසන්ධස්ස භගවතෝ ච කෝණාගමනස්ස භගවතෝ ච කස්සපස්ස බ්‍රහ්මචරියං චිරට්ඨිතිකං අහෝසී”ති.
</Paragraph>

</Division>
<Division number="21" book="para">

<Paragraph number="29" book="para">
අථ ඛෝ ආයස්මා සාරිපුත්තෝ උට්ඨායාසනා ඒකංසං උත්තරාසඞ්ගං කරිත්වා යේන භගවා තේනඤ්ජලිං පණාමේත්වා භගවන්තං ඒතදවෝච—  “ඒතස්ස, භගවා, කාලෝ. ඒතස්ස, සුගත, කාලෝ. යං භගවා සාවකානං සික්ඛාපදං පඤ්ඤපේය්‍ය, උද්දිසේය්‍ය පාතිමෝක්ඛං, යථයිදං බ්‍රහ්මචරියං අද්ධනියං අස්ස චිරට්ඨිතිකන්”ති. “ආගමේහි ත්වං, සාරිපුත්ත. ආගමේහි ත්වං, සාරිපුත්ත. තථාගතෝව තත්ථ කාලං ජානිස්සති. න තාව, සාරිපුත්ත, සත්ථා සාවකානං සික්ඛාපදං පඤ්ඤපේති උද්දිසති පාතිමෝක්ඛං යාව න ඉධේකච්චේ ආසවට්ඨානීයා ධම්මා සංඝේ පාතුභවන්ති. යතෝ ච ඛෝ, සාරිපුත්ත, ඉධේකච්චේ ආසවට්ඨානීයා ධම්මා සංඝේ පාතුභවන්ති, අථ සත්ථා සාවකානං සික්ඛාපදං පඤ්ඤපේති උද්දිසති පාතිමෝක්ඛං තේසංයේව ආසවට්ඨානීයානං ධම්මානං පටිඝාතාය.
</Paragraph>

<Paragraph number="30" book="para">
න තාව, සාරිපුත්ත, ඉධේකච්චේ ආසවට්ඨානීයා ධම්මා සංඝේ පාතුභවන්ති යාව න සංඝෝ රත්තඤ්ඤුමහත්තං පත්තෝ හෝති. යතෝ ච ඛෝ, සාරිපුත්ත, සංඝෝ රත්තඤ්ඤුමහත්තං පත්තෝ හෝති අථ ඉධේකච්චේ ආසවට්ඨානීයා ධම්මා සංඝේ පාතුභවන්ති, අථ සත්ථා සාවකානං සික්ඛාපදං පඤ්ඤපේති උද්දිසති පාතිමෝක්ඛං තේසංයේව ආසවට්ඨානීයානං ධම්මානං පටිඝාතාය.
</Paragraph>

<Paragraph number="31" book="para">
න තාව, සාරිපුත්ත, ඉධේකච්චේ ආසවට්ඨානීයා ධම්මා සංඝේ පාතුභවන්ති, යාව න සංඝෝ වේපුල්ලමහත්තං පත්තෝ හෝති. යතෝ ච ඛෝ, සාරිපුත්ත, සංඝෝ වේපුල්ලමහත්තං පත්තෝ හෝති, අථ ඉධේකච්චේ ආසවට්ඨානීයා ධම්මා සංඝේ පාතුභවන්ති, අථ සත්ථා සාවකානං සික්ඛාපදං පඤ්ඤපේති උද්දිසති පාතිමෝක්ඛං තේසංයේව ආසවට්ඨානීයානං ධම්මානං පටිඝාතාය.
</Paragraph>

<Paragraph number="32" book="para">
න තාව, සාරිපුත්ත, ඉධේකච්චේ ආසවට්ඨානීයා ධම්මා සංඝේ පාතුභවන්ති, යාව න සංඝෝ ලාභග්ගමහත්තං පත්තෝ හෝති. යතෝ ච ඛෝ, සාරිපුත්ත, සංඝෝ ලාභග්ගමහත්තං පත්තෝ හෝති, අථ ඉධේකච්චේ ආසවට්ඨානීයා ධම්මා සංඝේ පාතුභවන්ති, අථ සත්ථා සාවකානං සික්ඛාපදං පඤ්ඤපේති උද්දිසති පාතිමෝක්ඛං තේසංයේව ආසවට්ඨානීයානං ධම්මානං පටිඝාතාය.
</Paragraph>

<Paragraph number="33" book="para">
න තාව, සාරිපුත්ත, ඉධේකච්චේ ආසවට්ඨානීයා ධම්මා සංඝේ පාතුභවන්ති, යාව න සංඝෝ බාහුසච්චමහත්තං පත්තෝ හෝති. යතෝ ච ඛෝ, සාරිපුත්ත, සංඝෝ බාහුසච්චමහත්තං පත්තෝ හෝති, අථ ඉධේකච්චේ ආසවට්ඨානීයා ධම්මා සංඝේ පාතුභවන්ති, අථ සත්ථා සාවකානං සික්ඛාපදං පඤ්ඤපේති උද්දිසති පාතිමෝක්ඛං තේසංයේව ආසවට්ඨානීයානං ධම්මානං පටිඝාතාය.
</Paragraph>

<Paragraph number="34" book="para">
නිරබ්බුදෝ හි, සාරිපුත්ත, භික්ඛුසංඝෝ නිරාදීනවෝ අපගතකාළකෝ සුද්ධෝ සාරේ පතිට්ඨිතෝ. ඉමේසඤ්හි, සාරිපුත්ත, පඤ්චන්නං භික්ඛුසතානං යෝ පච්ඡිමකෝ භික්ඛු සෝ සෝතාපන්නෝ අවිනිපාතධම්මෝ නියතෝ සම්බෝධිපරායණෝ”ති.
</Paragraph>

</Division>
<Division number="22" book="para">

<Paragraph number="35" book="para">
අථ ඛෝ භගවා ආයස්මන්තං ආනන්දං ආමන්තේසි—  “ආචිණ්ණං ඛෝ පනේතං, ආනන්ද, තථාගතානං යේහි නිමන්තිතා වස්සං වසන්ති, න තේ අනපලෝකේත්වා ජනපදචාරිකං පක්කමන්ති. ආයාමානන්ද, වේරඤ්ජං බ්‍රාහ්මණං අපලෝකේස්සාමා”ති. “ඒවං, භන්තේ”ති ඛෝ ආයස්මා ආනන්දෝ භගවතෝ පච්චස්සෝසි.
</Paragraph>

<Paragraph number="36" book="para">
අථ ඛෝ භගවා නිවාසේත්වා පත්තචීවරමාදාය ආයස්මතා ආනන්දේන පච්ඡාසමණේන යේන වේරඤ්ජස්ස බ්‍රාහ්මණස්ස නිවේසනං තේනුපසඞ්කමි; උපසඞ්කමිත්වා පඤ්ඤත්තේ ආසනේ නිසීදි. අථ ඛෝ වේරඤ්ජෝ බ්‍රාහ්මණෝ යේන භගවා තේනුපසඞ්කමි; උපසඞ්කමිත්වා භගවන්තං අභිවාදේත්වා ඒකමන්තං නිසීදි. ඒකමන්තං නිසින්නං ඛෝ වේරඤ්ජං බ්‍රාහ්මණං භගවා ඒතදවෝච—  “නිමන්තිතම්හ තයා, බ්‍රාහ්මණ, වස්සංවුට්ඨා, අපලෝකේම තං, ඉච්ඡාම මයං ජනපදචාරිකං පක්කමිතුන්”ති. “සච්චං, භෝ ගෝතම, නිමන්තිතත්ථ මයා වස්සංවුට්ඨා; අපි ච යෝ දේය්‍යධම්මෝ සෝ න දින්නෝ. තඤ්ච ඛෝ නෝ අසන්තං, නෝපි අදාතුකම්‍යතා, තං කුතේත්ථ ලබ්භා බහුකිච්චා ඝරාවාසා බහුකරණීයා. අධිවාසේතු මේ භවං ගෝතමෝ ස්වාතනාය භත්තං සද්ධිං භික්ඛුසංඝේනා”ති. අධිවාසේසි භගවා තුණ්හීභාවේන. අථ ඛෝ භගවා වේරඤ්ජං බ්‍රාහ්මණං ධම්මියා කථාය සන්දස්සේත්වා සමාදපේත්වා සමුත්තේජේත්වා සම්පහංසේත්වා උට්ඨායාසනා පක්කාමි.
</Paragraph>

<Paragraph number="37" book="para">
අථ ඛෝ වේරඤ්ජෝ බ්‍රාහ්මණෝ තස්සා රත්තියා අච්චයේන සකේ නිවේසනේ පණීතං ඛාදනීයං භෝජනීයං පටියාදාපේත්වා භගවතෝ කාලං ආරෝචාපේසි—  “කාලෝ, භෝ ගෝතම, නිට්ඨිතං භත්තන්”ති.
</Paragraph>

</Division>
<Division number="23" book="para">

<Paragraph number="38" book="para">
අථ ඛෝ භගවා පුබ්බණ්හසමයං නිවාසේත්වා පත්තචීවරමාදාය යේන වේරඤ්ජස්ස බ්‍රාහ්මණස්ස නිවේසනං තේනුපසඞ්කමි; උපසඞ්කමිත්වා පඤ්ඤත්තේ ආසනේ නිසීදි සද්ධිං භික්ඛුසංඝේන. අථ ඛෝ වේරඤ්ජෝ බ්‍රාහ්මණෝ බුද්ධප්පමුඛං භික්ඛුසංඝං පණීතේන ඛාදනීයේන භෝජනීයේන සහත්ථා සන්තප්පේත්වා සම්පවාරේත්වා භගවන්තං භුත්තාවිං ඕනීතපත්තපාණිං තිචීවරේන අච්ඡාදේසි, ඒකමේකඤ්ච භික්ඛුං ඒකමේකේන දුස්සයුගේන අච්ඡාදේසි. අථ ඛෝ භගවා වේරඤ්ජං බ්‍රාහ්මණං ධම්මියා කථාය සන්දස්සේත්වා සමාදපේත්වා සමුත්තේජේත්වා සම්පහංසේත්වා උට්ඨායාසනා පක්කාමි.
</Paragraph>

<Paragraph number="39" book="para">
අථ ඛෝ භගවා වේරඤ්ජායං යථාභිරන්තං විහරිත්වා අනුපගම්ම සෝරේය්‍යං සඞ්කස්සං කණ්ණකුජ්ජං යේන පයාගපතිට්ඨානං තේනුපසඞ්කමි; උපසඞ්කමිත්වා පයාගපතිට්ඨානේ ගඞ්ගං නදිං උත්තරිත්වා යේන බාරාණසී තදවසරි. අථ ඛෝ භගවා බාරාණසියං යථාභිරන්තං විහරිත්වා යේන වේසාලී තේන චාරිකං පක්කාමි. අනුපුබ්බේන චාරිකං චරමානෝ යේන වේසාලී තදවසරි. තත්‍ර සුදං භගවා වේසාලියං විහරති මහාවනේ කූටාගාරසාලායන්ති.

</Paragraph>
</Division>

<Paragraph number="40" type="center" book="para">
වේරඤ්ජභාණවාරෝ නිට්ඨිතෝ.
</Paragraph>