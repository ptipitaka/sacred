---
title: "1.1.3.2 විනීතවත්ථු"
tableOfContents: false
sidebar:
  order: 2
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="180" book="para">

<Paragraph number="457" book="para">
තේන ඛෝ පන සමයේන අඤ්ඤතරෝ භික්ඛු ගිලානෝ හෝති. තස්ස භික්ඛූ කාරුඤ්ඤේන මරණවණ්ණං සංවණ්ණේසුං. සෝ භික්ඛු කාලමකාසි. තේසං කුක්කුච්චං අහෝසි “භගවතා සික්ඛාපදං පඤ්ඤත්තං, කච්චි නු ඛෝ මයං පාරාජිකං ආපත්තිං ආපන්නා”ති? භගවතෝ ඒතමත්ථං ආරෝචේසුං. “ආපත්තිං තුම්හේ, භික්ඛවේ, ආපන්නා පාරාජිකන්”ති. (1)
</Paragraph>

<Paragraph number="458" book="para">
තේන ඛෝ පන සමයේන අඤ්ඤතරෝ පිණ්ඩචාරිකෝ භික්ඛු පීඨකේ පිලෝතිකාය පටිච්ඡන්නං දාරකං නිසීදන්තෝ ඕත්ථරිත්වා මාරේසි. තස්ස කුක්කුච්චං අහෝසි “භගවතා සික්ඛාපදං පඤ්ඤත්තං, කච්චි නු ඛෝ අහං පාරාජිකං ආපත්තිං ආපන්නෝ”ති? භගවතෝ ඒතමත්ථං ආරෝචේසි. “අනාපත්ති, භික්ඛු, පාරාජිකස්ස. න ච, භික්ඛවේ, අප්පටිවේක්ඛිත්වා ආසනේ නිසීදිතබ්බං; යෝ නිසීදේය්‍ය, ආපත්ති දුක්කටස්සා”ති. (2)
</Paragraph>

<Paragraph number="459" book="para">
තේන ඛෝ පන සමයේන අඤ්ඤතරෝ භික්ඛු භත්තග්ගේ අන්තරඝරේ ආසනං පඤ්ඤපේන්තෝ මුසලේ උස්සිතේ ඒකං මුසලං අග්ගහේසි. දුතියෝ මුසලෝ පරිපතිත්වා අඤ්ඤතරස්ස දාරකස්ස මත්ථකේ අවත්ථාසි. සෝ කාලමකාසි. තස්ස කුක්කුච්චං අහෝසි …පේ…  “කිංචිත්තෝ ත්වං, භික්ඛූ”ති? “අසඤ්චිච්ච අහං, භගවා”ති. “අනාපත්ති, භික්ඛු, අසඤ්චිච්චා”ති. (3)
</Paragraph>

<Paragraph number="460" book="para">
තේන ඛෝ පන සමයේන අඤ්ඤතරෝ භික්ඛු භත්තග්ගේ අන්තරඝරේ ආසනං පඤ්ඤපේන්තෝ උදුක්ඛලභණ්ඩිකං අක්කමිත්වා පවට්ටේසි. අඤ්ඤතරං දාරකං ඕත්ථරිත්වා මාරේසි. තස්ස කුක්කුච්චං අහෝසි …පේ…  “අනාපත්ති, භික්ඛු, අසඤ්චිච්චා”ති. (4)
</Paragraph>

<Paragraph number="461" book="para">
තේන ඛෝ පන සමයේන පිතාපුත්තා භික්ඛූසු පබ්බජිතා හෝන්ති. කාලේ ආරෝචිතේ පුත්තෝ පිතරං ඒතදවෝච—  “ගච්ඡ, භන්තේ, සංඝෝ තං පතිමානේතී”ති පිට්ඨියං ගහේත්වා පණාමේසි. සෝ පපතිත්වා කාලමකාසි. තස්ස කුක්කුච්චං අහෝසි …පේ…  “කිංචිත්තෝ ත්වං, භික්ඛූ”ති? “නාහං, භගවා, මරණාධිප්පායෝ”ති. “අනාපත්ති, භික්ඛු, නමරණාධිප්පායස්සා”ති. (5)
</Paragraph>

<Paragraph number="462" book="para">
තේන ඛෝ පන සමයේන පිතාපුත්තා භික්ඛූසු පබ්බජිතා හෝන්ති. කාලේ ආරෝචිතේ පුත්තෝ පිතරං ඒතදවෝච—  “ගච්ඡ, භන්තේ, සංඝෝ තං පතිමානේතී”ති මරණාධිප්පායෝ පිට්ඨියං ගහේත්වා පණාමේසි. සෝ පපතිත්වා කාලමකාසි. තස්ස කුක්කුච්චං අහෝසි …පේ…  “ආපත්තිං ත්වං, භික්ඛු, ආපන්නෝ පාරාජිකන්”ති. (6)
</Paragraph>

<Paragraph number="463" book="para">
තේන ඛෝ පන සමයේන පිතාපුත්තා භික්ඛූසු පබ්බජිතා හෝන්ති. කාලේ ආරෝචිතේ පුත්තෝ පිතරං ඒතදවෝච—  “ගච්ඡ, භන්තේ, සංඝෝ තං පතිමානේතී”ති මරණාධිප්පායෝ පිට්ඨියං ගහේත්වා පණාමේසි. සෝ පපතිත්වා න කාලමකාසි. තස්ස කුක්කුච්චං අහෝසි …පේ…  “අනාපත්ති, භික්ඛු, පාරාජිකස්ස; ආපත්ති ථුල්ලච්චයස්සා”ති. (7)
</Paragraph>

</Division>
<Division number="181" book="para">

<Paragraph number="464" book="para">
තේන ඛෝ පන සමයේන අඤ්ඤතරස්ස භික්ඛුනෝ භුඤ්ජන්තස්ස මංසං කණ්ඨේ විලග්ගං හෝති. අඤ්ඤතරෝ භික්ඛු තස්ස භික්ඛුනෝ ගීවායං පහාරං අදාසි. සලෝහිතං මංසං පති. සෝ භික්ඛු කාලමකාසි. තස්ස කුක්කුච්චං අහෝසි …පේ…  “අනාපත්ති, භික්ඛු, නමරණාධිප්පායස්සා”ති. (8)
</Paragraph>

<Paragraph number="465" book="para">
තේන ඛෝ පන සමයේන අඤ්ඤතරස්ස භික්ඛුනෝ භුඤ්ජන්තස්ස මංසං කණ්ඨේ විලග්ගං හෝති. අඤ්ඤතරෝ භික්ඛු මරණාධිප්පායෝ තස්ස භික්ඛුනෝ ගීවායං පහාරං අදාසි. සලෝහිතං මංසං පති. සෝ භික්ඛු කාලමකාසි. තස්ස කුක්කුච්චං අහෝසි …පේ…  “ආපත්තිං ත්වං, භික්ඛු, ආපන්නෝ පාරාජිකන්”ති. (9)
</Paragraph>

<Paragraph number="466" book="para">
තේන ඛෝ පන සමයේන අඤ්ඤතරස්ස භික්ඛුනෝ භුඤ්ජන්තස්ස මංසං කණ්ඨේ විලග්ගං හෝති. අඤ්ඤතරෝ භික්ඛු මරණාධිප්පායෝ තස්ස භික්ඛුනෝ ගීවායං පහාරං අදාසි. සලෝහිතං මංසං පති. සෝ භික්ඛු න කාලමකාසි. තස්ස කුක්කුච්චං අහෝසි …පේ…  “අනාපත්ති, භික්ඛු, පාරාජිකස්ස; ආපත්ති ථුල්ලච්චයස්සා”ති. (10)
</Paragraph>

<Paragraph number="467" book="para">
තේන ඛෝ පන සමයේන අඤ්ඤතරෝ පිණ්ඩචාරිකෝ භික්ඛු විසගතං පිණ්ඩපාතං ලභිත්වා පටික්කමනං හරිත්වා භික්ඛූනං අග්ගකාරිකං අදාසි. තේ භික්ඛූ කාලමකංසු. තස්ස කුක්කුච්චං අහෝසි …පේ…  “කිංචිත්තෝ ත්වං, භික්ඛූ”ති? “නාහං, භගවා, ජානාමී”ති. “අනාපත්ති, භික්ඛු, අජානන්තස්සා”ති. (11)
</Paragraph>

<Paragraph number="468" book="para">
තේන ඛෝ පන සමයේන අඤ්ඤතරෝ භික්ඛු වීමංසාධිප්පායෝ අඤ්ඤතරස්ස භික්ඛුනෝ විසං අදාසි. සෝ භික්ඛු කාලමකාසි. තස්ස කුක්කුච්චං අහෝසි …පේ…  “කිංචිත්තෝ ත්වං, භික්ඛූ”ති? “වීමංසාධිප්පායෝ අහං, භගවා”ති. “අනාපත්ති, භික්ඛු, පාරාජිකස්ස; ආපත්ති ථුල්ලච්චයස්සා”ති. (12)
</Paragraph>

</Division>
<Division number="182" book="para">

<Paragraph number="469" book="para">
තේන ඛෝ පන සමයේන ආළවකා භික්ඛූ විහාරවත්ථුං කරෝන්ති. අඤ්ඤතරෝ භික්ඛු හේට්ඨා හුත්වා සිලං උච්චාරේසි. උපරිමේන භික්ඛුනා දුග්ගහිතා සිලා හේට්ඨිමස්ස භික්ඛුනෝ මත්ථකේ අවත්ථාසි. සෝ භික්ඛු කාලමකාසි. තස්ස කුක්කුච්චං අහෝසි …පේ…  “අනාපත්ති, භික්ඛු, අසඤ්චිච්චා”ති. (13)
</Paragraph>

<Paragraph number="470" book="para">
තේන ඛෝ පන සමයේන ආළවකා භික්ඛූ විහාරවත්ථුං කරෝන්ති. අඤ්ඤතරෝ භික්ඛු හේට්ඨා හුත්වා සිලං උච්චාරේසි. උපරිමෝ භික්ඛු මරණාධිප්පායෝ හේට්ඨිමස්ස භික්ඛුනෝ මත්ථකේ සිලං මුඤ්චි. සෝ භික්ඛු කාලමකාසි …පේ…  සෝ භික්ඛු න කාලමකාසි. තස්ස කුක්කුච්චං අහෝසි …පේ…  “අනාපත්ති, භික්ඛු, පාරාජිකස්ස; ආපත්ති ථුල්ලච්චයස්සා”ති. (14–15)
</Paragraph>

<Paragraph number="471" book="para">
තේන ඛෝ පන සමයේන ආළවකා භික්ඛූ විහාරස්ස කුට්ටං උට්ඨාපේන්ති. අඤ්ඤතරෝ භික්ඛු හේට්ඨා හුත්වා ඉට්ඨකං උච්චාරේසි. උපරිමේන භික්ඛුනා දුග්ගහිතා ඉට්ඨකා හේට්ඨිමස්ස භික්ඛුනෝ මත්ථකේ අවත්ථාසි. සෝ භික්ඛු කාලමකාසි. තස්ස කුක්කුච්චං අහෝසි …පේ…  “අනාපත්ති, භික්ඛු, අසඤ්චිච්චා”ති. (16)
</Paragraph>

<Paragraph number="472" book="para">
තේන ඛෝ පන සමයේන ආළවකා භික්ඛූ විහාරස්ස කුට්ටං උට්ඨාපේන්ති. අඤ්ඤතරෝ භික්ඛු හේට්ඨා හුත්වා ඉට්ඨකං උච්චාරේසි. උපරිමෝ භික්ඛු මරණාධිප්පායෝ හේට්ඨිමස්ස භික්ඛුනෝ මත්ථකේ ඉට්ඨකං මුඤ්චි. සෝ භික්ඛු කාලමකාසි …පේ…  සෝ භික්ඛු න කාලමකාසි. තස්ස කුක්කුච්චං අහෝසි …පේ…  “අනාපත්ති, භික්ඛු, පාරාජිකස්ස; ආපත්ති ථුල්ලච්චයස්සා”ති. (17–18)
</Paragraph>

</Division>
<Division number="183" book="para">

<Paragraph number="473" book="para">
තේන ඛෝ පන සමයේන ආළවකා භික්ඛූ නවකම්මං කරෝන්ති. අඤ්ඤතරෝ භික්ඛු හේට්ඨා හුත්වා වාසිං උච්චාරේසි. උපරිමේන භික්ඛුනා දුග්ගහිතා වාසී හේට්ඨිමස්ස භික්ඛුනෝ මත්ථකේ අවත්ථාසි. සෝ භික්ඛු කාලමකාසි. තස්ස කුක්කුච්චං අහෝසි …පේ…  “අනාපත්ති, භික්ඛු, අසඤ්චිච්චා”ති. (19)
</Paragraph>

<Paragraph number="474" book="para">
තේන ඛෝ පන සමයේන ආළවකා භික්ඛූ නවකම්මං කරෝන්ති. අඤ්ඤතරෝ භික්ඛු හේට්ඨා හුත්වා වාසිං උච්චාරේසි. උපරිමෝ භික්ඛු මරණාධිප්පායෝ හේට්ඨිමස්ස භික්ඛුනෝ මත්ථකේ වාසිං මුඤ්චි. සෝ භික්ඛු කාලමකාසි …පේ…  සෝ භික්ඛු න කාලමකාසි. තස්ස කුක්කුච්චං අහෝසි …පේ…  “අනාපත්ති, භික්ඛු, පාරාජිකස්ස; ආපත්ති ථුල්ලච්චයස්සා”ති. (20–21)
</Paragraph>

<Paragraph number="475" book="para">
තේන ඛෝ පන සමයේන ආළවකා භික්ඛූ නවකම්මං කරෝන්ති. අඤ්ඤතරෝ භික්ඛු හේට්ඨා හුත්වා ගෝපානසිං උච්චාරේසි. උපරිමේන භික්ඛුනා දුග්ගහිතා ගෝපානසී හේට්ඨිමස්ස භික්ඛුනෝ මත්ථකේ අවත්ථාසි. සෝ භික්ඛු කාලමකාසි. තස්ස කුක්කුච්චං අහෝසි …පේ…  “අනාපත්ති, භික්ඛු, අසඤ්චිච්චා”ති. (22)
</Paragraph>

<Paragraph number="476" book="para">
තේන ඛෝ පන සමයේන ආළවකා භික්ඛූ නවකම්මං කරෝන්ති. අඤ්ඤතරෝ භික්ඛු හේට්ඨා හුත්වා ගෝපානසිං උච්චාරේසි. උපරිමෝ භික්ඛු මරණාධිප්පායෝ හේට්ඨිමස්ස භික්ඛුනෝ මත්ථකේ ගෝපානසිං මුඤ්චි. සෝ භික්ඛු කාලමකාසි …පේ…  සෝ භික්ඛු න කාලමකාසි. තස්ස කුක්කුච්චං අහෝසි …පේ…  “අනාපත්ති, භික්ඛු, පාරාජිකස්ස; ආපත්ති ථුල්ලච්චයස්සා”ති. (23–24)
</Paragraph>

<Paragraph number="477" book="para">
තේන ඛෝ පන සමයේන ආළවකා භික්ඛූ නවකම්මං කරෝන්තා අට්ටකං බන්ධන්ති. අඤ්ඤතරෝ භික්ඛු අඤ්ඤතරං භික්ඛුං ඒතදවෝච—  “ආවුසෝ, අත්‍රට්ඨිතෝ බන්ධාහී”ති. සෝ තත්‍රට්ඨිතෝ බන්ධන්තෝ පරිපතිත්වා කාලමකාසි. තස්ස කුක්කුච්චං අහෝසි …පේ…  “කිංචිත්තෝ ත්වං, භික්ඛූ”ති? “නාහං, භගවා, මරණාධිප්පායෝ”ති. “අනාපත්ති, භික්ඛු, නමරණාධිප්පායස්සා”ති. (25)
</Paragraph>

<Paragraph number="478" book="para">
තේන ඛෝ පන සමයේන ආළවකා භික්ඛූ නවකම්මං කරෝන්තා අට්ටකං බන්ධන්ති. අඤ්ඤතරෝ භික්ඛු මරණාධිප්පායෝ අඤ්ඤතරං භික්ඛුං ඒතදවෝච—  “ආවුසෝ, අත්‍රට්ඨිතෝ බන්ධාහී”ති. සෝ තත්‍රට්ඨිතෝ බන්ධන්තෝ පරිපතිත්වා කාලමකාසි …පේ…  පරිපතිත්වා න කාලමකාසි. තස්ස කුක්කුච්චං අහෝසි …පේ…  “අනාපත්ති, භික්ඛු, පාරාජිකස්ස; ආපත්ති ථුල්ලච්චයස්සා”ති. (26–27)
</Paragraph>

<Paragraph number="479" book="para">
තේන ඛෝ පන සමයේන අඤ්ඤතරෝ භික්ඛු විහාරං ඡාදේත්වා ඕතරති. අඤ්ඤතරෝ භික්ඛු තං භික්ඛුං ඒතදවෝච—  “ආවුසෝ, ඉතෝ ඕතරාහී”ති. සෝ තේන ඕතරන්තෝ පරිපතිත්වා කාලමකාසි. තස්ස කුක්කුච්චං අහෝසි …පේ…  “අනාපත්ති, භික්ඛු, නමරණාධිප්පායස්සා”ති. (28)
</Paragraph>

<Paragraph number="480" book="para">
තේන ඛෝ පන සමයේන අඤ්ඤතරෝ භික්ඛු විහාරං ඡාදේත්වා ඕතරති. අඤ්ඤතරෝ භික්ඛු මරණාධිප්පායෝ තං භික්ඛුං ඒතදවෝච—  “ආවුසෝ, ඉතෝ ඕතරාහී”ති. සෝ තේන ඕතරන්තෝ පරිපතිත්වා කාලමකාසි …පේ…  පරිපතිත්වා න කාලමකාසි. තස්ස කුක්කුච්චං අහෝසි …පේ…  “අනාපත්ති, භික්ඛු, පාරාජිකස්ස; ආපත්ති ථුල්ලච්චයස්සා”ති. (29–30)
</Paragraph>

<Paragraph number="481" book="para">
තේන ඛෝ පන සමයේන අඤ්ඤතරෝ භික්ඛු අනභිරතියා පීළිතෝ ගිජ්ඣකූටං පබ්බතං අභිරුහිත්වා පපාතේ පපතන්තෝ අඤ්ඤතරං විලීවකාරං ඕත්ථරිත්වා මාරේසි. තස්ස කුක්කුච්චං අහෝසි …පේ…  “අනාපත්ති, භික්ඛු, පාරාජිකස්ස. න ච, භික්ඛවේ, අත්තානං පාතේතබ්බං. යෝ පාතේය්‍ය, ආපත්ති දුක්කටස්සා”ති. (31)
</Paragraph>

<Paragraph number="482" book="para">
තේන ඛෝ පන සමයේන ඡබ්බග්ගියා භික්ඛූ ගිජ්ඣකූටං පබ්බතං අභිරුහිත්වා දවාය සිලං පවිජ්ඣිංසු. සා අඤ්ඤතරං ගෝපාලකං ඕත්ථරිත්වා මාරේසි. තේසං කුක්කුච්චං අහෝසි …පේ…  “අනාපත්ති, භික්ඛවේ, පාරාජිකස්ස. න ච, භික්ඛවේ, දවාය සිලා පවිජ්ඣිතබ්බා. යෝ පවිජ්ඣේය්‍ය, ආපත්ති දුක්කටස්සා”ති. (32)
</Paragraph>

</Division>
<Division number="184" book="para">

<Paragraph number="483" book="para">
තේන ඛෝ පන සමයේන අඤ්ඤතරෝ භික්ඛු ගිලානෝ හෝති. තං භික්ඛූ සේදේසුං. සෝ භික්ඛු කාලමකාසි. තේසං කුක්කුච්චං අහෝසි …පේ…  “අනාපත්ති, භික්ඛවේ, නමරණාධිප්පායස්සා”ති. (33)
</Paragraph>

<Paragraph number="484" book="para">
තේන ඛෝ පන සමයේන අඤ්ඤතරෝ භික්ඛු ගිලානෝ හෝති. තං භික්ඛූ මරණාධිප්පායා සේදේසුං. සෝ භික්ඛු කාලමකාසි. …පේ…  සෝ භික්ඛු න කාලමකාසි. තේසං කුක්කුච්චං අහෝසි …පේ…  “අනාපත්ති, භික්ඛවේ, පාරාජිකස්ස; ආපත්ති ථුල්ලච්චයස්සා”ති. (34–35)
</Paragraph>

<Paragraph number="485" book="para">
තේන ඛෝ පන සමයේන අඤ්ඤතරස්ස භික්ඛුනෝ සීසාභිතාපෝ හෝති. තස්ස භික්ඛූ නත්ථුං අදංසු. සෝ භික්ඛු කාලමකාසි. තේසං කුක්කුච්චං අහෝසි …පේ…  “අනාපත්ති, භික්ඛවේ, නමරණාධිප්පායස්සා”ති. (36)
</Paragraph>

<Paragraph number="486" book="para">
තේන ඛෝ පන සමයේන අඤ්ඤතරස්ස භික්ඛුනෝ සීසාභිතාපෝ හෝති. තස්ස භික්ඛූ මරණාධිප්පායා නත්ථුං අදංසු. සෝ භික්ඛු කාලමකාසි …පේ…  සෝ භික්ඛු න කාලමකාසි. තේසං කුක්කුච්චං අහෝසි …පේ…  “අනාපත්ති, භික්ඛවේ, පාරාජිකස්ස; ආපත්ති ථුල්ලච්චයස්සා”ති. (37–38)
</Paragraph>

<Paragraph number="487" book="para">
තේන ඛෝ පන සමයේන අඤ්ඤතරෝ භික්ඛු ගිලානෝ හෝති. තං භික්ඛූ සම්බාහේසුං. සෝ භික්ඛු කාලමකාසි. තේසං කුක්කුච්චං අහෝසි …පේ…  “අනාපත්ති, භික්ඛවේ, නමරණාධිප්පායස්සා”ති. (39)
</Paragraph>

<Paragraph number="488" book="para">
තේන ඛෝ පන සමයේන අඤ්ඤතරෝ භික්ඛු ගිලානෝ හෝති. තං භික්ඛූ මරණාධිප්පායා සම්බාහේසුං. සෝ භික්ඛු කාලමකාසි …පේ…  සෝ භික්ඛු න කාලමකාසි. තේසං කුක්කුච්චං අහෝසි …පේ…  “අනාපත්ති, භික්ඛවේ, පාරාජිකස්ස; ආපත්ති ථුල්ලච්චයස්සා”ති. (40–41)
</Paragraph>

<Paragraph number="489" book="para">
තේන ඛෝ පන සමයේන අඤ්ඤතරෝ භික්ඛු ගිලානෝ හෝති. තං භික්ඛූ න්හාපේසුං. සෝ භික්ඛු කාලමකාසි. තේසං කුක්කුච්චං අහෝසි …පේ…  “අනාපත්ති, භික්ඛවේ, නමරණාධිප්පායස්සා”ති. (42)
</Paragraph>

<Paragraph number="490" book="para">
තේන ඛෝ පන සමයේන අඤ්ඤතරෝ භික්ඛු ගිලානෝ හෝති. තං භික්ඛූ මරණාධිප්පායා න්හාපේසුං. සෝ භික්ඛු කාලමකාසි …පේ…  සෝ භික්ඛු න කාලමකාසි. තේසං කුක්කුච්චං අහෝසි …පේ…  “අනාපත්ති, භික්ඛවේ, පාරාජිකස්ස; ආපත්ති ථුල්ලච්චයස්සා”ති. (43–44)
</Paragraph>

<Paragraph number="491" book="para">
තේන ඛෝ පන සමයේන අඤ්ඤතරෝ භික්ඛු ගිලානෝ හෝති. තං භික්ඛූ තේලේන අබ්භඤ්ජිංසු. සෝ භික්ඛු කාලමකාසි. තේසං කුක්කුච්චං අහෝසි …පේ…  “අනාපත්ති, භික්ඛවේ, නමරණාධිප්පායස්සා”ති. (45)
</Paragraph>

<Paragraph number="492" book="para">
තේන ඛෝ පන සමයේන අඤ්ඤතරෝ භික්ඛු ගිලානෝ හෝති. තං භික්ඛූ මරණාධිප්පායා තේලේන අබ්භඤ්ජිංසු. සෝ භික්ඛු කාලමකාසි …පේ…  සෝ භික්ඛු න කාලමකාසි. තේසං කුක්කුච්චං අහෝසි …පේ…  “අනාපත්ති, භික්ඛවේ, පාරාජිකස්ස; ආපත්ති ථුල්ලච්චයස්සා”ති. (46–47)
</Paragraph>

</Division>
<Division number="185" book="para">

<Paragraph number="493" book="para">
තේන ඛෝ පන සමයේන අඤ්ඤතරෝ භික්ඛු ගිලානෝ හෝති. තං භික්ඛූ උට්ඨාපේසුං. සෝ භික්ඛු කාලමකාසි. තේසං කුක්කුච්චං අහෝසි …පේ…  “අනාපත්ති, භික්ඛවේ, නමරණාධිප්පායස්සා”ති. (48)
</Paragraph>

<Paragraph number="494" book="para">
තේන ඛෝ පන සමයේන අඤ්ඤතරෝ භික්ඛු ගිලානෝ හෝති. තං භික්ඛූ මරණාධිප්පායා උට්ඨාපේසුං. සෝ භික්ඛු කාලමකාසි …පේ…  සෝ භික්ඛු න කාලමකාසි. තේසං කුක්කුච්චං අහෝසි …පේ…  “අනාපත්ති, භික්ඛවේ, පාරාජිකස්ස; ආපත්ති ථුල්ලච්චයස්සා”ති. (49–50)
</Paragraph>

<Paragraph number="495" book="para">
තේන ඛෝ පන සමයේන අඤ්ඤතරෝ භික්ඛු ගිලානෝ හෝති. තං භික්ඛූ නිපාතේසුං. සෝ භික්ඛු කාලමකාසි. තේසං කුක්කුච්චං අහෝසි …පේ…  “අනාපත්ති, භික්ඛවේ, නමරණාධිප්පායස්සා”ති. (51)
</Paragraph>

<Paragraph number="496" book="para">
තේන ඛෝ පන සමයේන අඤ්ඤතරෝ භික්ඛු ගිලානෝ හෝති. තං භික්ඛූ මරණාධිප්පායා නිපාතේසුං. සෝ භික්ඛු කාලමකාසි …පේ…  සෝ භික්ඛු න කාලමකාසි. තේසං කුක්කුච්චං අහෝසි …පේ…  “අනාපත්ති, භික්ඛවේ, පාරාජිකස්ස; ආපත්ති ථුල්ලච්චයස්සා”ති. (52–53)
</Paragraph>

<Paragraph number="497" book="para">
තේන ඛෝ පන සමයේන අඤ්ඤතරෝ භික්ඛු ගිලානෝ හෝති. තස්ස භික්ඛූ අන්නං අදංසු. සෝ භික්ඛු කාලමකාසි. තේසං කුක්කුච්චං අහෝසි …පේ…  “අනාපත්ති, භික්ඛවේ, නමරණාධිප්පායස්සා”ති. (54)
</Paragraph>

<Paragraph number="498" book="para">
තේන ඛෝ පන සමයේන අඤ්ඤතරෝ භික්ඛු ගිලානෝ හෝති. තස්ස භික්ඛූ මරණාධිප්පායා අන්නං අදංසු. සෝ භික්ඛු කාලමකාසි …පේ…  සෝ භික්ඛු න කාලමකාසි. තේසං කුක්කුච්චං අහෝසි …පේ…  “අනාපත්ති, භික්ඛවේ, පාරාජිකස්ස; ආපත්ති ථුල්ලච්චයස්සා”ති. (55–56)
</Paragraph>

<Paragraph number="499" book="para">
තේන ඛෝ පන සමයේන අඤ්ඤතරෝ භික්ඛු ගිලානෝ හෝති. තස්ස භික්ඛු පානං අදංසු. සෝ භික්ඛු කාලමකාසි. තේසං කුක්කුච්චං අහෝසි …පේ…  “අනාපත්ති, භික්ඛවේ, නමරණාධිප්පායස්සා”ති. (57)
</Paragraph>

<Paragraph number="500" book="para">
තේන ඛෝ පන සමයේන අඤ්ඤතරෝ භික්ඛු ගිලානෝ හෝති. තස්ස භික්ඛූ මරණාධිප්පායා පානං අදංසු. සෝ භික්ඛු කාලමකාසි …පේ…  සෝ භික්ඛු න කාලමකාසි. තේසං කුක්කුච්චං අහෝසි …පේ…  “අනාපත්ති, භික්ඛවේ, පාරාජිකස්ස; ආපත්ති ථුල්ලච්චයස්සා”ති. (58–59)
</Paragraph>

</Division>
<Division number="186" book="para">

<Paragraph number="501" book="para">
තේන ඛෝ පන සමයේන අඤ්ඤතරා ඉත්ථී පවුත්ථපතිකා ජාරේන ගබ්භිනී හෝති. සා කුලූපකං භික්ඛුං ඒතදවෝච—  “ඉඞ්ඝාය්‍ය, ගබ්භපාතනං ජානාහී”ති. “සුට්ඨු, භගිනී”ති තස්සා ගබ්භපාතනං අදාසි. දාරකෝ කාලමකාසි. තස්ස කුක්කුච්චං අහෝසි …පේ…  “ආපත්තිං ත්වං, භික්ඛු, ආපන්නෝ පාරාජිකන්”ති. (60)
</Paragraph>

<Paragraph number="502" book="para">
තේන ඛෝ පන සමයේන අඤ්ඤතරස්ස පුරිසස්ස ද්වේ පජාපතියෝ හෝන්ති—  ඒකා වඤ්ඣා, ඒකා විජායිනී. වඤ්ඣා ඉත්ථී කුලූපකං භික්ඛුං ඒතදවෝච—  “සචේ සා, භන්තේ, විජායිස්සති සබ්බස්ස කුටුම්බස්ස ඉස්සරා භවිස්සති. ඉඞ්ඝාය්‍ය, තස්සා ගබ්භපාතනං ජානාහී”ති. “සුට්ඨු, භගිනී”ති තස්සා ගබ්භපාතනං අදාසි. දාරකෝ කාලමකාසි, මාතා න කාලමකාසි. තස්ස කුක්කුච්චං අහෝසි …පේ…  “ආපත්තිං ත්වං, භික්ඛු, ආපන්නෝ පාරාජිකන්”ති. (61)
</Paragraph>

<Paragraph number="503" book="para">
තේන ඛෝ පන සමයේන අඤ්ඤතරස්ස පුරිසස්ස ද්වේ පජාපතියෝ හෝන්ති—  ඒකා වඤ්ඣා, ඒකා විජායිනී. වඤ්ඣා ඉත්ථී කුලූපකං භික්ඛුං ඒතදවෝච—  “සචේ සා, භන්තේ, විජායිස්සති සබ්බස්ස කුටුම්බස්ස ඉස්සරා භවිස්සති. ඉඞ්ඝාය්‍ය, තස්සා ගබ්භපාතනං ජානාහී”ති. “සුට්ඨු, භගිනී”ති තස්සා ගබ්භපාතනං අදාසි. මාතා කාලමකාසි, දාරකෝ න කාලමකාසි. තස්ස කුක්කුච්චං අහෝසි …පේ…  “අනාපත්ති, භික්ඛු, පාරාජිකස්ස; ආපත්ති ථුල්ලච්චයස්සා”ති. (62)
</Paragraph>

<Paragraph number="504" book="para">
තේන ඛෝ පන සමයේන අඤ්ඤතරස්ස පුරිසස්ස ද්වේ පජාපතියෝ හෝන්ති—  ඒකා වඤ්ඣා, ඒකා විජායිනී. වඤ්ඣා ඉත්ථී කුලූපකං භික්ඛුං ඒතදවෝච—  “සචේ සා, භන්තේ, විජායිස්සති සබ්බස්ස කුටුම්බස්ස ඉස්සරා භවිස්සති. ඉඞ්ඝාය්‍ය, තස්සා ගබ්භපාතනං ජානාහී”ති. “සුට්ඨු, භගිනී”ති තස්සා ගබ්භපාතනං අදාසි. උභෝ කාලමකංසු …පේ…  උභෝ න කාලමකංසු. තස්ස කුක්කුච්චං අහෝසි …පේ…  “අනාපත්ති, භික්ඛු, පාරාජිකස්ස; ආපත්ති ථුල්ලච්චයස්සා”ති. (63–64)
</Paragraph>

</Division>
<Division number="187" book="para">

<Paragraph number="505" book="para">
තේන ඛෝ පන සමයේන අඤ්ඤතරා ගබ්භිනී ඉත්ථී කුලූපකං භික්ඛුං ඒතදවෝච—  “ඉඞ්ඝාය්‍ය, ගබ්භපාතනං ජානාහී”ති. “තේන හි, භගිනි, මද්දස්සූ”ති. සා මද්දාපේත්වා ගබ්භං පාතේසි. තස්ස කුක්කුච්චං අහෝසි …පේ…  “ආපත්තිං ත්වං, භික්ඛු, ආපන්නෝ පාරාජිකන්”ති. (65)
</Paragraph>

<Paragraph number="506" book="para">
තේන ඛෝ පන සමයේන අඤ්ඤතරා ගබ්භිනී ඉත්ථී කුලූපකං භික්ඛුං ඒතදවෝච—  “ඉඞ්ඝාය්‍ය, ගබ්භපාතනං ජානාහී”ති. “තේන හි, භගිනි, තාපේහී”ති. සා තාපේත්වා ගබ්භං පාතේසි. තස්ස කුක්කුච්චං අහෝසි …පේ…  “ආපත්තිං ත්වං, භික්ඛු, ආපන්නෝ පාරාජිකන්”ති. (66)
</Paragraph>

<Paragraph number="507" book="para">
තේන ඛෝ පන සමයේන අඤ්ඤතරා වඤ්ඣා ඉත්ථී කුලූපකං භික්ඛුං ඒතදවෝච—  “ඉඞ්ඝාය්‍ය, භේසජ්ජං ජානාහි යේනාහං විජායේය්‍යන්”ති. “සුට්ඨු, භගිනී”ති තස්සා භේසජ්ජං අදාසි. සා කාලමකාසි. තස්ස කුක්කුච්චං අහෝසි …පේ…  “අනාපත්ති, භික්ඛු, පාරාජිකස්ස; ආපත්ති දුක්කටස්සා”ති. (67)
</Paragraph>

<Paragraph number="508" book="para">
තේන ඛෝ පන සමයේන අඤ්ඤතරා විජායිනී ඉත්ථී කුලූපකං භික්ඛුං ඒතදවෝච—  “ඉඞ්ඝාය්‍ය, භේසජ්ජං ජානාහි යේනාහං න විජායේය්‍යන්”ති. “සුට්ඨු, භගිනී”ති තස්සා භේසජ්ජං අදාසි. සා කාලමකාසි. තස්ස කුක්කුච්චං අහෝසි …පේ…  “අනාපත්ති, භික්ඛු, පාරාජිකස්ස; ආපත්ති දුක්කටස්සා”ති. (68)
</Paragraph>

<Paragraph number="509" book="para">
තේන ඛෝ පන සමයේන ඡබ්බග්ගියා භික්ඛූ සත්තරසවග්ගියං භික්ඛුං අඞ්ගුලිපතෝදකේන හාසේසුං. සෝ භික්ඛු උත්තන්තෝ අනස්සාසකෝ කාලමකාසි. තේසං කුක්කුච්චං අහෝසි …පේ…  “අනාපත්ති, භික්ඛවේ, පාරාජිකස්සා”ති. (69)
</Paragraph>

<Paragraph number="510" book="para">
තේන ඛෝ පන සමයේන සත්තරසවග්ගියා භික්ඛූ ඡබ්බග්ගියං භික්ඛුං කම්මං කරිස්සාමාති ඕත්ථරිත්වා මාරේසුං. තේසං කුක්කුච්චං අහෝසි …පේ…  “අනාපත්ති, භික්ඛවේ, පාරාජිකස්සා”ති. (70)
</Paragraph>

<Paragraph number="511" book="para">
තේන ඛෝ පන සමයේන අඤ්ඤතරෝ භූතවේජ්ජකෝ භික්ඛු යක්ඛං ජීවිතා වෝරෝපේසි. තස්ස කුක්කුච්චං අහෝසි …පේ…  “අනාපත්ති, භික්ඛු, පාරාජිකස්ස; ආපත්ති ථුල්ලච්චයස්සා”ති. (71)
</Paragraph>

<Paragraph number="512" book="para">
තේන ඛෝ පන සමයේන අඤ්ඤතරෝ භික්ඛු අඤ්ඤතරං භික්ඛුං වාළයක්ඛවිහාරං පාහේසි. තං යක්ඛා ජීවිතා වෝරෝපේසුං. තස්ස කුක්කුච්චං අහෝසි …පේ…  “අනාපත්ති, භික්ඛු, නමරණාධිප්පායස්සා”ති. (72)
</Paragraph>

<Paragraph number="513" book="para">
තේන ඛෝ පන සමයේන අඤ්ඤතරෝ භික්ඛු මරණාධිප්පායෝ අඤ්ඤතරං භික්ඛුං වාළයක්ඛවිහාරං පාහේසි. තං යක්ඛා ජීවිතා වෝරෝපේසුං …පේ…  තං යක්ඛා ජීවිතා න වෝරෝපේසුං. තස්ස කුක්කුච්චං අහෝසි …පේ…  “අනාපත්ති, භික්ඛු, පාරාජිකස්ස; ආපත්ති ථුල්ලච්චයස්සා”ති. (73–74)
</Paragraph>

<Paragraph number="514" book="para">
තේන ඛෝ පන සමයේන අඤ්ඤතරෝ භික්ඛු අඤ්ඤතරං භික්ඛුං වාළකන්තාරං පාහේසි. තං වාළා ජීවිතා වෝරෝපේසුං. තස්ස කුක්කුච්චං අහෝසි …පේ…  “අනාපත්ති, භික්ඛු, නමරණාධිප්පායස්සා”ති. (75)
</Paragraph>

<Paragraph number="515" book="para">
තේන ඛෝ පන සමයේන අඤ්ඤතරෝ භික්ඛු මරණාධිප්පායෝ අඤ්ඤතරං භික්ඛුං වාළකන්තාරං පාහේසි. තං වාළා ජීවිතා වෝරෝපේසුං …පේ…  තං වාළා ජීවිතා න වෝරෝපේසුං. තස්ස කුක්කුච්චං අහෝසි …පේ…  “අනාපත්ති, භික්ඛු, පාරාජිකස්ස; ආපත්ති ථුල්ලච්චයස්සා”ති. (76–77)
</Paragraph>

<Paragraph number="516" book="para">
තේන ඛෝ පන සමයේන අඤ්ඤතරෝ භික්ඛු අඤ්ඤතරං භික්ඛුං චෝරකන්තාරං පාහේසි. තං චෝරා ජීවිතා වෝරෝපේසුං. තස්ස කුක්කුච්චං අහෝසි …පේ…  “අනාපත්ති, භික්ඛු, නමරණාධිප්පායස්සා”ති. (78)
</Paragraph>

<Paragraph number="517" book="para">
තේන ඛෝ පන සමයේන අඤ්ඤතරෝ භික්ඛු මරණාධිප්පායෝ අඤ්ඤතරං භික්ඛුං චෝරකන්තාරං පාහේසි. තං චෝරා ජීවිතා වෝරෝපේසුං …පේ…  තං චෝරා ජීවිතා න වෝරෝපේසුං. තස්ස කුක්කුච්චං අහෝසි …පේ…  “අනාපත්ති, භික්ඛු, පාරාජිකස්ස; ආපත්ති ථුල්ලච්චයස්සා”ති. (79–80)
</Paragraph>

</Division>
<Division number="188" book="para">

<Paragraph number="518" book="para">
තේන ඛෝ පන සමයේන අඤ්ඤතරෝ භික්ඛු තං මඤ්ඤමානෝ තං ජීවිතා වෝරෝපේසි …පේ…  තං මඤ්ඤමානෝ අඤ්ඤං ජීවිතා වෝරෝපේසි …පේ…  අඤ්ඤං මඤ්ඤමානෝ තං ජීවිතා වෝරෝපේසි …පේ…  අඤ්ඤං මඤ්ඤමානෝ අඤ්ඤං ජීවිතා වෝරෝපේසි. තස්ස කුක්කුච්චං අහෝසි …පේ…  “ආපත්තිං ත්වං, භික්ඛු, ආපන්නෝ පාරාජිකන්”ති. (81–84)
</Paragraph>

<Paragraph number="519" book="para">
තේන ඛෝ පන සමයේන අඤ්ඤතරෝ භික්ඛු අමනුස්සේන ගහිතෝ හෝති. අඤ්ඤතරෝ භික්ඛු තස්ස භික්ඛුනෝ පහාරං අදාසි. සෝ භික්ඛු කාලමකාසි. තස්ස කුක්කුච්චං අහෝසි …පේ…  “අනාපත්ති, භික්ඛු, නමරණාධිප්පායස්සා”ති. (85)
</Paragraph>

<Paragraph number="520" book="para">
තේන ඛෝ පන සමයේන අඤ්ඤතරෝ භික්ඛු අමනුස්සේන ගහිතෝ හෝති. අඤ්ඤතරෝ භික්ඛු මරණාධිප්පායෝ තස්ස භික්ඛුනෝ පහාරං අදාසි. සෝ භික්ඛු කාලමකාසි …පේ…  සෝ භික්ඛු න කාලමකාසි. තස්ස කුක්කුච්චං අහෝසි …පේ…  “අනාපත්ති, භික්ඛු, පාරාජිකස්ස; ආපත්ති ථුල්ලච්චයස්සා”ති. (86–87)
</Paragraph>

<Paragraph number="521" book="para">
තේන ඛෝ පන සමයේන අඤ්ඤතරෝ භික්ඛු කල්‍යාණකම්මස්ස සග්ගකථං කථේසි. සෝ අධිමුත්තෝ කාලමකාසි. තස්ස කුක්කුච්චං අහෝසි …පේ…  “අනාපත්ති, භික්ඛු, නමරණාධිප්පායස්සා”ති. (88)
</Paragraph>

<Paragraph number="522" book="para">
තේන ඛෝ පන සමයේන අඤ්ඤතරෝ භික්ඛු මරණාධිප්පායෝ කල්‍යාණකම්මස්ස සග්ගකථං කථේසි. සෝ අධිමුත්තෝ කාලමකාසි …පේ…  සෝ අධිමුත්තෝ න කාලමකාසි. තස්ස කුක්කුච්චං අහෝසි …පේ…  “අනාපත්ති, භික්ඛු, පාරාජිකස්ස; ආපත්ති ථුල්ලච්චයස්සා”ති. (89–90)
</Paragraph>

<Paragraph number="523" book="para">
තේන ඛෝ පන සමයේන අඤ්ඤතරෝ භික්ඛු නේරයිකස්ස නිරයකථං කථේසි. සෝ උත්තසිත්වා කාලමකාසි. තස්ස කුක්කුච්චං අහෝසි …පේ…  “අනාපත්ති, භික්ඛු, නමරණාධිප්පායස්සා”ති. (91)
</Paragraph>

<Paragraph number="524" book="para">
තේන ඛෝ පන සමයේන අඤ්ඤතරෝ භික්ඛු මරණාධිප්පායෝ නේරයිකස්ස නිරයකථං කථේසි. සෝ උත්තසිත්වා කාලමකාසි …පේ…  සෝ උත්තසිත්වා න කාලමකාසි. තස්ස කුක්කුච්චං අහෝසි …පේ…  “අනාපත්ති, භික්ඛු, පාරාජිකස්ස; ආපත්ති ථුල්ලච්චයස්සා”ති. (92–93)
</Paragraph>

</Division>
<Division number="189" book="para">

<Paragraph number="525" book="para">
තේන ඛෝ පන සමයේන ආළවකා භික්ඛූ නවකම්මං කරෝන්තා රුක්ඛං ඡින්දන්ති. අඤ්ඤතරෝ භික්ඛු අඤ්ඤතරං භික්ඛුං ඒතදවෝච—  “ආවුසෝ, අත්‍රට්ඨිතෝ ඡින්දාහී”ති. තං තත්‍රට්ඨිතං ඡින්දන්තං රුක්ඛෝ ඕත්ථරිත්වා මාරේසි. තස්ස කුක්කුච්චං අහෝසි …පේ…  “අනාපත්ති, භික්ඛු, නමරණාධිප්පායස්සා”ති. (94)
</Paragraph>

<Paragraph number="526" book="para">
තේන ඛෝ පන සමයේන ආළවකා භික්ඛූ නවකම්මං කරෝන්තා රුක්ඛං ඡින්දන්ති. අඤ්ඤතරෝ භික්ඛු මරණාධිප්පායෝ අඤ්ඤතරං භික්ඛුං ඒතදවෝච—  “ආවුසෝ, අත්‍රට්ඨිතෝ ඡින්දාහී”ති. තං තත්‍රට්ඨිතං ඡින්දන්තං රුක්ඛෝ ඕත්ථරිත්වා මාරේසි …පේ…  රුක්ඛෝ ඕත්ථරිත්වා න මාරේසි. තස්ස කුක්කුච්චං අහෝසි …පේ…  “අනාපත්ති, භික්ඛු, පාරාජිකස්ස; ආපත්ති ථුල්ලච්චයස්සා”ති. (95–96)
</Paragraph>

</Division>
<Division number="190" book="para">

<Paragraph number="527" book="para">
තේන ඛෝ පන සමයේන ඡබ්බග්ගියා භික්ඛූ දායං ආලිම්පේසුං; මනුස්සා දඩ්ඪා කාලමකංසු. තේසං කුක්කුච්චං අහෝසි …පේ…  “අනාපත්ති, භික්ඛවේ, නමරණාධිප්පායස්සා”ති. (97)
</Paragraph>

<Paragraph number="528" book="para">
තේන ඛෝ පන සමයේන ඡබ්බග්ගියා භික්ඛූ මරණාධිප්පායා දායං ආලිම්පේසුං. මනුස්සා දඩ්ඪා කාලමකංසු …පේ…  මනුස්සා දඩ්ඪා න කාලමකංසු. තේසං කුක්කුච්චං අහෝසි …පේ…  “අනාපත්ති, භික්ඛවේ, පාරාජිකස්ස; ආපත්ති ථුල්ලච්චයස්සා”ති. (98–99)
</Paragraph>

</Division>
<Division number="191" book="para">

<Paragraph number="529" book="para">
තේන ඛෝ පන සමයේන අඤ්ඤතරෝ භික්ඛු ආඝාතනං ගන්ත්වා චෝරඝාතං ඒතදවෝච—  “ආවුසෝ, මායිමං කිලමේසි. ඒකේන පහාරේන ජීවිතා වෝරෝපේහී”ති. “සුට්ඨු, භන්තේ”ති ඒකේන පහාරේන ජීවිතා වෝරෝපේසි. තස්ස කුක්කුච්චං අහෝසි …පේ…  “ආපත්තිං ත්වං, භික්ඛු, ආපන්නෝ පාරාජිකන්”ති. (100)
</Paragraph>

<Paragraph number="530" book="para">
තේන ඛෝ පන සමයේන අඤ්ඤතරෝ භික්ඛු ආඝාතනං ගන්ත්වා චෝරඝාතං ඒතදවෝච—  “ආවුසෝ, මායිමං කිලමේසි. ඒකේන පහාරේන ජීවිතා වෝරෝපේහී”ති. සෝ—  “නාහං තුය්හං වචනං කරිස්සාමී”ති තං ජීවිතා වෝරෝපේසි. තස්ස කුක්කුච්චං අහෝසි …පේ…  “අනාපත්ති, භික්ඛු, පාරාජිකස්ස; ආපත්ති දුක්කටස්සා”ති. (101)
</Paragraph>

</Division>
<Division number="192" book="para">

<Paragraph number="531" book="para">
තේන ඛෝ පන සමයේන අඤ්ඤතරෝ පුරිසෝ ඤාතිඝරේ හත්ථපාදච්ඡින්නෝ ඤාතකේහි සම්පරිකිණ්ණෝ හෝති. අඤ්ඤතරෝ භික්ඛු තේ මනුස්සේ ඒතදවෝච—  “ආවුසෝ, ඉච්ඡථ ඉමස්ස මරණන්”ති? “ආම, භන්තේ, ඉච්ඡාමා”ති. “තේන හි තක්කං පායේථා”ති. තේ තං තක්කං පායේසුං. සෝ කාලමකාසි. තස්ස කුක්කුච්චං අහෝසි …පේ…  “ආපත්තිං ත්වං, භික්ඛු, ආපන්නෝ පාරාජිකන්”ති. (102)
</Paragraph>

<Paragraph number="532" book="para">
තේන ඛෝ පන සමයේන අඤ්ඤතරෝ පුරිසෝ කුලඝරේ හත්ථපාදච්ඡින්නෝ ඤාතකේහි සම්පරිකිණ්ණෝ හෝති. අඤ්ඤතරා භික්ඛුනී තේ මනුස්සේ ඒතදවෝච—  “ආවුසෝ, ඉච්ඡථ ඉමස්ස මරණන්”ති? “ආමාය්‍යේ, ඉච්ඡාමා”ති. “තේන හි ලෝණසෝවීරකං පායේථා”ති. තේ තං ලෝණසෝවීරකං පායේසුං. සෝ කාලමකාසි. තස්සා කුක්කුච්චං අහෝසි …පේ… . අථ ඛෝ සා භික්ඛුනී භික්ඛුනීනං ඒතමත්ථං ආරෝචේසි. භික්ඛුනියෝ භික්ඛූනං ඒතමත්ථං ආරෝචේසුං. භික්ඛූ භගවතෝ ඒතමත්ථං ආරෝචේසුං. “ආපත්තිං සා, භික්ඛවේ, භික්ඛුනී ආපන්නා පාරාජිකන්”ති. (103)

</Paragraph>
</Division>

<Paragraph number="533" type="center" book="para">
තතියපාරාජිකං සමත්තං.
</Paragraph>