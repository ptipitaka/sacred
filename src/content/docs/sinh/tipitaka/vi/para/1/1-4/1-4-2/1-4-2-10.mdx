---
title: "1.4.2.10 කයවික්කයසික්ඛාපද"
tableOfContents: false
sidebar:
  order: 2
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="593" book="para">

<Paragraph number="2238" book="para">
තේන සමයේන බුද්ධෝ භගවා සාවත්ථියං විහරති ජේතවනේ අනාථපිණ්ඩිකස්ස ආරාමේ. තේන ඛෝ පන සමයේන ආයස්මා උපනන්දෝ සක්‍යපුත්තෝ පට්ටෝ හෝති චීවරකම්මං කාතුං. සෝ පටපිලෝතිකානං සඞ්ඝාටිං කරිත්වා සුරත්තං සුපරිකම්මකතං කත්වා පාරුපි. අථ ඛෝ අඤ්ඤතරෝ පරිබ්බාජකෝ මහග්ඝං පටං පාරුපිත්වා යේනායස්මා උපනන්දෝ සක්‍යපුත්තෝ තේනුපසඞ්කමි; උපසඞ්කමිත්වා ආයස්මන්තං උපනන්දං සක්‍යපුත්තං ඒතදවෝච—  “සුන්දරා ඛෝ ත්‍යායං, ආවුසෝ, සඞ්ඝාටි; දේහි මේ පටේනා”ති. “ජානාහි, ආවුසෝ”ති. “ආමාවුසෝ, ජානාමී”ති. “හන්දාවුසෝ”ති, අදාසි. අථ ඛෝ සෝ පරිබ්බාජකෝ තං සඞ්ඝාටිං පාරුපිත්වා පරිබ්බාජකාරාමං අගමාසි. පරිබ්බාජකා තං පරිබ්බාජකං ඒතදවෝචුං—  “සුන්දරා ඛෝ ත්‍යායං, ආවුසෝ, සඞ්ඝාටි; කුතෝ තයා ලද්ධා”ති? “තේන මේ, ආවුසෝ, පටේන පරිවත්තිතා”ති. “කතිහිපි ත්‍යායං, ආවුසෝ, සඞ්ඝාටි භවිස්සති, සෝයේව තේ පටෝ වරෝ”ති.
</Paragraph>

<Paragraph number="2239" book="para">
අථ ඛෝ සෝ පරිබ්බාජකෝ—  “සච්චං ඛෝ පරිබ්බාජකා ආහංසු—  ‘කතිහිපි ම්‍යායං සඞ්ඝාටි භවිස්සති. සෝයේව මේ පටෝ වරෝ’”ති යේනායස්මා උපනන්දෝ සක්‍යපුත්තෝ තේනුපසඞ්කමි; උපසඞ්කමිත්වා ආයස්මන්තං උපනන්දං සක්‍යපුත්තං ඒතදවෝච—  “හන්ද තේ, ආවුසෝ, සඞ්ඝාටි; දේහි මේ පටන්”ති. “නනු ත්වං, ආවුසෝ, මයා වුත්තෝ—  ‘ජානාහි, ආවුසෝ’ති. නාහං දස්සාමී”ති. අථ ඛෝ සෝ පරිබ්බාජකෝ උජ්ඣායති ඛිය්‍යති විපාචේති—  “ගිහීපි නං ගිහිස්ස විප්පටිසාරිස්ස දේන්ති, කිං පන පබ්බජිතෝ පබ්බජිතස්ස න දස්සතී”ති.
</Paragraph>

<Paragraph number="2240" book="para">
අස්සෝසුං ඛෝ භික්ඛූ තස්ස පරිබ්බාජකස්ස උජ්ඣායන්තස්ස ඛිය්‍යන්තස්ස විපාචේන්තස්ස. යේ තේ භික්ඛූ අප්පිච්ඡා …පේ…  තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම ආයස්මා උපනන්දෝ සක්‍යපුත්තෝ පරිබ්බාජකේන සද්ධිං කයවික්කයං සමාපජ්ජිස්සතී”ති.
</Paragraph>

<Paragraph number="2241" book="para">
අථ ඛෝ තේ භික්ඛූ ආයස්මන්තං උපනන්දං සක්‍යපුත්තං අනේකපරියායේන විගරහිත්වා භගවතෝ ඒතමත්ථං ආරෝචේසුං …පේ…  “සච්චං කිර ත්වං, උපනන්ද, පරිබ්බාජකේන සද්ධිං කයවික්කයං සමාපජ්ජසී”ති? “සච්චං, භගවා”ති. විගරහි බුද්ධෝ භගවා …පේ…  කථඤ්හි නාම ත්වං, මෝඝපුරිස, පරිබ්බාජකේන සද්ධිං කයවික්කයං සමාපජ්ජිස්සසි. නේතං, මෝඝපුරිස, අප්පසන්නානං වා පසාදාය …පේ…  ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

</Division>
<Division number="594" book="para">

<Paragraph number="2242" book="para">
<Emphasis>“යෝ පන භික්ඛු නානප්පකාරකං කයවික්කයං සමාපජ්ජේය්‍ය, නිස්සග්ගියං පාචිත්තියන්”</Emphasis>ති. (*20*:<Emphasis>39</Emphasis>)
</Paragraph>

</Division>
<Division number="595" book="para">

<Paragraph number="2243" book="para">
<Emphasis>යෝ පනා</Emphasis>ති යෝ යාදිසෝ …පේ…  <Emphasis>භික්ඛූ</Emphasis>ති …පේ…  අයං ඉමස්මිං අත්ථේ අධිප්පේතෝ භික්ඛූති.
</Paragraph>

<Paragraph number="2244" book="para">
<Emphasis>නානප්පකාරකං</Emphasis> නාම චීවරපිණ්ඩපාතසේනාසනගිලානප්පච්චයභේසජ්ජපරික්ඛාරා, අන්තමසෝ චුණ්ණපිණ්ඩෝපි දන්තකට්ඨම්පි දසිකසුත්තම්පි.
</Paragraph>

<Paragraph number="2245" book="para">
<Emphasis>කයවික්කයං සමාපජ්ජේය්‍යා</Emphasis>ති ඉමිනා ඉමං දේහි, ඉමිනා ඉමං ආහර, ඉමිනා ඉමං පරිවත්තේහි, ඉමිනා ඉමං චේතාපේහීති. අජ්ඣාචරති, ආපත්ති දුක්කටස්ස. යතෝ කයිතඤ්ච හෝති වික්කයිතඤ්ච අත්තනෝ භණ්ඩං පරහත්ථගතං පරභණ්ඩං අත්තනෝ හත්ථගතං, නිස්සග්ගියං හෝති. නිස්සජ්ජිතබ්බං සංඝස්ස වා ගණස්ස වා පුග්ගලස්ස වා. ඒවඤ්ච පන, භික්ඛවේ, නිස්සජ්ජිතබ්බං …පේ…  “අහං, භන්තේ, නානප්පකාරකං කයවික්කයං සමාපජ්ජිං. ඉදං මේ නිස්සග්ගියං. ඉමාහං සංඝස්ස නිස්සජ්ජාමී”ති …පේ…  දදේය්‍යාති …පේ…  දදේය්‍යුන්ති …පේ…  ආයස්මතෝ දම්මීති.
</Paragraph>

</Division>
<Division number="596" book="para">

<Paragraph number="2246" book="para">
කයවික්කයේ කයවික්කයසඤ්ඤී, නිස්සග්ගියං පාචිත්තියං. කයවික්කයේ වේමතිකෝ, නිස්සග්ගියං පාචිත්තියං. කයවික්කයේ නකයවික්කයසඤ්ඤී, නිස්සග්ගියං පාචිත්තියං.
</Paragraph>

<Paragraph number="2247" book="para">
නකයවික්කයේ කයවික්කයසඤ්ඤී, ආපත්ති දුක්කටස්ස. නකයවික්කයේ වේමතිකෝ, ආපත්ති දුක්කටස්ස. නකයවික්කයේ නකයවික්කයසඤ්ඤී, අනාපත්ති.
</Paragraph>

</Division>
<Division number="597" book="para">

<Paragraph number="2248" book="para">
අනාපත්ති—  අග්ඝං පුච්ඡති, කප්පියකාරකස්ස ආචික්ඛති, “ඉදං අම්හාකං අත්ථි, අම්හාකඤ්ච ඉමිනා ච ඉමිනා ච අත්ථෝ”ති භණති, උම්මත්තකස්ස, ආදිකම්මිකස්සාති.

</Paragraph>
</Division>

<Paragraph number="2249" type="center" book="para">
කයවික්කයසික්ඛාපදං නිට්ඨිතං දසමං.

  
කෝසියවග්ගෝ දුතියෝ.



</Paragraph>

<Paragraph number="2250" type="center" book="para">
තස්සුද්දානං


</Paragraph>

<Paragraph number="2251" type="verses" book="para">
_කෝසියා සුද්ධද්වේභාගා,_  
_ඡබ්බස්සානි නිසීදනං;_  
_ද්වේ ච ලෝමානි උග්ගණ්හේ,_  
උභෝ නානප්පකාරකාති._
</Paragraph>