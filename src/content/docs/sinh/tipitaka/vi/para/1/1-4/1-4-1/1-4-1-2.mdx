---
title: "1.4.1.2 උදෝසිත(දුතියකථින)සික්ඛාපද"
tableOfContents: false
sidebar:
  order: 3
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Paragraph type="center" book="para">
* උදෝසිත(දුතියකථින)සික්ඛාපද
</Paragraph>

<Division number="471" book="para">

<Paragraph number="1883" book="para">
තේන සමයේන බුද්ධෝ භගවා සාවත්ථියං විහරති ජේතවනේ අනාථපිණ්ඩිකස්ස ආරාමේ. තේන ඛෝ පන සමයේන භික්ඛූ භික්ඛූනං හත්ථේ චීවරං නික්ඛිපිත්වා සන්තරුත්තරේන ජනපදචාරිකං පක්කමන්ති. තානි චීවරානි චිරං නික්ඛිත්තානි කණ්ණකිතානි හෝන්ති. තානි භික්ඛූ ඕතාපේන්ති. අද්දසා ඛෝ ආයස්මා ආනන්දෝ සේනාසනචාරිකං ආහිණ්ඩන්තෝ තේ භික්ඛූ තානි චීවරානි ඕතාපේන්තේ. දිස්වාන යේන තේ භික්ඛූ තේනුපසඞ්කමි; උපසඞ්කමිත්වා තේ භික්ඛූ ඒතදවෝච—  “කස්සිමානි, ආවුසෝ, චීවරානි කණ්ණකිතානී”ති? අථ ඛෝ තේ භික්ඛූ ආයස්මතෝ ආනන්දස්ස ඒතමත්ථං ආරෝචේසුං. ආයස්මා ආනන්දෝ උජ්ඣායති ඛිය්‍යති විපාචේති—  “කථඤ්හි නාම භික්ඛූ භික්ඛූනං හත්ථේ චීවරං නික්ඛිපිත්වා සන්තරුත්තරේන ජනපදචාරිකං පක්කමිස්සන්තී”ති.
</Paragraph>

<Paragraph number="1884" book="para">
අථ ඛෝ ආයස්මා ආනන්දෝ තේ භික්ඛූ අනේකපරියායේන විගරහිත්වා භගවතෝ ඒතමත්ථං ආරෝචේසි …පේ…  “සච්චං කිර, භික්ඛවේ, භික්ඛූ භික්ඛූනං හත්ථේ චීවරං නික්ඛිපිත්වා සන්තරුත්තරේන ජනපදචාරිකං පක්කමන්තී”ති? “සච්චං, භගවා”ති. විගරහි බුද්ධෝ භගවා …පේ…  කථඤ්හි නාම තේ, භික්ඛවේ, මෝඝපුරිසා භික්ඛූනං හත්ථේ චීවරං නික්ඛිපිත්වා සන්තරුත්තරේන ජනපදචාරිකං පක්කමිස්සන්ති. නේතං, භික්ඛවේ, අප්පසන්නානං වා පසාදාය …පේ…  ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

</Division>
<Division number="472" book="para">

<Paragraph number="1885" book="para">
<Emphasis>“නිට්ඨිතචීවරස්මිං භික්ඛුනා උබ්භතස්මිං කථිනේ ඒකරත්තම්පි චේ භික්ඛු තිචීවරේන විප්පවසේය්‍ය, නිස්සග්ගියං පාචිත්තියන්”</Emphasis>ති.
</Paragraph>

<Paragraph number="1886" book="para">
ඒවඤ්චිදං භගවතා භික්ඛූනං සික්ඛාපදං පඤ්ඤත්තං හෝති.
</Paragraph>

</Division>
<Division number="473" book="para">

<Paragraph number="1887" book="para">
තේන ඛෝ පන සමයේන අඤ්ඤතරෝ භික්ඛු කෝසම්බියං ගිලානෝ හෝති. ඤාතකා තස්ස භික්ඛුනෝ සන්තිකේ දූතං පාහේසුං—  “ආගච්ඡතු භදන්තෝ, මයං, උපට්ඨහිස්සාමා”ති. භික්ඛූපි ඒවමාහංසු—  “ගච්ඡාවුසෝ, ඤාතකා තං උපට්ඨහිස්සන්තී”ති. සෝ ඒවමාහ—  “භගවතාවුසෝ, සික්ඛාපදං පඤ්ඤත්තං—  ‘න තිචීවරේන විප්පවසිතබ්බන්’ති. අහඤ්චම්හි ගිලානෝ. න සක්කෝමි තිචීවරං ආදාය පක්කමිතුං. නාහං ගමිස්සාමී”ති. භගවතෝ ඒතමත්ථං ආරෝචේසුං. අථ ඛෝ භගවා ඒතස්මිං නිදානේ ඒතස්මිං පකරණේ ධම්මිං කථං කත්වා භික්ඛූ ආමන්තේසි—  “අනුජානාමි, භික්ඛවේ, ගිලානස්ස භික්ඛුනෝ තිචීවරේන අවිප්පවාසසම්මුතිං දාතුං. ඒවඤ්ච පන, භික්ඛවේ, දාතබ්බා. තේන ගිලානේන භික්ඛුනා සංඝං උපසඞ්කමිත්වා ඒකංසං උත්තරාසඞ්ගං කරිත්වා වුඩ්ඪානං භික්ඛූනං පාදේ වන්දිත්වා උක්කුටිකං නිසීදිත්වා අඤ්ජලිං පග්ගහේත්වා ඒවමස්ස වචනීයෝ—  ‘අහං, භන්තේ, ගිලානෝ. න සක්කෝමි තිචීවරං ආදාය පක්කමිතුං. සෝහං, භන්තේ, සංඝං තිචීවරේන අවිප්පවාසසම්මුතිං යාචාමී’ති. දුතියම්පි යාචිතබ්බා. තතියම්පි යාචිතබ්බා. බ්‍යත්තේන භික්ඛුනා පටිබලේන සංඝෝ ඤාපේතබ්බෝ—
</Paragraph>

</Division>
<Division number="474" book="para">

<Paragraph number="1888" book="para">
‘සුණාතු මේ, භන්තේ, සංඝෝ. අයං ඉත්ථන්නාමෝ භික්ඛු ගිලානෝ. න සක්කෝති තිචීවරං ආදාය පක්කමිතුං. සෝ සංඝං තිචීවරේන අවිප්පවාසසම්මුතිං යාචති. යදි සංඝස්ස පත්තකල්ලං, සංඝෝ ඉත්ථන්නාමස්ස භික්ඛුනෝ තිචීවරේන අවිප්පවාසසම්මුතිං දදේය්‍ය. ඒසා ඤත්ති.
</Paragraph>

<Paragraph number="1889" book="para">
සුණාතු මේ, භන්තේ, සංඝෝ. අයං ඉත්ථන්නාමෝ භික්ඛු ගිලානෝ. න සක්කෝති තිචීවරං ආදාය පක්කමිතුං. සෝ සංඝං තිචීවරේන අවිප්පවාසසම්මුතිං යාචති. සංඝෝ ඉත්ථන්නාමස්ස භික්ඛුනෝ තිචීවරේන අවිප්පවාසසම්මුතිං දේති. යස්සායස්මතෝ ඛමති ඉත්ථන්නාමස්ස භික්ඛුනෝ තිචීවරේන අවිප්පවාසසම්මුතියා දානං, සෝ තුණ්හස්ස; යස්ස නක්ඛමති, සෝ භාසේය්‍ය.
</Paragraph>

<Paragraph number="1890" book="para">
දින්නා සංඝේන ඉත්ථන්නාමස්ස භික්ඛුනෝ තිචීවරේන අවිප්පවාසසම්මුති. ඛමති සංඝස්ස, තස්මා තුණ්හී, ඒවමේතං ධාරයාමී’ති.
</Paragraph>

<Paragraph number="1891" book="para">
ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

</Division>
<Division number="475" book="para">

<Paragraph number="1892" book="para">
<Emphasis>“නිට්ඨිතචීවරස්මිං භික්ඛුනා උබ්භතස්මිං කථිනේ ඒකරත්තම්පි චේ භික්ඛු තිචීවරේන විප්පවසේය්‍ය, අඤ්ඤත්‍ර භික්ඛුසම්මුතියා, නිස්සග්ගියං පාචිත්තියන්”</Emphasis>ති. (*2*:<Emphasis>21</Emphasis>)
</Paragraph>

</Division>
<Division number="476" book="para">

<Paragraph number="1893" book="para">
<Emphasis>නිට්ඨිතචීවරස්මින්</Emphasis>ති භික්ඛුනෝ චීවරං කතං වා හෝති නට්ඨං වා විනට්ඨං වා දඩ්ඪං වා චීවරාසා වා උපච්ඡින්නා.
</Paragraph>

<Paragraph number="1894" book="para">
<Emphasis>උබ්භතස්මිං කථිනේ</Emphasis>ති අට්ඨන්නං මාතිකානං අඤ්ඤතරාය මාතිකාය උබ්භතං හෝති, සංඝේන වා අන්තරා උබ්භතං හෝති.
</Paragraph>

<Paragraph number="1895" book="para">
<Emphasis>ඒකරත්තම්පි චේ භික්ඛු තිචීවරේන විප්පවසේය්‍යා</Emphasis>ති සඞ්ඝාටියා වා උත්තරාසඞ්ගේන වා අන්තරවාසකේන වා.
</Paragraph>

<Paragraph number="1896" book="para">
<Emphasis>අඤ්ඤත්‍ර භික්ඛුසම්මුතියා</Emphasis>ති ඨපේත්වා භික්ඛුසම්මුතිං.
</Paragraph>

<Paragraph number="1897" book="para">
<Emphasis>නිස්සග්ගියං හෝතී</Emphasis>ති සහ අරුණුග්ගමනා නිස්සග්ගියං හෝති. නිස්සජ්ජිතබ්බං සංඝස්ස වා ගණස්ස වා පුග්ගලස්ස වා. ඒවඤ්ච පන, භික්ඛවේ, නිස්සජ්ජිතබ්බං …පේ…  “ඉදං මේ, භන්තේ, චීවරං රත්තිවිප්පවුත්ථං අඤ්ඤත්‍ර භික්ඛුසම්මුතියා නිස්සග්ගියං, ඉමාහං සංඝස්ස නිස්සජ්ජාමී”ති …පේ…  දදේය්‍යාති …පේ…  දදේය්‍යුන්ති …පේ…  ආයස්මතෝ දම්මීති.
</Paragraph>

</Division>
<Division number="477" book="para">

<Paragraph number="1898" book="para">
ගාමෝ ඒකූපචාරෝ නානූපචාරෝ. නිවේසනං ඒකූපචාරං නානූපචාරං. උදෝසිතෝ ඒකූපචාරෝ නානූපචාරෝ. අට්ටෝ ඒකූපචාරෝ නානූපචාරෝ. මාළෝ ඒකූපචාරෝ නානූපචාරෝ. පාසාදෝ ඒකූපචාරෝ නානූපචාරෝ. හම්මියං ඒකූපචාරං නානූපචාරං. නාවා ඒකූපචාරා නානූපචාරා. සත්ථෝ ඒකූපචාරෝ නානූපචාරෝ. ඛේත්තං ඒකූපචාරං නානූපචාරං. ධඤ්ඤකරණං ඒකූපචාරං නානූපචාරං. ආරාමෝ ඒකූපචාරෝ නානූපචාරෝ. විහාරෝ ඒකූපචාරෝ නානූපචාරෝ. රුක්ඛමූලං ඒකූපචාරං නානූපචාරං. අජ්ඣෝකාසෝ ඒකූපචාරෝ නානූපචාරෝ.
</Paragraph>

</Division>
<Division number="478" book="para">

<Paragraph number="1899" book="para">
<Emphasis>ගාමෝ ඒකූපචාරෝ</Emphasis> නාම ඒකකුලස්ස ගාමෝ හෝති පරික්ඛිත්තෝ ච. අන්තෝගාමේ චීවරං නික්ඛිපිත්වා අන්තෝගාමේ වත්ථබ්බං. අපරික්ඛිත්තෝ හෝති, යස්මිං ඝරේ චීවරං නික්ඛිත්තං හෝති තස්මිං ඝරේ වත්ථබ්බං, හත්ථපාසා වා න විජහිතබ්බං.
</Paragraph>

</Division>
<Division number="479" book="para">

<Paragraph number="1900" book="para">
නානාකුලස්ස ගාමෝ හෝති පරික්ඛිත්තෝ ච. යස්මිං ඝරේ චීවරං නික්ඛිත්තං හෝති තස්මිං ඝරේ වත්ථබ්බං සභායේ වා ද්වාරමූලේ වා, හත්ථපාසා වා න විජහිතබ්බං. සභායං ගච්ඡන්තේන හත්ථපාසේ චීවරං නික්ඛිපිත්වා සභායේ වා වත්ථබ්බං ද්වාරමූලේ වා, හත්ථපාසා වා න විජහිතබ්බං. සභායේ චීවරං නික්ඛිපිත්වා සභායේ වා වත්ථබ්බං ද්වාරමූලේ වා, හත්ථපාසා වා න විජහිතබ්බං. අපරික්ඛිත්තෝ හෝති, යස්මිං ඝරේ චීවරං නික්ඛිත්තං හෝති තස්මිං ඝරේ වත්ථබ්බං, හත්ථපාසා වා න විජහිතබ්බං.
</Paragraph>

</Division>
<Division number="480" book="para">

<Paragraph number="1901" book="para">
ඒකකුලස්ස නිවේසනං හෝති පරික්ඛිත්තඤ්ච, නානාගබ්භා නානාඕවරකා. අන්තෝනිවේසනේ චීවරං නික්ඛිපිත්වා අන්තෝනිවේසනේ වත්ථබ්බං. අපරික්ඛිත්තං හෝති, යස්මිං ගබ්භේ චීවරං නික්ඛිත්තං හෝති තස්මිං ගබ්භේ වත්ථබ්බං, හත්ථපාසා වා න විජහිතබ්බං.
</Paragraph>

</Division>
<Division number="481" book="para">

<Paragraph number="1902" book="para">
නානාකුලස්ස නිවේසනං හෝති පරික්ඛිත්තඤ්ච, නානාගබ්භා නානාඕවරකා. යස්මිං ගබ්භේ චීවරං නික්ඛිත්තං හෝති තස්මිං ගබ්භේ වත්ථබ්බං ද්වාරමූලේ වා, හත්ථපාසා වා න විජහිතබ්බං. අපරික්ඛිත්තං හෝති, යස්මිං ගබ්භේ චීවරං නික්ඛිත්තං හෝති තස්මිං ගබ්භේ වත්ථබ්බං, හත්ථපාසා වා න විජහිතබ්බං.
</Paragraph>

</Division>
<Division number="482" book="para">

<Paragraph number="1903" book="para">
ඒකකුලස්ස උදෝසිතෝ හෝති පරික්ඛිත්තෝ ච, නානාගබ්භා නානාඕවරකා. අන්තෝඋදෝසිතේ චීවරං නික්ඛිපිත්වා අන්තෝඋදෝසිතේ වත්ථබ්බං. අපරික්ඛිත්තෝ හෝති, යස්මිං ගබ්භේ චීවරං නික්ඛිත්තං හෝති තස්මිං ගබ්භේ වත්ථබ්බං, හත්ථපාසා වා න විජහිතබ්බං.
</Paragraph>

</Division>
<Division number="483" book="para">

<Paragraph number="1904" book="para">
නානාකුලස්ස උදෝසිතෝ හෝති පරික්ඛිත්තෝ ච, නානාගබ්භා නානාඕවරකා. යස්මිං ගබ්භේ චීවරං නික්ඛිත්තං හෝති තස්මිං ගබ්භේ වත්ථබ්බං ද්වාරමූලේ වා, හත්ථපාසා වා න විජහිතබ්බං. අපරික්ඛිත්තෝ හෝති, යස්මිං ගබ්භේ චීවරං නික්ඛිත්තං හෝති තස්මිං ගබ්භේ වත්ථබ්බං, හත්ථපාසා වා න විජහිතබ්බං.
</Paragraph>

</Division>
<Division number="484" book="para">

<Paragraph number="1905" book="para">
ඒකකුලස්ස අට්ටෝ හෝති, අන්තෝඅට්ටේ චීවරං නික්ඛිපිත්වා අන්තෝඅට්ටේ වත්ථබ්බං. නානාකුලස්ස අට්ටෝ හෝති, නානාගබ්භා නානාඕවරකා. යස්මිං ගබ්භේ චීවරං නික්ඛිත්තං හෝති තස්මිං ගබ්භේ වත්ථබ්බං ද්වාරමූලේ වා, හත්ථපාසා වා න විජහිතබ්බං.
</Paragraph>

</Division>
<Division number="485" book="para">

<Paragraph number="1906" book="para">
ඒකකුලස්ස මාළෝ හෝති, අන්තෝමාළේ චීවරං නික්ඛිපිත්වා අන්තෝමාළේ වත්ථබ්බං. නානාකුලස්ස මාළෝ හෝති නානාගබ්භා නානාඕවරකා, යස්මිං ගබ්භේ චීවරං නික්ඛිත්තං හෝති තස්මිං ගබ්භේ වත්ථබ්බං ද්වාරමූලේ වා, හත්ථපාසා වා න විජහිතබ්බං.
</Paragraph>

</Division>
<Division number="486" book="para">

<Paragraph number="1907" book="para">
ඒකකුලස්ස පාසාදෝ හෝති, අන්තෝපාසාදේ චීවරං නික්ඛිපිත්වා අන්තෝපාසාදේ වත්ථබ්බං. නානාකුලස්ස පාසාදෝ හෝති, නානාගබ්භා නානාඕවරකා. යස්මිං ගබ්භේ චීවරං නික්ඛිත්තං හෝති තස්මිං ගබ්භේ වත්ථබ්බං ද්වාරමූලේ වා, හත්ථපාසා වා න විජහිතබ්බං.
</Paragraph>

</Division>
<Division number="487" book="para">

<Paragraph number="1908" book="para">
ඒකකුලස්ස හම්මියං හෝති. අන්තෝහම්මියේ චීවරං නික්ඛිපිත්වා අන්තෝහම්මියේ වත්ථබ්බං. නානාකුලස්ස හම්මියං හෝති, නානාගබ්භා නානාඕවරකා. යස්මිං ගබ්භේ චීවරං නික්ඛිත්තං හෝති තස්මිං ගබ්භේ වත්ථබ්බං ද්වාරමූලේ වා, හත්ථපාසා වා න විජහිතබ්බං.
</Paragraph>

</Division>
<Division number="488" book="para">

<Paragraph number="1909" book="para">
ඒකකුලස්ස නාවා හෝති. අන්තෝනාවාය චීවරං නික්ඛිපිත්වා අන්තෝනාවාය වත්ථබ්බං. නානාකුලස්ස නාවා හෝති නානාගබ්භා නානාඕවරකා. යස්මිං ඕවරකේ චීවරං නික්ඛිත්තං හෝති තස්මිං ඕවරකේ වත්ථබ්බං, හත්ථපාසා වා න විජහිතබ්බං.
</Paragraph>

</Division>
<Division number="489" book="para">

<Paragraph number="1910" book="para">
ඒකකුලස්ස සත්ථෝ හෝති. සත්ථේ චීවරං නික්ඛිපිත්වා පුරතෝ වා පච්ඡතෝ වා සත්තබ්භන්තරා න විජහිතබ්බා, පස්සතෝ අබ්භන්තරං න විජහිතබ්බං. නානාකුලස්ස සත්ථෝ හෝති, සත්ථේ චීවරං නික්ඛිපිත්වා හත්ථපාසා න විජහිතබ්බං.
</Paragraph>

</Division>
<Division number="490" book="para">

<Paragraph number="1911" book="para">
ඒකකුලස්ස ඛේත්තං හෝති පරික්ඛිත්තඤ්ච. අන්තෝඛේත්තේ චීවරං නික්ඛිපිත්වා අන්තෝඛේත්තේ වත්ථබ්බං. අපරික්ඛිත්තං හෝති, හත්ථපාසා න විජහිතබ්බං. නානාකුලස්ස ඛේත්තං හෝති පරික්ඛිත්තඤ්ච. අන්තෝඛේත්තේ චීවරං නික්ඛිපිත්වා ද්වාරමූලේ වා වත්ථබ්බං, හත්ථපාසා වා න විජහිතබ්බං. අපරික්ඛිත්තං හෝති, හත්ථපාසා න විජහිතබ්බං.
</Paragraph>

</Division>
<Division number="491" book="para">

<Paragraph number="1912" book="para">
ඒකකුලස්ස ධඤ්ඤකරණං හෝති පරික්ඛිත්තඤ්ච. අන්තෝධඤ්ඤකරණේ චීවරං නික්ඛිපිත්වා අන්තෝධඤ්ඤකරණේ වත්ථබ්බං. අපරික්ඛිත්තං හෝති, හත්ථපාසා න විජහිතබ්බං. නානාකුලස්ස ධඤ්ඤකරණං හෝති පරික්ඛිත්තඤ්ච. අන්තෝධඤ්ඤකරණේ චීවරං නික්ඛිපිත්වා ද්වාරමූලේ වා වත්ථබ්බං, හත්ථපාසා වා න විජහිතබ්බං. අපරික්ඛිත්තං හෝති, හත්ථපාසා න විජහිතබ්බං.
</Paragraph>

</Division>
<Division number="492" book="para">

<Paragraph number="1913" book="para">
ඒකකුලස්ස ආරාමෝ හෝති පරික්ඛිත්තෝ ච. අන්තෝආරාමේ චීවරං නික්ඛිපිත්වා අන්තෝආරාමේ වත්ථබ්බං. අපරික්ඛිත්තෝ හෝති, හත්ථපාසා න විජහිතබ්බං. නානාකුලස්ස ආරාමෝ හෝති පරික්ඛිත්තෝ ච. අන්තෝආරාමේ චීවරං නික්ඛිපිත්වා ද්වාරමූලේ වා වත්ථබ්බං, හත්ථපාසා වා න විජහිතබ්බං. අපරික්ඛිත්තෝ හෝති, හත්ථපාසා න විජහිතබ්බං.
</Paragraph>

</Division>
<Division number="493" book="para">

<Paragraph number="1914" book="para">
ඒකකුලස්ස විහාරෝ හෝති පරික්ඛිත්තෝ ච. අන්තෝවිහාරේ චීවරං නික්ඛිපිත්වා අන්තෝවිහාරේ වත්ථබ්බං. අපරික්ඛිත්තෝ හෝති, යස්මිං විහාරේ චීවරං නික්ඛිත්තං හෝති තස්මිං විහාරේ වත්ථබ්බං, හත්ථපාසා වා න විජහිතබ්බං. නානාකුලස්ස විහාරෝ හෝති පරික්ඛිත්තෝ ච. යස්මිං විහාරේ චීවරං නික්ඛිත්තං හෝති තස්මිං විහාරේ වත්ථබ්බං ද්වාරමූලේ වා, හත්ථපාසා වා න විජහිතබ්බං. අපරික්ඛිත්තෝ හෝති, යස්මිං විහාරේ චීවරං නික්ඛිත්තං හෝති තස්මිං විහාරේ වත්ථබ්බං, හත්ථපාසා වා න විජහිතබ්බං.
</Paragraph>

</Division>
<Division number="494" book="para">

<Paragraph number="1915" book="para">
ඒකකුලස්ස රුක්ඛමූලං හෝති, යං මජ්ඣන්හිකේ කාලේ සමන්තා ඡායා ඵරති, අන්තෝඡායාය චීවරං නික්ඛිපිත්වා අන්තෝඡායාය වත්ථබ්බං. නානාකුලස්ස රුක්ඛමූලං හෝති, හත්ථපාසා න විජහිතබ්බං.
</Paragraph>

<Paragraph number="1916" book="para">
අජ්ඣෝකාසෝ ඒකූපචාරෝ නාම අගාමකේ අරඤ්ඤේ සමන්තා සත්තබ්භන්තරා ඒකූපචාරෝ, තතෝ පරං නානූපචාරෝ.
</Paragraph>

</Division>
<Division number="495" book="para">

<Paragraph number="1917" book="para">
විප්පවුත්ථේ විප්පවුත්ථසඤ්ඤී අඤ්ඤත්‍ර භික්ඛුසම්මුතියා, නිස්සග්ගියං පාචිත්තියං. විප්පවුත්ථේ වේමතිකෝ, අඤ්ඤත්‍ර භික්ඛුසම්මුතියා, නිස්සග්ගියං පාචිත්තියං. විප්පවුත්ථේ අවිප්පවුත්ථසඤ්ඤී, අඤ්ඤත්‍ර භික්ඛුසම්මුතියා, නිස්සග්ගියං පාචිත්තියං. අප්පච්චුද්ධටේ පච්චුද්ධටසඤ්ඤී …පේ…  අවිස්සජ්ජිතේ විස්සජ්ජිතසඤ්ඤී…  අනට්ඨේ නට්ඨසඤ්ඤී…  අවිනට්ඨේ විනට්ඨසඤ්ඤී…  අදඩ්ඪේ දඩ්ඪසඤ්ඤී අවිලුත්තේ විලුත්තසඤ්ඤී, අඤ්ඤත්‍ර භික්ඛුසම්මුතියා, නිස්සග්ගියං පාචිත්තියං.
</Paragraph>

<Paragraph number="1918" book="para">
නිස්සග්ගියං චීවරං අනිස්සජ්ජිත්වා පරිභුඤ්ජති, ආපත්ති දුක්කටස්ස. අවිප්පවුත්ථේ විප්පවුත්ථසඤ්ඤී, ආපත්ති දුක්කටස්ස. අවිප්පවුත්ථේ වේමතිකෝ, ආපත්ති දුක්කටස්ස. අවිප්පවුත්ථේ අවිප්පවුත්ථසඤ්ඤී, අනාපත්ති.
</Paragraph>

</Division>
<Division number="496" book="para">

<Paragraph number="1919" book="para">
අනාපත්ති—  අන්තෝඅරුණේ පච්චුද්ධරති, විස්සජ්ජේති, නස්සති, විනස්සති, ඩය්හති, අච්ඡින්දිත්වා ගණ්හන්ති, විස්සාසං ගණ්හන්ති, භික්ඛුසම්මුතියා, උම්මත්තකස්ස, ආදිකම්මිකස්සාති.

</Paragraph>
</Division>

<Paragraph number="1920" type="center" book="para">
උදෝසිත(දුතියකථින)සික්ඛාපදං නිට්ඨිතං දුතියං.
</Paragraph>