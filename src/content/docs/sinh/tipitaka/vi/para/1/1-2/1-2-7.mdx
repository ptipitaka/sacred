---
title: "1.2.7 විහාරකාරසික්ඛාපද"
tableOfContents: false
sidebar:
  order: 11
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="365" book="para">

<Paragraph number="1512" book="para">
තේන සමයේන බුද්ධෝ භගවා කෝසම්බියං විහරති ඝෝසිතාරාමේ. තේන ඛෝ පන සමයේන ආයස්මතෝ ඡන්නස්ස උපට්ඨාකෝ ගහපති ආයස්මන්තං ඡන්නං ඒතදවෝච—  “විහාරවත්ථුං, භන්තේ, ජානාහි අය්‍යස්ස විහාරං කාරාපේස්සාමී”ති. අථ ඛෝ ආයස්මා ඡන්නෝ විහාරවත්ථුං සෝධේන්තෝ අඤ්ඤතරං චේතියරුක්ඛං ඡේදාපේසි ගාමපූජිතං නිගමපූජිතං නගරපූජිතං ජනපදපූජිතං රට්ඨපූජිතං. මනුස්සා උජ්ඣායන්ති ඛිය්‍යන්ති විපාචේන්ති—  “කථඤ්හි නාම සමණා සක්‍යපුත්තියා චේතියරුක්ඛං ඡේදාපේස්සන්ති ගාමපූජිතං නිගමපූජිතං නගරපූජිතං ජනපදපූජිතං රට්ඨපූජිතං. ඒකින්ද්‍රියං සමණා සක්‍යපුත්තියා ජීවං විහේඨේන්තී”ති.
</Paragraph>

<Paragraph number="1513" book="para">
අස්සෝසුං ඛෝ භික්ඛූ තේසං මනුස්සානං උජ්ඣායන්තානං ඛිය්‍යන්තානං විපාචේන්තානං. යේ තේ භික්ඛූ අප්පිච්ඡා …පේ…  තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම ආයස්මා ඡන්නෝ චේතියරුක්ඛං ඡේදාපේස්සති ගාමපූජිතං …පේ…  රට්ඨපූජිතන්”ති.
</Paragraph>

<Paragraph number="1514" book="para">
අථ ඛෝ තේ භික්ඛූ ආයස්මන්තං ඡන්නං අනේකපරියායේන විගරහිත්වා භගවතෝ ඒතමත්ථං ආරෝචේසුං …පේ…  “සච්චං කිර ත්වං, ඡන්න, චේතියරුක්ඛං ඡේදාපේසි ගාමපූජිතං …පේ…  රට්ඨපූජිතන්”ති? “සච්චං, භගවා”ති. විගරහි බුද්ධෝ භගවා …පේ…  කථඤ්හි නාම ත්වං, මෝඝපුරිස, චේතියරුක්ඛං ඡේදාපේස්සසි ගාමපූජිතං නිගමපූජිතං නගරපූජිතං ජනපදපූජිතං රට්ඨපූජිතං. ජීවසඤ්ඤිනෝ හි, මෝඝපුරිස, මනුස්සා රුක්ඛස්මිං. නේතං, මෝඝපුරිස, අප්පසන්නානං වා පසාදාය …පේ…  ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

</Division>
<Division number="366" book="para">

<Paragraph number="1515" book="para">
<Emphasis>“මහල්ලකං පන භික්ඛුනා විහාරං කාරයමානේන සස්සාමිකං අත්තුද්දේසං භික්ඛූ අභිනේතබ්බා වත්ථුදේසනාය. තේහි භික්ඛූහි වත්ථු දේසේතබ්බං අනාරම්භං සපරික්කමනං. සාරම්භේ චේ භික්ඛු වත්ථුස්මිං අපරික්කමනේ මහල්ලකං විහාරං කාරේය්‍ය භික්ඛූ වා අනභිනේය්‍ය වත්ථුදේසනාය, සංඝාදිසේසෝ”</Emphasis>ති. (*7*:<Emphasis>11</Emphasis>)
</Paragraph>

</Division>
<Division number="367" book="para">

<Paragraph number="1516" book="para">
<Emphasis>මහල්ලකෝ</Emphasis> නාම විහාරෝ සස්සාමිකෝ වුච්චති.
</Paragraph>

<Paragraph number="1517" book="para">
<Emphasis>විහාරෝ</Emphasis> නාම උල්ලිත්තෝ වා හෝති අවලිත්තෝ වා උල්ලිත්තාවලිත්තෝ වා.
</Paragraph>

<Paragraph number="1518" book="para">
<Emphasis>කාරයමානේනා</Emphasis>ති කරෝන්තෝ වා කාරාපේන්තෝ වා.
</Paragraph>

<Paragraph number="1519" book="para">
<Emphasis>සස්සාමිකන්</Emphasis>ති අඤ්ඤෝ කෝචි සාමිකෝ හෝති ඉත්ථී වා පුරිසෝ වා ගහට්ඨෝ වා පබ්බජිතෝ වා.
</Paragraph>

<Paragraph number="1520" book="para">
<Emphasis>අත්තුද්දේසන්</Emphasis>ති අත්තනෝ අත්ථාය.
</Paragraph>

<Paragraph number="1521" book="para">
<Emphasis>භික්ඛූ අභිනේතබ්බා වත්ථුදේසනායා</Emphasis>ති තේන විහාරකාරකේන භික්ඛුනා විහාරවත්ථුං සෝධේත්වා සංඝං උපසඞ්කමිත්වා ඒකංසං උත්තරාසඞ්ගං කරිත්වා වුඩ්ඪානං භික්ඛූනං පාදේ වන්දිත්වා උක්කුටිකං නිසීදිත්වා අඤ්ජලිං පග්ගහේත්වා ඒවමස්ස වචනීයෝ—  “අහං, භන්තේ, මහල්ලකං විහාරං කත්තුකාමෝ සස්සාමිකං අත්තුද්දේසං. සෝහං, භන්තේ, සංඝං විහාරවත්ථුඕලෝකනං යාචාමී”ති. දුතියම්පි යාචිතබ්බා. තතියම්පි යාචිතබ්බා. සචේ සබ්බෝ සංඝෝ උස්සහති විහාරවත්ථුං ඕලෝකේතුං සබ්බේන සංඝේන ඕලෝකේතබ්බං. නෝ චේ සබ්බෝ සංඝෝ උස්සහති විහාරවත්ථුං ඕලෝකේතුං, යේ තත්ථ හෝන්ති භික්ඛූ බ්‍යත්තා පටිබලා සාරම්භං අනාරම්භං සපරික්කමනං අපරික්කමනං ජානිතුං තේ යාචිත්වා සම්මන්නිතබ්බා. “ඒවඤ්ච පන, භික්ඛවේ, සම්මන්නිතබ්බා. බ්‍යත්තේන භික්ඛුනා පටිබලේන සංඝෝ ඤාපේතබ්බෝ—
</Paragraph>

</Division>
<Division number="368" book="para">

<Paragraph number="1522" book="para">
‘සුණාතු මේ, භන්තේ, සංඝෝ. අයං ඉත්ථන්නාමෝ භික්ඛු මහල්ලකං විහාරං කත්තුකාමෝ සස්සාමිකං අත්තුද්දේසං. සෝ සංඝං විහාරවත්ථුඕලෝකනං යාචති. යදි සංඝස්ස පත්තකල්ලං, සංඝෝ ඉත්ථන්නාමඤ්ච ඉත්ථන්නාමඤ්ච භික්ඛූ සම්මන්නේය්‍ය ඉත්ථන්නාමස්ස භික්ඛුනෝ විහාරවත්ථුං ඕලෝකේතුං. ඒසා ඤත්ති.
</Paragraph>

<Paragraph number="1523" book="para">
සුණාතු මේ, භන්තේ, සංඝෝ. අයං ඉත්ථන්නාමෝ භික්ඛු මහල්ලකං විහාරං කත්තුකාමෝ සස්සාමිකං අත්තුද්දේසං. සෝ සංඝං විහාරවත්ථුඕලෝකනං යාචති. සංඝෝ ඉත්ථන්නාමඤ්ච ඉත්ථන්නාමඤ්ච භික්ඛූ සම්මන්නති ඉත්ථන්නාමස්ස භික්ඛුනෝ විහාරවත්ථුං ඕලෝකේතුං. යස්සායස්මතෝ ඛමති ඉත්ථන්නාමස්ස ච ඉත්ථන්නාමස්ස ච භික්ඛූනං සම්මුති ඉත්ථන්නාමස්ස භික්ඛුනෝ විහාරවත්ථුං ඕලෝකේතුං, සෝ තුණ්හස්ස; යස්ස නක්ඛමති, සෝ භාසේය්‍ය.
</Paragraph>

<Paragraph number="1524" book="para">
සම්මතා සංඝේන ඉත්ථන්නාමෝ ච ඉත්ථන්නාමෝ ච භික්ඛූ ඉත්ථන්නාමස්ස භික්ඛුනෝ විහාරවත්ථුං ඕලෝකේතුං. ඛමති සංඝස්ස, තස්මා තුණ්හී, ඒවමේතං ධාරයාමී’”ති.
</Paragraph>

</Division>
<Division number="369" book="para">

<Paragraph number="1525" book="para">
තේහි සම්මතේහි භික්ඛූහි තත්ථ ගන්ත්වා විහාරවත්ථු ඕලෝකේතබ්බං; සාරම්භං අනාරම්භං සපරික්කමනං අපරික්කමනං ජානිතබ්බං. සචේ සාරම්භං හෝති අපරික්කමනං, “මායිධ කරී”ති වත්තබ්බෝ. සචේ අනාරම්භං හෝති සපරික්කමනං, සංඝස්ස ආරෝචේතබ්බං—  “අනාරම්භං සපරික්කමනන්”ති. තේන විහාරකාරකේන භික්ඛුනා සංඝං උපසඞ්කමිත්වා ඒකංසං උත්තරාසඞ්ගං කරිත්වා වුඩ්ඪානං භික්ඛූනං පාදේ වන්දිත්වා උක්කුටිකං නිසීදිත්වා අඤ්ජලිං පග්ගහේත්වා ඒවමස්ස වචනීයෝ—  “අහං, භන්තේ, මහල්ලකං විහාරං කත්තුකාමෝ සස්සාමිකං අත්තුද්දේසං. සෝහං, භන්තේ, සංඝං විහාරවත්ථුදේසනං යාචාමී”ති. දුතියම්පි යාචිතබ්බා. තතියම්පි යාචිතබ්බා. බ්‍යත්තේන භික්ඛුනා පටිබලේන සංඝෝ ඤාපේතබ්බෝ—
</Paragraph>

</Division>
<Division number="370" book="para">

<Paragraph number="1526" book="para">
“සුණාතු මේ, භන්තේ, සංඝෝ. අයං ඉත්ථන්නාමෝ භික්ඛු මහල්ලකං විහාරං කත්තුකාමෝ සස්සාමිකං අත්තුද්දේසං. සෝ සංඝං විහාරවත්ථුදේසනං යාචති. යදි සංඝස්ස පත්තකල්ලං, සංඝෝ ඉත්ථන්නාමස්ස භික්ඛුනෝ විහාරවත්ථුං දේසේය්‍ය. ඒසා ඤත්ති.
</Paragraph>

<Paragraph number="1527" book="para">
සුණාතු මේ, භන්තේ, සංඝෝ. අයං ඉත්ථන්නාමෝ භික්ඛු මහල්ලකං විහාරං කත්තුකාමෝ සස්සාමිකං අත්තුද්දේසං. සෝ සංඝං විහාරවත්ථුදේසනං යාචති. සංඝෝ ඉත්ථන්නාමස්ස භික්ඛුනෝ විහාරවත්ථුං දේසේති. යස්සායස්මතෝ ඛමති ඉත්ථන්නාමස්ස භික්ඛුනෝ විහාරවත්ථුස්ස දේසනා, සෝ තුණ්හස්ස; යස්ස නක්ඛමති, සෝ භාසේය්‍ය.
</Paragraph>

<Paragraph number="1528" book="para">
දේසිතං සංඝේන ඉත්ථන්නාමස්ස භික්ඛුනෝ විහාරවත්ථු. ඛමති සංඝස්ස, තස්මා තුණ්හී, ඒවමේතං ධාරයාමී”ති.
</Paragraph>

</Division>
<Division number="371" book="para">

<Paragraph number="1529" book="para">
<Emphasis>සාරම්භං</Emphasis> නාම කිපිල්ලිකානං වා ආසයෝ හෝති, උපචිකානං වා ආසයෝ හෝති, උන්දූරානං වා …පේ…  අහීනං වා…  විච්ඡිකානං වා…  සතපදීනං වා…  හත්ථීනං වා…  අස්සානං වා…  සීහානං වා…  බ්‍යග්ඝානං වා…  දීපීනං වා…  අච්ඡානං වා…  තරච්ඡානං වා ආසයෝ හෝති, යේසං කේසඤ්චි තිරච්ඡානගතානං පාණානං ආසයෝ හෝති, පුබ්බණ්ණනිස්සිතං වා හෝති, අපරණ්ණනිස්සිතං වා හෝති, අබ්භාඝාතනිස්සිතං වා හෝති, ආඝාතනනිස්සිතං වා හෝති, සුසානනිස්සිතං වා හෝති, උය්‍යානනිස්සිතං වා හෝති, රාජවත්ථුනිස්සිතං වා හෝති, හත්ථිසාලානිස්සිතං වා හෝති, අස්සසාලානිස්සිතං වා හෝති, බන්ධනාගාරනිස්සිතං වා හෝති, පානාගාරනිස්සිතං වා හෝති, සූනනිස්සිතං වා හෝති, රච්ඡානිස්සිතං වා හෝති, චච්චරනිස්සිතං වා හෝති, සභානිස්සිතං වා හෝති, සංසරණනිස්සිතං වා හෝති. ඒතං සාරම්භං නාම.
</Paragraph>

<Paragraph number="1530" book="para">
<Emphasis>අපරික්කමනං</Emphasis> නාම න සක්කා හෝති යථායුත්තේන සකටේන අනුපරිගන්තුං, සමන්තා නිස්සේණියා අනුපරිගන්තුං. ඒතං අපරික්කමනං නාම.
</Paragraph>

<Paragraph number="1531" book="para">
<Emphasis>අනාරම්භං</Emphasis> නාම න කිපිල්ලිකානං වා ආසයෝ හෝති …පේ…  න සංසරණනිස්සිතං වා හෝති. ඒතං අනාරම්භං නාම.
</Paragraph>

<Paragraph number="1532" book="para">
<Emphasis>සපරික්කමනං</Emphasis> නාම සක්කා හෝති යථායුත්තේන සකටේන අනුපරිගන්තුං, සමන්තා නිස්සේණියා අනුපරිගන්තුං. ඒතං සපරික්කමනං නාම.
</Paragraph>

<Paragraph number="1533" book="para">
<Emphasis>මහල්ලකෝ</Emphasis> නාම විහාරෝ සස්සාමිකෝ වුච්චති.
</Paragraph>

<Paragraph number="1534" book="para">
<Emphasis>විහාරෝ</Emphasis> නාම උල්ලිත්තෝ වා හෝති අවලිත්තෝ වා උල්ලිත්තාවලිත්තෝ වා.
</Paragraph>

<Paragraph number="1535" book="para">
<Emphasis>කාරේය්‍යා</Emphasis>ති කරෝති වා කාරාපේති වා.
</Paragraph>

<Paragraph number="1536" book="para">
<Emphasis>භික්ඛූ වා අනභිනේය්‍ය වත්ථුදේසනායා</Emphasis>ති ඤත්තිදුතියේන කම්මේන විහාරවත්ථුං න දේසාපේත්වා කරෝති වා කාරාපේති වා, පයෝගේ දුක්කටං. ඒකං පිණ්ඩං අනාගතේ, ආපත්ති ථුල්ලච්චයස්ස. තස්මිං පිණ්ඩේ ආගතේ, ආපත්ති සංඝාදිසේසස්ස.
</Paragraph>

<Paragraph number="1537" book="para">
<Emphasis>සංඝාදිසේසෝ</Emphasis>ති …පේ…  තේනපි වුච්චති—  “සංඝාදිසේසෝ”ති.
</Paragraph>

</Division>
<Division number="372" book="para">

<Paragraph number="1538" book="para">
භික්ඛු විහාරං කරෝති අදේසිතවත්ථුකං සාරම්භං අපරික්කමනං, ආපත්ති සංඝාදිසේසේන ද්වින්නං දුක්කටානං. භික්ඛු විහාරං කරෝති අදේසිතවත්ථුකං සාරම්භං සපරික්කමනං, ආපත්ති සංඝාදිසේසේන දුක්කටස්ස. භික්ඛු විහාරං කරෝති අදේසිතවත්ථුකං අනාරම්භං අපරික්කමනං, ආපත්ති සංඝාදිසේසේන දුක්කටස්ස. භික්ඛු විහාරං කරෝති අදේසිතවත්ථුකං අනාරම්භං සපරික්කමනං, ආපත්ති සංඝාදිසේසස්ස.
</Paragraph>

<Paragraph number="1539" book="para">
භික්ඛු විහාරං කරෝති දේසිතවත්ථුකං සාරම්භං අපරික්කමනං, ආපත්ති ද්වින්නං දුක්කටානං. භික්ඛු විහාරං කරෝති දේසිතවත්ථුකං සාරම්භං සපරික්කමනං, ආපත්ති දුක්කටස්ස. භික්ඛු විහාරං කරෝති දේසිතවත්ථුකං අනාරම්භං අපරික්කමනං, ආපත්ති දුක්කටස්ස. භික්ඛු විහාරං කරෝති දේසිතවත්ථුකං අනාරම්භං සපරික්කමනං, අනාපත්ති.
</Paragraph>

</Division>
<Division number="373" book="para">

<Paragraph number="1540" book="para">
භික්ඛු සමාදිසති—  “විහාරං මේ කරෝථා”ති. තස්ස විහාරං කරෝන්ති අදේසිතවත්ථුකං සාරම්භං අපරික්කමනං, ආපත්ති සංඝාදිසේසේන ද්වින්නං දුක්කටානං …පේ…  සාරම්භං සපරික්කමනං, ආපත්ති සංඝාදිසේසේන දුක්කටස්ස …පේ…  අනාරම්භං අපරික්කමනං, ආපත්ති සංඝාදිසේසේන දුක්කටස්ස …පේ…  අනාරම්භං සපරික්කමනං, ආපත්ති සංඝාදිසේසස්ස.
</Paragraph>

<Paragraph number="1541" book="para">
භික්ඛු සමාදිසති—  “විහාරං මේ කරෝථා”ති. තස්ස විහාරං කරෝන්ති දේසිතවත්ථුකං සාරම්භං අපරික්කමනං, ආපත්ති ද්වින්නං දුක්කටානං …පේ…  සාරම්භං සපරික්කමනං, ආපත්ති දුක්කටස්ස …පේ…  අනාරම්භං අපරික්කමනං, ආපත්ති දුක්කටස්ස …පේ…  අනාරම්භං සපරික්කමනං, අනාපත්ති.
</Paragraph>

</Division>
<Division number="374" book="para">

<Paragraph number="1542" book="para">
භික්ඛු සමාදිසිත්වා පක්කමති—  “විහාරං මේ කරෝථා”ති. න ච සමාදිසති—  “දේසිතවත්ථුකෝ ච හෝතු අනාරම්භෝ ච සපරික්කමනෝ චා”ති. තස්ස විහාරං කරෝන්ති අදේසිතවත්ථුකං සාරම්භං අපරික්කමනං, ආපත්ති සංඝාදිසේසේන ද්වින්නං දුක්කටානං …පේ…  සාරම්භං සපරික්කමනං, ආපත්ති සංඝාදිසේසේන දුක්කටස්ස …පේ…  අනාරම්භං අපරික්කමනං, ආපත්ති සංඝාදිසේසේන දුක්කටස්ස …පේ…  අනාරම්භං සපරික්කමනං, ආපත්ති සංඝාදිසේසස්ස.
</Paragraph>

<Paragraph number="1543" book="para">
භික්ඛු සමාදිසිත්වා පක්කමති—  “විහාරං මේ කරෝථා”ති. න ච සමාදිසති—  “දේසිතවත්ථුකෝ ච හෝතු අනාරම්භෝ ච සපරික්කමනෝ චා”ති. තස්ස විහාරං කරෝන්ති දේසිතවත්ථුකං සාරම්භං අපරික්කමනං, ආපත්ති ද්වින්නං දුක්කටානං …පේ…  සාරම්භං සපරික්කමනං, ආපත්ති දුක්කටස්ස …පේ…  අනාරම්භං අපරික්කමනං, ආපත්ති දුක්කටස්ස …පේ…  අනාරම්භං සපරික්කමනං, අනාපත්ති.
</Paragraph>

</Division>
<Division number="375" book="para">

<Paragraph number="1544" book="para">
භික්ඛු සමාදිසිත්වා පක්කමති—  “විහාරං මේ කරෝථා”ති. සමාදිසති ච—  “දේසිතවත්ථුකෝ ච හෝතු අනාරම්භෝ ච සපරික්කමනෝ චා”ති. තස්ස විහාරං කරෝන්ති අදේසිතවත්ථුකං සාරම්භං අපරික්කමනං. සෝ සුණාති—  “විහාරෝ කිර මේ කයිරති අදේසිතවත්ථුකෝ සාරම්භෝ අපරික්කමනෝ”ති. තේන භික්ඛුනා සාමං වා ගන්තබ්බං දූතෝ වා පාහේතබ්බෝ—  “දේසිතවත්ථුකෝ ච හෝතු අනාරම්භෝ ච සපරික්කමනෝ චා”ති …පේ…  “දේසිතවත්ථුකෝ ච හෝතු අනාරම්භෝ චා”ති …පේ…  “දේසිතවත්ථුකෝ ච හෝතු සපරික්කමනෝ චා”ති …පේ…  “දේසිතවත්ථුකෝ හෝතූ”ති. නෝ චේ සාමං වා ගච්ඡේය්‍ය දූතං වා පහිණේය්‍ය, ආපත්ති දුක්කටස්ස.
</Paragraph>

<Paragraph number="1545" book="para">
භික්ඛු සමාදිසිත්වා පක්කමති—  “විහාරං මේ කරෝථා”ති. සමාදිසති ච—  “දේසිතවත්ථුකෝ ච හෝතු අනාරම්භෝ ච සපරික්කමනෝ චා”ති. තස්ස විහාරං කරෝන්ති දේසිතවත්ථුකං සාරම්භං අපරික්කමනං. සෝ සුණාති—  “විහාරෝ කිර මේ කයිරති දේසිතවත්ථුකෝ සාරම්භෝ අපරික්කමනෝ”ති. තේන භික්ඛුනා සාමං වා ගන්තබ්බං දූතෝ වා පාහේතබ්බෝ—  “අනාරම්භෝ ච හෝතු සපරික්කමනෝ චා”ති …පේ…  “අනාරම්භෝ හෝතූ”ති. “සපරික්කමනෝ හෝතූ”ති, අනාපත්ති.
</Paragraph>

</Division>
<Division number="376" book="para">

<Paragraph number="1546" book="para">
භික්ඛු සමාදිසිත්වා පක්කමති—  “විහාරං මේ කරෝථා”ති. සමාදිසති ච—  “දේසිතවත්ථුකෝ ච හෝතු අනාරම්භෝ ච සපරික්කමනෝ චා”ති. තස්ස විහාරං කරෝන්ති අදේසිතවත්ථුකං සාරම්භං අපරික්කමනං, ආපත්ති කාරුකානං තිණ්ණං දුක්කටානං …පේ…  සාරම්භං සපරික්කමනං, ආපත්ති කාරුකානං ද්වින්නං දුක්කටානං …පේ…  අනාරම්භං අපරික්කමනං, ආපත්ති කාරුකානං ද්වින්නං දුක්කටානං …පේ…  අනාරම්භං සපරික්කමනං, ආපත්ති කාරුකානං දුක්කටස්ස.
</Paragraph>

<Paragraph number="1547" book="para">
භික්ඛු සමාදිසිත්වා පක්කමති—  “විහාරං මේ කරෝථා”ති. සමාදිසති ච—  “දේසිතවත්ථුකෝ ච හෝතු අනාරම්භෝ ච සපරික්කමනෝ චා”ති. තස්ස විහාරං කරෝන්ති දේසිතවත්ථුකං සාරම්භං අපරික්කමනං, ආපත්ති කාරුකානං ද්වින්නං දුක්කටානං …පේ…  සාරම්භං සපරික්කමනං, ආපත්ති කාරුකානං දුක්කටස්ස …පේ…  අනාරම්භං අපරික්කමනං, ආපත්ති කාරුකානං දුක්කටස්ස …පේ…  අනාරම්භං සපරික්කමනං, අනාපත්ති.
</Paragraph>

</Division>
<Division number="377" book="para">

<Paragraph number="1548" book="para">
භික්ඛු සමාදිසිත්වා පක්කමති—  “විහාරං මේ කරෝථා”ති. තස්ස විහාරං කරෝන්ති අදේසිතවත්ථුකං සාරම්භං අපරික්කමනං. සෝ චේ විප්පකතේ ආගච්ඡති, තේන භික්ඛුනා සෝ විහාරෝ අඤ්ඤස්ස වා දාතබ්බෝ භින්දිත්වා වා පුන කාතබ්බෝ. නෝ චේ අඤ්ඤස්ස වා දදේය්‍ය භින්දිත්වා වා පුන කාරේය්‍ය, ආපත්ති සංඝාදිසේසේන ද්වින්නං දුක්කටානං …පේ…  සාරම්භං සපරික්කමනං, ආපත්ති සංඝාදිසේසේන දුක්කටස්ස …පේ…  අනාරම්භං අපරික්කමනං, ආපත්ති සංඝාදිසේසේන දුක්කටස්ස …පේ…  අනාරම්භං සපරික්කමනං, ආපත්ති සංඝාදිසේසස්ස.
</Paragraph>

<Paragraph number="1549" book="para">
භික්ඛු සමාදිසිත්වා පක්කමති—  “විහාරං මේ කරෝථා”ති. තස්ස විහාරං කරෝන්ති දේසිතවත්ථුකං සාරම්භං අපරික්කමනං. සෝ චේ විප්පකතේ ආගච්ඡති, තේන භික්ඛුනා සෝ විහාරෝ අඤ්ඤස්ස වා දාතබ්බෝ භින්දිත්වා වා පුන කාතබ්බෝ. නෝ චේ අඤ්ඤස්ස වා දදේය්‍ය භින්දිත්වා වා පුන කාරේය්‍ය, ආපත්ති ද්වින්නං දුක්කටානං …පේ…  සාරම්භං සපරික්කමනං, ආපත්ති දුක්කටස්ස …පේ…  අනාරම්භං අපරික්කමනං, ආපත්ති දුක්කටස්ස …පේ…  අනාරම්භං සපරික්කමනං, අනාපත්ති.
</Paragraph>

</Division>
<Division number="378" book="para">

<Paragraph number="1550" book="para">
අත්තනා විප්පකතං අත්තනා පරියෝසාපේති, ආපත්ති සංඝාදිසේසස්ස.
</Paragraph>

<Paragraph number="1551" book="para">
අත්තනා විප්පකතං පරේහි පරියෝසාපේති, ආපත්ති සංඝාදිසේසස්ස.
</Paragraph>

<Paragraph number="1552" book="para">
පරේහි විප්පකතං අත්තනා පරියෝසාපේති, ආපත්ති සංඝාදිසේසස්ස.
</Paragraph>

<Paragraph number="1553" book="para">
පරේහි විප්පකතං පරේහි පරියෝසාපේති, ආපත්ති සංඝාදිසේසස්ස.
</Paragraph>

</Division>
<Division number="379" book="para">

<Paragraph number="1554" book="para">
අනාපත්ති—  ලේණේ ගුහාය තිණකුටිකාය අඤ්ඤස්සත්ථාය වාසාගාරං ඨපේත්වා සබ්බත්ථ. අනාපත්ති උම්මත්තකස්ස, ආදිකම්මිකස්සාති.

</Paragraph>
</Division>

<Paragraph number="1555" type="center" book="para">
විහාරකාරසික්ඛාපදං නිට්ඨිතං සත්තමං.
</Paragraph>