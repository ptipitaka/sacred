---
title: "1.4.1.9 දුතියෞපක්ඛටසික්ඛාපද"
tableOfContents: false
sidebar:
  order: 10
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="532" book="para">

<Paragraph number="2041" book="para">
තේන සමයේන බුද්ධෝ භගවා සාවත්ථියං විහරති ජේතවනේ අනාථපිණ්ඩිකස්ස ආරාමේ. තේන ඛෝ පන සමයේන අඤ්ඤතරෝ පුරිසෝ අඤ්ඤතරං පුරිසං ඒතදවෝච—  “අය්‍යං උපනන්දං චීවරේන අච්ඡාදේස්සාමී”ති. සෝපි ඒවමාහ—  “අහම්පි අය්‍යං උපනන්දං චීවරේන අච්ඡාදේස්සාමී”ති. අස්සෝසි ඛෝ අඤ්ඤතරෝ පිණ්ඩචාරිකෝ භික්ඛු තේසං පුරිසානං ඉමං කථාසල්ලාපං. අථ ඛෝ සෝ භික්ඛු යේනායස්මා උපනන්දෝ සක්‍යපුත්තෝ තේනුපසඞ්කමි; උපසඞ්කමිත්වා ආයස්මන්තං උපනන්දං සක්‍යපුත්තං ඒතදවෝච—  “මහාපුඤ්ඤෝසි ත්වං, ආවුසෝ උපනන්ද. අමුකස්මිං ඕකාසේ අඤ්ඤතරෝ පුරිසෝ අඤ්ඤතරං පුරිසං ඒතදවෝච—  ‘අය්‍යං උපනන්දං චීවරේන අච්ඡාදේස්සාමී’ති. සෝපි ඒවමාහ—  ‘අහම්පි අය්‍යං උපනන්දං චීවරේන අච්ඡාදේස්සාමී’”ති. “අත්ථාවුසෝ, මං තේ උපට්ඨාකා”ති.
</Paragraph>

<Paragraph number="2042" book="para">
අථ ඛෝ ආයස්මා උපනන්දෝ සක්‍යපුත්තෝ යේන තේ පුරිසා තේනුපසඞ්කමි; උපසඞ්කමිත්වා තේ පුරිසේ ඒතදවෝච—  “සච්චං කිර මං තුම්හේ, ආවුසෝ, චීවරේහි අච්ඡාදේතුකාමාත්ථා”ති? “අපි නය්‍ය, ඒවං හෝති—  ‘අය්‍යං උපනන්දං චීවරේහි අච්ඡාදේස්සාමා’”ති. “සචේ ඛෝ මං තුම්හේ, ආවුසෝ, චීවරේහි අච්ඡාදේතුකාමාත්ථ, ඒවරූපේන චීවරේන අච්ඡාදේථ, ක්‍යාහං තේහි අච්ඡන්නෝපි කරිස්සාමි, යානාහං න පරිභුඤ්ජිස්සාමී”ති. අථ ඛෝ තේ පුරිසා උජ්ඣායන්ති ඛිය්‍යන්ති විපාචේන්ති—  “මහිච්ඡා ඉමේ සමණා සක්‍යපුත්තියා අසන්තුට්ඨා. නයිමේ සුකරා චීවරේහි අච්ඡාදේතුං. කථඤ්හි නාම අය්‍යෝ උපනන්දෝ අම්හේහි පුබ්බේ අප්පවාරිතෝ උපසඞ්කමිත්වා චීවරේ විකප්පං ආපජ්ජිස්සතී”ති.
</Paragraph>

<Paragraph number="2043" book="para">
අස්සෝසුං ඛෝ භික්ඛූ තේසං පුරිසානං උජ්ඣායන්තානං ඛිය්‍යන්තානං විපාචේන්තානං. යේ තේ භික්ඛූ අප්පිච්ඡා …පේ…  තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම ආයස්මා උපනන්දෝ සක්‍යපුත්තෝ පුබ්බේ අප්පවාරිතෝ ගහපතිකේ උපසඞ්කමිත්වා චීවරේ විකප්පං ආපජ්ජිස්සතී”ති.
</Paragraph>

<Paragraph number="2044" book="para">
අථ ඛෝ තේ භික්ඛූ ආයස්මන්තං උපනන්දං සක්‍යපුත්තං අනේකපරියායේන විගරහිත්වා භගවතෝ ඒතමත්ථං ආරෝචේසුං …පේ…  “සච්චං කිර ත්වං, උපනන්ද, පුබ්බේ අප්පවාරිතෝ ගහපතිකේ උපසඞ්කමිත්වා චීවරේ විකප්පං ආපජ්ජසී”ති? “සච්චං, භගවා”ති. “ඤාතකා තේ, උපනන්ද, අඤ්ඤාතකා”ති? “අඤ්ඤාතකා, භගවා”ති. “අඤ්ඤාතකෝ, මෝඝපුරිස, අඤ්ඤාතකානං න ජානාති පතිරූපං වා අප්පතිරූපං වා සන්තං වා අසන්තං වා. තත්ථ නාම ත්වං, මෝඝපුරිස, පුබ්බේ අප්පවාරිතෝ අඤ්ඤාතකේ ගහපතිකේ උපසඞ්කමිත්වා චීවරේ විකප්පං ආපජ්ජිස්සසි. නේතං, මෝඝපුරිස, අප්පසන්නානං වා පසාදාය …පේ…  ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

</Division>
<Division number="533" book="para">

<Paragraph number="2045" book="para">
<Emphasis>“භික්ඛුං පනේව උද්දිස්ස උභින්නං අඤ්ඤාතකානං ගහපතීනං වා ගහපතානීනං වා පච්චේකචීවරචේතාපන්නානි උපක්ඛටානි හෝන්ති—  ‘ඉමේහි මයං පච්චේකචීවරචේතාපන්නේහි පච්චේකචීවරානි චේතාපේත්වා ඉත්ථන්නාමං භික්ඛුං චීවරේහි අච්ඡාදේස්සාමා’ති; තත්‍ර චේ සෝ භික්ඛු පුබ්බේ අප්පවාරිතෝ උපසඞ්කමිත්වා චීවරේ විකප්පං ආපජ්ජේය්‍ය—  ‘සාධු වත මං ආයස්මන්තෝ ඉමේහි පච්චේකචීවරචේතාපන්නේහි ඒවරූපං වා ඒවරූපං වා චීවරං චේතාපේත්වා අච්ඡාදේථ, උභෝව සන්තා ඒකේනා’ති, කල්‍යාණකම්‍යතං උපාදාය, නිස්සග්ගියං පාචිත්තියන්”</Emphasis>ති. (*9*:<Emphasis>28</Emphasis>)
</Paragraph>

</Division>
<Division number="534" book="para">

<Paragraph number="2046" book="para">
<Emphasis>භික්ඛුං පනේව උද්දිස්සා</Emphasis>ති භික්ඛුස්සත්ථාය, භික්ඛුං ආරම්මණං කරිත්වා, භික්ඛුං අච්ඡාදේතුකාමා.
</Paragraph>

<Paragraph number="2047" book="para">
<Emphasis>උභින්නන්</Emphasis>ති ද්වින්නං.
</Paragraph>

<Paragraph number="2048" book="para">
<Emphasis>අඤ්ඤාතකා</Emphasis> නාම මාතිතෝ වා පිතිතෝ වා යාව සත්තමා පිතාමහයුගා අසම්බද්ධා.
</Paragraph>

<Paragraph number="2049" book="para">
<Emphasis>ගහපතී</Emphasis> නාම යේ කේචි අගාරං අජ්ඣාවසන්ති.
</Paragraph>

<Paragraph number="2050" book="para">
<Emphasis>ගහපතානියෝ</Emphasis> නාම යා කාචි අගාරං අජ්ඣාවසන්ති.
</Paragraph>

<Paragraph number="2051" book="para">
<Emphasis>චීවරචේතාපන්නානි</Emphasis> නාම හිරඤ්ඤා වා සුවණ්ණා වා මුත්තා වා මණී වා පවාළා වා ඵලිකා වා පටකා වා සුත්තා වා කප්පාසා වා.
</Paragraph>

<Paragraph number="2052" book="para">
<Emphasis>ඉමේහි පච්චේකචීවරචේතාපන්නේහී</Emphasis>ති පච්චුපට්ඨිතේහි.
</Paragraph>

<Paragraph number="2053" book="para">
<Emphasis>චේතාපේත්වා</Emphasis>ති පරිවත්තේත්වා.
</Paragraph>

<Paragraph number="2054" book="para">
<Emphasis>අච්ඡාදේස්සාමා</Emphasis>ති දස්සාම.
</Paragraph>

<Paragraph number="2055" book="para">
<Emphasis>තත්‍ර චේ සෝ භික්ඛූ</Emphasis>ති යං භික්ඛුං උද්දිස්ස චීවරචේතාපන්නානි උපක්ඛටානි හෝන්ති සෝ භික්ඛු.
</Paragraph>

<Paragraph number="2056" book="para">
<Emphasis>පුබ්බේ අප්පවාරිතෝ</Emphasis>ති පුබ්බේ අවුත්තෝ හෝති—  “කීදිසේන තේ, භන්තේ, චීවරේන අත්ථෝ, කීදිසං තේ චීවරං චේතාපේමා”ති.
</Paragraph>

<Paragraph number="2057" book="para">
<Emphasis>උපසඞ්කමිත්වා</Emphasis>ති ඝරං ගන්ත්වා යත්ථ කත්ථචි උපසඞ්කමිත්වා.
</Paragraph>

<Paragraph number="2058" book="para">
<Emphasis>චීවරේ විකප්පං ආපජ්ජේය්‍යා</Emphasis>ති ආයතං වා හෝතු විත්ථතං වා අප්පිතං වා සණ්හං වා.
</Paragraph>

<Paragraph number="2059" book="para">
<Emphasis>ඉමේහි පච්චේකචීවරචේතාපන්නේහී</Emphasis>ති පච්චුපට්ඨිතේහි.
</Paragraph>

<Paragraph number="2060" book="para">
<Emphasis>ඒවරූපං වා ඒවරූපං වා</Emphasis>ති ආයතං වා විත්ථතං වා අප්පිතං වා සණ්හං වා.
</Paragraph>

<Paragraph number="2061" book="para">
<Emphasis>චේතාපේත්වා</Emphasis>ති පරිවත්තේත්වා.
</Paragraph>

<Paragraph number="2062" book="para">
<Emphasis>අච්ඡාදේථා</Emphasis>ති දජ්ජේථ.
</Paragraph>

<Paragraph number="2063" book="para">
<Emphasis>උභෝව සන්තා ඒකේනා</Emphasis>ති ද්වේපි ජනා ඒකේන.
</Paragraph>

<Paragraph number="2064" book="para">
<Emphasis>කල්‍යාණකම්‍යතං උපාදායා</Emphasis>ති සාධත්ථිකෝ මහග්ඝත්ථිකෝ.
</Paragraph>

<Paragraph number="2065" book="para">
තස්ස වචනේන ආයතං වා විත්ථතං වා අප්පිතං වා සණ්හං වා චේතාපේන්ති, පයෝගේ දුක්කටං. පටිලාභේන නිස්සග්ගියං හෝති. නිස්සජ්ජිතබ්බං සංඝස්ස වා ගණස්ස වා පුග්ගලස්ස වා. ඒවඤ්ච පන, භික්ඛවේ, නිස්සජ්ජිතබ්බං …පේ…  “ඉදං මේ, භන්තේ, චීවරං පුබ්බේ අප්පවාරිතෝ අඤ්ඤාතකේ ගහපතිකේ උපසඞ්කමිත්වා චීවරේ විකප්පං ආපන්නං නිස්සග්ගියං. ඉමාහං සංඝස්ස නිස්සජ්ජාමී”ති …පේ…  දදේය්‍යාති …පේ…  දදේය්‍යුන්ති …පේ…  ආයස්මතෝ දම්මීති.
</Paragraph>

</Division>
<Division number="535" book="para">

<Paragraph number="2066" book="para">
අඤ්ඤාතකේ අඤ්ඤාතකසඤ්ඤී පුබ්බේ අප්පවාරිතෝ ගහපතිකේ උපසඞ්කමිත්වා චීවරේ විකප්පං ආපජ්ජති, නිස්සග්ගියං පාචිත්තියං. අඤ්ඤාතකේ වේමතිකෝ පුබ්බේ අප්පවාරිතෝ ගහපතිකේ උපසඞ්කමිත්වා චීවරේ විකප්පං ආපජ්ජති, නිස්සග්ගියං පාචිත්තියං. අඤ්ඤාතකේ ඤාතකසඤ්ඤී පුබ්බේ අප්පවාරිතෝ ගහපතිකේ උපසඞ්කමිත්වා චීවරේ විකප්පං ආපජ්ජති, නිස්සග්ගියං පාචිත්තියං.
</Paragraph>

<Paragraph number="2067" book="para">
ඤාතකේ අඤ්ඤාතකසඤ්ඤී, ආපත්ති දුක්කටස්ස. ඤාතකේ වේමතිකෝ, ආපත්ති දුක්කටස්ස. ඤාතකේ ඤාතකසඤ්ඤී, අනාපත්ති.
</Paragraph>

</Division>
<Division number="536" book="para">

<Paragraph number="2068" book="para">
අනාපත්ති—  ඤාතකානං, පවාරිතානං, අඤ්ඤස්සත්ථාය, අත්තනෝ ධනේන, මහග්ඝං චේතාපේතුකාමානං අප්පග්ඝං චේතාපේති, උම්මත්තකස්ස, ආදිකම්මිකස්සාති.

</Paragraph>
</Division>

<Paragraph number="2069" type="center" book="para">
දුතියෞපක්ඛටසික්ඛාපදං නිට්ඨිතං නවමං.
</Paragraph>