---
title: "1.4.2.6 ඒළකලෝමසික්ඛාපද"
tableOfContents: false
sidebar:
  order: 7
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="571" book="para">

<Paragraph number="2176" book="para">
තේන සමයේන බුද්ධෝ භගවා සාවත්ථියං විහරති ජේතවනේ අනාථපිණ්ඩිකස්ස ආරාමේ. තේන ඛෝ පන සමයේන අඤ්ඤතරස්ස භික්ඛුනෝ කෝසලේසු ජනපදේ සාවත්ථිං ගච්ඡන්තස්ස අන්තරාමග්ගේ ඒළකලෝමානි උප්පජ්ජිංසු. අථ ඛෝ සෝ භික්ඛු තානි ඒළකලෝමානි උත්තරාසඞ්ගේන භණ්ඩිකං බන්ධිත්වා අගමාසි. මනුස්සා තං භික්ඛුං පස්සිත්වා උප්පණ්ඩේසුං—  “කිත්තකේන තේ, භන්තේ, කීතානි? කිත්තකෝ උදයෝ භවිස්සතී”ති? සෝ භික්ඛු තේහි මනුස්සේහි උප්පණ්ඩියමානෝ මඞ්කු අහෝසි. අථ ඛෝ සෝ භික්ඛු සාවත්ථිං ගන්ත්වා තානි ඒළකලෝමානි ඨිතකෝව ආසුම්භි. භික්ඛූ තං භික්ඛුං ඒතදවෝචුං—  “කිස්ස ත්වං, ආවුසෝ, ඉමානි ඒළකලෝමානි ඨිතකෝව ආසුම්භසී”ති? “තථා හි පනාහං, ආවුසෝ, ඉමේසං ඒළකලෝමානං කාරණා මනුස්සේහි උප්පණ්ඩිතෝ”ති. “කීව දූරතෝ පන ත්වං, ආවුසෝ, ඉමානි ඒළකලෝමානි ආහරී”ති? “අතිරේකතියෝජනං, ආවුසෝ”ති. යේ තේ භික්ඛූ අප්පිච්ඡා …පේ…  තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම භික්ඛු අතිරේකතියෝජනං ඒළකලෝමානි ආහරිස්සතී”ති.
</Paragraph>

<Paragraph number="2177" book="para">
අථ ඛෝ තේ භික්ඛූ තං භික්ඛුං අනේකපරියායේන විගරහිත්වා භගවතෝ ඒතමත්ථං ආරෝචේසුං …පේ…  “සච්චං කිර ත්වං, භික්ඛු, අතිරේකතියෝජනං ඒළකලෝමානි ආහරී”ති? “සච්චං, භගවා”ති. විගරහි බුද්ධෝ භගවා …පේ…  කථඤ්හි නාම ත්වං, මෝඝපුරිස, අතිරේකතියෝජනං ඒළකලෝමානි ආහරිස්සසි. නේතං මෝඝපුරිස, අප්පසන්නානං වා පසාදාය …පේ…  ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

</Division>
<Division number="572" book="para">

<Paragraph number="2178" book="para">
<Emphasis>“භික්ඛුනෝ පනේව අද්ධානමග්ගප්පටිපන්නස්ස ඒළකලෝමානි උප්පජ්ජේය්‍යුං. ආකඞ්ඛමානේන භික්ඛුනා පටිග්ගහේතබ්බානි. පටිග්ගහේත්වා තියෝජනපරමං සහත්ථා හරිතබ්බානි, අසන්තේ හාරකේ. තතෝ චේ උත්තරි හරේය්‍ය, අසන්තේපි හාරකේ, නිස්සග්ගියං පාචිත්තියන්”</Emphasis>ති. (*16*:<Emphasis>35</Emphasis>)
</Paragraph>

</Division>
<Division number="573" book="para">

<Paragraph number="2179" book="para">
<Emphasis>භික්ඛුනෝ පනේව අද්ධානමග්ගප්පටිපන්නස්සා</Emphasis>ති පන්ථං ගච්ඡන්තස්ස.
</Paragraph>

<Paragraph number="2180" book="para">
<Emphasis>ඒළකලෝමානි උප්පජ්ජේය්‍යුන්</Emphasis>ති උප්පජ්ජේය්‍යුං සංඝතෝ වා ගණතෝ වා ඤාතිතෝ වා මිත්තතෝ වා පංසුකූලං වා අත්තනෝ වා ධනේන.
</Paragraph>

<Paragraph number="2181" book="para">
<Emphasis>ආකඞ්ඛමානේනා</Emphasis>ති ඉච්ඡමානේන පටිග්ගහේතබ්බානි.
</Paragraph>

<Paragraph number="2182" book="para">
<Emphasis>පටිග්ගහේත්වා තියෝජනපරමං සහත්ථා හරිතබ්බානී</Emphasis>ති තියෝජනපරමතා සහත්ථා හරිතබ්බානි.
</Paragraph>

<Paragraph number="2183" book="para">
<Emphasis>අසන්තේ හාරකේ</Emphasis>ති නාඤ්ඤෝ කෝචි හාරකෝ හෝති ඉත්ථී වා පුරිසෝ වා ගහට්ඨෝ වා පබ්බජිතෝ වා.
</Paragraph>

<Paragraph number="2184" book="para">
<Emphasis>තතෝ චේ උත්තරි හරේය්‍ය, අසන්තේපි හාරකේ</Emphasis>ති පඨමං පාදං තියෝජනං අතික්කාමේති, ආපත්ති දුක්කටස්ස. දුතියං පාදං අතික්කාමේති, නිස්සග්ගියං පාචිත්තියං. අන්තෝතියෝජනේ ඨිතෝ බහිතියෝජනං පාතේති, නිස්සග්ගියං පාචිත්තියං. අඤ්ඤස්ස යානේ වා භණ්ඩේ වා අජානන්තස්ස පක්ඛිපිත්වා තියෝජනං අතික්කාමේති, නිස්සග්ගියානි හෝන්ති. නිස්සජ්ජිතබ්බානි සංඝස්ස වා ගණස්ස වා පුග්ගලස්ස වා. ඒවඤ්ච පන, භික්ඛවේ, නිස්සජ්ජිතබ්බානි …පේ…  “ඉමානි මේ, භන්තේ, ඒළකලෝමානි තියෝජනං අතික්කාමිතානි නිස්සග්ගියානි. ඉමානාහං සංඝස්ස නිස්සජ්ජාමී”ති …පේ…  දදේය්‍යාති …පේ…  දදේය්‍යුන්ති …පේ…  ආයස්මතෝ දම්මීති.
</Paragraph>

</Division>
<Division number="574" book="para">

<Paragraph number="2185" book="para">
අතිරේකතියෝජනේ අතිරේකසඤ්ඤී අතික්කාමේති, නිස්සග්ගියං පාචිත්තියං. අතිරේකතියෝජනේ වේමතිකෝ අතික්කාමේති, නිස්සග්ගියං පාචිත්තියං. අතිරේකතියෝජනේ ඌනකසඤ්ඤී අතික්කාමේති, නිස්සග්ගියං පාචිත්තියං.
</Paragraph>

<Paragraph number="2186" book="para">
ඌනකතියෝජනේ අතිරේකසඤ්ඤී, ආපත්ති දුක්කටස්ස. ඌනකතියෝජනේ වේමතිකෝ, ආපත්ති දුක්කටස්ස. ඌනකතියෝජනේ ඌනකසඤ්ඤී, අනාපත්ති.
</Paragraph>

</Division>
<Division number="575" book="para">

<Paragraph number="2187" book="para">
අනාපත්ති—  තියෝජනං හරති, ඌනකතියෝජනං හරති, තියෝජනං හරතිපි, පච්චාහරතිපි, තියෝජනං වාසාධිප්පායෝ ගන්ත්වා තතෝ පරං හරති, අච්ඡින්නං පටිලභිත්වා හරති, නිස්සට්ඨං පටිලභිත්වා හරති, අඤ්ඤං හරාපේති කතභණ්ඩං, උම්මත්තකස්ස, ආදිකම්මිකස්සාති.

</Paragraph>
</Division>

<Paragraph number="2188" type="center" book="para">
ඒළකලෝමසික්ඛාපදං නිට්ඨිතං ඡට්ඨං.
</Paragraph>