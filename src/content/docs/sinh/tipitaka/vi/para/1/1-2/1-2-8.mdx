---
title: "1.2.8 දුට්ඨදෝසසික්ඛාපද"
tableOfContents: false
sidebar:
  order: 12
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="380" book="para">

<Paragraph number="1556" book="para">
තේන සමයේන බුද්ධෝ භගවා රාජගහේ විහරති වේළුවනේ කලන්දකනිවාපේ. තේන ඛෝ පන සමයේන ආයස්මතා දබ්බේන මල්ලපුත්තේන ජාතියා සත්තවස්සේන අරහත්තං සච්ඡිකතං හෝති. යං කිඤ්චි සාවකේන පත්තබ්බං සබ්බං තේන අනුප්පත්තං හෝති. නත්ථි චස්ස කිඤ්චි උත්තරි කරණීයං, කතස්ස වා පතිචයෝ. අථ ඛෝ ආයස්මතෝ දබ්බස්ස මල්ලපුත්තස්ස රහෝගතස්ස පටිසල්ලීනස්ස ඒවං චේතසෝ පරිවිතක්කෝ උදපාදි—  “මයා ඛෝ ජාතියා සත්තවස්සේන අරහත්තං සච්ඡිකතං. යං කිඤ්චි සාවකේන පත්තබ්බං සබ්බං මයා අනුප්පත්තං. නත්ථි ච මේ කිඤ්චි උත්තරි කරණීයං, කතස්ස වා පතිචයෝ. කිං නු ඛෝ අහං සංඝස්ස වේය්‍යාවච්චං කරේය්‍යන්”ති?
</Paragraph>

<Paragraph number="1557" book="para">
අථ ඛෝ ආයස්මතෝ දබ්බස්ස මල්ලපුත්තස්ස ඒතදහෝසි—  “යන්නූනාහං සංඝස්ස සේනාසනඤ්ච පඤ්ඤපේය්‍යං භත්තානි ච උද්දිසේය්‍යන්”ති. අථ ඛෝ ආයස්මා දබ්බෝ මල්ලපුත්තෝ සායන්හසමයං පටිසල්ලානා වුට්ඨිතෝ යේන භගවා තේනුපසඞ්කමි; උපසඞ්කමිත්වා භගවන්තං අභිවාදේත්වා ඒකමන්තං නිසීදි. ඒකමන්තං නිසින්නෝ ඛෝ ආයස්මා දබ්බෝ මල්ලපුත්තෝ භගවන්තං ඒතදවෝච—  “ඉධ මය්හං, භන්තේ, රහෝගතස්ස පටිසල්ලීනස්ස ඒවං චේතසෝ පරිවිතක්කෝ උදපාදි මයා ඛෝ ජාතියා සත්තවස්සේන අරහත්තං සච්ඡිකතං, යං කිඤ්චි සාවකේන පත්තබ්බං, සබ්බං මයා අනුපත්තං, නත්ථි ච මේ කිඤ්චි උත්තරි කරණීයං, කතස්ස වා පතිචයෝ, කිං නු ඛෝ අහං සංඝස්ස වේය්‍යාවච්චං කරේය්‍යන්ති. තස්ස මය්හං, භන්තේ, ඒතදහෝසි—  ‘යන්නූනාහං සංඝස්ස සේනාසනඤ්ච පඤ්ඤපේය්‍යං භත්තානි ච උද්දිසේය්‍යන්’ති. ඉච්ඡාමහං, භන්තේ, සංඝස්ස සේනාසනඤ්ච පඤ්ඤපේතුං භත්තානි ච උද්දිසිතුන්”ති. “සාධු සාධු, දබ්බ. තේන හි ත්වං, දබ්බ, සංඝස්ස සේනාසනඤ්ච පඤ්ඤපේහි භත්තානි ච උද්දිසා”ති. “ඒවං, භන්තේ”ති ඛෝ ආයස්මා දබ්බෝ මල්ලපුත්තෝ භගවතෝ පච්චස්සෝසි.
</Paragraph>

<Paragraph number="1558" book="para">
අථ ඛෝ භගවා ඒතස්මිං නිදානේ ඒතස්මිං පකරණේ ධම්මිං කථං කත්වා භික්ඛූ ආමන්තේසි—  “තේන හි, භික්ඛවේ, සංඝෝ දබ්බං මල්ලපුත්තං සේනාසනපඤ්ඤාපකඤ්ච භත්තුද්දේසකඤ්ච සම්මන්නතු. ඒවඤ්ච පන, භික්ඛවේ, සම්මන්නිතබ්බෝ. පඨමං දබ්බෝ මල්ලපුත්තෝ යාචිතබ්බෝ. යාචිත්වා බ්‍යත්තේන භික්ඛුනා පටිබලේන සංඝෝ ඤාපේතබ්බෝ—
</Paragraph>

</Division>
<Division number="381" book="para">

<Paragraph number="1559" book="para">
‘සුණාතු මේ, භන්තේ, සංඝෝ. යදි සංඝස්ස පත්තකල්ලං සංඝෝ ආයස්මන්තං දබ්බං මල්ලපුත්තං සේනාසනපඤ්ඤාපකඤ්ච භත්තුද්දේසකඤ්ච සම්මන්නේය්‍ය. ඒසා ඤත්ති.
</Paragraph>

<Paragraph number="1560" book="para">
සුණාතු මේ, භන්තේ, සංඝෝ. සංඝෝ ආයස්මන්තං දබ්බං මල්ලපුත්තං සේනාසනපඤ්ඤාපකඤ්ච භත්තුද්දේසකඤ්ච සම්මන්නති. යස්සායස්මතෝ ඛමති ආයස්මතෝ දබ්බස්ස මල්ලපුත්තස්ස සේනාසනපඤ්ඤාපකස්ස ච භත්තුද්දේසකස්ස ච සම්මුති, සෝ තුණ්හස්ස; යස්ස නක්ඛමති, සෝ භාසේය්‍ය.
</Paragraph>

<Paragraph number="1561" book="para">
සම්මතෝ සංඝේන ආයස්මා දබ්බෝ මල්ලපුත්තෝ සේනාසනපඤ්ඤාපකෝ ච භත්තුද්දේසකෝ ච. ඛමති සංඝස්ස, තස්මා තුණ්හී, ඒවමේතං ධාරයාමී’”ති.
</Paragraph>

</Division>
<Division number="382" book="para">

<Paragraph number="1562" book="para">
සම්මතෝ ච පනායස්මා දබ්බෝ මල්ලපුත්තෝ සභාගානං භික්ඛූනං ඒකජ්ඣං සේනාසනං පඤ්ඤපේති. යේ තේ භික්ඛූ සුත්තන්තිකා තේසං ඒකජ්ඣං සේනාසනං පඤ්ඤපේති—  “තේ අඤ්ඤමඤ්ඤං සුත්තන්තං සඞ්ගායිස්සන්තී”ති. යේ තේ භික්ඛූ විනයධරා තේසං ඒකජ්ඣං සේනාසනං පඤ්ඤපේති—  “තේ අඤ්ඤමඤ්ඤං විනයං විනිච්ඡිනිස්සන්තී”ති. යේ තේ භික්ඛූ ධම්මකථිකා තේසං ඒකජ්ඣං සේනාසනං පඤ්ඤපේති—  “තේ අඤ්ඤමඤ්ඤං ධම්මං සාකච්ඡිස්සන්තී”ති. යේ තේ භික්ඛූ ඣායිනෝ තේසං ඒකජ්ඣං සේනාසනං පඤ්ඤපේති—  “තේ අඤ්ඤමඤ්ඤං න බ්‍යාබාධිස්සන්තී”ති. යේ තේ භික්ඛූ තිරච්ඡානකථිකා කායදළ්හිබහුලා විහරන්ති තේසම්පි ඒකජ්ඣං සේනාසනං පඤ්ඤපේති—  “ඉමායපිමේ ආයස්මන්තෝ රතියා අච්ඡිස්සන්තී”ති. යේපි තේ භික්ඛූ විකාලේ ආගච්ඡන්ති තේසම්පි තේජෝධාතුං සමාපජ්ජිත්වා තේනේව ආලෝකේන සේනාසනං පඤ්ඤපේති. අපිසු භික්ඛූ සඤ්චිච්ච විකාලේ ආගච්ඡන්ති—  “මයං ආයස්මතෝ දබ්බස්ස මල්ලපුත්තස්ස ඉද්ධිපාටිහාරියං පස්සිස්සාමා”ති.
</Paragraph>

<Paragraph number="1563" book="para">
තේ ආයස්මන්තං දබ්බං මල්ලපුත්තං උපසඞ්කමිත්වා ඒවං වදන්ති—  “අම්හාකං, ආවුසෝ දබ්බ, සේනාසනං පඤ්ඤපේහී”ති. තේ ආයස්මා දබ්බෝ මල්ලපුත්තෝ ඒවං වදේති—  “කත්ථායස්මන්තා ඉච්ඡන්ති, කත්ථ පඤ්ඤපේමී”ති? තේ සඤ්චිච්ච දූරේ අපදිසන්ති—  “අම්හාකං, ආවුසෝ දබ්බ, ගිජ්ඣකූටේ පබ්බතේ සේනාසනං පඤ්ඤපේහි. අම්හාකං, ආවුසෝ, චෝරපපාතේ සේනාසනං පඤ්ඤපේහි. අම්හාකං, ආවුසෝ, ඉසිගිලිපස්සේ කාළසිලායං සේනාසනං පඤ්ඤපේහි. අම්හාකං, ආවුසෝ, වේභාරපස්සේ සත්තපණ්ණිගුහායං සේනාසනං පඤ්ඤපේහි. අම්හාකං, ආවුසෝ, සීතවනේ සප්පසෝණ්ඩිකපබ්භාරේ සේනාසනං පඤ්ඤපේහි. අම්හාකං, ආවුසෝ, ගෝතමකකන්දරායං සේනාසනං පඤ්ඤපේහි. අම්හාකං, ආවුසෝ, තින්දුකකන්දරායං සේනාසනං පඤ්ඤපේහි. අම්හාකං, ආවුසෝ, තපෝදකන්දරායං සේනාසනං පඤ්ඤපේහි. අම්හාකං, ආවුසෝ, තපෝදාරාමේ සේනාසනං පඤ්ඤපේහි. අම්හාකං, ආවුසෝ, ජීවකම්බවනේ සේනාසනං පඤ්ඤපේහි. අම්හාකං, ආවුසෝ, මද්දකුච්ඡිස්මිං මිගදායේ සේනාසනං පඤ්ඤපේහී”ති.
</Paragraph>

<Paragraph number="1564" book="para">
තේසං ආයස්මා දබ්බෝ මල්ලපුත්තෝ තේජෝධාතුං සමාපජ්ජිත්වා අඞ්ගුලියා ජලමානාය පුරතෝ පුරතෝ ගච්ඡති. තේපි තේනේව ආලෝකේන ආයස්මතෝ දබ්බස්ස මල්ලපුත්තස්ස පිට්ඨිතෝ පිට්ඨිතෝ ගච්ඡන්ති. තේසං ආයස්මා දබ්බෝ මල්ලපුත්තෝ ඒවං සේනාසනං පඤ්ඤපේති—  “අයං මඤ්චෝ, ඉදං පීඨං, අයං භිසි, ඉදං බිබ්බෝහනං, ඉදං වච්චට්ඨානං, ඉදං පස්සාවට්ඨානං, ඉදං පානීයං, ඉදං පරිභෝජනීයං, අයං කත්තරදණ්ඩෝ, ඉදං සංඝස්ස කතිකසණ්ඨානං, ඉමං කාලං පවිසිතබ්බං, ඉමං කාලං නික්ඛමිතබ්බන්”ති. තේසං ආයස්මා දබ්බෝ මල්ලපුත්තෝ ඒවං සේනාසනං පඤ්ඤපේත්වා පුනදේව වේළුවනං පච්චාගච්ඡති.
</Paragraph>

</Division>
<Division number="383" book="para">

<Paragraph number="1565" book="para">
තේන ඛෝ පන සමයේන මේත්තියභූමජකා භික්ඛූ නවකා චේව හෝන්ති අප්පපුඤ්ඤා ච. යානි සංඝස්ස ලාමකානි සේනාසනානි තානි තේසං පාපුණන්ති ලාමකානි ච භත්තානි. තේන ඛෝ පන සමයේන රාජගහේ මනුස්සා ඉච්ඡන්ති ථේරානං භික්ඛූනං අභිසඞ්ඛාරිකං පිණ්ඩපාතං දාතුං සප්පිම්පි තේලම්පි උත්තරිභඞ්ගම්පි. මේත්තියභූමජකානං පන භික්ඛූනං පාකතිකං දේන්ති යථාරන්ධං කණාජකං බිලඞ්ගදුතියං. තේ පච්ඡාභත්තං පිණ්ඩපාතපටික්කන්තා ථේරේ භික්ඛූ පුච්ඡන්ති—  “තුම්හාකං, ආවුසෝ, භත්තග්ගේ කිං අහෝසි? තුම්හාකං, ආවුසෝ, භත්තග්ගේ කිං අහෝසී”ති? ඒකච්චේ ථේරා ඒවං වදන්ති—  “අම්හාකං, ආවුසෝ, සප්පි අහෝසි තේලං අහෝසි උත්තරිභඞ්ගං අහෝසී”ති. මේත්තියභූමජකා පන භික්ඛූ ඒවං වදන්ති—  “අම්හාකං, ආවුසෝ, න කිඤ්චි අහෝසි, පාකතිකං යථාරන්ධං කණාජකං බිලඞ්ගදුතියන්”ති.
</Paragraph>

<Paragraph number="1566" book="para">
තේන ඛෝ පන සමයේන කල්‍යාණභත්තිකෝ ගහපති සංඝස්ස චතුක්කභත්තං දේති නිච්චභත්තං. සෝ භත්තග්ගේ සපුත්තදාරෝ උපතිට්ඨිත්වා පරිවිසති. අඤ්ඤේ ඕදනේන පුච්ඡන්ති, අඤ්ඤේ සූපේන පුච්ඡන්ති, අඤ්ඤේ තේලේන පුච්ඡන්ති, අඤ්ඤේ උත්තරිභඞ්ගේන පුච්ඡන්ති. තේන ඛෝ පන සමයේන කල්‍යාණභත්තිකස්ස ගහපතිනෝ භත්තං ස්වාතනාය මේත්තියභූමජකානං භික්ඛූනං උද්දිට්ඨං හෝති. අථ ඛෝ කල්‍යාණභත්තිකෝ ගහපති ආරාමං අගමාසි කේනචිදේව කරණීයේන. සෝ යේනායස්මා දබ්බෝ මල්ලපුත්තෝ තේනුපසඞ්කමි; උපසඞ්කමිත්වා ආයස්මන්තං දබ්බං මල්ලපුත්තං අභිවාදේත්වා ඒකමන්තං නිසීදි. ඒකමන්තං නිසින්නං ඛෝ කල්‍යාණභත්තිකං ගහපතිං ආයස්මා දබ්බෝ මල්ලපුත්තෝ ධම්මියා කථාය සන්දස්සේසි සමාදපේසි සමුත්තේජේසි සම්පහංසේසි. අථ ඛෝ කල්‍යාණභත්තිකෝ ගහපති ආයස්මතා දබ්බේන මල්ලපුත්තේන ධම්මියා කථාය සන්දස්සිතෝ සමාදපිතෝ සමුත්තේජිතෝ සම්පහංසිතෝ ආයස්මන්තං දබ්බං මල්ලපුත්තං ඒතදවෝච—  “කස්ස, භන්තේ, අම්හාකං ඝරේ ස්වාතනාය භත්තං උද්දිට්ඨන්”ති? “මේත්තියභූමජකානං ඛෝ, ගහපති, භික්ඛූනං තුම්හාකං ඝරේ ස්වාතනාය භත්තං උද්දිට්ඨන්”ති. අථ ඛෝ කල්‍යාණභත්තිකෝ ගහපති අනත්තමනෝ අහෝසි—  “කථඤ්හි නාම පාපභික්ඛූ අම්හාකං ඝරේ භුඤ්ජිස්සන්තී”ති. ඝරං ගන්ත්වා දාසිං ආණාපේසි—  “යේ, ජේ, ස්වේ භත්තිකා ආගච්ඡන්ති තේ කෝට්ඨකේ ආසනං පඤ්ඤපේත්වා කණාජකේන බිලඞ්ගදුතියේන පරිවිසා”ති. “ඒවං, අය්‍යා”ති ඛෝ සා දාසී කල්‍යාණභත්තිකස්ස ගහපතිනෝ පච්චස්සෝසි.
</Paragraph>

<Paragraph number="1567" book="para">
අථ ඛෝ මේත්තියභූමජකා භික්ඛූ—  “හිය්‍යෝ ඛෝ, ආවුසෝ, අම්හාකං කල්‍යාණභත්තිකස්ස ගහපතිනෝ භත්තං උද්දිට්ඨං, ස්වේ අම්හේ කල්‍යාණභත්තිකෝ ගහපති සපුත්තදාරෝ උපතිට්ඨිත්වා පරිවිසිස්සති; අඤ්ඤේ ඕදනේන පුච්ඡිස්සන්ති, අඤ්ඤේ සූපේන පුච්ඡිස්සන්ති, අඤ්ඤේ තේලේන පුච්ඡිස්සන්ති, අඤ්ඤේ උත්තරිභඞ්ගේන පුච්ඡිස්සන්තී”ති. තේ තේනේව සෝමනස්සේන න චිත්තරූපං රත්තියා සුපිංසු.
</Paragraph>

<Paragraph number="1568" book="para">
අථ ඛෝ මේත්තියභූමජකා භික්ඛූ පුබ්බණ්හසමයං නිවාසේත්වා පත්තචීවරං ආදාය යේන කල්‍යාණභත්තිකස්ස ගහපතිනෝ නිවේසනං තේනුපසඞ්කමිංසු. අද්දසා ඛෝ සා දාසී මේත්තියභූමජකේ භික්ඛූ දූරතෝව ආගච්ඡන්තේ. දිස්වාන කෝට්ඨකේ ආසනං පඤ්ඤපේත්වා මේත්තියභූමජකේ භික්ඛූ ඒතදවෝච—  “නිසීදථ, භන්තේ”ති. අථ ඛෝ මේත්තියභූමජකානං භික්ඛූනං ඒතදහෝසි—  “නිස්සංසයං ඛෝ න තාව භත්තං සිද්ධං භවිස්සති. යථා මයං කෝට්ඨකේ නිසීදේය්‍යාමා”ති. අථ ඛෝ සා දාසී කණාජකේන බිලඞ්ගදුතියේන උපගච්ඡි—  “භුඤ්ජථ, භන්තේ”ති. “මයං ඛෝ, භගිනි, නිච්චභත්තිකා”ති. “ජානාමි, අය්‍යා, නිච්චභත්තිකාති. අපි චාහං හිය්‍යෝව ගහපතිනා ආණත්තා—  ‘යේ, ජේ, ස්වේ භත්තිකා ආගච්ඡන්ති තේ කෝට්ඨකේ ආසනං පඤ්ඤපේත්වා කණාජකේන බිලඞ්ගදුතියේන පරිවිසා’ති. භුඤ්ජථ, භන්තේ”ති. අථ ඛෝ මේත්තියභූමජකා භික්ඛූ—  “හිය්‍යෝ ඛෝ, ආවුසෝ, කල්‍යාණභත්තිකෝ ගහපති ආරාමං අගමාසි දබ්බස්ස මල්ලපුත්තස්ස සන්තිකේ. නිස්සංසයං ඛෝ මයං දබ්බේන මල්ලපුත්තේන ගහපතිනෝ අන්තරේ පරිභින්නා”ති. තේ තේනේව දෝමනස්සේන න චිත්තරූපං භුඤ්ජිංසු. අථ ඛෝ මේත්තියභූමජකා භික්ඛූ පච්ඡාභත්තං පිණ්ඩපාතපටික්කන්තා ආරාමං ගන්ත්වා පත්තචීවරං පටිසාමේත්වා බහාරාමකෝට්ඨකේ සඞ්ඝාටිපල්ලත්ථිකාය නිසීදිංසු තුණ්හීභූතා මඞ්කුභූතා පත්තක්ඛන්ධා අධෝමුඛා පජ්ඣායන්තා අප්පටිභානා.
</Paragraph>

<Paragraph number="1569" book="para">
අථ ඛෝ මේත්තියා භික්ඛුනී යේන මේත්තියභූමජකා භික්ඛූ තේනුපසඞ්කමි; උපසඞ්කමිත්වා මේත්තියභූමජකේ භික්ඛූ ඒතදවෝච—  “වන්දාමි, අය්‍යා”ති. ඒවං වුත්තේ, මේත්තියභූමජකා භික්ඛූ නාලපිංසු. දුතියම්පි ඛෝ …පේ…  තතියම්පි ඛෝ මේත්තියා භික්ඛුනී මේත්තියභූමජකේ භික්ඛූ ඒතදවෝච—  “වන්දාමි, අය්‍යා”ති. තතියම්පි ඛෝ මේත්තියභූමජකා භික්ඛූ නාලපිංසු. “ක්‍යාහං අය්‍යානං අපරජ්ඣාමි? කිස්ස මං අය්‍යා නාලපන්තී”ති? “තථා හි පන ත්වං, භගිනි, අම්හේ දබ්බේන මල්ලපුත්තේන විහේඨීයමානේ අජ්ඣුපේක්ඛසී”ති? “ක්‍යාහං, අය්‍යා, කරෝමී”ති? “සචේ ඛෝ ත්වං, භගිනි, ඉච්ඡේය්‍යාසි අජ්ජේව භගවා දබ්බං මල්ලපුත්තං නාසාපේය්‍යා”ති. “ක්‍යාහං, අය්‍යා, කරෝමි, කිං මයා සක්කා කාතුන්”ති? “ඒහි ත්වං, භගිනි, යේන භගවා තේනුපසඞ්කම; උපසඞ්කමිත්වා භගවන්තං ඒවං වදේහි—  ‘ඉදං, භන්තේ, නච්ඡන්නං නප්පතිරූපං. යායං, භන්තේ, දිසා අභයා අනීතිකා අනුපද්දවා සායං දිසා සභයා සඊතිකා සෞපද්දවා. යතෝ නිවාතං තතෝ සවාතං. උදකං මඤ්ඤේ ආදිත්තං. අය්‍යේනම්හි දබ්බේන මල්ලපුත්තේන දූසිතා’”ති. “ඒවං, අය්‍යා”ති ඛෝ මේත්තියා භික්ඛුනී මේත්තියභූමජකානං භික්ඛූනං පටිස්සුත්වා යේන භගවා තේනුපසඞ්කමි; උපසඞ්කමිත්වා භගවන්තං අභිවාදේත්වා ඒකමන්තං අට්ඨාසි. ඒකමන්තං ඨිතා ඛෝ සා මේත්තියා භික්ඛුනී භගවන්තං ඒතදවෝච—  “ඉදං, භන්තේ, නච්ඡන්නං නප්පතිරූපං. යායං, භන්තේ, දිසා අභයා අනීතිකා අනුපද්දවා සායං දිසා සභයා සඊතිකා සෞපද්දවා. යතෝ නිවාතං තතෝ සවාතං. උදකං මඤ්ඤේ ආදිත්තං. අය්‍යේනම්හි දබ්බේන මල්ලපුත්තේන දූසිතා”ති.
</Paragraph>

</Division>
<Division number="384" book="para">

<Paragraph number="1570" book="para">
අථ ඛෝ භගවා ඒතස්මිං නිදානේ ඒතස්මිං පකරණේ භික්ඛුසංඝං සන්නිපාතාපේත්වා ආයස්මන්තං දබ්බං මල්ලපුත්තං පටිපුච්ඡි—  “සරසි ත්වං, දබ්බ, ඒවරූපං කත්තා යථායං භික්ඛුනී ආහා”ති? “යථා මං, භන්තේ, භගවා ජානාතී”ති. දුතියම්පි ඛෝ භගවා …පේ…  තතියම්පි ඛෝ භගවා ආයස්මන්තං දබ්බං මල්ලපුත්තං ඒතදවෝච—  “සරසි ත්වං, දබ්බ, ඒවරූපං කත්තා යථායං භික්ඛුනී ආහා”ති? “යථා මං, භන්තේ, භගවා ජානාතී”ති. “න ඛෝ, දබ්බ, දබ්බා ඒවං නිබ්බේඨේන්ති. සචේ තයා කතං කතන්ති වදේහි, සචේ තයා අකතං අකතන්ති වදේහී”ති. “යතෝ අහං, භන්තේ, ජාතෝ නාභිජානාමි සුපිනන්තේනපි මේථුනං ධම්මං පටිසේවිතා, පගේව ජාගරෝ”ති. අථ ඛෝ භගවා භික්ඛූ ආමන්තේසි—  “තේන හි, භික්ඛවේ, මේත්තියං භික්ඛුනිං නාසේථ. ඉමේ ච භික්ඛූ අනුයුඤ්ජථා”ති. ඉදං වත්වා භගවා උට්ඨායාසනා විහාරං පාවිසි.
</Paragraph>

<Paragraph number="1571" book="para">
අථ ඛෝ තේ භික්ඛූ මේත්තියං භික්ඛුනිං නාසේසුං. අථ ඛෝ මේත්තියභූමජකා භික්ඛූ තේ භික්ඛූ ඒතදවෝචුං—  “මාවුසෝ, මේත්තියං භික්ඛුනිං නාසේථ. න සා කිඤ්චි අපරජ්ඣති. අම්හේහි සා උස්සාහිතා කුපිතේහි අනත්තමනේහි චාවනාධිප්පායේහී”ති. “කිං පන තුම්හේ, ආවුසෝ, ආයස්මන්තං දබ්බං මල්ලපුත්තං අමූලකේන පාරාජිකේන ධම්මේන අනුද්ධංසේථා”ති? “ඒවමාවුසෝ”ති. යේ තේ භික්ඛූ අප්පිච්ඡා …පේ…  තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම මේත්තියභූමජකා භික්ඛූ ආයස්මන්තං දබ්බං මල්ලපුත්තං අමූලකේන පාරාජිකේන ධම්මේන අනුද්ධංසේස්සන්තී”ති.
</Paragraph>

<Paragraph number="1572" book="para">
අථ ඛෝ තේ භික්ඛූ මේත්තියභූමජකේ භික්ඛූ අනේකපරියායේන විගරහිත්වා භගවතෝ ඒතමත්ථං ආරෝචේසුං …පේ…  “සච්චං කිර තුම්හේ, භික්ඛවේ, දබ්බං මල්ලපුත්තං අමූලකේන පාරාජිකේන ධම්මේන අනුද්ධංසේථා”ති? “සච්චං, භගවා”ති. විගරහි බුද්ධෝ භගවා …පේ…  “කථඤ්හි නාම තුම්හේ, මෝඝපුරිසා, දබ්බං මල්ලපුත්තං අමූලකේන පාරාජිකේන ධම්මේන අනුද්ධංසේස්සථ. නේතං, මෝඝපුරිසා, අප්පසන්නානං වා පසාදාය …පේ…  ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

</Division>
<Division number="385" book="para">

<Paragraph number="1573" book="para">
<Emphasis>“යෝ පන භික්ඛු භික්ඛුං දුට්ඨෝ දෝසෝ අප්පතීතෝ අමූලකේන පාරාජිකේන ධම්මේන අනුද්ධංසේය්‍ය—  ‘අප්පේව නාම නං ඉමම්හා බ්‍රහ්මචරියා චාවේය්‍යන්’ති, තතෝ අපරේන සමයේන සමනුග්ගාහීයමානෝ වා අසමනුග්ගාහීයමානෝ වා අමූලකඤ්චේව තං අධිකරණං හෝති භික්ඛු ච දෝසං පතිට්ඨාති, සංඝාදිසේසෝ”</Emphasis>ති. (*8*:<Emphasis>12</Emphasis>)
</Paragraph>

</Division>
<Division number="386" book="para">

<Paragraph number="1574" book="para">
<Emphasis>යෝ පනා</Emphasis>ති යෝ යාදිසෝ …පේ…  <Emphasis>භික්ඛූ</Emphasis>ති …පේ…  අයං ඉමස්මිං අත්ථේ අධිප්පේතෝ භික්ඛූති.
</Paragraph>

<Paragraph number="1575" book="para">
<Emphasis>භික්ඛුන්</Emphasis>ති අඤ්ඤං භික්ඛුං.
</Paragraph>

<Paragraph number="1576" book="para">
<Emphasis>දුට්ඨෝ දෝසෝ</Emphasis>ති කුපිතෝ අනත්තමනෝ අනභිරද්ධෝ ආහතචිත්තෝ ඛිලජාතෝ.
</Paragraph>

<Paragraph number="1577" book="para">
<Emphasis>අප්පතීතෝ</Emphasis>ති තේන ච කෝපේන තේන ච දෝසේන තාය ච අනත්තමනතාය තාය ච අනභිරද්ධියා අප්පතීතෝ හෝති.
</Paragraph>

<Paragraph number="1578" book="para">
<Emphasis>අමූලකං</Emphasis> නාම අදිට්ඨං අසුතං අපරිසඞ්කිතං.
</Paragraph>

<Paragraph number="1579" book="para">
<Emphasis>පාරාජිකේන ධම්මේනා</Emphasis>ති චතුන්නං අඤ්ඤතරේන.
</Paragraph>

<Paragraph number="1580" book="para">
<Emphasis>අනුද්ධංසේය්‍යා</Emphasis>ති චෝදේති වා චෝදාපේති වා.
</Paragraph>

<Paragraph number="1581" book="para">
<Emphasis>අප්පේව නාම නං ඉමම්හා බ්‍රහ්මචරියා චාවේය්‍යන්</Emphasis>ති භික්ඛුභාවා චාවේය්‍යං, සමණධම්මා චාවේය්‍යං, සීලක්ඛන්ධා චාවේය්‍යං, තපෝගුණා චාවේය්‍යං.
</Paragraph>

<Paragraph number="1582" book="para">
<Emphasis>තතෝ අපරේන සමයේනා</Emphasis>ති යස්මිං ඛණේ අනුද්ධංසිතෝ හෝති තං ඛණං තං ලයං තං මුහුත්තං වීතිවත්තේ.
</Paragraph>

<Paragraph number="1583" book="para">
<Emphasis>සමනුග්ගාහීයමානෝ</Emphasis>ති යේන වත්ථුනා අනුද්ධංසිතෝ හෝති තස්මිං වත්ථුස්මිං සමනුග්ගාහීයමානෝ.
</Paragraph>

<Paragraph number="1584" book="para">
<Emphasis>අසමනුග්ගාහීයමානෝ</Emphasis>ති න කේනචි වුච්චමානෝ.
</Paragraph>

<Paragraph number="1585" book="para">
<Emphasis>අධිකරණං</Emphasis> නාම චත්තාරි අධිකරණානි—  විවාදාධිකරණං, අනුවාදාධිකරණං, ආපත්තාධිකරණං, කිච්චාධිකරණං.
</Paragraph>

<Paragraph number="1586" book="para">
<Emphasis>භික්ඛු ච දෝසං පතිට්ඨාතී</Emphasis>ති තුච්ඡකං මයා භණිතං, මුසා මයා භණිතං, අභූතං මයා භණිතං, අජානන්තේන මයා භණිතං.
</Paragraph>

<Paragraph number="1587" book="para">
<Emphasis>සංඝාදිසේසෝ</Emphasis>ති …පේ…  තේනපි වුච්චති සංඝාදිසේසෝති.
</Paragraph>

</Division>
<Division number="387" book="para">

<Paragraph number="1588" book="para">
අදිට්ඨස්ස හෝති පාරාජිකං ධම්මං අජ්ඣාපජ්ජන්තෝ. තඤ්චේ චෝදේති—  “දිට්ඨෝ මයා, පාරාජිකං ධම්මං අජ්ඣාපන්නෝසි, අස්සමණෝසි, අසක්‍යපුත්තියෝසි, නත්ථි තයා සද්ධිං උපෝසථෝ වා පවාරණා වා සංඝකම්මං වා”ති, ආපත්ති වාචාය, වාචාය සංඝාදිසේසස්ස.
</Paragraph>

<Paragraph number="1589" book="para">
අසුතස්ස හෝති—  “පාරාජිකං ධම්මං අජ්ඣාපන්නෝ”ති. තඤ්චේ චෝදේති—  “සුතෝ මයා, පාරාජිකං ධම්මං අජ්ඣාපන්නෝසි, අස්සමණෝසි, අසක්‍යපුත්තියෝසි, නත්ථි තයා සද්ධිං උපෝසථෝ වා පවාරණා වා සංඝකම්මං වා”ති, ආපත්ති වාචාය, වාචාය සංඝාදිසේසස්ස.
</Paragraph>

<Paragraph number="1590" book="para">
අපරිසඞ්කිතස්ස හෝති—  “පාරාජිකං ධම්මං අජ්ඣාපන්නෝ”ති. තඤ්චේ චෝදේති—  “පරිසඞ්කිතෝ මයා, පාරාජිකං ධම්මං අජ්ඣාපන්නෝසි, අස්සමණෝසි, අසක්‍යපුත්තියෝසි, නත්ථි තයා සද්ධිං උපෝසථෝ වා පවාරණා වා සංඝකම්මං වා”ති, ආපත්ති වාචාය, වාචාය සංඝාදිසේසස්ස.
</Paragraph>

<Paragraph number="1591" book="para">
අදිට්ඨස්ස හෝති පාරාජිකං ධම්මං අජ්ඣාපජ්ජන්තෝ. තඤ්චේ චෝදේති—  “දිට්ඨෝ මයා සුතෝ ච, පාරාජිකං ධම්මං අජ්ඣාපන්නෝසි, අස්සමණෝසි …පේ…  ආපත්ති වාචාය, වාචාය සංඝාදිසේසස්ස.
</Paragraph>

<Paragraph number="1592" book="para">
අදිට්ඨස්ස හෝති පාරාජිකං ධම්මං අජ්ඣාපජ්ජන්තෝ. තඤ්චේ චෝදේති—  “දිට්ඨෝ මයා පරිසඞ්කිතෝ ච, පාරාජිකං ධම්මං අජ්ඣාපන්නෝසි, අස්සමණෝසි …පේ…  ආපත්ති වාචාය, වාචාය සංඝාදිසේසස්ස.
</Paragraph>

<Paragraph number="1593" book="para">
අදිට්ඨස්ස හෝති පාරාජිකං ධම්මං අජ්ඣාපජ්ජන්තෝ. තඤ්චේ චෝදේති—  “දිට්ඨෝ මයා සුතෝ ච පරිසඞ්කිතෝ ච, පාරාජිකං ධම්මං අජ්ඣාපන්නෝසි, අස්සමණෝසි …පේ…  ආපත්ති වාචාය, වාචාය සංඝාදිසේසස්ස.
</Paragraph>

<Paragraph number="1594" book="para">
අසුතස්ස හෝති—  “පාරාජිකං ධම්මං අජ්ඣාපන්නෝ”ති. තඤ්චේ චෝදේති—  “සුතෝ මයා පරිසඞ්කිතෝ ච …පේ…  සුතෝ මයා දිට්ඨෝ ච …පේ…  සුතෝ මයා පරිසඞ්කිතෝ ච දිට්ඨෝ ච, පාරාජිකං ධම්මං අජ්ඣාපන්නෝසි, අස්සමණෝසි …පේ…  ආපත්ති වාචාය, වාචාය සංඝාදිසේසස්ස.
</Paragraph>

<Paragraph number="1595" book="para">
අපරිසඞ්කිතස්ස හෝති—  “පාරාජිකං ධම්මං අජ්ඣාපන්නෝ”ති. තඤ්චේ චෝදේති—  “පරිසඞ්කිතෝ මයා දිට්ඨෝ ච …පේ…  පරිසඞ්කිතෝ මයා සුතෝ ච …පේ…  පරිසඞ්කිතෝ මයා දිට්ඨෝ ච සුතෝ ච, පාරාජිකං ධම්මං අජ්ඣාපන්නෝසි, අස්සමණෝසි …පේ…  ආපත්ති වාචාය, වාචාය සංඝාදිසේසස්ස.
</Paragraph>

<Paragraph number="1596" book="para">
දිට්ඨස්ස හෝති පාරාජිකං ධම්මං අජ්ඣාපජ්ජන්තෝ. තඤ්චේ චෝදේති—  “සුතෝ මයා පාරාජිකං ධම්මං අජ්ඣාපන්නෝසි, අස්සමණෝසි …පේ…  ආපත්ති වාචාය, වාචාය සංඝාදිසේසස්ස.
</Paragraph>

<Paragraph number="1597" book="para">
දිට්ඨස්ස හෝති පාරාජිකං ධම්මං අජ්ඣාපජ්ජන්තෝ. තඤ්චේ චෝදේති—  “පරිසඞ්කිතෝ මයා, පාරාජිකං ධම්මං අජ්ඣාපන්නෝසි …පේ…  සුතෝ මයා පරිසඞ්කිතෝ ච, පාරාජිකං ධම්මං අජ්ඣාපන්නෝසි, අස්සමණෝසි …පේ…  ආපත්ති වාචාය, වාචාය සංඝාදිසේසස්ස.
</Paragraph>

<Paragraph number="1598" book="para">
සුතස්ස හෝති—  “පාරාජිකං ධම්මං අජ්ඣාපන්නෝ”ති. තඤ්චේ චෝදේති—  “පරිසඞ්කිතෝ මයා, පාරාජිකං ධම්මං අජ්ඣාපන්නෝසි …පේ…  දිට්ඨෝ මයා, පාරාජිකං ධම්මං අජ්ඣාපන්නෝසි …පේ…  පරිසඞ්කිතෝ මයා දිට්ඨෝ ච, පාරාජිකං ධම්මං අජ්ඣාපන්නෝසි, අස්සමණෝසි …පේ…  ආපත්ති වාචාය, වාචාය සංඝාදිසේසස්ස.
</Paragraph>

<Paragraph number="1599" book="para">
පරිසඞ්කිතස්ස හෝති—  “පාරාජිකං ධම්මං අජ්ඣාපන්නෝ”ති. තඤ්චේ චෝදේති—  “දිට්ඨෝ මයා, පාරාජිකං ධම්මං අජ්ඣාපන්නෝසි …පේ…  සුතෝ මයා, පාරාජිකං ධම්මං අජ්ඣාපන්නෝසි …පේ…  දිට්ඨෝ මයා සුතෝ ච, පාරාජිකං ධම්මං අජ්ඣාපන්නෝසි, අස්සමණෝසි, අසක්‍යපුත්තියෝසි …පේ…  ආපත්ති වාචාය, වාචාය සංඝාදිසේසස්ස.
</Paragraph>

<Paragraph number="1600" book="para">
දිට්ඨස්ස හෝති පාරාජිකං ධම්මං අජ්ඣාපජ්ජන්තෝ. දිට්ඨේ වේමතිකෝ දිට්ඨං නෝ කප්පේති දිට්ඨං නස්සරති දිට්ඨං පමුට්ඨෝ හෝති …පේ…  සුතේ වේමතිකෝ සුතං නෝ කප්පේති සුතං නස්සරති සුතං පමුට්ඨෝ හෝති …පේ…  පරිසඞ්කිතේ වේමතිකෝ පරිසඞ්කිතං නෝ කප්පේති පරිසඞ්කිතං නස්සරති පරිසඞ්කිතං පමුට්ඨෝ හෝති. තඤ්චේ චෝදේති—  “පරිසඞ්කිතෝ මයා දිට්ඨෝ ච …පේ…  පරිසඞ්කිතෝ මයා සුතෝ ච …පේ…  පරිසඞ්කිතෝ මයා දිට්ඨෝ ච සුතෝ ච, පාරාජිකං ධම්මං අජ්ඣාපන්නෝසි, අස්සමණෝසි, අසක්‍යපුත්තියෝසි, නත්ථි තයා සද්ධිං උපෝසථෝ වා පවාරණා වා සංඝකම්මං වා”ති, ආපත්ති වාචාය, වාචාය සංඝාදිසේසස්ස.
</Paragraph>

</Division>
<Division number="388" book="para">

<Paragraph number="1601" book="para">
අදිට්ඨස්ස හෝති පාරාජිකං ධම්මං අජ්ඣාපජ්ජන්තෝ. තඤ්චේ චෝදාපේති—  “දිට්ඨෝසි, පාරාජිකං ධම්මං අජ්ඣාපන්නෝසි, අස්සමණෝසි, අසක්‍යපුත්තියෝසි, නත්ථි තයා සද්ධිං උපෝසථෝ වා පවාරණා වා සංඝකම්මං වා”ති, ආපත්ති වාචාය, වාචාය සංඝාදිසේසස්ස.
</Paragraph>

<Paragraph number="1602" book="para">
අසුතස්ස හෝති—  “පාරාජිකං ධම්මං අජ්ඣාපන්නෝ”ති …පේ…  අපරිසඞ්කිතස්ස හෝති—  “පාරාජිකං ධම්මං අජ්ඣාපන්නෝ”ති. තඤ්චේ චෝදාපේති—  “පරිසඞ්කිතෝසි, පාරාජිකං ධම්මං අජ්ඣාපන්නෝසි …පේ…  ආපත්ති වාචාය, වාචාය සංඝාදිසේසස්ස.
</Paragraph>

<Paragraph number="1603" book="para">
අදිට්ඨස්ස හෝති පාරාජිකං ධම්මං අජ්ඣාපජ්ජන්තෝ. තඤ්චේ චෝදාපේති—  “දිට්ඨෝසි සුතෝසි …පේ…  දිට්ඨෝසි පරිසඞ්කිතෝසි …පේ…  දිට්ඨෝසි සුතෝසි පරිසඞ්කිතෝසි, පාරාජිකං ධම්මං අජ්ඣාපන්නෝසි …පේ…  අසුතස්ස හෝති—  “පාරාජිකං ධම්මං අජ්ඣාපන්නෝ”ති …පේ…  අපරිසඞ්කිතස්ස හෝති—  “පාරාජිකං ධම්මං අජ්ඣාපන්නෝ”ති. තඤ්චේ චෝදාපේති—  “පරිසඞ්කිතෝසි, දිට්ඨෝසි …පේ…  පරිසඞ්කිතෝසි, සුතෝසි …පේ…  පරිසඞ්කිතෝසි, දිට්ඨෝසි, සුතෝසි, පාරාජිකං ධම්මං අජ්ඣාපන්නෝසි, අස්සමණෝසි …පේ…  ආපත්ති වාචාය, වාචාය සංඝාදිසේසස්ස.
</Paragraph>

<Paragraph number="1604" book="para">
දිට්ඨස්ස හෝති පාරාජිකං ධම්මං අජ්ඣාපජ්ජන්තෝ. තඤ්චේ චෝදාපේති—  “සුතෝසි …පේ…  තඤ්චේ චෝදාපේති—  “පරිසඞ්කිතෝසි …පේ…  තඤ්චේ චෝදාපේති—  “සුතෝසි, පරිසඞ්කිතෝසි, පාරාජිකං ධම්මං අජ්ඣාපන්නෝසි, අස්සමණෝසි …පේ…  ආපත්ති වාචාය, වාචාය සංඝාදිසේසස්ස.
</Paragraph>

<Paragraph number="1605" book="para">
සුතස්ස හෝති—  “පාරාජිකං ධම්මං අජ්ඣාපන්නෝ”ති …පේ…  පරිසඞ්කිතස්ස හෝති—  “පාරාජිකං ධම්මං අජ්ඣාපන්නෝ”ති. තඤ්චේ චෝදාපේති—  “දිට්ඨෝසි …පේ…  තඤ්චේ චෝදාපේති—  “සුතෝසි …පේ…  තඤ්චේ චෝදාපේති—  “දිට්ඨෝසි, සුතෝසි, පාරාජිකං ධම්මං අජ්ඣාපන්නෝසි, අස්සමණෝසි …පේ…  ආපත්ති වාචාය, වාචාය සංඝාදිසේසස්ස.
</Paragraph>

<Paragraph number="1606" book="para">
දිට්ඨස්ස හෝති පාරාජිකං ධම්මං අජ්ඣාපජ්ජන්තෝ. දිට්ඨේ වේමතිකෝ දිට්ඨං නෝ කප්පේති දිට්ඨං නස්සරති දිට්ඨං පමුට්ඨෝ හෝති …පේ…  සුතේ වේමතිකෝ සුතං නෝ කප්පේති සුතං නස්සරති සුතං පමුට්ඨෝ හෝති …පේ…  පරිසඞ්කිතේ වේමතිකෝ පරිසඞ්කිතං නෝ කප්පේති පරිසඞ්කිතං නස්සරති පරිසඞ්කිතං පමුට්ඨෝ හෝති. තඤ්චේ චෝදාපේති—  “පරිසඞ්කිතෝසි, දිට්ඨෝසි …පේ…  පරිසඞ්කිතං පමුට්ඨෝ හෝති, තඤ්චේ චෝදාපේති—  “පරිසඞ්කිතෝසි සුතෝසි …පේ…  පරිසඞ්කිතං පමුට්ඨෝ හෝති, තඤ්චේ චෝදාපේති—  “පරිසඞ්කිතෝසි, දිට්ඨෝසි, සුතෝසි, පාරාජිකං ධම්මං අජ්ඣාපන්නෝසි, අස්සමණෝසි, අසක්‍යපුත්තියෝසි, නත්ථි තයා සද්ධිං උපෝසථෝ වා පවාරණා වා සංඝකම්මං වා”ති, ආපත්ති වාචාය, වාචාය සංඝාදිසේසස්ස.
</Paragraph>

</Division>
<Division number="389" book="para">

<Paragraph number="1607" book="para">
අසුද්ධේ සුද්ධදිට්ඨි, සුද්ධේ අසුද්ධදිට්ඨි, අසුද්ධේ අසුද්ධදිට්ඨි, සුද්ධේ සුද්ධදිට්ඨි.
</Paragraph>

<Paragraph number="1608" book="para">
අසුද්ධෝ හෝති පුග්ගලෝ අඤ්ඤතරං පාරාජිකං ධම්මං අජ්ඣාපන්නෝ. තඤ්චේ සුද්ධදිට්ඨි සමානෝ අනෝකාසං කාරාපේත්වා චාවනාධිප්පායෝ වදේති, ආපත්ති සංඝාදිසේසේන දුක්කටස්ස.
</Paragraph>

<Paragraph number="1609" book="para">
අසුද්ධෝ හෝති පුග්ගලෝ අඤ්ඤතරං පාරාජිකං ධම්මං අජ්ඣාපන්නෝ. තඤ්චේ සුද්ධදිට්ඨි සමානෝ ඕකාසං කාරාපේත්වා චාවනාධිප්පායෝ වදේති, ආපත්ති සංඝාදිසේසස්ස.
</Paragraph>

<Paragraph number="1610" book="para">
අසුද්ධෝ හෝති පුග්ගලෝ අඤ්ඤතරං පාරාජිකං ධම්මං අජ්ඣාපන්නෝ. තඤ්චේ සුද්ධදිට්ඨි සමානෝ අනෝකාසං කාරාපේත්වා අක්කෝසාධිප්පායෝ වදේති, ආපත්ති ඕමසවාදේන දුක්කටස්ස.
</Paragraph>

<Paragraph number="1611" book="para">
අසුද්ධෝ හෝති පුග්ගලෝ අඤ්ඤතරං පාරාජිකං ධම්මං අජ්ඣාපන්නෝ. තඤ්චේ සුද්ධදිට්ඨි සමානෝ ඕකාසං කාරාපේත්වා අක්කෝසාධිප්පායෝ වදේති, ආපත්ති ඕමසවාදස්ස.
</Paragraph>

<Paragraph number="1612" book="para">
සුද්ධෝ හෝති පුග්ගලෝ අඤ්ඤතරං පාරාජිකං ධම්මං අනජ්ඣාපන්නෝ. තඤ්චේ අසුද්ධදිට්ඨි සමානෝ අනෝකාසං කාරාපේත්වා චාවනාධිප්පායෝ වදේති, ආපත්ති දුක්කටස්ස.
</Paragraph>

<Paragraph number="1613" book="para">
සුද්ධෝ හෝති පුග්ගලෝ අඤ්ඤතරං පාරාජිකං ධම්මං අනජ්ඣාපන්නෝ. තඤ්චේ අසුද්ධදිට්ඨි සමානෝ ඕකාසං කාරාපේත්වා චාවනාධිප්පායෝ වදේති, අනාපත්ති.
</Paragraph>

<Paragraph number="1614" book="para">
සුද්ධෝ හෝති පුග්ගලෝ අඤ්ඤතරං පාරාජිකං ධම්මං අනජ්ඣාපන්නෝ. තඤ්චේ අසුද්ධදිට්ඨි සමානෝ අනෝකාසං කාරාපේත්වා අක්කෝසාධිප්පායෝ වදේති, ආපත්ති ඕමසවාදේන දුක්කටස්ස.
</Paragraph>

<Paragraph number="1615" book="para">
සුද්ධෝ හෝති පුග්ගලෝ අඤ්ඤතරං පාරාජිකං ධම්මං අනජ්ඣාපන්නෝ. තඤ්චේ අසුද්ධදිට්ඨි සමානෝ ඕකාසං කාරාපේත්වා අක්කෝසාධිප්පායෝ වදේති, ආපත්ති ඕමසවාදස්ස.
</Paragraph>

<Paragraph number="1616" book="para">
අසුද්ධෝ හෝති පුග්ගලෝ අඤ්ඤතරං පාරාජිකං ධම්මං අජ්ඣාපන්නෝ. තඤ්චේ අසුද්ධදිට්ඨි සමානෝ අනෝකාසං කාරාපේත්වා චාවනාධිප්පායෝ වදේති, ආපත්ති දුක්කටස්ස.
</Paragraph>

<Paragraph number="1617" book="para">
අසුද්ධෝ හෝති පුග්ගලෝ අඤ්ඤතරං පාරාජිකං ධම්මං අජ්ඣාපන්නෝ. තඤ්චේ අසුද්ධදිට්ඨි සමානෝ ඕකාසං කාරාපේත්වා චාවනාධිප්පායෝ වදේති, අනාපත්ති.
</Paragraph>

<Paragraph number="1618" book="para">
අසුද්ධෝ හෝති පුග්ගලෝ අඤ්ඤතරං පාරාජිකං ධම්මං අජ්ඣාපන්නෝ. තඤ්චේ අසුද්ධදිට්ඨි සමානෝ අනෝකාසං කාරාපේත්වා අක්කෝසාධිප්පායෝ වදේති, ආපත්ති ඕමසවාදේන දුක්කටස්ස.
</Paragraph>

<Paragraph number="1619" book="para">
අසුද්ධෝ හෝති පුග්ගලෝ අඤ්ඤතරං පාරාජිකං ධම්මං අජ්ඣාපන්නෝ. තඤ්චේ අසුද්ධදිට්ඨි සමානෝ ඕකාසං කාරාපේත්වා අක්කෝසාධිප්පායෝ වදේති, ආපත්ති ඕමසවාදස්ස.
</Paragraph>

<Paragraph number="1620" book="para">
සුද්ධෝ හෝති පුග්ගලෝ අඤ්ඤතරං පාරාජිකං ධම්මං අනජ්ඣාපන්නෝ. තඤ්චේ සුද්ධදිට්ඨි සමානෝ අනෝකාසං කාරාපේත්වා චාවනාධිප්පායෝ වදේති, ආපත්ති සංඝාදිසේසේන දුක්කටස්ස.
</Paragraph>

<Paragraph number="1621" book="para">
සුද්ධෝ හෝති පුග්ගලෝ අඤ්ඤතරං පාරාජිකං ධම්මං අනජ්ඣාපන්නෝ. තඤ්චේ සුද්ධදිට්ඨි සමානෝ ඕකාසං කාරාපේත්වා චාවනාධිප්පායෝ වදේති, ආපත්ති සංඝාදිසේසස්ස.
</Paragraph>

<Paragraph number="1622" book="para">
සුද්ධෝ හෝති පුග්ගලෝ අඤ්ඤතරං පාරාජිකං ධම්මං අනජ්ඣාපන්නෝ. තඤ්චේ සුද්ධදිට්ඨි සමානෝ අනෝකාසං කාරාපේත්වා අක්කෝසාධිප්පායෝ වදේති, ආපත්ති ඕමසවාදේන දුක්කටස්ස.
</Paragraph>

<Paragraph number="1623" book="para">
සුද්ධෝ හෝති පුග්ගලෝ අඤ්ඤතරං පාරාජිකං ධම්මං අනජ්ඣාපන්නෝ තඤ්චේ සුද්ධදිට්ඨි සමානෝ ඕකාසං කාරාපේත්වා අක්කෝසාධිප්පායෝ වදේති, ආපත්ති ඕමසවාදස්ස.
</Paragraph>

</Division>
<Division number="390" book="para">

<Paragraph number="1624" book="para">
අනාපත්ති—  සුද්ධේ අසුද්ධදිට්ඨිස්ස, අසුද්ධේ අසුද්ධදිට්ඨිස්ස, උම්මත්තකස්ස, ආදිකම්මිකස්සාති.

</Paragraph>
</Division>

<Paragraph number="1625" type="center" book="para">
අමූලකසික්ඛාපදං නිට්ඨිතං අට්ඨමං.
</Paragraph>