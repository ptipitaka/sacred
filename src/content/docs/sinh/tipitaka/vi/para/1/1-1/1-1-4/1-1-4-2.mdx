---
title: "1.1.4.2 විනීතවත්ථු"
tableOfContents: false
sidebar:
  order: 2
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="223" book="para">

<Paragraph number="713" book="para">
තේන ඛෝ පන සමයේන අඤ්ඤතරෝ භික්ඛු අධිමානේන අඤ්ඤං බ්‍යාකාසි. තස්ස කුක්කුච්චං අහෝසි—  “භගවතා සික්ඛාපදං පඤ්ඤත්තං. කච්චි නු ඛෝ අහං පාරාජිකං ආපත්තිං ආපන්නෝ”ති? භගවතෝ ඒතමත්ථං ආරෝචේසි. “අනාපත්ති, භික්ඛු, අධිමානේනා”ති. (1)
</Paragraph>

<Paragraph number="714" book="para">
තේන ඛෝ පන සමයේන අඤ්ඤතරෝ භික්ඛු පණිධාය අරඤ්ඤේ විහරති—  “ඒවං මං ජනෝ සම්භාවේස්සතී”ති. තං ජනෝ සම්භාවේසි. තස්ස කුක්කුච්චං අහෝසි …පේ…  “අනාපත්ති, භික්ඛු, පාරාජිකස්ස. න ච, භික්ඛවේ, පණිධාය අරඤ්ඤේ වත්ථබ්බං. යෝ වසේය්‍ය, ආපත්ති දුක්කටස්සා”ති. (2)
</Paragraph>

<Paragraph number="715" book="para">
තේන ඛෝ පන සමයේන අඤ්ඤතරෝ භික්ඛු පණිධාය පිණ්ඩාය චරති—  “ඒවං මං ජනෝ සම්භාවේස්සතී”ති. තං ජනෝ සම්භාවේසි. තස්ස කුක්කුච්චං අහෝසි …පේ…  “අනාපත්ති, භික්ඛු, පාරාජිකස්ස. න ච, භික්ඛවේ, පණිධාය පිණ්ඩාය චරිතබ්බං. යෝ චරේය්‍ය, ආපත්ති දුක්කටස්සා”ති. (3)
</Paragraph>

<Paragraph number="716" book="para">
තේන ඛෝ පන සමයේන අඤ්ඤතරෝ භික්ඛු අඤ්ඤතරං භික්ඛුං ඒතදවෝච—  “යේ, ආවුසෝ, අම්හාකං උපජ්ඣායස්ස සද්ධිවිහාරිකා සබ්බේව අරහන්තෝ”ති. තස්ස කුක්කුච්චං අහෝසි …පේ…  “කිංචිත්තෝ ත්වං, භික්ඛූ”ති? “උල්ලපනාධිප්පායෝ අහං, භගවා”ති. “අනාපත්ති, භික්ඛු, පාරාජිකස්ස; ආපත්ති ථුල්ලච්චයස්සා”ති. (4)
</Paragraph>

<Paragraph number="717" book="para">
තේන ඛෝ පන සමයේන අඤ්ඤතරෝ භික්ඛු අඤ්ඤතරං භික්ඛුං ඒතදවෝච—  “යේ, ආවුසෝ, අම්හාකං උපජ්ඣායස්ස අන්තේවාසිකා සබ්බේව මහිද්ධිකා මහානුභාවා”ති. තස්ස කුක්කුච්චං අහෝසි …පේ…  “කිංචිත්තෝ ත්වං, භික්ඛූ”ති? “උල්ලපනාධිප්පායෝ අහං, භගවා”ති. “අනාපත්ති, භික්ඛු, පාරාජිකස්ස; ආපත්ති ථුල්ලච්චයස්සා”ති. (5)
</Paragraph>

<Paragraph number="718" book="para">
තේන ඛෝ පන සමයේන අඤ්ඤතරෝ භික්ඛු පණිධාය චඞ්කමති…  පණිධාය තිට්ඨති…  පණිධාය නිසීදති…  පණිධාය සේය්‍යං කප්පේති—  “ඒවං මං ජනෝ සම්භාවේස්සතී”ති. තං ජනෝ සම්භාවේසි. තස්ස කුක්කුච්චං අහෝසි …පේ…  “අනාපත්ති, භික්ඛු, පාරාජිකස්ස. න ච, භික්ඛවේ, පණිධාය සේය්‍යා කප්පේතබ්බා. යෝ කප්පේය්‍ය, ආපත්ති දුක්කටස්සා”ති. (6–9)
</Paragraph>

<Paragraph number="719" book="para">
තේන ඛෝ පන සමයේන අඤ්ඤතරෝ භික්ඛු අඤ්ඤතරස්ස භික්ඛුනෝ උත්තරිමනුස්සධම්මං උල්ලපති. සෝපි ඒවමාහ—  “මය්හම්පි, ආවුසෝ, සංයෝජනා පහීනා”ති. තස්ස කුක්කුච්චං අහෝසි …පේ…  “ආපත්තිං ත්වං, භික්ඛු, ආපන්නෝ පාරාජිකන්”ති. (10)
</Paragraph>

</Division>
<Division number="224" book="para">

<Paragraph number="720" book="para">
තේන ඛෝ පන සමයේන අඤ්ඤතරෝ භික්ඛු රහෝගතෝ උත්තරිමනුස්සධම්මං උල්ලපති. පරචිත්තවිදූ භික්ඛු තං භික්ඛුං අපසාදේසි—  “මා, ආවුසෝ, ඒවරූපං අභණි. නත්ථේසෝ තුය්හන්”ති. තස්ස කුක්කුච්චං අහෝසි …පේ…  “අනාපත්ති, භික්ඛු, පාරාජිකස්ස; ආපත්ති දුක්කටස්සා”ති. (11)
</Paragraph>

<Paragraph number="721" book="para">
තේන ඛෝ පන සමයේන අඤ්ඤතරෝ භික්ඛු රහෝගතෝ උත්තරිමනුස්සධම්මං උල්ලපති. දේවතා තං භික්ඛුං අපසාදේසි—  “මා, භන්තේ, ඒවරූපං අභණි. නත්ථේසෝ තුය්හන්”ති. තස්ස කුක්කුච්චං අහෝසි …පේ…  “අනාපත්ති, භික්ඛු, පාරාජිකස්ස; ආපත්ති දුක්කටස්සා”ති. (12)
</Paragraph>

<Paragraph number="722" book="para">
තේන ඛෝ පන සමයේන අඤ්ඤතරෝ භික්ඛු අඤ්ඤතරං උපාසකං ඒතදවෝච—  “යෝ, ආවුසෝ, තුය්හං විහාරේ වසති සෝ භික්ඛු අරහා”ති. සෝ ච තස්ස විහාරේ වසති. තස්ස කුක්කුච්චං අහෝසි …පේ…  “කිංචිත්තෝ ත්වං, භික්ඛූ”ති? “උල්ලපනාධිප්පායෝ අහං, භගවා”ති. “අනාපත්ති, භික්ඛු, පාරාජිකස්ස; ආපත්ති ථුල්ලච්චයස්සා”ති. (13)
</Paragraph>

<Paragraph number="723" book="para">
තේන ඛෝ පන සමයේන අඤ්ඤතරෝ භික්ඛු අඤ්ඤතරං උපාසකං ඒතදවෝච—  “යං ත්වං, ආවුසෝ, උපට්ඨේසි චීවරපිණ්ඩපාතසේනාසනගිලානප්පච්චයභේසජ්ජපරික්ඛාරේන සෝ භික්ඛු අරහා”ති. සෝ ච තං උපට්ඨේති චීවරපිණ්ඩපාතසේනාසනගිලානප්පච්චයභේසජ්ජපරික්ඛාරේන. තස්ස කුක්කුච්චං අහෝසි …පේ…  “කිංචිත්තෝ ත්වං, භික්ඛූ”ති? “උල්ලපනාධිප්පායෝ අහං, භගවා”ති. “අනාපත්ති, භික්ඛු, පාරාජිකස්ස; ආපත්ති ථුල්ලච්චයස්සා”ති. (14)
</Paragraph>

</Division>
<Division number="225" book="para">

<Paragraph number="724" book="para">
තේන ඛෝ පන සමයේන අඤ්ඤතරෝ භික්ඛු ගිලානෝ හෝති. තං භික්ඛූ ඒතදවෝචුං—  “අත්ථායස්මතෝ උත්තරිමනුස්සධම්මෝ”ති? “නාවුසෝ, දුක්කරං අඤ්ඤං බ්‍යාකාතුන්”ති. තස්ස කුක්කුච්චං අහෝසි—  “යේ ඛෝ තේ භගවතෝ සාවකා තේ ඒවං වදේය්‍යුං. අහඤ්චම්හි න භගවතෝ සාවකෝ. කච්චි නු ඛෝ අහං පාරාජිකං ආපත්තිං ආපන්නෝ”ති? භගවතෝ ඒතමත්ථං ආරෝචේසි. “කිංචිත්තෝ ත්වං, භික්ඛූ”ති? “අනුල්ලපනාධිප්පායෝ අහං, භගවා”ති. “අනාපත්ති, භික්ඛු, අනුල්ලපනාධිප්පායස්සා”ති. (15)
</Paragraph>

<Paragraph number="725" book="para">
තේන ඛෝ පන සමයේන අඤ්ඤතරෝ භික්ඛු ගිලානෝ හෝති. තං භික්ඛූ ඒතදවෝචුං—  “අත්ථායස්මතෝ උත්තරිමනුස්සධම්මෝ”ති? “ආරාධනීයෝ ඛෝ, ආවුසෝ, ධම්මෝ ආරද්ධවීරියේනා”ති. තස්ස කුක්කුච්චං අහෝසි …පේ…  “අනාපත්ති, භික්ඛු, අනුල්ලපනාධිප්පායස්සා”ති. (16)
</Paragraph>

<Paragraph number="726" book="para">
තේන ඛෝ පන සමයේන අඤ්ඤතරෝ භික්ඛු ගිලානෝ හෝති. තං භික්ඛූ ඒතදවෝචුං—  “මා ඛෝ, ආවුසෝ, භායී”ති. “නාහං, ආවුසෝ, මච්චුනෝ භායාමී”ති. තස්ස කුක්කුච්චං අහෝසි …පේ…  “අනාපත්ති, භික්ඛු, අනුල්ලපනාධිප්පායස්සා”ති. (17)
</Paragraph>

<Paragraph number="727" book="para">
තේන ඛෝ පන සමයේන අඤ්ඤතරෝ භික්ඛු ගිලානෝ හෝති. තං භික්ඛූ ඒතදවෝචුං—  “මා ඛෝ, ආවුසෝ, භායී”ති. “යෝ නූනාවුසෝ, විප්පටිසාරී අස්ස සෝ භායේය්‍යා”ති. තස්ස කුක්කුච්චං අහෝසි …පේ…  “අනාපත්ති, භික්ඛු, අනුල්ලපනාධිප්පායස්සා”ති. (18)
</Paragraph>

<Paragraph number="728" book="para">
තේන ඛෝ පන සමයේන අඤ්ඤතරෝ භික්ඛු ගිලානෝ හෝති. තං භික්ඛූ ඒතදවෝචුං—  “අත්ථායස්මතෝ උත්තරිමනුස්සධම්මෝ”ති? “ආරාධනීයෝ ඛෝ, ආවුසෝ, ධම්මෝ සම්මාපයුත්තේනා”ති. තස්ස කුක්කුච්චං අහෝසි …පේ…  “අනාපත්ති, භික්ඛු, අනුල්ලපනාධිප්පායස්සා”ති. (19)
</Paragraph>

<Paragraph number="729" book="para">
තේන ඛෝ පන සමයේන අඤ්ඤතරෝ භික්ඛු ගිලානෝ හෝති. තං භික්ඛූ ඒතදවෝචුං—  “අත්ථායස්මතෝ උත්තරිමනුස්සධම්මෝ”ති? “ආරාධනීයෝ ඛෝ, ආවුසෝ, ධම්මෝ ආරද්ධවීරියේනා”ති. තස්ස කුක්කුච්චං අහෝසි …පේ…  “අනාපත්ති, භික්ඛු, අනුල්ලපනාධිප්පායස්සා”ති. (20)
</Paragraph>

<Paragraph number="730" book="para">
තේන ඛෝ පන සමයේන අඤ්ඤතරෝ භික්ඛු ගිලානෝ හෝති. තං භික්ඛූ ඒතදවෝචුං—  “අත්ථායස්මතෝ උත්තරිමනුස්සධම්මෝ”ති? “ආරාධනීයෝ ඛෝ, ආවුසෝ, ධම්මෝ යුත්තයෝගේනා”ති. තස්ස කුක්කුච්චං අහෝසි …පේ…  “අනාපත්ති, භික්ඛු, අනුල්ලපනාධිප්පායස්සා”ති. (21)
</Paragraph>

<Paragraph number="731" book="para">
තේන ඛෝ පන සමයේන අඤ්ඤතරෝ භික්ඛු ගිලානෝ හෝති. තං භික්ඛූ ඒතදවෝචුං—  “කච්චාවුසෝ, ඛමනීයං, කච්චි යාපනීයන්”ති? “නාවුසෝ, සක්කා යේන වා තේන වා අධිවාසේතුන්”ති. තස්ස කුක්කුච්චං අහෝසි …පේ…  “අනාපත්ති, භික්ඛු, අනුල්ලපනාධිප්පායස්සා”ති. (22)
</Paragraph>

<Paragraph number="732" book="para">
තේන ඛෝ පන සමයේන අඤ්ඤතරෝ භික්ඛු ගිලානෝ හෝති. තං භික්ඛූ ඒතදවෝචුං—  “කච්චාවුසෝ, ඛමනීයං, කච්චි යාපනීයන්”ති? “නාවුසෝ, සක්කා පුථුජ්ජනේන අධිවාසේතුන්”ති. තස්ස කුක්කුච්චං අහෝසි …පේ…  “කිංචිත්තෝ ත්වං, භික්ඛූ”ති? “උල්ලපනාධිප්පායෝ අහං, භගවා”ති. “අනාපත්ති, භික්ඛු, පාරාජිකස්ස; ආපත්ති ථුල්ලච්චයස්සා”ති. (23)
</Paragraph>

</Division>
<Division number="226" book="para">

<Paragraph number="733" book="para">
තේන ඛෝ පන සමයේන අඤ්ඤතරෝ බ්‍රාහ්මණෝ භික්ඛූ නිමන්තේත්වා ඒතදවෝච—  “ආයන්තු භෝන්තෝ අරහන්තෝ”ති. තේසං කුක්කුච්චං අහෝසි—  “මයඤ්චම්හ න අරහන්තෝ. අයඤ්ච බ්‍රාහ්මණෝ අම්හේ අරහන්තවාදේන සමුදාචරති. කථං නු ඛෝ අම්හේහි පටිපජ්ජිතබ්බන්”ති? භගවතෝ ඒතමත්ථං ආරෝචේසුං. “අනාපත්ති, භික්ඛවේ, පසාදභඤ්ඤේ”ති. (24)
</Paragraph>

<Paragraph number="734" book="para">
තේන ඛෝ පන සමයේන අඤ්ඤතරෝ බ්‍රාහ්මණෝ භික්ඛූ නිමන්තේත්වා ඒතදවෝච—  “නිසීදන්තු භෝන්තෝ අරහන්තෝ”ති…  “භුඤ්ජන්තු භෝන්තෝ අරහන්තෝ”ති…  “තප්පේන්තු භෝන්තෝ අරහන්තෝ”ති…  “ගච්ඡන්තු, භෝන්තෝ අරහන්තෝ”ති. තේසං කුක්කුච්චං අහෝසි—  “මයඤ්චම්හ න අරහන්තෝ. අයඤ්ච බ්‍රාහ්මණෝ අම්හේ අරහන්තවාදේන සමුදාචරති. කථං නු ඛෝ අම්හේහි පටිපජ්ජිතබ්බන්”ති? භගවතෝ ඒතමත්ථං ආරෝචේසුං. “අනාපත්ති, භික්ඛවේ, පසාදභඤ්ඤේ”ති. (25–28)
</Paragraph>

<Paragraph number="735" book="para">
තේන ඛෝ පන සමයේන අඤ්ඤතරෝ භික්ඛු අඤ්ඤතරස්ස භික්ඛුනෝ උත්තරිමනුස්සධම්මං උල්ලපති. සෝපි ඒවමාහ—  “මය්හම්පි, ආවුසෝ, ආසවා පහීනා”ති. තස්ස කුක්කුච්චං අහෝසි …පේ…  “ආපත්තිං ත්වං, භික්ඛු, ආපන්නෝ පාරාජිකන්”ති. (29)
</Paragraph>

<Paragraph number="736" book="para">
තේන ඛෝ පන සමයේන අඤ්ඤතරෝ භික්ඛු අඤ්ඤතරස්ස භික්ඛුනෝ උත්තරිමනුස්සධම්මං උල්ලපති. සෝපි ඒවමාහ—  “මය්හම්පි, ආවුසෝ, ඒතේ ධම්මා සංවිජ්ජන්තී”ති. තස්ස කුක්කුච්චං අහෝසි …පේ…  “ආපත්තිං ත්වං, භික්ඛු, ආපන්නෝ පාරාජිකන්”ති. (30)
</Paragraph>

<Paragraph number="737" book="para">
තේන ඛෝ පන සමයේන අඤ්ඤතරෝ භික්ඛු අඤ්ඤතරස්ස භික්ඛුනෝ උත්තරිමනුස්සධම්මං උල්ලපති. සෝපි ඒවමාහ—  “අහම්පාවුසෝ, තේසු ධම්මේසු සන්දිස්සාමී”ති. තස්ස කුක්කුච්චං අහෝසි …පේ…  “ආපත්තිං ත්වං, භික්ඛු, ආපන්නෝ පාරාජිකන්”ති. (31)
</Paragraph>

<Paragraph number="738" book="para">
තේන ඛෝ පන සමයේන අඤ්ඤතරං භික්ඛුං ඤාතකා ඒතදවෝචුං—  “ඒහි, භන්තේ, අගාරං අජ්ඣාවසා”ති. “අභබ්බෝ ඛෝ, ආවුසෝ, මාදිසෝ අගාරං අජ්ඣාවසිතුන්”ති. තස්ස කුක්කුච්චං අහෝසි …පේ…  “අනාපත්ති, භික්ඛු, අනුල්ලපනාධිප්පායස්සා”ති. (32)
</Paragraph>

</Division>
<Division number="227" book="para">

<Paragraph number="739" book="para">
තේන ඛෝ පන සමයේන අඤ්ඤතරං භික්ඛුං ඤාතකා ඒතදවෝචුං—  “ඒහි, භන්තේ, කාමේ පරිභුඤ්ජා”ති. “ආවටා මේ, ආවුසෝ, කාමා”ති. තස්ස කුක්කුච්චං අහෝසි …පේ…  “අනාපත්ති, භික්ඛු, අනුල්ලපනාධිප්පායස්සා”ති. (33)
</Paragraph>

<Paragraph number="740" book="para">
තේන ඛෝ පන සමයේන අඤ්ඤතරං භික්ඛුං ඤාතකා ඒතදවෝචුං—  “අභිරමසි, භන්තේ”ති? “අභිරතෝ අහං, ආවුසෝ, පරමාය අභිරතියා”ති. තස්ස කුක්කුච්චං අහෝසි. “යේ ඛෝ තේ භගවතෝ සාවකා තේ ඒවං වදේය්‍යුං. අහඤ්චම්හි න භගවතෝ සාවකෝ. කච්චි නු ඛෝ අහං පාරාජිකං ආපත්තිං ආපන්නෝ”ති? භගවතෝ ඒතමත්ථං ආරෝචේසි. “කිංචිත්තෝ ත්වං, භික්ඛූ”ති? “අනුල්ලපනාධිප්පායෝ අහං, භගවා”ති. “අනාපත්ති, භික්ඛු, අනුල්ලපනාධිප්පායස්සා”ති. (34)
</Paragraph>

<Paragraph number="741" book="para">
තේන ඛෝ පන සමයේන සම්බහුලා භික්ඛූ කතිකං කත්වා අඤ්ඤතරස්මිං ආවාසේ වස්සං උපගච්ඡිංසු—  “යෝ ඉමම්හා ආවාසා පඨමං පක්කමිස්සති තං මයං අරහාති ජානිස්සාමා”ති. අඤ්ඤතරෝ භික්ඛු—  “මං අරහාති ජානන්තූ”ති, තම්හා ආවාසා පඨමං පක්කාමි. තස්ස කුක්කුච්චං අහෝසි …පේ…  “ආපත්තිං ත්වං, භික්ඛු, ආපන්නෝ පාරාජිකන්”ති. (35)
</Paragraph>

</Division>
<Division number="228" book="para">

<Paragraph number="742" book="para">
තේන සමයේන බුද්ධෝ භගවා රාජගහේ විහරති වේළුවනේ කලන්දකනිවාපේ. තේන ඛෝ පන සමයේන ආයස්මා ච ලක්ඛණෝ ආයස්මා ච මහාමෝග්ගල්ලානෝ ගිජ්ඣකූටේ පබ්බතේ විහරන්ති. අථ ඛෝ ආයස්මා මහාමෝග්ගල්ලානෝ පුබ්බණ්හසමයං නිවාසේත්වා පත්තචීවරං ආදාය යේනායස්මා ලක්ඛණෝ තේනුපසඞ්කමි; උපසඞ්කමිත්වා ආයස්මන්තං ලක්ඛණං ඒතදවෝච—  “ආයාමාවුසෝ ලක්ඛණ, රාජගහං පිණ්ඩාය පවිසිස්සාමා”ති. “ඒවමාවුසෝ”ති ඛෝ ආයස්මා ලක්ඛණෝ ආයස්මතෝ මහාමෝග්ගල්ලානස්ස පච්චස්සෝසි.
</Paragraph>

<Paragraph number="743" book="para">
අථ ඛෝ ආයස්මා මහාමෝග්ගල්ලානෝ ගිජ්ඣකූටා පබ්බතා ඕරෝහන්තෝ අඤ්ඤතරස්මිං පදේසේ සිතං පාත්වාකාසි. අථ ඛෝ ආයස්මා ලක්ඛණෝ ආයස්මන්තං මහාමෝග්ගල්ලානං ඒතදවෝච—  “කෝ නු ඛෝ, ආවුසෝ මෝග්ගල්ලාන, හේතු කෝ පච්චයෝ සිතස්ස පාතුකම්මායා”ති? “අකාලෝ ඛෝ, ආවුසෝ ලක්ඛණ, ඒතස්ස පඤ්හස්ස. භගවතෝ මං සන්තිකේ ඒතං පඤ්හං පුච්ඡා”ති.
</Paragraph>

<Paragraph number="744" book="para">
අථ ඛෝ ආයස්මා ච ලක්ඛණෝ ආයස්මා ච මහාමෝග්ගල්ලානෝ රාජගහේ පිණ්ඩාය චරිත්වා පච්ඡාභත්තං පිණ්ඩපාතපටික්කන්තා යේන භගවා තේනුපසඞ්කමිංසු; උපසඞ්කමිත්වා භගවන්තං අභිවාදේත්වා ඒකමන්තං නිසීදිංසු. ඒකමන්තං නිසින්නෝ ඛෝ ආයස්මා ලක්ඛණෝ ආයස්මන්තං මහාමෝග්ගල්ලානං ඒතදවෝච—  “ඉධායස්මා මහාමෝග්ගල්ලානෝ ගිජ්ඣකූටා පබ්බතා ඕරෝහන්තෝ අඤ්ඤතරස්මිං පදේසේ සිතං පාත්වාකාසි. කෝ නු ඛෝ, ආවුසෝ මෝග්ගල්ලාන, හේතු කෝ පච්චයෝ සිතස්ස පාතුකම්මායා”ති? “ඉධාහං, ආවුසෝ, ගිජ්ඣකූටා පබ්බතා ඕරෝහන්තෝ අද්දසං අට්ඨිකසඞ්ඛලිකං වේහාසං ගච්ඡන්තිං. තමේනං ගිජ්ඣාපි කාකාපි කුලලාපි අනුපතිත්වා අනුපතිත්වා ඵාසුළන්තරිකාහි විතුඩේන්ති. සා සුදං අට්ටස්සරං කරෝති. තස්ස මය්හං, ආවුසෝ, ඒතදහෝසි—  ‘අච්ඡරියං වත භෝ, අබ්භුතං වත භෝ, ඒවරූපෝපි නාම සත්තෝ භවිස්සති. ඒවරූපෝපි නාම යක්ඛෝ භවිස්සති. ඒවරූපෝපි නාම අත්තභාවප්පටිලාභෝ භවිස්සතී’”ති. භික්ඛූ උජ්ඣායන්ති ඛිය්‍යන්ති විපාචේන්ති—  “උත්තරිමනුස්සධම්මං ආයස්මා මහාමෝග්ගල්ලානෝ උල්ලපතී”ති.
</Paragraph>

<Paragraph number="745" book="para">
අථ ඛෝ භගවා භික්ඛූ ආමන්තේසි—  “චක්ඛුභූතා වත, භික්ඛවේ, සාවකා විහරන්ති. ඤාණභූතා වත, භික්ඛවේ, සාවකා විහරන්ති. යත්‍ර හි නාම සාවකෝ ඒවරූපං ඤස්සති වා දක්ඛති වා සක්ඛිං වා කරිස්සති. පුබ්බේව මේ සෝ, භික්ඛවේ, සත්තෝ දිට්ඨෝ අහෝසි. අපි චාහං න බ්‍යාකාසිං. අහඤ්චේතං බ්‍යාකරේය්‍යං පරේ ච මේ න සද්දහේය්‍යුං. යේ මේ න සද්දහේය්‍යුං තේසං තං අස්ස දීඝරත්තං අහිතාය දුක්ඛාය. ඒසෝ, භික්ඛවේ, සත්තෝ ඉමස්මිංයේව රාජගහේ ගෝඝාතකෝ අහෝසි. සෝ තස්ස කම්මස්ස විපාකේන බහූනි වස්සානි බහූනි වස්සසතානි බහූනි වස්සසහස්සානි බහූනි වස්සසතසහස්සානි නිරයේ පච්චිත්වා තස්සේව කම්මස්ස විපාකාවසේසේන ඒවරූපං අත්තභාවප්පටිලාභං පටිසංවේදේති. සච්චං, භික්ඛවේ, මෝග්ගල්ලානෝ ආහ. අනාපත්ති, භික්ඛවේ, මෝග්ගල්ලානස්සා”ති. (36)
</Paragraph>

</Division>
<Division number="229" book="para">

<Paragraph number="746" book="para">
“ඉධාහං, ආවුසෝ, ගිජ්ඣකූටා පබ්බතා ඕරෝහන්තෝ අද්දසං මංසපේසිං වේහාසං ගච්ඡන්තිං. තමේනං ගිජ්ඣාපි කාකාපි කුලලාපි අනුපතිත්වා අනුපතිත්වා විතච්ඡේන්ති විභජ්ජේන්ති. සා සුදං අට්ටස්සරං කරෝති …පේ…  ඒසෝ, භික්ඛවේ, සත්තෝ ඉමස්මිංයේව රාජගහේ ගෝඝාතකෝ අහෝසි …පේ… . (37)
</Paragraph>

<Paragraph number="747" book="para">
“ඉධාහං, ආවුසෝ, ගිජ්ඣකූටා පබ්බතා ඕරෝහන්තෝ අද්දසං මංසපිණ්ඩං වේහාසං ගච්ඡන්තං. තමේනං ගිජ්ඣාපි කාකාපි කුලලාපි අනුපතිත්වා අනුපතිත්වා විතච්ඡේන්ති විභජ්ජේන්ති. සෝ සුදං අට්ටස්සරං කරෝති …පේ…  ඒසෝ, භික්ඛවේ, සත්තෝ ඉමස්මිංයේව රාජගහේ සාකුණිකෝ අහෝසි …පේ… . (38)
</Paragraph>

<Paragraph number="748" book="para">
“ඉධාහං, ආවුසෝ, ගිජ්ඣකූටා පබ්බතා ඕරෝහන්තෝ අද්දසං නිච්ඡවිං පුරිසං වේහාසං ගච්ඡන්තං. තමේනං ගිජ්ඣාපි කාකාපි කුලලාපි අනුපතිත්වා අනුපතිත්වා විතච්ඡේන්ති විභජ්ජේන්ති. සෝ සුදං අට්ටස්සරං කරෝති …පේ…  ඒසෝ, භික්ඛවේ, සත්තෝ ඉමස්මිංයේව රාජගහේ ඕරබ්භිකෝ අහෝසි …පේ… . (39)
</Paragraph>

<Paragraph number="749" book="para">
“ඉධාහං, ආවුසෝ, ගිජ්ඣකූටා පබ්බතා ඕරෝහන්තෝ අද්දසං අසිලෝමං පුරිසං වේහාසං ගච්ඡන්තං. තස්ස තේ අසී උප්පතිත්වා උප්පතිත්වා තස්සේව කායේ නිපතන්ති. සෝ සුදං අට්ටස්සරං කරෝති …පේ…  ඒසෝ, භික්ඛවේ, සත්තෝ ඉමස්මිංයේව රාජගහේ සූකරිකෝ අහෝසි …පේ… . (40)
</Paragraph>

<Paragraph number="750" book="para">
“ඉධාහං, ආවුසෝ, ගිජ්ඣකූටා පබ්බතා ඕරෝහන්තෝ අද්දසං සත්තිලෝමං පුරිසං වේහාසං ගච්ඡන්තං. තස්ස තා සත්තියෝ උප්පතිත්වා උප්පතිත්වා තස්සේව කායේ නිපතන්ති. සෝ සුදං අට්ටස්සරං කරෝති …පේ…  ඒසෝ, භික්ඛවේ, සත්තෝ ඉමස්මිංයේව රාජගහේ මාගවිකෝ අහෝසි …පේ… . (41)
</Paragraph>

<Paragraph number="751" book="para">
“ඉධාහං, ආවුසෝ, ගිජ්ඣකූටා පබ්බතා ඕරෝහන්තෝ අද්දසං උසුලෝමං පුරිසං වේහාසං ගච්ඡන්තං. තස්ස තේ උසූ උප්පතිත්වා උප්පතිත්වා තස්සේව කායේ නිපතන්ති. සෝ සුදං අට්ටස්සරං කරෝති …පේ…  ඒසෝ, භික්ඛවේ, සත්තෝ ඉමස්මිංයේව රාජගහේ කාරණිකෝ අහෝසි …පේ… . (42)
</Paragraph>

<Paragraph number="752" book="para">
“ඉධාහං, ආවුසෝ, ගිජ්ඣකූටා පබ්බතා ඕරෝහන්තෝ අද්දසං සූචිලෝමං පුරිසං වේහාසං ගච්ඡන්තං. තස්ස තා සූචියෝ උප්පතිත්වා උප්පතිත්වා තස්සේව කායේ නිපතන්ති. සෝ සුදං අට්ටස්සරං කරෝති …පේ…  ඒසෝ, භික්ඛවේ, සත්තෝ ඉමස්මිංයේව රාජගහේ සාරථිකෝ අහෝසි …පේ… . (43)
</Paragraph>

<Paragraph number="753" book="para">
“ඉධාහං, ආවුසෝ, ගිජ්ඣකූටා පබ්බතා ඕරෝහන්තෝ අද්දසං සූචිලෝමං පුරිසං වේහාසං ගච්ඡන්තං. තස්ස තා සූචියෝ සීසේ පවිසිත්වා මුඛතෝ නික්ඛමන්ති; මුඛේ පවිසිත්වා උරතෝ නික්ඛමන්ති; උරේ පවිසිත්වා උදරතෝ නික්ඛමන්ති; උදරේ පවිසිත්වා ඌරූහි නික්ඛමන්ති; ඌරූසු පවිසිත්වා ජඞ්ඝාහි නික්ඛමන්ති; ජඞ්ඝාසු පවිසිත්වා පාදේහි නික්ඛමන්ති. සෝ සුදං අට්ටස්සරං කරෝති …පේ…  ඒසෝ, භික්ඛවේ, සත්තෝ ඉමස්මිංයේව රාජගහේ සූචකෝ අහෝසි …පේ… . (44)
</Paragraph>

<Paragraph number="754" book="para">
“ඉධාහං, ආවුසෝ, ගිජ්ඣකූටා පබ්බතා ඕරෝහන්තෝ අද්දසං කුම්භණ්ඩං පුරිසං වේහාසං ගච්ඡන්තං. සෝ ගච්ඡන්තෝපි තේව අණ්ඩේ ඛන්ධේ ආරෝපේත්වා ගච්ඡති, නිසීදන්තෝපි තේස්වේව අණ්ඩේසු නිසීදති. තමේනං ගිජ්ඣාපි කාකාපි කුලලාපි අනුපතිත්වා අනුපතිත්වා විතච්ඡේන්ති විභජ්ජේන්ති. සෝ සුදං අට්ටස්සරං කරෝති …පේ…  ඒසෝ, භික්ඛවේ, සත්තෝ ඉමස්මිංයේව රාජගහේ ගාමකූටෝ අහෝසි …පේ… . (45)
</Paragraph>

<Paragraph number="755" book="para">
“ඉධාහං, ආවුසෝ, ගිජ්ඣකූටා පබ්බතා ඕරෝහන්තෝ අද්දසං පුරිසං ගූථකූපේ සසීසකං නිමුග්ගං …පේ…  ඒසෝ, භික්ඛවේ, සත්තෝ ඉමස්මිංයේව රාජගහේ පාරදාරිකෝ අහෝසි …පේ… . (46)
</Paragraph>

<Paragraph number="756" book="para">
“ඉධාහං, ආවුසෝ, ගිජ්ඣකූටා පබ්බතා ඕරෝහන්තෝ අද්දසං පුරිසං ගූථකූපේ සසීසකං නිමුග්ගං උභෝහි හත්ථේහි ගූථං ඛාදන්තං …පේ…  ඒසෝ, භික්ඛවේ, සත්තෝ ඉමස්මිංයේව රාජගහේ දුට්ඨබ්‍රාහ්මණෝ අහෝසි. සෝ කස්සපස්ස සම්මාසම්බුද්ධස්ස පාවචනේ භික්ඛුසංඝං භත්තේන නිමන්තේත්වා දෝණියෝ ගූථස්ස පූරාපේත්වා කාලං ආරෝචාපේත්වා ඒතදවෝච—  ‘අතෝ, භෝන්තෝ, යාවදත්ථං භුඤ්ජන්තු චේව හරන්තු චා’”ති …පේ… . (47)
</Paragraph>

</Division>
<Division number="230" book="para">

<Paragraph number="757" book="para">
“ඉධාහං, ආවුසෝ, ගිජ්ඣකූටා පබ්බතා ඕරෝහන්තෝ අද්දසං නිච්ඡවිං ඉත්ථිං වේහාසං ගච්ඡන්තිං. තමේනං ගිජ්ඣාපි කාකාපි කුලලාපි අනුපතිත්වා අනුපතිත්වා විතච්ඡේන්ති විභජ්ජේන්ති. සා සුදං අට්ටස්සරං කරෝති …පේ…  ඒසා, භික්ඛවේ, ඉත්ථී ඉමස්මිංයේව රාජගහේ අතිචාරිනී අහෝසි …පේ… . (48)
</Paragraph>

<Paragraph number="758" book="para">
“ඉධාහං, ආවුසෝ, ගිජ්ඣකූටා පබ්බතා ඕරෝහන්තෝ අද්දසං ඉත්ථිං දුග්ගන්ධං මඞ්ගුලිං වේහාසං ගච්ඡන්තිං. තමේනං ගිජ්ඣාපි කාකාපි කුලලාපි අනුපතිත්වා අනුපතිත්වා විතච්ඡේන්ති විභජ්ජේන්ති. සා සුදං අට්ටස්සරං කරෝති …පේ…  ඒසා, භික්ඛවේ, ඉත්ථී ඉමස්මිංයේව රාජගහේ ඉක්ඛණිකා අහෝසි …පේ… . (49)
</Paragraph>

<Paragraph number="759" book="para">
“ඉධාහං, ආවුසෝ, ගිජ්ඣකූටා පබ්බතා ඕරෝහන්තෝ අද්දසං ඉත්ථිං උප්පක්කං ඕකිලිනිං ඕකිරිනිං වේහාසං ගච්ඡන්තිං. සා සුදං අට්ටස්සරං කරෝති …පේ…  ඒසා, භික්ඛවේ, ඉත්ථී කාලිඞ්ගස්ස රඤ්ඤෝ අග්ගමහේසී අහෝසි. සා ඉස්සාපකතා සපත්තිං අඞ්ගාරකටාහේන ඕකිරි …පේ… . (50)
</Paragraph>

<Paragraph number="760" book="para">
“ඉධාහං, ආවුසෝ, ගිජ්ඣකූටා පබ්බතා ඕරෝහන්තෝ අද්දසං අසීසකං කබන්ධං වේහාසං ගච්ඡන්තං. තස්ස උරේ අක්ඛීනි චේව හෝන්ති මුඛඤ්ච. තමේනං ගිජ්ඣාපි කාකාපි කුලලාපි අනුපතිත්වා අනුපතිත්වා විතච්ඡේන්ති විභජ්ජේන්ති. සෝ සුදං අට්ටස්සරං කරෝති …පේ…  ඒසෝ, භික්ඛවේ, සත්තෝ ඉමස්මිංයේව රාජගහේ හාරිකෝ නාම චෝරඝාතකෝ අහෝසි …පේ… . (51)
</Paragraph>

<Paragraph number="761" book="para">
“ඉධාහං, ආවුසෝ, ගිජ්ඣකූටා පබ්බතා ඕරෝහන්තෝ අද්දසං භික්ඛුං වේහාසං ගච්ඡන්තං. තස්ස සඞ්ඝාටිපි ආදිත්තා සම්පජ්ජලිතා සජෝතිභූතා, පත්තෝපි ආදිත්තෝ සම්පජ්ජලිතෝ සජෝතිභූතෝ, කායබන්ධනම්පි ආදිත්තං සම්පජ්ජලිතං සජෝතිභූතං, කායෝපි ආදිත්තෝ සම්පජ්ජලිතෝ සජෝතිභූතෝ. සෝ සුදං අට්ටස්සරං කරෝති …පේ…  ඒසෝ, භික්ඛවේ, භික්ඛු කස්සපස්ස සම්මාසම්බුද්ධස්ස පාවචනේ පාපභික්ඛු අහෝසි …පේ… . (52)
</Paragraph>

<Paragraph number="762" book="para">
“ඉධාහං, ආවුසෝ, ගිජ්ඣකූටා පබ්බතා ඕරෝහන්තෝ අද්දසං භික්ඛුනිං…  අද්දසං සික්ඛමානං…  අද්දසං සාමණේරං…  අද්දසං සාමණේරිං වේහාසං ගච්ඡන්තිං. තස්සා සඞ්ඝාටිපි ආදිත්තා සම්පජ්ජලිතා සජෝතිභූතා, පත්තෝපි ආදිත්තෝ සම්පජ්ජලිතෝ සජෝතිභූතෝ, කායබන්ධනම්පි ආදිත්තං සම්පජ්ජලිතං සජෝතිභූතං, කායෝපි ආදිත්තෝ සම්පජ්ජලිතෝ සජෝතිභූතෝ. සා සුදං අට්ටස්සරං කරෝති. තස්ස මය්හං, ආවුසෝ, ඒතදහෝසි—  ‘අච්ඡරියං වත භෝ, අබ්භුතං වත භෝ, ඒවරූපෝපි නාම සත්තෝ භවිස්සති. ඒවරූපෝපි නාම යක්ඛෝ භවිස්සති. ඒවරූපෝපි නාම අත්තභාවප්පටිලාභෝ භවිස්සතී’”ති. භික්ඛූ උජ්ඣායන්ති ඛිය්‍යන්ති විපාචේන්ති—  “උත්තරිමනුස්සධම්මං ආයස්මා මහාමෝග්ගල්ලානෝ උල්ලපතී”ති.
</Paragraph>

<Paragraph number="763" book="para">
අථ ඛෝ භගවා භික්ඛූ ආමන්තේසි—  “චක්ඛුභූතා වත, භික්ඛවේ, සාවකා විහරන්ති. ඤාණභූතා වත, භික්ඛවේ, සාවකා විහරන්ති. යත්‍ර හි නාම සාවකෝ ඒවරූපං ඤස්සති වා දක්ඛති වා සක්ඛිං වා කරිස්සති. පුබ්බේව මේ සා, භික්ඛවේ, සාමණේරී දිට්ඨා අහෝසි. අපි චාහං න බ්‍යාකාසිං. අහඤ්චේතං බ්‍යාකරේය්‍යං පරේ ච මේ න සද්දහේය්‍යුං. යේ මේ න සද්දහේය්‍යුං තේසං තං අස්ස දීඝරත්තං අහිතාය දුක්ඛාය. ඒසා, භික්ඛවේ, සාමණේරී කස්සපස්ස සම්මාසම්බුද්ධස්ස පාවචනේ පාපසාමණේරී අහෝසි. සා තස්ස කම්මස්ස විපාකේන බහූනි වස්සානි බහූනි වස්සසතානි බහූනි වස්සසහස්සානි බහූනි වස්සසතසහස්සානි නිරයේ පච්චිත්වා තස්සේව කම්මස්ස විපාකාවසේසේන ඒවරූපං අත්තභාවප්පටිලාභං පටිසංවේදේති. සච්චං, භික්ඛවේ, මෝග්ගල්ලානෝ ආහ. අනාපත්ති, භික්ඛවේ, මෝග්ගල්ලානස්සා”ති. (53–56)
</Paragraph>

</Division>
<Division number="231" book="para">

<Paragraph number="764" book="para">
අථ ඛෝ ආයස්මා මහාමෝග්ගල්ලානෝ භික්ඛූ ආමන්තේසි—  “යතායං, ආවුසෝ, තපෝදා සන්දති සෝ දහෝ අච්ඡෝදකෝ සීතෝදකෝ සාතෝදකෝ සේතකෝ සුප්පතිත්ථෝ රමණීයෝ පහූතමච්ඡකච්ඡපෝ චක්කමත්තානි ච පදුමානි පුප්ඵන්තී”ති. භික්ඛූ උජ්ඣායන්ති ඛිය්‍යන්ති විපාචේන්ති—  “කථඤ්හි නාම ආයස්මා මහාමෝග්ගල්ලානෝ ඒවං වක්ඛති—  ‘යතායං, ආවුසෝ, තපෝදා සන්දති සෝ දහෝ අච්ඡෝදකෝ සීතෝදකෝ සාතෝදකෝ සේතකෝ සුප්පතිත්ථෝ රමණීයෝ පහූතමච්ඡකච්ඡපෝ චක්කමත්තානි ච පදුමානි පුප්ඵන්තී’ති. අථ ච පනායං තපෝදා කුථිතා සන්දති. උත්තරිමනුස්සධම්මං ආයස්මා මහාමෝග්ගල්ලානෝ උල්ලපතී”ති. භගවතෝ ඒතමත්ථං ආරෝචේසුං. “යතායං, භික්ඛවේ, තපෝදා සන්දති සෝ දහෝ අච්ඡෝදකෝ සීතෝදකෝ සාතෝදකෝ සේතකෝ සුප්පතිත්ථෝ රමණීයෝ පහූතමච්ඡකච්ඡපෝ චක්කමත්තානි ච පදුමානි පුප්ඵන්ති. අපි චායං, භික්ඛවේ, තපෝදා ද්වින්නං මහානිරයානං අන්තරිකාය ආගච්ඡති. තේනායං තපෝදා කුථිතා සන්දති. සච්චං, භික්ඛවේ, මෝග්ගල්ලානෝ ආහ. අනාපත්ති, භික්ඛවේ, මෝග්ගල්ලානස්සා”ති. (57)
</Paragraph>

<Paragraph number="765" book="para">
තේන ඛෝ පන සමයේන රාජා මාගධෝ සේනියෝ බිම්බිසාරෝ ලිච්ඡවීහි සද්ධිං සඞ්ගාමේන්තෝ පභග්ගෝ අහෝසි. අථ රාජා පච්ඡා සේනං සඞ්කඩ්ඪිත්වා ලිච්ඡවයෝ පරාජේසි. සඞ්ගාමේ ච නන්දී චරති—  “රඤ්ඤා ලිච්ඡවී පභග්ගා”ති. අථ ඛෝ ආයස්මා මහාමෝග්ගල්ලානෝ භික්ඛූ ආමන්තේසි—  “රාජා, ආවුසෝ, ලිච්ඡවීහි පභග්ගෝ”ති. භික්ඛූ උජ්ඣායන්ති ඛිය්‍යන්ති විපාචේන්ති—  “කථඤ්හි නාම ආයස්මා මහාමෝග්ගල්ලානෝ ඒවං වක්ඛති—  ‘රාජා, ආවුසෝ, ලිච්ඡවීහි පභග්ගෝ’ති. සඞ්ගාමේ ච නන්දී චරති—  ‘රඤ්ඤා ලිච්ඡවී පභග්ගා’ති. උත්තරිමනුස්සධම්මං ආයස්මා මහාමෝග්ගල්ලානෝ උල්ලපතී”ති. භගවතෝ ඒතමත්ථං ආරෝචේසුං. “පඨමං, භික්ඛවේ, රාජා ලිච්ඡවීහි පභග්ගෝ. අථ රාජා පච්ඡා සේනං සඞ්කඩ්ඪිත්වා ලිච්ඡවයෝ පරාජේසි. සච්චං, භික්ඛවේ, මෝග්ගල්ලානෝ ආහ. අනාපත්ති, භික්ඛවේ, මෝග්ගල්ලානස්සා”ති. (58)
</Paragraph>

</Division>
<Division number="232" book="para">

<Paragraph number="766" book="para">
අථ ඛෝ ආයස්මා මහාමෝග්ගල්ලානෝ භික්ඛූ ආමන්තේසි—  “ඉධාහං, ආවුසෝ, සප්පිනිකාය නදියා තීරේ ආනේඤ්ජං සමාධිං සමාපන්නෝ නාගානං ඕගය්හ උත්තරන්තානං කෝඤ්චං කරෝන්තානං සද්දං අස්සෝසින්”ති. භික්ඛූ උජ්ඣායන්ති ඛිය්‍යන්ති විපාචේන්ති—  “කථඤ්හි නාම ආයස්මා මහාමෝග්ගල්ලානෝ ආනේඤ්ජං සමාධිං සමාපන්නෝ සද්දං සෝස්සති. උත්තරිමනුස්සධම්මං ආයස්මා මහාමෝග්ගල්ලානෝ උල්ලපතී”ති. භගවතෝ ඒතමත්ථං ආරෝචේසුං. “අත්ථේසෝ, භික්ඛවේ, සමාධි සෝ ච ඛෝ අපරිසුද්ධෝ. සච්චං, භික්ඛවේ, මෝග්ගල්ලානෝ ආහ. අනාපත්ති, භික්ඛවේ, මෝග්ගල්ලානස්සා”ති. (59)
</Paragraph>

<Paragraph number="767" book="para">
අථ ඛෝ ආයස්මා සෝභිතෝ භික්ඛූ ආමන්තේසි—  “අහං, ආවුසෝ, පඤ්ච කප්පසතානි අනුස්සරාමී”ති. භික්ඛූ උජ්ඣායන්ති ඛිය්‍යන්ති විපාචේන්ති—  “කථඤ්හි නාම ආයස්මා සෝභිතෝ ඒවං වක්ඛති—  ‘අහං, ආවුසෝ, පඤ්ච කප්පසතානි අනුස්සරාමී’ති. උත්තරිමනුස්සධම්මං ආයස්මා සෝභිතෝ උල්ලපතී”ති. භගවතෝ ඒතමත්ථං ආරෝචේසුං. “අත්ථේසා, භික්ඛවේ, සෝභිතස්ස. සා ච ඛෝ ඒකායේව ජාති. සච්චං, භික්ඛවේ, සෝභිතෝ ආහ. අනාපත්ති, භික්ඛවේ, සෝභිතස්සා”ති. (60)

</Paragraph>
</Division>

<Paragraph number="768" type="center" book="para">
චතුත්ථපාරාජිකං සමත්තං.


</Paragraph>

<Division number="233" book="para">

<Paragraph number="769" book="para">
උද්දිට්ඨා ඛෝ ආයස්මන්තෝ චත්තාරෝ පාරාජිකා ධම්මා, යේසං භික්ඛු අඤ්ඤතරං වා අඤ්ඤතරං වා ආපජ්ජිත්වා න ලභති භික්ඛූහි සද්ධිං සංවාසං, යථා පුරේ තථා පච්ඡා, පාරාජිකෝ හෝති අසංවාසෝ. තත්ථායස්මන්තේ පුච්ඡාමි—  “කච්චිත්ථ පරිසුද්ධා”? දුතියම්පි පුච්ඡාමි—  “කච්චිත්ථ පරිසුද්ධා”? තතියම්පි පුච්ඡාමි—  “කච්චිත්ථ පරිසුද්ධා”? පරිසුද්ධේත්ථායස්මන්තෝ, තස්මා තුණ්හී, ඒවමේතං ධාරයාමීති.

</Paragraph>
</Division>

<Paragraph number="770" type="center" book="para">
පාරාජිකං නිට්ඨිතං.



</Paragraph>

<Paragraph number="771" type="center" book="para">
තස්සුද්දානං


</Paragraph>

<Paragraph number="772" type="verses" book="para">
_මේථුනාදින්නාදානඤ්ච,_  
_මනුස්සවිග්ගහුත්තරි;_  
_පාරාජිකානි චත්තාරි,_  
_ඡේජ්ජවත්ථූ අසංසයාති._  


</Paragraph>

<Paragraph number="773" type="center" book="para">
පාරාජිකකණ්ඩං නිට්ඨිතං.
</Paragraph>