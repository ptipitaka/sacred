---
title: "1.4.1.5 චීවරපටිග්ගහණසික්ඛාපද"
tableOfContents: false
sidebar:
  order: 6
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="508" book="para">

<Paragraph number="1956" book="para">
තේන සමයේන බුද්ධෝ භගවා රාජගහේ විහරති වේළුවනේ කලන්දකනිවාපේ. තේන ඛෝ පන සමයේන උප්පලවණ්ණා භික්ඛුනී සාවත්ථියං විහරති. අථ ඛෝ උප්පලවණ්ණා භික්ඛුනී පුබ්බණ්හසමයං නිවාසේත්වා පත්තචීවරමාදාය සාවත්ථිං පිණ්ඩාය පාවිසි. සාවත්ථියං පිණ්ඩාය චරිත්වා පච්ඡාභත්තං පිණ්ඩපාතපටික්කන්තා යේන අන්ධවනං තේනුපසඞ්කමි දිවාවිහාරාය. අන්ධවනං අජ්ඣෝගාහේත්වා අඤ්ඤතරස්මිං රුක්ඛමූලේ දිවාවිහාරං නිසීදි. තේන ඛෝ පන සමයේන චෝරා කතකම්මා ගාවිං වධිත්වා මංසං ගහේත්වා අන්ධවනං පවිසිංසු. අද්දසා ඛෝ චෝරගාමණිකෝ උප්පලවණ්ණං භික්ඛුනිං අඤ්ඤතරස්මිං රුක්ඛමූලේ දිවාවිහාරං නිසින්නං. දිස්වානස්ස ඒතදහෝසි—  “සචේ මේ පුත්තභාතුකා පස්සිස්සන්ති විහේඨිස්සන්ති ඉමං භික්ඛුනින්”ති අඤ්ඤේන මග්ගේන අගමාසි. අථ ඛෝ සෝ චෝරගාමණිකෝ මංසේ පක්කේ වරමංසානි ගහේත්වා පණ්ණපුටං බන්ධිත්වා උප්පලවණ්ණාය භික්ඛුනියා අවිදූරේ රුක්ඛේ ආලග්ගේත්වා—  “යෝ පස්සති සමණෝ වා බ්‍රාහ්මණෝ වා දින්නංයේව හරතූ”ති, වත්වා පක්කාමි. අස්සෝසි ඛෝ උප්පලවණ්ණා භික්ඛුනී සමාධිම්හා වුට්ඨහිත්වා තස්ස චෝරගාමණිකස්ස ඉමං වාචං භාසමානස්ස. අථ ඛෝ උප්පලවණ්ණා භික්ඛුනී තං මංසං ගහේත්වා උපස්සයං අගමාසි. අථ ඛෝ උප්පලවණ්ණා භික්ඛුනී තස්සා රත්තියා අච්චයේන තං මංසං සම්පාදේත්වා උත්තරාසඞ්ගේන භණ්ඩිකං බන්ධිත්වා වේහාසං අබ්භුග්ගන්ත්වා වේළුවනේ පච්චුට්ඨාසි.
</Paragraph>

<Paragraph number="1957" book="para">
තේන ඛෝ පන සමයේන භගවා ගාමං පිණ්ඩාය පවිට්ඨෝ හෝති. ආයස්මා උදායී ඕහිය්‍යකෝ හෝති විහාරපාලෝ. අථ ඛෝ උප්පලවණ්ණා භික්ඛුනී යේනායස්මා උදායී තේනුපසඞ්කමි; උපසඞ්කමිත්වා ආයස්මන්තං උදායිං ඒතදවෝච—  “කහං, භන්තේ, භගවා”ති? “පවිට්ඨෝ, භගිනි, භගවා ගාමං පිණ්ඩායා”ති. “ඉමං, භන්තේ, මංසං භගවතෝ දේහී”ති. “සන්තප්පිතෝ තයා, භගිනි, භගවා මංසේන. සචේ මේ ත්වං අන්තරවාසකං දදේය්‍යාසි, ඒවං අහම්පි සන්තප්පිතෝ භවේය්‍යං අන්තරවාසකේනා”ති. “මයං ඛෝ, භන්තේ, මාතුගාමා නාම කිච්ඡලාභා. ඉදඤ්ච මේ අන්තිමං පඤ්චමං චීවරං. නාහං දස්සාමී”ති. “සේය්‍යථාපි, භගිනි, පුරිසෝ හත්ථිං දත්වා කච්ඡේ සජ්ජේය්‍ය; ඒවමේව ඛෝ ත්වං, භගිනි, භගවතෝ මංසං දත්වා මයි අන්තරවාසකේ සජ්ජසී”ති. අථ ඛෝ උප්පලවණ්ණා භික්ඛුනී ආයස්මතා උදායිනා නිප්පීළියමානා අන්තරවාසකං දත්වා උපස්සයං අගමාසි. භික්ඛුනියෝ උප්පලවණ්ණාය භික්ඛුනියා පත්තචීවරං පටිග්ගණ්හන්තියෝ උප්පලවණ්ණං භික්ඛුනිං ඒතදවෝචුං—  “කහං තේ, අය්‍යේ, අන්තරවාසකෝ”ති? උප්පලවණ්ණා භික්ඛුනී භික්ඛුනීනං ඒතමත්ථං ආරෝචේසි. භික්ඛුනියෝ උජ්ඣායන්ති ඛිය්‍යන්ති විපාචේන්ති—  “කථඤ්හි නාම අය්‍යෝ උදායී භික්ඛුනියා චීවරං පටිග්ගහේස්සති කිච්ඡලාභෝ මාතුගාමෝ”ති. අථ ඛෝ තා භික්ඛුනියෝ භික්ඛූනං ඒතමත්ථං ආරෝචේසුං. යේ තේ භික්ඛූ අප්පිච්ඡා …පේ…  තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම ආයස්මා උදායී භික්ඛුනියා චීවරං පටිග්ගහේස්සතී”ති.
</Paragraph>

<Paragraph number="1958" book="para">
අථ ඛෝ තේ භික්ඛූ ආයස්මන්තං උදායිං අනේකපරියායේන විගරහිත්වා භගවතෝ ඒතමත්ථං ආරෝචේසුං …පේ…  “සච්චං කිර ත්වං, උදායි, භික්ඛුනියා චීවරං පටිග්ගහේසී”ති? “සච්චං, භගවා”ති. “ඤාතිකා තේ, උදායි, අඤ්ඤාතිකා”ති? “අඤ්ඤාතිකා, භගවා”ති. “අඤ්ඤාතකෝ, මෝඝපුරිස, අඤ්ඤාතිකාය න ජානාති පතිරූපං වා අප්පතිරූපං වා සන්තං වා අසන්තං වා. තත්ථ නාම ත්වං, මෝඝපුරිස, අඤ්ඤාතිකාය භික්ඛුනියා හත්ථතෝ චීවරං පටිග්ගහේස්සසි. නේතං මෝඝපුරිස, අප්පසන්නානං වා පසාදාය …පේ…  ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

</Division>
<Division number="509" book="para">

<Paragraph number="1959" book="para">
<Emphasis>“යෝ පන භික්ඛු අඤ්ඤාතිකාය භික්ඛුනියා හත්ථතෝ චීවරං පටිග්ගණ්හේය්‍ය, නිස්සග්ගියං පාචිත්තියන්”</Emphasis>ති.
</Paragraph>

<Paragraph number="1960" book="para">
ඒවඤ්චිදං භගවතා භික්ඛූනං සික්ඛාපදං පඤ්ඤත්තං හෝති.
</Paragraph>

</Division>
<Division number="510" book="para">

<Paragraph number="1961" book="para">
තේන ඛෝ පන සමයේන භික්ඛූ කුක්කුච්චායන්තා භික්ඛුනීනං පාරිවත්තකචීවරං න පටිග්ගණ්හන්ති. භික්ඛුනියෝ උජ්ඣායන්ති ඛිය්‍යන්ති විපාචේන්ති—  “කථඤ්හි නාම අය්‍යා අම්හාකං පාරිවත්තකචීවරං න පටිග්ගහේස්සන්තී”ති.
</Paragraph>

<Paragraph number="1962" book="para">
අස්සෝසුං ඛෝ භික්ඛූ තාසං භික්ඛුනීනං උජ්ඣායන්තීනං ඛිය්‍යන්තීනං විපාචේන්තීනං. අථ ඛෝ තේ භික්ඛූ භගවතෝ ඒතමත්ථං ආරෝචේසුං. අථ ඛෝ භගවා ඒතස්මිං නිදානේ ඒතස්මිං පකරණේ ධම්මිං කථං කත්වා භික්ඛූ ආමන්තේසි—  “අනුජානාමි, භික්ඛවේ, පඤ්චන්නං පාරිවත්තකං පටිග්ගහේතුං—  භික්ඛුස්ස, භික්ඛුනියා, සික්ඛමානාය, සාමණේරස්ස, සාමණේරියා. අනුජානාමි, භික්ඛවේ, ඉමේසං පඤ්චන්නං පාරිවත්තකං පටිග්ගහේතුං. ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

</Division>
<Division number="511" book="para">

<Paragraph number="1963" book="para">
<Emphasis>“යෝ පන භික්ඛු අඤ්ඤාතිකාය භික්ඛුනියා හත්ථතෝ චීවරං පටිග්ගණ්හේය්‍ය, අඤ්ඤත්‍ර පාරිවත්තකා, නිස්සග්ගියං පාචිත්තියන්”</Emphasis>ති. (*5*:<Emphasis>24</Emphasis>)
</Paragraph>

</Division>
<Division number="512" book="para">

<Paragraph number="1964" book="para">
<Emphasis>යෝ පනා</Emphasis>ති යෝ යාදිසෝ …පේ…  <Emphasis>භික්ඛූ</Emphasis>ති …පේ…  අයං ඉමස්මිං අත්ථේ අධිප්පේතෝ භික්ඛූති.
</Paragraph>

<Paragraph number="1965" book="para">
<Emphasis>අඤ්ඤාතිකා</Emphasis> නාම මාතිතෝ වා පිතිතෝ වා යාව සත්තමා පිතාමහයුගා අසම්බද්ධා.
</Paragraph>

<Paragraph number="1966" book="para">
<Emphasis>භික්ඛුනී</Emphasis> නාම උභතෝසංඝේ උපසම්පන්නා.
</Paragraph>

<Paragraph number="1967" book="para">
<Emphasis>චීවරං</Emphasis> නාම ඡන්නං චීවරානං අඤ්ඤතරං චීවරං විකප්පනුපගං පච්ඡිමං.
</Paragraph>

<Paragraph number="1968" book="para">
<Emphasis>අඤ්ඤත්‍ර පාරිවත්තකා</Emphasis>ති ඨපේත්වා පාරිවත්තකං.
</Paragraph>

<Paragraph number="1969" book="para">
පටිග්ගණ්හාති, පයෝගේ දුක්කටං. පටිලාභේන නිස්සග්ගියං හෝති. නිස්සජ්ජිතබ්බං සංඝස්ස වා ගණස්ස වා පුග්ගලස්ස වා. ඒවඤ්ච පන, භික්ඛවේ, නිස්සජ්ජිතබ්බං …පේ…  ඉදං මේ, භන්තේ, චීවරං අඤ්ඤාතිකාය භික්ඛුනියා හත්ථතෝ පටිග්ගහිතං, අඤ්ඤත්‍ර පාරිවත්තකා, නිස්සග්ගියං. ඉමාහං සංඝස්ස නිස්සජ්ජාමීති …පේ…  දදේය්‍යාති …පේ…  දදේය්‍යුන්ති …පේ…  ආයස්මතෝ දම්මීති.
</Paragraph>

</Division>
<Division number="513" book="para">

<Paragraph number="1970" book="para">
අඤ්ඤාතිකාය අඤ්ඤාතිකසඤ්ඤී චීවරං පටිග්ගණ්හාති, අඤ්ඤත්‍ර පාරිවත්තකා, නිස්සග්ගියං පාචිත්තියං. අඤ්ඤාතිකාය වේමතිකෝ චීවරං පටිග්ගණ්හාති, අඤ්ඤත්‍ර පාරිවත්තකා, නිස්සග්ගියං පාචිත්තියං. අඤ්ඤාතිකාය ඤාතිකසඤ්ඤී චීවරං පටිග්ගණ්හාති, අඤ්ඤත්‍ර පාරිවත්තකා, නිස්සග්ගියං පාචිත්තියං.
</Paragraph>

<Paragraph number="1971" book="para">
ඒකතෝඋපසම්පන්නාය හත්ථතෝ චීවරං පටිග්ගණ්හාති, අඤ්ඤත්‍ර පාරිවත්තකා, ආපත්ති දුක්කටස්ස. ඤාතිකාය අඤ්ඤාතිකසඤ්ඤී, ආපත්ති දුක්කටස්ස. ඤාතිකාය වේමතිකෝ, ආපත්ති දුක්කටස්ස. ඤාතිකාය ඤාතිකසඤ්ඤී, අනාපත්ති.
</Paragraph>

</Division>
<Division number="514" book="para">

<Paragraph number="1972" book="para">
අනාපත්ති—  ඤාතිකාය, පාරිවත්තකං පරිත්තේන වා විපුලං, විපුලේන වා පරිත්තං, භික්ඛු විස්සාසං ගණ්හාති, තාවකාලිකං ගණ්හාති, චීවරං ඨපේත්වා අඤ්ඤං පරික්ඛාරං ගණ්හාති, සික්ඛමානාය, සාමණේරියා, උම්මත්තකස්ස, ආදිකම්මිකස්සාති.

</Paragraph>
</Division>

<Paragraph number="1973" type="center" book="para">
චීවරපටිග්ගහණසික්ඛාපදං නිට්ඨිතං පඤ්චමං.
</Paragraph>