---
title: "1.2.10 සංඝභේදසික්ඛාපද"
tableOfContents: false
sidebar:
  order: 2
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="409" book="para">

<Paragraph number="1673" book="para">
තේන සමයේන බුද්ධෝ භගවා රාජගහේ විහරති වේළුවනේ කලන්දකනිවාපේ. අථ ඛෝ දේවදත්තෝ යේන කෝකාලිකෝ කටමෝදකතිස්සකෝ ඛණ්ඩදේවියා පුත්තෝ සමුද්දදත්තෝ තේනුපසඞ්කමි; උපසඞ්කමිත්වා කෝකාලිකං කටමෝදකතිස්සකං ඛණ්ඩදේවියා පුත්තං සමුද්දදත්තං ඒතදවෝච—  “ඒථ මයං, ආවුසෝ, සමණස්ස ගෝතමස්ස සංඝභේදං කරිස්සාම චක්කභේදන්”ති. ඒවං වුත්තේ, කෝකාලිකෝ දේවදත්තං ඒතදවෝච—  “සමණෝ ඛෝ, ආවුසෝ, ගෝතමෝ මහිද්ධිකෝ මහානුභාවෝ. කථං මයං සමණස්ස ගෝතමස්ස සංඝභේදං කරිස්සාම චක්කභේදන්”ති? “ඒථ මයං, ආවුසෝ, සමණං ගෝතමං උපසඞ්කමිත්වා පඤ්ච වත්ථූනි යාචිස්සාම—  ‘භගවා, භන්තේ, අනේකපරියායේන අප්පිච්ඡස්ස සන්තුට්ඨස්ස සල්ලේඛස්ස ධුතස්ස පාසාදිකස්ස අපචයස්ස වීරියාරම්භස්ස වණ්ණවාදී. ඉමානි, භන්තේ, පඤ්ච වත්ථූනි අනේකපරියායේන අප්පිච්ඡතාය සන්තුට්ඨියා සල්ලේඛාය ධුතතාය පාසාදිකතාය අපචයාය වීරියාරම්භාය සංවත්තන්ති. සාධු, භන්තේ, භික්ඛූ යාවජීවං ආරඤ්ඤිකා අස්සු; යෝ ගාමන්තං ඕසරේය්‍ය, වජ්ජං නං ඵුසේය්‍ය. යාවජීවං පිණ්ඩපාතිකා අස්සු; යෝ නිමන්තනං සාදියේය්‍ය, වජ්ජං නං ඵුසේය්‍ය. යාවජීවං පංසුකූලිකා අස්සු; යෝ ගහපතිචීවරං සාදියේය්‍ය, වජ්ජං නං ඵුසේය්‍ය. යාවජීවං රුක්ඛමූලිකා අස්සු; යෝ ඡන්නං උපගච්ඡේය්‍ය, වජ්ජං නං ඵුසේය්‍ය. යාවජීවං මච්ඡමංසං න ඛාදේය්‍යුං; යෝ මච්ඡමංසං ඛාදේය්‍ය, වජ්ජං නං ඵුසේය්‍යා’ති. ඉමානි සමණෝ ගෝතමෝ නානුජානිස්සති. තේ මයං ඉමේහි පඤ්චහි වත්ථූහි ජනං සඤ්ඤාපේස්සාමාති. සක්කා ඛෝ, ආවුසෝ, ඉමේහි පඤ්චහි වත්ථූහි සමණස්ස ගෝතමස්ස සංඝභේදෝ කාතුං චක්කභේදෝ. ලූඛපසන්නා හි, ආවුසෝ, මනුස්සා”ති.
</Paragraph>

<Paragraph number="1674" book="para">
අථ ඛෝ දේවදත්තෝ සපරිසෝ යේන භගවා තේනුපසඞ්කමි; උපසඞ්කමිත්වා භගවන්තං අභිවාදේත්වා ඒකමන්තං නිසීදි. ඒකමන්තං නිසින්නෝ ඛෝ දේවදත්තෝ භගවන්තං ඒතදවෝච—  “භගවා, භන්තේ, අනේකපරියායේන අප්පිච්ඡස්ස …පේ…  වීරියාරම්භස්ස වණ්ණවාදී. ඉමානි, භන්තේ, පඤ්ච වත්ථූනි අනේකපරියායේන අප්පිච්ඡතාය …පේ…  වීරියාරම්භාය සංවත්තන්ති. සාධු, භන්තේ, භික්ඛූ යාවජීවං ආරඤ්ඤිකා අස්සු; යෝ ගාමන්තං ඕසරේය්‍ය වජ්ජං නං ඵුසේය්‍ය …පේ…  යාවජීවං මච්ඡමංසං න ඛාදේය්‍යුං, යෝ මච්ඡමංසං ඛාදේය්‍ය වජ්ජං නං ඵුසේය්‍යා”ති. “අලං, දේවදත්ත, යෝ ඉච්ඡති ආරඤ්ඤිකෝ හෝතු, යෝ ඉච්ඡති ගාමන්තේ විහරතු; යෝ ඉච්ඡති පිණ්ඩපාතිකෝ හෝතු, යෝ ඉච්ඡති නිමන්තනං සාදියතු; යෝ ඉච්ඡති පංසුකූලිකෝ හෝතු, යෝ ඉච්ඡති ගහපතිචීවරං සාදියතු. අට්ඨමාසේ ඛෝ මයා, දේවදත්ත, රුක්ඛමූලසේනාසනං අනුඤ්ඤාතං, තිකෝටිපරිසුද්ධං මච්ඡමංසං—  අදිට්ඨං අසුතං අපරිසඞ්කිතන්”ති. අථ ඛෝ දේවදත්තෝ—  “න භගවා ඉමානි පඤ්ච වත්ථූනි අනුජානාතී”ති හට්ඨෝ උදග්ගෝ සපරිසෝ උට්ඨායාසනා භගවන්තං අභිවාදේත්වා පදක්ඛිණං කත්වා පක්කාමි.
</Paragraph>

</Division>
<Division number="410" book="para">

<Paragraph number="1675" book="para">
අථ ඛෝ දේවදත්තෝ සපරිසෝ රාජගහං පවිසිත්වා පඤ්චහි වත්ථූහි ජනං සඤ්ඤාපේසි—  “මයං, ආවුසෝ, සමණං ගෝතමං උපසඞ්කමිත්වා පඤ්ච වත්ථූනි යාචිම්හා—  ‘භගවා, භන්තේ, අනේකපරියායේන අප්පිච්ඡස්ස සන්තුට්ඨස්ස සල්ලේඛස්ස ධුතස්ස පාසාදිකස්ස අපචයස්ස වීරියාරම්භස්ස වණ්ණවාදී. ඉමානි, භන්තේ, පඤ්ච වත්ථූනි අනේකපරියායේන අප්පිච්ඡතාය සන්තුට්ඨියා සල්ලේඛාය ධුතතාය පාසාදිකතාය අපචයාය වීරියාරම්භාය සංවත්තන්ති. සාධු, භන්තේ, භික්ඛූ යාවජීවං ආරඤ්ඤිකා අස්සු; යෝ ගාමන්තං ඕසරේය්‍ය, වජ්ජං නං ඵුසේය්‍ය. යාවජීවං පිණ්ඩපාතිකා අස්සු; යෝ නිමන්තනං සාදියේය්‍ය, වජ්ජං නං ඵුසේය්‍ය. යාවජීවං පංසුකූලිකා අස්සු; යෝ ගහපතිචීවරං සාදියේය්‍ය, වජ්ජං නං ඵුසේය්‍ය. යාවජීවං රුක්ඛමූලිකා අස්සු; යෝ ඡන්නං උපගච්ඡේය්‍ය, වජ්ජං නං ඵුසේය්‍ය. යාවජීවං මච්ඡමංසං න ඛාදේය්‍යුං; යෝ මච්ඡමංසං ඛාදේය්‍ය, වජ්ජං නං ඵුසේය්‍යා’ති. ඉමානි සමණෝ ගෝතමෝ නානුජානාති. තේ මයං ඉමේහි පඤ්චහි වත්ථූහි සමාදාය වත්තාමා”ති.
</Paragraph>

<Paragraph number="1676" book="para">
තත්ථ යේ තේ මනුස්සා අස්සද්ධා අප්පසන්නා දුබ්බුද්ධිනෝ තේ ඒවමාහංසු—  “ඉමේ ඛෝ සමණා සක්‍යපුත්තියා ධුතා සල්ලේඛවුත්තිනෝ, සමණෝ පන ගෝතමෝ බාහුල්ලිකෝ බාහුල්ලාය චේතේතී”ති. යේ පන තේ මනුස්සා සද්ධා පසන්නා පණ්ඩිතා බ්‍යත්තා බුද්ධිමන්තෝ තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම දේවදත්තෝ භගවතෝ සංඝභේදාය පරක්කමිස්සති චක්කභේදායා”ති.
</Paragraph>

<Paragraph number="1677" book="para">
අස්සෝසුං ඛෝ භික්ඛූ තේසං මනුස්සානං උජ්ඣායන්තානං ඛිය්‍යන්තානං විපාචේන්තානං. යේ තේ භික්ඛූ අප්පිච්ඡා …පේ…  තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම දේවදත්තෝ සංඝභේදාය පරක්කමිස්සති චක්කභේදායා”ති.
</Paragraph>

<Paragraph number="1678" book="para">
අථ ඛෝ තේ භික්ඛූ දේවදත්තං අනේකපරියායේන විගරහිත්වා භගවතෝ ඒතමත්ථං ආරෝචේසුං …පේ…  “සච්චං කිර ත්වං, දේවදත්ත, සංඝභේදාය පරක්කමසි චක්කභේදායා”ති? “සච්චං, භගවා”ති. විගරහි බුද්ධෝ භගවා …පේ…  කථඤ්හි නාම ත්වං, මෝඝපුරිස, සංඝභේදාය පරක්කමිස්සසි චක්කභේදාය. නේතං, මෝඝපුරිස, අප්පසන්නානං වා පසාදාය …පේ…  ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

</Division>
<Division number="411" book="para">

<Paragraph number="1679" book="para">
<Emphasis>“යෝ පන භික්ඛු සමග්ගස්ස සංඝස්ස භේදාය පරක්කමේය්‍ය, භේදනසංවත්තනිකං වා අධිකරණං සමාදාය පග්ගය්හ තිට්ඨේය්‍ය, සෝ භික්ඛු භික්ඛූහි ඒවමස්ස වචනීයෝ—  ‘මායස්මා සමග්ගස්ස සංඝස්ස භේදාය පරක්කමි, භේදනසංවත්තනිකං වා අධිකරණං සමාදාය පග්ගය්හ අට්ඨාසි. සමේතායස්මා සංඝේන. සමග්ගෝ හි සංඝෝ සම්මෝදමානෝ අවිවදමානෝ ඒකුද්දේසෝ ඵාසු විහරතී’ති. ඒවඤ්ච සෝ භික්ඛු භික්ඛූහි වුච්චමානෝ තථේව පග්ගණ්හේය්‍ය, සෝ භික්ඛු භික්ඛූහි යාවතතියං සමනුභාසිතබ්බෝ තස්ස පටිනිස්සග්ගාය. යාවතතියඤ්චේ සමනුභාසියමානෝ තං පටිනිස්සජ්ජේය්‍ය, ඉච්චේතං කුසලං; නෝ චේ පටිනිස්සජ්ජේය්‍ය, සංඝාදිසේසෝ”</Emphasis>ති. (*10*:<Emphasis>14</Emphasis>)
</Paragraph>

</Division>
<Division number="412" book="para">

<Paragraph number="1680" book="para">
<Emphasis>යෝ පනා</Emphasis>ති යෝ යාදිසෝ …පේ…  <Emphasis>භික්ඛූ</Emphasis>ති …පේ…  අයං ඉමස්මිං අත්ථේ අධිප්පේතෝ භික්ඛූති.
</Paragraph>

<Paragraph number="1681" book="para">
<Emphasis>සමග්ගෝ</Emphasis> නාම <Emphasis>සංඝෝ</Emphasis> සමානසංවාසකෝ සමානසීමායං ඨිතෝ.
</Paragraph>

<Paragraph number="1682" book="para">
<Emphasis>භේදාය පරක්කමේය්‍යා</Emphasis>ති—  “කථං ඉමේ නානා අස්සු, විනා අස්සු, වග්ගා අස්සූ”ති පක්ඛං පරියේසති, ගණං බන්ධති.
</Paragraph>

<Paragraph number="1683" book="para">
<Emphasis>භේදනසංවත්තනිකං වා අධිකරණන්</Emphasis>ති අට්ඨාරසභේදකරවත්ථූනි.
</Paragraph>

<Paragraph number="1684" book="para">
<Emphasis>සමාදායා</Emphasis>ති ආදාය.
</Paragraph>

<Paragraph number="1685" book="para">
<Emphasis>පග්ගය්හා</Emphasis>ති දීපේය්‍ය.
</Paragraph>

<Paragraph number="1686" book="para">
<Emphasis>තිට්ඨේය්‍යා</Emphasis>ති න පටිනිස්සජ්ජේය්‍ය.
</Paragraph>

<Paragraph number="1687" book="para">
<Emphasis>සෝ භික්ඛූ</Emphasis>ති යෝ සෝ සංඝභේදකෝ භික්ඛු.
</Paragraph>

<Paragraph number="1688" book="para">
<Emphasis>භික්ඛූහී</Emphasis>ති අඤ්ඤේහි භික්ඛූහි.
</Paragraph>

<Paragraph number="1689" book="para">
යේ පස්සන්ති, යේ සුණන්ති, තේහි වත්තබ්බෝ—  “මායස්මා සමග්ගස්ස සංඝස්ස භේදාය පරක්කමි, භේදනසංවත්තනිකං වා අධිකරණං සමාදාය පග්ගය්හ අට්ඨාසි. සමේතායස්මා සංඝේන. සමග්ගෝ හි සංඝෝ සම්මෝදමානෝ අවිවදමානෝ ඒකුද්දේසෝ ඵාසු විහරතී”ති. දුතියම්පි වත්තබ්බෝ. තතියම්පි වත්තබ්බෝ. සචේ පටිනිස්සජ්ජති, ඉච්චේතං කුසලං; නෝ චේ පටිනිස්සජ්ජති, ආපත්ති දුක්කටස්ස. සුත්වා න වදන්ති, ආපත්ති දුක්කටස්ස. සෝ භික්ඛු සංඝමජ්ඣම්පි ආකඩ්ඪිත්වා වත්තබ්බෝ—  “මායස්මා සමග්ගස්ස සංඝස්ස භේදාය පරක්කමි, භේදනසංවත්තනිකං වා අධිකරණං සමාදාය පග්ගය්හ අට්ඨාසි. සමේතායස්මා සංඝේන. සමග්ගෝ හි සංඝෝ සම්මෝදමානෝ අවිවදමානෝ ඒකුද්දේසෝ ඵාසු විහරතී”ති. දුතියම්පි වත්තබ්බෝ. තතියම්පි වත්තබ්බෝ. සචේ පටිනිස්සජ්ජති, ඉච්චේතං කුසලං; නෝ චේ පටිනිස්සජ්ජති, ආපත්ති දුක්කටස්ස. සෝ භික්ඛු සමනුභාසිතබ්බෝ—  “ඒවඤ්ච පන, භික්ඛවේ, සමනුභාසිතබ්බෝ. බ්‍යත්තේන භික්ඛුනා පටිබලේන සංඝෝ ඤාපේතබ්බෝ—
</Paragraph>

</Division>
<Division number="413" book="para">

<Paragraph number="1690" book="para">
‘සුණාතු මේ, භන්තේ, සංඝෝ. අයං ඉත්ථන්නාමෝ භික්ඛු සමග්ගස්ස සංඝස්ස භේදාය පරක්කමති. සෝ තං වත්ථුං න පටිනිස්සජ්ජති. යදි සංඝස්ස පත්තකල්ලං, සංඝෝ ඉත්ථන්නාමං භික්ඛුං සමනුභාසේය්‍ය තස්ස වත්ථුස්ස පටිනිස්සග්ගාය. ඒසා ඤත්ති.
</Paragraph>

<Paragraph number="1691" book="para">
සුණාතු මේ, භන්තේ, සංඝෝ. අයං ඉත්ථන්නාමෝ භික්ඛු සමග්ගස්ස සංඝස්ස භේදාය පරක්කමති. සෝ තං වත්ථුං න පටිනිස්සජ්ජති. සංඝෝ ඉත්ථන්නාමං භික්ඛුං සමනුභාසති තස්ස වත්ථුස්ස පටිනිස්සග්ගාය. යස්සායස්මතෝ ඛමති ඉත්ථන්නාමස්ස භික්ඛුනෝ සමනුභාසනා තස්ස වත්ථුස්ස පටිනිස්සග්ගාය, සෝ තුණ්හස්ස; යස්ස නක්ඛමති, සෝ භාසේය්‍ය.
</Paragraph>

<Paragraph number="1692" book="para">
දුතියම්පි ඒතමත්ථං වදාමි …පේ…  තතියම්පි ඒතමත්ථං වදාමි—  සුණාතු මේ, භන්තේ, සංඝෝ. අයං ඉත්ථන්නාමෝ භික්ඛු සමග්ගස්ස සංඝස්ස භේදාය පරක්කමති. සෝ තං වත්ථුං න පටිනිස්සජ්ජති. සංඝෝ ඉත්ථන්නාමං භික්ඛුං සමනුභාසති තස්ස වත්ථුස්ස පටිනිස්සග්ගාය. යස්සායස්මතෝ ඛමති ඉත්ථන්නාමස්ස භික්ඛුනෝ සමනුභාසනා තස්ස වත්ථුස්ස පටිනිස්සග්ගාය, සෝ තුණ්හස්ස; යස්ස නක්ඛමති, සෝ භාසේය්‍ය.
</Paragraph>

<Paragraph number="1693" book="para">
සමනුභට්ඨෝ සංඝේන ඉත්ථන්නාමෝ භික්ඛු තස්ස වත්ථුස්ස පටිනිස්සග්ගාය. ඛමති සංඝස්ස, තස්මා තුණ්හී, ඒවමේතං ධාරයාමී’”ති.
</Paragraph>

</Division>
<Division number="414" book="para">

<Paragraph number="1694" book="para">
ඤත්තියා දුක්කටං, ද්වීහි කම්මවාචාහි ථුල්ලච්චයා, කම්මවාචාපරියෝසානේ ආපත්ති සංඝාදිසේසස්ස. සංඝාදිසේසං අජ්ඣාපජ්ජන්තස්ස ඤත්තියා දුක්කටං, ද්වීහි කම්මවාචාහි ථුල්ලච්චයා පටිප්පස්සම්භන්ති.
</Paragraph>

<Paragraph number="1695" book="para">
<Emphasis>සංඝාදිසේසෝ</Emphasis>ති …පේ…  තේනපි වුච්චති සංඝාදිසේසෝති.
</Paragraph>

</Division>
<Division number="415" book="para">

<Paragraph number="1696" book="para">
ධම්මකම්මේ ධම්මකම්මසඤ්ඤී න පටිනිස්සජ්ජති, ආපත්ති සංඝාදිසේසස්ස.
</Paragraph>

<Paragraph number="1697" book="para">
ධම්මකම්මේ වේමතිකෝ න පටිනිස්සජ්ජති, ආපත්ති සංඝාදිසේසස්ස.
</Paragraph>

<Paragraph number="1698" book="para">
ධම්මකම්මේ අධම්මකම්මසඤ්ඤී න පටිනිස්සජ්ජති, ආපත්ති සංඝාදිසේසස්ස.
</Paragraph>

<Paragraph number="1699" book="para">
අධම්මකම්මේ ධම්මකම්මසඤ්ඤී, ආපත්ති දුක්කටස්ස.
</Paragraph>

<Paragraph number="1700" book="para">
අධම්මකම්මේ වේමතිකෝ, ආපත්ති දුක්කටස්ස.
</Paragraph>

<Paragraph number="1701" book="para">
අධම්මකම්මේ අධම්මකම්මසඤ්ඤී, ආපත්ති දුක්කටස්ස.
</Paragraph>

</Division>
<Division number="416" book="para">

<Paragraph number="1702" book="para">
අනාපත්ති—  අසමනුභාසන්තස්ස, පටිනිස්සජ්ජන්තස්ස, උම්මත්තකස්ස, ඛිත්තචිත්තස්ස, වේදනාට්ටස්ස, ආදිකම්මිකස්සාති.

</Paragraph>
</Division>

<Paragraph number="1703" type="center" book="para">
සංඝභේදසික්ඛාපදං නිට්ඨිතං දසමං.
</Paragraph>