---
title: "1.4.3.2 ඌනපඤ්චබන්ධනසික්ඛාපද"
tableOfContents: false
sidebar:
  order: 3
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="609" book="para">

<Paragraph number="2273" book="para">
තේන සමයේන බුද්ධෝ භගවා සක්කේසු විහරති කපිලවත්ථුස්මිං නිග්‍රෝධාරාමේ. තේන ඛෝ පන සමයේන අඤ්ඤතරේන කුම්භකාරේන භික්ඛූ පවාරිතා හෝන්ති—  “යේසං අය්‍යානං පත්තේන අත්ථෝ අහං පත්තේනා”ති. තේන ඛෝ පන සමයේන භික්ඛූ න මත්තං ජානිත්වා බහූ පත්තේ විඤ්ඤාපේන්ති. යේසං ඛුද්දකා පත්තා තේ මහන්තේ පත්තේ විඤ්ඤාපේන්ති. යේසං මහන්තා පත්තා තේ ඛුද්දකේ පත්තේ විඤ්ඤාපේන්ති. අථ ඛෝ සෝ කුම්භකාරෝ භික්ඛූනං බහූ පත්තේ කරෝන්තෝ න සක්කෝති අඤ්ඤං වික්කායිකං භණ්ඩං කාතුං, අත්තනාපි න යාපේති, පුත්තදාරාපිස්ස කිලමන්ති. මනුස්සා උජ්ඣායන්ති ඛිය්‍යන්ති විපාචේන්ති—  “කථඤ්හි නාම සමණා සක්‍යපුත්තියා න මත්තං ජානිත්වා බහූ පත්තේ විඤ්ඤාපේස්සන්ති. අයං ඉමේසං බහූ පත්තේ කරෝන්තෝ න සක්කෝති අඤ්ඤං වික්කායිකං භණ්ඩං කාතුං, අත්තනාපි න යාපේති, පුත්තදාරාපිස්ස කිලමන්තී”ති.
</Paragraph>

<Paragraph number="2274" book="para">
අස්සෝසුං ඛෝ භික්ඛූ තේසං මනුස්සානං උජ්ඣායන්තානං ඛිය්‍යන්තානං විපාචේන්තානං. යේ තේ භික්ඛූ අප්පිච්ඡා …පේ…  තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම භික්ඛූ න මත්තං ජානිත්වා බහූ පත්තේ විඤ්ඤාපේස්සන්තී”ති.
</Paragraph>

<Paragraph number="2275" book="para">
අථ ඛෝ තේ භික්ඛූ තේ අනේකපරියායේන විගරහිත්වා භගවතෝ ඒතමත්ථං ආරෝචේසුං …පේ…  සච්චං කිර, භික්ඛවේ, භික්ඛූ න මත්තං ජානිත්වා බහූ පත්තේ විඤ්ඤාපේන්තීති? “සච්චං, භගවා”ති. විගරහි බුද්ධෝ භගවා …පේ…  කථඤ්හි නාම තේ, භික්ඛවේ, මෝඝපුරිසා න මත්තං ජානිත්වා බහූ පත්තේ විඤ්ඤාපේස්සන්ති. නේතං, භික්ඛවේ, අප්පසන්නානං වා පසාදාය …පේ…  විගරහිත්වා ධම්මිං කථං කත්වා භික්ඛූ ආමන්තේසි—  “න, භික්ඛවේ, පත්තෝ විඤ්ඤාපේතබ්බෝ. යෝ විඤ්ඤාපේය්‍ය, ආපත්ති දුක්කටස්සා”ති.
</Paragraph>

</Division>
<Division number="610" book="para">

<Paragraph number="2276" book="para">
තේන ඛෝ පන සමයේන අඤ්ඤතරස්ස භික්ඛුනෝ පත්තෝ භින්නෝ හෝති. අථ ඛෝ සෝ භික්ඛු—  “භගවතා පටික්ඛිත්තං පත්තං විඤ්ඤාපේතුන්”ති කුක්කුච්චායන්තෝ න විඤ්ඤාපේති. හත්ථේසු පිණ්ඩාය චරති. මනුස්සා උජ්ඣායන්ති ඛිය්‍යන්ති විපාචේන්ති—  “කථඤ්හි නාම සමණා සක්‍යපුත්තියා හත්ථේසු පිණ්ඩාය චරිස්සන්ති, සේය්‍යථාපි තිත්ථියා”ති.
</Paragraph>

<Paragraph number="2277" book="para">
අස්සෝසුං ඛෝ භික්ඛූ තේසං මනුස්සානං උජ්ඣායන්තානං ඛිය්‍යන්තානං විපාචේන්තානං. අථ ඛෝ තේ භික්ඛූ භගවතෝ ඒතමත්ථං ආරෝචේසුං. අථ ඛෝ භගවා ඒතස්මිං නිදානේ ඒතස්මිං පකරණේ ධම්මිං කථං කත්වා භික්ඛූ ආමන්තේසි—  “අනුජානාමි, භික්ඛවේ, නට්ඨපත්තස්ස වා භින්නපත්තස්ස වා පත්තං විඤ්ඤාපේතුන්”ති.
</Paragraph>

</Division>
<Division number="611" book="para">

<Paragraph number="2278" book="para">
තේන ඛෝ පන සමයේන ඡබ්බග්ගියා භික්ඛූ—  “භගවතා අනුඤ්ඤාතං නට්ඨපත්තස්ස වා භින්නපත්තස්ස වා පත්තං විඤ්ඤාපේතුන්”ති අප්පමත්තකේනපි භින්නේන අප්පමත්තකේනපි ඛණ්ඩේන විලිඛිතමත්තේනපි බහූ පත්තේ විඤ්ඤාපේන්ති. අථ ඛෝ සෝ කුම්භකාරෝ භික්ඛූනං තථේව බහූ පත්තේ කරෝන්තෝ න සක්කෝති අඤ්ඤං වික්කායිකං භණ්ඩං කාතුං, අත්තනාපි න යාපේති, පුත්තදාරාපිස්ස කිලමන්ති. මනුස්සා තථේව උජ්ඣායන්ති ඛිය්‍යන්ති විපාචේන්ති—  “කථඤ්හි නාම සමණා සක්‍යපුත්තියා න මත්තං ජානිත්වා බහූ පත්තේ විඤ්ඤාපේස්සන්ති. අයං ඉමේසං බහූ පත්තේ කරෝන්තෝ න සක්කෝති අඤ්ඤං වික්කායිකං භණ්ඩං කාතුං, අත්තනාපි න යාපේති, පුත්තදාරාපිස්ස කිලමන්තී”ති.
</Paragraph>

<Paragraph number="2279" book="para">
අස්සෝසුං ඛෝ භික්ඛූ තේසං මනුස්සානං උජ්ඣායන්තානං ඛිය්‍යන්තානං විපාචේන්තානං. යේ තේ භික්ඛූ අප්පිච්ඡා …පේ…  තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම ඡබ්බග්ගියා භික්ඛූ අප්පමත්තකේනපි භින්නේන අප්පමත්තකේනපි ඛණ්ඩේන විලිඛිතමත්තේනපි බහූ පත්තේ විඤ්ඤාපේස්සන්තී”ති.
</Paragraph>

<Paragraph number="2280" book="para">
අථ ඛෝ තේ භික්ඛූ ඡබ්බග්ගියේ භික්ඛූ අනේකපරියායේන විගරහිත්වා භගවතෝ ඒතමත්ථං ආරෝචේසුං …පේ…  “සච්චං කිර තුම්හේ, භික්ඛවේ, අප්පමත්තකේනපි භින්නේන අප්පමත්තකේනපි ඛණ්ඩේන විලිඛිතමත්තේනපි බහූ පත්තේ විඤ්ඤාපේථා”ති? “සච්චං, භගවා”ති. විගරහි බුද්ධෝ භගවා …පේ…  කථඤ්හි නාම තුම්හේ, මෝඝපුරිසා, අප්පමත්තකේනපි භින්නේන අප්පමත්තකේනපි ඛණ්ඩේන විලිඛිතමත්තේනපි බහූ පත්තේ විඤ්ඤාපේස්සථ. නේතං, මෝඝපුරිසා, අප්පසන්නානං වා පසාදාය …පේ…  ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

</Division>
<Division number="612" book="para">

<Paragraph number="2281" book="para">
<Emphasis>“යෝ පන භික්ඛු ඌනපඤ්චබන්ධනේන පත්තේන අඤ්ඤං නවං පත්තං චේතාපේය්‍ය, නිස්සග්ගියං පාචිත්තියං. තේන භික්ඛුනා සෝ පත්තෝ භික්ඛුපරිසාය නිස්සජ්ජිතබ්බෝ. යෝ ච තස්සා භික්ඛුපරිසාය පත්තපරියන්තෝ සෝ තස්ස භික්ඛුනෝ පදාතබ්බෝ—  ‘අයං තේ, භික්ඛු, පත්තෝ යාව භේදනාය ධාරේතබ්බෝ’ති. අයං තත්ථ සාමීචී”</Emphasis>ති. (*22*:<Emphasis>41</Emphasis>)
</Paragraph>

</Division>
<Division number="613" book="para">

<Paragraph number="2282" book="para">
<Emphasis>යෝ පනා</Emphasis>ති යෝ යාදිසෝ …පේ…  <Emphasis>භික්ඛූ</Emphasis>ති …පේ…  අයං ඉමස්මිං අත්ථේ අධිප්පේතෝ භික්ඛූති.
</Paragraph>

<Paragraph number="2283" book="para">
<Emphasis>ඌනපඤ්චබන්ධනෝ</Emphasis> නාම පත්තෝ අබන්ධනෝ වා ඒකබන්ධනෝ වා ද්විබන්ධනෝ වා තිබන්ධනෝ වා චතුබන්ධනෝ වා. අබන්ධනෝකාසෝ නාම පත්තෝ යස්ස ද්වඞ්ගුලා රාජි න හෝති. බන්ධනෝකාසෝ නාම පත්තෝ යස්ස ද්වඞ්ගුලා රාජි හෝති. <Emphasis>නවෝ</Emphasis> නාම පත්තෝ විඤ්ඤත්තිං උපාදාය වුච්චති.
</Paragraph>

<Paragraph number="2284" book="para">
<Emphasis>චේතාපේය්‍යා</Emphasis>ති විඤ්ඤාපේති, පයෝගේ දුක්කටං. පටිලාභේන නිස්සග්ගියෝ හෝති. සංඝමජ්ඣේ නිස්සජ්ජිතබ්බෝ. සබ්බේහේව අධිට්ඨිතපත්තං ගහේත්වා සන්නිපතිතබ්බං. න ලාමකෝ පත්තෝ අධිට්ඨාතබ්බෝ—  “මහග්ඝං පත්තං ගහේස්සාමී”ති. සචේ ලාමකං පත්තං අධිට්ඨේති—  “මහග්ඝං පත්තං ගහේස්සාමී”ති, ආපත්ති දුක්කටස්ස. ඒවඤ්ච පන, භික්ඛවේ, නිස්සජ්ජිතබ්බෝ. තේන භික්ඛුනා සංඝං උපසඞ්කමිත්වා ඒකංසං උත්තරාසඞ්ගං කරිත්වා වුඩ්ඪානං භික්ඛූනං පාදේ වන්දිත්වා උක්කුටිකං නිසීදිත්වා අඤ්ජලිං පග්ගහේත්වා ඒවමස්ස වචනීයෝ—  “අයං මේ, භන්තේ, පත්තෝ ඌනපඤ්චබන්ධනේන පත්තේන චේතාපිතෝ නිස්සග්ගියෝ. ඉමාහං සංඝස්ස නිස්සජ්ජාමී”ති. නිස්සජ්ජිත්වා ආපත්ති දේසේතබ්බා. බ්‍යත්තේන භික්ඛුනා පටිබලේන ආපත්ති පටිග්ගහේතබ්බා. පඤ්චහඞ්ගේහි සමන්නාගතෝ භික්ඛු පත්තග්ගාහාපකෝ සම්මන්නිතබ්බෝ—  යෝ න ඡන්දාගතිං ගච්ඡේය්‍ය, න දෝසාගතිං ගච්ඡේය්‍ය, න මෝහාගතිං ගච්ඡේය්‍ය, න භයාගතිං ගච්ඡේය්‍ය, ගාහිතාගාහිතඤ්ච ජානේය්‍ය. “ඒවඤ්ච පන, භික්ඛවේ, සම්මන්නිතබ්බෝ. පඨමං භික්ඛු යාචිතබ්බෝ. යාචිත්වා බ්‍යත්තේන භික්ඛුනා පටිබලේන සංඝෝ ඤාපේතබ්බෝ—
</Paragraph>

</Division>
<Division number="614" book="para">

<Paragraph number="2285" book="para">
‘සුණාතු මේ, භන්තේ, සංඝෝ. යදි සංඝස්ස පත්තකල්ලං, සංඝෝ ඉත්ථන්නාමං භික්ඛුං පත්තග්ගාහාපකං සම්මන්නේය්‍ය. ඒසා ඤත්ති.
</Paragraph>

<Paragraph number="2286" book="para">
සුණාතු මේ, භන්තේ, සංඝෝ. සංඝෝ ඉත්ථන්නාමං භික්ඛුං පත්තග්ගාහාපකං සම්මන්නති. යස්සායස්මතෝ ඛමති ඉත්ථන්නාමස්ස භික්ඛුනෝ පත්තග්ගාහාපකස්ස සම්මුති, සෝ තුණ්හස්ස; යස්ස නක්ඛමති, සෝ භාසේය්‍ය.
</Paragraph>

<Paragraph number="2287" book="para">
සම්මතෝ සංඝේන ඉත්ථන්නාමෝ භික්ඛු පත්තග්ගාහාපකෝ. ඛමති සංඝස්ස, තස්මා තුණ්හී, ඒවමේතං ධාරයාමී’”ති.
</Paragraph>

</Division>
<Division number="615" book="para">

<Paragraph number="2288" book="para">
තේන සම්මතේන භික්ඛුනා පත්තෝ ගාහේතබ්බෝ. ථේරෝ වත්තබ්බෝ—  “ගණ්හාතු, භන්තේ, ථේරෝ පත්තන්”ති. සචේ ථේරෝ ගණ්හාති, ථේරස්ස පත්තෝ දුතියස්ස ගාහේතබ්බෝ. න ච තස්ස අනුද්දයතාය න ගහේතබ්බෝ. යෝ න ගණ්හේය්‍ය, ආපත්ති දුක්කටස්ස. අපත්තකස්ස න ගාහේතබ්බෝ. ඒතේනේව උපායේන යාව සංඝනවකා ගාහේතබ්බෝ. යෝ ච තස්සා භික්ඛුපරිසාය පත්තපරියන්තෝ, සෝ තස්ස භික්ඛුනෝ පදාතබ්බෝ—  “අයං තේ, භික්ඛු, පත්තෝ යාව භේදනාය ධාරේතබ්බෝ”ති.
</Paragraph>

<Paragraph number="2289" book="para">
තේන භික්ඛුනා සෝ පත්තෝ න අදේසේ නික්ඛිපිතබ්බෝ, න අභෝගේන භුඤ්ජිතබ්බෝ, න විස්සජ්ජේතබ්බෝ—  “කථායං පත්තෝ නස්සේය්‍ය වා විනස්සේය්‍ය වා භිජ්ජේය්‍ය වා”ති? සචේ අදේසේ වා නික්ඛිපති අභෝගේන වා භුඤ්ජති විස්සජ්ජේති වා, ආපත්ති දුක්කටස්ස.
</Paragraph>

<Paragraph number="2290" book="para">
<Emphasis>අයං තත්ථ සාමීචී</Emphasis>ති අයං තත්ථ අනුධම්මතා.
</Paragraph>

</Division>
<Division number="616" book="para">

<Paragraph number="2291" book="para">
අබන්ධනේන පත්තේන අබන්ධනං පත්තං චේතාපේති, නිස්සග්ගියං පාචිත්තියං. අබන්ධනේන පත්තේන ඒකබන්ධනං පත්තං චේතාපේති, නිස්සග්ගියං පාචිත්තියං. අබන්ධනේන පත්තේන ද්විබන්ධනං පත්තං චේතාපේති, නිස්සග්ගියං පාචිත්තියං. අබන්ධනේන පත්තේන තිබන්ධනං පත්තං චේතාපේති, නිස්සග්ගියං පාචිත්තියං. අබන්ධනේන පත්තේන චතුබන්ධනං පත්තං චේතාපේති, නිස්සග්ගියං පාචිත්තියං.
</Paragraph>

<Paragraph number="2292" book="para">
ඒකබන්ධනේන පත්තේන අබන්ධනං පත්තං චේතාපේති, නිස්සග්ගියං පාචිත්තියං. ඒකබන්ධනේන පත්තේන ඒකබන්ධනං පත්තං චේතාපේති, නිස්සග්ගියං පාචිත්තියං. ඒකබන්ධනේන පත්තේන ද්විබන්ධනං පත්තං චේතාපේති, නිස්සග්ගියං පාචිත්තියං. ඒකබන්ධනේන පත්තේන තිබන්ධනං පත්තං චේතාපේති, නිස්සග්ගියං පාචිත්තියං. ඒකබන්ධනේන පත්තේන චතුබන්ධනං පත්තං චේතාපේති, නිස්සග්ගියං පාචිත්තියං.
</Paragraph>

<Paragraph number="2293" book="para">
ද්විබන්ධනේන පත්තේන අබන්ධනං පත්තං චේතාපේති, නිස්සග්ගියං පාචිත්තියං. ද්විබන්ධනේන පත්තේන ඒකබන්ධනං පත්තං …පේ…  ද්විබන්ධනං පත්තං…  තිබන්ධනං පත්තං…  චතුබන්ධනං පත්තං චේතාපේති, නිස්සග්ගියං පාචිත්තියං.
</Paragraph>

<Paragraph number="2294" book="para">
තිබන්ධනේන පත්තේන අබන්ධනං පත්තං …පේ…  ඒකබන්ධනං පත්තං ද්විබන්ධනං පත්තං…  තිබන්ධනං පත්තං…  චතුබන්ධනං පත්තං චේතාපේති, නිස්සග්ගියං පාචිත්තියං.
</Paragraph>

<Paragraph number="2295" book="para">
චතුබන්ධනේන පත්තේන අබන්ධනං පත්තං …පේ…  ඒකබන්ධනං පත්තං…  ද්විබන්ධනං පත්තං…  තිබන්ධනං පත්තං…  චතුබන්ධනං පත්තං චේතාපේති, නිස්සග්ගියං පාචිත්තියං.
</Paragraph>

<Paragraph number="2296" book="para">
අබන්ධනේන පත්තේන අබන්ධනෝකාසං පත්තං චේතාපේති, නිස්සග්ගියං පාචිත්තියං. අබන්ධනේන පත්තේන ඒකබන්ධනෝකාසං පත්තං …පේ…  ද්විබන්ධනෝකාසං පත්තං…  තිබන්ධනෝකාසං පත්තං…  චතුබන්ධනෝකාසං පත්තං චේතාපේති, නිස්සග්ගියං පාචිත්තියං.
</Paragraph>

<Paragraph number="2297" book="para">
ඒකබන්ධනේන පත්තේන අබන්ධනෝකාසං පත්තං …පේ…  ඒකබන්ධනෝකාසං පත්තං…  ද්විබන්ධනෝකාසං පත්තං…  තිබන්ධනෝකාසං පත්තං…  චතුබන්ධනෝකාසං පත්තං චේතාපේති, නිස්සග්ගියං පාචිත්තියං.
</Paragraph>

<Paragraph number="2298" book="para">
ද්විබන්ධනේන පත්තේන අබන්ධනෝකාසං පත්තං …පේ…  චතුබන්ධනෝකාසං පත්තං චේතාපේති, නිස්සග්ගියං පාචිත්තියං.
</Paragraph>

<Paragraph number="2299" book="para">
තිබන්ධනේන පත්තේන අබන්ධනෝකාසං පත්තං …පේ…  චතුබන්ධනෝකාසං පත්තං චේතාපේති, නිස්සග්ගියං පාචිත්තියං.
</Paragraph>

<Paragraph number="2300" book="para">
චතුබන්ධනේන පත්තේන අබන්ධනෝකාසං පත්තං …පේ…  ඒකබන්ධනෝකාසං පත්තං…  ද්විබන්ධනෝකාසං පත්තං…  තිබන්ධනෝකාසං පත්තං…  චතුබන්ධනෝකාසං පත්තං චේතාපේති, නිස්සග්ගියං පාචිත්තියං.
</Paragraph>

<Paragraph number="2301" book="para">
අබන්ධනෝකාසේන පත්තේන අබන්ධනං පත්තං චේතාපේති, නිස්සග්ගියං පාචිත්තියං. අබන්ධනෝකාසේන පත්තේන ඒකබන්ධනං පත්තං …පේ…  ද්විබන්ධනං පත්තං…  තිබන්ධනං පත්තං…  චතුබන්ධනං පත්තං චේතාපේති, නිස්සග්ගියං පාචිත්තියං.
</Paragraph>

<Paragraph number="2302" book="para">
චතුබන්ධනෝකාසේන පත්තේන අබන්ධනං පත්තං චේතාපේති, නිස්සග්ගියං පාචිත්තියං. චතුබන්ධනෝකාසේන පත්තේන ඒකබන්ධනං පත්තං …පේ…  ද්විබන්ධනං පත්තං…  තිබන්ධනං පත්තං…  චතුබන්ධනං පත්තං චේතාපේති, නිස්සග්ගියං පාචිත්තියං.
</Paragraph>

<Paragraph number="2303" book="para">
අබන්ධනෝකාසේන පත්තේන අබන්ධනෝකාසං පත්තං …පේ…  ඒකබන්ධනෝකාසං පත්තං…  ද්විබන්ධනෝකාසං පත්තං…  තිබන්ධනෝකාසං පත්තං…  චතුබන්ධනෝකාසං පත්තං චේතාපේති, නිස්සග්ගියං පාචිත්තියං.
</Paragraph>

<Paragraph number="2304" book="para">
චතුබන්ධනෝකාසේන පත්තේන අබන්ධනෝකාසං පත්තං …පේ…  ඒකබන්ධනෝකාසං පත්තං…  ද්විබන්ධනෝකාසං පත්තං…  තිබන්ධනෝකාසං පත්තං…  චතුබන්ධනෝකාසං පත්තං චේතාපේති, නිස්සග්ගියං පාචිත්තියං.
</Paragraph>

</Division>
<Division number="617" book="para">

<Paragraph number="2305" book="para">
අනාපත්ති—  නට්ඨපත්තස්ස, භින්නපත්තස්ස, ඤාතකානං පවාරිතානං, අඤ්ඤස්සත්ථාය, අත්තනෝ ධනේන, උම්මත්තකස්ස, ආදිකම්මිකස්සාති.

</Paragraph>
</Division>

<Paragraph number="2306" type="center" book="para">
ඌනපඤ්චබන්ධනසික්ඛාපදං නිට්ඨිතං දුතියං.
</Paragraph>