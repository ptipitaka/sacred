---
title: "1.4.3.4 වස්සිකසාටිකසික්ඛාපද"
tableOfContents: false
sidebar:
  order: 5
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="626" book="para">

<Paragraph number="2323" book="para">
තේන සමයේන බුද්ධෝ භගවා සාවත්ථියං විහරති ජේතවනේ අනාථපිණ්ඩිකස්ස ආරාමේ. තේන ඛෝ පන සමයේන භගවතා භික්ඛූනං වස්සිකසාටිකා අනුඤ්ඤාතා හෝති. ඡබ්බග්ගියා භික්ඛූ—  “භගවතා වස්සිකසාටිකා අනුඤ්ඤාතා”ති, පටිකච්චේව වස්සිකසාටිකචීවරං පරියේසන්ති, පටිකච්චේව කත්වා නිවාසේන්ති, ජිණ්ණාය වස්සිකසාටිකාය නග්ගා කායං ඕවස්සාපේන්ති. යේ තේ භික්ඛූ අප්පිච්ඡා …පේ…  තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම ඡබ්බග්ගියා භික්ඛූ පටිකච්චේව වස්සිකසාටිකචීවරං පරියේසිස්සන්ති, පටිකච්චේව කත්වා නිවාසේස්සන්ති, ජිණ්ණාය වස්සිකසාටිකාය නග්ගා කායං ඕවස්සාපේස්සන්තී”ති.
</Paragraph>

<Paragraph number="2324" book="para">
අථ ඛෝ තේ භික්ඛූ ඡබ්බග්ගියේ භික්ඛූ අනේකපරියායේන විගරහිත්වා භගවතෝ ඒතමත්ථං ආරෝචේසුං …පේ…  “සච්චං කිර තුම්හේ, භික්ඛවේ, පටිකච්චේව වස්සිකසාටිකචීවරං පරියේසථ? පටිකච්චේව කත්වා නිවාසේථ? ජිණ්ණාය වස්සිකසාටිකාය නග්ගා කායං ඕවස්සාපේථා”ති? “සච්චං, භගවා”ති. විගරහි බුද්ධෝ භගවා …පේ…  කථඤ්හි නාම තුම්හේ මෝඝපුරිසා, පටිකච්චේව වස්සිකසාටිකචීවරං පරියේසිස්සථ, පටිකච්චේව කත්වා නිවාසේස්සථ, ජිණ්ණාය වස්සිකසාටිකාය නග්ගා කායං ඕවස්සාපේස්සථ. නේතං, මෝඝපුරිසා, අප්පසන්නානං වා පසාදාය …පේ…  ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

</Division>
<Division number="627" book="para">

<Paragraph number="2325" book="para">
<Emphasis>“‘මාසෝ සේසෝ ගිම්හානන්’ති භික්ඛුනා වස්සිකසාටිකචීවරං පරියේසිතබ්බං</Emphasis>; <Emphasis>‘අද්ධමාසෝ</Emphasis> <Emphasis>සේසෝ ගිම්හානන්’ති කත්වා නිවාසේතබ්බං</Emphasis>. <Emphasis>‘ඕරේන චේ මාසෝ සේසෝ ගිම්හානන්’ති වස්සිකසාටිකචීවරං පරියේසේය්‍ය, ‘ඕරේනද්ධමාසෝ සේසෝ ගිම්හානන්’ති කත්වා නිවාසේය්‍ය, නිස්සග්ගියං පාචිත්තියන්”</Emphasis>ති. (*24*:<Emphasis>43</Emphasis>)
</Paragraph>

</Division>
<Division number="628" book="para">

<Paragraph number="2326" book="para">
<Emphasis>“මාසෝ සේසෝ ගිම්හානන්”ති භික්ඛුනා වස්සිකසාටිකචීවරං පරියේසිතබ්බන්</Emphasis>ති. යේ මනුස්සා පුබ්බේපි වස්සිකසාටිකචීවරං දේන්ති තේ උපසඞ්කමිත්වා ඒවමස්සු වචනීයා—  “කාලෝ වස්සිකසාටිකාය, සමයෝ වස්සිකසාටිකාය, අඤ්ඤේපි මනුස්සා වස්සිකසාටිකචීවරං දේන්තී”ති. න වත්තබ්බා—  “දේථ මේ වස්සිකසාටිකචීවරං, ආහරථ මේ වස්සිකසාටිකචීවරං, පරිවත්තේථ මේ වස්සිකසාටිකචීවරං, චේතාපේථ මේ වස්සිකසාටිකචීවරන්”ති.
</Paragraph>

<Paragraph number="2327" book="para">
<Emphasis>“අද්ධමාසෝ සේසෝ ගිම්හානන්”ති කත්වා නිවාසේතබ්බන්</Emphasis>ති. අද්ධමාසේ සේසේ ගිම්හානේ කත්වා නිවාසේතබ්බං.
</Paragraph>

<Paragraph number="2328" book="para">
<Emphasis>“ඕරේන චේ මාසෝ සේසෝ ගිම්හානන්”</Emphasis>ති අතිරේකමාසේ සේසේ ගිම්හානේ වස්සිකසාටිකචීවරං පරියේසති, නිස්සග්ගියං පාචිත්තියං.
</Paragraph>

<Paragraph number="2329" book="para">
<Emphasis>“ඕරේනද්ධමාසෝ සේසෝ ගිම්හානන්”</Emphasis>ති අතිරේකද්ධමාසේ සේසේ ගිම්හානේ කත්වා නිවාසේති, නිස්සග්ගියං හෝති. නිස්සජ්ජිතබ්බං සංඝස්ස වා ගණස්ස වා පුග්ගලස්ස වා. ඒවඤ්ච පන, භික්ඛවේ, නිස්සජ්ජිතබ්බං …පේ…  “ඉදං මේ, භන්තේ, වස්සිකසාටිකචීවරං අතිරේකමාසේ සේසේ ගිම්හානේ පරියිට්ඨං අතිරේකද්ධමාසේ සේසේ ගිම්හානේ කත්වා පරිදහිතං නිස්සග්ගියං. ඉමාහං සංඝස්ස නිස්සජ්ජාමී”ති …පේ…  දදේය්‍යාති …පේ…  දදේය්‍යුන්ති …පේ…  ආයස්මතෝ දම්මීති.
</Paragraph>

</Division>
<Division number="629" book="para">

<Paragraph number="2330" book="para">
අතිරේකමාසේ සේසේ ගිම්හානේ අතිරේකසඤ්ඤී වස්සිකසාටිකචීවරං පරියේසති, නිස්සග්ගියං පාචිත්තියං. අතිරේකමාසේ සේසේ ගිම්හානේ වේමතිකෝ වස්සිකසාටිකචීවරං පරියේසති, නිස්සග්ගියං පාචිත්තියං. අතිරේකමාසේ සේසේ ගිම්හානේ ඌනකසඤ්ඤී වස්සිකසාටිකචීවරං පරියේසති, නිස්සග්ගියං පාචිත්තියං.
</Paragraph>

<Paragraph number="2331" book="para">
අතිරේකද්ධමාසේ සේසේ ගිම්හානේ අතිරේකසඤ්ඤී කත්වා නිවාසේති, නිස්සග්ගියං පාචිත්තියං. අතිරේකද්ධමාසේ සේසේ ගිම්හානේ වේමතිකෝ කත්වා නිවාසේති, නිස්සග්ගියං පාචිත්තියං. අතිරේකද්ධමාසේ සේසේ ගිම්හානේ ඌනකසඤ්ඤී කත්වා නිවාසේති, නිස්සග්ගියං පාචිත්තියං.
</Paragraph>

<Paragraph number="2332" book="para">
සතියා වස්සිකසාටිකාය නග්ගෝ කායං ඕවස්සාපේති, ආපත්ති දුක්කටස්ස. ඌනකමාසේ සේසේ ගිම්හානේ අතිරේකසඤ්ඤී, ආපත්ති දුක්කටස්ස. ඌනකමාසේ සේසේ ගිම්හානේ වේමතිකෝ, ආපත්ති දුක්කටස්ස. ඌනකමාසේ සේසේ ගිම්හානේ ඌනකසඤ්ඤී, අනාපත්ති.
</Paragraph>

<Paragraph number="2333" book="para">
ඌනකද්ධමාසේ සේසේ ගිම්හානේ අතිරේකසඤ්ඤී, ආපත්ති දුක්කටස්ස. ඌනකද්ධමාසේ සේසේ ගිම්හානේ වේමතිකෝ, ආපත්ති දුක්කටස්ස. ඌනකද්ධමාසේ සේසේ ගිම්හානේ ඌනකසඤ්ඤී, අනාපත්ති.
</Paragraph>

</Division>
<Division number="630" book="para">

<Paragraph number="2334" book="para">
අනාපත්ති—  “මාසෝ සේසෝ ගිම්හානන්”ති වස්සිකසාටිකචීවරං පරියේසති, “අද්ධමාසෝ සේසෝ ගිම්හානන්”ති කත්වා නිවාසේති, “ඌනකමාසෝ සේසෝ ගිම්හානන්”ති වස්සිකසාටිකචීවරං පරියේසති, “ඌනකද්ධමාසෝ සේසෝ ගිම්හානන්”ති කත්වා නිවාසේති, පරියිට්ඨාය වස්සිකසාටිකාය වස්සං උක්කඩ්ඪිය්‍යති, නිවත්ථාය වස්සිකසාටිකාය වස්සං උක්කඩ්ඪිය්‍යති, ධෝවිත්වා නික්ඛිපිතබ්බං; සමයේ නිවාසේතබ්බං, අච්ඡින්නචීවරස්ස, නට්ඨචීවරස්ස, ආපදාසු, උම්මත්තකස්ස, ආදිකම්මිකස්සාති.

</Paragraph>
</Division>

<Paragraph number="2335" type="center" book="para">
වස්සිකසාටිකසික්ඛාපදං නිට්ඨිතං චතුත්ථං.
</Paragraph>