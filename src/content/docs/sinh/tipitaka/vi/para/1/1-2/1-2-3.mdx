---
title: "1.2.3 දුට්ඨුල්ලවාචාසික්ඛාපද"
tableOfContents: false
sidebar:
  order: 7
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';
import TableOfContents from '@components/TableOfContents.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="283" book="para">

<Paragraph number="1133" book="para">
තේන සමයේන බුද්ධෝ භගවා සාවත්ථියං විහරති ජේතවනේ අනාථපිණ්ඩිකස්ස ආරාමේ. තේන ඛෝ පන සමයේන ආයස්මා උදායී අරඤ්ඤේ විහරති. තස්සායස්මතෝ විහාරෝ අභිරූපෝ හෝති දස්සනීයෝ පාසාදිකෝ. තේන ඛෝ පන සමයේන සම්බහුලා ඉත්ථියෝ ආරාමං ආගමංසු විහාරපේක්ඛිකායෝ. අථ ඛෝ තා ඉත්ථියෝ යේනායස්මා උදායී තේනුපසඞ්කමිංසු; උපසඞ්කමිත්වා ආයස්මන්තං උදායිං ඒතදවෝචුං—  “ඉච්ඡාම මයං, භන්තේ, අය්‍යස්ස විහාරං පේක්ඛිතුන්”ති. අථ ඛෝ ආයස්මා උදායී තා ඉත්ථියෝ විහාරං පේක්ඛාපේත්වා තාසං ඉත්ථීනං වච්චමග්ගං පස්සාවමග්ගං ආදිස්ස වණ්ණම්පි භණති අවණ්ණම්පි භණති යාචතිපි ආයාචතිපි පුච්ඡතිපි පටිපුච්ඡතිපි ආචික්ඛතිපි අනුසාසතිපි අක්කෝසතිපි. යා තා ඉත්ථියෝ ඡින්නිකා ධුත්තිකා අහිරිකායෝ තා ආයස්මතා උදායිනා සද්ධිං උහසන්තිපි උල්ලපන්තිපි උජ්ජග්ඝන්තිපි උප්පණ්ඩේන්තිපි. යා පන තා ඉත්ථියෝ හිරිමනා තා නික්ඛමිත්වා භික්ඛූ උජ්ඣාපේන්ති—  “ඉදං, භන්තේ, නච්ඡන්නං නප්පතිරූපං. සාමිකේනපි මයං ඒවං වුත්තා න ඉච්ඡේය්‍යාම, කිං පනාය්‍යේන උදායිනා”ති. යේ තේ භික්ඛූ අප්පිච්ඡා …පේ…  තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම ආයස්මා උදායී මාතුගාමං දුට්ඨුල්ලාහි වාචාහි ඕභාසිස්සතී”ති.



</Paragraph>

<Paragraph number="1134" book="para">
අථ ඛෝ තේ භික්ඛූ ආයස්මන්තං උදායිං අනේකපරියායේන විගරහිත්වා භගවතෝ ඒතමත්ථං ආරෝචේසුං. අථ ඛෝ භගවා ඒතස්මිං නිදානේ ඒතස්මිං පකරණේ භික්ඛුසංඝං සන්නිපාතාපේත්වා ආයස්මන්තං උදායිං පටිපුච්ඡි—  “සච්චං කිර ත්වං, උදායි, මාතුගාමං දුට්ඨුල්ලාහි වාචාහි ඕභාසසී”ති? “සච්චං, භගවා”ති. විගරහි බුද්ධෝ භගවා—  “අනනුච්ඡවිකං, මෝඝපුරිස, අනනුලෝමිකං අප්පතිරූපං අස්සාමණකං අකප්පියං අකරණීයං. කථඤ්හි නාම ත්වං, මෝඝපුරිස, මාතුගාමං දුට්ඨුල්ලාහි වාචාහි ඕභාසිස්සසි. නනු මයා, මෝඝපුරිස, අනේකපරියායේන විරාගාය ධම්මෝ දේසිතෝ නෝ සරාගාය …පේ…  කාමපරිළාහානං වූපසමෝ අක්ඛාතෝ. නේතං, මෝඝපුරිස, අප්පසන්නානං වා පසාදාය …පේ…  ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—



</Paragraph>

</Division>
<Division number="284" book="para">

<Paragraph number="1135" book="para">
<Emphasis>“යෝ පන භික්ඛු ඕතිණ්ණෝ විපරිණතේන චිත්තේන මාතුගාමං දුට්ඨුල්ලාහි වාචාහි ඕභාසේය්‍ය යථා තං යුවා යුවතිං මේථුනුපසංහිතාහි, සංඝාදිසේසෝ”</Emphasis>ති. (*3*:<Emphasis>7</Emphasis>)



</Paragraph>

</Division>
<Division number="285" book="para">

<Paragraph number="1136" book="para">
<Emphasis>යෝ පනා</Emphasis>ති යෝ යාදිසෝ …පේ…  <Emphasis>භික්ඛූ</Emphasis>ති …පේ…  අයං ඉමස්මිං අත්ථේ අධිප්පේතෝ භික්ඛූති.



</Paragraph>

<Paragraph number="1137" book="para">
<Emphasis>ඕතිණ්ණෝ</Emphasis> නාම සාරත්තෝ අපේක්ඛවා පටිබද්ධචිත්තෝ.



</Paragraph>

<Paragraph number="1138" book="para">
<Emphasis>විපරිණතන්</Emphasis>ති රත්තම්පි චිත්තං විපරිණතං, දුට්ඨම්පි චිත්තං විපරිණතං මූළ්හම්පි චිත්තං විපරිණතං. අපි ච රත්තං චිත්තං ඉමස්මිං අත්ථේ අධිප්පේතං විපරිණතන්ති.



</Paragraph>

<Paragraph number="1139" book="para">
<Emphasis>මාතුගාමෝ</Emphasis> නාම මනුස්සිත්ථී, න යක්ඛී, න පේතී, න තිරච්ඡානගතා. විඤ්ඤූ පටිබලා සුභාසිතදුබ්භාසිතං දුට්ඨුල්ලාදුට්ඨුල්ලං ආජානිතුං.



</Paragraph>

<Paragraph number="1140" book="para">
<Emphasis>දුට්ඨුල්ලා</Emphasis> නාම <Emphasis>වාචා</Emphasis> වච්චමග්ගපස්සාවමග්ගමේථුනධම්මප්පටිසංයුත්තා වාචා.



</Paragraph>

<Paragraph number="1141" book="para">
<Emphasis>ඕභාසේය්‍යා</Emphasis>ති අජ්ඣාචාරෝ වුච්චති.



</Paragraph>

<Paragraph number="1142" book="para">
<Emphasis>යථා තං යුවා යුවතින්</Emphasis>ති දහරෝ දහරිං, තරුණෝ තරුණිං, කාමභෝගී කාමභෝගිනිං.



</Paragraph>

<Paragraph number="1143" book="para">
<Emphasis>මේථුනුපසංහිතාහී</Emphasis>ති මේථුනධම්මප්පටිසංයුත්තාහි.



</Paragraph>

<Paragraph number="1144" book="para">
<Emphasis>සංඝාදිසේසෝ</Emphasis>ති …පේ…  තේනපි වුච්චති සංඝාදිසේසෝති.



</Paragraph>

<Paragraph number="1145" book="para">
ද්වේ මග්ගේ ආදිස්ස වණ්ණම්පි භණති, අවණ්ණම්පි භණති, යාචතිපි, ආයාචතිපි, පුච්ඡතිපි, පටිපුච්ඡතිපි, ආචික්ඛතිපි, අනුසාසතිපි, අක්කෝසතිපි.



</Paragraph>

<Paragraph number="1146" book="para">
<Emphasis>වණ්ණං භණති</Emphasis> නාම ද්වේ මග්ගේ ථෝමේති වණ්ණේති පසංසති.



</Paragraph>

<Paragraph number="1147" book="para">
<Emphasis>අවණ්ණං භණති</Emphasis> නාම ද්වේ මග්ගේ ඛුංසේති වම්භේති ගරහති.



</Paragraph>

<Paragraph number="1148" book="para">
<Emphasis>යාචති</Emphasis> නාම දේහි මේ, අරහසි මේ දාතුන්ති.



</Paragraph>

<Paragraph number="1149" book="para">
<Emphasis>ආයාචති</Emphasis> නාම කදා තේ මාතා පසීදිස්සති, කදා තේ පිතා පසීදිස්සති, කදා තේ දේවතායෝ පසීදිස්සන්ති, කදා සුඛණෝ සුලයෝ සුමුහුත්තෝ භවිස්සති, කදා තේ මේථුනං ධම්මං ලභිස්සාමීති.



</Paragraph>

<Paragraph number="1150" book="para">
<Emphasis>පුච්ඡති</Emphasis> නාම කථං ත්වං සාමිකස්ස දේසි, කථං ජාරස්ස දේසීති?



</Paragraph>

<Paragraph number="1151" book="para">
<Emphasis>පටිපුච්ඡති</Emphasis> නාම ඒවං කිර ත්වං සාමිකස්ස දේසි, ඒවං ජාරස්ස දේසීති.



</Paragraph>

<Paragraph number="1152" book="para">
<Emphasis>ආචික්ඛති</Emphasis> නාම පුට්ඨෝ භණති—  “ඒවං දේහි. ඒවං දේන්තා සාමිකස්ස පියා භවිස්සති මනාපා චා”ති.



</Paragraph>

<Paragraph number="1153" book="para">
<Emphasis>අනුසාසති</Emphasis> නාම අපුට්ඨෝ භණති—  “ඒවං දේහි. ඒවං දේන්තා සාමිකස්ස පියා භවිස්සති මනාපා චා”ති.



</Paragraph>

<Paragraph number="1154" book="para">
<Emphasis>අක්කෝසති</Emphasis> නාම අනිමිත්තාසි, නිමිත්තමත්තාසි, අලෝහිතාසි, ධුවලෝහිතාසි, ධුවචෝළාසි, පග්ඝරන්තීසි, සිඛරණීසි, ඉත්ථිපණ්ඩකාසි, වේපුරිසිකාසි, සම්භින්නාසි, උභතෝබ්‍යඤ්ජනාසීති.



</Paragraph>

</Division>
<Division number="286" book="para">

<Paragraph number="1155" book="para">
ඉත්ථී ච හෝති ඉත්ථිසඤ්ඤී සාරත්තෝ ච. භික්ඛු ච නං ඉත්ථියා වච්චමග්ගං පස්සාවමග්ගං ආදිස්ස වණ්ණම්පි භණති අවණ්ණම්පි භණති යාචතිපි ආයාචතිපි පුච්ඡතිපි පටිපුච්ඡතිපි ආචික්ඛතිපි අනුසාසතිපි අක්කෝසතිපි, ආපත්ති සංඝාදිසේසස්ස …පේ… .



</Paragraph>

<Paragraph number="1156" book="para">
ද්වේ ඉත්ථියෝ ද්වින්නං ඉත්ථීනං ඉත්ථිසඤ්ඤී සාරත්තෝ ච. භික්ඛු ච නං ද්වින්නං ඉත්ථීනං වච්චමග්ගං පස්සාවමග්ගං ආදිස්ස වණ්ණම්පි භණති අවණ්ණම්පි භණති …පේ…  අක්කෝසතිපි, ආපත්ති ද්වින්නං සංඝාදිසේසානං …පේ… .



</Paragraph>

<Paragraph number="1157" book="para">
ඉත්ථී ච පණ්ඩකෝ ච උභින්නං ඉත්ථිසඤ්ඤී සාරත්තෝ ච. භික්ඛු ච නං උභින්නං වච්චමග්ගං පස්සාවමග්ගං ආදිස්ස වණ්ණම්පි භණති අවණ්ණම්පි භණති …පේ…  අක්කෝසතිපි, ආපත්ති සංඝාදිසේසේන දුක්කටස්ස …පේ… .



</Paragraph>

<Paragraph number="1158" book="para">
ඉත්ථී ච හෝති ඉත්ථිසඤ්ඤී සාරත්තෝ ච. භික්ඛු ච නං ඉත්ථියා වච්චමග්ගං පස්සාවමග්ගං ඨපේත්වා අධක්ඛකං උබ්භජාණුමණ්ඩලං ආදිස්ස වණ්ණම්පි භණති අවණ්ණම්පි භණති …පේ…  අක්කෝසතිපි, ආපත්ති ථුල්ලච්චයස්ස …පේ… .



</Paragraph>

<Paragraph number="1159" book="para">
ද්වේ ඉත්ථියෝ ද්වින්නං ඉත්ථීනං ඉත්ථිසඤ්ඤී සාරත්තෝ ච. භික්ඛු ච නං ද්වින්නං ඉත්ථීනං වච්චමග්ගං පස්සාවමග්ගං ඨපේත්වා අධක්ඛකං උබ්භජාණුමණ්ඩලං ආදිස්ස වණ්ණම්පි භණති අවණ්ණම්පි භණති …පේ…  අක්කෝසතිපි, ආපත්ති ද්වින්නං ථුල්ලච්චයානං …පේ… .



</Paragraph>

<Paragraph number="1160" book="para">
ඉත්ථී ච පණ්ඩකෝ ච උභින්නං ඉත්ථිසඤ්ඤී සාරත්තෝ ච. භික්ඛු ච නං උභින්නං වච්චමග්ගං පස්සාවමග්ගං ඨපේත්වා අධක්ඛකං උබ්භජාණුමණ්ඩලං ආදිස්ස වණ්ණම්පි භණති අවණ්ණම්පි භණති …පේ…  අක්කෝසතිපි, ආපත්ති ථුල්ලච්චයේන දුක්කටස්ස …පේ… .



</Paragraph>

<Paragraph number="1161" book="para">
ඉත්ථී ච හෝති ඉත්ථිසඤ්ඤී සාරත්තෝ ච. භික්ඛු ච නං ඉත්ථියා උබ්භක්ඛකං අධෝජාණුමණ්ඩලං ආදිස්ස වණ්ණම්පි භණති අවණ්ණම්පි භණති …පේ…  අක්කෝසතිපි, ආපත්ති දුක්කටස්ස …පේ… .



</Paragraph>

<Paragraph number="1162" book="para">
ද්වේ ඉත්ථියෝ ද්වින්නං ඉත්ථීනං ඉත්ථිසඤ්ඤී සාරත්තෝ ච. භික්ඛු ච නං ද්වින්නං ඉත්ථීනං උබ්භක්ඛකං අධෝජාණුමණ්ඩලං ආදිස්ස වණ්ණම්පි භණති අවණ්ණම්පි භණති …පේ…  අක්කෝසතිපි, ආපත්ති ද්වින්නං දුක්කටානං …පේ… .



</Paragraph>

<Paragraph number="1163" book="para">
ඉත්ථී ච පණ්ඩකෝ ච උභින්නං ඉත්ථිසඤ්ඤී සාරත්තෝ ච. භික්ඛු ච නං උභින්නං උබ්භක්ඛකං අධෝජාණුමණ්ඩලං ආදිස්ස වණ්ණම්පි භණති අවණ්ණම්පි භණති …පේ…  අක්කෝසතිපි, ආපත්ති ද්වින්නං දුක්කටානං …පේ… .



</Paragraph>

<Paragraph number="1164" book="para">
ඉත්ථී ච හෝති ඉත්ථිසඤ්ඤී සාරත්තෝ ච. භික්ඛු ච නං ඉත්ථියා කායපටිබද්ධං ආදිස්ස වණ්ණම්පි භණති අවණ්ණම්පි භණති …පේ…  අක්කෝසතිපි, ආපත්ති දුක්කටස්ස …පේ… .



</Paragraph>

<Paragraph number="1165" book="para">
ද්වේ ඉත්ථියෝ ද්වින්නං ඉත්ථීනං ඉත්ථිසඤ්ඤී සාරත්තෝ ච. භික්ඛු ච නං ද්වින්නං ඉත්ථීනං කායපටිබද්ධං ආදිස්ස වණ්ණම්පි භණති අවණ්ණම්පි භණති …පේ…  අක්කෝසතිපි, ආපත්ති ද්වින්නං දුක්කටානං …පේ… .



</Paragraph>

<Paragraph number="1166" book="para">
ඉත්ථී ච පණ්ඩකෝ ච උභින්නං ඉත්ථිසඤ්ඤී සාරත්තෝ ච. භික්ඛු ච නං උභින්නං කායපටිබද්ධං ආදිස්ස වණ්ණම්පි භණති අවණ්ණම්පි භණති …පේ…  අක්කෝසතිපි, ආපත්ති ද්වින්නං දුක්කටානං …පේ… .



</Paragraph>

</Division>
<Division number="287" book="para">

<Paragraph number="1167" book="para">
අනාපත්ති—  අත්ථපුරේක්ඛාරස්ස, ධම්මපුරේක්ඛාරස්ස, අනුසාසනිපුරේක්ඛාරස්ස, උම්මත්තකස්ස, ආදිකම්මිකස්සාති.

</Paragraph>
</Division>

<TableOfContents book="para" section="1.2.3">
* [1.2.3.1 විනීතවත්ථුඋද්දානගාථා](1-2-3/1-2-3-1)
* [1.2.3.2 විනීතවත්ථු](1-2-3/1-2-3-2)
</TableOfContents>