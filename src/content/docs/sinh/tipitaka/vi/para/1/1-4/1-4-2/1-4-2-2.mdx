---
title: "1.4.2.2 සුද්ධකාළකසික්ඛාපද"
tableOfContents: false
sidebar:
  order: 3
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="547" book="para">

<Paragraph number="2109" book="para">
තේන සමයේන බුද්ධෝ භගවා වේසාලියං විහරති මහාවනේ කූටාගාරසාලායං. තේන ඛෝ පන සමයේන ඡබ්බග්ගියා භික්ඛූ සුද්ධකාළකානං ඒළකලෝමානං සන්ථතං කාරාපේන්ති. මනුස්සා විහාරචාරිකං ආහිණ්ඩන්තා පස්සිත්වා උජ්ඣායන්ති ඛිය්‍යන්ති විපාචේන්ති—  “කථඤ්හි නාම සමණා සක්‍යපුත්තියා සුද්ධකාළකානං ඒළකලෝමානං සන්ථතං කාරාපේස්සන්ති, සේය්‍යථාපි ගිහී කාමභෝගිනෝ”ති.
</Paragraph>

<Paragraph number="2110" book="para">
අස්සෝසුං ඛෝ භික්ඛූ තේසං මනුස්සානං උජ්ඣායන්තානං ඛිය්‍යන්තානං විපාචේන්තානං. යේ තේ භික්ඛූ අප්පිච්ඡා …පේ…  තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම ඡබ්බග්ගියා භික්ඛූ සුද්ධකාළකානං ඒළකලෝමානං සන්ථතං කාරාපේස්සන්තී”ති.
</Paragraph>

<Paragraph number="2111" book="para">
අථ ඛෝ තේ භික්ඛූ ඡබ්බග්ගියේ භික්ඛූ අනේකපරියායේන විගරහිත්වා භගවතෝ ඒතමත්ථං ආරෝචේසුං …පේ…  “සච්චං කිර තුම්හේ, භික්ඛවේ, සුද්ධකාළකානං ඒළකලෝමානං සන්ථතං කාරාපේථා”ති? “සච්චං, භගවා”ති. විගරහි බුද්ධෝ භගවා …පේ…  කථඤ්හි නාම තුම්හේ, මෝඝපුරිසා, සුද්ධකාළකානං ඒළකලෝමානං සන්ථතං කාරාපේස්සථ. නේතං, මෝඝපුරිසා, අප්පසන්නානං වා පසාදාය …පේ…  ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

</Division>
<Division number="548" book="para">

<Paragraph number="2112" book="para">
<Emphasis>“යෝ පන භික්ඛු සුද්ධකාළකානං ඒළකලෝමානං සන්ථතං කාරාපේය්‍ය, නිස්සග්ගියං පාචිත්තියන්”</Emphasis>ති. (*12*:<Emphasis>31</Emphasis>)
</Paragraph>

</Division>
<Division number="549" book="para">

<Paragraph number="2113" book="para">
<Emphasis>යෝ පනා</Emphasis>ති යෝ යාදිසෝ …පේ…  <Emphasis>භික්ඛූ</Emphasis>ති …පේ…  අයං ඉමස්මිං අත්ථේ අධිප්පේතෝ භික්ඛූති.
</Paragraph>

<Paragraph number="2114" book="para">
<Emphasis>කාළකං</Emphasis> නාම ද්වේ කාළකානි—  ජාතියා කාළකං වා රජනකාළකං වා.
</Paragraph>

<Paragraph number="2115" book="para">
<Emphasis>සන්ථතං</Emphasis> නාම සන්ථරිත්වා කතං හෝති අවායිමං.
</Paragraph>

<Paragraph number="2116" book="para">
<Emphasis>කාරාපේය්‍යා</Emphasis>ති කරෝති වා කාරාපේති වා, පයෝගේ දුක්කටං. පටිලාභේන නිස්සග්ගියං හෝති. නිස්සජ්ජිතබ්බං සංඝස්ස වා ගණස්ස වා පුග්ගලස්ස වා. ඒවඤ්ච පන, භික්ඛවේ, නිස්සජ්ජිතබ්බං …පේ…  “ඉදං මේ, භන්තේ, සුද්ධකාළකානං ඒළකලෝමානං සන්ථතං කාරාපිතං නිස්සග්ගියං. ඉමාහං සංඝස්ස නිස්සජ්ජාමී”ති …පේ…  දදේය්‍යාති …පේ…  දදේය්‍යුන්ති …පේ…  ආයස්මතෝ දම්මීති.
</Paragraph>

</Division>
<Division number="550" book="para">

<Paragraph number="2117" book="para">
අත්තනා විප්පකතං අත්තනා පරියෝසාපේති, නිස්සග්ගියං පාචිත්තියං. අත්තනා විප්පකතං පරේහි පරියෝසාපේති, නිස්සග්ගියං පාචිත්තියං. පරේහි විප්පකතං අත්තනා පරියෝසාපේති, නිස්සග්ගියං පාචිත්තියං. පරේහි විප්පකතං පරේහි පරියෝසාපේති, නිස්සග්ගියං පාචිත්තියං.
</Paragraph>

<Paragraph number="2118" book="para">
අඤ්ඤස්සත්ථාය කරෝති වා කාරාපේති වා, ආපත්ති දුක්කටස්ස. අඤ්ඤේන කතං පටිලභිත්වා පරිභුඤ්ජති, ආපත්ති දුක්කටස්ස.
</Paragraph>

</Division>
<Division number="551" book="para">

<Paragraph number="2119" book="para">
අනාපත්ති—  විතානං වා භූමත්ථරණං වා සාණිපාකාරං වා භිසිං වා බිබ්බෝහනං වා කරෝති, උම්මත්තකස්ස, ආදිකම්මිකස්සාති.

</Paragraph>
</Division>

<Paragraph number="2120" type="center" book="para">
සුද්ධකාළකසික්ඛාපදං නිට්ඨිතං දුතියං.
</Paragraph>