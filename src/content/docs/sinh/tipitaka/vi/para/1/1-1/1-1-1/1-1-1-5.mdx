---
title: "1.1.1.5 විනීතවත්ථු"
tableOfContents: false
sidebar:
  order: 5
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="67" book="para">

<Paragraph number="145" book="para">
තේන ඛෝ පන සමයේන අඤ්ඤතරෝ භික්ඛු මක්කටියා මේථුනං ධම්මං පටිසේවි. තස්ස කුක්කුච්චං අහෝසි—  “භගවතා සික්ඛාපදං පඤ්ඤත්තං, කච්චි නු ඛෝ අහං පාරාජිකං ආපත්තිං ආපන්නෝ”ති? භගවතෝ ඒතමත්ථං ආරෝචේසි. “ආපත්තිං ත්වං, භික්ඛු, ආපන්නෝ පාරාජිකන්”ති. (1)
</Paragraph>

<Paragraph number="146" book="para">
තේන ඛෝ පන සමයේන සම්බහුලා වේසාලිකා වජ්ජිපුත්තකා භික්ඛූ සික්ඛං අපච්චක්ඛාය දුබ්බල්‍යං අනාවිකත්වා මේථුනං ධම්මං පටිසේවිංසු. තේසං කුක්කුච්චං අහෝසි—  “භගවතා සික්ඛාපදං පඤ්ඤත්තං, කච්චි නු ඛෝ මයං පාරාජිකං ආපත්තිං ආපන්නා”ති? භගවතෝ ඒතමත්ථං ආරෝචේසුං. “ආපත්තිං තුම්හේ, භික්ඛවේ, ආපන්නා පාරාජිකන්”ති. (2)
</Paragraph>

<Paragraph number="147" book="para">
තේන ඛෝ පන සමයේන අඤ්ඤතරෝ භික්ඛු—  “ඒවං මේ අනාපත්ති භවිස්සතී”ති—  ගිහිලිඞ්ගේන මේථුනං ධම්මං පටිසේවි. තස්ස කුක්කුච්චං අහෝසි—  “භගවතා සික්ඛාපදං පඤ්ඤත්තං, කච්චි නු ඛෝ අහං පාරාජිකං ආපත්තිං ආපන්නෝ”ති? භගවතෝ ඒතමත්ථං ආරෝචේසි. “ආපත්තිං ත්වං, භික්ඛු, ආපන්නෝ පාරාජිකන්”ති. (3)
</Paragraph>

<Paragraph number="148" book="para">
තේන ඛෝ පන සමයේන අඤ්ඤතරෝ භික්ඛු—  “ඒවං මේ අනාපත්ති භවිස්සතී”ති—  නග්ගෝ හුත්වා මේථුනං ධම්මං පටිසේවි. තස්ස කුක්කුච්චං අහෝසි …පේ…  “ආපත්තිං ත්වං, භික්ඛු, ආපන්නෝ පාරාජිකන්”ති. (4)
</Paragraph>

<Paragraph number="149" book="para">
තේන ඛෝ පන සමයේන අඤ්ඤතරෝ භික්ඛු—  “ඒවං මේ අනාපත්ති භවිස්සතී”ති—  කුසචීරං නිවාසේත්වා…  වාකචීරං නිවාසේත්වා…  ඵලකචීරං නිවාසේත්වා…  කේසකම්බලං නිවාසේත්වා…  වාලකම්බලං නිවාසේත්වා…  උලූකපක්ඛිකං නිවාසේත්වා…  අජිනක්ඛිපං නිවාසේත්වා මේථුනං ධම්මං පටිසේවි. තස්ස කුක්කුච්චං අහෝසි …පේ…  “ආපත්තිං ත්වං, භික්ඛු, ආපන්නෝ පාරාජිකන්”ති. (5–11)
</Paragraph>

<Paragraph number="150" book="para">
තේන ඛෝ පන සමයේන අඤ්ඤතරෝ පිණ්ඩචාරිකෝ භික්ඛු පීඨකේ නිපන්නං දාරිකං පස්සිත්වා සාරත්තෝ අඞ්ගුට්ඨං අඞ්ගජාතං පවේසේසි. සා කාලමකාසි. තස්ස කුක්කුච්චං අහෝසි …පේ…  “අනාපත්ති, භික්ඛු, පාරාජිකස්ස. ආපත්ති සංඝාදිසේසස්සා”ති. (12)
</Paragraph>

</Division>
<Division number="68" book="para">

<Paragraph number="151" book="para">
තේන ඛෝ පන සමයේන අඤ්ඤතරෝ මාණවකෝ උප්පලවණ්ණාය භික්ඛුනියා පටිබද්ධචිත්තෝ හෝති. අථ ඛෝ සෝ මාණවකෝ උප්පලවණ්ණාය භික්ඛුනියා ගාමං පිණ්ඩාය පවිට්ඨාය කුටිකං පවිසිත්වා නිලීනෝ අච්ඡි. උප්පලවණ්ණා භික්ඛුනී පච්ඡාභත්තං පිණ්ඩපාතපටික්කන්තා පාදේ පක්ඛාලේත්වා කුටිකං පවිසිත්වා මඤ්චකේ නිසීදි. අථ ඛෝ සෝ මාණවකෝ උප්පලවණ්ණං භික්ඛුනිං උග්ගහේත්වා දූසේසි. උප්පලවණ්ණා භික්ඛුනී භික්ඛුනීනං ඒතමත්ථං ආරෝචේසි. භික්ඛුනියෝ භික්ඛූනං ඒතමත්ථං ආරෝචේසුං. භික්ඛූ භගවතෝ ඒතමත්ථං ආරෝචේසුං. “අනාපත්ති, භික්ඛවේ, අසාදියන්තියා”ති. (13)
</Paragraph>

</Division>
<Division number="69" book="para">

<Paragraph number="152" book="para">
තේන ඛෝ පන සමයේන අඤ්ඤතරස්ස භික්ඛුනෝ ඉත්ථිලිඞ්ගං පාතුභූතං හෝති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, තඤ්ඤේව උපජ්ඣං තමේව උපසම්පදං තානියේව වස්සානි භික්ඛුනීහි සඞ්ගමිතුං. යා ආපත්තියෝ භික්ඛූනං භික්ඛුනීහි සාධාරණා තා ආපත්තියෝ භික්ඛුනීනං සන්තිකේ වුට්ඨාතුං. යා ආපත්තියෝ භික්ඛූනං භික්ඛුනීහි අසාධාරණා තාහි ආපත්තීහි අනාපත්තී”ති. (14)
</Paragraph>

<Paragraph number="153" book="para">
තේන ඛෝ පන සමයේන අඤ්ඤතරිස්සා භික්ඛුනියා පුරිසලිඞ්ගං පාතුභූතං හෝති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, තඤ්ඤේව උපජ්ඣං තමේව උපසම්පදං තානියේව වස්සානි භික්ඛූහි සඞ්ගමිතුං. යා ආපත්තියෝ භික්ඛුනීනං භික්ඛූහි සාධාරණා තා ආපත්තියෝ භික්ඛූනං සන්තිකේ වුට්ඨාතුං. යා ආපත්තියෝ භික්ඛුනීනං භික්ඛූහි අසාධාරණා තාහි ආපත්තීහි අනාපත්තී”ති. (15)
</Paragraph>

</Division>
<Division number="70" book="para">

<Paragraph number="154" book="para">
තේන ඛෝ පන සමයේන අඤ්ඤතරෝ භික්ඛු—  “ඒවං මේ අනාපත්ති භවිස්සතී”ති—  මාතුයා මේථුනං ධම්මං පටිසේවි…  ධීතුයා මේථුනං ධම්මං පටිසේවි…  භගිනියා මේථුනං ධම්මං පටිසේවි…  තස්ස කුක්කුච්චං අහෝසි …පේ…  “ආපත්තිං ත්වං, භික්ඛු, ආපන්නෝ පාරාජිකන්”ති. (16–18)
</Paragraph>

<Paragraph number="155" book="para">
තේන ඛෝ පන සමයේන අඤ්ඤතරෝ භික්ඛු පුරාණදුතියිකාය මේථුනං ධම්මං පටිසේවි. තස්ස කුක්කුච්චං අහෝසි …පේ…  “ආපත්තිං ත්වං, භික්ඛු, ආපන්නෝ පාරාජිකන්”ති. (19)
</Paragraph>

</Division>
<Division number="71" book="para">

<Paragraph number="156" book="para">
තේන ඛෝ පන සමයේන අඤ්ඤතරෝ භික්ඛු මුදුපිට්ඨිකෝ හෝති. සෝ අනභිරතියා පීළිතෝ අත්තනෝ අඞ්ගජාතං මුඛේන අග්ගහේසි. තස්ස කුක්කුච්චං අහෝසි …පේ…  “ආපත්තිං ත්වං, භික්ඛු, ආපන්නෝ පාරාජිකන්”ති. (20)
</Paragraph>

<Paragraph number="157" book="para">
තේන ඛෝ පන සමයේන අඤ්ඤතරෝ භික්ඛු ලම්බී හෝති. සෝ අනභිරතියා පීළිතෝ අත්තනෝ අඞ්ගජාතං අත්තනෝ වච්චමග්ගං පවේසේසි. තස්ස කුක්කුච්චං අහෝසි …පේ…  “ආපත්තිං ත්වං, භික්ඛු, ආපන්නෝ පාරාජිකන්”ති. (21)
</Paragraph>

<Paragraph number="158" book="para">
තේන ඛෝ පන සමයේන අඤ්ඤතරෝ භික්ඛු මතසරීරං පස්සි. තස්මිඤ්ච සරීරේ අඞ්ගජාතසාමන්තා වණෝ හෝති. සෝ—  “ඒවං මේ අනාපත්ති භවිස්සතී”ති—  අඞ්ගජාතේ අඞ්ගජාතං පවේසේත්වා වණේන නීහරි. තස්ස කුක්කුච්චං අහෝසි …පේ…  “ආපත්තිං ත්වං, භික්ඛු, ආපන්නෝ පාරාජිකන්”ති. (22)
</Paragraph>

<Paragraph number="159" book="para">
තේන ඛෝ පන සමයේන අඤ්ඤතරෝ භික්ඛු මතසරීරං පස්සි. තස්මිඤ්ච සරීරේ අඞ්ගජාතසාමන්තා වණෝ හෝති. සෝ—  “ඒවං මේ අනාපත්ති භවිස්සතී”ති—  වණේ අඞ්ගජාතං පවේසේත්වා අඞ්ගජාතේන නීහරි. තස්ස කුක්කුච්චං අහෝසි …පේ…  “ආපත්තිං ත්වං, භික්ඛු, ආපන්නෝ පාරාජිකන්”ති. (23)
</Paragraph>

<Paragraph number="160" book="para">
තේන ඛෝ පන සමයේන අඤ්ඤතරෝ භික්ඛු සාරත්තෝ ලේපචිත්තස්ස නිමිත්තං අඞ්ගජාතේන ඡුපි. තස්ස කුක්කුච්චං අහෝසි …පේ…  “අනාපත්ති, භික්ඛු, පාරාජිකස්ස. ආපත්ති දුක්කටස්සා”ති. (24)
</Paragraph>

<Paragraph number="161" book="para">
තේන ඛෝ පන සමයේන අඤ්ඤතරෝ භික්ඛු සාරත්තෝ දාරුධීතලිකාය නිමිත්තං අඞ්ගජාතේන ඡුපි. තස්ස කුක්කුච්චං අහෝසි …පේ…  “අනාපත්ති, භික්ඛු, පාරාජිකස්ස. ආපත්ති දුක්කටස්සා”ති. (25)
</Paragraph>

</Division>
<Division number="72" book="para">

<Paragraph number="162" book="para">
තේන ඛෝ පන සමයේන සුන්දරෝ නාම භික්ඛු රාජගහා පබ්බජිතෝ රථිකාය ගච්ඡති. අඤ්ඤතරා ඉත්ථී—  “මුහුත්තං, භන්තේ, ආගමේහි, වන්දිස්සාමී”ති සා වන්දන්තී අන්තරවාසකං උක්ඛිපිත්වා මුඛේන අඞ්ගජාතං අග්ගහේසි. තස්ස කුක්කුච්චං අහෝසි …පේ…  “සාදියි ත්වං, භික්ඛූ”ති? “නාහං, භගවා, සාදියින්”ති. “අනාපත්ති, භික්ඛු, අසාදියන්තස්සා”ති. (26)
</Paragraph>

<Paragraph number="163" book="para">
තේන ඛෝ පන සමයේන අඤ්ඤතරා ඉත්ථී භික්ඛුං පස්සිත්වා ඒතදවෝච—  “ඒහි, භන්තේ, මේථුනං ධම්මං පටිසේවා”ති. “අලං, භගිනි, නේතං කප්පතී”ති. “ඒහි, භන්තේ, අහං වායමිස්සාමි, ත්වං මා වායමි, ඒවං තේ අනාපත්ති භවිස්සතී”ති. සෝ භික්ඛු තථා අකාසි. තස්ස කුක්කුච්චං අහෝසි …පේ…  “ආපත්තිං ත්වං, භික්ඛු, ආපන්නෝ පාරාජිකන්”ති. (27)
</Paragraph>

<Paragraph number="164" book="para">
තේන ඛෝ පන සමයේන අඤ්ඤතරා ඉත්ථී භික්ඛුං පස්සිත්වා ඒතදවෝච—  “ඒහි, භන්තේ, මේථුනං ධම්මං පටිසේවා”ති. “අලං, භගිනි, නේතං කප්පතී”ති. “ඒහි, භන්තේ, ත්වං වායම, අහං න වායමිස්සාමි, ඒවං තේ අනාපත්ති භවිස්සතී”ති. සෝ භික්ඛු තථා අකාසි. තස්ස කුක්කුච්චං අහෝසි …පේ…  “ආපත්තිං ත්වං, භික්ඛු, ආපන්නෝ පාරාජිකන්”ති. (28)
</Paragraph>

<Paragraph number="165" book="para">
තේන ඛෝ පන සමයේන අඤ්ඤතරා ඉත්ථී භික්ඛුං පස්සිත්වා ඒතදවෝච—  “ඒහි, භන්තේ, මේථුනං ධම්මං පටිසේවා”ති. “අලං, භගිනි, නේතං කප්පතී”ති. “ඒහි, භන්තේ, අබ්භන්තරං ඝට්ටේත්වා බහි මෝචේහි …පේ…  බහි ඝට්ටේත්වා අබ්භන්තරං මෝචේහි, ඒවං තේ අනාපත්ති භවිස්සතී”ති. සෝ භික්ඛු තථා අකාසි. තස්ස කුක්කුච්චං අහෝසි …පේ…  “ආපත්තිං ත්වං, භික්ඛු, ආපන්නෝ පාරාජිකන්”ති. (29–30)
</Paragraph>

</Division>
<Division number="73" book="para">

<Paragraph number="166" book="para">
තේන ඛෝ පන සමයේන අඤ්ඤතරෝ භික්ඛු සිවථිකං ගන්ත්වා අක්ඛායිතං සරීරං පස්සිත්වා තස්මිං මේථුනං ධම්මං පටිසේවි. තස්ස කුක්කුච්චං අහෝසි …පේ…  “ආපත්තිං ත්වං, භික්ඛු, ආපන්නෝ පාරාජිකන්”ති. (31)
</Paragraph>

<Paragraph number="167" book="para">
තේන ඛෝ පන සමයේන අඤ්ඤතරෝ භික්ඛු සිවථිකං ගන්ත්වා යේභුය්‍යේන අක්ඛායිතං සරීරං පස්සිත්වා තස්මිං මේථුනං ධම්මං පටිසේවි. තස්ස කුක්කුච්චං අහෝසි …පේ…  “ආපත්තිං ත්වං, භික්ඛු, ආපන්නෝ පාරාජිකන්”ති. (32)
</Paragraph>

<Paragraph number="168" book="para">
තේන ඛෝ පන සමයේන අඤ්ඤතරෝ භික්ඛු සිවථිකං ගන්ත්වා යේභුය්‍යේන ඛායිතං සරීරං පස්සිත්වා තස්මිං මේථුනං ධම්මං පටිසේවි. තස්ස කුක්කුච්චං අහෝසි …පේ…  “අනාපත්ති, භික්ඛු, පාරාජිකස්ස. ආපත්ති ථුල්ලච්චයස්සා”ති. (33)
</Paragraph>

<Paragraph number="169" book="para">
තේන ඛෝ පන සමයේන අඤ්ඤතරෝ භික්ඛු සිවථිකං ගන්ත්වා ඡින්නසීසං පස්සිත්වා වට්ටකතේ මුඛේ ඡුපන්තං අඞ්ගජාතං පවේසේසි. තස්ස කුක්කුච්චං අහෝසි …පේ…  “ආපත්තිං ත්වං, භික්ඛු, ආපන්නෝ පාරාජිකන්”ති. (34)
</Paragraph>

<Paragraph number="170" book="para">
තේන ඛෝ පන සමයේන අඤ්ඤතරෝ භික්ඛු සිවථිකං ගන්ත්වා ඡින්නසීසං පස්සිත්වා වට්ටකතේ මුඛේ අච්ඡුපන්තං අඞ්ගජාතං පවේසේසි. තස්ස කුක්කුච්චං අහෝසි …පේ…  “අනාපත්ති, භික්ඛු, පාරාජිකස්ස. ආපත්ති දුක්කටස්සා”ති. (35)
</Paragraph>

<Paragraph number="171" book="para">
තේන ඛෝ පන සමයේන අඤ්ඤතරෝ භික්ඛු අඤ්ඤතරිස්සා ඉත්ථියා පටිබද්ධචිත්තෝ හෝති. සා කාලඞ්කතා සුසානේ ඡඩ්ඩිතා. අට්ඨිකානි විප්පකිණ්ණානි හෝන්ති. අථ ඛෝ සෝ භික්ඛු සිවථිකං ගන්ත්වා අට්ඨිකානි සඞ්කඩ්ඪිත්වා නිමිත්තේ අඞ්ගජාතං පටිපාදේසි. තස්ස කුක්කුච්චං අහෝසි …පේ…  “අනාපත්ති, භික්ඛු, පාරාජිකස්ස. ආපත්ති දුක්කටස්සා”ති. (36)
</Paragraph>

<Paragraph number="172" book="para">
තේන ඛෝ පන සමයේන අඤ්ඤතරෝ භික්ඛු නාගියා මේථුනං ධම්මං පටිසේවි…  යක්ඛිනියා මේථුනං ධම්මං පටිසේවි…  පේතියා මේථුනං ධම්මං පටිසේවි…  පණ්ඩකස්ස මේථුනං ධම්මං පටිසේවි. තස්ස කුක්කුච්චං අහෝසි …පේ…  “ආපත්තිං ත්වං, භික්ඛු, ආපන්නෝ පාරාජිකන්”ති. (37–40)
</Paragraph>

<Paragraph number="173" book="para">
තේන ඛෝ පන සමයේන අඤ්ඤතරෝ භික්ඛු උපහතින්ද්‍රියෝ හෝති. සෝ—  “නාහං වේදියාමි සුඛං වා දුක්ඛං වා, අනාපත්ති මේ භවිස්සතී”ති—  මේථුනං ධම්මං පටිසේවි. …පේ…  භගවතෝ ඒතමත්ථං ආරෝචේසුං. “වේදියි වා සෝ, භික්ඛවේ, මෝඝපුරිසෝ න වා වේදියි, ආපත්ති පාරාජිකස්සා”ති. (41)
</Paragraph>

<Paragraph number="174" book="para">
තේන ඛෝ පන සමයේන අඤ්ඤතරෝ භික්ඛු—  “ඉත්ථියා මේථුනං ධම්මං පටිසේවිස්සාමී”ති—  ඡුපිතමත්තේ විප්පටිසාරී අහෝසි. තස්ස කුක්කුච්චං අහෝසි …පේ…  “අනාපත්ති, භික්ඛු, පාරාජිකස්ස. ආපත්ති සංඝාදිසේසස්සා”ති. (42)
</Paragraph>

</Division>
<Division number="74" book="para">

<Paragraph number="175" book="para">
තේන ඛෝ පන සමයේන අඤ්ඤතරෝ භික්ඛු භද්දියේ ජාතියාවනේ දිවාවිහාරගතෝ නිපන්නෝ හෝති. තස්ස අඞ්ගමඞ්ගානි වාතූපත්ථද්ධානි හෝන්ති. අඤ්ඤතරා ඉත්ථී පස්සිත්වා අඞ්ගජාතේ අභිනිසීදිත්වා යාවදත්ථං කත්වා පක්කාමි. භික්ඛූ කිලින්නං පස්සිත්වා භගවතෝ ඒතමත්ථං ආරෝචේසුං. “පඤ්චහි, භික්ඛවේ, ආකාරේහි අඞ්ගජාතං කම්මනියං හෝති—  රාගේන, වච්චේන, පස්සාවේන, වාතේන, උච්චාලිඞ්ගපාණකදට්ඨේන. ඉමේහි ඛෝ, භික්ඛවේ, පඤ්චහාකාරේහි අඞ්ගජාතං කම්මනියං හෝති. අට්ඨානමේතං, භික්ඛවේ, අනවකාසෝ යං තස්ස භික්ඛුනෝ රාගේන අඞ්ගජාතං කම්මනියං අස්ස. අරහං සෝ, භික්ඛවේ, භික්ඛු. අනාපත්ති, භික්ඛවේ, තස්ස භික්ඛුනෝ”ති. (43)
</Paragraph>

<Paragraph number="176" book="para">
තේන ඛෝ පන සමයේන අඤ්ඤතරෝ භික්ඛු සාවත්ථියා අන්ධවනේ දිවාවිහාරගතෝ නිපන්නෝ හෝති. අඤ්ඤතරා ගෝපාලිකා පස්සිත්වා අඞ්ගජාතේ අභිනිසීදි. සෝ භික්ඛු පවේසනං සාදියි, පවිට්ඨං සාදියි, ඨිතං සාදියි, උද්ධරණං සාදියි. තස්ස කුක්කුච්චං අහෝසි …පේ…  “ආපත්තිං ත්වං, භික්ඛු, ආපන්නෝ පාරාජිකන්”ති. (44)
</Paragraph>

<Paragraph number="177" book="para">
තේන ඛෝ පන සමයේන අඤ්ඤතරෝ භික්ඛු සාවත්ථියා අන්ධවනේ දිවාවිහාරගතෝ නිපන්නෝ හෝති. අඤ්ඤතරා අජපාලිකා පස්සිත්වා…  අඤ්ඤතරා කට්ඨහාරිකා පස්සිත්වා…  අඤ්ඤතරා ගෝමයහාරිකා පස්සිත්වා අඞ්ගජාතේ අභිනිසීදි. සෝ භික්ඛු පවේසනං සාදියි, පවිට්ඨං සාදියි, ඨිතං සාදියි, උද්ධරණං සාදියි. තස්ස කුක්කුච්චං අහෝසි …පේ…  “ආපත්තිං ත්වං, භික්ඛු, ආපන්නෝ පාරාජිකන්”ති. (45–47)
</Paragraph>

</Division>
<Division number="75" book="para">

<Paragraph number="178" book="para">
තේන ඛෝ පන සමයේන අඤ්ඤතරෝ භික්ඛු වේසාලියං මහාවනේ දිවාවිහාරගතෝ නිපන්නෝ හෝති. අඤ්ඤතරා ඉත්ථී පස්සිත්වා අඞ්ගජාතේ අභිනිසීදිත්වා යාවදත්ථං කත්වා සාමන්තා හසමානා ඨිතා හෝති. සෝ භික්ඛු පටිබුජ්ඣිත්වා තං ඉත්ථිං ඒතදවෝච—  “තුය්හිදං කම්මන්”ති? “ආම, මය්හං කම්මන්”ති. තස්ස කුක්කුච්චං අහෝසි …පේ…  “සාදියි ත්වං, භික්ඛූ”ති? “නාහං, භගවා, ජානාමී”ති. “අනාපත්ති, භික්ඛු, අජානන්තස්සා”ති. (48)
</Paragraph>

</Division>
<Division number="76" book="para">

<Paragraph number="179" book="para">
තේන ඛෝ පන සමයේන අඤ්ඤතරෝ භික්ඛු වේසාලියං මහාවනේ දිවාවිහාරගතෝ රුක්ඛං අපස්සාය නිපන්නෝ හෝති. අඤ්ඤතරා ඉත්ථී පස්සිත්වා අඞ්ගජාතේ අභිනිසීදි. සෝ භික්ඛු සහසා වුට්ඨාසි. තස්ස කුක්කුච්චං අහෝසි …පේ…  “සාදියි ත්වං, භික්ඛූ”ති? “නාහං, භගවා, සාදියින්”ති. “අනාපත්ති, භික්ඛු, අසාදියන්තස්සා”ති. (49)
</Paragraph>

<Paragraph number="180" book="para">
තේන ඛෝ පන සමයේන අඤ්ඤතරෝ භික්ඛු වේසාලියං මහාවනේ දිවාවිහාරගතෝ රුක්ඛං අපස්සාය නිපන්නෝ හෝති. අඤ්ඤතරා ඉත්ථී පස්සිත්වා අඞ්ගජාතේ අභිනිසීදි. සෝ භික්ඛු අක්කමිත්වා පවත්තේසි. තස්ස කුක්කුච්චං අහෝසි …පේ…  “සාදියි ත්වං, භික්ඛූ”ති? “නාහං, භගවා, සාදියින්”ති. “අනාපත්ති, භික්ඛු, අසාදියන්තස්සා”ති. (50)
</Paragraph>

</Division>
<Division number="77" book="para">

<Paragraph number="181" book="para">
තේන ඛෝ පන සමයේන අඤ්ඤතරෝ භික්ඛු වේසාලියං මහාවනේ කූටාගාරසාලායං දිවාවිහාරගතෝ ද්වාරං විවරිත්වා නිපන්නෝ හෝති. තස්ස අඞ්ගමඞ්ගානි වාතූපත්ථද්ධානි හෝන්ති. තේන ඛෝ පන සමයේන සම්බහුලා ඉත්ථියෝ ගන්ධඤ්ච මාලඤ්ච ආදාය ආරාමං ආගමංසු විහාරපේක්ඛිකායෝ. අථ ඛෝ තා ඉත්ථියෝ තං භික්ඛුං පස්සිත්වා අඞ්ගජාතේ අභිනිසීදිත්වා යාවදත්ථං කත්වා, පුරිසූසභෝ වතායන්ති වත්වා ගන්ධඤ්ච මාලඤ්ච ආරෝපේත්වා පක්කමිංසු. භික්ඛූ කිලින්නං පස්සිත්වා භගවතෝ ඒතමත්ථං ආරෝචේසුං. “පඤ්චහි, භික්ඛවේ, ආකාරේහි අඞ්ගජාතං කම්මනියං හෝති—  රාගේන, වච්චේන, පස්සාවේන, වාතේන, උච්චාලිඞ්ගපාණකදට්ඨේන. ඉමේහි ඛෝ, භික්ඛවේ, පඤ්චහාකාරේහි අඞ්ගජාතං කම්මනියං හෝති. අට්ඨානමේතං, භික්ඛවේ, අනවකාසෝ, යං තස්ස භික්ඛුනෝ රාගේන අඞ්ගජාතං කම්මනියං අස්ස. අරහං සෝ, භික්ඛවේ, භික්ඛු. අනාපත්ති, භික්ඛවේ, තස්ස භික්ඛුනෝ. අනුජානාමි, භික්ඛවේ, දිවා පටිසල්ලීයන්තේන ද්වාරං සංවරිත්වා පටිසල්ලීයිතුන්”ති. (51)
</Paragraph>

</Division>
<Division number="78" book="para">

<Paragraph number="182" book="para">
තේන ඛෝ පන සමයේන අඤ්ඤතරෝ භාරුකච්ඡකෝ භික්ඛු සුපිනන්තේ පුරාණදුතියිකාය මේථුනං ධම්මං පටිසේවිත්වා—  “අස්සමණෝ අහං, විබ්භමිස්සාමී”ති, භාරුකච්ඡං ගච්ඡන්තෝ අන්තරාමග්ගේ ආයස්මන්තං උපාලිං පස්සිත්වා ඒතමත්ථං ආරෝචේසි. ආයස්මා උපාලි ඒවමාහ—  “අනාපත්ති, ආවුසෝ, සුපිනන්තේනා”ති. (52)
</Paragraph>

<Paragraph number="183" book="para">
තේන ඛෝ පන සමයේන රාජගහේ සුපබ්බා නාම උපාසිකා මුධප්පසන්නා හෝති. සා ඒවංදිට්ඨිකා හෝති—  “යා මේථුනං ධම්මං දේති සා අග්ගදානං දේතී”ති. සා භික්ඛුං පස්සිත්වා ඒතදවෝච—  “ඒහි, භන්තේ, මේථුනං ධම්මං පටිසේවා”ති. “අලං, භගිනි, නේතං කප්පතී”ති. “ඒහි, භන්තේ, ඌරුන්තරිකාය ඝට්ටේහි, ඒවං තේ අනාපත්ති භවිස්සතී”ති …පේ…  ඒහි, භන්තේ, නාභියං ඝට්ටේහි…  ඒහි, භන්තේ, උදරවට්ටියං ඝට්ටේහි…  ඒහි, භන්තේ, උපකච්ඡකේ ඝට්ටේහි…  ඒහි, භන්තේ, ගීවායං ඝට්ටේහි…  ඒහි, භන්තේ, කණ්ණච්ඡිද්දේ ඝට්ටේහි…  ඒහි, භන්තේ, කේසවට්ටියං ඝට්ටේහි…  ඒහි, භන්තේ, අඞ්ගුලන්තරිකාය ඝට්ටේහි…  “ඒහි, භන්තේ, හත්ථේන උපක්කමිත්වා මෝචේස්සාමි, ඒවං තේ අනාපත්ති භවිස්සතී”ති. සෝ භික්ඛු තථා අකාසි. තස්ස කුක්කුච්චං අහෝසි …පේ…  “අනාපත්ති, භික්ඛු, පාරාජිකස්ස. ආපත්ති සංඝාදිසේසස්සා”ති. (53–61)
</Paragraph>

</Division>
<Division number="79" book="para">

<Paragraph number="184" book="para">
තේන ඛෝ පන සමයේන සාවත්ථියං සද්ධා නාම උපාසිකා මුධප්පසන්නා හෝති. සා ඒවංදිට්ඨිකා හෝති—  “යා මේථුනං ධම්මං දේති සා අග්ගදානං දේතී”ති. සා භික්ඛුං පස්සිත්වා ඒතදවෝච—  “ඒහි, භන්තේ, මේථුනං ධම්මං පටිසේවා”ති. “අලං, භගිනි, නේතං කප්පතී”ති. “ඒහි, භන්තේ, ඌරුන්තරිකාය ඝට්ටේහි …පේ…  ඒහි, භන්තේ, හත්ථේන උපක්කමිත්වා මෝචේස්සාමි, ඒවං තේ අනාපත්ති භවිස්සතී”ති. සෝ භික්ඛු තථා අකාසි. තස්ස කුක්කුච්චං අහෝසි …පේ…  “අනාපත්ති, භික්ඛු, පාරාජිකස්ස. ආපත්ති සංඝාදිසේසස්සා”ති. (62–70)
</Paragraph>

</Division>
<Division number="80" book="para">

<Paragraph number="185" book="para">
තේන ඛෝ පන සමයේන වේසාලියං ලිච්ඡවිකුමාරකා භික්ඛුං ගහේත්වා භික්ඛුනියා විප්පටිපාදේසුං…  සික්ඛමානාය විප්පටිපාදේසුං…  සාමණේරියා විප්පටිපාදේසුං. උභෝ සාදියිංසු. උභෝ නාසේතබ්බා. උභෝ න සාදියිංසු. උභින්නං අනාපත්ති. (71–76)
</Paragraph>

</Division>
<Division number="81" book="para">

<Paragraph number="186" book="para">
තේන ඛෝ පන සමයේන වේසාලියං ලිච්ඡවිකුමාරකා භික්ඛුං ගහේත්වා වේසියා විප්පටිපාදේසුං…  පණ්ඩකේ විප්පටිපාදේසුං…  ගිහිනියා විප්පටිපාදේසුං. භික්ඛු සාදියි. භික්ඛු නාසේතබ්බෝ. භික්ඛු න සාදියි. භික්ඛුස්ස අනාපත්ති. (77–82)
</Paragraph>

<Paragraph number="187" book="para">
තේන ඛෝ පන සමයේන වේසාලියං ලිච්ඡවිකුමාරකා භික්ඛූ ගහේත්වා අඤ්ඤමඤ්ඤං විප්පටිපාදේසුං. උභෝ සාදියිංසු. උභෝ නාසේතබ්බා. උභෝ න සාදියිංසු. උභින්නං අනාපත්ති. (83–84)
</Paragraph>

</Division>
<Division number="82" book="para">

<Paragraph number="188" book="para">
තේන ඛෝ පන සමයේන අඤ්ඤතරෝ වුඩ්ඪපබ්බජිතෝ භික්ඛු පුරාණදුතියිකාය දස්සනං අගමාසි. සා—  “ඒහි, භන්තේ, විබ්භමා”ති අග්ගහේසි. සෝ භික්ඛු පටික්කමන්තෝ උත්තානෝ පරිපති. සා උබ්භජිත්වා අඞ්ගජාතේ අභිනිසීදි. තස්ස කුක්කුච්චං අහෝසි …පේ…  “සාදියි ත්වං, භික්ඛූ”ති? “නාහං, භගවා, සාදියින්”ති. “අනාපත්ති, භික්ඛු, අසාදියන්තස්සා”ති. (85)
</Paragraph>

</Division>
<Division number="83" book="para">

<Paragraph number="189" book="para">
තේන ඛෝ පන සමයේන අඤ්ඤතරෝ භික්ඛු අරඤ්ඤේ විහරති. මිගපෝතකෝ තස්ස පස්සාවට්ඨානං ආගන්ත්වා පස්සාවං පිවන්තෝ මුඛේන අඞ්ගජාතං අග්ගහේසි. සෝ භික්ඛු සාදියි. තස්ස කුක්කුච්චං අහෝසි …පේ…  “ආපත්තිං ත්වං, භික්ඛු, ආපන්නෝ පාරාජිකන්”ති. (86)

</Paragraph>
</Division>

<Paragraph number="190" type="center" book="para">
පඨමපාරාජිකං සමත්තං.
</Paragraph>