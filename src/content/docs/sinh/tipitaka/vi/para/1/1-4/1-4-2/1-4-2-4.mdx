---
title: "1.4.2.4 ඡබ්බස්සසික්ඛාපද"
tableOfContents: false
sidebar:
  order: 5
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="557" book="para">

<Paragraph number="2135" book="para">
තේන සමයේන බුද්ධෝ භගවා සාවත්ථියං විහරති ජේතවනේ අනාථපිණ්ඩිකස්ස ආරාමේ. තේන ඛෝ පන සමයේන භික්ඛූ අනුවස්සං සන්ථතං කාරාපේන්ති. තේ යාචනබහුලා විඤ්ඤත්තිබහුලා විහරන්ති—  “ඒළකලෝමානි දේථ. ඒළකලෝමේහි අත්ථෝ”ති. මනුස්සා උජ්ඣායන්ති ඛිය්‍යන්ති විපාචේන්ති—  “කථඤ්හි නාම සමණා සක්‍යපුත්තියා අනුවස්සං සන්ථතං කාරාපේස්සන්ති, යාචනබහුලා විඤ්ඤත්තිබහුලා විහරිස්සන්ති—  ‘ඒළකලෝමානි දේථ, ඒළකලෝමේහි අත්ථෝ’ති. අම්හාකං පන සකිං කතානි සන්ථතානි පඤ්චපි ඡපි වස්සානි හෝන්ති, යේසං නෝ දාරකා උහදන්තිපි උම්මිහන්තිපි උන්දූරේහිපි ඛජ්ජන්ති. ඉමේ පන සමණා සක්‍යපුත්තියා අනුවස්සං සන්ථතං කාරාපේන්ති, යාචනබහුලා විඤ්ඤත්තිබහුලා විහරන්ති—  ‘ඒළකලෝමානි දේථ, ඒළකලෝමේහි අත්ථෝ’”ති.
</Paragraph>

<Paragraph number="2136" book="para">
අස්සෝසුං ඛෝ භික්ඛූ තේසං මනුස්සානං උජ්ඣායන්තානං ඛිය්‍යන්තානං විපාචේන්තානං. යේ තේ භික්ඛූ අප්පිච්ඡා …පේ…  තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම භික්ඛූ අනුවස්සං සන්ථතං කාරාපේස්සන්ති, යාචනබහුලා විඤ්ඤත්තිබහුලා විහරිස්සන්ති—  ‘ඒළකලෝමානි දේථ, ඒළකලෝමේහි අත්ථෝ’”ති.
</Paragraph>

<Paragraph number="2137" book="para">
අථ ඛෝ තේ භික්ඛූ තේ අනේකපරියායේන විගරහිත්වා භගවතෝ ඒතමත්ථං ආරෝචේසුං …පේ…  “සච්චං කිර, භික්ඛවේ, භික්ඛූ අනුවස්සං සන්ථතං කාරාපේන්ති, යාචනබහුලා විඤ්ඤත්තිබහුලා විහරන්ති—  ‘ඒළකලෝමානි දේථ, ඒළකලෝමේහි අත්ථෝ’”ති? “සච්චං, භගවා”ති. විගරහි බුද්ධෝ භගවා …පේ…  කථඤ්හි නාම තේ, භික්ඛවේ, මෝඝපුරිසා අනුවස්සං සන්ථතං කාරාපේස්සන්ති, යාචනබහුලා විඤ්ඤත්තිබහුලා විහරිස්සන්ති—  ‘ඒළකලෝමානි දේථ, ඒළකලෝමේහි අත්ථෝ’ති. නේතං, භික්ඛවේ, අප්පසන්නානං වා පසාදාය …පේ…  ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

</Division>
<Division number="558" book="para">

<Paragraph number="2138" book="para">
<Emphasis>“නවං පන භික්ඛුනා සන්ථතං කාරාපේත්වා ඡබ්බස්සානි ධාරේතබ්බං. ඕරේන චේ ඡන්නං වස්සානං තං සන්ථතං විස්සජ්ජේත්වා වා අවිස්සජ්ජේත්වා වා අඤ්ඤං නවං සන්ථතං කාරාපේය්‍ය, නිස්සග්ගියං පාචිත්තියන්”</Emphasis>ති.
</Paragraph>

<Paragraph number="2139" book="para">
ඒවඤ්චිදං භගවතා භික්ඛූනං සික්ඛාපදං පඤ්ඤත්තං හෝති.
</Paragraph>

</Division>
<Division number="559" book="para">

<Paragraph number="2140" book="para">
තේන ඛෝ පන සමයේන අඤ්ඤතරෝ භික්ඛු කෝසම්බියං ගිලානෝ හෝති. ඤාතකා තස්ස භික්ඛුනෝ සන්තිකේ දූතං පාහේසුං—  “ආගච්ඡතු භදන්තෝ මයං උපට්ඨහිස්සාමා”ති. භික්ඛූපි ඒවමාහංසු—  “ගච්ඡාවුසෝ, ඤාතකා තං උපට්ඨහිස්සන්තී”ති. සෝ ඒවමාහ—  “භගවතා, ආවුසෝ, සික්ඛාපදං පඤ්ඤත්තං—  ‘නවං පන භික්ඛුනා සන්ථතං කාරාපේත්වා ඡබ්බස්සානි ධාරේතබ්බන්’ති. අහඤ්චම්හි ගිලානෝ, න සක්කෝමි සන්ථතං ආදාය පක්කමිතුං. මය්හඤ්ච විනා සන්ථතා න ඵාසු හෝති. නාහං ගමිස්සාමී”ති. භගවතෝ ඒතමත්ථං ආරෝචේසුං.
</Paragraph>

<Paragraph number="2141" book="para">
අථ ඛෝ භගවා ඒතස්මිං නිදානේ ඒතස්මිං පකරණේ ධම්මිං කථං කත්වා භික්ඛූ ආමන්තේසි—  “අනුජානාමි, භික්ඛවේ, ගිලානස්ස භික්ඛුනෝ සන්ථතසම්මුතිං දාතුං. ඒවඤ්ච පන, භික්ඛවේ, දාතබ්බා. තේන ගිලානේන භික්ඛුනා සංඝං උපසඞ්කමිත්වා ඒකංසං උත්තරාසඞ්ගං කරිත්වා වුඩ්ඪානං භික්ඛූනං පාදේ වන්දිත්වා උක්කුටිකං නිසීදිත්වා අඤ්ජලිං පග්ගහේත්වා ඒවමස්ස වචනීයෝ—  ‘අහං, භන්තේ, ගිලානෝ න සක්කෝමි සන්ථතං ආදාය පක්කමිතුං. සෝහං, භන්තේ, සංඝං සන්ථතසම්මුතිං යාචාමී’ති. දුතියම්පි යාචිතබ්බා. තතියම්පි යාචිතබ්බා. බ්‍යත්තේන භික්ඛුනා පටිබලේන සංඝෝ ඤාපේතබ්බෝ—
</Paragraph>

</Division>
<Division number="560" book="para">

<Paragraph number="2142" book="para">
‘සුණාතු මේ, භන්තේ, සංඝෝ. අයං ඉත්ථන්නාමෝ භික්ඛු ගිලානෝ න සක්කෝති සන්ථතං ආදාය පක්කමිතුං. සෝ සංඝං සන්ථතසම්මුතිං යාචති. යදි සංඝස්ස පත්තකල්ලං, සංඝෝ ඉත්ථන්නාමස්ස භික්ඛුනෝ සන්ථතසම්මුතිං දදේය්‍ය. ඒසා ඤත්ති.
</Paragraph>

<Paragraph number="2143" book="para">
සුණාතු මේ, භන්තේ, සංඝෝ. අයං ඉත්ථන්නාමෝ භික්ඛු ගිලානෝ න සක්කෝති සන්ථතං ආදාය පක්කමිතුං. සෝ සංඝං සන්ථතසම්මුතිං යාචති. සංඝෝ ඉත්ථන්නාමස්ස භික්ඛුනෝ සන්ථතසම්මුතිං දේති. යස්සායස්මතෝ ඛමති ඉත්ථන්නාමස්ස භික්ඛුනෝ සන්ථතසම්මුතියා දානං, සෝ තුණ්හස්ස; යස්ස නක්ඛමති, සෝ භාසේය්‍ය.
</Paragraph>

<Paragraph number="2144" book="para">
දින්නා සංඝේන ඉත්ථන්නාමස්ස භික්ඛුනෝ සන්ථතසම්මුති. ඛමති සංඝස්ස, තස්මා තුණ්හී, ඒවමේතං ධාරයාමී’ති.
</Paragraph>

<Paragraph number="2145" book="para">
ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

</Division>
<Division number="561" book="para">

<Paragraph number="2146" book="para">
<Emphasis>“නවං පන භික්ඛුනා සන්ථතං කාරාපේත්වා ඡබ්බස්සානි ධාරේතබ්බං. ඕරේන චේ ඡන්නං වස්සානං තං සන්ථතං විස්සජ්ජේත්වා වා අවිස්සජ්ජේත්වා වා අඤ්ඤං නවං සන්ථතං කාරාපේය්‍ය, අඤ්ඤත්‍ර භික්ඛුසම්මුතියා, නිස්සග්ගියං පාචිත්තියන්”</Emphasis>ති. (*14*:<Emphasis>33</Emphasis>)
</Paragraph>

</Division>
<Division number="562" book="para">

<Paragraph number="2147" book="para">
<Emphasis>නවං</Emphasis> නාම කරණං උපාදාය වුච්චති.
</Paragraph>

<Paragraph number="2148" book="para">
<Emphasis>සන්ථතං</Emphasis> නාම සන්ථරිත්වා කතං හෝති අවායිමං.
</Paragraph>

<Paragraph number="2149" book="para">
<Emphasis>කාරාපේත්වා</Emphasis>ති කරිත්වා වා කාරාපේත්වා වා.
</Paragraph>

<Paragraph number="2150" book="para">
<Emphasis>ඡබ්බස්සානි ධාරේතබ්බන්</Emphasis>ති ඡබ්බස්සපරමතා ධාරේතබ්බං.
</Paragraph>

<Paragraph number="2151" book="para">
<Emphasis>ඕරේන චේ ඡන්නං වස්සානන්</Emphasis>ති ඌනකඡබ්බස්සානි.
</Paragraph>

<Paragraph number="2152" book="para">
<Emphasis>තං සන්ථතං විස්සජ්ජේත්වා</Emphasis>ති අඤ්ඤේසං දත්වා.
</Paragraph>

<Paragraph number="2153" book="para">
<Emphasis>අවිස්සජ්ජේත්වා</Emphasis>ති න කස්සචි දත්වා.
</Paragraph>

<Paragraph number="2154" book="para">
<Emphasis>අඤ්ඤත්‍ර භික්ඛුසම්මුතියා</Emphasis>ති ඨපේත්වා භික්ඛුසම්මුතිං අඤ්ඤං නවං සන්ථතං කරෝති වා කාරාපේති වා, පයෝගේ දුක්කටං. පටිලාභේන නිස්සග්ගියං හෝති. නිස්සජ්ජිතබ්බං සංඝස්ස වා ගණස්ස වා පුග්ගලස්ස වා. ඒවඤ්ච පන, භික්ඛවේ, නිස්සජ්ජිතබ්බං …පේ…  “ඉදං මේ, භන්තේ, සන්ථතං ඌනකඡබ්බස්සානි කාරාපිතං, අඤ්ඤත්‍ර භික්ඛුසම්මුතියා, නිස්සග්ගියං. ඉමාහං සංඝස්ස නිස්සජ්ජාමී”ති …පේ…  දදේය්‍යාති …පේ…  දදේය්‍යුන්ති …පේ…  ආයස්මතෝ දම්මීති.
</Paragraph>

</Division>
<Division number="563" book="para">

<Paragraph number="2155" book="para">
අත්තනා විප්පකතං අත්තනා පරියෝසාපේති, නිස්සග්ගියං පාචිත්තියං. අත්තනා විප්පකතං පරේහි පරියෝසාපේති, නිස්සග්ගියං පාචිත්තියං. පරේහි විප්පකතං අත්තනා පරියෝසාපේති, නිස්සග්ගියං පාචිත්තියං. පරේහි විප්පකතං පරේහි පරියෝසාපේති, නිස්සග්ගියං පාචිත්තියං.
</Paragraph>

</Division>
<Division number="564" book="para">

<Paragraph number="2156" book="para">
අනාපත්ති—  ඡබ්බස්සානි කරෝති, අතිරේකඡබ්බස්සානි කරෝති, අඤ්ඤස්සත්ථාය කරෝති වා කාරාපේති වා, අඤ්ඤේන කතං පටිලභිත්වා පරිභුඤ්ජති, විතානං වා භූමත්ථරණං වා සාණිපාකාරං වා භිසිං වා බිබ්බෝහනං වා කරෝති, භික්ඛුසම්මුතියා, උම්මත්තකස්ස, ආදිකම්මිකස්සාති.

</Paragraph>
</Division>

<Paragraph number="2157" type="center" book="para">
ඡබ්බස්සසික්ඛාපදං නිට්ඨිතං චතුත්ථං.
</Paragraph>