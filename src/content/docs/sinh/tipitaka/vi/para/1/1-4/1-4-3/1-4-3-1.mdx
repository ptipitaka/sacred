---
title: "1.4.3.1 පත්තසික්ඛාපද"
tableOfContents: false
sidebar:
  order: 1
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="598" book="para">

<Paragraph number="2252" book="para">
තේන සමයේන බුද්ධෝ භගවා සාවත්ථියං විහරති ජේතවනේ අනාථපිණ්ඩිකස්ස ආරාමේ. තේන ඛෝ පන සමයේන ඡබ්බග්ගියා භික්ඛූ බහූ පත්තේ සන්නිචයං කරෝන්ති. මනුස්සා විහාරචාරිකං ආහිණ්ඩන්තා පස්සිත්වා උජ්ඣායන්ති ඛිය්‍යන්ති විපාචේන්ති—  “කථඤ්හි නාම සමණා සක්‍යපුත්තියා බහූ පත්තේ සන්නිචයං කරිස්සන්ති, පත්තවාණිජ්ජං වා සමණා සක්‍යපුත්තියා කරිස්සන්ති ආමත්තිකාපණං වා පසාරේස්සන්තී”ති.
</Paragraph>

<Paragraph number="2253" book="para">
අස්සෝසුං ඛෝ භික්ඛූ තේසං මනුස්සානං උජ්ඣායන්තානං ඛිය්‍යන්තානං විපාචේන්තානං. යේ තේ භික්ඛූ අප්පිච්ඡා …පේ…  තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම ඡබ්බග්ගියා භික්ඛූ අතිරේකපත්තං ධාරේස්සන්තී”ති.
</Paragraph>

<Paragraph number="2254" book="para">
අථ ඛෝ තේ භික්ඛූ ඡබ්බග්ගියේ භික්ඛූ අනේකපරියායේන විගරහිත්වා භගවතෝ ඒතමත්ථං ආරෝචේසුං …පේ…  “සච්චං කිර තුම්හේ, භික්ඛවේ, අතිරේකපත්තං ධාරේථා”ති? “සච්චං, භගවා”ති. විගරහි බුද්ධෝ භගවා …පේ…  කථඤ්හි නාම තුම්හේ, මෝඝපුරිසා, අතිරේකපත්තං ධාරේස්සථ. නේතං, මෝඝපුරිසා, අප්පසන්නානං වා පසාදාය …පේ…  ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

</Division>
<Division number="599" book="para">

<Paragraph number="2255" book="para">
<Emphasis>“යෝ පන භික්ඛු අතිරේකපත්තං ධාරේය්‍ය, නිස්සග්ගියං පාචිත්තියන්”</Emphasis>ති.
</Paragraph>

<Paragraph number="2256" book="para">
ඒවඤ්චිදං භගවතා භික්ඛූනං සික්ඛාපදං පඤ්ඤත්තං හෝති.
</Paragraph>

</Division>
<Division number="600" book="para">

<Paragraph number="2257" book="para">
තේන ඛෝ පන සමයේන ආයස්මතෝ ආනන්දස්ස අතිරේකපත්තෝ උප්පන්නෝ හෝති. ආයස්මා ච ආනන්දෝ තං පත්තං ආයස්මතෝ සාරිපුත්තස්ස දාතුකාමෝ හෝති. ආයස්මා ච සාරිපුත්තෝ සාකේතේ විහරති. අථ ඛෝ ආයස්මතෝ ආනන්දස්ස ඒතදහෝසි—  “භගවතා සික්ඛාපදං පඤ්ඤත්තං—  ‘න අතිරේකපත්තෝ ධාරේතබ්බෝ’ති. අයඤ්ච මේ අතිරේකපත්තෝ උප්පන්නෝ. අහඤ්චිමං පත්තං ආයස්මතෝ සාරිපුත්තස්ස දාතුකාමෝ. ආයස්මා ච සාරිපුත්තෝ සාකේතේ විහරති. කථං නු ඛෝ මයා පටිපජ්ජිතබ්බන්”ති? භගවතෝ ඒතමත්ථං ආරෝචේසි. “කීවචිරං පනානන්ද, සාරිපුත්තෝ ආගච්ඡිස්සතී”ති? “නවමං වා, භගවා, දිවසං දසමං වා”ති. අථ ඛෝ භගවා ඒතස්මිං නිදානේ ඒතස්මිං පකරණේ ධම්මිං කථං කත්වා භික්ඛූ ආමන්තේසි—  “අනුජානාමි, භික්ඛවේ, දසාහපරමං අතිරේකපත්තං ධාරේතුං. ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

</Division>
<Division number="601" book="para">

<Paragraph number="2258" book="para">
<Emphasis>“දසාහපරමං අතිරේකපත්තෝ ධාරේතබ්බෝ. තං අතික්කාමයතෝ නිස්සග්ගියං පාචිත්තියන්”</Emphasis>ති. (*21*:<Emphasis>40</Emphasis>)
</Paragraph>

</Division>
<Division number="602" book="para">

<Paragraph number="2259" book="para">
<Emphasis>දසාහපරමන්</Emphasis>ති දසාහපරමතා ධාරේතබ්බෝ.
</Paragraph>

<Paragraph number="2260" book="para">
<Emphasis>අතිරේකපත්තෝ</Emphasis> නාම අනධිට්ඨිතෝ අවිකප්පිතෝ.
</Paragraph>

<Paragraph number="2261" book="para">
<Emphasis>පත්තෝ</Emphasis> නාම ද්වේ පත්තා අයෝපත්තෝ මත්තිකාපත්තෝති.
</Paragraph>

<Paragraph number="2262" book="para">
තයෝ පත්තස්ස වණ්ණා උක්කට්ඨෝ පත්තෝ මජ්ඣිමෝ පත්තෝ ඕමකෝ පත්තෝ. <Emphasis>උක්කට්ඨෝ</Emphasis> නාම <Emphasis>පත්තෝ</Emphasis> අඩ්ඪාළ්හකෝදනං ගණ්හාති චතුභාගං ඛාදනං තදුපියං බ්‍යඤ්ජනං. <Emphasis>මජ්ඣිමෝ</Emphasis> නාම <Emphasis>පත්තෝ</Emphasis> නාළිකෝදනං ගණ්හාති චතුභාගං ඛාදනං තදුපියං බ්‍යඤ්ජනං. <Emphasis>ඕමකෝ</Emphasis> නාම <Emphasis>පත්තෝ</Emphasis> පත්ථෝදනං ගණ්හාති චතුභාගං ඛාදනං තදුපියං බ්‍යඤ්ජනං. තතෝ උක්කට්ඨෝ අපත්තෝ, ඕමකෝ අපත්තෝ.
</Paragraph>

<Paragraph number="2263" book="para">
<Emphasis>තං අතික්කාමයතෝ නිස්සග්ගියෝ හෝතී</Emphasis>ති ඒකාදසේ අරුණුග්ගමනේ නිස්සග්ගියෝ හෝති. නිස්සජ්ජිතබ්බෝ සංඝස්ස වා ගණස්ස වා පුග්ගලස්ස වා. ඒවඤ්ච පන, භික්ඛවේ, නිස්සජ්ජිතබ්බෝ. තේන භික්ඛුනා සංඝං උපසඞ්කමිත්වා ඒකංසං උත්තරාසඞ්ගං කරිත්වා වුඩ්ඪානං භික්ඛූනං පාදේ වන්දිත්වා උක්කුටිකං නිසීදිත්වා අඤ්ජලිං පග්ගහේත්වා ඒවමස්ස වචනීයෝ—  “අයං මේ, භන්තේ, පත්තෝ දසාහාතික්කන්තෝ නිස්සග්ගියෝ. ඉමාහං සංඝස්ස නිස්සජ්ජාමී”ති. නිස්සජ්ජිත්වා ආපත්ති දේසේතබ්බා. බ්‍යත්තේන භික්ඛුනා පටිබලේන ආපත්ති පටිග්ගහේතබ්බා, නිස්සට්ඨපත්තෝ දාතබ්බෝ—
</Paragraph>

</Division>
<Division number="603" book="para">

<Paragraph number="2264" book="para">
“සුණාතු මේ, භන්තේ, සංඝෝ. අයං පත්තෝ ඉත්ථන්නාමස්ස භික්ඛුනෝ නිස්සග්ගියෝ සංඝස්ස නිස්සට්ඨෝ. යදි සංඝස්ස පත්තකල්ලං, සංඝෝ ඉමං පත්තං ඉත්ථන්නාමස්ස භික්ඛුනෝ දදේය්‍යා”ති.
</Paragraph>

</Division>
<Division number="604" book="para">

<Paragraph number="2265" book="para">
තේන භික්ඛුනා සම්බහුලේ භික්ඛූ උපසඞ්කමිත්වා ඒකංසං උත්තරාසඞ්ගං කරිත්වා වුඩ්ඪානං භික්ඛූනං පාදේ වන්දිත්වා උක්කුටිකං නිසීදිත්වා අඤ්ජලිං පග්ගහේත්වා ඒවමස්සු වචනීයා—  “අයං මේ, භන්තේ, පත්තෝ දසාහාතික්කන්තෝ නිස්සග්ගියෝ. ඉමාහං ආයස්මන්තානං නිස්සජ්ජාමී”ති. නිස්සජ්ජිත්වා ආපත්ති දේසේතබ්බා. බ්‍යත්තේන භික්ඛුනා පටිබලේන ආපත්ති පටිග්ගහේතබ්බා, නිස්සට්ඨපත්තෝ දාතබ්බෝ—
</Paragraph>

</Division>
<Division number="605" book="para">

<Paragraph number="2266" book="para">
“සුණන්තු මේ ආයස්මන්තා. අයං පත්තෝ ඉත්ථන්නාමස්ස භික්ඛුනෝ නිස්සග්ගියෝ ආයස්මන්තානං නිස්සට්ඨෝ. යදායස්මන්තානං පත්තකල්ලං, ආයස්මන්තා ඉමං පත්තං ඉත්ථන්නාමස්ස භික්ඛුනෝ දදේය්‍යුන්”ති.
</Paragraph>

</Division>
<Division number="606" book="para">

<Paragraph number="2267" book="para">
තේන භික්ඛුනා ඒකං භික්ඛුං උපසඞ්කමිත්වා ඒකංසං උත්තරාසඞ්ගං කරිත්වා උක්කුටිකං නිසීදිත්වා අඤ්ජලිං පග්ගහේත්වා ඒවමස්ස වචනීයෝ—  “අයං මේ, ආවුසෝ, පත්තෝ දසාහාතික්කන්තෝ නිස්සග්ගියෝ. ඉමාහං ආයස්මතෝ නිස්සජ්ජාමී”ති. නිස්සජ්ජිත්වා ආපත්ති දේසේතබ්බා. තේන භික්ඛුනා ආපත්ති පටිග්ගහේතබ්බා, නිස්සට්ඨපත්තෝ දාතබ්බෝ—  “ඉමං පත්තං ආයස්මතෝ දම්මී”ති.
</Paragraph>

</Division>
<Division number="607" book="para">

<Paragraph number="2268" book="para">
දසාහාතික්කන්තේ අතික්කන්තසඤ්ඤී, නිස්සග්ගියං පාචිත්තියං. දසාහාතික්කන්තේ වේමතිකෝ, නිස්සග්ගියං පාචිත්තියං. දසාහාතික්කන්තේ අනතික්කන්තසඤ්ඤී, නිස්සග්ගියං පාචිත්තියං. අනධිට්ඨිතේ අධිට්ඨිතසඤ්ඤී, නිස්සග්ගියං පාචිත්තියං. අවිකප්පිතේ විකප්පිතසඤ්ඤී, නිස්සග්ගියං පාචිත්තියං. අවිස්සජ්ජිතේ විස්සජ්ජිතසඤ්ඤී, නිස්සග්ගියං පාචිත්තියං. අනට්ඨේ නට්ඨසඤ්ඤී නිස්සග්ගියං පාචිත්තියං. අවිනට්ඨේ විනට්ඨසඤ්ඤී, නිස්සග්ගියං පාචිත්තියං. අභින්නේ භින්නසඤ්ඤී, නිස්සග්ගියං පාචිත්තියං. අවිලුත්තේ විලුත්තසඤ්ඤී, නිස්සග්ගියං පාචිත්තියං.
</Paragraph>

<Paragraph number="2269" book="para">
නිස්සග්ගියං පත්තං අනිස්සජ්ජිත්වා පරිභුඤ්ජති, ආපත්ති දුක්කටස්ස. දසාහානතික්කන්තේ අතික්කන්තසඤ්ඤී, ආපත්ති දුක්කටස්ස. දසාහානතික්කන්තේ වේමතිකෝ, ආපත්ති දුක්කටස්ස. දසාහානතික්කන්තේ අනතික්කන්තසඤ්ඤී, අනාපත්ති.
</Paragraph>

</Division>
<Division number="608" book="para">

<Paragraph number="2270" book="para">
අනාපත්ති—  අන්තෝදසාහං අධිට්ඨේති, විකප්පේති, විස්සජ්ජේති, නස්සති, විනස්සති, භිජ්ජති, අච්ඡින්දිත්වා ගණ්හන්ති, විස්සාසං ගණ්හන්ති, උම්මත්තකස්ස, ආදිකම්මිකස්සාති.
</Paragraph>

<Paragraph number="2271" book="para">
තේන ඛෝ පන සමයේන ඡබ්බග්ගියා භික්ඛූ නිස්සට්ඨපත්තං න දේන්ති. භගවතෝ ඒතමත්ථං ආරෝචේසුං. “න, භික්ඛවේ, නිස්සට්ඨපත්තෝ න දාතබ්බෝ. යෝ න දදේය්‍ය, ආපත්ති දුක්කටස්සා”ති.

</Paragraph>
</Division>

<Paragraph number="2272" type="center" book="para">
පත්තසික්ඛාපදං නිට්ඨිතං පඨමං.
</Paragraph>