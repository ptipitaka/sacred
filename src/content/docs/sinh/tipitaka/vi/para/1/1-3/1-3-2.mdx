---
title: "1.3.2 දුතියඅනියතසික්ඛාපද"
tableOfContents: false
sidebar:
  order: 2
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="452" book="para">

<Paragraph number="1829" book="para">
තේන සමයේන බුද්ධෝ භගවා සාවත්ථියං විහරති ජේතවනේ අනාථපිණ්ඩිකස්ස ආරාමේ. තේන ඛෝ පන සමයේන ආයස්මා උදායී—  “භගවතා පටික්ඛිත්තං මාතුගාමේන සද්ධිං ඒකෝ ඒකාය රහෝ පටිච්ඡන්නේ ආසනේ අලංකම්මනියේ නිසජ්ජං කප්පේතුන්”ති තස්සායේව කුමාරිකාය සද්ධිං ඒකෝ ඒකාය රහෝ නිසජ්ජං කප්පේසි කාලයුත්තං සමුල්ලපන්තෝ කාලයුත්තං ධම්මං භණන්තෝ. දුතියම්පි ඛෝ විසාඛා මිගාරමාතා නිමන්තිතා තං කුලං අගමාසි. අද්දසා ඛෝ විසාඛා මිගාරමාතා ආයස්මන්තං උදායිං තස්සායේව කුමාරිකාය සද්ධිං ඒකං ඒකාය රහෝ නිසින්නං. දිස්වාන ආයස්මන්තං උදායිං ඒතදවෝච—  “ඉදං, භන්තේ, නච්ඡන්නං නප්පතිරූපං යං අය්‍යෝ මාතුගාමේන සද්ධිං ඒකෝ ඒකාය රහෝ නිසජ්ජං කප්පේති. කිඤ්චාපි, භන්තේ, අය්‍යෝ අනත්ථිකෝ තේන ධම්මේන, අපි ච දුස්සද්ධාපයා අප්පසන්නා මනුස්සා”ති. ඒවම්පි ඛෝ ආයස්මා උදායී විසාඛාය මිගාරමාතුයා වුච්චමානෝ නාදියි. අථ ඛෝ විසාඛා මිගාරමාතා නික්ඛමිත්වා භික්ඛූනං ඒතමත්ථං ආරෝචේසි. යේ තේ භික්ඛූ අප්පිච්ඡා …පේ…  තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම ආයස්මා උදායී මාතුගාමේන සද්ධිං ඒකෝ ඒකාය රහෝ නිසජ්ජං කප්පේස්සතී”ති.
</Paragraph>

<Paragraph number="1830" book="para">
අථ ඛෝ තේ භික්ඛූ ආයස්මන්තං උදායිං අනේකපරියායේන විගරහිත්වා භගවතෝ ඒතමත්ථං ආරෝචේසුං …පේ…  “සච්චං කිර ත්වං, උදායි, මාතුගාමේන සද්ධිං ඒකෝ ඒකාය රහෝ නිසජ්ජං කප්පේසී”ති? “සච්චං, භගවා”ති. විගරහි බුද්ධෝ භගවා …පේ…  කථඤ්හි නාම ත්වං, මෝඝපුරිස, මාතුගාමේන සද්ධිං ඒකෝ ඒකාය රහෝ නිසජ්ජං කප්පේස්සසි. නේතං, මෝඝපුරිස, අප්පසන්නානං වා පසාදාය …පේ…  ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

</Division>
<Division number="453" book="para">

<Paragraph number="1831" book="para">
<Emphasis>“න හේව ඛෝ පන පටිච්ඡන්නං ආසනං හෝති නාලඞ්කම්මනියං, අලඤ්ච ඛෝ හෝති මාතුගාමං දුට්ඨුල්ලාහි වාචාහි ඕභාසිතුං. යෝ පන භික්ඛු තථාරූපේ ආසනේ මාතුගාමේන සද්ධිං ඒකෝ ඒකාය රහෝ නිසජ්ජං කප්පේය්‍ය, තමේනං සද්ධේය්‍යවචසා උපාසිකා දිස්වා ද්වින්නං ධම්මානං අඤ්ඤතරේන වදේය්‍ය—  සංඝාදිසේසේන වා පාචිත්තියේන වා. නිසජ්ජං භික්ඛු පටිජානමානෝ ද්වින්නං ධම්මානං අඤ්ඤතරේන කාරේතබ්බෝ—  සංඝාදිසේසේන වා පාචිත්තියේන වා. යේන වා සා සද්ධේය්‍යවචසා උපාසිකා වදේය්‍ය තේන සෝ භික්ඛු කාරේතබ්බෝ. අයම්පි ධම්මෝ අනියතෝ”</Emphasis>ති. (*2*:<Emphasis>19</Emphasis>)
</Paragraph>

</Division>
<Division number="454" book="para">

<Paragraph number="1832" book="para">
<Emphasis>න හේව ඛෝ පන පටිච්ඡන්නං ආසනං හෝතී</Emphasis>ති අප්පටිච්ඡන්නං හෝති කුට්ටේන වා කවාටේන වා කිලඤ්ජේන වා සාණිපාකාරේන වා රුක්ඛේන වා ථම්භේන වා කෝත්ථළියා වා යේන කේනචි අප්පටිච්ඡන්නං හෝති.
</Paragraph>

<Paragraph number="1833" book="para">
<Emphasis>නාලඞ්කම්මනියන්</Emphasis>ති න සක්කා හෝති මේථුනං ධම්මං පටිසේවිතුං.
</Paragraph>

<Paragraph number="1834" book="para">
<Emphasis>අලඤ්ච ඛෝ හෝති මාතුගාමං දුට්ඨුල්ලාහි වාචාහි ඕභාසිතුන්</Emphasis>ති සක්කා හෝති මාතුගාමං දුට්ඨුල්ලාහි වාචාහි ඕභාසිතුං.
</Paragraph>

<Paragraph number="1835" book="para">
<Emphasis>යෝ පනා</Emphasis>ති යෝ යාදිසෝ …පේ…  <Emphasis>භික්ඛූ</Emphasis>ති …පේ…  අයං ඉමස්මිං අත්ථේ අධිප්පේතෝ භික්ඛූති.
</Paragraph>

<Paragraph number="1836" book="para">
<Emphasis>තථාරූපේ ආසනේ</Emphasis>ති ඒවරූපේ ආසනේ.
</Paragraph>

<Paragraph number="1837" book="para">
<Emphasis>මාතුගාමෝ</Emphasis> නාම මනුස්සිත්ථී, න යක්ඛී න පේතී න තිරච්ඡානගතා, විඤ්ඤූ පටිබලා සුභාසිතදුබ්භාසිතං දුට්ඨුල්ලාදුට්ඨුල්ලං ආජානිතුං.
</Paragraph>

<Paragraph number="1838" book="para">
<Emphasis>සද්ධින්</Emphasis>ති ඒකතෝ.
</Paragraph>

<Paragraph number="1839" book="para">
<Emphasis>ඒකෝ ඒකායා</Emphasis>ති භික්ඛු චේව හෝති මාතුගාමෝ ච.
</Paragraph>

<Paragraph number="1840" book="para">
<Emphasis>රහෝ</Emphasis> නාම චක්ඛුස්ස රහෝ, සෝතස්ස රහෝ. <Emphasis>චක්ඛුස්ස රහෝ</Emphasis> නාම න සක්කා හෝති අක්ඛිං වා නිඛණීයමානේ භමුකං වා උක්ඛිපීයමානේ සීසං වා උක්ඛිපීයමානේ පස්සිතුං. <Emphasis>සෝතස්ස රහෝ</Emphasis> නාම න සක්කා හෝති පකතිකථා සෝතුං.
</Paragraph>

<Paragraph number="1841" book="para">
<Emphasis>නිසජ්ජං කප්පේය්‍යා</Emphasis>ති මාතුගාමේ නිසින්නේ භික්ඛු උපනිසින්නෝ වා හෝති උපනිපන්නෝ වා. භික්ඛු නිසින්නේ මාතුගාමෝ උපනිසින්නෝ වා හෝති උපනිපන්නෝ වා. උභෝ වා නිසින්නා හෝන්ති උභෝ වා නිපන්නා.
</Paragraph>

<Paragraph number="1842" book="para">
<Emphasis>සද්ධේය්‍යවචසා</Emphasis> නාම ආගතඵලා අභිසමේතාවිනී විඤ්ඤාතසාසනා.
</Paragraph>

<Paragraph number="1843" book="para">
<Emphasis>උපාසිකා</Emphasis> නාම බුද්ධං සරණං ගතා, ධම්මං සරණං ගතා, සංඝං සරණං ගතා.
</Paragraph>

<Paragraph number="1844" book="para">
<Emphasis>දිස්වා</Emphasis>ති පස්සිත්වා.
</Paragraph>

<Paragraph number="1845" book="para">
<Emphasis>ද්වින්නං ධම්මානං අඤ්ඤතරේන වදේය්‍ය සංඝාදිසේසේන වා පාචිත්තියේන වා</Emphasis>. නිසජ්ජං භික්ඛු පටිජානමානෝ ද්වින්නං ධම්මානං අඤ්ඤතරේන කාරේතබ්බෝ—  සංඝාදිසේසේන වා පාචිත්තියේන වා. යේන වා සා සද්ධේය්‍යවචසා උපාසිකා වදේය්‍ය, තේන සෝ භික්ඛු කාරේතබ්බෝ.
</Paragraph>

</Division>
<Division number="455" book="para">

<Paragraph number="1846" book="para">
සා චේ ඒවං වදේය්‍ය—  “අය්‍යෝ මයා දිට්ඨෝ නිසින්නෝ මාතුගාමේන සද්ධිං කායසංසග්ගං සමාපජ්ජන්තෝ”ති, සෝ ච තං පටිජානාති, ආපත්තියා කාරේතබ්බෝ. සා චේ ඒවං වදේය්‍ය—  “අය්‍යෝ මයා දිට්ඨෝ නිසින්නෝ මාතුගාමේන සද්ධිං කායසංසග්ගං සමාපජ්ජන්තෝ”ති, සෝ චේ ඒවං වදේය්‍ය—  “සච්චාහං නිසින්නෝ, නෝ ච ඛෝ කායසංසග්ගං සමාපජ්ජින්”ති, නිසජ්ජාය කාරේතබ්බෝ …පේ…  “නාහං නිසින්නෝ, අපි ච ඛෝ නිපන්නෝ”ති, නිපජ්ජාය කාරේතබ්බෝ …පේ…  “නාහං නිසින්නෝ, අපි ච ඛෝ ඨිතෝ”ති, න කාරේතබ්බෝ.
</Paragraph>

<Paragraph number="1847" book="para">
සා චේ ඒවං වදේය්‍ය—  “අය්‍යෝ මයා දිට්ඨෝ නිපන්නෝ මාතුගාමේන සද්ධිං කායසංසග්ගං සමාපජ්ජන්තෝ”ති, සෝ ච තං පටිජානාති, ආපත්තියා කාරේතබ්බෝ …පේ…  “සච්චාහං නිපන්නෝ, නෝ ච ඛෝ කායසංසග්ගං සමාපජ්ජින්”ති, නිපජ්ජාය කාරේතබ්බෝ …පේ…  “නාහං නිපන්නෝ, අපි ච ඛෝ නිසින්නෝ”ති, නිසජ්ජාය කාරේතබ්බෝ …පේ…  “නාහං නිපන්නෝ, අපි ච ඛෝ ඨිතෝ”ති, න කාරේතබ්බෝ.
</Paragraph>

<Paragraph number="1848" book="para">
සා චේ ඒවං වදේය්‍ය—  “අය්‍යස්ස මයා සුතං නිසින්නස්ස මාතුගාමං දුට්ඨුල්ලාහි වාචාහි ඕභාසන්තස්සා”ති, සෝ ච තං පටිජානාති, ආපත්තියා කාරේතබ්බෝ. සා චේ ඒවං වදේය්‍ය—  “අය්‍යස්ස මයා සුතං නිසින්නස්ස මාතුගාමං දුට්ඨුල්ලාහි වාචාහි ඕභාසන්තස්සා”ති, සෝ චේ ඒවං වදේය්‍ය—  “සච්චාහං නිසින්නෝ, නෝ ච ඛෝ දුට්ඨුල්ලාහි වාචාහි ඕභාසින්”ති, නිසජ්ජාය කාරේතබ්බෝ …පේ…  “නාහං නිසින්නෝ, අපි ච ඛෝ නිපන්නෝ”ති, නිපජ්ජාය කාරේතබ්බෝ …පේ…  “නාහං නිසින්නෝ, අපි ච ඛෝ ඨිතෝ”ති, න කාරේතබ්බෝ.
</Paragraph>

<Paragraph number="1849" book="para">
සා චේ ඒවං වදේය්‍ය—  “අය්‍යස්ස මයා සුතං නිපන්නස්ස මාතුගාමං දුට්ඨුල්ලාහි වාචාහි ඕභාසන්තස්සා”ති, සෝ ච තං පටිජානාති, ආපත්තියා කාරේතබ්බෝ …පේ…  සච්චාහං නිපන්නෝ, නෝ ච ඛෝ දුට්ඨුල්ලාහි වාචාහි ඕභාසින්ති, නිපජ්ජාය කාරේතබ්බෝ …පේ…  “නාහං නිපන්නෝ, අපි ච ඛෝ නිසින්නෝ”ති, නිසජ්ජාය කාරේතබ්බෝ …පේ…  “නාහං නිපන්නෝ, අපි ච ඛෝ ඨිතෝ”ති, න කාරේතබ්බෝ.
</Paragraph>

</Division>
<Division number="456" book="para">

<Paragraph number="1850" book="para">
සා චේ ඒවං වදේය්‍ය—  “අය්‍යෝ මයා දිට්ඨෝ මාතුගාමේන සද්ධිං ඒකෝ ඒකාය රහෝ නිසින්නෝ”ති, සෝ ච තං පටිජානාති, නිසජ්ජාය කාරේතබ්බෝ …පේ…  “නාහං නිසින්නෝ, අපි ච ඛෝ නිපන්නෝ”ති, නිපජ්ජාය කාරේතබ්බෝ …පේ…  “නාහං නිසින්නෝ, අපි ච ඛෝ ඨිතෝ”ති, න කාරේතබ්බෝ.
</Paragraph>

<Paragraph number="1851" book="para">
සා චේ ඒවං වදේය්‍ය—  “අය්‍යෝ මයා දිට්ඨෝ මාතුගාමේන සද්ධිං ඒකෝ ඒකාය රහෝ නිපන්නෝ”ති, සෝ ච තං පටිජානාති, නිපජ්ජාය කාරේතබ්බෝ …පේ…  නාහං නිපන්නෝ, අපි ච ඛෝ නිසින්නෝති, නිසජ්ජාය කාරේතබ්බෝ …පේ…  නාහං නිපන්නෝ, අපි ච ඛෝ ඨිතෝති, න කාරේතබ්බෝ.
</Paragraph>

<Paragraph number="1852" book="para">
<Emphasis>අයම්පී</Emphasis>ති පුරිමං උපාදාය වුච්චති.
</Paragraph>

<Paragraph number="1853" book="para">
<Emphasis>අනියතෝ</Emphasis>ති න නියතෝ, සංඝාදිසේසෝ වා පාචිත්තියං වා.
</Paragraph>

</Division>
<Division number="457" book="para">

<Paragraph number="1854" book="para">
ගමනං පටිජානාති නිසජ්ජං පටිජානාති ආපත්තිං පටිජානාති, ආපත්තියා කාරේතබ්බෝ. ගමනං පටිජානාති නිසජ්ජං න පටිජානාති ආපත්තිං පටිජානාති, ආපත්තියා කාරේතබ්බෝ. ගමනං පටිජානාති නිසජ්ජං පටිජානාති ආපත්තිං න පටිජානාති, නිසජ්ජාය කාරේතබ්බෝ. ගමනං පටිජානාති නිසජ්ජං න පටිජානාති ආපත්තිං න පටිජානාති, න කාරේතබ්බෝ.
</Paragraph>

<Paragraph number="1855" book="para">
ගමනං න පටිජානාති නිසජ්ජං පටිජානාති ආපත්තිං පටිජානාති, ආපත්තියා කාරේතබ්බෝ. ගමනං න පටිජානාති නිසජ්ජං න පටිජානාති ආපත්තිං පටිජානාති, ආපත්තියා කාරේතබ්බෝ. ගමනං න පටිජානාති නිසජ්ජං පටිජානාති ආපත්තිං න පටිජානාති, නිසජ්ජාය කාරේතබ්බෝ. ගමනං න පටිජානාති නිසජ්ජං න පටිජානාති ආපත්තිං න පටිජානාති, න කාරේතබ්බෝති.

</Paragraph>
</Division>

<Paragraph number="1856" type="center" book="para">
දුතියෝ අනියතෝ නිට්ඨිතෝ.


</Paragraph>

<Division number="458" book="para">

<Paragraph number="1857" book="para">
උද්දිට්ඨා ඛෝ ආයස්මන්තෝ ද්වේ අනියතා ධම්මා. තත්ථායස්මන්තේ පුච්ඡාමි—  “කච්චිත්ථ පරිසුද්ධා”? දුතියම්පි පුච්ඡාමි—  “කච්චිත්ථ පරිසුද්ධා”? තතියම්පි පුච්ඡාමි—  “කච්චිත්ථ පරිසුද්ධා”? පරිසුද්ධේත්ථායස්මන්තෝ; තස්මා තුණ්හී, ඒවමේතං ධාරයාමීති.

</Paragraph>
</Division>

<Paragraph number="1858" type="center" book="para">
තස්සුද්දානං


</Paragraph>

<Paragraph number="1859" type="verses" book="para">
_අලං කම්මනියඤ්චේව,_  
_තථේව ච නහේව ඛෝ;_  
_අනියතා සුපඤ්ඤත්තා,_  
_බුද්ධසේට්ඨේන තාදිනාති._  


</Paragraph>

<Paragraph number="1860" type="center" book="para">
අනියතකණ්ඩං නිට්ඨිතං.
</Paragraph>