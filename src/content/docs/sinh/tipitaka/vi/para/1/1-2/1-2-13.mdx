---
title: "1.2.13 කුලදූසකසික්ඛාපද"
tableOfContents: false
sidebar:
  order: 5
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="431" book="para">

<Paragraph number="1753" book="para">
තේන සමයේන බුද්ධෝ භගවා සාවත්ථියං විහරති ජේතවනේ අනාථපිණ්ඩිකස්ස ආරාමේ. තේන ඛෝ පන සමයේන අස්සජිපුනබ්බසුකා නාම කීටාගිරිස්මිං ආවාසිකා හෝන්ති අලජ්ජිනෝ පාපභික්ඛූ. තේ ඒවරූපං අනාචාරං ආචරන්ති—  මාලාවච්ඡං රෝපේන්තිපි රෝපාපේන්තිපි, සිඤ්චන්තිපි සිඤ්චාපේන්තිපි, ඕචිනන්තිපි ඕචිනාපේන්තිපි, ගන්ථේන්තිපි ගන්ථාපේන්තිපි, ඒකතෝවණ්ටිකමාලං කරෝන්තිපි කාරාපේන්තිපි, උභතෝවණ්ටිකමාලං කරෝන්තිපි කාරාපේන්තිපි, මඤ්ජරිකං කරෝන්තිපි කාරාපේන්තිපි, විධූතිකං කරෝන්තිපි කාරාපේන්තිපි, වටංසකං කරෝන්තිපි කාරාපේන්තිපි, ආවේළං කරෝන්තිපි කාරාපේන්තිපි, උරච්ඡදං කරෝන්තිපි කාරාපේන්තිපි. තේ කුලිත්ථීනං කුලධීතානං කුලකුමාරීනං කුලසුණ්හානං කුලදාසීනං ඒකතෝවණ්ටිකමාලං හරන්තිපි හරාපේන්තිපි, උභතෝවණ්ටිකමාලං හරන්තිපි හරාපේන්තිපි, මඤ්ජරිකං හරන්තිපි හරාපේන්තිපි, විධූතිකං හරන්තිපි හරාපේන්තිපි, වටංසකං හරන්තිපි හරාපේන්තිපි, ආවේළං හරන්තිපි හරාපේන්තිපි, උරච්ඡදං හරන්තිපි හරාපේන්තිපි. තේ කුලිත්ථීහි කුලධීතාහි කුලකුමාරීහි කුලසුණ්හාහි කුලදාසීහි සද්ධිං ඒකභාජනේපි භුඤ්ජන්ති, ඒකථාලකේපි පිවන්ති, ඒකාසනේපි නිසීදන්ති, ඒකමඤ්චේපි තුවට්ටේන්ති, ඒකත්ථරණාපි තුවට්ටේන්ති, ඒකපාවුරණාපි තුවට්ටේන්ති, ඒකත්ථරණපාවුරණාපි තුවට්ටේන්ති, විකාලේපි භුඤ්ජන්ති, මජ්ජම්පි පිවන්ති, මාලාගන්ධවිලේපනම්පි ධාරේන්ති, නච්චන්තිපි ගායන්තිපි වාදේන්තිපි ලාසේන්තිපි, නච්චන්තියාපි නච්චන්ති, නච්චන්තියාපි ගායන්ති, නච්චන්තියාපි වාදේන්ති, නච්චන්තියාපි ලාසේන්ති, ගායන්තියාපි නච්චන්ති, ගායන්තියාපි ගායන්ති, ගායන්තියාපි වාදේන්ති, ගායන්තියාපි ලාසේන්ති, වාදේන්තියාපි නච්චන්ති, වාදේන්තියාපි ගායන්ති, වාදේන්තියාපි වාදේන්ති, වාදේන්තියාපි ලාසේන්ති, ලාසේන්තියාපි නච්චන්ති, ලාසේන්තියාපි ගායන්ති, ලාසේන්තියාපි වාදේන්ති, ලාසේන්තියාපි ලාසේන්ති; අට්ඨපදේපි කීළන්ති, දසපදේපි කීළන්ති, ආකාසේපි කීළන්ති, පරිහාරපථේපි කීළන්ති, සන්තිකායපි කීළන්ති, ඛලිකායපි කීළන්ති, ඝටිකායපි කීළන්ති, සලාකහත්ථේනපි කීළන්ති, අක්ඛේනපි කීළන්ති, පඞ්ගචීරේනපි කීළන්ති, වඞ්කකේනපි කීළන්ති, මෝක්ඛචිකායපි කීළන්ති, චිඞ්ගුලකේනපි කීළන්ති, පත්තාළ්හකේනපි කීළන්ති, රථකේනපි කීළන්ති, ධනුකේනපි කීළන්ති, අක්ඛරිකායපි කීළන්ති, මනේසිකායපි කීළන්ති, යථාවජ්ජේනපි කීළන්ති. හත්ථිස්මිම්පි සික්ඛන්ති, අස්සස්මිම්පි සික්ඛන්ති, රථස්මිම්පි සික්ඛන්ති, ධනුස්මිම්පි සික්ඛන්ති, ථරුස්මිම්පි සික්ඛන්ති, හත්ථිස්සපි පුරතෝ ධාවන්ති, අස්සස්සපි පුරතෝ ධාවන්ති, රථස්සපි පුරතෝ ධාවන්තිපි ආධාවන්තිපි, උස්සේළේන්තිපි, අප්ඵෝටේන්තිපි, නිබ්බුජ්ඣන්තිපි, මුට්ඨීහිපි යුජ්ඣන්ති, රඞ්ගමජ්ඣේපි සඞ්ඝාටිං පත්ථරිත්වා නච්චකිං ඒවං වදන්ති—  “ඉධ, භගිනි, නච්චස්සූ”ති, නලාටිකම්පි දේන්ති, විවිධම්පි අනාචාරං ආචරන්ති.
</Paragraph>

</Division>
<Division number="432" book="para">

<Paragraph number="1754" book="para">
තේන ඛෝ පන සමයේන අඤ්ඤතරෝ භික්ඛු කාසීසු වස්සංවුට්ඨෝ සාවත්ථිං ගච්ඡන්තෝ භගවන්තං දස්සනාය, යේන කීටාගිරි තදවසරි. අථ ඛෝ සෝ භික්ඛු පුබ්බණ්හසමයං නිවාසේත්වා පත්තචීවරමාදාය කීටාගිරිං පිණ්ඩාය පාවිසි පාසාදිකේන අභික්කන්තේන පටික්කන්තේන ආලෝකිතේන විලෝකිතේන සමිඤ්ජිතේන පසාරිතේන ඕක්ඛිත්තචක්ඛු ඉරියාපථසම්පන්නෝ. මනුස්සා තං භික්ඛුං පස්සිත්වා ඒවමාහංසු—  “ක්වායං අබලබලෝ විය මන්දමන්දෝ විය භාකුටිකභාකුටිකෝ විය? කෝ ඉමස්ස උපගතස්ස පිණ්ඩකං දස්සති? අම්හාකං පන අය්‍යා අස්සජිපුනබ්බසුකා සණ්හා සඛිලා සුඛසම්භාසා මිහිතපුබ්බඞ්ගමා ඒහිස්වාගතවාදිනෝ අබ්භාකුටිකා උත්තානමුඛා පුබ්බභාසිනෝ. තේසං ඛෝ නාම පිණ්ඩෝ දාතබ්බෝ”ති.
</Paragraph>

<Paragraph number="1755" book="para">
අද්දසා ඛෝ අඤ්ඤතරෝ උපාසකෝ තං භික්ඛුං කීටාගිරිස්මිං පිණ්ඩාය චරන්තං. දිස්වාන යේන සෝ භික්ඛු තේනුපසඞ්කමි; උපසඞ්කමිත්වා තං භික්ඛුං අභිවාදේත්වා ඒතදවෝච—  “අපි, භන්තේ, පිණ්ඩෝ ලබ්භතී”ති? “න ඛෝ, ආවුසෝ, පිණ්ඩෝ ලබ්භතී”ති. “ඒහි, භන්තේ, ඝරං ගමිස්සාමා”ති. අථ ඛෝ සෝ උපාසකෝ තං භික්ඛුං ඝරං නේත්වා භෝජේත්වා ඒතදවෝච—  “කහං, භන්තේ, අය්‍යෝ ගමිස්සතී”ති? “සාවත්ථිං ඛෝ අහං, ආවුසෝ, ගමිස්සාමි භගවන්තං දස්සනායා”ති. “තේන හි, භන්තේ, මම වචනේන භගවතෝ පාදේ සිරසා වන්ද, ඒවඤ්ච වදේහි—  ‘දුට්ඨෝ, භන්තේ, කීටාගිරිස්මිං ආවාසෝ. අස්සජිපුනබ්බසුකා නාම කීටාගිරිස්මිං ආවාසිකා අලජ්ජිනෝ පාපභික්ඛූ. තේ ඒවරූපං අනාචාරං ආචරන්ති—  මාලාවච්ඡං රෝපේන්තිපි රෝපාපේන්තිපි, සිඤ්චන්තිපි සිඤ්චාපේන්තිපි …පේ…  විවිධම්පි අනාචාරං ආචරන්ති. යේපි තේ, භන්තේ, මනුස්සා පුබ්බේ සද්ධා අහේසුං පසන්නා තේපි ඒතරහි අස්සද්ධා අප්පසන්නා. යානිපි තානි සංඝස්ස පුබ්බේ දානපථානි තානිපි ඒතරහි උපච්ඡින්නානි. රිඤ්චන්ති පේසලා භික්ඛූ, නිවසන්ති පාපභික්ඛූ. සාධු, භන්තේ, භගවා කීටාගිරිං භික්ඛූ පහිණේය්‍ය යථායං කීටාගිරිස්මිං ආවාසෝ සණ්ඨහේය්‍යා’”ති.
</Paragraph>

<Paragraph number="1756" book="para">
“ඒවමාවුසෝ”ති ඛෝ සෝ භික්ඛු තස්ස උපාසකස්ස පටිස්සුත්වා යේන සාවත්ථි තේන පක්කාමි. අනුපුබ්බේන යේන සාවත්ථි ජේතවනං අනාථපිණ්ඩිකස්ස ආරාමෝ යේන භගවා තේනුපසඞ්කමි; උපසඞ්කමිත්වා භගවන්තං අභිවාදේත්වා ඒකමන්තං නිසීදි. ආචිණ්ණං ඛෝ පනේතං බුද්ධානං භගවන්තානං ආගන්තුකේහි භික්ඛූහි සද්ධිං පටිසම්මෝදිතුං. අථ ඛෝ භගවා තං භික්ඛුං ඒතදවෝච—  “කච්චි, භික්ඛු, ඛමනීයං කච්චි යාපනීයං, කච්චිසි අප්පකිලමථේන අද්ධානං ආගතෝ, කුතෝ ච ත්වං, භික්ඛු, ආගච්ඡසී”ති? “ඛමනීයං, භගවා, යාපනීයං, භගවා. අප්පකිලමථේන චාහං, භන්තේ, අද්ධානං ආගතෝ. ඉධාහං, භන්තේ, කාසීසු වස්සංවුට්ඨෝ සාවත්ථිං ආගච්ඡන්තෝ භගවන්තං දස්සනාය යේන කීටාගිරි තදවසරිං. අථ ඛ්වාහං, භන්තේ, පුබ්බණ්හසමයං නිවාසේත්වා පත්තචීවරමාදාය කීටාගිරිං පිණ්ඩාය පාවිසිං. අද්දසා ඛෝ මං, භන්තේ, අඤ්ඤතරෝ උපාසකෝ කීටාගිරිස්මිං පිණ්ඩාය චරන්තං. දිස්වාන යේනාහං තේනුපසඞ්කමි; උපසඞ්කමිත්වා මං අභිවාදේත්වා ඒතදවෝච—  ‘අපි, භන්තේ, පිණ්ඩෝ ලබ්භතී’ති? ‘න ඛෝ, ආවුසෝ, පිණ්ඩෝ ලබ්භතී’ති. ‘ඒහි, භන්තේ, ඝරං ගමිස්සාමා’ති. අථ ඛෝ, භන්තේ, සෝ උපාසකෝ මං ඝරං නේත්වා භෝජේත්වා ඒතදවෝච—  ‘කහං, භන්තේ, අය්‍යෝ ගමිස්සතී’ති? ‘සාවත්ථිං ඛෝ අහං, ආවුසෝ, ගමිස්සාමි භගවන්තං දස්සනායා’ති. තේන හි, භන්තේ, මම වචනේන භගවතෝ පාදේ සිරසා වන්ද, ඒවඤ්ච වදේහි—  ‘දුට්ඨෝ, භන්තේ, කීටාගිරිස්මිං ආවාසෝ, අස්සජිපුනබ්බසුකා නාම කීටාගිරිස්මිං ආවාසිකා අලජ්ජිනෝ පාපභික්ඛූ. තේ ඒවරූපං අනාචාරං ආචරන්ති—  මාලාවච්ඡං රෝපේන්තිපි රෝපාපේන්තිපි, සිඤ්චන්තිපි සිඤ්චාපේන්තිපි …පේ…  විවිධම්පි අනාචාරං ආචරන්ති. යේපි තේ, භන්තේ, මනුස්සා පුබ්බේ සද්ධා අහේසුං පසන්නා තේපි ඒතරහි අස්සද්ධා අප්පසන්නා, යානිපි තානි සංඝස්ස පුබ්බේ දානපථානි තානිපි ඒතරහි උපච්ඡින්නානි, රිඤ්චන්ති පේසලා භික්ඛූ නිවසන්ති පාපභික්ඛූ. සාධු, භන්තේ, භගවා කීටාගිරිං භික්ඛූ පහිණේය්‍ය යථායං කීටාගිරිස්මිං ආවාසෝ සණ්ඨහේය්‍යා’ති. තතෝ අහං, භගවා, ආගච්ඡාමී”ති.
</Paragraph>

</Division>
<Division number="433" book="para">

<Paragraph number="1757" book="para">
අථ ඛෝ භගවා ඒතස්මිං නිදානේ ඒතස්මිං පකරණේ භික්ඛුසංඝං සන්නිපාතාපේත්වා භික්ඛූ පටිපුච්ඡි—  “සච්චං කිර, භික්ඛවේ, අස්සජිපුනබ්බසුකා නාම කීටාගිරිස්මිං ආවාසිකා අලජ්ජිනෝ පාපභික්ඛූ තේ ඒවරූපං අනාචාරං ආචරන්ති—  මාලාවච්ඡං රෝපේන්තිපි රෝපාපේන්තිපි, සිඤ්චන්තිපි සිඤ්චාපේන්තිපි …පේ…  විවිධම්පි අනාචාරං ආචරන්ති, යේපි තේ, භික්ඛවේ, මනුස්සා පුබ්බේ සද්ධා අහේසුං පසන්නා තේපි ඒතරහි අස්සද්ධා අප්පසන්නා; යානිපි තානි සංඝස්ස පුබ්බේ දානපථානි තානිපි ඒතරහි උපච්ඡින්නානි; රිඤ්චන්ති පේසලා භික්ඛූ නිවසන්ති පාපභික්ඛූ”ති? “සච්චං, භගවා”ති. විගරහි බුද්ධෝ භගවා …පේ…  කථඤ්හි නාම තේ, භික්ඛවේ, මෝඝපුරිසා ඒවරූපං අනාචාරං ආචරිස්සන්ති—  මාලාවච්ඡං රෝපේස්සන්තිපි රෝපාපේස්සන්තිපි, සඤ්චිස්සන්තිපි සිඤ්චාපේස්සන්තිපි, ඕචිනිස්සන්තිපි ඕචිනාපේස්සන්තිපි, ගන්ථිස්සන්තිපි ගන්ථාපේස්සන්තිපි, ඒකතෝවණ්ටිකමාලං කරිස්සන්තිපි කාරාපේස්සන්තිපි, උභතෝවණ්ටිකමාලං කරිස්සන්තිපි කාරාපේස්සන්තිපි, මඤ්ජරිකං කරිස්සන්තිපි කාරාපේස්සන්තිපි, විධූතිකං කරිස්සන්තිපි කාරාපේස්සන්තිපි, වටංසකං කරිස්සන්තිපි කාරාපේස්සන්තිපි, ආවේළං කරිස්සන්තිපි කාරාපේස්සන්තිපි, උරච්ඡදං කරිස්සන්තිපි කාරාපේස්සන්තිපි. තේ කුලිත්ථීනං කුලධීතානං කුලකුමාරීනං කුලසුණ්හානං කුලදාසීනං ඒකතෝවණ්ටිකමාලං හරිස්සන්තිපි හාරාපේස්සන්තිපි, උභතෝවණ්ටිකමාලං හරිස්සන්තිපි හාරාපේස්සන්තිපි, මඤ්ජරිකං හරිස්සන්තිපි හාරාපේස්සන්තිපි, විධූතිකං හරිස්සන්තිපි හාරාපේස්සන්තිපි, වටංසකං හරිස්සන්තිපි හාරාපේස්සන්තිපි, ආවේළං හරිස්සන්තිපි හාරාපේස්සන්තිපි, උරච්ඡදං හරිස්සන්තිපි හාරාපේස්සන්තිපි. තේ කුලිත්ථීහි කුලධීතාහි කුලකුමාරීහි කුලසුණ්හාහි කුලදාසීහි සද්ධිං ඒකභාජනේපි භුඤ්ජිස්සන්ති, ඒකථාලකේපි පිවිස්සන්ති, ඒකාසනේපි නිසීදිස්සන්ති, ඒකමඤ්චේපි තුවට්ටිස්සන්ති, ඒකත්ථරණාපි තුවට්ටිස්සන්ති, ඒකපාවුරණාපි තුවට්ටිස්සන්ති, ඒකත්ථරණපාවුරණාපි තුවට්ටිස්සන්ති, විකාලේපි භුඤ්ජිස්සන්ති, මජ්ජම්පි පිවිස්සන්ති, මාලාගන්ධවිලේපනම්පි ධාරිස්සන්ති, නච්චිස්සන්තිපි ගායිස්සන්තිපි වාදේස්සන්තිපි ලාසේස්සන්තිපි, නච්චන්තියාපි නච්චිස්සන්ති නච්චන්තියාපි ගායිස්සන්ති නච්චන්තියාපි වාදේස්සන්ති නච්චන්තියාපි ලාසේස්සන්ති, ගායන්තියාපි නච්චිස්සන්ති ගායන්තියාපි ගායිස්සන්ති ගායන්තියාපි වාදේස්සන්ති ගායන්තියාපි ලාසේස්සන්ති, වාදේන්තියාපි නච්චිස්සන්ති වාදේන්තියාපි ගායිස්සන්ති වාදේන්තියාපි වාදේස්සන්ති වාදේන්තියාපි ලාසේස්සන්ති, ලාසේන්තියාපි නච්චිස්සන්ති ලාසේන්තියාපි ගායිස්සන්ති ලාසේන්තියාපි වාදේස්සන්ති ලාසේන්තියාපි ලාසේස්සන්ති, අට්ඨපදේපි කීළිස්සන්ති දසපදේපි කීළිස්සන්ති, ආකාසේපි කීළිස්සන්ති, පරිහාරපථේපි කීළිස්සන්ති, සන්තිකායපි කීළිස්සන්ති, ඛලිකායපි කීළිස්සන්ති, ඝටිකායපි කීළිස්සන්ති, සලාකහත්ථේනපි කීළිස්සන්ති, අක්ඛේනපි කීළිස්සන්ති, පඞ්ගචීරේනපි කීළිස්සන්ති, වඞ්කකේනපි කීළිස්සන්ති, මෝක්ඛචිකායපි කීළිස්සන්ති, චිඞ්ගුලකේනපි කීළිස්සන්ති, පත්තාළ්හකේනපි කීළිස්සන්ති, රථකේනපි කීළිස්සන්ති, ධනුකේනපි කීළිස්සන්ති, අක්ඛරිකායපි කීළිස්සන්ති, මනේසිකායපි කීළිස්සන්ති, යථාවජ්ජේනපි කීළිස්සන්ති, හත්ථිස්මිම්පි සික්ඛිස්සන්ති, අස්සස්මිම්පි සික්ඛිස්සන්ති, රථස්මිම්පි සික්ඛිස්සන්ති, ධනුස්මිම්පි සික්ඛිස්සන්ති, ථරුස්මිම්පි සික්ඛිස්සන්ති, හත්ථිස්සපි පුරතෝ ධාවිස්සන්ති, අස්සස්සපි පුරතෝ ධාවිස්සන්ති, රථස්සපි පුරතෝ ධාවිස්සන්තිපි ආධාවිස්සන්තිපි, උස්සේළේස්සන්තිපි, අප්ඵෝටේස්සන්තිපි, නිබ්බුජ්ඣිස්සන්තිපි, මුට්ඨීහිපි යුජ්ඣිස්සන්ති, රඞ්ගමජ්ඣේපි සඞ්ඝාටිං පත්ථරිත්වා නච්චකිං ඒවං වක්ඛන්ති “ඉධ, භගිනි, නච්චස්සූ”ති නලාටිකම්පි දස්සන්ති, විවිධම්පි අනාචාරං ආචරිස්සන්ති. නේතං, භික්ඛවේ, අප්පසන්නානං වා පසාදාය …පේ…  විගරහිත්වා ධම්මිං කථං කත්වා සාරිපුත්තමෝග්ගල්ලානේ ආමන්තේසි—  “ගච්ඡථ තුම්හේ, සාරිපුත්තා, කීටාගිරිං ගන්ත්වා අස්සජිපුනබ්බසුකානං භික්ඛූනං කීටාගිරිස්මා පබ්බාජනීයකම්මං කරෝථ. තුම්හාකං ඒතේ සද්ධිවිහාරිකා”ති.
</Paragraph>

<Paragraph number="1758" book="para">
“කථං මයං, භන්තේ, අස්සජිපුනබ්බසුකානං භික්ඛූනං කීටාගිරිස්මා පබ්බාජනීයකම්මං කරෝම? චණ්ඩා තේ භික්ඛූ ඵරුසා”ති. “තේන හි තුම්හේ, සාරිපුත්තා, බහුකේහි භික්ඛූහි සද්ධිං ගච්ඡථා”ති. “ඒවං, භන්තේ”ති ඛෝ සාරිපුත්තමෝග්ගල්ලානා භගවතෝ පච්චස්සෝසුං. “ඒවඤ්ච පන, භික්ඛවේ, කාතබ්බං. පඨමං අස්සජිපුනබ්බසුකා භික්ඛූ චෝදේතබ්බා. චෝදේත්වා සාරේතබ්බා. සාරේත්වා ආපත්තිං රෝපේතබ්බා. ආපත්තිං රෝපේත්වා බ්‍යත්තේන භික්ඛුනා පටිබලේන සංඝෝ ඤාපේතබ්බෝ—
</Paragraph>

</Division>
<Division number="434" book="para">

<Paragraph number="1759" book="para">
‘සුණාතු මේ, භන්තේ, සංඝෝ. ඉමේ අස්සජිපුනබ්බසුකා භික්ඛූ කුලදූසකා පාපසමාචාරා. ඉමේසං පාපකා සමාචාරා දිස්සන්ති චේව සුය්‍යන්ති ච. කුලානි ච ඉමේහි දුට්ඨානි දිස්සන්ති චේව සුය්‍යන්ති ච. යදි සංඝස්ස පත්තකල්ලං, සංඝෝ අස්සජිපුනබ්බසුකානං භික්ඛූනං කීටාගිරිස්මා පබ්බාජනීයකම්මං කරේය්‍ය—  “න අස්සජිපුනබ්බසුකේහි භික්ඛූහි කීටාගිරිස්මිං වත්ථබ්බන්”ති. ඒසා ඤත්ති.
</Paragraph>

<Paragraph number="1760" book="para">
සුණාතු මේ, භන්තේ, සංඝෝ. ඉමේ අස්සජිපුනබ්බසුකා භික්ඛූ කුලදූසකා පාපසමාචාරා. ඉමේසං පාපකා සමාචාරා දිස්සන්ති චේව සුය්‍යන්ති ච. කුලානි ච ඉමේහි දුට්ඨානි දිස්සන්ති චේව සුය්‍යන්ති ච. සංඝෝ අස්සජිපුනබ්බසුකානං භික්ඛූනං කීටාගිරිස්මා පබ්බාජනීයකම්මං කරෝති—  “න අස්සජිපුනබ්බසුකේහි භික්ඛූහි කීටාගිරිස්මිං වත්ථබ්බන්”ති. යස්සායස්මතෝ ඛමති අස්සජිපුනබ්බසුකානං භික්ඛූනං කීටාගිරිස්මා පබ්බාජනීයකම්මස්ස කරණං—  “න අස්සජිපුනබ්බසුකේහි භික්ඛූහි කීටාගිරිස්මිං වත්ථබ්බන්”ති, සෝ තුණ්හස්ස; යස්ස නක්ඛමති, සෝ භාසේය්‍ය.
</Paragraph>

<Paragraph number="1761" book="para">
දුතියම්පි ඒතමත්ථං වදාමි …පේ…  තතියම්පි ඒතමත්ථං වදාමි—  සුණාතු මේ, භන්තේ, සංඝෝ …පේ…  සෝ භාසේය්‍ය.
</Paragraph>

<Paragraph number="1762" book="para">
කතං සංඝේන අස්සජිපුනබ්බසුකානං භික්ඛූනං කීටාගිරිස්මා පබ්බාජනීයකම්මං—  “න අස්සජිපුනබ්බසුකේහි භික්ඛූහි කීටාගිරිස්මිං වත්ථබ්බන්”ති. ඛමති සංඝස්ස, තස්මා තුණ්හී, ඒවමේතං ධාරයාමී’”ති.
</Paragraph>

</Division>
<Division number="435" book="para">

<Paragraph number="1763" book="para">
අථ ඛෝ සාරිපුත්තමෝග්ගල්ලානප්පමුඛෝ භික්ඛුසංඝෝ කීටාගිරිං ගන්ත්වා අස්සජිපුනබ්බසුකානං භික්ඛූනං කීටාගිරිස්මා පබ්බාජනීයකම්මං අකාසි—  “න අස්සජිපුනබ්බසුකේහි භික්ඛූහි කීටාගිරිස්මිං වත්ථබ්බන්”ති. තේ සංඝේන පබ්බාජනීයකම්මකතා න සම්මා වත්තන්ති, න ලෝමං පාතේන්ති, න නේත්ථාරං වත්තන්ති, න භික්ඛූ ඛමාපේන්ති, අක්කෝසන්ති පරිභාසන්ති ඡන්දගාමිතා දෝසගාමිතා මෝහගාමිතා භයගාමිතා පාපේන්ති, පක්කමන්තිපි, විබ්භමන්තිපි. යේ තේ භික්ඛූ අප්පිච්ඡා …පේ…  තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම අස්සජිපුනබ්බසුකා භික්ඛූ සංඝේන පබ්බාජනීයකම්මකතා න සම්මා වත්තිස්සන්ති, න ලෝමං පාතේස්සන්ති, න නේත්ථාරං වත්තිස්සන්ති, න භික්ඛූ ඛමාපේස්සන්ති, අක්කෝසිස්සන්ති පරිභාසිස්සන්ති, ඡන්දගාමිතා දෝසගාමිතා මෝහගාමිතා භයගාමිතා පාපේස්සන්ති පක්කමිස්සන්තිපි විබ්භමිස්සන්තිපී”ති.
</Paragraph>

<Paragraph number="1764" book="para">
අථ ඛෝ තේ භික්ඛූ අස්සජිපුනබ්බසුකේ භික්ඛූ අනේකපරියායේන විගරහිත්වා භගවතෝ ඒතමත්ථං ආරෝචේසුං …පේ…  “සච්චං කිර, භික්ඛවේ, අස්සජිපුනබ්බසුකා භික්ඛූ සංඝේන පබ්බාජනීයකම්මකතා න සම්මා වත්තන්ති …පේ…  විබ්භමන්තිපී”ති? “සච්චං, භගවා”ති. විගරහි බුද්ධෝ භගවා …පේ…  ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

</Division>
<Division number="436" book="para">

<Paragraph number="1765" book="para">
<Emphasis>“භික්ඛු පනේව අඤ්ඤතරං ගාමං වා නිගමං වා උපනිස්සාය විහරති කුලදූසකෝ පාපසමාචාරෝ. තස්ස ඛෝ පාපකා සමාචාරා දිස්සන්ති චේව සුය්‍යන්ති ච, කුලානි ච තේන දුට්ඨානි දිස්සන්ති චේව සුය්‍යන්ති ච. සෝ භික්ඛු භික්ඛූහි ඒවමස්ස වචනීයෝ—  ‘ආයස්මා ඛෝ කුලදූසකෝ පාපසමාචාරෝ, ආයස්මතෝ ඛෝ පාපකා සමාචාරා දිස්සන්ති චේව සුය්‍යන්ති ච, කුලානි චායස්මතා දුට්ඨානි දිස්සන්ති චේව සුය්‍යන්ති ච. පක්කමතායස්මා ඉමම්හා ආවාසා. අලං තේ ඉධ වාසේනා’ති. ඒවඤ්ච සෝ භික්ඛු භික්ඛූහි වුච්චමානෝ තේ භික්ඛූ ඒවං වදේය්‍ය—  ‘ඡන්දගාමිනෝ ච භික්ඛූ දෝසගාමිනෝ ච භික්ඛූ මෝහගාමිනෝ ච භික්ඛූ භයගාමිනෝ ච භික්ඛූ තාදිසිකාය ආපත්තියා ඒකච්චං පබ්බාජේන්ති ඒකච්චං න පබ්බාජේන්තී’ති, සෝ භික්ඛු භික්ඛූහි ඒවමස්ස වචනීයෝ—  ‘මායස්මා ඒවං අවච. න ච භික්ඛූ ඡන්දගාමිනෝ. න ච භික්ඛූ දෝසගාමිනෝ. න ච භික්ඛූ මෝහගාමිනෝ. න ච භික්ඛූ භයගාමිනෝ. ආයස්මා ඛෝ කුලදූසකෝ පාපසමාචාරෝ. ආයස්මතෝ ඛෝ පාපකා සමාචාරා දිස්සන්ති චේව සුය්‍යන්ති ච. කුලානි චායස්මතා දුට්ඨානි දිස්සන්ති චේව සුය්‍යන්ති ච. පක්කමතායස්මා ඉමම්හා ආවාසා. අලං තේ ඉධ වාසේනා’ති. ඒවඤ්ච සෝ භික්ඛු භික්ඛූහි වුච්චමානෝ තථේව පග්ගණ්හේය්‍ය, සෝ භික්ඛු භික්ඛූහි යාවතතියං සමනුභාසිතබ්බෝ තස්ස පටිනිස්සග්ගාය. යාවතතියඤ්චේ සමනුභාසියමානෝ තං පටිනිස්සජ්ජේය්‍ය, ඉච්චේතං කුසලං; නෝ චේ පටිනිස්සජ්ජේය්‍ය, සංඝාදිසේසෝ”</Emphasis>ති. (*13*:<Emphasis>17</Emphasis>)
</Paragraph>

</Division>
<Division number="437" book="para">

<Paragraph number="1766" book="para">
<Emphasis>භික්ඛු පනේව අඤ්ඤතරං ගාමං වා නිගමං වා</Emphasis>ති ගාමෝපි නිගමෝපි නගරම්පි ගාමෝ චේව නිගමෝ ච.
</Paragraph>

<Paragraph number="1767" book="para">
<Emphasis>උපනිස්සාය විහරතී</Emphasis>ති තත්ථ පටිබද්ධා හෝන්ති චීවරපිණ්ඩපාතසේනාසනගිලානප්පච්චයභේසජ්ජපරික්ඛාරා.
</Paragraph>

<Paragraph number="1768" book="para">
<Emphasis>කුලං</Emphasis> නාම චත්තාරි කුලානි—  ඛත්තියකුලං, බ්‍රාහ්මණකුලං, වේස්සකුලං, සුද්දකුලං.
</Paragraph>

<Paragraph number="1769" book="para">
<Emphasis>කුලදූසකෝ</Emphasis>ති කුලානි දූසේති පුප්ඵේන වා ඵලේන වා චුණ්ණේන වා මත්තිකාය වා දන්තකට්ඨේන වා වේළුයා වා වේජ්ජිකාය වා ජඞ්ඝපේසනිකේන වා.
</Paragraph>

<Paragraph number="1770" book="para">
<Emphasis>පාපසමාචාරෝ</Emphasis>ති මාලාවච්ඡං රෝපේතිපි රෝපාපේතිපි, සිඤ්චතිපි සිඤ්චාපේතිපි, ඕචිනාතිපි ඕචිනාපේතිපි, ගන්ථේතිපි ගන්ථාපේතිපි.
</Paragraph>

<Paragraph number="1771" book="para">
<Emphasis>දිස්සන්ති චේව සුය්‍යන්ති චා</Emphasis>ති යේ සංමුඛා තේ පස්සන්ති, යේ තිරෝක්ඛා තේ සුණන්ති.
</Paragraph>

<Paragraph number="1772" book="para">
<Emphasis>කුලානි ච තේන දුට්ඨානී</Emphasis>ති පුබ්බේ සද්ධා හුත්වා තං ආගම්ම අස්සද්ධා හෝන්ති, පසන්නා හුත්වා අප්පසන්නා හෝන්ති.
</Paragraph>

<Paragraph number="1773" book="para">
<Emphasis>දිස්සන්ති චේව සුය්‍යන්ති චා</Emphasis>ති යේ සංමුඛා තේ පස්සන්ති, යේ තිරෝක්ඛා තේ සුණන්ති.
</Paragraph>

<Paragraph number="1774" book="para">
<Emphasis>සෝ භික්ඛූ</Emphasis>ති යෝ සෝ කුලදූසකෝ භික්ඛු.
</Paragraph>

<Paragraph number="1775" book="para">
<Emphasis>භික්ඛූහී</Emphasis>ති අඤ්ඤේහි භික්ඛූහි. යේ පස්සන්ති යේ සුණන්ති. තේහි වත්තබ්බෝ—  “ආයස්මා ඛෝ කුලදූසකෝ පාපසමාචාරෝ. ආයස්මතෝ ඛෝ පාපකා සමාචාරා දිස්සන්ති චේව සුය්‍යන්ති ච. කුලානි චායස්මතා දුට්ඨානි දිස්සන්ති චේව සුය්‍යන්ති ච. පක්කමතායස්මා ඉමම්හා ආවාසා. අලං තේ ඉධ වාසේනා”ති.
</Paragraph>

<Paragraph number="1776" book="para">
ඒවඤ්ච සෝ භික්ඛු භික්ඛූහි වුච්චමානෝ තේ භික්ඛූ ඒවං වදේය්‍ය—  “ඡන්දගාමිනෝ ච භික්ඛූ, දෝසගාමිනෝ ච භික්ඛූ, මෝහගාමිනෝ ච භික්ඛූ, භයගාමිනෝ ච භික්ඛූ. තාදිසිකාය ආපත්තියා ඒකච්චං පබ්බාජේන්ති ඒකච්චං න පබ්බාජේන්තී”ති.
</Paragraph>

<Paragraph number="1777" book="para">
<Emphasis>සෝ භික්ඛූ</Emphasis>ති යෝ සෝ කම්මකතෝ භික්ඛු.
</Paragraph>

<Paragraph number="1778" book="para">
<Emphasis>භික්ඛූහී</Emphasis>ති අඤ්ඤේහි භික්ඛූහි.
</Paragraph>

<Paragraph number="1779" book="para">
යේ පස්සන්ති යේ සුණන්ති තේහි වත්තබ්බෝ—  “මායස්මා ඒවං අවච. න ච භික්ඛූ ඡන්දගාමිනෝ, න ච භික්ඛූ දෝසගාමිනෝ, න ච භික්ඛූ මෝහගාමිනෝ, න ච භික්ඛූ භයගාමිනෝ. ආයස්මා ඛෝ කුලදූසකෝ පාපසමාචාරෝ. ආයස්මතෝ ඛෝ පාපකා සමාචාරා දිස්සන්ති චේව සුය්‍යන්ති ච. කුලානි චායස්මතා දුට්ඨානි දිස්සන්ති චේව සුය්‍යන්ති ච. පක්කමතායස්මා ඉමම්හා ආවාසා. අලං තේ ඉධ වාසේනා”ති. දුතියම්පි වත්තබ්බෝ. තතියම්පි වත්තබ්බෝ.
</Paragraph>

<Paragraph number="1780" book="para">
සචේ පටිනිස්සජ්ජති, ඉච්චේතං කුසලං. නෝ චේ පටිනිස්සජ්ජති, ආපත්ති දුක්කටස්ස. සුත්වා න වදන්ති, ආපත්ති දුක්කටස්ස. සෝ භික්ඛු සංඝමජ්ඣම්පි ආකඩ්ඪිත්වා වත්තබ්බෝ—  “මායස්මා ඒවං අවච. න ච භික්ඛූ ඡන්දගාමිනෝ, න ච භික්ඛූ දෝසගාමිනෝ, න ච භික්ඛූ මෝහගාමිනෝ, න ච භික්ඛූ භයගාමිනෝ. ආයස්මා ඛෝ කුලදූසකෝ පාපසමාචාරෝ. ආයස්මතෝ ඛෝ පාපකා සමාචාරා දිස්සන්ති චේව සුය්‍යන්ති ච. කුලානි චායස්මතා දුට්ඨානි දිස්සන්ති චේව සුය්‍යන්ති ච. පක්කමතායස්මා ඉමම්හා ආවාසා. අලං තේ ඉධ වාසේනා”ති. දුතියම්පි වත්තබ්බෝ. තතියම්පි වත්තබ්බෝ. සචේ පටිනිස්සජ්ජති, ඉච්චේතං කුසලං. නෝ චේ පටිනිස්සජ්ජති, ආපත්ති දුක්කටස්ස. සෝ භික්ඛු සමනුභාසිතබ්බෝ.
</Paragraph>

<Paragraph number="1781" book="para">
“ඒවඤ්ච පන, භික්ඛවේ, සමනුභාසිතබ්බෝ. බ්‍යත්තේන භික්ඛුනා පටිබලේන සංඝෝ ඤාපේතබ්බෝ—
</Paragraph>

</Division>
<Division number="438" book="para">

<Paragraph number="1782" book="para">
‘සුණාතු මේ, භන්තේ, සංඝෝ. අයං ඉත්ථන්නාමෝ භික්ඛු සංඝේන පබ්බාජනීයකම්මකතෝ භික්ඛූ ඡන්දගාමිතා දෝසගාමිතා මෝහගාමිතා භයගාමිතා පාපේති. සෝ තං වත්ථුං න පටිනිස්සජ්ජති. යදි සංඝස්ස පත්තකල්ලං, සංඝෝ ඉත්ථන්නාමං භික්ඛුං සමනුභාසේය්‍ය තස්ස වත්ථුස්ස පටිනිස්සග්ගාය. ඒසා ඤත්ති.
</Paragraph>

<Paragraph number="1783" book="para">
සුණාතු මේ, භන්තේ, සංඝෝ. අයං ඉත්ථන්නාමෝ භික්ඛු සංඝේන පබ්බාජනීයකම්මකතෝ භික්ඛූ ඡන්දගාමිතා දෝසගාමිතා මෝහගාමිතා භයගාමිතා පාපේති. සෝ තං වත්ථුං න පටිනිස්සජ්ජති. සංඝෝ ඉත්ථන්නාමං භික්ඛුං සමනුභාසති තස්ස වත්ථුස්ස පටිනිස්සග්ගාය. යස්සායස්මතෝ ඛමති ඉත්ථන්නාමස්ස භික්ඛුනෝ සමනුභාසනා තස්ස වත්ථුස්ස පටිනිස්සග්ගාය, සෝ තුණ්හස්ස; යස්ස නක්ඛමති, සෝ භාසේය්‍ය.
</Paragraph>

<Paragraph number="1784" book="para">
දුතියම්පි ඒතමත්ථං වදාමි …පේ…  තතියම්පි ඒතමත්ථං වදාමි …පේ… .
</Paragraph>

<Paragraph number="1785" book="para">
සමනුභට්ඨෝ සංඝේන ඉත්ථන්නාමෝ භික්ඛු තස්ස වත්ථුස්ස පටිනිස්සග්ගාය. ඛමති සංඝස්ස, තස්මා තුණ්හී, ඒවමේතං ධාරයාමී’”ති.
</Paragraph>

</Division>
<Division number="439" book="para">

<Paragraph number="1786" book="para">
ඤත්තියා දුක්කටං, ද්වීහි කම්මවාචාහි ථුල්ලච්චයා, කම්මවාචාපරියෝසානේ ආපත්ති සංඝාදිසේසස්ස. සංඝාදිසේසං අජ්ඣාපජ්ජන්තස්ස ඤත්තියා දුක්කටං, ද්වීහි කම්මවාචාහි ථුල්ලච්චයා පටිප්පස්සම්භන්ති.
</Paragraph>

<Paragraph number="1787" book="para">
<Emphasis>සංඝාදිසේසෝ</Emphasis>ති සංඝෝව තස්සා ආපත්තියා පරිවාසං දේති, මූලාය පටිකස්සති, මානත්තං දේති, අබ්භේති; න සම්බහුලා, න ඒකපුග්ගලෝ. තේන වුච්චති—  “සංඝාදිසේසෝ”ති, තස්සේව ආපත්තිනිකායස්ස නාමකම්මං අධිවචනං. තේනපි වුච්චති “සංඝාදිසේසෝ”ති.
</Paragraph>

</Division>
<Division number="440" book="para">

<Paragraph number="1788" book="para">
ධම්මකම්මේ ධම්මකම්මසඤ්ඤී න පටිනිස්සජ්ජති, ආපත්ති සංඝාදිසේසස්ස.
</Paragraph>

<Paragraph number="1789" book="para">
ධම්මකම්මේ වේමතිකෝ න පටිනිස්සජ්ජති, ආපත්ති සංඝාදිසේසස්ස.
</Paragraph>

<Paragraph number="1790" book="para">
ධම්මකම්මේ අධම්මකම්මසඤ්ඤී න පටිනිස්සජ්ජති, ආපත්ති සංඝාදිසේසස්ස.
</Paragraph>

<Paragraph number="1791" book="para">
අධම්මකම්මේ ධම්මකම්මසඤ්ඤී, ආපත්ති දුක්කටස්ස.
</Paragraph>

<Paragraph number="1792" book="para">
අධම්මකම්මේ වේමතිකෝ, ආපත්ති දුක්කටස්ස.
</Paragraph>

<Paragraph number="1793" book="para">
අධම්මකම්මේ අධම්මකම්මසඤ්ඤී, ආපත්ති දුක්කටස්ස.
</Paragraph>

</Division>
<Division number="441" book="para">

<Paragraph number="1794" book="para">
අනාපත්ති—  අසමනුභාසන්තස්ස, පටිනිස්සජ්ජන්තස්ස, උම්මත්තකස්ස, ආදිකම්මිකස්සාති.

</Paragraph>
</Division>

<Paragraph number="1795" type="center" book="para">
කුලදූසකසික්ඛාපදං නිට්ඨිතං තේරසමං.


</Paragraph>

<Division number="442" book="para">

<Paragraph number="1796" book="para">
“උද්දිට්ඨා ඛෝ, ආයස්මන්තෝ, තේරස සංඝාදිසේසා ධම්මා, නව පඨමාපත්තිකා, චත්තාරෝ යාවතතියකා. යේසං භික්ඛු අඤ්ඤතරං වා අඤ්ඤතරං වා ආපජ්ජිත්වා යාවතීහං ජානං පටිච්ඡාදේති තාවතීහං තේන භික්ඛුනා අකාමා පරිවත්තබ්බං. පරිවුත්ථපරිවාසේන භික්ඛුනා උත්තරි ඡාරත්තං භික්ඛුමානත්තාය පටිපජ්ජිතබ්බං. චිණ්ණමානත්තෝ භික්ඛු යත්ථ සියා වීසතිගණෝ භික්ඛුසංඝෝ තත්ථ සෝ භික්ඛු අබ්භේතබ්බෝ. ඒකේනපි චේ ඌනෝ වීසතිගණෝ භික්ඛුසංඝෝ තං භික්ඛුං අබ්භේය්‍ය, සෝ ච භික්ඛු අනබ්භිතෝ, තේ ච භික්ඛූ ගාරය්හා, අයං තත්ථ සාමීචි. තත්ථායස්මන්තේ පුච්ඡාමි—  ‘කච්චිත්ථ පරිසුද්ධා’? දුතියම්පි පුච්ඡාමි—  ‘කච්චිත්ථ පරිසුද්ධා’? තතියම්පි පුච්ඡාමි—  ‘කච්චිත්ථ පරිසුද්ධා’? පරිසුද්ධේත්ථායස්මන්තෝ. තස්මා තුණ්හී, ඒවමේතං ධාරයාමී”ති.

</Paragraph>
</Division>

<Paragraph number="1797" type="center" book="para">
තේරසකං නිට්ඨිතං.



</Paragraph>

<Paragraph number="1798" type="center" book="para">
තස්සුද්දානං


</Paragraph>

<Paragraph number="1799" type="verses" book="para">
_විස්සට්ඨි කායසංසග්ගං,_  
_දුට්ඨුල්ලං අත්තකාමඤ්ච;_  
_සඤ්චරිත්තං කුටී චේව,_  
_විහාරෝ ච අමූලකං._  

</Paragraph>

<Paragraph number="1800" type="verses" book="para">
_කිඤ්චිලේසඤ්ච භේදෝ ච,_  
_තස්සේව අනුවත්තකා;_  
_දුබ්බචං කුලදූසඤ්ච,_  
_සංඝාදිසේසා තේරසාති._  


</Paragraph>

<Paragraph number="1801" type="center" book="para">
සංඝාදිසේසකණ්ඩං නිට්ඨිතං.
</Paragraph>