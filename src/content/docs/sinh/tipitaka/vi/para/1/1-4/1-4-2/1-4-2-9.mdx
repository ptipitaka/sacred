---
title: "1.4.2.9 රූපියසංවෝහාරසික්ඛාපද"
tableOfContents: false
sidebar:
  order: 10
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="587" book="para">

<Paragraph number="2222" book="para">
තේන සමයේන බුද්ධෝ භගවා සාවත්ථියං විහරති ජේතවනේ අනාථපිණ්ඩිකස්ස ආරාමේ. තේන ඛෝ පන සමයේන ඡබ්බග්ගියා භික්ඛූ නානප්පකාරකං රූපියසංවෝහාරං සමාපජ්ජන්ති. මනුස්සා උජ්ඣායන්ති ඛිය්‍යන්ති විපාචේන්ති—  “කථඤ්හි නාම සමණා සක්‍යපුත්තියා නානප්පකාරකං රූපියසංවෝහාරං සමාපජ්ජිස්සන්ති, සේය්‍යථාපි ගිහී කාමභෝගිනෝ”ති.
</Paragraph>

<Paragraph number="2223" book="para">
අස්සෝසුං ඛෝ භික්ඛූ තේසං මනුස්සානං උජ්ඣායන්තානං ඛිය්‍යන්තානං විපාචේන්තානං. යේ තේ භික්ඛූ අප්පිච්ඡා …පේ…  තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම ඡබ්බග්ගියා භික්ඛූ නානප්පකාරකං රූපියසංවෝහාරං සමාපජ්ජිස්සන්තී”ති.
</Paragraph>

<Paragraph number="2224" book="para">
අථ ඛෝ තේ භික්ඛූ ඡබ්බග්ගියේ භික්ඛූ අනේකපරියායේන විගරහිත්වා භගවතෝ ඒතමත්ථං ආරෝචේසුං …පේ…  “සච්චං කිර තුම්හේ, භික්ඛවේ, නානප්පකාරකං රූපියසංවෝහාරං සමාපජ්ජථා”ති? “සච්චං, භගවා”ති. විගරහි බුද්ධෝ භගවා …පේ…  කථඤ්හි නාම තුම්හේ, මෝඝපුරිසා, නානප්පකාරකං රූපියසංවෝහාරං සමාපජ්ජිස්සථ. නේතං, මෝඝපුරිසා, අප්පසන්නානං වා පසාදාය …පේ…  ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

</Division>
<Division number="588" book="para">

<Paragraph number="2225" book="para">
<Emphasis>“යෝ පන භික්ඛු නානප්පකාරකං රූපියසංවෝහාරං සමාපජ්ජේය්‍ය, නිස්සග්ගියං පාචිත්තියන්”</Emphasis>ති. (*19*:<Emphasis>38</Emphasis>)
</Paragraph>

</Division>
<Division number="589" book="para">

<Paragraph number="2226" book="para">
<Emphasis>යෝ පනා</Emphasis>ති යෝ යාදිසෝ …පේ…  <Emphasis>භික්ඛූ</Emphasis>ති …පේ…  අයං ඉමස්මිං අත්ථේ අධිප්පේතෝ භික්ඛූති.
</Paragraph>

<Paragraph number="2227" book="para">
<Emphasis>නානප්පකාරකං</Emphasis> නාම කතම්පි අකතම්පි කතාකතම්පි. <Emphasis>කතං</Emphasis> නාම සීසූපගං ගීවූපගං හත්ථූපගං පාදූපගං කටූපගං. <Emphasis>අකතං</Emphasis> නාම ඝනකතං වුච්චති. <Emphasis>කතාකතං</Emphasis> නාම තදුභයං.
</Paragraph>

<Paragraph number="2228" book="para">
<Emphasis>රූපියං</Emphasis> නාම සත්ථුවණ්ණෝ කහාපණෝ, ලෝහමාසකෝ, දාරුමාසකෝ, ජතුමාසකෝ යේ වෝහාරං ගච්ඡන්ති.
</Paragraph>

<Paragraph number="2229" book="para">
<Emphasis>සමාපජ්ජේය්‍යා</Emphasis>ති කතේන කතං චේතාපේති, නිස්සග්ගියං පාචිත්තියං. කතේන අකතං චේතාපේති, නිස්සග්ගියං පාචිත්තියං. කතේන කතාකතං චේතාපේති, නිස්සග්ගියං පාචිත්තියං. අකතේන කතං චේතාපේති, නිස්සග්ගියං පාචිත්තියං. අකතේන අකතං චේතාපේති, නිස්සග්ගියං පාචිත්තියං. අකතේන කතාකතං චේතාපේති, නිස්සග්ගියං පාචිත්තියං. කතාකතේන කතං චේතාපේති, නිස්සග්ගියං පාචිත්තියං. කතාකතේන අකතං චේතාපේති, නිස්සග්ගියං පාචිත්තියං. කතාකතේන කතාකතං චේතාපේති, නිස්සග්ගියං පාචිත්තියං. සංඝමජ්ඣේ නිස්සජ්ජිතබ්බං. ඒවඤ්ච පන, භික්ඛවේ, නිස්සජ්ජිතබ්බං. තේන භික්ඛුනා සංඝං උපසඞ්කමිත්වා ඒකංසං උත්තරාසඞ්ගං කරිත්වා වුඩ්ඪානං භික්ඛූනං පාදේ වන්දිත්වා උක්කුටිකං නිසීදිත්වා අඤ්ජලිං පග්ගහේත්වා ඒවමස්ස වචනීයෝ—  “අහං, භන්තේ, නානප්පකාරකං රූපියසංවෝහාරං සමාපජ්ජිං. ඉදං මේ නිස්සග්ගියං. ඉමාහං සංඝස්ස නිස්සජ්ජාමී”ති. නිස්සජ්ජිත්වා ආපත්ති දේසේතබ්බා. බ්‍යත්තේන භික්ඛුනා පටිබලේන ආපත්ති පටිග්ගහේතබ්බා. සචේ තත්ථ ආගච්ඡති ආරාමිකෝ වා උපාසකෝ වා සෝ වත්තබ්බෝ—  “ආවුසෝ, ඉමං ජානාහී”ති. සචේ සෝ භණති—  “ඉමිනා කිං ආහරිය්‍යතූ”ති, න වත්තබ්බෝ—  “ඉමං වා ඉමං වා ආහරා”ති. කප්පියං ආචික්ඛිතබ්බං—  සප්පි වා තේලං වා මධු වා ඵාණිතං වා. සචේ සෝ තේන පරිවත්තේත්වා කප්පියං ආහරති, රූපියචේතාපකං ඨපේත්වා, සබ්බේහේව පරිභුඤ්ජිතබ්බං. ඒවඤ්චේතං ලභේථ, ඉච්චේතං කුසලං; නෝ චේ ලභේථ, සෝ වත්තබ්බෝ—  “ආවුසෝ, ඉමං ඡඩ්ඩේහී”ති. සචේ සෝ ඡඩ්ඩේති, ඉච්චේතං කුසලං; නෝ චේ ඡඩ්ඩේති, පඤ්චහඞ්ගේහි සමන්නාගතෝ භික්ඛු රූපියඡඩ්ඩකෝ සම්මන්නිතබ්බෝ—  යෝ න ඡන්දාගතිං ගච්ඡේය්‍ය, න දෝසාගතිං ගච්ඡේය්‍ය, න මෝහාගතිං ගච්ඡේය්‍ය, න භයාගතිං ගච්ඡේය්‍ය, ඡඩ්ඩිතාඡඩ්ඩිතඤ්ච ජානේය්‍ය. “ඒවඤ්ච පන, භික්ඛවේ, සම්මන්නිතබ්බෝ. පඨමං භික්ඛු යාචිතබ්බෝ. යාචිත්වා බ්‍යත්තේන භික්ඛුනා පටිබලේන සංඝෝ ඤාපේතබ්බෝ—
</Paragraph>

</Division>
<Division number="590" book="para">

<Paragraph number="2230" book="para">
‘සුණාතු මේ, භන්තේ, සංඝෝ. යදි සංඝස්ස පත්තකල්ලං, සංඝෝ ඉත්ථන්නාමං භික්ඛුං රූපියඡඩ්ඩකං සම්මන්නේය්‍ය. ඒසා ඤත්ති.
</Paragraph>

<Paragraph number="2231" book="para">
සුණාතු මේ, භන්තේ, සංඝෝ. සංඝෝ ඉත්ථන්නාමං භික්ඛුං රූපියඡඩ්ඩකං සම්මන්නති. යස්සායස්මතෝ ඛමති ඉත්ථන්නාමස්ස භික්ඛුනෝ රූපියඡඩ්ඩකස්ස සම්මුති, සෝ තුණ්හස්ස; යස්ස නක්ඛමති, සෝ භාසේය්‍ය.
</Paragraph>

<Paragraph number="2232" book="para">
සම්මතෝ සංඝේන ඉත්ථන්නාමෝ භික්ඛු රූපියඡඩ්ඩකෝ. ඛමති සංඝස්ස, තස්මා තුණ්හී, ඒවමේතං ධාරයාමී’”ති.
</Paragraph>

<Paragraph number="2233" book="para">
තේන සම්මතේන භික්ඛුනා අනිමිත්තං කත්වා පාතේතබ්බං. සචේ නිමිත්තං කත්වා පාතේති, ආපත්ති දුක්කටස්ස.
</Paragraph>

</Division>
<Division number="591" book="para">

<Paragraph number="2234" book="para">
රූපියේ රූපියසඤ්ඤී රූපියං චේතාපේති, නිස්සග්ගියං පාචිත්තියං. රූපියේ වේමතිකෝ රූපියං චේතාපේති, නිස්සග්ගියං පාචිත්තියං. රූපියේ අරූපියසඤ්ඤී රූපියං චේතාපේති, නිස්සග්ගියං පාචිත්තියං. අරූපියේ රූපියසඤ්ඤී රූපියං චේතාපේති, නිස්සග්ගියං පාචිත්තියං. අරූපියේ වේමතිකෝ රූපියං චේතාපේති, නිස්සග්ගියං පාචිත්තියං. අරූපියේ අරූපියසඤ්ඤී රූපියං චේතාපේති, නිස්සග්ගියං පාචිත්තියං.
</Paragraph>

<Paragraph number="2235" book="para">
අරූපියේ රූපියසඤ්ඤී, ආපත්ති දුක්කටස්ස. අරූපියේ වේමතිකෝ, ආපත්ති දුක්කටස්ස. අරූපියේ අරූපියසඤ්ඤී, අනාපත්ති.
</Paragraph>

</Division>
<Division number="592" book="para">

<Paragraph number="2236" book="para">
අනාපත්ති—  උම්මත්තකස්ස, ආදිකම්මිකස්සාති.

</Paragraph>
</Division>

<Paragraph number="2237" type="center" book="para">
රූපියසංවෝහාරසික්ඛාපදං නිට්ඨිතං නවමං.
</Paragraph>