---
title: "1.4.1.4 පුරාණචීවරසික්ඛාපද"
tableOfContents: false
sidebar:
  order: 5
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="503" book="para">

<Paragraph number="1941" book="para">
තේන සමයේන බුද්ධෝ භගවා සාවත්ථියං විහරති ජේතවනේ අනාථපිණ්ඩිකස්ස ආරාමේ. තේන ඛෝ පන සමයේන ආයස්මතෝ උදායිස්ස පුරාණදුතියිකා භික්ඛුනීසු පබ්බජිතා හෝති. සා ආයස්මතෝ උදායිස්ස සන්තිකේ අභික්ඛණං ආගච්ඡති. ආයස්මාපි උදායී තස්සා භික්ඛුනියා සන්තිකේ අභික්ඛණං ගච්ඡති. තේන ඛෝ පන සමයේන ආයස්මා උදායී තස්සා භික්ඛුනියා සන්තිකේ භත්තවිස්සග්ගං කරෝති.
</Paragraph>

<Paragraph number="1942" book="para">
අථ ඛෝ ආයස්මා උදායී පුබ්බණ්හසමයං නිවාසේත්වා පත්තචීවරමාදාය යේන සා භික්ඛුනී තේනුපසඞ්කමි; උපසඞ්කමිත්වා තස්සා භික්ඛුනියා පුරතෝ අඞ්ගජාතං විවරිත්වා ආසනේ නිසීදි. සාපි ඛෝ භික්ඛුනී ආයස්මතෝ උදායිස්ස පුරතෝ අඞ්ගජාතං විවරිත්වා ආසනේ නිසීදි. අථ ඛෝ ආයස්මා උදායී සාරත්තෝ තස්සා භික්ඛුනියා අඞ්ගජාතං උපනිජ්ඣායි. තස්ස අසුචි මුච්චි. අථ ඛෝ ආයස්මා උදායී තං භික්ඛුනිං ඒතදවෝච—  “ගච්ඡ, භගිනි, උදකං ආහර, අන්තරවාසකං ධෝවිස්සාමී”ති. “ආහරය්‍ය, අහමේව ධෝවිස්සාමී”ති තං අසුචිං ඒකදේසං මුඛේන අග්ගහේසි ඒකදේසං අඞ්ගජාතේ පක්ඛිපි. සා තේන ගබ්භං ගණ්හි. භික්ඛුනියෝ ඒවමාහංසු—  “අබ්‍රහ්මචාරිනී අයං භික්ඛුනී, ගබ්භිනී”ති. “නාහං, අය්‍යේ, අබ්‍රහ්මචාරිනී”ති භික්ඛුනීනං ඒතමත්ථං ආරෝචේසි. භික්ඛුනියෝ උජ්ඣායන්ති ඛිය්‍යන්ති විපාචේන්ති—  “කථඤ්හි නාම අය්‍යෝ උදායී භික්ඛුනියා පුරාණචීවරං ධෝවාපේස්සතී”ති. අථ ඛෝ තා භික්ඛුනියෝ භික්ඛූනං ඒතමත්ථං ආරෝචේසුං. යේ තේ භික්ඛූ අප්පිච්ඡා …පේ…  තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම ආයස්මා උදායී භික්ඛුනියා පුරාණචීවරං ධෝවාපේස්සතී”ති.
</Paragraph>

<Paragraph number="1943" book="para">
අථ ඛෝ තේ භික්ඛූ ආයස්මන්තං උදායිං අනේකපරියායේන විගරහිත්වා භගවතෝ ඒතමත්ථං ආරෝචේසුං …පේ…  “සච්චං කිර ත්වං, උදායි, භික්ඛුනියා පුරාණචීවරං ධෝවාපේසී”ති? “සච්චං, භගවා”ති. “ඤාතිකා තේ, උදායි, අඤ්ඤාතිකා”ති? “අඤ්ඤාතිකා, භගවා”ති. “අඤ්ඤාතකෝ, මෝඝපුරිස, අඤ්ඤාතිකාය න ජානාති පතිරූපං වා අප්පතිරූපං වා පාසාදිකං වා අපාසාදිකං වා. තත්ථ නාම ත්වං, මෝඝපුරිස, අඤ්ඤාතිකාය භික්ඛුනියා පුරාණචීවරං ධෝවාපේස්සසි. නේතං, මෝඝපුරිස, අප්පසන්නානං වා පසාදාය …පේ…  ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

</Division>
<Division number="504" book="para">

<Paragraph number="1944" book="para">
<Emphasis>“යෝ පන භික්ඛු අඤ්ඤාතිකාය භික්ඛුනියා පුරාණචීවරං ධෝවාපේය්‍ය වා රජාපේය්‍ය වා ආකෝටාපේය්‍ය වා, නිස්සග්ගියං පාචිත්තියන්”</Emphasis>ති. (*4*:<Emphasis>23</Emphasis>)
</Paragraph>

</Division>
<Division number="505" book="para">

<Paragraph number="1945" book="para">
<Emphasis>යෝ පනා</Emphasis>ති යෝ යාදිසෝ …පේ…  <Emphasis>භික්ඛූ</Emphasis>ති …පේ…  අයං ඉමස්මිං අත්ථේ අධිප්පේතෝ භික්ඛූති.
</Paragraph>

<Paragraph number="1946" book="para">
<Emphasis>අඤ්ඤාතිකා</Emphasis> නාම මාතිතෝ වා පිතිතෝ වා යාව සත්තමා පිතාමහයුගා අසම්බද්ධා.
</Paragraph>

<Paragraph number="1947" book="para">
<Emphasis>භික්ඛුනී</Emphasis> නාම උභතෝසංඝේ උපසම්පන්නා.
</Paragraph>

<Paragraph number="1948" book="para">
<Emphasis>පුරාණචීවරං</Emphasis> නාම සකිං නිවත්ථම්පි සකිං පාරුතම්පි.
</Paragraph>

<Paragraph number="1949" book="para">
<Emphasis>ධෝවාති ආණාපේති</Emphasis>, ආපත්ති දුක්කටස්ස. ධෝතං නිස්සග්ගියං හෝති. <Emphasis>රජාති ආණාපේති</Emphasis>, ආපත්ති දුක්කටස්ස. රත්තං නිස්සග්ගියං හෝති. <Emphasis>ආකෝටේහීති ආණාපේති</Emphasis>, ආපත්ති දුක්කටස්ස. සකිං පාණිප්පහාරං වා මුග්ගරප්පහාරං වා දින්නේ නිස්සග්ගියං හෝති. නිස්සජ්ජිතබ්බං සංඝස්ස වා ගණස්ස වා පුග්ගලස්ස වා. ඒවඤ්ච පන, භික්ඛවේ, නිස්සජ්ජිතබ්බං …පේ…  ඉදං මේ, භන්තේ, පුරාණචීවරං අඤ්ඤාතිකාය භික්ඛුනියා ධෝවාපිතං නිස්සග්ගියං. ඉමාහං සංඝස්ස නිස්සජ්ජාමීති …පේ…  දදේය්‍යාති …පේ…  දදේය්‍යුන්ති …පේ…  ආයස්මතෝ දම්මීති.
</Paragraph>

</Division>
<Division number="506" book="para">

<Paragraph number="1950" book="para">
අඤ්ඤාතිකාය අඤ්ඤාතිකසඤ්ඤී පුරාණචීවරං ධෝවාපේති, නිස්සග්ගියං පාචිත්තියං. අඤ්ඤාතිකාය අඤ්ඤාතිකසඤ්ඤී පුරාණචීවරං ධෝවාපේති රජාපේති, නිස්සග්ගියේන ආපත්ති දුක්කටස්ස. අඤ්ඤාතිකාය අඤ්ඤාතිකසඤ්ඤී පුරාණචීවරං ධෝවාපේති ආකෝටාපේති, නිස්සග්ගියේන ආපත්ති දුක්කටස්ස. අඤ්ඤාතිකාය අඤ්ඤාතිකසඤ්ඤී පුරාණචීවරං ධෝවාපේති රජාපේති ආකෝටාපේති, නිස්සග්ගියේන ආපත්ති ද්වින්නං දුක්කටානං.
</Paragraph>

<Paragraph number="1951" book="para">
අඤ්ඤාතිකාය අඤ්ඤාතිකසඤ්ඤී පුරාණචීවරං රජාපේති, නිස්සග්ගියං පාචිත්තියං. අඤ්ඤාතිකාය අඤ්ඤාතිකසඤ්ඤී පුරාණචීවරං රජාපේති ආකෝටාපේති, නිස්සග්ගියේන ආපත්ති දුක්කටස්ස. අඤ්ඤාතිකාය අඤ්ඤාතිකසඤ්ඤී පුරාණචීවරං රජාපේති ධෝවාපේති, නිස්සග්ගියේන ආපත්ති දුක්කටස්ස. අඤ්ඤාතිකාය අඤ්ඤාතිකසඤ්ඤී පුරාණචීවරං රජාපේති ආකෝටාපේති ධෝවාපේති, නිස්සග්ගියේන ආපත්ති ද්වින්නං දුක්කටානං.
</Paragraph>

<Paragraph number="1952" book="para">
අඤ්ඤාතිකාය අඤ්ඤාතිකසඤ්ඤී පුරාණචීවරං ආකෝටාපේති, නිස්සග්ගියං පාචිත්තියං. අඤ්ඤාතිකාය අඤ්ඤාතිකසඤ්ඤී පුරාණචීවරං ආකෝටාපේති ධෝවාපේති, නිස්සග්ගියේන ආපත්ති දුක්කටස්ස. අඤ්ඤාතිකාය අඤ්ඤාතිකසඤ්ඤී පුරාණචීවරං ආකෝටාපේති රජාපේති, නිස්සග්ගියේන ආපත්ති දුක්කටස්ස. අඤ්ඤාතිකාය අඤ්ඤාතිකසඤ්ඤී පුරාණචීවරං ආකෝටාපේති ධෝවාපේති රජාපේති, නිස්සග්ගියේන ආපත්ති ද්වින්නං දුක්කටානං.
</Paragraph>

<Paragraph number="1953" book="para">
අඤ්ඤාතිකාය වේමතිකෝ …පේ…  අඤ්ඤාතිකාය ඤාතිකසඤ්ඤී …පේ…  අඤ්ඤස්ස පුරාණචීවරං ධෝවාපේති, ආපත්ති දුක්කටස්ස. නිසීදනපච්චත්ථරණං ධෝවාපේති, ආපත්ති දුක්කටස්ස. ඒකතෝඋපසම්පන්නාය ධෝවාපේති, ආපත්ති දුක්කටස්ස. ඤාතිකාය අඤ්ඤාතිකසඤ්ඤී, ආපත්ති දුක්කටස්ස. ඤාතිකාය වේමතිකෝ, ආපත්ති දුක්කටස්ස. ඤාතිකාය ඤාතිකසඤ්ඤී, අනාපත්ති.
</Paragraph>

</Division>
<Division number="507" book="para">

<Paragraph number="1954" book="para">
අනාපත්ති—  ඤාතිකාය ධෝවන්තියා අඤ්ඤාතිකා දුතියා හෝති, අවුත්තා ධෝවති, අපරිභුත්තං ධෝවාපේති, චීවරං ඨපේත්වා අඤ්ඤං පරික්ඛාරං ධෝවාපේති, සික්ඛමානාය, සාමණේරියා, උම්මත්තකස්ස, ආදිකම්මිකස්සාති.

</Paragraph>
</Division>

<Paragraph number="1955" type="center" book="para">
පුරාණචීවරසික්ඛාපදං නිට්ඨිතං චතුත්ථං.
</Paragraph>