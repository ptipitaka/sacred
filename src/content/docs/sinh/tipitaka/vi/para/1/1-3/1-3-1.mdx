---
title: "1.3.1 පඨමඅනියතසික්ඛාපද"
tableOfContents: false
sidebar:
  order: 1
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />


<Paragraph number="1802" type="center" book="para">
ඉමේ ඛෝ පනායස්මන්තෝ ද්වේ අනියතා ධම්මා

  
උද්දේසං ආගච්ඡන්ති.


</Paragraph>

<Division number="443" book="para">

<Paragraph number="1803" book="para">
තේන සමයේන බුද්ධෝ භගවා සාවත්ථියං විහරති ජේතවනේ අනාථපිණ්ඩිකස්ස ආරාමේ. තේන ඛෝ පන සමයේන ආයස්මා උදායී සාවත්ථියං කුලූපකෝ හෝති, බහුකානි කුලානි උපසඞ්කමති. තේන ඛෝ පන සමයේන ආයස්මතෝ උදායිස්ස උපට්ඨාකකුලස්ස කුමාරිකා අඤ්ඤතරස්ස කුලස්ස කුමාරකස්ස දින්නා හෝති. අථ ඛෝ ආයස්මා උදායී පුබ්බණ්හසමයං නිවාසේත්වා පත්තචීවරමාදාය යේන තං කුලං තේනුපසඞ්කමි; උපසඞ්කමිත්වා මනුස්සේ පුච්ඡි—  “කහං ඉත්ථන්නාමා”ති? තේ ඒවමාහංසු—  “දින්නා, භන්තේ, අමුකස්ස කුලස්ස කුමාරකස්සා”ති. තම්පි ඛෝ කුලං ආයස්මතෝ උදායිස්ස උපට්ඨාකං හෝති. අථ ඛෝ ආයස්මා උදායී යේන තං කුලං තේනුපසඞ්කමි; උපසඞ්කමිත්වා මනුස්සේ පුච්ඡි—  “කහං ඉත්ථන්නාමා”ති? තේ ඒවමාහංසු—  “ඒසාය්‍ය, ඕවරකේ නිසින්නා”ති. අථ ඛෝ ආයස්මා උදායී යේන සා කුමාරිකා තේනුපසඞ්කමි; උපසඞ්කමිත්වා තස්සා කුමාරිකාය සද්ධිං ඒකෝ ඒකාය රහෝ පටිච්ඡන්නේ ආසනේ අලංකම්මනියේ නිසජ්ජං කප්පේසි කාලයුත්තං සමුල්ලපන්තෝ කාලයුත්තං ධම්මං භණන්තෝ.
</Paragraph>

<Paragraph number="1804" book="para">
තේන ඛෝ පන සමයේන විසාඛා මිගාරමාතා බහුපුත්තා හෝති බහුනත්තා අරෝගපුත්තා අරෝගනත්තා අභිමඞ්ගලසම්මතා. මනුස්සා යඤ්ඤේසු ඡණේසු උස්සවේසු විසාඛං මිගාරමාතරං පඨමං භෝජේන්ති. අථ ඛෝ විසාඛා මිගාරමාතා නිමන්තිතා තං කුලං අගමාසි. අද්දසා ඛෝ විසාඛා මිගාරමාතා ආයස්මන්තං උදායිං තස්සා කුමාරිකාය සද්ධිං ඒකං ඒකාය රහෝ පටිච්ඡන්නේ ආසනේ අලංකම්මනියේ නිසින්නං. දිස්වාන ආයස්මන්තං උදායිං ඒතදවෝච—  “ඉදං, භන්තේ, නච්ඡන්නං නප්පතිරූපං යං අය්‍යෝ මාතුගාමේන සද්ධිං ඒකෝ ඒකාය රහෝ පටිච්ඡන්නේ ආසනේ අලංකම්මනියේ නිසජ්ජං කප්පේති. කිඤ්චාපි, භන්තේ, අය්‍යෝ අනත්ථිකෝ තේන ධම්මේන, අපි ච දුස්සද්ධාපයා අප්පසන්නා මනුස්සා”ති. ඒවම්පි ඛෝ ආයස්මා උදායී විසාඛාය මිගාරමාතුයා වුච්චමානෝ නාදියි. අථ ඛෝ විසාඛා මිගාරමාතා නික්ඛමිත්වා භික්ඛූනං ඒතමත්ථං ආරෝචේසි. යේ තේ භික්ඛූ අප්පිච්ඡා …පේ…  තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම ආයස්මා උදායී මාතුගාමේන සද්ධිං ඒකෝ ඒකාය රහෝ පටිච්ඡන්නේ ආසනේ අලංකම්මනියේ නිසජ්ජං කප්පේස්සතී”ති.
</Paragraph>

<Paragraph number="1805" book="para">
අථ ඛෝ තේ භික්ඛූ ආයස්මන්තං උදායිං අනේකපරියායේන විගරහිත්වා භගවතෝ ඒතමත්ථං ආරෝචේසුං …පේ…  “සච්චං කිර ත්වං, උදායි, මාතුගාමේන සද්ධිං ඒකෝ ඒකාය රහෝ පටිච්ඡන්නේ ආසනේ අලංකම්මනියේ නිසජ්ජං කප්පේසී”ති? “සච්චං, භගවා”ති. විගරහි බුද්ධෝ භගවා …පේ…  කථඤ්හි නාම ත්වං, මෝඝපුරිස, මාතුගාමේන සද්ධිං ඒකෝ ඒකාය රහෝ පටිච්ඡන්නේ ආසනේ අලංකම්මනියේ නිසජ්ජං කප්පේස්සසි. නේතං, මෝඝපුරිස, අප්පසන්නානං වා පසාදාය …පේ…  ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

</Division>
<Division number="444" book="para">

<Paragraph number="1806" book="para">
<Emphasis>“යෝ පන භික්ඛු මාතුගාමේන සද්ධිං ඒකෝ ඒකාය රහෝ පටිච්ඡන්නේ ආසනේ අලංකම්මනියේ නිසජ්ජං කප්පේය්‍ය, තමේනං සද්ධේය්‍යවචසා උපාසිකා දිස්වා තිණ්ණං ධම්මානං අඤ්ඤතරේන වදේය්‍ය—  පාරාජිකේන වා සංඝාදිසේසේන වා පාචිත්තියේන වා, නිසජ්ජං භික්ඛු පටිජානමානෝ තිණ්ණං ධම්මානං අඤ්ඤතරේන කාරේතබ්බෝ—  පාරාජිකේන වා සංඝාදිසේසේන වා පාචිත්තියේන වා, යේන වා සා සද්ධේය්‍යවචසා උපාසිකා වදේය්‍ය, තේන සෝ භික්ඛු කාරේතබ්බෝ. අයං ධම්මෝ අනියතෝ”</Emphasis>ති. (*1*:<Emphasis>18</Emphasis>)
</Paragraph>

</Division>
<Division number="445" book="para">

<Paragraph number="1807" book="para">
<Emphasis>යෝ පනා</Emphasis>ති යෝ යාදිසෝ …පේ…  <Emphasis>භික්ඛූ</Emphasis>ති …පේ…  අයං ඉමස්මිං අත්ථේ අධිප්පේතෝ භික්ඛූති.
</Paragraph>

<Paragraph number="1808" book="para">
<Emphasis>මාතුගාමෝ</Emphasis> නාම මනුස්සිත්ථී, න යක්ඛී න පේතී න තිරච්ඡානගතා. අන්තමසෝ තදහුජාතාපි දාරිකා, පගේව මහත්තරී.
</Paragraph>

<Paragraph number="1809" book="para">
<Emphasis>සද්ධින්</Emphasis>ති ඒකතෝ.
</Paragraph>

<Paragraph number="1810" book="para">
<Emphasis>ඒකෝ ඒකායා</Emphasis>ති භික්ඛු චේව හෝති මාතුගාමෝ ච.
</Paragraph>

<Paragraph number="1811" book="para">
<Emphasis>රහෝ</Emphasis> නාම චක්ඛුස්ස රහෝ, සෝතස්ස රහෝ. <Emphasis>චක්ඛුස්ස රහෝ</Emphasis> නාම න සක්කා හෝති අක්ඛිං වා නිඛණීයමානේ භමුකං වා උක්ඛිපීයමානේ සීසං වා උක්ඛිපීයමානේ පස්සිතුං. <Emphasis>සෝතස්ස රහෝ</Emphasis> නාම න සක්කා හෝති පකතිකථා සෝතුං.
</Paragraph>

<Paragraph number="1812" book="para">
<Emphasis>පටිච්ඡන්නං</Emphasis> නාම ආසනං කුට්ටේන වා කවාටේන වා කිලඤ්ජේන වා සාණිපාකාරේන වා රුක්ඛේන වා ථම්භේන වා කෝත්ථළියා වා යේන කේනචි පටිච්ඡන්නං හෝති.
</Paragraph>

<Paragraph number="1813" book="para">
<Emphasis>අලංකම්මනියේ</Emphasis>ති සක්කා හෝති මේථුනං ධම්මං පටිසේවිතුං.
</Paragraph>

<Paragraph number="1814" book="para">
<Emphasis>නිසජ්ජං කප්පේය්‍යා</Emphasis>ති මාතුගාමේ නිසින්නේ භික්ඛු උපනිසින්නෝ වා හෝති උපනිපන්නෝ වා. භික්ඛු නිසින්නේ මාතුගාමෝ උපනිසින්නෝ වා හෝති උපනිපන්නෝ වා. උභෝ වා නිසින්නා හෝන්ති උභෝ වා නිපන්නා.
</Paragraph>

<Paragraph number="1815" book="para">
<Emphasis>සද්ධේය්‍යවචසා</Emphasis> නාම ආගතඵලා අභිසමේතාවිනී විඤ්ඤාතසාසනා.
</Paragraph>

<Paragraph number="1816" book="para">
<Emphasis>උපාසිකා</Emphasis> නාම බුද්ධං සරණං ගතා, ධම්මං සරණං ගතා, සංඝං සරණං ගතා.
</Paragraph>

<Paragraph number="1817" book="para">
<Emphasis>දිස්වා</Emphasis>ති පස්සිත්වා.
</Paragraph>

<Paragraph number="1818" book="para">
තිණ්ණං ධම්මානං අඤ්ඤතරේන වදේය්‍ය—  පාරාජිකේන වා සංඝාදිසේසේන වා පාචිත්තියේන වා. නිසජ්ජං භික්ඛු පටිජානමානෝ තිණ්ණං ධම්මානං අඤ්ඤතරේන කාරේතබ්බෝ—  පාරාජිකේන වා සංඝාදිසේසේන වා පාචිත්තියේන වා. යේන වා සා සද්ධේය්‍යවචසා උපාසිකා වදේය්‍ය තේන සෝ භික්ඛු කාරේතබ්බෝ.
</Paragraph>

</Division>
<Division number="446" book="para">

<Paragraph number="1819" book="para">
සා චේ ඒවං වදේය්‍ය—  “අය්‍යෝ මයා දිට්ඨෝ නිසින්නෝ මාතුගාමස්ස මේථුනං ධම්මං පටිසේවන්තෝ”ති, සෝ ච තං පටිජානාති, ආපත්තියා කාරේතබ්බෝ. සා චේ ඒවං වදේය්‍ය—  “අය්‍යෝ මයා දිට්ඨෝ නිසින්නෝ මාතුගාමස්ස මේථුනං ධම්මං පටිසේවන්තෝ”ති, සෝ චේ ඒවං වදේය්‍ය—  “සච්චාහං නිසින්නෝ, නෝ ච ඛෝ මේථුනං ධම්මං පටිසේවින්”ති, නිසජ්ජාය කාරේතබ්බෝ. සා චේ ඒවං වදේය්‍ය—  “අය්‍යෝ මයා දිට්ඨෝ නිසින්නෝ මාතුගාමස්ස මේථුනං ධම්මං පටිසේවන්තෝ”ති, සෝ චේ ඒවං වදේය්‍ය—  “නාහං නිසින්නෝ, අපි ච ඛෝ නිපන්නෝ”ති, නිපජ්ජාය කාරේතබ්බෝ. සා චේ ඒවං වදේය්‍ය—  “අය්‍යෝ මයා දිට්ඨෝ නිසින්නෝ මාතුගාමස්ස මේථුනං ධම්මං පටිසේවන්තෝ”ති, සෝ චේ ඒවං වදේය්‍ය—  “නාහං නිසින්නෝ, අපි ච ඛෝ ඨිතෝ”ති, න කාරේතබ්බෝ.
</Paragraph>

</Division>
<Division number="447" book="para">

<Paragraph number="1820" book="para">
සා චේ ඒවං වදේය්‍ය—  “අය්‍යෝ මයා දිට්ඨෝ නිපන්නෝ මාතුගාමස්ස මේථුනං ධම්මං පටිසේවන්තෝ”ති, සෝ ච තං පටිජානාති, ආපත්තියා කාරේතබ්බෝ. සා චේ ඒවං වදේය්‍ය—  “අය්‍යෝ මයා දිට්ඨෝ නිපන්නෝ මාතුගාමස්ස මේථුනං ධම්මං පටිසේවන්තෝ”ති, සෝ චේ ඒවං වදේය්‍ය—  “සච්චාහං නිපන්නෝ, නෝ ච ඛෝ මේථුනං ධම්මං පටිසේවින්”ති, නිපජ්ජාය කාරේතබ්බෝ. සා චේ ඒවං වදේය්‍ය—  “අය්‍යෝ මයා දිට්ඨෝ නිපන්නෝ මාතුගාමස්ස මේථුනං ධම්මං පටිසේවන්තෝ”ති, සෝ චේ ඒවං වදේය්‍ය—  “නාහං නිපන්නෝ, අපි ච ඛෝ නිසින්නෝ”ති, නිසජ්ජාය කාරේතබ්බෝ. සා චේ ඒවං වදේය්‍ය—  “අය්‍යෝ මයා දිට්ඨෝ නිපන්නෝ මාතුගාමස්ස මේථුනං ධම්මං පටිසේවන්තෝ”ති, සෝ චේ ඒවං වදේය්‍ය—  “නාහං නිපන්නෝ, අපි ච ඛෝ ඨිතෝ”ති, න කාරේතබ්බෝ.
</Paragraph>

</Division>
<Division number="448" book="para">

<Paragraph number="1821" book="para">
සා චේ ඒවං වදේය්‍ය—  “අය්‍යෝ මයා දිට්ඨෝ නිසින්නෝ මාතුගාමේන සද්ධිං කායසංසග්ගං සමාපජ්ජන්තෝ”ති, සෝ ච තං පටිජානාති, ආපත්තියා කාරේතබ්බෝ …පේ…  “සච්චාහං නිසින්නෝ නෝ ච ඛෝ කායසංසග්ගං සමාපජ්ජින්”ති, නිසජ්ජාය කාරේතබ්බෝ …පේ…  “නාහං නිසින්නෝ, අපි ච ඛෝ නිපන්නෝ”ති, නිපජ්ජාය කාරේතබ්බෝ …පේ…  “නාහං නිසින්නෝ, අපි ච ඛෝ ඨිතෝ”ති, න කාරේතබ්බෝ.
</Paragraph>

<Paragraph number="1822" book="para">
සා චේ ඒවං වදේය්‍ය—  “අය්‍යෝ මයා දිට්ඨෝ නිපන්නෝ මාතුගාමේන සද්ධිං කායසංසග්ගං සමාපජ්ජන්තෝ”ති, සෝ ච තං පටිජානාති, ආපත්තියා කාරේතබ්බෝ …පේ…  “සච්චාහං නිපන්නෝ, නෝ ච ඛෝ කායසංසග්ගං සමාපජ්ජින්”ති, නිපජ්ජාය කාරේතබ්බෝ …පේ…  “නාහං නිපන්නෝ, අපි ච ඛෝ නිසින්නෝ”ති, නිසජ්ජාය කාරේතබ්බෝ …පේ…  “නාහං නිපන්නෝ, අපි ච ඛෝ ඨිතෝ”ති, න කාරේතබ්බෝ.
</Paragraph>

</Division>
<Division number="449" book="para">

<Paragraph number="1823" book="para">
සා චේ ඒවං වදේය්‍ය—  “අය්‍යෝ මයා දිට්ඨෝ මාතුගාමේන සද්ධිං ඒකෝ ඒකාය රහෝ පටිච්ඡන්නේ ආසනේ අලංකම්මනියේ නිසින්නෝ”ති, සෝ ච තං පටිජානාති, නිසජ්ජාය කාරේතබ්බෝ …පේ…  “නාහං නිසින්නෝ, අපි ච ඛෝ නිපන්නෝ”ති, නිපජ්ජාය කාරේතබ්බෝ …පේ…  “නාහං නිසින්නෝ, අපි ච ඛෝ ඨිතෝ”ති, න කාරේතබ්බෝ.
</Paragraph>

</Division>
<Division number="450" book="para">

<Paragraph number="1824" book="para">
සා චේ ඒවං වදේය්‍ය—  “අය්‍යෝ මයා දිට්ඨෝ මාතුගාමේන සද්ධිං ඒකෝ ඒකාය රහෝ පටිච්ඡන්නේ ආසනේ අලංකම්මනියේ නිපන්නෝ”ති, සෝ ච තං පටිජානාති, නිපජ්ජාය කාරේතබ්බෝ …පේ…  “නාහං නිපන්නෝ, අපි ච ඛෝ නිසින්නෝ”ති, නිසජ්ජාය කාරේතබ්බෝ …පේ…  “නාහං නිපන්නෝ, අපි ච ඛෝ ඨිතෝ”ති, න කාරේතබ්බෝ.
</Paragraph>

<Paragraph number="1825" book="para">
<Emphasis>අනියතෝ</Emphasis>ති න නියතෝ, පාරාජිකං වා සංඝාදිසේසෝ වා පාචිත්තියං වා.
</Paragraph>

</Division>
<Division number="451" book="para">

<Paragraph number="1826" book="para">
ගමනං පටිජානාති, නිසජ්ජං පටිජානාති, ආපත්තිං පටිජානාති, ආපත්තියා කාරේතබ්බෝ. ගමනං පටිජානාති, නිසජ්ජං න පටිජානාති, ආපත්තිං පටිජානාති, ආපත්තියා කාරේතබ්බෝ. ගමනං පටිජානාති, නිසජ්ජං පටිජානාති, ආපත්තිං න පටිජානාති, නිසජ්ජාය කාරේතබ්බෝ. ගමනං පටිජානාති, නිසජ්ජං න පටිජානාති, ආපත්තිං න පටිජානාති, න කාරේතබ්බෝ.
</Paragraph>

<Paragraph number="1827" book="para">
ගමනං න පටිජානාති, නිසජ්ජං පටිජානාති, ආපත්තිං පටිජානාති, ආපත්තියා කාරේතබ්බෝ. ගමනං න පටිජානාති, නිසජ්ජං න පටිජානාති, ආපත්තිං පටිජානාති, ආපත්තියා කාරේතබ්බෝ. ගමනං න පටිජානාති, නිසජ්ජං පටිජානාති, ආපත්තිං න පටිජානාති, නිසජ්ජාය කාරේතබ්බෝ. ගමනං න පටිජානාති, නිසජ්ජං න පටිජානාති, ආපත්තිං න පටිජානාති, න කාරේතබ්බෝති.

</Paragraph>
</Division>

<Paragraph number="1828" type="center" book="para">
පඨමෝ අනියතෝ නිට්ඨිතෝ.
</Paragraph>