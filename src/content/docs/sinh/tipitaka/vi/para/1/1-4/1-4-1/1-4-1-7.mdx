---
title: "1.4.1.7 තතුත්තරිසික්ඛාපද"
tableOfContents: false
sidebar:
  order: 8
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="522" book="para">

<Paragraph number="1998" book="para">
තේන සමයේන බුද්ධෝ භගවා සාවත්ථියං විහරති ජේතවනේ අනාථපිණ්ඩිකස්ස ආරාමේ. තේන ඛෝ පන සමයේන ඡබ්බග්ගියා භික්ඛූ අච්ඡින්නචීවරකේ භික්ඛූ උපසඞ්කමිත්වා ඒවං වදන්ති—  “භගවතා, ආවුසෝ, අනුඤ්ඤාතං—  ‘අච්ඡින්නචීවරස්ස වා නට්ඨචීවරස්ස වා අඤ්ඤාතකං ගහපතිං වා ගහපතානිං වා චීවරං විඤ්ඤාපේතුං’; විඤ්ඤාපේථ, ආවුසෝ, චීවරන්”ති. “අලං, ආවුසෝ, ලද්ධං අම්හේහි චීවරන්”ති. “මයං ආයස්මන්තානං විඤ්ඤාපේමා”ති. “විඤ්ඤාපේථ, ආවුසෝ”ති. අථ ඛෝ ඡබ්බග්ගියා භික්ඛූ ගහපතිකේ උපසඞ්කමිත්වා ඒතදවෝචුං—  “අච්ඡින්නචීවරකා, ආවුසෝ, භික්ඛූ ආගතා. දේථ නේසං චීවරානී”ති, බහුං චීවරං විඤ්ඤාපේසුං.
</Paragraph>

<Paragraph number="1999" book="para">
තේන ඛෝ පන සමයේන අඤ්ඤතරෝ පුරිසෝ සභායං නිසින්නෝ අඤ්ඤතරං පුරිසං ඒතදවෝච—  “අච්ඡින්නචීවරකා අය්‍යෝ භික්ඛූ ආගතා. තේසං මයා චීවරං දින්නන්”ති. සෝපි ඒවමාහ—  “මයාපි දින්නන්”ති. අපරෝපි ඒවමාහ—  “මයාපි දින්නන්”ති. තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම සමණා සක්‍යපුත්තියා න මත්තං ජානිත්වා බහුං චීවරං විඤ්ඤාපේස්සන්ති, දුස්සවාණිජ්ජං වා සමණා සක්‍යපුත්තියා කරිස්සන්ති, පග්ගාහිකසාලං වා පසාරේස්සන්තී”ති.
</Paragraph>

<Paragraph number="2000" book="para">
අස්සෝසුං ඛෝ භික්ඛූ තේසං මනුස්සානං උජ්ඣායන්තානං ඛිය්‍යන්තානං විපාචේන්තානං. යේ තේ භික්ඛූ අප්පිච්ඡා …පේ…  තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම ඡබ්බග්ගියා භික්ඛූ න මත්තං ජානිත්වා බහුං චීවරං විඤ්ඤාපේස්සන්තී”ති.
</Paragraph>

<Paragraph number="2001" book="para">
අථ ඛෝ තේ භික්ඛූ ඡබ්බග්ගියේ භික්ඛූ අනේකපරියායේන විගරහිත්වා භගවතෝ ඒතමත්ථං ආරෝචේසුං …පේ…  “සච්චං කිර තුම්හේ, භික්ඛවේ, න මත්තං ජානිත්වා බහුං චීවරං විඤ්ඤාපේථා”ති? “සච්චං, භගවා”ති. විගරහි බුද්ධෝ භගවා …පේ…  කථඤ්හි නාම තුම්හේ, මෝඝපුරිසා, න මත්තං ජානිත්වා බහුං චීවරං විඤ්ඤාපේස්සථ. නේතං, මෝඝපුරිසා, අප්පසන්නානං වා පසාදාය …පේ…  ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

</Division>
<Division number="523" book="para">

<Paragraph number="2002" book="para">
<Emphasis>“තඤ්චේ අඤ්ඤාතකෝ ගහපති වා ගහපතානී වා බහූහි චීවරේහි අභිහට්ඨුං පවාරේය්‍ය සන්තරුත්තරපරමං තේන භික්ඛුනා තතෝ චීවරං සාදිතබ්බං. තතෝ චේ උත්තරි සාදියේය්‍ය, නිස්සග්ගියං පාචිත්තියන්”</Emphasis>ති. (*7*:<Emphasis>26</Emphasis>)
</Paragraph>

</Division>
<Division number="524" book="para">

<Paragraph number="2003" book="para">
<Emphasis>තඤ්චේ</Emphasis>ති අච්ඡින්නචීවරකං භික්ඛුං.
</Paragraph>

<Paragraph number="2004" book="para">
<Emphasis>අඤ්ඤාතකෝ</Emphasis> නාම මාතිතෝ වා පිතිතෝ වා යාව සත්තමා පිතාමහයුගා අසම්බද්ධෝ.
</Paragraph>

<Paragraph number="2005" book="para">
<Emphasis>ගහපති</Emphasis> නාම යෝ කෝචි අගාරං අජ්ඣාවසති.
</Paragraph>

<Paragraph number="2006" book="para">
<Emphasis>ගහපතානී</Emphasis> නාම යා කාචි අගාරං අජ්ඣාවසති.
</Paragraph>

<Paragraph number="2007" book="para">
<Emphasis>බහූහි චීවරේහී</Emphasis>ති බහුකේහි චීවරේහි.
</Paragraph>

<Paragraph number="2008" book="para">
<Emphasis>අභිහට්ඨුං පවාරේය්‍යා</Emphasis>ති යාවතකං ඉච්ඡසි තාවතකං ගණ්හාහීති.
</Paragraph>

<Paragraph number="2009" book="para">
<Emphasis>සන්තරුත්තරපරමං තේන භික්ඛුනා තතෝ චීවරං සාදිතබ්බන්</Emphasis>ති සචේ තීණි නට්ඨානි හෝන්ති ද්වේ සාදිතබ්බානි, ද්වේ නට්ඨානි ඒකං සාදිතබ්බං, ඒකං නට්ඨං න කිඤ්චි සාදිතබ්බං.
</Paragraph>

<Paragraph number="2010" book="para">
<Emphasis>තතෝ චේ උත්තරි සාදියේය්‍යා</Emphasis>ති තතුත්තරි විඤ්ඤාපේති, පයෝගේ දුක්කටං. පටිලාභේන නිස්සග්ගියං හෝති. නිස්සජ්ජිතබ්බං සංඝස්ස වා ගණස්ස වා පුග්ගලස්ස වා. ඒවඤ්ච පන, භික්ඛවේ, නිස්සජ්ජිතබ්බං …පේ…  “ඉදං මේ, භන්තේ, චීවරං අඤ්ඤාතකං ගහපතිකං උපසඞ්කමිත්වා තතුත්තරි විඤ්ඤාපිතං නිස්සග්ගියං. ඉමාහං සංඝස්ස නිස්සජ්ජාමී”ති …පේ…  දදේය්‍යාති …පේ…  දදේය්‍යුන්ති …පේ…  ආයස්මතෝ දම්මීති.
</Paragraph>

</Division>
<Division number="525" book="para">

<Paragraph number="2011" book="para">
අඤ්ඤාතකේ අඤ්ඤාතකසඤ්ඤී තතුත්තරි චීවරං විඤ්ඤාපේති, නිස්සග්ගියං පාචිත්තියං. අඤ්ඤාතකේ වේමතිකෝ තතුත්තරි චීවරං විඤ්ඤාපේති, නිස්සග්ගියං පාචිත්තියං. අඤ්ඤාතකේ ඤාතකසඤ්ඤී තතුත්තරි චීවරං විඤ්ඤාපේති, නිස්සග්ගියං පාචිත්තියං.
</Paragraph>

<Paragraph number="2012" book="para">
ඤාතකේ අඤ්ඤාතකසඤ්ඤී, ආපත්ති දුක්කටස්ස. ඤාතකේ වේමතිකෝ, ආපත්ති දුක්කටස්ස. ඤාතකේ ඤාතකසඤ්ඤී, අනාපත්ති.
</Paragraph>

</Division>
<Division number="526" book="para">

<Paragraph number="2013" book="para">
අනාපත්ති—  “සේසකං ආහරිස්සාමී”ති හරන්තෝ ගච්ඡති, “සේසකං තුය්හේව හෝතූ”ති දේන්ති, න අච්ඡින්නකාරණා දේන්ති, න නට්ඨකාරණා දේන්ති, ඤාතකානං, පවාරිතානං, අත්තනෝ ධනේන, උම්මත්තකස්ස, ආදිකම්මිකස්සාති.

</Paragraph>
</Division>

<Paragraph number="2014" type="center" book="para">
තතුත්තරිසික්ඛාපදං නිට්ඨිතං සත්තමං.
</Paragraph>