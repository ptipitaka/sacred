---
title: "1.4.1.3 තතියකථිනසික්ඛාපද"
tableOfContents: false
sidebar:
  order: 4
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="497" book="para">

<Paragraph number="1921" book="para">
තේන සමයේන බුද්ධෝ භගවා සාවත්ථියං විහරති ජේතවනේ අනාථපිණ්ඩිකස්ස ආරාමේ. තේන ඛෝ පන සමයේන අඤ්ඤතරස්ස භික්ඛුනෝ අකාලචීවරං උප්පන්නං හෝති. තස්ස තං චීවරං කයිරමානං නප්පහෝති. අථ ඛෝ සෝ භික්ඛු තං චීවරං උස්සාපේත්වා පුනප්පුනං විමජ්ජති. අද්දසා ඛෝ භගවා සේනාසනචාරිකං ආහිණ්ඩන්තෝ තං භික්ඛුං තං චීවරං උස්සාපේත්වා පුනප්පුනං විමජ්ජන්තං. දිස්වාන යේන සෝ භික්ඛු තේනුපසඞ්කමි; උපසඞ්කමිත්වා තං භික්ඛුං ඒතදවෝච—  “කිස්ස ත්වං, භික්ඛු, ඉමං චීවරං උස්සාපේත්වා පුනප්පුනං විමජ්ජසී”ති? “ඉදං මේ, භන්තේ, අකාලචීවරං උප්පන්නං. කයිරමානං නප්පහෝති. තේනාහං ඉමං චීවරං උස්සාපේත්වා පුනප්පුනං විමජ්ජාමී”ති. “අත්ථි පන තේ, භික්ඛු, චීවරපච්චාසා”ති? “අත්ථි, භගවා”ති. අථ ඛෝ භගවා ඒතස්මිං නිදානේ ඒතස්මිං පකරණේ ධම්මිං කථං කත්වා, භික්ඛූ ආමන්තේසි—  “අනුජානාමි, භික්ඛවේ, අකාලචීවරං පටිග්ගහේත්වා චීවරපච්චාසා නික්ඛිපිතුන්”ති.
</Paragraph>

</Division>
<Division number="498" book="para">

<Paragraph number="1922" book="para">
තේන ඛෝ පන සමයේන භික්ඛූ—  “භගවතා අනුඤ්ඤාතං අකාලචීවරං පටිග්ගහේත්වා චීවරපච්චාසා නික්ඛිපිතුන්”ති අකාලචීවරානි පටිග්ගහේත්වා අතිරේකමාසං නික්ඛිපන්ති. තානි චීවරානි චීවරවංසේ භණ්ඩිකාබද්ධානි තිට්ඨන්ති. අද්දසා ඛෝ ආයස්මා ආනන්දෝ සේනාසනචාරිකං ආහිණ්ඩන්තෝ තානි චීවරානි චීවරවංසේ භණ්ඩිකාබද්ධානි තිට්ඨන්තේ. දිස්වාන භික්ඛූ ආමන්තේසි—  “කස්සිමානි, ආවුසෝ, චීවරානි චීවරවංසේ භණ්ඩිකාබද්ධානි තිට්ඨන්තී”ති? “අම්හාකං, ආවුසෝ, අකාලචීවරානි චීවරපච්චාසා නික්ඛිත්තානී”ති. “කීවචිරං පනාවුසෝ, ඉමානි චීවරානි නික්ඛිත්තානී”ති? “අතිරේකමාසං, ආවුසෝ”ති. ආයස්මා ආනන්දෝ උජ්ඣායති ඛිය්‍යති විපාචේති—  “කථඤ්හි නාම භික්ඛූ අකාලචීවරං පටිග්ගහේත්වා අතිරේකමාසං නික්ඛිපිස්සන්තී”ති.
</Paragraph>

<Paragraph number="1923" book="para">
අථ ඛෝ ආයස්මා ආනන්දෝ තේ භික්ඛූ අනේකපරියායේන විගරහිත්වා භගවතෝ ඒතමත්ථං ආරෝචේසි …පේ…  “සච්චං කිර, භික්ඛවේ, භික්ඛූ අකාලචීවරං පටිග්ගහේත්වා අතිරේකමාසං නික්ඛිපන්තී”ති? “සච්චං, භගවා”ති. විගරහි බුද්ධෝ භගවා …පේ…  කථඤ්හි නාම තේ, භික්ඛවේ, මෝඝපුරිසා අකාලචීවරං පටිග්ගහේත්වා අතිරේකමාසං නික්ඛිපිස්සන්ති. නේතං, භික්ඛවේ, අප්පසන්නානං වා පසාදාය …පේ…  ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

</Division>
<Division number="499" book="para">

<Paragraph number="1924" book="para">
<Emphasis>“නිට්ඨිතචීවරස්මිං භික්ඛුනා උබ්භතස්මිං කථිනේ භික්ඛුනෝ පනේව අකාලචීවරං උප්පජ්ජේය්‍ය, ආකඞ්ඛමානේන භික්ඛුනා පටිග්ගහේතබ්බං. පටිග්ගහේත්වා ඛිප්පමේව කාරේතබ්බං. නෝ චස්ස පාරිපූරි, මාසපරමං තේන භික්ඛුනා තං චීවරං නික්ඛිපිතබ්බං ඌනස්ස පාරිපූරියා සතියා පච්චාසාය. තතෝ චේ උත්තරි නික්ඛිපේය්‍ය, සතියාපි පච්චාසාය, නිස්සග්ගියං පාචිත්තියන්”</Emphasis>ති. (*3*:<Emphasis>22</Emphasis>)
</Paragraph>

</Division>
<Division number="500" book="para">

<Paragraph number="1925" book="para">
<Emphasis>නිට්ඨිතචීවරස්මින්</Emphasis>ති භික්ඛුනෝ චීවරං කතං වා හෝති නට්ඨං වා විනට්ඨං වා දඩ්ඪං වා චීවරාසා වා උපච්ඡින්නා.
</Paragraph>

<Paragraph number="1926" book="para">
<Emphasis>උබ්භතස්මිං කථිනේ</Emphasis>ති අට්ඨන්නං මාතිකානං අඤ්ඤතරාය මාතිකාය උබ්භතං හෝති, සංඝේන වා අන්තරා උබ්භතං හෝති.
</Paragraph>

<Paragraph number="1927" book="para">
<Emphasis>අකාලචීවරං</Emphasis> නාම අනත්ථතේ කථිනේ ඒකාදසමාසේ උප්පන්නං, අත්ථතේ කථිනේ සත්තමාසේ උප්පන්නං, කාලේපි ආදිස්ස දින්නං, ඒතං අකාලචීවරං නාම.
</Paragraph>

<Paragraph number="1928" book="para">
<Emphasis>උප්පජ්ජේය්‍යා</Emphasis>ති උප්පජ්ජේය්‍ය සංඝතෝ වා ගණතෝ වා ඤාතිතෝ වා මිත්තතෝ වා පංසුකූලං වා අත්තනෝ වා ධනේන.
</Paragraph>

<Paragraph number="1929" book="para">
<Emphasis>ආකඞ්ඛමානේනා</Emphasis>ති ඉච්ඡමානේන පටිග්ගහේතබ්බං.
</Paragraph>

<Paragraph number="1930" book="para">
<Emphasis>පටිග්ගහේත්වා ඛිප්පමේව කාරේතබ්බන්</Emphasis>ති දසාහා කාරේතබ්බං.
</Paragraph>

<Paragraph number="1931" book="para">
<Emphasis>නෝ චස්ස පාරිපූරී</Emphasis>ති කයිරමානං නප්පහෝති.
</Paragraph>

<Paragraph number="1932" book="para">
<Emphasis>මාසපරමං තේන භික්ඛුනා තං චීවරං නික්ඛිපිතබ්බන්</Emphasis>ති මාසපරමතා නික්ඛිපිතබ්බං.
</Paragraph>

<Paragraph number="1933" book="para">
<Emphasis>ඌනස්ස පාරිපූරියා</Emphasis>ති ඌනස්ස පාරිපූරත්ථාය.
</Paragraph>

<Paragraph number="1934" book="para">
<Emphasis>සතියා පච්චාසායා</Emphasis>ති පච්චාසා හෝති සංඝතෝ වා ගණතෝ වා ඤාතිතෝ වා මිත්තතෝ වා පංසුකූලං වා අත්තනෝ වා ධනේන.
</Paragraph>

<Paragraph number="1935" book="para">
<Emphasis>තතෝ චේ උත්තරි නික්ඛිපේය්‍ය සතියාපි පච්චාසායා</Emphasis>ති තදහුප්පන්නේ මූලචීවරේ පච්චාසාචීවරං උප්පජ්ජති, දසාහා කාරේතබ්බං. ද්වීහුප්පන්නේ මූලචීවරේ පච්චාසාචීවරං උප්පජ්ජති, දසාහා කාරේතබ්බං. තීහුප්පන්නේ මූලචීවරේ …පේ…  චතූහුප්පන්නේ…  පඤ්චාහුප්පන්නේ…  ඡාහුප්පන්නේ…  සත්තාහුප්පන්නේ…  අට්ඨාහුප්පන්නේ…  නවාහුප්පන්නේ…  දසාහුප්පන්නේ මූලචීවරේ පච්චාසාචීවරං උප්පජ්ජති, දසාහා කාරේතබ්බං. ඒකාදසේ උප්පන්නේ …පේ…  ද්වාදසේ උප්පන්නේ…  තේරසේ උප්පන්නේ…  චුද්දසේ උප්පන්නේ…  පන්නරසේ උප්පන්නේ…  සෝළසේ උප්පන්නේ…  සත්තරසේ උප්පන්නේ…  අට්ඨාරසේ උප්පන්නේ…  ඒකූනවීසේ උප්පන්නේ…  වීසේ උප්පන්නේ මූලචීවරේ පච්චාසාචීවරං උප්පජ්ජති, දසාහා කාරේතබ්බං. ඒකවීසේ උප්පන්නේ මූලචීවරේ පච්චාසාචීවරං උප්පජ්ජති, නවාහා කාරේතබ්බං. ද්වාවීසේ උප්පන්නේ …පේ…  තේවීසේ උප්පන්නේ…  චතුවීසේ උප්පන්නේ…  පඤ්චවීසේ උප්පන්නේ…  ඡබ්බීසේ උප්පන්නේ…  සත්තවීසේ උප්පන්නේ…  අට්ඨවීසේ උප්පන්නේ…  ඒකූනතිංසේ උප්පන්නේ මූලචීවරේ පච්චාසාචීවරං උප්පජ්ජති, ඒකාහං කාරේතබ්බං…  තිංසේ උප්පන්නේ මූලචීවරේ පච්චාසාචීවරං උප්පජ්ජති, තදහේව අධිට්ඨාතබ්බං විකප්පේතබ්බං විස්සජ්ජේතබ්බං. නෝ චේ අධිට්ඨේය්‍ය වා විකප්පේය්‍ය වා විස්සජ්ජේය්‍ය වා, ඒකතිංසේ අරුණුග්ගමනේ නිස්සග්ගියං හෝති. නිස්සජ්ජිතබ්බං සංඝස්ස වා ගණස්ස වා පුග්ගලස්ස වා. ඒවඤ්ච පන, භික්ඛවේ, නිස්සජ්ජිතබ්බං …පේ…  ඉදං මේ, භන්තේ, අකාලචීවරං මාසාතික්කන්තං නිස්සග්ගියං, ඉමාහං සංඝස්ස නිස්සජ්ජාමීති …පේ…  දදේය්‍යාති …පේ…  දදේය්‍යුන්ති …පේ…  ආයස්මතෝ දම්මීති.
</Paragraph>

<Paragraph number="1936" book="para">
විසභාගේ උප්පන්නේ මූලචීවරේ පච්චාසාචීවරං උප්පජ්ජති, රත්තියෝ ච සේසා හෝන්ති, න අකාමා කාරේතබ්බං.
</Paragraph>

</Division>
<Division number="501" book="para">

<Paragraph number="1937" book="para">
මාසාතික්කන්තේ අතික්කන්තසඤ්ඤී, නිස්සග්ගියං පාචිත්තියං. මාසාතික්කන්තේ වේමතිකෝ නිස්සග්ගියං පාචිත්තියං. මාසාතික්කන්තේ අනතික්කන්තසඤ්ඤී නිස්සග්ගියං පාචිත්තියං. අනධිට්ඨිතේ අධිට්ඨිතසඤ්ඤී …පේ…  අවිකප්පිතේ විකප්පිතසඤ්ඤී…  අවිස්සජ්ජිතේ විස්සජ්ජිතසඤ්ඤී…  අනට්ඨේ නට්ඨසඤ්ඤී…  අවිනට්ඨේ විනට්ඨසඤ්ඤී…  අදඩ්ඪේ දඩ්ඪසඤ්ඤී…  අවිලුත්තේ විලුත්තසඤ්ඤී, නිස්සග්ගියං පාචිත්තියං.
</Paragraph>

<Paragraph number="1938" book="para">
නිස්සග්ගියං චීවරං අනිස්සජ්ජිත්වා පරිභුඤ්ජති, ආපත්ති දුක්කටස්ස. මාසානතික්කන්තේ අතික්කන්තසඤ්ඤී, ආපත්ති දුක්කටස්ස. මාසානතික්කන්තේ වේමතිකෝ, ආපත්ති දුක්කටස්ස. මාසානතික්කන්තේ අනතික්කන්තසඤ්ඤී, අනාපත්ති.
</Paragraph>

</Division>
<Division number="502" book="para">

<Paragraph number="1939" book="para">
අනාපත්ති—  අන්තෝමාසේ අධිට්ඨේති, විකප්පේති, විස්සජ්ජේති, නස්සති, විනස්සති, ඩය්හති, අච්ඡින්දිත්වා ගණ්හන්ති, විස්සාසං ගණ්හන්ති, උම්මත්තකස්ස, ආදිකම්මිකස්සාති.

</Paragraph>
</Division>

<Paragraph number="1940" type="center" book="para">
තතියකථිනසික්ඛාපදං නිට්ඨිතං තතියං.
</Paragraph>