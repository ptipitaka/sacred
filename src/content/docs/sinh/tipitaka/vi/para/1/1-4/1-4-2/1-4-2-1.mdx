---
title: "1.4.2.1 කෝසියසික්ඛාපද"
tableOfContents: false
sidebar:
  order: 1
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="542" book="para">

<Paragraph number="2098" book="para">
තේන සමයේන බුද්ධෝ භගවා ආළවියං විහරති අග්ගාළවේ චේතියේ. තේන ඛෝ පන සමයේන ඡබ්බග්ගියා භික්ඛූ කෝසියකාරකේ උපසඞ්කමිත්වා ඒවං වදන්ති—  “බහූ, ආවුසෝ, කෝසකාරකේ පචථ, අම්හාකම්පි දස්සථ, මයම්පි ඉච්ඡාම කෝසියමිස්සකං සන්ථතං කාතුන්”ති. තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම සමණා සක්‍යපුත්තියා අම්හේ උපසඞ්කමිත්වා ඒවං වක්ඛන්ති—  ‘බහූ, ආවුසෝ, කෝසකාරකේ පචථ, අම්හාකම්පි දස්සථ, මයම්පි ඉච්ඡාම කෝසියමිස්සකං සන්ථතං කාතුන්’ති. අම්හාකම්පි අලාභා, අම්හාකම්පි දුල්ලද්ධං, යේ මයං ආජීවස්ස හේතු පුත්තදාරස්ස කාරණා බහූ ඛුද්දකේ පාණේ සඞ්ඝාතං ආපාදේමා”ති.
</Paragraph>

<Paragraph number="2099" book="para">
අස්සෝසුං ඛෝ භික්ඛූ තේසං මනුස්සානං උජ්ඣායන්තානං ඛිය්‍යන්තානං විපාචේන්තානං. යේ තේ භික්ඛූ අප්පිච්ඡා …පේ…  තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම ඡබ්බග්ගියා භික්ඛූ කෝසියකාරකේ උපසඞ්කමිත්වා ඒවං වක්ඛන්ති—  ‘බහූ, ආවුසෝ, කෝසකාරකේ පචථ, අම්හාකම්පි දස්සථ, මයම්පි ඉච්ඡාම කෝසියමිස්සකං සන්ථතං කාතුන්’”ති.
</Paragraph>

<Paragraph number="2100" book="para">
අථ ඛෝ තේ භික්ඛූ ඡබ්බග්ගියේ භික්ඛූ අනේකපරියායේන විගරහිත්වා භගවතෝ ඒතමත්ථං ආරෝචේසුං …පේ…  “සච්චං කිර තුම්හේ, භික්ඛවේ, කෝසියකාරකේ උපසඞ්කමිත්වා ඒවං වදේථ—  ‘බහූ, ආවුසෝ, කෝසකාරකේ පචථ, අම්හාකම්පි දස්සථ, මයම්පි ඉච්ඡාම කෝසියමිස්සකං සන්ථතං කාතුන්’”ති? “සච්චං, භගවා”ති. විගරහි බුද්ධෝ භගවා …පේ…  කථඤ්හි නාම තුම්හේ, මෝඝපුරිසා, කෝසියකාරකේ උපසඞ්කමිත්වා ඒවං වක්ඛථ—  ‘බහූ, ආවුසෝ, කෝසකාරකේ පචථ, අම්හාකම්පි දස්සථ, මයම්පි ඉච්ඡාම කෝසියමිස්සකං සන්ථතං කාතුන්’ති. නේතං, මෝඝපුරිසා, අප්පසන්නානං වා පසාදාය …පේ…  ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

</Division>
<Division number="543" book="para">

<Paragraph number="2101" book="para">
<Emphasis>“යෝ පන භික්ඛු කෝසියමිස්සකං සන්ථතං කාරාපේය්‍ය, නිස්සග්ගියං පාචිත්තියන්”</Emphasis>ති. (*11*:<Emphasis>30</Emphasis>)
</Paragraph>

</Division>
<Division number="544" book="para">

<Paragraph number="2102" book="para">
<Emphasis>යෝ පනා</Emphasis>ති යෝ යාදිසෝ …පේ…  <Emphasis>භික්ඛූ</Emphasis>ති …පේ…  අයං ඉමස්මිං අත්ථේ අධිප්පේතෝ භික්ඛූති.
</Paragraph>

<Paragraph number="2103" book="para">
<Emphasis>සන්ථතං</Emphasis> නාම සන්ථරිත්වා කතං හෝති අවායිමං.
</Paragraph>

<Paragraph number="2104" book="para">
<Emphasis>කාරාපේය්‍යා</Emphasis>ති ඒකේනපි කෝසියංසුනා මිස්සිත්වා කරෝති වා කාරාපේති වා, පයෝගේ දුක්කටං. පටිලාභේන නිස්සග්ගියං හෝති. නිස්සජ්ජිතබ්බං සංඝස්ස වා ගණස්ස වා පුග්ගලස්ස වා. ඒවඤ්ච පන, භික්ඛවේ, නිස්සජ්ජිතබ්බං …පේ…  ඉදං මේ, භන්තේ, කෝසියමිස්සකං සන්ථතං කාරාපිතං නිස්සග්ගියං. ඉමාහං සංඝස්ස නිස්සජ්ජාමීති …පේ…  දදේය්‍යාති …පේ…  දදේය්‍යුන්ති …පේ…  ආයස්මතෝ දම්මීති.
</Paragraph>

</Division>
<Division number="545" book="para">

<Paragraph number="2105" book="para">
අත්තනා විප්පකතං අත්තනා පරියෝසාපේති, නිස්සග්ගියං පාචිත්තියං. අත්තනා විප්පකතං පරේහි පරියෝසාපේති, නිස්සග්ගියං පාචිත්තියං. පරේහි විප්පකතං අත්තනා පරියෝසාපේති, නිස්සග්ගියං පාචිත්තියං. පරේහි විප්පකතං පරේහි පරියෝසාපේති, නිස්සග්ගියං පාචිත්තියං.
</Paragraph>

<Paragraph number="2106" book="para">
අඤ්ඤස්සත්ථාය කරෝති වා කාරාපේති වා, ආපත්ති දුක්කටස්ස. අඤ්ඤේන කතං පටිලභිත්වා පරිභුඤ්ජති, ආපත්ති දුක්කටස්ස.
</Paragraph>

</Division>
<Division number="546" book="para">

<Paragraph number="2107" book="para">
අනාපත්ති—  විතානං වා භූමත්ථරණං වා සාණිපාකාරං වා භිසිං වා බිබ්බෝහනං වා කරෝති, උම්මත්තකස්ස, ආදිකම්මිකස්සාති.

</Paragraph>
</Division>

<Paragraph number="2108" type="center" book="para">
කෝසියසික්ඛාපදං නිට්ඨිතං පඨමං.
</Paragraph>