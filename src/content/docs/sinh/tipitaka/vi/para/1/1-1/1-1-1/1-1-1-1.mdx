---
title: "1.1.1.1 සුදින්නභාණවාර"
tableOfContents: false
sidebar:
  order: 1
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="24" book="para">

<Paragraph number="41" book="para">
තේන ඛෝ පන සමයේන වේසාලියා අවිදූරේ කලන්දගාමෝ නාම අත්ථි. තත්ථ සුදින්නෝ නාම කලන්දපුත්තෝ සේට්ඨිපුත්තෝ හෝති. අථ ඛෝ සුදින්නෝ කලන්දපුත්තෝ සම්බහුලේහි සහායකේහි සද්ධිං වේසාලිං අගමාසි කේනචිදේව කරණීයේන. තේන ඛෝ පන සමයේන භගවා මහතියා පරිසාය පරිවුතෝ ධම්මං දේසේන්තෝ නිසින්නෝ හෝති. අද්දස ඛෝ සුදින්නෝ කලන්දපුත්තෝ භගවන්තං මහතියා පරිසාය පරිවුතං ධම්මං දේසේන්තං නිසින්නං. දිස්වානස්ස ඒතදහෝසි—  “යන්නූනාහම්පි ධම්මං සුණේය්‍යන්”ති. අථ ඛෝ සුදින්නෝ කලන්දපුත්තෝ යේන සා පරිසා තේනුපසඞ්කමි; උපසඞ්කමිත්වා ඒකමන්තං නිසීදි. ඒකමන්තං නිසින්නස්ස ඛෝ සුදින්නස්ස කලන්දපුත්තස්ස ඒතදහෝසි—  “යථා යථා ඛෝ අහං භගවතා ධම්මං දේසිතං ආජානාමි, නයිදං සුකරං අගාරං අජ්ඣාවසතා ඒකන්තපරිපුණ්ණං ඒකන්තපරිසුද්ධං සඞ්ඛලිඛිතං බ්‍රහ්මචරියං චරිතුං; යන්නූනාහං කේසමස්සුං ඕහාරේත්වා කාසායානි වත්ථානි අච්ඡාදේත්වා අගාරස්මා අනගාරියං පබ්බජේය්‍යන්”ති. අථ ඛෝ සා පරිසා භගවතා ධම්මියා කථාය සන්දස්සිතා සමාදපිතා සමුත්තේජිතා සම්පහංසිතා උට්ඨායාසනා භගවන්තං අභිවාදේත්වා පදක්ඛිණං කත්වා පක්කාමි.
</Paragraph>

</Division>
<Division number="25" book="para">

<Paragraph number="42" book="para">
අථ ඛෝ සුදින්නෝ කලන්දපුත්තෝ අචිරවුට්ඨිතාය පරිසාය යේන භගවා තේනුපසඞ්කමි; උපසඞ්කමිත්වා භගවන්තං අභිවාදේත්වා ඒකමන්තං නිසීදි. ඒකමන්තං නිසින්නෝ ඛෝ සුදින්නෝ කලන්දපුත්තෝ භගවන්තං ඒතදවෝච—  “යථා යථාහං, භන්තේ, භගවතා ධම්මං දේසිතං ආජානාමි, නයිදං සුකරං අගාරං අජ්ඣාවසතා ඒකන්තපරිපුණ්ණං ඒකන්තපරිසුද්ධං සඞ්ඛලිඛිතං බ්‍රහ්මචරියං චරිතුං; ඉච්ඡාමහං, භන්තේ, කේසමස්සුං ඕහාරේත්වා කාසායානි වත්ථානි අච්ඡාදේත්වා අගාරස්මා අනගාරියං පබ්බජිතුං. පබ්බාජේතු මං භගවා”ති. “අනුඤ්ඤාතෝසි පන ත්වං, සුදින්න, මාතාපිතූහි අගාරස්මා අනගාරියං පබ්බජ්ජායා”ති? “න ඛෝ අහං, භන්තේ, අනුඤ්ඤාතෝ මාතාපිතූහි අගාරස්මා අනගාරියං පබ්බජ්ජායා”ති. “න ඛෝ, සුදින්න, තථාගතා අනනුඤ්ඤාතං මාතාපිතූහි පුත්තං පබ්බාජේන්තී”ති. “සෝහං, භන්තේ, තථා කරිස්සාමි යථා මං මාතාපිතරෝ අනුජානිස්සන්ති අගාරස්මා අනගාරියං පබ්බජ්ජායා”ති.
</Paragraph>

</Division>
<Division number="26" book="para">

<Paragraph number="43" book="para">
අථ ඛෝ සුදින්නෝ කලන්දපුත්තෝ වේසාලියං තං කරණීයං තීරේත්වා යේන කලන්දගාමෝ යේන මාතාපිතරෝ තේනුපසඞ්කමි; උපසඞ්කමිත්වා මාතාපිතරෝ ඒතදවෝච—  “අම්මතාතා, යථා යථාහං භගවතා ධම්මං දේසිතං ආජානාමි, නයිදං සුකරං අගාරං අජ්ඣාවසතා ඒකන්තපරිපුණ්ණං ඒකන්තපරිසුද්ධං සඞ්ඛලිඛිතං බ්‍රහ්මචරියං චරිතුං; ඉච්ඡාමහං කේසමස්සුං ඕහාරේත්වා කාසායානි වත්ථානි අච්ඡාදේත්වා අගාරස්මා අනගාරියං පබ්බජිතුං. අනුජානාථ මං අගාරස්මා අනගාරියං පබ්බජ්ජායා”ති. ඒවං වුත්තේ, සුදින්නස්ස කලන්දපුත්තස්ස මාතාපිතරෝ සුදින්නං කලන්දපුත්තං ඒතදවෝචුං—  “ත්වං ඛෝසි, තාත සුදින්න, අම්හාකං ඒකපුත්තකෝ පියෝ මනාපෝ සුඛේධිතෝ සුඛපරිහතෝ. න ත්වං, තාත සුදින්න, කිඤ්චි දුක්ඛස්ස ජානාසි. මරණේනපි මයං තේ අකාමකා විනා භවිස්සාම, කිං පන මයං තං ජීවන්තං අනුජානිස්සාම අගාරස්මා අනගාරියං පබ්බජ්ජායා”ති.
</Paragraph>

<Paragraph number="44" book="para">
දුතියම්පි ඛෝ සුදින්නෝ කලන්දපුත්තෝ මාතාපිතරෝ ඒතදවෝච—  “අම්මතාතා, යථා යථාහං භගවතා ධම්මං දේසිතං ආජානාමි, නයිදං සුකරං අගාරං අජ්ඣාවසතා ඒකන්තපරිපුණ්ණං ඒකන්තපරිසුද්ධං සඞ්ඛලිඛිතං බ්‍රහ්මචරියං චරිතුං; ඉච්ඡාමහං කේසමස්සුං ඕහාරේත්වා කාසායානි වත්ථානි අච්ඡාදේත්වා අගාරස්මා අනගාරියං පබ්බජිතුං. අනුජානාථ මං අගාරස්මා අනගාරියං පබ්බජ්ජායා”ති. දුතියම්පි ඛෝ සුදින්නස්ස කලන්දපුත්තස්ස මාතාපිතරෝ සුදින්නං කලන්දපුත්තං ඒතදවෝචුං—  “ත්වං ඛෝසි, තාත සුදින්න, අම්හාකං ඒකපුත්තකෝ පියෝ මනාපෝ සුඛේධිතෝ සුඛපරිහතෝ. න ත්වං, තාත සුදින්න, කිඤ්චි දුක්ඛස්ස ජානාසි. මරණේනපි මයං තේ අකාමකා විනා භවිස්සාම, කිං පන මයං තං ජීවන්තං අනුජානිස්සාම අගාරස්මා අනගාරියං පබ්බජ්ජායා”ති.
</Paragraph>

<Paragraph number="45" book="para">
තතියම්පි ඛෝ සුදින්නෝ කලන්දපුත්තෝ මාතාපිතරෝ ඒතදවෝච—  “අම්මතාතා, යථා යථාහං භගවතා ධම්මං දේසිතං ආජානාමි, නයිදං සුකරං අගාරං අජ්ඣාවසතා ඒකන්තපරිපුණ්ණං ඒකන්තපරිසුද්ධං සඞ්ඛලිඛිතං බ්‍රහ්මචරියං චරිතුං; ඉච්ඡාමහං කේසමස්සුං ඕහාරේත්වා කාසායානි වත්ථානි අච්ඡාදේත්වා අගාරස්මා අනගාරියං පබ්බජිතුං. අනුජානාථ මං අගාරස්මා අනගාරියං පබ්බජ්ජායා”ති. තතියම්පි ඛෝ සුදින්නස්ස කලන්දපුත්තස්ස මාතාපිතරෝ සුදින්නං කලන්දපුත්තං ඒතදවෝචුං—  “ත්වං ඛෝසි, තාත සුදින්න, අම්හාකං ඒකපුත්තකෝ පියෝ මනාපෝ සුඛේධිතෝ සුඛපරිහතෝ. න ත්වං, තාත සුදින්න, කිඤ්චි දුක්ඛස්ස ජානාසි. මරණේනපි මයං තේ අකාමකා විනා භවිස්සාම, කිං පන මයං තං ජීවන්තං අනුජානිස්සාම අගාරස්මා අනගාරියං පබ්බජ්ජායා”ති.
</Paragraph>

</Division>
<Division number="27" book="para">

<Paragraph number="46" book="para">
අථ ඛෝ සුදින්නෝ කලන්දපුත්තෝ—  “න මං මාතාපිතරෝ අනුජානන්ති අගාරස්මා අනගාරියං පබ්බජ්ජායා”ති, තත්ථේව අනන්තරහිතාය භූමියා නිපජ්ජි—  “ඉධේව මේ මරණං භවිස්සති පබ්බජ්ජා වා”ති. අථ ඛෝ සුදින්නෝ කලන්දපුත්තෝ ඒකම්පි භත්තං න භුඤ්ජි, ද්වේපි භත්තානි න භුඤ්ජි, තීණිපි භත්තානි න භුඤ්ජි, චත්තාරිපි භත්තානි න භුඤ්ජි, පඤ්චපි භත්තානි න භුඤ්ජි, ඡපි භත්තානි න භුඤ්ජි, සත්තපි භත්තානි න භුඤ්ජි.
</Paragraph>

</Division>
<Division number="28" book="para">

<Paragraph number="47" book="para">
අථ ඛෝ සුදින්නස්ස කලන්දපුත්තස්ස මාතාපිතරෝ සුදින්නං කලන්දපුත්තං ඒතදවෝචුං—  “ත්වං ඛෝසි, තාත සුදින්න, අම්හාකං ඒකපුත්තකෝ පියෝ මනාපෝ සුඛේධිතෝ සුඛපරිහතෝ. න ත්වං, තාත සුදින්න, කිඤ්චි දුක්ඛස්ස ජානාසි. මරණේනපි මයං තේ අකාමකා විනා භවිස්සාම, කිං පන මයං තං ජීවන්තං අනුජානිස්සාම අගාරස්මා අනගාරියං පබ්බජ්ජාය? උට්ඨේහි, තාත සුදින්න, භුඤ්ජ ච පිව ච පරිචාරේහි ච, භුඤ්ජන්තෝ පිවන්තෝ පරිචාරේන්තෝ කාමේ පරිභුඤ්ජන්තෝ පුඤ්ඤානි කරෝන්තෝ අභිරමස්සු. න තං මයං අනුජානාම අගාරස්මා අනගාරියං පබ්බජ්ජායා”ති. ඒවං වුත්තේ, සුදින්නෝ කලන්දපුත්තෝ තුණ්හී අහෝසි.
</Paragraph>

<Paragraph number="48" book="para">
දුතියම්පි ඛෝ …පේ…  තතියම්පි ඛෝ සුදින්නස්ස කලන්දපුත්තස්ස මාතාපිතරෝ සුදින්නං කලන්දපුත්තං ඒතදවෝචුං—  “ත්වං ඛෝසි, තාත සුදින්න, අම්හාකං ඒකපුත්තකෝ පියෝ මනාපෝ සුඛේධිතෝ සුඛපරිහතෝ. න ත්වං, තාත සුදින්න, කිඤ්චි දුක්ඛස්ස ජානාසි. මරණේනපි මයං තේ අකාමකා විනා භවිස්සාම, කිං පන මයං තං ජීවන්තං අනුජානිස්සාම අගාරස්මා අනගාරියං පබ්බජ්ජාය. උට්ඨේහි, තාත සුදින්න, භුඤ්ජ ච පිව ච පරිචාරේහි ච, භුඤ්ජන්තෝ පිවන්තෝ පරිචාරේන්තෝ කාමේ පරිභුඤ්ජන්තෝ පුඤ්ඤානි කරෝන්තෝ අභිරමස්සු. න තං මයං අනුජානාම අගාරස්මා අනගාරියං පබ්බජ්ජායා”ති. තතියම්පි ඛෝ සුදින්නෝ කලන්දපුත්තෝ තුණ්හී අහෝසි.
</Paragraph>

<Paragraph number="49" book="para">
අථ ඛෝ සුදින්නස්ස කලන්දපුත්තස්ස සහායකා යේන සුදින්නෝ කලන්දපුත්තෝ තේනුපසඞ්කමිංසු; උපසඞ්කමිත්වා සුදින්නං කලන්දපුත්තං ඒතදවෝචුං—  “ත්වං ඛෝසි, සම්ම සුදින්න, මාතාපිතූනං ඒකපුත්තකෝ පියෝ මනාපෝ සුඛේධිතෝ සුඛපරිහතෝ. න ත්වං, සම්ම සුදින්න, කිඤ්චි දුක්ඛස්ස ජානාසි. මරණේනපි තේ මාතාපිතරෝ අකාමකා විනා භවිස්සන්ති, කිං පන තං ජීවන්තං අනුජානිස්සන්ති අගාරස්මා අනගාරියං පබ්බජාය. උට්ඨේහි, සම්ම සුදින්න, භුඤ්ජ ච පිව ච පරිචාරේහි ච, භුඤ්ජන්තෝ පිවන්තෝ පරිචාරේන්තෝ කාමේ පරිභුඤ්ජන්තෝ පුඤ්ඤානි කරෝන්තෝ අභිරමස්සු, න තං මාතාපිතරෝ අනුජානිස්සන්ති අගාරස්මා අනගාරියං පබ්බජ්ජායා”ති. ඒවං වුත්තේ, සුදින්නෝ කලන්දපුත්තෝ තුණ්හී අහෝසි. දුතියම්පි ඛෝ …පේ…  තතියම්පි ඛෝ සුදින්නස්ස කලන්දපුත්තස්ස සහායකා සුදින්නං කලන්දපුත්තං ඒතදවෝචුං—  “ත්වං ඛෝසි, සම්ම සුදින්න …පේ…  තතියම්පි ඛෝ සුදින්නෝ කලන්දපුත්තෝ තුණ්හී අහෝසි.
</Paragraph>

</Division>
<Division number="29" book="para">

<Paragraph number="50" book="para">
අථ ඛෝ සුදින්නස්ස කලන්දපුත්තස්ස සහායකා යේන සුදින්නස්ස කලන්දපුත්තස්ස මාතාපිතරෝ තේනුපසඞ්කමිංසු; උපසඞ්කමිත්වා සුදින්නස්ස කලන්දපුත්තස්ස මාතාපිතරෝ ඒතදවෝචුං—  “අම්මතාතා, ඒසෝ සුදින්නෝ අනන්තරහිතාය භූමියා නිපන්නෝ—  ‘ඉධේව මේ මරණං භවිස්සති පබ්බජ්ජා වා’ති. සචේ තුම්හේ සුදින්නං නානුජානිස්සථ අගාරස්මා අනගාරියං පබ්බජ්ජාය, තත්ථේව මරණං ආගමිස්සති. සචේ පන තුම්හේ සුදින්නං අනුජානිස්සථ අගාරස්මා අනගාරියං පබ්බජ්ජාය, පබ්බජිතම්පි නං දක්ඛිස්සථ. සචේ සුදින්නෝ නාභිරමිස්සති අගාරස්මා අනගාරියං පබ්බජ්ජාය, කා තස්ස අඤ්ඤා ගති භවිස්සති, ඉධේව පච්චාගමිස්සති. අනුජානාථ සුදින්නං අගාරස්මා අනගාරියං පබ්බජ්ජායා”ති. “අනුජානාම, තාතා, සුදින්නං අගාරස්මා අනගාරියං පබ්බජ්ජායා”ති. අථ ඛෝ සුදින්නස්ස කලන්දපුත්තස්ස සහායකා යේන සුදින්නෝ කලන්දපුත්තෝ තේනුපසඞ්කමිංසු; උපසඞ්කමිත්වා සුදින්නං කලන්දපුත්තං ඒතදවෝචුං—  “උට්ඨේහි, සම්ම සුදින්න, අනුඤ්ඤාතෝසි මාතාපිතූහි අගාරස්මා අනගාරියං පබ්බජ්ජායා”ති.
</Paragraph>

</Division>
<Division number="30" book="para">

<Paragraph number="51" book="para">
අථ ඛෝ සුදින්නෝ කලන්දපුත්තෝ—  “අනුඤ්ඤාතෝම්හි කිර මාතාපිතූහි අගාරස්මා අනගාරියං පබ්බජ්ජායා”ති, හට්ඨෝ උදග්ගෝ පාණිනා ගත්තානි පරිපුඤ්ඡන්තෝ වුට්ඨාසි. අථ ඛෝ සුදින්නෝ කලන්දපුත්තෝ කතිපාහං බලං ගාහේත්වා යේන භගවා තේනුපසඞ්කමි; උපසඞ්කමිත්වා භගවන්තං අභිවාදේත්වා ඒකමන්තං නිසීදි. ඒකමන්තං නිසින්නෝ ඛෝ සුදින්නෝ කලන්දපුත්තෝ භගවන්තං ඒතදවෝච—  “අනුඤ්ඤාතෝ අහං, භන්තේ, මාතාපිතූහි අගාරස්මා අනගාරියං පබ්බජ්ජාය. පබ්බාජේතු මං භගවා”ති. අලත්ථ ඛෝ සුදින්නෝ කලන්දපුත්තෝ භගවතෝ සන්තිකේ පබ්බජ්ජං, අලත්ථ උපසම්පදං. අචිරූපසම්පන්නෝ ච පනායස්මා සුදින්නෝ ඒවරූපේ ධුතගුණේ සමාදාය වත්තති, ආරඤ්ඤිකෝ හෝති පිණ්ඩපාතිකෝ පංසුකූලිකෝ සපදානචාරිකෝ, අඤ්ඤතරං වජ්ජිගාමං උපනිස්සාය විහරති.
</Paragraph>

<Paragraph number="52" book="para">
තේන ඛෝ පන සමයේන වජ්ජී දුබ්භික්ඛා හෝති ද්වීහිතිකා සේතට්ඨිකා සලාකාවුත්තා, න සුකරා උඤ්ඡේන පග්ගහේන යාපේතුං. අථ ඛෝ ආයස්මතෝ සුදින්නස්ස ඒතදහෝසි—  “ඒතරහි ඛෝ වජ්ජී දුබ්භික්ඛා ද්වීහිතිකා සේතට්ඨිකා සලාකාවුත්තා, න සුකරා උඤ්ඡේන පග්ගහේන යාපේතුං. බහූ ඛෝ පන මේ වේසාලියං ඤාතී අඩ්ඪා මහද්ධනා මහාභෝගා පහූතජාතරූපරජතා පහූතවිත්තූපකරණා පහූතධනධඤ්ඤා. යන්නූනාහං ඤාතී උපනිස්සාය විහරේය්‍යං. ඤාතී මං නිස්සාය දානානි දස්සන්ති පුඤ්ඤානි කරිස්සන්ති, භික්ඛූ ච ලාභං ලච්ඡන්ති, අහඤ්ච පිණ්ඩකේන න කිලමිස්සාමී”ති.
</Paragraph>

<Paragraph number="53" book="para">
අථ ඛෝ ආයස්මා සුදින්නෝ සේනාසනං සංසාමේත්වා පත්තචීවරමාදාය යේන වේසාලී තේන පක්කාමි. අනුපුබ්බේන යේන වේසාලී තදවසරි. තත්‍ර සුදං ආයස්මා සුදින්නෝ වේසාලියං විහරති මහාවනේ කූටාගාරසාලායං. අස්සෝසුං ඛෝ ආයස්මතෝ සුදින්නස්ස ඤාතකා—  “සුදින්නෝ කිර කලන්දපුත්තෝ වේසාලිං අනුප්පත්තෝ”ති. තේ ආයස්මතෝ සුදින්නස්ස සට්ඨිමත්තේ ථාලිපාකේ භත්තාභිහාරං අභිහරිංසු. අථ ඛෝ ආයස්මා සුදින්නෝ තේ සට්ඨිමත්තේ ථාලිපාකේ භික්ඛූනං විස්සජ්ජේත්වා පුබ්බණ්හසමයං නිවාසේත්වා පත්තචීවරමාදාය කලන්දගාමං පිණ්ඩාය පාවිසි. කලන්දගාමේ සපදානං පිණ්ඩාය චරමානෝ යේන සකපිතු නිවේසනං තේනුපසඞ්කමි.
</Paragraph>

</Division>
<Division number="31" book="para">

<Paragraph number="54" book="para">
තේන ඛෝ පන සමයේන ආයස්මතෝ සුදින්නස්ස ඤාතිදාසී ආභිදෝසිකං කුම්මාසං ඡඩ්ඩේතුකාමා හෝති. අථ ඛෝ ආයස්මා සුදින්නෝ තං ඤාතිදාසිං ඒතදවෝච—  “සචේ තං, භගිනි, ඡඩ්ඩනීයධම්මං, ඉධ මේ පත්තේ ආකිරා”ති. අථ ඛෝ ආයස්මතෝ සුදින්නස්ස ඤාතිදාසී තං ආභිදෝසිකං කුම්මාසං ආයස්මතෝ සුදින්නස්ස පත්තේ ආකිරන්තී හත්ථානඤ්ච පාදානඤ්ච සරස්ස ච නිමිත්තං අග්ගහේසි. අථ ඛෝ ආයස්මතෝ සුදින්නස්ස ඤාතිදාසී යේනායස්මතෝ සුදින්නස්ස මාතා තේනුපසඞ්කමි; උපසඞ්කමිත්වා ආයස්මතෝ සුදින්නස්ස මාතරං ඒතදවෝච—  “යග්ඝේය්‍යේ, ජානේය්‍යාසි, අය්‍යපුත්තෝ සුදින්නෝ අනුප්පත්තෝ”ති. “සචේ, ජේ, ත්වං සච්චං භණසි, අදාසිං තං කරෝමී”ති.
</Paragraph>

</Division>
<Division number="32" book="para">

<Paragraph number="55" book="para">
තේන ඛෝ පන සමයේන ආයස්මා සුදින්නෝ තං ආභිදෝසිකං කුම්මාසං අඤ්ඤතරං කුට්ටමූලං නිස්සාය පරිභුඤ්ජති. පිතාපි ඛෝ ආයස්මතෝ සුදින්නස්ස කම්මන්තා ආගච්ඡන්තෝ අද්දස ආයස්මන්තං සුදින්නං තං ආභිදෝසිකං කුම්මාසං අඤ්ඤතරං කුට්ටමූලං නිස්සාය පරිභුඤ්ජන්තං. දිස්වාන යේනායස්මා සුදින්නෝ තේනුපසඞ්කමි; උපසඞ්කමිත්වා ආයස්මන්තං සුදින්නං ඒතදවෝච—  “අත්ථි නාම, තාත සුදින්න, ආභිදෝසිකං කුම්මාසං පරිභුඤ්ජිස්සසි. නනු නාම, තාත සුදින්න, සකං ගේහං ගන්තබ්බන්”ති? “අගමිම්හ ඛෝ තේ, ගහපති, ගේහං. තතායං ආභිදෝසිකෝ කුම්මාසෝ”ති. අථ ඛෝ ආයස්මතෝ සුදින්නස්ස පිතා ආයස්මතෝ සුදින්නස්ස බාහායං ගහේත්වා ආයස්මන්තං සුදින්නං ඒතදවෝච—  “ඒහි, තාත සුදින්න, ඝරං ගමිස්සාමා”ති. අථ ඛෝ ආයස්මා සුදින්නෝ යේන සකපිතු නිවේසනං තේනුපසඞ්කමි; උපසඞ්කමිත්වා පඤ්ඤත්තේ ආසනේ නිසීදි. අථ ඛෝ ආයස්මතෝ සුදින්නස්ස පිතා ආයස්මන්තං සුදින්නං ඒතදවෝච—  “භුඤ්ජ, තාත සුදින්නා”ති. “අලං, ගහපති, කතං මේ අජ්ජ භත්තකිච්චන්”ති. “අධිවාසේහි, තාත සුදින්න, ස්වාතනාය භත්තන්”ති. අධිවාසේසි ඛෝ ආයස්මා සුදින්නෝ තුණ්හීභාවේන. අථ ඛෝ ආයස්මා සුදින්නෝ උට්ඨායාසනා පක්කාමි.
</Paragraph>

</Division>
<Division number="33" book="para">

<Paragraph number="56" book="para">
අථ ඛෝ ආයස්මතෝ සුදින්නස්ස මාතා තස්සා රත්තියා අච්චයේන හරිතේන ගෝමයේන පථවිං ඕපුඤ්ජාපේත්වා ද්වේ පුඤ්ජේ කාරාපේසි—  ඒකං හිරඤ්ඤස්ස, ඒකං සුවණ්ණස්ස. තාව මහන්තා පුඤ්ජා අහේසුං, ඕරතෝ ඨිතෝ පුරිසෝ පාරතෝ ඨිතං පුරිසං න පස්සති; පාරතෝ ඨිතෝ පුරිසෝ ඕරතෝ ඨිතං පුරිසං න පස්සති. තේ පුඤ්ජේ කිලඤ්ජේහි පටිච්ඡාදාපේත්වා මජ්ඣේ ආසනං පඤ්ඤාපේත්වා තිරෝකරණීයං පරික්ඛිපිත්වා ආයස්මතෝ සුදින්නස්ස පුරාණදුතියිකං ආමන්තේසි—  “තේන හි, වධු, යේන අලඞ්කාරේන අලඞ්කතා පුත්තස්ස මේ සුදින්නස්ස පියා අහෝසි මනාපා තේන අලඞ්කාරේන අලඞ්කරා”ති. “ඒවං, අය්‍යේ”ති, ඛෝ ආයස්මතෝ සුදින්නස්ස පුරාණදුතියිකා ආයස්මතෝ සුදින්නස්ස මාතුයා පච්චස්සෝසි.
</Paragraph>

</Division>
<Division number="34" book="para">

<Paragraph number="57" book="para">
අථ ඛෝ ආයස්මා සුදින්නෝ පුබ්බණ්හසමයං නිවාසේත්වා පත්තචීවරමාදාය යේන සකපිතු නිවේසනං තේනුපසඞ්කමි; උපසඞ්කමිත්වා පඤ්ඤත්තේ ආසනේ නිසීදි. අථ ඛෝ ආයස්මතෝ සුදින්නස්ස පිතා යේනායස්මා සුදින්නෝ තේනුපසඞ්කමි; උපසඞ්කමිත්වා තේ පුඤ්ජේ විවරාපේත්වා ආයස්මන්තං සුදින්නං ඒතදවෝච—  “ඉදං තේ, තාත සුදින්න, මාතු මත්තිකං ඉත්ථිකාය ඉත්ථිධනං, අඤ්ඤං පේත්තිකං අඤ්ඤං පිතාමහං. ලබ්භා, තාත සුදින්න, හීනායාවත්තිත්වා භෝගා ච භුඤ්ජිතුං පුඤ්ඤානි ච කාතුං. ඒහි ත්වං, තාත සුදින්න, හීනායාවත්තිත්වා භෝගේ ච භුඤ්ජස්සු පුඤ්ඤානි ච කරෝහී”ති. “තාත, න උස්සහාමි න විසහාමි, අභිරතෝ අහං බ්‍රහ්මචරියං චරාමී”ති. දුතියම්පි ඛෝ …පේ…  තතියම්පි ඛෝ ආයස්මතෝ සුදින්නස්ස පිතා ආයස්මන්තං සුදින්නං ඒතදවෝච—  “ඉදං තේ, තාත සුදින්න, මාතු මත්තිකං, ඉත්ථිකාය ඉත්ථිධනං, අඤ්ඤං පේත්තිකං, අඤ්ඤං පිතාමහං. ලබ්භා, තාත සුදින්න, හීනායාවත්තිත්වා භෝගා ච භුඤ්ජිතුං පුඤ්ඤානි ච කාතුං. ඒහි ත්වං, තාත සුදින්න, හීනායාවත්තිත්වා භෝගේ ච භුඤ්ජස්සු පුඤ්ඤානි ච කරෝහී”ති. “වදේය්‍යාම ඛෝ තං, ගහපති, සචේ ත්වං නාතිකඩ්ඪේය්‍යාසී”ති. “වදේහි, තාත සුදින්නා”ති. “තේන හි ත්වං, ගහපති, මහන්තේ මහන්තේ සාණිපසිබ්බකේ කාරාපේත්වා හිරඤ්ඤසුවණ්ණස්ස පූරාපේත්වා සකටේහි නිබ්බාහාපේත්වා මජ්ඣේ ගඞ්ගාය සෝතේ ඕපාතේහි. තං කිස්ස හේතු? යඤ්හි තේ, ගහපති, භවිස්සති තතෝනිදානං භයං වා ඡම්භිතත්තං වා ලෝමහංසෝ වා ආරක්ඛෝ වා සෝ තේ න භවිස්සතී”ති. ඒවං වුත්තේ, ආයස්මතෝ සුදින්නස්ස පිතා අනත්තමනෝ අහෝසි—  “කථඤ්හි නාම පුත්තෝ සුදින්නෝ ඒවං වක්ඛතී”ති.
</Paragraph>

</Division>
<Division number="35" book="para">

<Paragraph number="58" book="para">
අථ ඛෝ ආයස්මතෝ සුදින්නස්ස පිතා ආයස්මතෝ සුදින්නස්ස පුරාණදුතියිකං ආමන්තේසි—  “තේන හි, වධු, ත්වං පියා ච මනාපා ච. අප්පේව නාම පුත්තෝ සුදින්නෝ තුය්හම්පි වචනං කරේය්‍යා”ති. අථ ඛෝ ආයස්මතෝ සුදින්නස්ස පුරාණදුතියිකා ආයස්මතෝ සුදින්නස්ස පාදේසු ගහේත්වා ආයස්මන්තං සුදින්නං ඒතදවෝච—  “කීදිසා නාම තා, අය්‍යපුත්ත, අච්ඡරායෝ යාසං ත්වං හේතු බ්‍රහ්මචරියං චරසී”ති? “න ඛෝ අහං, භගිනි, අච්ඡරානං හේතු බ්‍රහ්මචරියං චරාමී”ති. අථ ඛෝ ආයස්මතෝ සුදින්නස්ස පුරාණදුතියිකා—  “අජ්ජතග්ගේ මං අය්‍යපුත්තෝ සුදින්නෝ භගිනිවාදේන සමුදාචරතී”ති, තත්ථේව මුච්ඡිතා පපතා.
</Paragraph>

<Paragraph number="59" book="para">
අථ ඛෝ ආයස්මා සුදින්නෝ පිතරං ඒතදවෝච—  “සචේ, ගහපති, භෝජනං දාතබ්බං දේථ, මා නෝ විහේඨයිත්ථා”ති. “භුඤ්ජ, තාත සුදින්නා”ති. අථ ඛෝ ආයස්මතෝ සුදින්නස්ස මාතා ච පිතා ච ආයස්මන්තං සුදින්නං පණීතේන ඛාදනීයේන භෝජනීයේන සහත්ථා සන්තප්පේසුං සම්පවාරේසුං. අථ ඛෝ ආයස්මතෝ සුදින්නස්ස මාතා ආයස්මන්තං සුදින්නං භුත්තාවිං ඕනීතපත්තපාණිං ඒතදවෝච—  “ඉදං, තාත සුදින්න, කුලං අඩ්ඪං මහද්ධනං මහාභෝගං පහූතජාතරූපරජතං පහූතවිත්තූපකරණං පහූතධනධඤ්ඤං. ලබ්භා, තාත සුදින්න, හීනායාවත්තිත්වා භෝගා ච භුඤ්ජිතුං පුඤ්ඤානි ච කාතුං. ඒහි ත්වං, තාත සුදින්න, හීනායාවත්තිත්වා භෝගේ ච භුඤ්ජස්සු පුඤ්ඤානි ච කරෝහී”ති. “අම්ම, න උස්සහාමි න විසහාමි, අභිරතෝ අහං බ්‍රහ්මචරියං චරාමී”ති.
</Paragraph>

<Paragraph number="60" book="para">
දුතියම්පි ඛෝ …පේ…  තතියම්පි ඛෝ ආයස්මතෝ සුදින්නස්ස මාතා ආයස්මන්තං සුදින්නං ඒතදවෝච—  “ඉදං, තාත සුදින්න, කුලං අඩ්ඪං මහද්ධනං මහාභෝගං පහූතජාතරූපරජතං පහූතවිත්තූපකරණං පහූතධනධඤ්ඤං. තේන හි, තාත සුදින්න, බීජකම්පි දේහි—  මා නෝ අපුත්තකං සාපතේය්‍යං ලිච්ඡවයෝ අතිහරාපේසුන්”ති. “ඒතං ඛෝ මේ, අම්ම, සක්කා කාතුන්”ති. “කහං පන, තාත සුදින්න, ඒතරහි විහරසී”ති? “මහාවනේ, අම්මා”ති. අථ ඛෝ ආයස්මා සුදින්නෝ උට්ඨායාසනා පක්කාමි.
</Paragraph>

</Division>
<Division number="36" book="para">

<Paragraph number="61" book="para">
අථ ඛෝ ආයස්මතෝ සුදින්නස්ස මාතා ආයස්මතෝ සුදින්නස්ස පුරාණදුතියිකං ආමන්තේසි—  “තේන හි, වධු, යදා උතුනී අහෝසි, පුප්ඵං තේ උප්පන්නං හෝති, අථ මේ ආරෝචේය්‍යාසී”ති. “ඒවං, අය්‍යේ”ති ඛෝ ආයස්මතෝ සුදින්නස්ස පුරාණදුතියිකා ආයස්මතෝ සුදින්නස්ස මාතුයා පච්චස්සෝසි. අථ ඛෝ ආයස්මතෝ සුදින්නස්ස පුරාණදුතියිකා නචිරස්සේව උතුනී අහෝසි, පුප්ඵංසා උප්පජ්ජි. අථ ඛෝ ආයස්මතෝ සුදින්නස්ස පුරාණදුතියිකා ආයස්මතෝ සුදින්නස්ස මාතරං ඒතදවෝච—  “උතුනීම්හි, අය්‍යේ, පුප්ඵං මේ උප්පන්නන්”ති. “තේන හි, වධු, යේන අලඞ්කාරේන අලඞ්කතා පුත්තස්ස සුදින්නස්ස පියා අහෝසි මනාපා තේන අලඞ්කාරේන අලඞ්කරා”ති. “ඒවං, අය්‍යේ”ති ඛෝ ආයස්මතෝ සුදින්නස්ස පුරාණදුතියිකා ආයස්මතෝ සුදින්නස්ස මාතුයා පච්චස්සෝසි. අථ ඛෝ ආයස්මතෝ සුදින්නස්ස මාතා ආයස්මතෝ සුදින්නස්ස පුරාණදුතියිකං ආදාය යේන මහාවනං යේනායස්මා සුදින්නෝ තේනුපසඞ්කමි; උපසඞ්කමිත්වා ආයස්මන්තං සුදින්නං ඒතදවෝච—  “ඉදං, තාත සුදින්න, කුලං අඩ්ඪං මහද්ධනං මහාභෝගං පහූතජාතරූපරජතං පහූතවිත්තූපකරණං පහූතධනධඤ්ඤං. ලබ්භා, තාත සුදින්න, හීනායාවත්තිත්වා භෝගා ච භුඤ්ජිතුං පුඤ්ඤානි ච කාතුං. ඒහි ත්වං, තාත සුදින්න, හීනායාවත්තිත්වා භෝගේ ච භුඤ්ජස්සු පුඤ්ඤානි ච කරෝහී”ති. “අම්ම, න උස්සහාමි න විසහාමි, අභිරතෝ අහං බ්‍රහ්මචරියං චරාමී”ති.
</Paragraph>

<Paragraph number="62" book="para">
දුතියම්පි ඛෝ …පේ…  තතියම්පි ඛෝ ආයස්මතෝ සුදින්නස්ස මාතා ආයස්මන්තං සුදින්නං ඒතදවෝච—  “ඉදං, තාත සුදින්න, කුලං අඩ්ඪං මහද්ධනං මහාභෝගං පහූතජාතරූපරජතං පහූතවිත්තූපකරණං පහූතධනධඤ්ඤං. තේන හි, තාත සුදින්න, බීජකම්පි දේහි—  මා නෝ අපුත්තකං සාපතේය්‍යං ලිච්ඡවයෝ අතිහරාපේසුන්”ති. “ඒතං ඛෝ මේ, අම්ම, සක්කා කාතුන්”ති, පුරාණදුතියිකාය බාහායං ගහේත්වා මහාවනං අජ්ඣෝගාහේත්වා අපඤ්ඤත්තේ සික්ඛාපදේ අනාදීනවදස්සෝ පුරාණදුතියිකාය තික්ඛත්තුං මේථුනං ධම්මං අභිවිඤ්ඤාපේසි. සා තේන ගබ්භං ගණ්හි.
</Paragraph>

<Paragraph number="63" book="para">
භුම්මා දේවා සද්දමනුස්සාවේසුං—  “නිරබ්බුදෝ වත භෝ භික්ඛුසංඝෝ නිරාදීනවෝ; සුදින්නේන කලන්දපුත්තේන අබ්බුදං උප්පාදිතං, ආදීනවෝ උප්පාදිතෝ”ති. භුම්මානං දේවානං සද්දං සුත්වා චාතුමහාරාජිකා දේවා සද්දමනුස්සාවේසුං …පේ…  තාවතිංසා දේවා…  යාමා දේවා…  තුසිතා දේවා…  නිම්මානරතී දේවා…  පරනිම්මිතවසවත්තී දේවා…  බ්‍රහ්මකායිකා දේවා සද්දමනුස්සාවේසුං—  “නිරබ්බුදෝ වත භෝ භික්ඛුසංඝෝ නිරාදීනවෝ; සුදින්නේන කලන්දපුත්තේන අබ්බුදං උප්පාදිතං, ආදීනවෝ උප්පාදිතෝ”ති. ඉතිහ තේන ඛණේන තේන මුහුත්තේන යාව බ්‍රහ්මලෝකා සද්දෝ අබ්භුග්ගච්ඡි.
</Paragraph>

<Paragraph number="64" book="para">
අථ ඛෝ ආයස්මතෝ සුදින්නස්ස පුරාණදුතියිකා තස්ස ගබ්භස්ස පරිපාකමන්වාය පුත්තං විජායි. අථ ඛෝ ආයස්මතෝ සුදින්නස්ස සහායකා තස්ස දාරකස්ස බීජකෝති නාමං අකංසු. ආයස්මතෝ සුදින්නස්ස පුරාණදුතියිකාය බීජකමාතාති නාමං අකංසු. ආයස්මතෝ සුදින්නස්ස බීජකපිතාති නාමං අකංසු. තේ අපරේන සමයේන උභෝ අගාරස්මා අනගාරියං පබ්බජිත්වා අරහත්තං සච්ඡාකංසු.
</Paragraph>

</Division>
<Division number="37" book="para">

<Paragraph number="65" book="para">
අථ ඛෝ ආයස්මතෝ සුදින්නස්ස අහුදේව කුක්කුච්චං, අහු විප්පටිසාරෝ—  “අලාභා වත මේ, න වත මේ ලාභා; දුල්ලද්ධං වත මේ, න වත මේ සුලද්ධං; යෝහං ඒවං ස්වාක්ඛාතේ ධම්මවිනයේ පබ්බජිත්වා නාසක්ඛිං යාවජීවං පරිපුණ්ණං පරිසුද්ධං බ්‍රහ්මචරියං චරිතුන්”ති. සෝ තේනේව කුක්කුච්චේන තේන විප්පටිසාරේන කිසෝ අහෝසි ලූඛෝ දුබ්බණ්ණෝ උප්පණ්ඩුප්පණ්ඩුකජාතෝ ධමනිසන්ථතගත්තෝ අන්තෝමනෝ ලීනමනෝ දුක්ඛී දුම්මනෝ විප්පටිසාරී පජ්ඣායි.
</Paragraph>

</Division>
<Division number="38" book="para">

<Paragraph number="66" book="para">
අථ ඛෝ ආයස්මතෝ සුදින්නස්ස සහායකා භික්ඛූ ආයස්මන්තං සුදින්නං ඒතදවෝචුං—  “පුබ්බේ ඛෝ ත්වං, ආවුසෝ සුදින්න, වණ්ණවා අහෝසි පීණින්ද්‍රියෝ පසන්නමුඛවණ්ණෝ විප්පසන්නඡවිවණ්ණෝ; සෝ දානි ත්වං ඒතරහි කිසෝ ලූඛෝ දුබ්බණ්ණෝ උප්පණ්ඩුප්පණ්ඩුකජාතෝ ධමනිසන්ථතගත්තෝ අන්තෝමනෝ ලීනමනෝ දුක්ඛී දුම්මනෝ විප්පටිසාරී පජ්ඣායසි. කච්චි නෝ ත්වං, ආවුසෝ සුදින්න, අනභිරතෝ බ්‍රහ්මචරියං චරසී”ති?
</Paragraph>

<Paragraph number="67" book="para">
“න ඛෝ අහං, ආවුසෝ, අනභිරතෝ බ්‍රහ්මචරියං චරාමි. අත්ථි මේ පාපකම්මං කතං; පුරාණදුතියිකාය මේථුනෝ ධම්මෝ පටිසේවිතෝ; තස්ස මය්හං, ආවුසෝ, අහුදේව කුක්කුච්චං අහු විප්පටිසාරෝ—  ‘අලාභා වත මේ, න වත මේ ලාභා; දුල්ලද්ධං වත මේ, න වත මේ සුලද්ධං; යෝහං ඒවං ස්වාක්ඛාතේ ධම්මවිනයේ පබ්බජිත්වා නාසක්ඛිං යාවජීවං පරිපුණ්ණං පරිසුද්ධං බ්‍රහ්මචරියං චරිතුන්’”ති.
</Paragraph>

<Paragraph number="68" book="para">
“අලඤ්හි තේ, ආවුසෝ සුදින්න, කුක්කුච්චාය අලං විප්පටිසාරාය යං ත්වං ඒවං ස්වාක්ඛාතේ ධම්මවිනයේ පබ්බජිත්වා න සක්ඛිස්සසි යාවජීවං පරිපුණ්ණං පරිසුද්ධං බ්‍රහ්මචරියං චරිතුං. නනු, ආවුසෝ, භගවතා අනේකපරියායේන විරාගාය ධම්මෝ දේසිතෝ, නෝ සරාගාය; විසංයෝගාය ධම්මෝ දේසිතෝ, නෝ සංයෝගාය; අනුපාදානාය ධම්මෝ දේසිතෝ, නෝ සෞපාදානාය. තත්ථ නාම ත්වං, ආවුසෝ, භගවතා විරාගාය ධම්මේ දේසිතේ සරාගාය චේතේස්සසි, විසංයෝගාය ධම්මේ දේසිතේ සංයෝගාය චේතේස්සසි, අනුපාදානාය ධම්මේ දේසිතේ සෞපාදානාය චේතේස්සසි. නනු, ආවුසෝ, භගවතා අනේකපරියායේන රාගවිරාගාය ධම්මෝ දේසිතෝ, මදනිම්මදනාය පිපාසවිනයාය ආලයසමුග්ඝාතාය වට්ටුපච්ඡේදාය තණ්හාක්ඛයාය විරාගාය නිරෝධාය නිබ්බානාය ධම්මෝ දේසිතෝ. නනු, ආවුසෝ, භගවතා අනේකපරියායේන කාමානං පහානං අක්ඛාතං, කාමසඤ්ඤානං පරිඤ්ඤා අක්ඛාතා, කාමපිපාසානං පටිවිනයෝ අක්ඛාතෝ, කාමවිතක්කානං සමුග්ඝාතෝ අක්ඛාතෝ, කාමපරිළාහානං වූපසමෝ අක්ඛාතෝ. නේතං, ආවුසෝ, අප්පසන්නානං වා පසාදාය, පසන්නානං වා භිය්‍යෝභාවාය. අථ ඛ්වේතං, ආවුසෝ, අප්පසන්නානඤ්චේව අප්පසාදාය පසන්නානඤ්ච ඒකච්චානං අඤ්ඤථත්තායා”ති.
</Paragraph>

</Division>
<Division number="39" book="para">

<Paragraph number="69" book="para">
අථ ඛෝ තේ භික්ඛූ ආයස්මන්තං සුදින්නං අනේකපරියායේන විගරහිත්වා භගවතෝ ඒතමත්ථං ආරෝචේසුං. අථ ඛෝ භගවා ඒතස්මිං නිදානේ ඒතස්මිං පකරණේ භික්ඛුසංඝං සන්නිපාතාපේත්වා ආයස්මන්තං සුදින්නං පටිපුච්ඡි—  “සච්චං කිර ත්වං, සුදින්න, පුරාණදුතියිකාය මේථුනං ධම්මං පටිසේවී”ති? “සච්චං, භගවා”ති.
</Paragraph>

<Paragraph number="70" book="para">
විගරහි බුද්ධෝ භගවා—  “අනනුච්ඡවිකං, මෝඝපුරිස, අනනුලෝමිකං අප්පටිරූපං අස්සාමණකං අකප්පියං අකරණීයං. කථඤ්හි නාම ත්වං, මෝඝපුරිස, ඒවං ස්වාක්ඛාතේ ධම්මවිනයේ පබ්බජිත්වා න සක්ඛිස්සසි යාවජීවං පරිපුණ්ණං පරිසුද්ධං බ්‍රහ්මචරියං චරිතුං. නනු මයා, මෝඝපුරිස, අනේකපරියායේන විරාගාය ධම්මෝ දේසිතෝ, නෝ සරාගාය; විසංයෝගාය ධම්මෝ දේසිතෝ, නෝ සංයෝගාය; අනුපාදානාය ධම්මෝ දේසිතෝ, නෝ සෞපාදානාය. තත්ථ නාම ත්වං, මෝඝපුරිස, මයා විරාගාය ධම්මේ දේසිතේ සරාගාය චේතේස්සසි, විසංයෝගාය ධම්මේ දේසිතේ සංයෝගාය චේතේස්සසි, අනුපාදානාය ධම්මේ දේසිතේ සෞපාදානාය චේතේස්සසි. නනු මයා, මෝඝපුරිස, අනේකපරියායේන රාගවිරාගාය ධම්මෝ දේසිතෝ. මදනිම්මදනාය පිපාසවිනයාය ආලයසමුග්ඝාතාය වට්ටුපච්ඡේදාය තණ්හාක්ඛයාය විරාගාය නිරෝධාය නිබ්බානාය ධම්මෝ දේසිතෝ. නනු මයා, මෝඝපුරිස, අනේකපරියායේන කාමානං පහානං අක්ඛාතං, කාමසඤ්ඤානං පරිඤ්ඤා අක්ඛාතා, කාමපිපාසානං පටිවිනයෝ අක්ඛාතෝ, කාමවිතක්කානං සමුග්ඝාතෝ අක්ඛාතෝ, කාමපරිළාහානං වූපසමෝ අක්ඛාතෝ. වරං තේ, මෝඝපුරිස, ආසිවිසස්ස ඝෝරවිසස්ස මුඛේ අඞ්ගජාතං පක්ඛිත්තං, න ත්වේව මාතුගාමස්ස අඞ්ගජාතේ අඞ්ගජාතං පක්ඛිත්තං. වරං තේ, මෝඝපුරිස, කණ්හසප්පස්ස මුඛේ අඞ්ගජාතං පක්ඛිත්තං, න ත්වේව මාතුගාමස්ස අඞ්ගජාතේ අඞ්ගජාතං පක්ඛිත්තං. වරං තේ, මෝඝපුරිස, අඞ්ගාරකාසුයා ආදිත්තාය සම්පජ්ජලිතාය සජෝතිභූතාය අඞ්ගජාතං පක්ඛිත්තං, න ත්වේව මාතුගාමස්ස අඞ්ගජාතේ අඞ්ගජාතං පක්ඛිත්තං. තං කිස්ස හේතු? තතෝනිදානඤ්හි, මෝඝපුරිස, මරණං වා නිගච්ඡේය්‍ය මරණමත්තං වා දුක්ඛං, න ත්වේව තප්පච්චයා කායස්ස භේදා පරං මරණා අපායං දුග්ගතිං විනිපාතං නිරයං උපපජ්ජේය්‍ය. ඉතෝනිදානඤ්ච ඛෝ, මෝඝපුරිස, කායස්ස භේදා පරං මරණා අපායං දුග්ගතිං විනිපාතං නිරයං උපපජ්ජේය්‍ය. තත්ථ නාම ත්වං, මෝඝපුරිස, යං ත්වං අසද්ධම්මං ගාමධම්මං වසලධම්මං දුට්ඨුල්ලං ඕදකන්තිකං රහස්සං ද්වයංද්වයසමාපත්තිං සමාපජ්ජිස්සසි, බහූනං ඛෝ ත්වං, මෝඝපුරිස, අකුසලානං ධම්මානං ආදිකත්තා පුබ්බඞ්ගමෝ. නේතං, මෝඝපුරිස, අප්පසන්නානං වා පසාදාය, පසන්නානං වා භිය්‍යෝභාවාය; අථ ඛ්වේතං, මෝඝපුරිස, අප්පසන්නානඤ්චේව අප්පසාදාය, පසන්නානඤ්ච ඒකච්චානං අඤ්ඤථත්තායා”ති.
</Paragraph>

<Paragraph number="71" book="para">
අථ ඛෝ භගවා ආයස්මන්තං සුදින්නං අනේකපරියායේන විගරහිත්වා දුබ්භරතාය දුප්පෝසතාය මහිච්ඡතාය අසන්තුට්ඨිතාය සඞ්ගණිකාය කෝසජ්ජස්ස අවණ්ණං භාසිත්වා අනේකපරියායේන සුභරතාය සුපෝසතාය අප්පිච්ඡස්ස සන්තුට්ඨස්ස සල්ලේඛස්ස ධුතස්ස පාසාදිකස්ස අපචයස්ස වීරියාරම්භස්ස වණ්ණං භාසිත්වා භික්ඛූනං තදනුච්ඡවිකං තදනුලෝමිකං ධම්මිං කථං කත්වා භික්ඛූ ආමන්තේසි—  “තේන හි, භික්ඛවේ, භික්ඛූනං සික්ඛාපදං පඤ්ඤපේස්සාමි දස අත්ථවසේ පටිච්ච—  සංඝසුට්ඨුතාය, සංඝඵාසුතාය, දුම්මඞ්කූනං පුග්ගලානං නිග්ගහාය, පේසලානං භික්ඛූනං ඵාසුවිහාරාය, දිට්ඨධම්මිකානං ආසවානං සංවරාය, සම්පරායිකානං ආසවානං පටිඝාතාය, අප්පසන්නානං පසාදාය, පසන්නානං භිය්‍යෝභාවාය, සද්ධම්මට්ඨිතියා, විනයානුග්ගහාය. ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

<Paragraph number="72" book="para">
<Emphasis>“යෝ පන භික්ඛු මේථුනං ධම්මං පටිසේවේය්‍ය, පාරාජිකෝ හෝති අසංවාසෝ”</Emphasis>ති.
</Paragraph>

<Paragraph number="73" book="para">
ඒවඤ්චිදං භගවතා භික්ඛූනං සික්ඛාපදං පඤ්ඤත්තං හෝති.

</Paragraph>
</Division>

<Paragraph number="74" type="center" book="para">
සුදින්නභාණවාරෝ නිට්ඨිතෝ.
</Paragraph>