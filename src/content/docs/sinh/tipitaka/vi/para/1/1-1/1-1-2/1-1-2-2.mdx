---
title: "1.1.2.2 විනීතවත්ථු"
tableOfContents: false
sidebar:
  order: 2
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="132" book="para">

<Paragraph number="292" book="para">
තේන ඛෝ පන සමයේන ඡබ්බග්ගියා භික්ඛූ රජකත්ථරණං ගන්ත්වා රජකභණ්ඩිකං අවහරිංසු. තේසං කුක්කුච්චං අහෝසි—  “භගවතා සික්ඛාපදං පඤ්ඤත්තං. කච්චි නු ඛෝ මයං පාරාජිකං ආපත්තිං ආපන්නා”ති. භගවතෝ ඒතමත්ථං ආරෝචේසුං. “ආපත්තිං තුම්හේ, භික්ඛවේ, ආපන්නා පාරාජිකන්”ති. (1)
</Paragraph>

<Paragraph number="293" book="para">
තේන ඛෝ පන සමයේන අඤ්ඤතරෝ භික්ඛු රජකත්ථරණං ගන්ත්වා මහග්ඝං දුස්සං පස්සිත්වා ථේය්‍යචිත්තං උප්පාදේසි. තස්ස කුක්කුච්චං අහෝසි—  “භගවතා සික්ඛාපදං පඤ්ඤත්තං, කච්චි නු ඛෝ අහං පාරාජිකං ආපත්තිං ආපන්නෝ”ති? භගවතෝ ඒතමත්ථං ආරෝචේසි. “අනාපත්ති, භික්ඛු, චිත්තුප්පාදේ”ති. (2)
</Paragraph>

<Paragraph number="294" book="para">
තේන ඛෝ පන සමයේන අඤ්ඤතරෝ භික්ඛු රජකත්ථරණං ගන්ත්වා මහග්ඝං දුස්සං පස්සිත්වා ථේය්‍යචිත්තෝ ආමසි. තස්ස කුක්කුච්චං අහෝසි …පේ…  “අනාපත්ති, භික්ඛු, පාරාජිකස්ස. ආපත්ති දුක්කටස්සා”ති. (3)
</Paragraph>

<Paragraph number="295" book="para">
තේන ඛෝ පන සමයේන අඤ්ඤතරෝ භික්ඛු රජකත්ථරණං ගන්ත්වා මහග්ඝං දුස්සං පස්සිත්වා ථේය්‍යචිත්තෝ ඵන්දාපේසි. තස්ස කුක්කුච්චං අහෝසි …පේ…  “අනාපත්ති, භික්ඛු, පාරාජිකස්ස. ආපත්ති ථුල්ලච්චයස්සා”ති. (4)
</Paragraph>

<Paragraph number="296" book="para">
තේන ඛෝ පන සමයේන අඤ්ඤතරෝ භික්ඛු රජකත්ථරණං ගන්ත්වා මහග්ඝං දුස්සං පස්සිත්වා ථේය්‍යචිත්තෝ ඨානා චාවේසි. තස්ස කුක්කුච්චං අහෝසි …පේ…  “ආපත්තිං ත්වං, භික්ඛු, ආපන්නෝ පාරාජිකන්”ති. (5)
</Paragraph>

</Division>
<Division number="133" book="para">

<Paragraph number="297" book="para">
තේන ඛෝ පන සමයේන අඤ්ඤතරෝ පිණ්ඩචාරිකෝ භික්ඛු මහග්ඝං උත්තරත්ථරණං පස්සිත්වා ථේය්‍යචිත්තං උප්පාදේසි …පේ…  ථේය්‍යචිත්තෝ ආමසි …පේ…  ථේය්‍යචිත්තෝ ඵන්දාපේසි …පේ…  ථේය්‍යචිත්තෝ ඨානා චාවේසි. තස්ස කුක්කුච්චං අහෝසි …පේ…  “ආපත්තිං ත්වං, භික්ඛු, ආපන්නෝ පාරාජිකන්”ති. (6–9)
</Paragraph>

</Division>
<Division number="134" book="para">

<Paragraph number="298" book="para">
තේන ඛෝ පන සමයේන අඤ්ඤතරෝ භික්ඛු දිවා භණ්ඩං පස්සිත්වා නිමිත්තං අකාසි—  “රත්තිං අවහරිස්සාමී”ති. සෝ තං මඤ්ඤමානෝ තං අවහරි …පේ…  තං මඤ්ඤමානෝ අඤ්ඤං අවහරි …පේ…  අඤ්ඤං මඤ්ඤමානෝ තං අවහරි …පේ…  අඤ්ඤං මඤ්ඤමානෝ අඤ්ඤං අවහරි. තස්ස කුක්කුච්චං අහෝසි …පේ…  “ආපත්තිං ත්වං, භික්ඛු, ආපන්නෝ පාරාජිකන්”ති. (10–13)
</Paragraph>

<Paragraph number="299" book="para">
තේන ඛෝ පන සමයේන අඤ්ඤතරෝ භික්ඛු දිවා භණ්ඩං පස්සිත්වා නිමිත්තං අකාසි—  “රත්තිං අවහරිස්සාමී”ති. සෝ තං මඤ්ඤමානෝ අත්තනෝ භණ්ඩං අවහරි. තස්ස කුක්කුච්චං අහෝසි …පේ…  “අනාපත්ති, භික්ඛු, පාරාජිකස්ස. ආපත්ති දුක්කටස්සා”ති. (14)
</Paragraph>

<Paragraph number="300" book="para">
තේන ඛෝ පන සමයේන අඤ්ඤතරෝ භික්ඛු අඤ්ඤස්ස භණ්ඩං හරන්තෝ සීසේ භාරං ථේය්‍යචිත්තෝ ආමසි …පේ…  ථේය්‍යචිත්තෝ ඵන්දාපේසි …පේ…  ථේය්‍යචිත්තෝ ඛන්ධං ඕරෝපේසි …පේ…  ඛන්ධේ භාරං ථේය්‍යචිත්තෝ ආමසි …පේ…  ථේය්‍යචිත්තෝ ඵන්දාපේසි …පේ…  ථේය්‍යචිත්තෝ කටිං ඕරෝපේසි …පේ…  කටියා භාරං ථේය්‍යචිත්තෝ ආමසි …පේ…  ථේය්‍යචිත්තෝ ඵන්දාපේසි …පේ…  ථේය්‍යචිත්තෝ හත්ථේන අග්ගහේසි …පේ…  හත්ථේ භාරං ථේය්‍යචිත්තෝ භූමියං නික්ඛිපි …පේ…  ථේය්‍යචිත්තෝ භූමිතෝ අග්ගහේසි. තස්ස කුක්කුච්චං අහෝසි …පේ…  “ආපත්තිං ත්වං, භික්ඛු, ආපන්නෝ පාරාජිකන්”ති. (15–25)
</Paragraph>

</Division>
<Division number="135" book="para">

<Paragraph number="301" book="para">
තේන ඛෝ පන සමයේන අඤ්ඤතරෝ භික්ඛු අජ්ඣෝකාසේ චීවරං පත්ථරිත්වා විහාරං පාවිසි. අඤ්ඤතරෝ භික්ඛු—  “මායිදං චීවරං නස්සී”ති, පටිසාමේසි. සෝ නික්ඛමිත්වා තං භික්ඛුං පුච්ඡි—  “ආවුසෝ, මය්හං චීවරං කේන අවහටන්”ති? සෝ ඒවමාහ—  “මයා අවහටන්”ති. “සෝ තං ආදියි, අස්සමණෝසි ත්වන්”ති. තස්ස කුක්කුච්චං අහෝසි …පේ… . භගවතෝ ඒතමත්ථං ආරෝචේසි. “කිංචිත්තෝ ත්වං, භික්ඛූ”ති? “නිරුත්තිපථෝ අහං, භගවා”ති. “අනාපත්ති, භික්ඛු, නිරුත්තිපථේ”ති. (26)
</Paragraph>

<Paragraph number="302" book="para">
තේන ඛෝ පන සමයේන අඤ්ඤතරෝ භික්ඛු පීඨේ චීවරං නික්ඛිපිත්වා. පීඨේ නිසීදනං නික්ඛිපිත්වා…  හේට්ඨාපීඨේ පත්තං නික්ඛිපිත්වා විහාරං පාවිසි. අඤ්ඤතරෝ භික්ඛු—  “මායං පත්තෝ නස්සී”ති පටිසාමේසි. සෝ නික්ඛමිත්වා තං භික්ඛුං පුච්ඡි—  “ආවුසෝ, මය්හං පත්තෝ කේන අවහටෝ”ති? සෝ ඒවමාහ—  “මයා අවහටෝ”ති. සෝ තං ආදියි, “අස්සමණෝසි ත්වන්”ති. තස්ස කුක්කුච්චං අහෝසි …පේ…  “අනාපත්ති, භික්ඛු, නිරුත්තිපථේ”ති. (27–29)
</Paragraph>

<Paragraph number="303" book="para">
තේන ඛෝ පන සමයේන අඤ්ඤතරා භික්ඛුනී වතියා චීවරං පත්ථරිත්වා විහාරං පාවිසි. අඤ්ඤතරා භික්ඛුනී—  “මායිදං චීවරං නස්සී”ති පටිසාමේසි. සා නික්ඛමිත්වා තං භික්ඛුනිං පුච්ඡි—  “අය්‍යේ, මය්හං චීවරං කේන අවහටන්”ති? සා ඒවමාහ—  “මයා අවහටන්”ති. “සා තං ආදියි, අස්සමණීසි ත්වන්”ති. තස්සා කුක්කුච්චං අහෝසි …පේ… . අථ ඛෝ සා භික්ඛුනී භික්ඛුනීනං ඒතමත්ථං ආරෝචේසි. භික්ඛුනියෝ භික්ඛූනං ඒතමත්ථං ආරෝචේසුං. භික්ඛූ භගවතෝ ඒතමත්ථං ආරෝචේසුං …පේ…  “අනාපත්ති, භික්ඛවේ, නිරුත්තිපථේ”ති. (30)
</Paragraph>

</Division>
<Division number="136" book="para">

<Paragraph number="304" book="para">
තේන ඛෝ පන සමයේන අඤ්ඤතරෝ භික්ඛු වාතමණ්ඩලිකාය උක්ඛිත්තං සාටකං පස්සිත්වා සාමිකානං දස්සාමීති, අග්ගහේසි. සාමිකා තං භික්ඛුං චෝදේසුං—  “අස්සමණෝසි ත්වන්”ති. තස්ස කුක්කුච්චං අහෝසි …පේ…  “කිංචිත්තෝ ත්වං, භික්ඛූ”ති? “අථේය්‍යචිත්තෝ අහං, භගවා”ති. “අනාපත්ති, භික්ඛු, අථේය්‍යචිත්තස්සා”ති. (31)
</Paragraph>

<Paragraph number="305" book="para">
තේන ඛෝ පන සමයේන අඤ්ඤතරෝ භික්ඛු වාතමණ්ඩලිකාය උක්ඛිත්තං වේඨනං පස්සිත්වා—  “පුරේ සාමිකා පස්සන්තී”ති ථේය්‍යචිත්තෝ අග්ගහේසි. සාමිකා තං භික්ඛුං චෝදේසුං—  “අස්සමණෝසි ත්වන්”ති. තස්ස කුක්කුච්චං අහෝසි …පේ…  “ආපත්තිං ත්වං, භික්ඛු, ආපන්නෝ පාරාජිකන්”ති. (32)
</Paragraph>

</Division>
<Division number="137" book="para">

<Paragraph number="306" book="para">
තේන ඛෝ පන සමයේන අඤ්ඤතරෝ භික්ඛු සුසානං ගන්ත්වා අභින්නේ සරීරේ පංසුකූලං අග්ගහේසි. තස්මිඤ්ච සරීරේ පේතෝ අධිවත්ථෝ හෝති. අථ ඛෝ සෝ පේතෝ තං භික්ඛුං ඒතදවෝච—  “මා, භන්තේ, මය්හං සාටකං අග්ගහේසී”ති. සෝ භික්ඛු අනාදියන්තෝ අගමාසි. අථ ඛෝ තං සරීරං උට්ඨහිත්වා තස්ස භික්ඛුනෝ පිට්ඨිතෝ පිට්ඨිතෝ අනුබන්ධි. අථ ඛෝ සෝ භික්ඛු විහාරං පවිසිත්වා ද්වාරං ථකේසි. අථ ඛෝ තං සරීරං තත්ථේව පරිපති. තස්ස කුක්කුච්චං අහෝසි …පේ…  “අනාපත්ති, භික්ඛු, පාරාජිකස්ස. න ච, භික්ඛවේ, අභින්නේ සරීරේ පංසුකූලං ගහේතබ්බං. යෝ ගණ්හේය්‍ය, ආපත්ති දුක්කටස්සා”ති. (33)
</Paragraph>

</Division>
<Division number="138" book="para">

<Paragraph number="307" book="para">
තේන ඛෝ පන සමයේන අඤ්ඤතරෝ භික්ඛු සංඝස්ස චීවරේ භාජීයමානේ ථේය්‍යචිත්තෝ කුසං සඞ්කාමේත්වා චීවරං අග්ගහේසි. තස්ස කුක්කුච්චං අහෝසි …පේ…  “ආපත්තිං ත්වං, භික්ඛු, ආපන්නෝ පාරාජිකන්”ති. (34)
</Paragraph>

</Division>
<Division number="139" book="para">

<Paragraph number="308" book="para">
තේන ඛෝ පන සමයේන ආයස්මා ආනන්දෝ ජන්තාඝරේ අඤ්ඤතරස්ස භික්ඛුනෝ අන්තරවාසකං අත්තනෝ මඤ්ඤමානෝ නිවාසේසි. අථ ඛෝ සෝ භික්ඛු ආයස්මන්තං ආනන්දං ඒතදවෝච—  “කිස්ස මේ ත්වං, ආවුසෝ ආනන්ද, අන්තරවාසකං නිවාසේසී”ති? “සකසඤ්ඤී අහං, ආවුසෝ”ති. භගවතෝ ඒතමත්ථං ආරෝචේසුං. “අනාපත්ති, භික්ඛවේ, සකසඤ්ඤිස්සා”ති. (35)
</Paragraph>

</Division>
<Division number="140" book="para">

<Paragraph number="309" book="para">
තේන ඛෝ පන සමයේන සම්බහුලා භික්ඛූ ගිජ්ඣකූටා පබ්බතා ඕරෝහන්තා සීහවිඝාසං පස්සිත්වා පචාපේත්වා පරිභුඤ්ජිංසු. තේසං කුක්කුච්චං අහෝසි …පේ…  “අනාපත්ති, භික්ඛවේ, සීහවිඝාසේ”ති. (36)
</Paragraph>

<Paragraph number="310" book="para">
තේන ඛෝ පන සමයේන සම්බහුලා භික්ඛූ ගිජ්ඣකූටා පබ්බතා ඕරෝහන්තා බ්‍යග්ඝවිඝාසං පස්සිත්වා…  දීපිවිඝාසං පස්සිත්වා…  තරච්ඡවිඝාසං පස්සිත්වා…  කෝකවිඝාසං පස්සිත්වා පචාපේත්වා පරිභුඤ්ජිංසු. තේසං කුක්කුච්චං අහෝසි …පේ…  “අනාපත්ති, භික්ඛවේ, තිරච්ඡානගතපරිග්ගහේ”ති. (37–40)
</Paragraph>

</Division>
<Division number="141" book="para">

<Paragraph number="311" book="para">
තේන ඛෝ පන සමයේන අඤ්ඤතරෝ භික්ඛු සංඝස්ස ඕදනේ භාජීයමානේ—  “අපරස්ස භාගං දේහී”ති අමූලකං අග්ගහේසි. තස්ස කුක්කුච්චං අහෝසි …පේ…  “අනාපත්ති, භික්ඛු, පාරාජිකස්ස. ආපත්ති සම්පජානමුසාවාදේ පාචිත්තියස්සා”ති. (41)
</Paragraph>

<Paragraph number="312" book="para">
තේන ඛෝ පන සමයේන අඤ්ඤතරෝ භික්ඛු සංඝස්ස ඛාදනීයේ භාජීයමානේ…  සංඝස්ස පූවේ භාජීයමානේ…  සංඝස්ස උච්ඡුම්හි භාජීයමානේ…  සංඝස්ස තිම්බරූසකේ භාජීයමානේ—  “අපරස්ස භාගං දේහී”ති අමූලකං අග්ගහේසි. තස්ස කුක්කුච්චං අහෝසි …පේ… . “අනාපත්ති, භික්ඛු, පාරාජිකස්ස. ආපත්ති සම්පජානමුසාවාදේ පාචිත්තියස්සා”ති. (42–45)
</Paragraph>

</Division>
<Division number="142" book="para">

<Paragraph number="313" book="para">
තේන ඛෝ පන සමයේන අඤ්ඤතරෝ භික්ඛු දුබ්භික්ඛේ ඕදනීයඝරං පවිසිත්වා පත්තපූරං ඕදනං ථේය්‍යචිත්තෝ අවහරි. තස්ස කුක්කුච්චං අහෝසි …පේ…  “ආපත්තිං ත්වං, භික්ඛු, ආපන්නෝ පාරාජිකන්”ති. (46)
</Paragraph>

<Paragraph number="314" book="para">
තේන ඛෝ පන සමයේන අඤ්ඤතරෝ භික්ඛු දුබ්භික්ඛේ සූනඝරං පවිසිත්වා පත්තපූරං මංසං ථේය්‍යචිත්තෝ අවහරි. තස්ස කුක්කුච්චං අහෝසි …පේ…  “ආපත්තිං ත්වං, භික්ඛු, ආපන්නෝ පාරාජිකන්”ති. (47)
</Paragraph>

<Paragraph number="315" book="para">
තේන ඛෝ පන සමයේන අඤ්ඤතරෝ භික්ඛු දුබ්භික්ඛේ පූවඝරං පවිසිත්වා පත්තපූරං පූවං ථේය්‍යචිත්තෝ අවහරි …පේ…  පත්තපූරා සක්ඛලියෝ ථේය්‍යචිත්තෝ අවහරි …පේ…  පත්තපූරේ මෝදකේ ථේය්‍යචිත්තෝ අවහරි. තස්ස කුක්කුච්චං අහෝසි …පේ…  “ආපත්තිං ත්වං, භික්ඛු, ආපන්නෝ පාරාජිකන්”ති. (48–50)
</Paragraph>

</Division>
<Division number="143" book="para">

<Paragraph number="316" book="para">
තේන ඛෝ පන සමයේන අඤ්ඤතරෝ භික්ඛු දිවා පරික්ඛාරං පස්සිත්වා නිමිත්තං අකාසි—  “රත්තිං අවහරිස්සාමී”ති. සෝ තං මඤ්ඤමානෝ තං අවහරි …පේ…  තං මඤ්ඤමානෝ අඤ්ඤං අවහරි …පේ…  අඤ්ඤං මඤ්ඤමානෝ තං අවහරි …පේ…  අඤ්ඤං මඤ්ඤමානෝ අඤ්ඤං අවහරි. තස්ස කුක්කුච්චං අහෝසි …පේ…  “ආපත්තිං ත්වං, භික්ඛු, ආපන්නෝ පාරාජිකන්”ති. (51–54)
</Paragraph>

<Paragraph number="317" book="para">
තේන ඛෝ පන සමයේන අඤ්ඤතරෝ භික්ඛු දිවා පරික්ඛාරං පස්සිත්වා නිමිත්තං අකාසි—  “රත්තිං අවහරිස්සාමී”ති. සෝ තං මඤ්ඤමානෝ අත්තනෝ පරික්ඛාරං අවහරි. තස්ස කුක්කුච්චං අහෝසි …පේ…  “අනාපත්ති, භික්ඛු, පාරාජිකස්ස. ආපත්ති දුක්කටස්සා”ති. (55)
</Paragraph>

</Division>
<Division number="144" book="para">

<Paragraph number="318" book="para">
තේන ඛෝ පන සමයේන අඤ්ඤතරෝ භික්ඛු පීඨේ ථවිකං පස්සිත්වා—  “ඉතෝ ගණ්හන්තෝ පාරාජිකෝ භවිස්සාමී”ති සහ පීඨකේන සඞ්කාමේත්වා අග්ගහේසි. තස්ස කුක්කුච්චං අහෝසි …පේ…  “ආපත්තිං ත්වං, භික්ඛු, ආපන්නෝ පාරාජිකන්”ති. (56)
</Paragraph>

<Paragraph number="319" book="para">
තේන ඛෝ පන සමයේන අඤ්ඤතරෝ භික්ඛු සංඝස්ස භිසිං ථේය්‍යචිත්තෝ අවහරි. තස්ස කුක්කුච්චං අහෝසි …පේ…  “ආපත්තිං ත්වං, භික්ඛු, ආපන්නෝ පාරාජිකන්”ති. (57)
</Paragraph>

</Division>
<Division number="145" book="para">

<Paragraph number="320" book="para">
තේන ඛෝ පන සමයේන අඤ්ඤතරෝ භික්ඛු චීවරවංසේ චීවරං ථේය්‍යචිත්තෝ අවහරි. තස්ස කුක්කුච්චං අහෝසි …පේ…  “ආපත්තිං ත්වං, භික්ඛු, ආපන්නෝ පාරාජිකන්”ති. (58)
</Paragraph>

<Paragraph number="321" book="para">
තේන ඛෝ පන සමයේන අඤ්ඤතරෝ භික්ඛු විහාරේ චීවරං අවහරිත්වා—  “ඉතෝ නික්ඛමන්තෝ පාරාජිකෝ භවිස්සාමී”ති විහාරා න නික්ඛමි …පේ…  භගවතෝ ඒතමත්ථං ආරෝචේසුං. “නික්ඛමි වා සෝ, භික්ඛවේ, මෝඝපුරිසෝ න වා නික්ඛමි, ආපත්ති පාරාජිකස්සා”ති. (59)
</Paragraph>

</Division>
<Division number="146" book="para">

<Paragraph number="322" book="para">
තේන ඛෝ පන සමයේන ද්වේ භික්ඛූ සහායකා හෝන්ති. ඒකෝ භික්ඛු ගාමං පිණ්ඩාය පාවිසි. දුතියෝ භික්ඛු සංඝස්ස ඛාදනීයේ භාජීයමානේ සහායකස්ස භාගං ගහේත්වා තස්ස විස්සසන්තෝ පරිභුඤ්ජි. සෝ ජානිත්වා තං චෝදේසි—  “අස්සමණෝසි ත්වන්”ති. තස්ස කුක්කුච්චං අහෝසි …පේ…  “කිංචිත්තෝ ත්වං, භික්ඛූ”ති? “විස්සාසග්ගාහෝ අහං, භගවා”ති. “අනාපත්ති, භික්ඛු, විස්සාසග්ගාහේ”ති. (60)
</Paragraph>

</Division>
<Division number="147" book="para">

<Paragraph number="323" book="para">
තේන ඛෝ පන සමයේන සම්බහුලා භික්ඛූ චීවරකම්මං කරෝන්ති. සංඝස්ස ඛාදනීයේ භාජීයමානේ සබ්බේසං පටිවිසා ආහරිත්වා උපනික්ඛිත්තා හෝන්ති. අඤ්ඤතරෝ භික්ඛු අඤ්ඤතරස්ස භික්ඛුනෝ පටිවිසං අත්තනෝ මඤ්ඤමානෝ පරිභුඤ්ජි. සෝ ජානිත්වා තං චෝදේසි—  “අස්සමණෝසි ත්වන්”ති. තස්ස කුක්කුච්චං අහෝසි …පේ…  “කිංචිත්තෝ ත්වං, භික්ඛූ”ති? “සකසඤ්ඤී අහං, භගවා”ති. “අනාපත්ති, භික්ඛු, සකසඤ්ඤිස්සා”ති. (61)
</Paragraph>

<Paragraph number="324" book="para">
තේන ඛෝ පන සමයේන සම්බහුලා භික්ඛූ චීවරකම්මං කරෝන්ති. සංඝස්ස ඛාදනීයේ භාජීයමානේ අඤ්ඤතරස්ස භික්ඛුනෝ පත්තේන අඤ්ඤතරස්ස භික්ඛුනෝ පටිවිසෝ ආහරිත්වා උපනික්ඛිත්තෝ හෝති. පත්තසාමිකෝ භික්ඛු අත්තනෝ මඤ්ඤමානෝ පරිභුඤ්ජි. සෝ ජානිත්වා තං චෝදේසි—  “අස්සමණෝසි ත්වන්”ති. තස්ස කුක්කුච්චං අහෝසි …පේ…  “අනාපත්ති, භික්ඛු, සකසඤ්ඤිස්සා”ති. (62)
</Paragraph>

</Division>
<Division number="148" book="para">

<Paragraph number="325" book="para">
තේන ඛෝ පන සමයේන අම්බචෝරකා අම්බං පාතේත්වා භණ්ඩිකං ආදාය අගමංසු. සාමිකා තේ චෝරකේ අනුබන්ධිංසු. චෝරකා සාමිකේ පස්සිත්වා භණ්ඩිකං පාතේත්වා පලායිංසු. භික්ඛූ පංසුකූලසඤ්ඤිනෝ පටිග්ගහාපේත්වා පරිභුඤ්ජිංසු. සාමිකා තේ භික්ඛූ චෝදේසුං—  “අස්සමණාත්ථ තුම්හේ”ති. තේසං කුක්කුච්චං අහෝසි …පේ…  භගවතෝ ඒතමත්ථං ආරෝචේසුං. “කිංචිත්තා තුම්හේ, භික්ඛවේ”ති? “පංසුකූලසඤ්ඤිනෝ මයං, භගවා”ති. “අනාපත්ති, භික්ඛවේ, පංසුකූලසඤ්ඤිස්සා”ති. (63)
</Paragraph>

<Paragraph number="326" book="para">
තේන ඛෝ පන සමයේන ජම්බුචෝරකා…  ලබුජචෝරකා…  පනසචෝරකා…  තාලපක්කචෝරකා…  උච්ඡුචෝරකා…  තිම්බරූසකචෝරකා තිම්බරූසකේ උච්චිනිත්වා භණ්ඩිකං ආදාය අගමංසු. සාමිකා තේ චෝරකේ අනුබන්ධිංසු. චෝරකා සාමිකේ පස්සිත්වා භණ්ඩිකං පාතේත්වා පලායිංසු. භික්ඛූ පංසුකූලසඤ්ඤිනෝ පටිග්ගහාපේත්වා පරිභුඤ්ජිංසු. සාමිකා තේ භික්ඛූ චෝදේසුං—  “අස්සමණාත්ථ තුම්හේ”ති. තේසං කුක්කුච්චං අහෝසි …පේ…  “අනාපත්ති, භික්ඛවේ, පංසුකූලසඤ්ඤිස්සා”ති. (64–69)
</Paragraph>

<Paragraph number="327" book="para">
තේන ඛෝ පන සමයේන අම්බචෝරකා අම්බං පාතේත්වා භණ්ඩිකං ආදාය අගමංසු. සාමිකා තේ චෝරකේ අනුබන්ධිංසු. චෝරකා සාමිකේ පස්සිත්වා භණ්ඩිකං පාතේත්වා පලායිංසු. භික්ඛූ—  “පුරේ සාමිකා පස්සන්තී”ති, ථේය්‍යචිත්තා පරිභුඤ්ජිංසු. සාමිකා තේ භික්ඛූ චෝදේසුං—  “අස්සමණාත්ථ තුම්හේ”ති. තේසං කුක්කුච්චං අහෝසි …පේ…  “ආපත්තිං තුම්හේ, භික්ඛවේ, ආපන්නා පාරාජිකන්”ති. (70)
</Paragraph>

<Paragraph number="328" book="para">
තේන ඛෝ පන සමයේන ජම්බුචෝරකා…  ලබුජචෝරකා…  පනසචෝරකා…  තාලපක්කචෝරකා…  උච්ඡුචෝරකා…  තිම්බරූසකචෝරකා තිම්බරූසකේ උච්චිනිත්වා භණ්ඩිකං ආදාය අගමංසු. සාමිකා තේ චෝරකේ අනුබන්ධිංසු. චෝරකා සාමිකේ පස්සිත්වා භණ්ඩිකං පාතේත්වා පලායිංසු. භික්ඛූ—  “පුරේ සාමිකා පස්සන්තී”ති, ථේය්‍යචිත්තා පරිභුඤ්ජිංසු. සාමිකා තේ භික්ඛූ චෝදේසුං—  “අස්සමණාත්ථ තුම්හේ”ති. තේසං කුක්කුච්චං අහෝසි …පේ…  “ආපත්තිං තුම්හේ, භික්ඛවේ, ආපන්නා පාරාජිකන්”ති. (71–76)
</Paragraph>

<Paragraph number="329" book="para">
තේන ඛෝ පන සමයේන අඤ්ඤතරෝ භික්ඛු සංඝස්ස අම්බං ථේය්‍යචිත්තෝ අවහරි…  සංඝස්ස ජම්බුං…  සංඝස්ස ලබුජං…  සංඝස්ස පනසං…  සංඝස්ස තාලපක්කං…  සංඝස්ස උච්ඡුං…  සංඝස්ස තිම්බරූසකං ථේය්‍යචිත්තෝ අවහරි. තස්ස කුක්කුච්චං අහෝසි …පේ…  “ආපත්තිං ත්වං, භික්ඛු, ආපන්නෝ පාරාජිකන්”ති. (77–83)
</Paragraph>

</Division>
<Division number="149" book="para">

<Paragraph number="330" book="para">
තේන ඛෝ පන සමයේන අඤ්ඤතරෝ භික්ඛු පුප්ඵාරාමං ගන්ත්වා ඕචිතං පුප්ඵං පඤ්චමාසග්ඝනකං ථේය්‍යචිත්තෝ අවහරි. තස්ස කුක්කුච්චං අහෝසි …පේ…  “ආපත්තිං ත්වං, භික්ඛු, ආපන්නෝ පාරාජිකන්”ති. (84)
</Paragraph>

<Paragraph number="331" book="para">
තේන ඛෝ පන සමයේන අඤ්ඤතරෝ භික්ඛු පුප්ඵාරාමං ගන්ත්වා පුප්ඵං ඕචිනිත්වා පඤ්චමාසග්ඝනකං ථේය්‍යචිත්තෝ අවහරි. තස්ස කුක්කුච්චං අහෝසි …පේ…  “ආපත්තිං ත්වං, භික්ඛු, ආපන්නෝ පාරාජිකන්”ති. (85)
</Paragraph>

</Division>
<Division number="150" book="para">

<Paragraph number="332" book="para">
තේන ඛෝ පන සමයේන අඤ්ඤතරෝ භික්ඛු ගාමකං ගච්ඡන්තෝ අඤ්ඤතරං භික්ඛුං ඒතදවෝච—  “ආවුසෝ, තුය්හං උපට්ඨාකකුලං වුත්තෝ වජ්ජේමී”ති. සෝ ගන්ත්වා ඒකං සාටකං ආහරාපේත්වා අත්තනා පරිභුඤ්ජි. සෝ ජානිත්වා තං චෝදේසි—  “අස්සමණෝසි ත්වන්”ති. තස්ස කුක්කුච්චං අහෝසි …පේ…  “අනාපත්ති, භික්ඛු, පාරාජිකස්ස. න ච, භික්ඛවේ, වුත්තෝ වජ්ජේමීති වත්තබ්බෝ. යෝ වදේය්‍ය, ආපත්ති දුක්කටස්සා”ති. (86)
</Paragraph>

<Paragraph number="333" book="para">
තේන ඛෝ පන සමයේන අඤ්ඤතරෝ භික්ඛු ගාමකං ගච්ඡති. අඤ්ඤතරෝ භික්ඛු තං භික්ඛුං ඒතදවෝච—  “ආවුසෝ, මය්හං උපට්ඨාකකුලං වුත්තෝ වජ්ජේහී”ති. සෝ ගන්ත්වා යුගසාටකං ආහරාපේත්වා ඒකං අත්තනා පරිභුඤ්ජි, ඒකං තස්ස භික්ඛුනෝ අදාසි. සෝ ජානිත්වා තං චෝදේසි—  “අස්සමණෝසි ත්වන්”ති. තස්ස කුක්කුච්චං අහෝසි …පේ…  “අනාපත්ති, භික්ඛු, පාරාජිකස්ස. න ච, භික්ඛවේ, වුත්තෝ වජ්ජේහීති වත්තබ්බෝ. යෝ වදේය්‍ය, ආපත්ති දුක්කටස්සා”ති. (87)
</Paragraph>

<Paragraph number="334" book="para">
තේන ඛෝ පන සමයේන අඤ්ඤතරෝ භික්ඛු ගාමකං ගච්ඡන්තෝ අඤ්ඤතරං භික්ඛුං ඒතදවෝච—  “ආවුසෝ, තුය්හං උපට්ඨාකකුලං වුත්තෝ වජ්ජේමී”ති. සෝපි ඒවමාහ—  “වුත්තෝ වජ්ජේහී”ති. සෝ ගන්ත්වා ආළ්හකං සප්පිං තුලං ගුළං දෝණං තණ්ඩුලං ආහරාපේත්වා අත්තනා පරිභුඤ්ජි. සෝ ජානිත්වා තං චෝදේසි—  “අස්සමණෝසි ත්වන්”ති. තස්ස කුක්කුච්චං අහෝසි …පේ…  “අනාපත්ති, භික්ඛු, පාරාජිකස්ස. න ච, භික්ඛවේ, වුත්තෝ වජ්ජේමීති වත්තබ්බෝ, න ච වුත්තෝ වජ්ජේහීති වත්තබ්බෝ. යෝ වදේය්‍ය, ආපත්ති දුක්කටස්සා”ති. (88)
</Paragraph>

</Division>
<Division number="151" book="para">

<Paragraph number="335" book="para">
තේන ඛෝ පන සමයේන අඤ්ඤතරෝ පුරිසෝ මහග්ඝං මණිං ආදාය අඤ්ඤතරේන භික්ඛුනා සද්ධිං අද්ධානමග්ගප්පටිපන්නෝ හෝති. අථ ඛෝ සෝ පුරිසෝ සුඞ්කට්ඨානං පස්සිත්වා තස්ස භික්ඛුනෝ අජානන්තස්ස ථවිකාය මණිං පක්ඛිපිත්වා සුඞ්කට්ඨානං අතික්කමිත්වා අග්ගහේසි. තස්ස කුක්කුච්චං අහෝසි …පේ…  “කිංචිත්තෝ ත්වං, භික්ඛූ”ති? “නාහං, භගවා, ජානාමී”ති. “අනාපත්ති, භික්ඛු, අජානන්තස්සා”ති. (89)
</Paragraph>

<Paragraph number="336" book="para">
තේන ඛෝ පන සමයේන අඤ්ඤතරෝ පුරිසෝ මහග්ඝං මණිං ආදාය අඤ්ඤතරේන භික්ඛුනා සද්ධිං අද්ධානමග්ගප්පටිපන්නෝ හෝති. අථ ඛෝ සෝ පුරිසෝ සුඞ්කට්ඨානං පස්සිත්වා ගිලානාලයං කරිත්වා අත්තනෝ භණ්ඩිකං තස්ස භික්ඛුනෝ අදාසි. අථ ඛෝ සෝ පුරිසෝ සුඞ්කට්ඨානං අතික්කමිත්වා තං භික්ඛුං ඒතදවෝච—  “ආහර මේ, භන්තේ, භණ්ඩිකං; නාහං අකල්ලකෝ”ති. “කිස්ස පන ත්වං, ආවුසෝ, ඒවරූපං අකාසී”ති? අථ ඛෝ සෝ පුරිසෝ තස්ස භික්ඛුනෝ ඒතමත්ථං ආරෝචේසි. තස්ස කුක්කුච්චං අහෝසි …පේ…  “කිංචිත්තෝ ත්වං, භික්ඛූ”ති? “නාහං, භගවා, ජානාමී”ති. “අනාපත්ති, භික්ඛු, අජානන්තස්සා”ති. (90)
</Paragraph>

</Division>
<Division number="152" book="para">

<Paragraph number="337" book="para">
තේන ඛෝ පන සමයේන අඤ්ඤතරෝ භික්ඛු සත්ථේන සද්ධිං අද්ධානමග්ගප්පටිපන්නෝ හෝති. අඤ්ඤතරෝ පුරිසෝ තං භික්ඛුං ආමිසේන උපලාපේත්වා සුඞ්කට්ඨානං පස්සිත්වා මහග්ඝං මණිං තස්ස භික්ඛුනෝ අදාසි—  “ඉමං, භන්තේ, මණිං සුඞ්කට්ඨානං අතික්කාමේහී”ති. අථ ඛෝ සෝ භික්ඛු තං මණිං සුඞ්කට්ඨානං අතික්කාමේසි. තස්ස කුක්කුච්චං අහෝසි …පේ…  “ආපත්තිං ත්වං, භික්ඛු, ආපන්නෝ පාරාජිකන්”ති. (91)
</Paragraph>

</Division>
<Division number="153" book="para">

<Paragraph number="338" book="para">
තේන ඛෝ පන සමයේන අඤ්ඤතරෝ භික්ඛු පාසේ බන්ධං සූකරං කාරුඤ්ඤේන මුඤ්චි. තස්ස කුක්කුච්චං අහෝසි …පේ…  “කිංචිත්තෝ ත්වං, භික්ඛූ”ති? “කාරුඤ්ඤාධිප්පායෝ අහං, භගවා”ති. “අනාපත්ති, භික්ඛු, කාරුඤ්ඤාධිප්පායස්සා”ති. (92)
</Paragraph>

<Paragraph number="339" book="para">
තේන ඛෝ පන සමයේන අඤ්ඤතරෝ භික්ඛු පාසේ බන්ධං සූකරං—  “පුරේ සාමිකා පස්සන්තී”ති, ථේය්‍යචිත්තෝ මුඤ්චි. තස්ස කුක්කුච්චං අහෝසි …පේ…  “ආපත්තිං ත්වං, භික්ඛු, ආපන්නෝ පාරාජිකන්”ති. (93)
</Paragraph>

<Paragraph number="340" book="para">
තේන ඛෝ පන සමයේන අඤ්ඤතරෝ භික්ඛු පාසේ බන්ධං මිගං කාරුඤ්ඤේන මුඤ්චි…  පාසේ බන්ධං මිගං—  “පුරේ සාමිකා පස්සන්තී”ති, ථේය්‍යචිත්තෝ මුඤ්චි…  කුමිනේ බන්ධේ මච්ඡේ කාරුඤ්ඤේන මුඤ්චි…  කුමිනේ බන්ධේ මච්ඡේ—  “පුරේ සාමිකා පස්සන්තී”ති ථේය්‍යචිත්තෝ මුඤ්චි. තස්ස කුක්කුච්චං අහෝසි …පේ…  “ආපත්තිං ත්වං, භික්ඛු, ආපන්නෝ පාරාජිකන්”ති. (94–97)
</Paragraph>

<Paragraph number="341" book="para">
තේන ඛෝ පන සමයේන අඤ්ඤතරෝ භික්ඛු යානේ භණ්ඩං පස්සිත්වා—  “ඉතෝ ගණ්හන්තෝ පාරාජිකෝ භවිස්සාමී”ති, අතික්කමිත්වා පවට්ටේත්වා අග්ගහේසි. තස්ස කුක්කුච්චං අහෝසි …පේ…  “ආපත්තිං ත්වං, භික්ඛු, ආපන්නෝ පාරාජිකන්”ති. (98)
</Paragraph>

<Paragraph number="342" book="para">
තේන ඛෝ පන සමයේන අඤ්ඤතරෝ භික්ඛු කුලලේන උක්ඛිත්තං මංසපේසිං—  “සාමිකානං දස්සාමී”ති අග්ගහේසි. සාමිකා තං භික්ඛුං චෝදේසුං—  “අස්සමණෝසි ත්වන්”ති. තස්ස කුක්කුච්චං අහෝසි …පේ…  “අනාපත්ති, භික්ඛු, අථේය්‍යචිත්තස්සා”ති. (99)
</Paragraph>

<Paragraph number="343" book="para">
තේන ඛෝ පන සමයේන අඤ්ඤතරෝ භික්ඛු කුලලේන උක්ඛිත්තං මංසපේසිං—  “පුරේ සාමිකා පස්සන්තී”ති, ථේය්‍යචිත්තෝ අග්ගහේසි. සාමිකා තං භික්ඛුං චෝදේසුං—  “අස්සමණෝසි ත්වන්”ති. තස්ස කුක්කුච්චං අහෝසි …පේ…  “ආපත්තිං ත්වං, භික්ඛු, ආපන්නෝ පාරාජිකන්”ති. (100)
</Paragraph>

</Division>
<Division number="154" book="para">

<Paragraph number="344" book="para">
තේන ඛෝ පන සමයේන මනුස්සා උළුම්පං බන්ධිත්වා අචිරවතියා නදියා ඕසාරේන්ති. බන්ධනේ ඡින්නේ කට්ඨානි විප්පකිණ්ණානි අගමංසු. භික්ඛූ පංසුකූලසඤ්ඤිනෝ උත්තාරේසුං. සාමිකා තේ භික්ඛූ චෝදේසුං—  “අස්සමණාත්ථ තුම්හේ”ති. තේසං කුක්කුච්චං අහෝසි …පේ…  “අනාපත්ති, භික්ඛවේ, පංසුකූලසඤ්ඤිස්සා”ති. (101)
</Paragraph>

<Paragraph number="345" book="para">
තේන ඛෝ පන සමයේන මනුස්සා උළුම්පං බන්ධිත්වා අචිරවතියා නදියා ඕසාරේන්ති. බන්ධනේ ඡින්නේ කට්ඨානි විප්පකිණ්ණානි අගමංසු. භික්ඛූ—  “පුරේ සාමිකා පස්සන්තී”ති, ථේය්‍යචිත්තා උත්තාරේසුං. සාමිකා තේ භික්ඛූ චෝදේසුං—  “අස්සමණාත්ථ තුම්හේ”ති. තේසං කුක්කුච්චං අහෝසි …පේ…  “ආපත්තිං තුම්හේ, භික්ඛවේ, ආපන්නා පාරාජිකන්”ති. (102)
</Paragraph>

<Paragraph number="346" book="para">
තේන ඛෝ පන සමයේන අඤ්ඤතරෝ ගෝපාලකෝ රුක්ඛේ සාටකං ආලග්ගේත්වා උච්චාරං අගමාසි. අඤ්ඤතරෝ භික්ඛු පංසුකූලසඤ්ඤී අග්ගහේසි. අථ ඛෝ සෝ ගෝපාලකෝ තං භික්ඛුං චෝදේසි—  “අස්සමණෝසි ත්වන්”ති. තස්ස කුක්කුච්චං අහෝසි …පේ…  “අනාපත්ති, භික්ඛු, පංසුකූලසඤ්ඤිස්සා”ති. (103)
</Paragraph>

<Paragraph number="347" book="para">
තේන ඛෝ පන සමයේන අඤ්ඤතරස්ස භික්ඛුනෝ නදිං තරන්තස්ස රජකානං හත්ථතෝ මුත්තං සාටකං පාදේ ලග්ගං හෝති. සෝ භික්ඛු—  “සාමිකානං දස්සාමී”ති අග්ගහේසි. සාමිකා තං භික්ඛුං චෝදේසුං—  “අස්සමණෝසි ත්වන්”ති. තස්ස කුක්කුච්චං අහෝසි …පේ…  “අනාපත්ති, භික්ඛු, අථේය්‍යචිත්තස්සා”ති. (104)
</Paragraph>

<Paragraph number="348" book="para">
තේන ඛෝ පන සමයේන අඤ්ඤතරස්ස භික්ඛුනෝ නදිං තරන්තස්ස රජකානං හත්ථතෝ මුත්තං සාටකං පාදේ ලග්ගං හෝති. සෝ භික්ඛු—  “පුරේ සාමිකා පස්සන්තී”ති, ථේය්‍යචිත්තෝ අග්ගහේසි. සාමිකා තං භික්ඛුං චෝදේසුං—  “අස්සමණෝසි ත්වන්”ති. තස්ස කුක්කුච්චං අහෝසි …පේ…  “ආපත්තිං ත්වං, භික්ඛු, ආපන්නෝ පාරාජිකන්”ති. (105)
</Paragraph>

</Division>
<Division number="155" book="para">

<Paragraph number="349" book="para">
තේන ඛෝ පන සමයේන අඤ්ඤතරෝ භික්ඛු සප්පිකුම්භිං පස්සිත්වා ථෝකං ථෝකං පරිභුඤ්ජි. තස්ස කුක්කුච්චං අහෝසි …පේ…  “අනාපත්ති, භික්ඛු, පාරාජිකස්ස; ආපත්ති දුක්කටස්සා”ති. (106)
</Paragraph>

<Paragraph number="350" book="para">
තේන ඛෝ පන සමයේන සම්බහුලා භික්ඛූ සංවිදහිත්වා අගමංසු—  “භණ්ඩං අවහරිස්සාමා”ති. ඒකෝ භණ්ඩං අවහරි. තේ ඒවමාහංසු—  “න මයං පාරාජිකා. යෝ අවහටෝ සෝ පාරාජිකෝ”ති. භගවතෝ ඒතමත්ථං ආරෝචේසුං…  “ආපත්තිං තුම්හේ, භික්ඛවේ, ආපන්නා පාරාජිකන්”ති. (107)
</Paragraph>

<Paragraph number="351" book="para">
තේන ඛෝ පන සමයේන සම්බහුලා භික්ඛූ සංවිදහිත්වා භණ්ඩං අවහරිත්වා භාජේසුං. තේහි භාජීයමානේ ඒකමේකස්ස පටිවිසෝ න පඤ්චමාසකෝ පූරි. තේ ඒවමාහංසු—  “න මයං පාරාජිකා”ති. භගවතෝ ඒතමත්ථං ආරෝචේසුං. “ආපත්තිං තුම්හේ, භික්ඛවේ, ආපන්නා පාරාජිකන්”ති. (108)
</Paragraph>

<Paragraph number="352" book="para">
තේන ඛෝ පන සමයේන අඤ්ඤතරෝ භික්ඛු සාවත්ථියං දුබ්භික්ඛේ ආපණිකස්ස තණ්ඩුලමුට්ඨිං ථේය්‍යචිත්තෝ අවහරි. තස්ස කුක්කුච්චං අහෝසි …පේ…  “ආපත්තිං ත්වං, භික්ඛු, ආපන්නෝ පාරාජිකන්”ති. (109)
</Paragraph>

<Paragraph number="353" book="para">
තේන ඛෝ පන සමයේන අඤ්ඤතරෝ භික්ඛු සාවත්ථියං දුබ්භික්ඛේ ආපණිකස්ස මුග්ගමුට්ඨිං…  මාසමුට්ඨිං…  තිලමුට්ඨිං ථේය්‍යචිත්තෝ අවහරි. තස්ස කුක්කුච්චං අහෝසි …පේ…  “ආපත්තිං ත්වං, භික්ඛු, ආපන්නෝ පාරාජිකන්”ති. (110–112)
</Paragraph>

<Paragraph number="354" book="para">
තේන ඛෝ පන සමයේන සාවත්ථියං අන්ධවනේ චෝරකා ගාවිං හන්ත්වා මංසං ඛාදිත්වා සේසකං පටිසාමේත්වා අගමංසු. භික්ඛූ පංසුකූලසඤ්ඤිනෝ පටිග්ගහාපේත්වා පරිභුඤ්ජිංසු. චෝරකා තේ භික්ඛූ චෝදේසුං—  “අස්සමණාත්ථ තුම්හේ”ති. තේසං කුක්කුච්චං අහෝසි …පේ…  “අනාපත්ති, භික්ඛවේ, පංසුකූලසඤ්ඤිස්සා”ති. (113)
</Paragraph>

<Paragraph number="355" book="para">
තේන ඛෝ පන සමයේන සාවත්ථියං අන්ධවනේ චෝරකා සූකරං හන්ත්වා මංසං ඛාදිත්වා සේසකං පටිසාමේත්වා අගමංසු. භික්ඛූ පංසුකූලසඤ්ඤිනෝ පටිග්ගහාපේත්වා පරිභුඤ්ජිංසු. චෝරකා තේ භික්ඛූ චෝදේසුං—  “අස්සමණාත්ථ තුම්හේ”ති. තේසං කුක්කුච්චං අහෝසි …පේ…  “අනාපත්ති, භික්ඛවේ, පංසුකූලසඤ්ඤිස්සා”ති. (114)
</Paragraph>

<Paragraph number="356" book="para">
තේන ඛෝ පන සමයේන අඤ්ඤතරෝ භික්ඛු තිණක්ඛේත්තං ගන්ත්වා ලූතං තිණං පඤ්චමාසග්ඝනකං ථේය්‍යචිත්තෝ අවහරි. තස්ස කුක්කුච්චං අහෝසි …පේ…  “ආපත්තිං ත්වං, භික්ඛු, ආපන්නෝ පාරාජිකන්”ති. (115)
</Paragraph>

<Paragraph number="357" book="para">
තේන ඛෝ පන සමයේන අඤ්ඤතරෝ භික්ඛු තිණක්ඛේත්තං ගන්ත්වා තිණං ලායිත්වා පඤ්චමාසග්ඝනකං ථේය්‍යචිත්තෝ අවහරි. තස්ස කුක්කුච්චං අහෝසි …පේ…  “ආපත්තිං ත්වං, භික්ඛු, ආපන්නෝ පාරාජිකන්”ති. (116)
</Paragraph>

</Division>
<Division number="156" book="para">

<Paragraph number="358" book="para">
තේන ඛෝ පන සමයේන ආගන්තුකා භික්ඛූ සංඝස්ස අම්බං භාජාපේත්වා පරිභුඤ්ජිංසු. ආවාසිකා භික්ඛූ තේ භික්ඛූ චෝදේසුං—  “අස්සමණාත්ථ තුම්හේ”ති. තේසං කුක්කුච්චං අහෝසි …පේ…  භගවතෝ ඒතමත්ථං ආරෝචේසුං. “කිංචිත්තා තුම්හේ, භික්ඛවේ”ති? “පරිභෝගත්ථාය මයං, භගවා”ති. “අනාපත්ති, භික්ඛවේ, පරිභෝගත්ථායා”ති. (117)
</Paragraph>

<Paragraph number="359" book="para">
තේන ඛෝ පන සමයේන ආගන්තුකා භික්ඛූ සංඝස්ස ජම්බුං…  සංඝස්ස ලබුජං…  සංඝස්ස පනසං…  සංඝස්ස තාලපක්කං…  සංඝස්ස උච්ඡුං…  සංඝස්ස තිම්බරූසකං භාජාපේත්වා පරිභුඤ්ජිංසු. ආවාසිකා භික්ඛූ තේ භික්ඛූ චෝදේසුං—  “අස්සමණාත්ථ තුම්හේ”ති. තේසං කුක්කුච්චං අහෝසි …පේ…  “අනාපත්ති, භික්ඛවේ, පරිභෝගත්ථායා”ති. (118–123)
</Paragraph>

<Paragraph number="360" book="para">
තේන ඛෝ පන සමයේන අම්බපාලකා භික්ඛූනං අම්බඵලං දේන්ති. භික්ඛූ—  “ගෝපේතුං ඉමේ ඉස්සරා, නයිමේ දාතුන්”ති, කුක්කුච්චායන්තා න පටිග්ගණ්හන්ති. භගවතෝ ඒතමත්ථං ආරෝචේසුං. “අනාපත්ති, භික්ඛවේ, ගෝපකස්ස දානේ”ති. (124)
</Paragraph>

<Paragraph number="361" book="para">
තේන ඛෝ පන සමයේන ජම්බුපාලකා…  ලබුජපාලකා…  පනසපාලකා…  තාලපක්කපාලකා…  උච්ඡුපාලකා…  තිම්බරූසකපාලකා භික්ඛූනං තිම්බරූසකං දේන්ති. භික්ඛූ—  “ගෝපේතුං ඉමේ ඉස්සරා, නයිමේ දාතුන්”ති, කුක්කුච්චායන්තා න පටිග්ගණ්හන්ති. භගවතෝ ඒතමත්ථං ආරෝචේසුං. “අනාපත්ති, භික්ඛවේ, ගෝපකස්ස දානේ”ති. (125–130)
</Paragraph>

<Paragraph number="362" book="para">
තේන ඛෝ පන සමයේන අඤ්ඤතරෝ භික්ඛු සංඝස්ස දාරුං තාවකාලිකං හරිත්වා අත්තනෝ විහාරස්ස කුට්ටං උපත්ථම්භේසි. භික්ඛූ තං භික්ඛුං චෝදේසුං—  “අස්සමණෝසි ත්වන්”ති. තස්ස කුක්කුච්චං අහෝසි. භගවතෝ ඒතමත්ථං ආරෝචේසි. “කිංචිත්තෝ ත්වං, භික්ඛූ”ති? “තාවකාලිකෝ අහං, භගවා”ති. “අනාපත්ති, භික්ඛු, තාවකාලිකේ”ති. (131)
</Paragraph>

<Paragraph number="363" book="para">
තේන ඛෝ පන සමයේන අඤ්ඤතරෝ භික්ඛු සංඝස්ස උදකං ථේය්‍යචිත්තෝ අවහරි…  සංඝස්ස මත්තිකං ථේය්‍යචිත්තෝ අවහරි…  සංඝස්ස පුඤ්ජකිතං තිණං ථේය්‍යචිත්තෝ අවහරි…  තස්ස කුක්කුච්චං අහෝසි …පේ…  “ආපත්තිං ත්වං, භික්ඛු, ආපන්නෝ පාරාජිකන්”ති. (132–134)
</Paragraph>

<Paragraph number="364" book="para">
තේන ඛෝ පන සමයේන අඤ්ඤතරෝ භික්ඛු සංඝස්ස පුඤ්ජකිතං තිණං ථේය්‍යචිත්තෝ ඣාපේසි. තස්ස කුක්කුච්චං අහෝසි …පේ…  “අනාපත්ති, භික්ඛු, පාරාජිකස්ස. ආපත්ති දුක්කටස්සා”ති. (135)
</Paragraph>

<Paragraph number="365" book="para">
තේන ඛෝ පන සමයේන අඤ්ඤතරෝ භික්ඛු සංඝස්ස මඤ්චං ථේය්‍යචිත්තෝ අවහරි…  තස්ස කුක්කුච්චං අහෝසි …පේ…  “ආපත්තිං ත්වං, භික්ඛු, ආපන්නෝ පාරාජිකන්”ති. (136)
</Paragraph>

<Paragraph number="366" book="para">
තේන ඛෝ පන සමයේන අඤ්ඤතරෝ භික්ඛු සංඝස්ස පීඨං…  සංඝස්ස භිසිං…  සංඝස්ස බිබ්බෝහනං…  සංඝස්ස කවාටං…  සංඝස්ස ආලෝකසන්ධිං…  සංඝස්ස ගෝපානසිං ථේය්‍යචිත්තෝ අවහරි…  තස්ස කුක්කුච්චං අහෝසි …පේ…  “ආපත්තිං ත්වං, භික්ඛු, ආපන්නෝ පාරාජිකන්”ති. (137–142)
</Paragraph>

</Division>
<Division number="157" book="para">

<Paragraph number="367" book="para">
තේන ඛෝ පන සමයේන භික්ඛූ අඤ්ඤතරස්ස උපාසකස්ස විහාරපරිභෝගං සේනාසනං අඤ්ඤත්‍ර පරිභුඤ්ජන්ති. අථ ඛෝ සෝ උපාසකෝ උජ්ඣායති ඛිය්‍යති විපාචේති—  “කථඤ්හි නාම භදන්තා අඤ්ඤත්‍ර පරිභෝගං අඤ්ඤත්‍ර පරිභුඤ්ජිස්සන්තී”ති. භගවතෝ ඒතමත්ථං ආරෝචේසුං. “න, භික්ඛවේ, අඤ්ඤත්‍ර පරිභෝගෝ අඤ්ඤත්‍ර පරිභුඤ්ජිතබ්බෝ. යෝ පරිභුඤ්ජේය්‍ය, ආපත්ති දුක්කටස්සා”ති. (143)
</Paragraph>

<Paragraph number="368" book="para">
තේන ඛෝ පන සමයේන භික්ඛූ උපෝසථග්ගම්පි සන්නිසජ්ජම්පි හරිතුං කුක්කුච්චායන්තා ඡමායං නිසීදන්ති. ගත්තානිපි චීවරානිපි පංසුකිතානි හෝන්ති. භගවතෝ ඒතමත්ථං ආරෝචේසුං. “අනුජානාමි, භික්ඛවේ, තාවකාලිකං හරිතුන්”ති. (144)
</Paragraph>

<Paragraph number="369" book="para">
තේන ඛෝ පන සමයේන චම්පායං ථුල්ලනන්දාය භික්ඛුනියා අන්තේවාසිනී භික්ඛුනී ථුල්ලනන්දාය භික්ඛුනියා උපට්ඨාකකුලං ගන්ත්වා—  “අය්‍යා ඉච්ඡති තේකටුලයාගුං පාතුන්”ති, පචාපේත්වා හරිත්වා අත්තනා පරිභුඤ්ජි. සා ජානිත්වා තං චෝදේසි—  “අස්සමණීසි ත්වන්”ති. තස්සා කුක්කුච්චං අහෝසි …පේ… . අථ ඛෝ සා භික්ඛුනී භික්ඛුනීනං ඒතමත්ථං ආරෝචේසි. භික්ඛුනියෝ භික්ඛූනං ඒතමත්ථං ආරෝචේසුං. භික්ඛූ භගවතෝ ඒතමත්ථං ආරෝචේසුං. “අනාපත්ති, භික්ඛවේ, පාරාජිකස්ස; ආපත්ති සම්පජානමුසාවාදේ පාචිත්තියස්සා”ති. (145)
</Paragraph>

<Paragraph number="370" book="para">
තේන ඛෝ පන සමයේන රාජගහේ ථුල්ලනන්දාය භික්ඛුනියා අන්තේවාසිනී භික්ඛුනී ථුල්ලනන්දාය භික්ඛුනියා උපට්ඨාකකුලං ගන්ත්වා—  “අය්‍යා ඉච්ඡති මධුගෝළකං ඛාදිතුන්”ති, පචාපේත්වා හරිත්වා අත්තනා පරිභුඤ්ජි. සා ජානිත්වා තං චෝදේසි—  “අස්සමණීසි ත්වන්”ති. තස්සා කුක්කුච්චං අහෝසි …පේ…  “අනාපත්ති, භික්ඛවේ, පාරාජිකස්ස; ආපත්ති සම්පජානමුසාවාදේ පාචිත්තියස්සා”ති. (146)
</Paragraph>

</Division>
<Division number="158" book="para">

<Paragraph number="371" book="para">
තේන ඛෝ පන සමයේන වේසාලියං ආයස්මතෝ අජ්ජුකස්ස උපට්ඨාකස්ස ගහපතිනෝ ද්වේ දාරකා හෝන්ති—  පුත්තෝ ච භාගිනේය්‍යෝ ච. අථ ඛෝ සෝ ගහපති ආයස්මන්තං අජ්ජුකං ඒතදවෝච—  “ඉමං, භන්තේ, ඕකාසං යෝ ඉමේසං ද්වින්නං දාරකානං සද්ධෝ හෝති පසන්නෝ තස්ස ආචික්ඛේය්‍යාසී”ති. තේන ඛෝ පන සමයේන තස්ස ගහපතිනෝ භාගිනේය්‍යෝ සද්ධෝ හෝති පසන්නෝ. අථ ඛෝ ආයස්මා අජ්ජුකෝ තං ඕකාසං තස්ස දාරකස්ස ආචික්ඛි. සෝ තේන සාපතේය්‍යේන කුටුම්බඤ්ච සණ්ඨපේසි දානඤ්ච පට්ඨපේසි. අථ ඛෝ තස්ස ගහපතිනෝ පුත්තෝ ආයස්මන්තං ආනන්දං ඒතදවෝච—  “කෝ නු ඛෝ, භන්තේ ආනන්ද, පිතුනෝ දායජ්ජෝ—  පුත්තෝ වා භාගිනේය්‍යෝ වා”ති? “පුත්තෝ ඛෝ, ආවුසෝ, පිතුනෝ දායජ්ජෝ”ති. “අයං, භන්තේ, අය්‍යෝ අජ්ජුකෝ අම්හාකං සාපතේය්‍යං අම්හාකං මේථුනකස්ස ආචික්ඛී”ති. “අස්සමණෝ, ආවුසෝ, ආයස්මා අජ්ජුකෝ”ති. අථ ඛෝ ආයස්මා අජ්ජුකෝ ආයස්මන්තං ආනන්දං ඒතදවෝච—  “දේහි මේ, ආවුසෝ ආනන්ද, විනිච්ඡයන්”ති. තේන ඛෝ පන සමයේන ආයස්මා උපාලි ආයස්මතෝ අජ්ජුකස්ස පක්ඛෝ හෝති. අථ ඛෝ ආයස්මා උපාලි ආයස්මන්තං ආනන්දං ඒතදවෝච—  “යෝ නු ඛෝ, ආවුසෝ ආනන්ද, සාමිකේන ‘ඉමං ඕකාසං ඉත්ථන්නාමස්ස ආචික්ඛේය්‍යාසී’ති වුත්තෝ තස්ස ආචික්ඛති, කිං සෝ ආපජ්ජතී”ති? “න, භන්තේ, කිඤ්චි ආපජ්ජති, අන්තමසෝ දුක්කටමත්තම්පී”ති. “අයං, ආවුසෝ, ආයස්මා අජ්ජුකෝ සාමිකේන—  ‘ඉමං ඕකාසං ඉත්ථන්නාමස්ස ආචික්ඛා’ති වුත්තෝ තස්ස ආචික්ඛති; අනාපත්ති, ආවුසෝ, ආයස්මතෝ අජ්ජුකස්සා”ති. (147)
</Paragraph>

</Division>
<Division number="159" book="para">

<Paragraph number="372" book="para">
තේන ඛෝ පන සමයේන බාරාණසියං ආයස්මතෝ පිලින්දවච්ඡස්ස උපට්ඨාකකුලං චෝරේහි උපද්දුතං හෝති. ද්වේ ච දාරකා නීතා හෝන්ති. අථ ඛෝ ආයස්මා පිලින්දවච්ඡෝ තේ දාරකේ ඉද්ධියා ආනේත්වා පාසාදේ ඨපේසි. මනුස්සා තේ දාරකේ පස්සිත්වා—  “අය්‍යස්සායං පිලින්දවච්ඡස්ස ඉද්ධානුභාවෝ”ති, ආයස්මන්තේ පිලින්දවච්ඡේ අභිප්පසීදිංසු. භික්ඛූ උජ්ඣායන්ති ඛිය්‍යන්ති විපාචේන්ති—  “කථඤ්හි නාම ආයස්මා පිලින්දවච්ඡෝ චෝරේහි නීතේ දාරකේ ආනේස්සතී”ති. භගවතෝ ඒතමත්ථං ආරෝචේසුං. “අනාපත්ති, භික්ඛවේ, ඉද්ධිමස්ස ඉද්ධිවිසයේ”ති. (148)
</Paragraph>

</Division>
<Division number="160" book="para">

<Paragraph number="373" book="para">
තේන ඛෝ පන සමයේන ද්වේ භික්ඛූ සහායකා හෝන්ති—  පණ්ඩුකෝ ච කපිලෝ ච. ඒකෝ ගාමකේ විහරති, ඒකෝ කෝසම්බියං. අථ ඛෝ තස්ස භික්ඛුනෝ ගාමකා කෝසම්බිං ගච්ඡන්තස්ස අන්තරාමග්ගේ නදිං තරන්තස්ස සූකරිකානං හත්ථතෝ මුත්තා මේදවට්ටි පාදේ ලග්ගා හෝති. සෝ භික්ඛු—  “සාමිකානං දස්සාමී”ති අග්ගහේසි. සාමිකා තං භික්ඛුං චෝදේසුං—  “අස්සමණෝසි ත්වන්”ති. තං උත්තිණ්ණං ගෝපාලිකා පස්සිත්වා ඒතදවෝච—  “ඒහි, භන්තේ, මේථුනං ධම්මං පටිසේවා”ති. සෝ—  “පකතියාපාහං අස්සමණෝ”ති තස්සා මේථුනං ධම්මං පටිසේවිත්වා කෝසම්බිං ගන්ත්වා භික්ඛූනං ඒතමත්ථං ආරෝචේසි. භික්ඛූ භගවතෝ ඒතමත්ථං ආරෝචේසුං. “අනාපත්ති, භික්ඛවේ, අදින්නාදානේ පාරාජිකස්ස; ආපත්ති මේථුනධම්මසමායෝගේ පාරාජිකස්සා”ති. (149)
</Paragraph>

</Division>
<Division number="161" book="para">

<Paragraph number="374" book="para">
තේන ඛෝ පන සමයේන සාගලායං ආයස්මතෝ දළ්හිකස්ස සද්ධිවිහාරිකෝ භික්ඛු අනභිරතියා පීළිතෝ ආපණිකස්ස වේඨනං අවහරිත්වා ආයස්මන්තං දළ්හිකං ඒතදවෝච—  “අස්සමණෝ අහං, භන්තේ, විබ්භමිස්සාමී”ති. “කිං තයා, ආවුසෝ, කතන්”ති? සෝ තමත්ථං ආරෝචේසි. ආහරාපේත්වා අග්ඝාපේසි. තං අග්ඝාපේන්තං න පඤ්චමාසකේ අග්ඝති. “අනාපත්ති, ආවුසෝ, පාරාජිකස්සා”ති. ධම්මකථං අකාසි. සෝ භික්ඛු අභිරමතීති. (150)

</Paragraph>
</Division>

<Paragraph number="375" type="center" book="para">
දුතියපාරාජිකං සමත්තං.
</Paragraph>