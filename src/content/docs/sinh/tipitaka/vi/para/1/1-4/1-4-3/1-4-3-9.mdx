---
title: "1.4.3.9 සාසඞ්කසික්ඛාපද"
tableOfContents: false
sidebar:
  order: 10
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="652" book="para">

<Paragraph number="2400" book="para">
තේන සමයේන බුද්ධෝ භගවා සාවත්ථියං විහරති ජේතවනේ අනාථපිණ්ඩිකස්ස ආරාමේ. තේන ඛෝ පන සමයේන භික්ඛූ වුත්ථවස්සා ආරඤ්ඤකේසු සේනාසනේසු විහරන්ති. කත්තිකචෝරකා භික්ඛූ—  “ලද්ධලාභා”ති පරිපාතේන්ති. භගවතෝ ඒතමත්ථං ආරෝචේසුං. අථ ඛෝ භගවා ඒතස්මිං නිදානේ ඒතස්මිං පකරණේ ධම්මිං කථං කත්වා භික්ඛූ ආමන්තේසි—  “අනුජානාමි, භික්ඛවේ, ආරඤ්ඤකේසු සේනාසනේසු විහරන්තේන තිණ්ණං චීවරානං අඤ්ඤතරං චීවරං අන්තරඝරේ නික්ඛිපිතුන්”ති.
</Paragraph>

<Paragraph number="2401" book="para">
තේන ඛෝ පන සමයේන භික්ඛූ—  “භගවතා අනුඤ්ඤාතං ආරඤ්ඤකේසු සේනාසනේසු විහරන්තේන තිණ්ණං චීවරානං අඤ්ඤතරං චීවරං අන්තරඝරේ නික්ඛිපිතුන්”ති තිණ්ණං චීවරානං අඤ්ඤතරං චීවරං අන්තරඝරේ නික්ඛිපිත්වා අතිරේකඡාරත්තං විප්පවසන්ති. තානි චීවරානි නස්සන්තිපි විනස්සන්තිපි ඩය්හන්තිපි උන්දූරේහිපි ඛජ්ජන්ති. භික්ඛූ දුච්චෝළා හෝන්ති ලූඛචීවරා. භික්ඛූ ඒවමාහංසු—  “කිස්ස තුම්හේ, ආවුසෝ, දුච්චෝළා ලූඛචීවරා”ති? අථ ඛෝ තේ භික්ඛූ භික්ඛූනං ඒතමත්ථං ආරෝචේසුං. යේ තේ භික්ඛූ අප්පිච්ඡා …පේ…  තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම භික්ඛූ තිණ්ණං චීවරානං අඤ්ඤතරං චීවරං අන්තරඝරේ නික්ඛිපිත්වා අතිරේකඡාරත්තං විප්පවසිස්සන්තී”ති.
</Paragraph>

<Paragraph number="2402" book="para">
අථ ඛෝ තේ භික්ඛූ තේ අනේකපරියායේන විගරහිත්වා භගවතෝ ඒතමත්ථං ආරෝචේසුං …පේ…  “සච්චං කිර, භික්ඛවේ, භික්ඛූ තිණ්ණං චීවරානං අඤ්ඤතරං චීවරං අන්තරඝරේ නික්ඛිපිත්වා අතිරේකඡාරත්තං විප්පවසන්තී”ති? “සච්චං, භගවා”ති. විගරහි බුද්ධෝ භගවා …පේ…  කථඤ්හි නාම තේ, භික්ඛවේ, මෝඝපුරිසා තිණ්ණං චීවරානං අඤ්ඤතරං චීවරං අන්තරඝරේ නික්ඛිපිත්වා අතිරේකඡාරත්තං විප්පවසිස්සන්ති. නේතං, භික්ඛවේ, අප්පසන්නානං වා පසාදාය …පේ…  ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

</Division>
<Division number="653" book="para">

<Paragraph number="2403" book="para">
<Emphasis>“උපවස්සං ඛෝ පන කත්තිකපුණ්ණමං යානි ඛෝ පන තානි ආරඤ්ඤකානි සේනාසනානි සාසඞ්කසම්මතානි සප්පටිභයානි තථාරූපේසු භික්ඛු සේනාසනේසු විහරන්තෝ ආකඞ්ඛමානෝ තිණ්ණං චීවරානං අඤ්ඤතරං චීවරං අන්තරඝරේ නික්ඛිපේය්‍ය, සියා ච තස්ස භික්ඛුනෝ කෝචිදේව පච්චයෝ තේන චීවරේන විප්පවාසාය. ඡාරත්තපරමං තේන භික්ඛුනා තේන චීවරේන විප්පවසිතබ්බං. තතෝ චේ උත්තරි විප්පවසේය්‍ය, අඤ්ඤත්‍ර භික්ඛුසම්මුතියා, නිස්සග්ගියං පාචිත්තියන්”</Emphasis>ති. (*29*:<Emphasis>48</Emphasis>)
</Paragraph>

</Division>
<Division number="654" book="para">

<Paragraph number="2404" book="para">
<Emphasis>උපවස්සං ඛෝ පනා</Emphasis>ති වුට්ඨවස්සානං.
</Paragraph>

<Paragraph number="2405" book="para">
<Emphasis>කත්තිකපුණ්ණමන්</Emphasis>ති කත්තිකචාතුමාසිනී වුච්චති.
</Paragraph>

<Paragraph number="2406" book="para">
<Emphasis>යානි ඛෝ පන තානි ආරඤ්ඤකානි සේනාසනානී</Emphasis>ති <Emphasis>ආරඤ්ඤකං</Emphasis> නාම සේනාසනං පඤ්චධනුසතිකං පච්ඡිමං.
</Paragraph>

<Paragraph number="2407" book="para">
<Emphasis>සාසඞ්කං</Emphasis> නාම ආරාමේ ආරාමූපචාරේ චෝරානං නිවිට්ඨෝකාසෝ දිස්සති, භුත්තෝකාසෝ දිස්සති, ඨිතෝකාසෝ දිස්සති, නිසින්නෝකාසෝ දිස්සති, නිපන්නෝකාසෝ දිස්සති.
</Paragraph>

<Paragraph number="2408" book="para">
<Emphasis>සප්පටිභයං</Emphasis> නාම ආරාමේ ආරාමූපචාරේ චෝරේහි මනුස්සා හතා දිස්සන්ති, විලුත්තා දිස්සන්ති, ආකෝටිතා දිස්සන්ති.
</Paragraph>

<Paragraph number="2409" book="para">
<Emphasis>තථාරූපේසු භික්ඛු සේනාසනේසු විහරන්තෝ</Emphasis>ති ඒවරූපේසු භික්ඛු සේනාසනේසු විහරන්තෝ.
</Paragraph>

<Paragraph number="2410" book="para">
<Emphasis>ආකඞ්ඛමානෝ</Emphasis>ති ඉච්ඡමානෝ.
</Paragraph>

<Paragraph number="2411" book="para">
<Emphasis>තිණ්ණං චීවරානං අඤ්ඤතරං චීවරන්</Emphasis>ති සඞ්ඝාටිං වා උත්තරාසඞ්ගං වා අන්තරවාසකං වා.
</Paragraph>

<Paragraph number="2412" book="para">
<Emphasis>අන්තරඝරේ නික්ඛිපේය්‍යා</Emphasis>ති සමන්තා ගෝචරගාමේ නික්ඛිපේය්‍ය.
</Paragraph>

<Paragraph number="2413" book="para">
<Emphasis>සියා ච තස්ස භික්ඛුනෝ කෝචිදේව පච්චයෝ තේන චීවරේන විප්පවාසායා</Emphasis>ති සියා පච්චයෝ සියා කරණීයං.
</Paragraph>

<Paragraph number="2414" book="para">
<Emphasis>ඡාරත්තපරමං තේන භික්ඛුනා තේන චීවරේන විප්පවසිතබ්බන්</Emphasis>ති ඡාරත්තපරමතා විප්පවසිතබ්බං.
</Paragraph>

<Paragraph number="2415" book="para">
<Emphasis>අඤ්ඤත්‍ර භික්ඛුසම්මුතියා</Emphasis>ති ඨපේත්වා භික්ඛුසම්මුතිං.
</Paragraph>

<Paragraph number="2416" book="para">
<Emphasis>තතෝ චේ උත්තරි විප්පවසේය්‍යා</Emphasis>ති සත්තමේ අරුණුග්ගමනේ නිස්සග්ගියං හෝති. නිස්සජ්ජිතබ්බං සංඝස්ස වා ගණස්ස වා පුග්ගලස්ස වා. ඒවඤ්ච පන, භික්ඛවේ, නිස්සජ්ජිතබ්බං …පේ…  ඉදං මේ, භන්තේ, චීවරං අතිරේකඡාරත්තං විප්පවුත්ථං, අඤ්ඤත්‍ර භික්ඛුසම්මුතියා, නිස්සග්ගියං. ඉමාහං සංඝස්ස නිස්සජ්ජාමීති …පේ…  දදේය්‍යාති …පේ…  දදේය්‍යුන්ති …පේ…  ආයස්මතෝ දම්මීති.
</Paragraph>

</Division>
<Division number="655" book="para">

<Paragraph number="2417" book="para">
අතිරේකඡාරත්තේ අතිරේකසඤ්ඤී විප්පවසති, අඤ්ඤත්‍ර භික්ඛුසම්මුතියා, නිස්සග්ගියං පාචිත්තියං. අතිරේකඡාරත්තේ වේමතිකෝ විප්පවසති, අඤ්ඤත්‍ර භික්ඛුසම්මුතියා, නිස්සග්ගියං පාචිත්තියං. අතිරේකඡාරත්තේ ඌනකසඤ්ඤී විප්පවසති, අඤ්ඤත්‍ර භික්ඛුසම්මුතියා, නිස්සග්ගියං පාචිත්තියං. අප්පච්චුද්ධටේ පච්චුද්ධටසඤ්ඤී …පේ…  අවිස්සජ්ජිතේ විස්සජ්ජිතසඤ්ඤී…  අනට්ඨේ නට්ඨසඤ්ඤී…  අවිනට්ඨේ විනට්ඨසඤ්ඤී…  අදඩ්ඪේ දඩ්ඪසඤ්ඤී…  අවිලුත්තේ විලුත්තසඤ්ඤී විප්පවසති, අඤ්ඤත්‍ර භික්ඛුසම්මුතියා, නිස්සග්ගියං පාචිත්තියං.
</Paragraph>

<Paragraph number="2418" book="para">
නිස්සග්ගියං චීවරං අනිස්සජ්ජිත්වා පරිභුඤ්ජති, ආපත්ති දුක්කටස්ස. ඌනකඡාරත්තේ අතිරේකසඤ්ඤී, ආපත්ති දුක්කටස්ස. ඌනකඡාරත්තේ වේමතිකෝ, ආපත්ති දුක්කටස්ස. ඌනකඡාරත්තේ ඌනකසඤ්ඤී, අනාපත්ති.
</Paragraph>

</Division>
<Division number="656" book="para">

<Paragraph number="2419" book="para">
අනාපත්ති—  ඡාරත්තං විප්පවසති, ඌනකඡාරත්තං විප්පවසති, ඡාරත්තං විප්පවසිත්වා පුන ගාමසීමං ඕක්කමිත්වා වසිත්වා පක්කමති, අන්තෝඡාරත්තං පච්චුද්ධරති, විස්සජ්ජේති, නස්සති, විනස්සති, ඩය්හති, අච්ඡින්දිත්වා ගණ්හන්ති, විස්සාසං ගණ්හන්ති, භික්ඛුසම්මුතියා, උම්මත්තකස්ස, ආදිකම්මිකස්සාති.

</Paragraph>
</Division>

<Paragraph number="2420" type="center" book="para">
සාසඞ්කසික්ඛාපදං නිට්ඨිතං නවමං.
</Paragraph>