---
title: "1.4.1.1 කථිනසික්ඛාපද"
tableOfContents: false
sidebar:
  order: 1
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />


<Paragraph number="1861" type="center" book="para">
ඉමේ ඛෝ පනායස්මන්තෝ තිංස නිස්සග්ගියා පාචිත්තියා

  
ධම්මා උද්දේසං ආගච්ඡන්ති.


</Paragraph>

<Division number="459" book="para">

<Paragraph number="1862" book="para">
තේන සමයේන බුද්ධෝ භගවා වේසාලියං විහරති ගෝතමකේ චේතියේ. තේන ඛෝ පන සමයේන භගවතා භික්ඛූනං තිචීවරං අනුඤ්ඤාතං හෝති. ඡබ්බග්ගියා භික්ඛූ—  “භගවතා තිචීවරං අනුඤ්ඤාතන්”ති අඤ්ඤේනේව තිචීවරේන ගාමං පවිසන්ති, අඤ්ඤේන තිචීවරේන ආරාමේ අච්ඡන්ති, අඤ්ඤේන තිචීවරේන නහානං ඕතරන්ති. යේ තේ භික්ඛූ අප්පිච්ඡා …පේ…  තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම ඡබ්බග්ගියා භික්ඛූ අතිරේකචීවරං ධාරේස්සන්තී”ති.
</Paragraph>

<Paragraph number="1863" book="para">
අථ ඛෝ තේ භික්ඛූ ඡබ්බග්ගියේ භික්ඛූ අනේකපරියායේන විගරහිත්වා භගවතෝ ඒතමත්ථං ආරෝචේසුං …පේ…  “සච්චං කිර තුම්හේ, භික්ඛවේ, අතිරේකචීවරං ධාරේථා”ති? “සච්චං, භගවා”ති. විගරහි බුද්ධෝ භගවා …පේ…  කථඤ්හි නාම තුම්හේ, මෝඝපුරිසා, අතිරේකචීවරං ධාරේස්සථ. නේතං, මෝඝපුරිසා, අප්පසන්නානං වා පසාදාය …පේ…  ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

</Division>
<Division number="460" book="para">

<Paragraph number="1864" book="para">
<Emphasis>“යෝ පන භික්ඛු අතිරේකචීවරං ධාරේය්‍ය, නිස්සග්ගියං පාචිත්තියන්”</Emphasis>ති.
</Paragraph>

<Paragraph number="1865" book="para">
ඒවඤ්චිදං භගවතා භික්ඛූනං සික්ඛාපදං පඤ්ඤත්තං හෝති.
</Paragraph>

</Division>
<Division number="461" book="para">

<Paragraph number="1866" book="para">
තේන ඛෝ පන සමයේන ආයස්මතෝ ආනන්දස්ස අතිරේකචීවරං උප්පන්නං හෝති. ආයස්මා ච ආනන්දෝ තං චීවරං ආයස්මතෝ සාරිපුත්තස්ස දාතුකාමෝ හෝති. ආයස්මා ච සාරිපුත්තෝ සාකේතේ විහරති. අථ ඛෝ ආයස්මතෝ ආනන්දස්ස ඒතදහෝසි—  “භගවතා සික්ඛාපදං පඤ්ඤත්තං—  ‘න අතිරේකචීවරං ධාරේතබ්බන්’ති. ඉදඤ්ච මේ අතිරේකචීවරං උප්පන්නං. අහඤ්චිමං චීවරං ආයස්මතෝ සාරිපුත්තස්ස දාතුකාමෝ. ආයස්මා ච සාරිපුත්තෝ සාකේතේ විහරති. කථං නු ඛෝ මයා පටිපජ්ජිතබ්බන්”ති? අථ ඛෝ ආයස්මා ආනන්දෝ භගවතෝ ඒතමත්ථං ආරෝචේසි. “කීවචිරං පනානන්ද, සාරිපුත්තෝ ආගච්ඡිස්සතී”ති? “නවමං වා, භගවා, දිවසං දසමං වා”ති. අථ ඛෝ භගවා ඒතස්මිං නිදානේ ඒතස්මිං පකරණේ ධම්මිං කථං කත්වා භික්ඛූ ආමන්තේසි—  “අනුජානාමි, භික්ඛවේ, දසාහපරමං අතිරේකචීවරං ධාරේතුං. ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

</Division>
<Division number="462" book="para">

<Paragraph number="1867" book="para">
<Emphasis>“නිට්ඨිතචීවරස්මිං භික්ඛුනා උබ්භතස්මිං කථිනේ දසාහපරමං අතිරේකචීවරං ධාරේතබ්බං. තං අතික්කාමයතෝ නිස්සග්ගියං පාචිත්තියන්”</Emphasis>ති. (*1*:<Emphasis>20</Emphasis>)
</Paragraph>

</Division>
<Division number="463" book="para">

<Paragraph number="1868" book="para">
<Emphasis>නිට්ඨිතචීවරස්මින්</Emphasis>ති භික්ඛුනෝ චීවරං කතං වා හෝති නට්ඨං වා විනට්ඨං වා දඩ්ඪං වා චීවරාසා වා උපච්ඡින්නා.
</Paragraph>

<Paragraph number="1869" book="para">
<Emphasis>උබ්භතස්මිං කථිනේ</Emphasis>ති අට්ඨන්නං මාතිකානං අඤ්ඤතරාය මාතිකාය උබ්භතං හෝති, සංඝේන වා අන්තරා උබ්භතං හෝති.
</Paragraph>

<Paragraph number="1870" book="para">
<Emphasis>දසාහපරමන්</Emphasis>ති දසාහපරමතා ධාරේතබ්බං.
</Paragraph>

<Paragraph number="1871" book="para">
<Emphasis>අතිරේකචීවරං</Emphasis> නාම අනධිට්ඨිතං අවිකප්පිතං.
</Paragraph>

<Paragraph number="1872" book="para">
<Emphasis>චීවරං</Emphasis> නාම ඡන්නං චීවරානං අඤ්ඤතරං චීවරං, විකප්පනුපගං පච්ඡිමං.
</Paragraph>

<Paragraph number="1873" book="para">
<Emphasis>තං අතික්කාමයතෝ නිස්සග්ගියං හෝතීති</Emphasis> ඒකාදසේ අරුණුග්ගමනේ නිස්සග්ගියං හෝති. නිස්සජ්ජිතබ්බං සංඝස්ස වා ගණස්ස වා පුග්ගලස්ස වා. ඒවඤ්ච පන, භික්ඛවේ, නිස්සජ්ජිතබ්බං. තේන භික්ඛුනා සංඝං උපසඞ්කමිත්වා ඒකංසං උත්තරාසඞ්ගං කරිත්වා වුඩ්ඪානං භික්ඛූනං පාදේ වන්දිත්වා උක්කුටිකං නිසීදිත්වා අඤ්ජලිං පග්ගහේත්වා ඒවමස්ස වචනීයෝ—  “ඉදං මේ, භන්තේ, චීවරං දසාහාතික්කන්තං නිස්සග්ගියං, ඉමාහං සංඝස්ස නිස්සජ්ජාමී”ති. නිස්සජ්ජිත්වා ආපත්ති දේසේතබ්බා. බ්‍යත්තේන භික්ඛුනා පටිබලේන ආපත්ති පටිග්ගහේතබ්බා. නිස්සට්ඨචීවරං දාතබ්බං—
</Paragraph>

</Division>
<Division number="464" book="para">

<Paragraph number="1874" book="para">
“සුණාතු මේ, භන්තේ, සංඝෝ. ඉදං චීවරං ඉත්ථන්නාමස්ස භික්ඛුනෝ නිස්සග්ගියං සංඝස්ස නිස්සට්ඨං. යදි සංඝස්ස පත්තකල්ලං, සංඝෝ ඉමං චීවරං ඉත්ථන්නාමස්ස භික්ඛුනෝ දදේය්‍යා”ති.
</Paragraph>

</Division>
<Division number="465" book="para">

<Paragraph number="1875" book="para">
තේන භික්ඛුනා සම්බහුලේ භික්ඛූ උපසඞ්කමිත්වා ඒකංසං උත්තරාසඞ්ගං කරිත්වා වුඩ්ඪානං භික්ඛූනං පාදේ වන්දිත්වා උක්කුටිකං නිසීදිත්වා අඤ්ජලිං පග්ගහේත්වා ඒවමස්සු වචනීයා—  “ඉදං මේ, භන්තේ, චීවරං දසාහාතික්කන්තං නිස්සග්ගියං. ඉමාහං ආයස්මන්තානං නිස්සජ්ජාමී”ති. නිස්සජ්ජිත්වා ආපත්ති දේසේතබ්බා. බ්‍යත්තේන භික්ඛුනා පටිබලේන ආපත්ති පටිග්ගහේතබ්බා. නිස්සට්ඨචීවරං දාතබ්බං—
</Paragraph>

</Division>
<Division number="466" book="para">

<Paragraph number="1876" book="para">
“සුණන්තු මේ ආයස්මන්තා. ඉදං චීවරං ඉත්ථන්නාමස්ස භික්ඛුනෝ නිස්සග්ගියං ආයස්මන්තානං නිස්සට්ඨං. යදායස්මන්තානං පත්තකල්ලං, ආයස්මන්තා ඉමං චීවරං ඉත්ථන්නාමස්ස භික්ඛුනෝ දදේය්‍යුන්”ති.
</Paragraph>

</Division>
<Division number="467" book="para">

<Paragraph number="1877" book="para">
තේන භික්ඛුනා ඒකං භික්ඛුං උපසඞ්කමිත්වා ඒකංසං උත්තරාසඞ්ගං කරිත්වා උක්කුටිකං නිසීදිත්වා අඤ්ජලිං පග්ගහේත්වා ඒවමස්ස වචනීයෝ—  “ඉදං මේ, ආවුසෝ, චීවරං දසාහාතික්කන්තං නිස්සග්ගියං. ඉමාහං ආයස්මතෝ නිස්සජ්ජාමී”ති. නිස්සජ්ජිත්වා ආපත්ති දේසේතබ්බා. තේන භික්ඛුනා ආපත්ති පටිග්ගහේතබ්බා. නිස්සට්ඨචීවරං දාතබ්බං—  “ඉමං චීවරං ආයස්මතෝ දම්මී”ති.
</Paragraph>

</Division>
<Division number="468" book="para">

<Paragraph number="1878" book="para">
දසාහාතික්කන්තේ අතික්කන්තසඤ්ඤී, නිස්සග්ගියං පාචිත්තියං. දසාහාතික්කන්තේ වේමතිකෝ, නිස්සග්ගියං පාචිත්තියං. දසාහාතික්කන්තේ අනතික්කන්තසඤ්ඤී, නිස්සග්ගියං පාචිත්තියං. අනධිට්ඨිතේ අධිට්ඨිතසඤ්ඤී, නිස්සග්ගියං පාචිත්තියං. අවිකප්පිතේ විකප්පිතසඤ්ඤී, නිස්සග්ගියං පාචිත්තියං. අවිස්සජ්ජිතේ විස්සජ්ජිතසඤ්ඤී, නිස්සග්ගියං පාචිත්තියං. අනට්ඨේ නට්ඨසඤ්ඤී, නිස්සග්ගියං පාචිත්තියං. අවිනට්ඨේ විනට්ඨසඤ්ඤී, නිස්සග්ගියං පාචිත්තියං. අදඩ්ඪේ දඩ්ඪසඤ්ඤී, නිස්සග්ගියං පාචිත්තියං. අවිලුත්තේ විලුත්තසඤ්ඤී, නිස්සග්ගියං පාචිත්තියං.
</Paragraph>

<Paragraph number="1879" book="para">
නිස්සග්ගියං චීවරං අනිස්සජ්ජිත්වා පරිභුඤ්ජති, ආපත්ති දුක්කටස්ස. දසාහානතික්කන්තේ අතික්කන්තසඤ්ඤී, ආපත්ති දුක්කටස්ස. දසාහානතික්කන්තේ වේමතිකෝ, ආපත්ති දුක්කටස්ස. දසාහානතික්කන්තේ අනතික්කන්තසඤ්ඤී, අනාපත්ති.
</Paragraph>

</Division>
<Division number="469" book="para">

<Paragraph number="1880" book="para">
අනාපත්ති—  අන්තෝදසාහං අධිට්ඨේති, විකප්පේති, විස්සජ්ජේති, නස්සති, විනස්සති, ඩය්හති, අච්ඡින්දිත්වා ගණ්හන්ති, විස්සාසං ගණ්හන්ති, උම්මත්තකස්ස, ආදිකම්මිකස්සාති.
</Paragraph>

</Division>
<Division number="470" book="para">

<Paragraph number="1881" book="para">
තේන ඛෝ පන සමයේන ඡබ්බග්ගියා භික්ඛූ නිස්සට්ඨචීවරං න දේන්ති. භගවතෝ ඒතමත්ථං ආරෝචේසුං. ( ) “න, භික්ඛවේ, නිස්සට්ඨචීවරං න දාතබ්බං. යෝ න දදේය්‍ය, ආපත්ති දුක්කටස්සා”ති.

</Paragraph>
</Division>

<Paragraph number="1882" type="center" book="para">
කථිනසික්ඛාපදං නිට්ඨිතං පඨමං.
</Paragraph>