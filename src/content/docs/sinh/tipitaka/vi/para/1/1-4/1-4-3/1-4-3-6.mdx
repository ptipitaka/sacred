---
title: "1.4.3.6 සුත්තවිඤ්ඤත්තිසික්ඛාපද"
tableOfContents: false
sidebar:
  order: 7
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="636" book="para">

<Paragraph number="2350" book="para">
තේන සමයේන බුද්ධෝ භගවා රාජගහේ විහරති වේළුවනේ කලන්දකනිවාපේ. තේන ඛෝ පන සමයේන ඡබ්බග්ගියා භික්ඛූ චීවරකාරසමයේ බහුං සුත්තං විඤ්ඤාපේසුං. කතේපි චීවරේ බහුං සුත්තං අවසිට්ඨං හෝති. අථ ඛෝ ඡබ්බග්ගියානං භික්ඛූනං ඒතදහෝසි—  “හන්ද මයං, ආවුසෝ, අඤ්ඤම්පි සුත්තං විඤ්ඤාපේත්වා තන්තවායේහි චීවරං වායාපේමා”ති. අථ ඛෝ ඡබ්බග්ගියා භික්ඛූ අඤ්ඤම්පි සුත්තං විඤ්ඤාපේත්වා තන්තවායේහි චීවරං වායාපේසුං. වීතේපි චීවරේ බහුං සුත්තං අවසිට්ඨං හෝති. දුතියම්පි ඛෝ ඡබ්බග්ගියා භික්ඛූ අඤ්ඤම්පි සුත්තං විඤ්ඤාපේත්වා තන්තවායේහි චීවරං වායාපේසුං. වීතේපි චීවරේ බහුං සුත්තං අවසිට්ඨං හෝති. තතියම්පි ඛෝ ඡබ්බග්ගියා භික්ඛූ අඤ්ඤම්පි සුත්තං විඤ්ඤාපේත්වා තන්තවායේහි චීවරං වායාපේසුං. මනුස්සා උජ්ඣායන්ති ඛිය්‍යන්ති විපාචේන්ති—  “කථඤ්හි නාම සමණා සක්‍යපුත්තියා සාමං සුත්තං විඤ්ඤාපේත්වා තන්තවායේහි චීවරං වායාපේස්සන්තී”ති.
</Paragraph>

<Paragraph number="2351" book="para">
අස්සෝසුං ඛෝ භික්ඛූ තේසං මනුස්සානං උජ්ඣායන්තානං ඛිය්‍යන්තානං විපාචේන්තානං. යේ තේ භික්ඛූ අප්පිච්ඡා …පේ…  තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම ඡබ්බග්ගියා භික්ඛූ සාමං සුත්තං විඤ්ඤාපේත්වා තන්තවායේහි චීවරං වායාපේස්සන්තී”ති.
</Paragraph>

<Paragraph number="2352" book="para">
අථ ඛෝ තේ භික්ඛූ ඡබ්බග්ගියේ භික්ඛූ අනේකපරියායේන විගරහිත්වා භගවතෝ ඒතමත්ථං ආරෝචේසුං …පේ…  “සච්චං කිර තුම්හේ, භික්ඛවේ, සාමං සුත්තං විඤ්ඤාපේත්වා තන්තවායේහි චීවරං වායාපේථා”ති? “සච්චං, භගවා”ති. විගරහි බුද්ධෝ භගවා …පේ…  කථඤ්හි නාම තුම්හේ, මෝඝපුරිසා, සාමං සුත්තං විඤ්ඤාපේත්වා තන්තවායේහි චීවරං වායාපේස්සථ. නේතං, මෝඝපුරිසා, අප්පසන්නානං වා පසාදාය …පේ…  ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

</Division>
<Division number="637" book="para">

<Paragraph number="2353" book="para">
<Emphasis>“යෝ පන භික්ඛු සාමං සුත්තං විඤ්ඤාපේත්වා තන්තවායේහි චීවරං වායාපේය්‍ය, නිස්සග්ගියං පාචිත්තියන්”</Emphasis>ති. (*26*:<Emphasis>45</Emphasis>)
</Paragraph>

</Division>
<Division number="638" book="para">

<Paragraph number="2354" book="para">
<Emphasis>යෝ පනා</Emphasis>ති යෝ යාදිසෝ …පේ…  <Emphasis>භික්ඛූ</Emphasis>ති …පේ…  අයං ඉමස්මිං අත්ථේ අධිප්පේතෝ භික්ඛූති.
</Paragraph>

<Paragraph number="2355" book="para">
<Emphasis>සාමන්</Emphasis>ති සයං විඤ්ඤාපේත්වා.
</Paragraph>

<Paragraph number="2356" book="para">
<Emphasis>සුත්තං</Emphasis> නාම ඡ සුත්තානි—  ඛෝමං කප්පාසිකං කෝසේය්‍යං කම්බලං සාණං භඞ්ගං.
</Paragraph>

<Paragraph number="2357" book="para">
<Emphasis>තන්තවායේහී</Emphasis>ති පේසකාරේහි වායාපේති, පයෝගේ පයෝගේ දුක්කටං. පටිලාභේන නිස්සග්ගියං හෝති. නිස්සජ්ජිතබ්බං සංඝස්ස වා ගණස්ස වා පුග්ගලස්ස වා. ඒවඤ්ච පන, භික්ඛවේ, නිස්සජ්ජිතබ්බං …පේ…  “ඉදං මේ, භන්තේ, චීවරං සාමං සුත්තං විඤ්ඤාපේත්වා තන්තවායේහි වායාපිතං නිස්සග්ගියං. ඉමාහං සංඝස්ස නිස්සජ්ජාමී”ති …පේ…  දදේය්‍යාති …පේ…  දදේය්‍යුන්ති …පේ…  ආයස්මතෝ දම්මීති.
</Paragraph>

</Division>
<Division number="639" book="para">

<Paragraph number="2358" book="para">
වායාපිතේ වායාපිතසඤ්ඤී, නිස්සග්ගියං පාචිත්තියං. වායාපිතේ වේමතිකෝ, නිස්සග්ගියං පාචිත්තියං. වායාපිතේ අවායාපිතසඤ්ඤී, නිස්සග්ගියං පාචිත්තියං.
</Paragraph>

<Paragraph number="2359" book="para">
අවායාපිතේ වායාපිතසඤ්ඤී, ආපත්ති දුක්කටස්ස. අවායාපිතේ වේමතිකෝ, ආපත්ති දුක්කටස්ස. අවායාපිතේ අවායාපිතසඤ්ඤී, අනාපත්ති.
</Paragraph>

</Division>
<Division number="640" book="para">

<Paragraph number="2360" book="para">
අනාපත්ති—  චීවරං සිබ්බේතුං, ආයෝගේ, කායබන්ධනේ, අංසබද්ධකේ, පත්තත්ථවිකාය, පරිස්සාවනේ, ඤාතකානං, පවාරිතානං, අඤ්ඤස්සත්ථාය, අත්තනෝ ධනේන, උම්මත්තකස්ස, ආදිකම්මිකස්සාති.

</Paragraph>
</Division>

<Paragraph number="2361" type="center" book="para">
සුත්තවිඤ්ඤත්තිසික්ඛාපදං නිට්ඨිතං ඡට්ඨං.
</Paragraph>