---
title: "1.2.12 දුබ්බචසික්ඛාපද"
tableOfContents: false
sidebar:
  order: 4
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="424" book="para">

<Paragraph number="1729" book="para">
තේන සමයේන බුද්ධෝ භගවා කෝසම්බියං විහරති ඝෝසිතාරාමේ. තේන ඛෝ පන සමයේන ආයස්මා ඡන්නෝ අනාචාරං ආචරති. භික්ඛූ ඒවමාහංසු—  “මාවුසෝ ඡන්න, ඒවරූපං අකාසි. නේතං කප්පතී”ති. සෝ ඒවං වදේති—  “කිං නු ඛෝ නාම තුම්හේ, ආවුසෝ, මං වත්තබ්බං මඤ්ඤථ? අහං ඛෝ නාම තුම්හේ වදේය්‍යං. අම්හාකං බුද්ධෝ අම්හාකං ධම්මෝ අම්හාකං අය්‍යපුත්තේන ධම්මෝ අභිසමිතෝ. සේය්‍යථාපි නාම මහාවාතෝ වායන්තෝ තිණකට්ඨපණ්ණසටං ඒකතෝ උස්සාරේය්‍ය, සේය්‍යථා වා පන නදී පබ්බතේය්‍යා සඞ්ඛසේවාලපණකං ඒකතෝ උස්සාරේය්‍ය; ඒවමේව තුම්හේ නානානාමා නානාගෝත්තා නානාජච්චා නානාකුලා පබ්බජිතා ඒකතෝ උස්සාරිතා. කිං නු ඛෝ නාම තුම්හේ, ආවුසෝ, මං වත්තබ්බං මඤ්ඤථ? අහං ඛෝ නාම තුම්හේ වදේය්‍යං. අම්හාකං බුද්ධෝ අම්හාකං ධම්මෝ අම්හාකං අය්‍යපුත්තේන ධම්මෝ අභිසමිතෝ”ති. යේ තේ භික්ඛූ අප්පිච්ඡා …පේ…  තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම ආයස්මා ඡන්නෝ භික්ඛූහි සහධම්මිකං වුච්චමානෝ අත්තානං අවචනීයං කරිස්සතී”ති.
</Paragraph>

<Paragraph number="1730" book="para">
අථ ඛෝ තේ භික්ඛූ ආයස්මන්තං ඡන්නං අනේකපරියායේන විගරහිත්වා භගවතෝ ඒතමත්ථං ආරෝචේසුං …පේ…  “සච්චං කිර ත්වං, ඡන්න, භික්ඛූහි සහධම්මිකං වුච්චමානෝ අත්තානං අවචනීයං කරෝසී”ති? “සච්චං, භගවා”ති. විගරහි බුද්ධෝ භගවා …පේ…  කථඤ්හි නාම ත්වං, මෝඝපුරිස, භික්ඛූහි සහධම්මිකං වුච්චමානෝ අත්තානං අවචනීයං කරිස්සසි. නේතං, මෝඝපුරිස, අප්පසන්නානං වා පසාදාය …පේ…  ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

</Division>
<Division number="425" book="para">

<Paragraph number="1731" book="para">
<Emphasis>“භික්ඛු පනේව දුබ්බචජාතිකෝ හෝති උද්දේසපරියාපන්නේසු සික්ඛාපදේසු භික්ඛූහි සහධම්මිකං වුච්චමානෝ අත්තානං අවචනීයං කරෝති—  ‘මා මං ආයස්මන්තෝ කිඤ්චි අවචුත්ථ කල්‍යාණං වා පාපකං වා, අහම්පායස්මන්තේ න කිඤ්චි වක්ඛාමි කල්‍යාණං වා පාපකං වා, විරමථායස්මන්තෝ මම වචනායා’ති, සෝ භික්ඛු භික්ඛූහි ඒවමස්ස වචනීයෝ—  ‘මායස්මා අත්තානං අවචනීයං අකාසි, වචනීයමේවායස්මා අත්තානං කරෝතු, ආයස්මාපි භික්ඛූ වදේතු සහධම්මේන, භික්ඛූපි ආයස්මන්තං වක්ඛන්ති සහධම්මේන. ඒවං සංවද්ධා හි තස්ස භගවතෝ පරිසා යදිදං අඤ්ඤමඤ්ඤවචනේන අඤ්ඤමඤ්ඤවුට්ඨාපනේනා’ති. ඒවඤ්ච සෝ භික්ඛු භික්ඛූහි වුච්චමානෝ තථේව පග්ගණ්හේය්‍ය, සෝ භික්ඛු භික්ඛූහි යාවතතියං සමනුභාසිතබ්බෝ තස්ස පටිනිස්සග්ගාය. යාවතතියඤ්චේ සමනුභාසියමානෝ තං පටිනිස්සජ්ජේය්‍ය, ඉච්චේතං කුසලං; නෝ චේ පටිනිස්සජ්ජේය්‍ය, සංඝාදිසේසෝ”</Emphasis>ති. (*12*:<Emphasis>16</Emphasis>)
</Paragraph>

</Division>
<Division number="426" book="para">

<Paragraph number="1732" book="para">
<Emphasis>භික්ඛූ පනේව දුබ්බචජාතිකෝ හෝතී</Emphasis>ති දුබ්බචෝ හෝති දෝවචස්සකරණේහි ධම්මේහි සමන්නාගතෝ අක්ඛමෝ අප්පදක්ඛිණග්ගාහී අනුසාසනිං.
</Paragraph>

<Paragraph number="1733" book="para">
<Emphasis>උද්දේසපරියාපන්නේසු සික්ඛාපදේසූ</Emphasis>ති පාතිමෝක්ඛපරියාපන්නේසු සික්ඛාපදේසු.
</Paragraph>

<Paragraph number="1734" book="para">
<Emphasis>භික්ඛූහී</Emphasis>ති අඤ්ඤේහි භික්ඛූහි.
</Paragraph>

<Paragraph number="1735" book="para">
<Emphasis>සහධම්මිකං</Emphasis> නාම යං භගවතා පඤ්ඤත්තං සික්ඛාපදං, ඒතං සහධම්මිකං නාම.
</Paragraph>

<Paragraph number="1736" book="para">
තේන වුච්චමානෝ අත්තානං අවචනීයං කරෝති—  “මා මං ආයස්මන්තෝ කිඤ්චි අවචුත්ථ කල්‍යාණං වා පාපකං වා, අහම්පායස්මන්තේ න කිඤ්චි වක්ඛාමි කල්‍යාණං වා පාපකං වා. විරමථායස්මන්තෝ මම වචනායා”ති.
</Paragraph>

<Paragraph number="1737" book="para">
<Emphasis>සෝ භික්ඛූ</Emphasis>ති යෝ සෝ දුබ්බචජාතිකෝ භික්ඛු.
</Paragraph>

<Paragraph number="1738" book="para">
<Emphasis>භික්ඛූහී</Emphasis>ති අඤ්ඤේහි භික්ඛූහි. යේ පස්සන්ති යේ සුණන්ති තේහි වත්තබ්බෝ—  “මායස්මා අත්තානං අවචනීයං අකාසි. වචනීයමේව ආයස්මා අත්තානං කරෝතු. ආයස්මාපි භික්ඛූ වදේතු සහධම්මේන, භික්ඛූපි ආයස්මන්තං වක්ඛන්ති සහධම්මේන. ඒවං සංවද්ධා හි තස්ස භගවතෝ පරිසා යදිදං අඤ්ඤමඤ්ඤවචනේන අඤ්ඤමඤ්ඤවුට්ඨාපනේනා”ති. දුතියම්පි වත්තබ්බෝ. තතියම්පි වත්තබ්බෝ. සචේ පටිනිස්සජ්ජති, ඉච්චේතං කුසලං; නෝ චේ පටිනිස්සජ්ජති, ආපත්ති දුක්කටස්ස. සුත්වා න වදන්ති, ආපත්ති දුක්කටස්ස. සෝ භික්ඛු සංඝමජ්ඣම්පි ආකඩ්ඪිත්වා වත්තබ්බෝ—  “මායස්මා අත්තානං අවචනීයං අකාසි …පේ…  අඤ්ඤමඤ්ඤවුට්ඨාපනේනා”ති. දුතියම්පි වත්තබ්බෝ. තතියම්පි වත්තබ්බෝ. සචේ පටිනිස්සජ්ජති, ඉච්චේතං කුසලං; නෝ චේ පටිනිස්සජ්ජති, ආපත්ති දුක්කටස්ස. සෝ භික්ඛු සමනුභාසිතබ්බෝ. “ඒවඤ්ච පන, භික්ඛවේ, සමනුභාසිතබ්බෝ. බ්‍යත්තේන භික්ඛුනා පටිබලේන සංඝෝ ඤාපේතබ්බෝ—
</Paragraph>

</Division>
<Division number="427" book="para">

<Paragraph number="1739" book="para">
‘සුණාතු මේ, භන්තේ, සංඝෝ. අයං ඉත්ථන්නාමෝ භික්ඛු භික්ඛූහි සහධම්මිකං වුච්චමානෝ අත්තානං අවචනීයං කරෝති. සෝ තං වත්ථුං න පටිනිස්සජ්ජති. යදි සංඝස්ස පත්තකල්ලං, සංඝෝ ඉත්ථන්නාමං භික්ඛුං සමනුභාසේය්‍ය තස්ස වත්ථුස්ස පටිනිස්සග්ගාය. ඒසා ඤත්ති.
</Paragraph>

<Paragraph number="1740" book="para">
සුණාතු මේ, භන්තේ, සංඝෝ. අයං ඉත්ථන්නාමෝ භික්ඛු භික්ඛූහි සහධම්මිකං වුච්චමානෝ අත්තානං අවචනීයං කරෝති. සෝ තං වත්ථුං න පටිනිස්සජ්ජති. සංඝෝ ඉත්ථන්නාමං භික්ඛුං සමනුභාසති තස්ස වත්ථුස්ස පටිනිස්සග්ගාය. යස්සායස්මතෝ ඛමති ඉත්ථන්නාමස්ස භික්ඛුනෝ සමනුභාසනා තස්ස වත්ථුස්ස පටිනිස්සග්ගාය, සෝ තුණ්හස්ස; යස්ස නක්ඛමති, සෝ භාසේය්‍ය.
</Paragraph>

<Paragraph number="1741" book="para">
දුතියම්පි ඒතමත්ථං වදාමි …පේ…  තතියම්පි ඒතමත්ථං වදාමි—  සුණාතු මේ, භන්තේ, සංඝෝ. අයං ඉත්ථන්නාමෝ භික්ඛු භික්ඛූහි සහධම්මිකං වුච්චමානෝ අත්තානං අවචනීයං කරෝති. සෝ තං වත්ථුං න පටිනිස්සජ්ජති. සංඝෝ ඉත්ථන්නාමං භික්ඛුං සමනුභාසති තස්ස වත්ථුස්ස පටිනිස්සග්ගාය. යස්සායස්මතෝ ඛමති ඉත්ථන්නාමස්ස භික්ඛුනෝ සමනුභාසනා තස්ස වත්ථුස්ස පටිනිස්සග්ගාය, සෝ තුණ්හස්ස; යස්ස නක්ඛමති, සෝ භාසේය්‍ය.
</Paragraph>

<Paragraph number="1742" book="para">
සමනුභට්ඨෝ සංඝේන ඉත්ථන්නාමෝ භික්ඛු තස්ස වත්ථුස්ස පටිනිස්සග්ගාය. ඛමති සංඝස්ස, තස්මා තුණ්හී, ඒවමේතං ධාරයාමී’”ති.
</Paragraph>

</Division>
<Division number="428" book="para">

<Paragraph number="1743" book="para">
ඤත්තියා දුක්කටං, ද්වීහි කම්මවාචාහි ථුල්ලච්චයා, කම්මවාචාපරියෝසානේ ආපත්ති සංඝාදිසේසස්ස. සංඝාදිසේසං අජ්ඣාපජ්ජන්තස්ස ඤත්තියා දුක්කටං, ද්වීහි කම්මවාචාහි ථුල්ලච්චයා පටිප්පස්සම්භන්ති.
</Paragraph>

<Paragraph number="1744" book="para">
<Emphasis>සංඝාදිසේසෝ</Emphasis>ති …පේ…  තේනපි වුච්චති “සංඝාදිසේසෝ”ති.
</Paragraph>

</Division>
<Division number="429" book="para">

<Paragraph number="1745" book="para">
ධම්මකම්මේ ධම්මකම්මසඤ්ඤී න පටිනිස්සජ්ජති, ආපත්ති සංඝාදිසේසස්ස.
</Paragraph>

<Paragraph number="1746" book="para">
ධම්මකම්මේ වේමතිකෝ න පටිනිස්සජ්ජති, ආපත්ති සංඝාදිසේසස්ස.
</Paragraph>

<Paragraph number="1747" book="para">
ධම්මකම්මේ අධම්මකම්මසඤ්ඤී න පටිනිස්සජ්ජති, ආපත්ති සංඝාදිසේසස්ස.
</Paragraph>

<Paragraph number="1748" book="para">
අධම්මකම්මේ ධම්මකම්මසඤ්ඤී, ආපත්ති දුක්කටස්ස.
</Paragraph>

<Paragraph number="1749" book="para">
අධම්මකම්මේ වේමතිකෝ, ආපත්ති දුක්කටස්ස.
</Paragraph>

<Paragraph number="1750" book="para">
අධම්මකම්මේ අධම්මකම්මසඤ්ඤී, ආපත්ති දුක්කටස්ස.
</Paragraph>

</Division>
<Division number="430" book="para">

<Paragraph number="1751" book="para">
අනාපත්ති—  අසමනුභාසන්තස්ස, පටිනිස්සජ්ජන්තස්ස, උම්මත්තකස්ස, ආදිකම්මිකස්සාති.

</Paragraph>
</Division>

<Paragraph number="1752" type="center" book="para">
දුබ්බචසික්ඛාපදං නිට්ඨිතං ද්වාදසමං.
</Paragraph>