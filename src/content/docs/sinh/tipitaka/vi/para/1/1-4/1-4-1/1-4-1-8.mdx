---
title: "1.4.1.8 උපක්ඛටසික්ඛාපද"
tableOfContents: false
sidebar:
  order: 9
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="527" book="para">

<Paragraph number="2015" book="para">
තේන සමයේන බුද්ධෝ භගවා සාවත්ථියං විහරති ජේතවනේ අනාථපිණ්ඩිකස්ස ආරාමේ. තේන ඛෝ පන සමයේන අඤ්ඤතරෝ පුරිසෝ පජාපතිං ඒතදවෝච—  “අය්‍යං උපනන්දං චීවරේන අච්ඡාදේස්සාමී”ති. අස්සෝසි ඛෝ අඤ්ඤතරෝ පිණ්ඩචාරිකෝ භික්ඛු තස්ස පුරිසස්ස ඉමං වාචං භාසමානස්ස. අථ ඛෝ සෝ භික්ඛු යේනායස්මා උපනන්දෝ සක්‍යපුත්තෝ තේනුපසඞ්කමි; උපසඞ්කමිත්වා ආයස්මන්තං උපනන්දං සක්‍යපුත්තං ඒතදවෝච—  “මහාපුඤ්ඤෝසි ත්වං, ආවුසෝ උපනන්ද. අමුකස්මිං ඕකාසේ අඤ්ඤතරෝ පුරිසෝ පජාපතිං ඒතදවෝච—  ‘අය්‍යං උපනන්දං චීවරේන අච්ඡාදේස්සාමී’”ති. “අත්ථාවුසෝ, මං සෝ උපට්ඨාකෝ”ති.
</Paragraph>

<Paragraph number="2016" book="para">
අථ ඛෝ ආයස්මා උපනන්දෝ සක්‍යපුත්තෝ යේන සෝ පුරිසෝ තේනුපසඞ්කමි; උපසඞ්කමිත්වා තං පුරිසං ඒතදවෝච—  “සච්චං කිර මං ත්වං, ආවුසෝ, චීවරේන අච්ඡාදේතුකාමෝසී”ති? “අපි මේය්‍ය, ඒවං හෝති—  ‘අය්‍යං උපනන්දං චීවරේන අච්ඡාදේස්සාමී’”ති. “සචේ ඛෝ මං ත්වං, ආවුසෝ, චීවරේන අච්ඡාදේතුකාමෝසි, ඒවරූපේන චීවරේන අච්ඡාදේහි. ක්‍යාහං තේන අච්ඡන්නෝපි කරිස්සාමි යාහං න පරිභුඤ්ජිස්සාමී”ති. අථ ඛෝ සෝ පුරිසෝ උජ්ඣායති ඛිය්‍යති විපාචේති—  “මහිච්ඡා ඉමේ සමණා සක්‍යපුත්තියා අසන්තුට්ඨා. නයිමේ සුකරා චීවරේන අච්ඡාදේතුං. කථඤ්හි නාම අය්‍යෝ උපනන්දෝ මයා පුබ්බේ අප්පවාරිතෝ මං උපසඞ්කමිත්වා චීවරේ විකප්පං ආපජ්ජිස්සතී”ති.
</Paragraph>

<Paragraph number="2017" book="para">
අස්සෝසුං ඛෝ භික්ඛූ තස්ස පුරිසස්ස උජ්ඣායන්තස්ස ඛිය්‍යන්තස්ස විපාචේන්තස්ස. යේ තේ භික්ඛූ අප්පිච්ඡා …පේ…  තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම ආයස්මා උපනන්දෝ සක්‍යපුත්තෝ පුබ්බේ අප්පවාරිතෝ ගහපතිකං උපසඞ්කමිත්වා චීවරේ විකප්පං ආපජ්ජිස්සතී”ති.
</Paragraph>

<Paragraph number="2018" book="para">
අථ ඛෝ තේ භික්ඛූ ආයස්මන්තං උපනන්දං සක්‍යපුත්තං අනේකපරියායේන විගරහිත්වා භගවතෝ ඒතමත්ථං ආරෝචේසුං …පේ…  “සච්චං කිර ත්වං, උපනන්ද, පුබ්බේ අප්පවාරිතෝ ගහපතිකං උපසඞ්කමිත්වා චීවරේ විකප්පං ආපජ්ජසී”ති? “සච්චං, භගවා”ති. “ඤාතකෝ තේ, උපනන්ද, අඤ්ඤාතකෝ”ති? “අඤ්ඤාතකෝ, භගවා”ති. “අඤ්ඤාතකෝ, මෝඝපුරිස, අඤ්ඤාතකස්ස න ජානාති පතිරූපං වා අප්පතිරූපං වා සන්තං වා අසන්තං වා. තත්ථ නාම ත්වං, මෝඝපුරිස, පුබ්බේ අප්පවාරිතෝ අඤ්ඤාතකං ගහපතිකං උපසඞ්කමිත්වා චීවරේ විකප්පං ආපජ්ජිස්සසි. නේතං, මෝඝපුරිස, අප්පසන්නානං වා පසාදාය …පේ…  ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

</Division>
<Division number="528" book="para">

<Paragraph number="2019" book="para">
<Emphasis>“භික්ඛුං පනේව උද්දිස්ස අඤ්ඤාතකස්ස ගහපතිස්ස වා ගහපතානියා වා චීවරචේතාපන්නං උපක්ඛටං හෝති—  ‘ඉමිනා චීවරචේතාපන්නේන චීවරං චේතාපේත්වා ඉත්ථන්නාමං භික්ඛුං චීවරේන අච්ඡාදේස්සාමී’ති; තත්‍ර චේ සෝ භික්ඛු පුබ්බේ අප්පවාරිතෝ උපසඞ්කමිත්වා චීවරේ විකප්පං ආපජ්ජේය්‍ය—  ‘සාධු වත මං ආයස්මා ඉමිනා චීවරචේතාපන්නේන ඒවරූපං වා ඒවරූපං වා චීවරං චේතාපේත්වා අච්ඡාදේහී’ති, කල්‍යාණකම්‍යතං උපාදාය, නිස්සග්ගියං පාචිත්තියන්”</Emphasis>ති. (*8*:<Emphasis>27</Emphasis>)
</Paragraph>

</Division>
<Division number="529" book="para">

<Paragraph number="2020" book="para">
<Emphasis>භික්ඛුං පනේව උද්දිස්සා</Emphasis>ති භික්ඛුස්සත්ථාය, භික්ඛුං ආරම්මණං කරිත්වා, භික්ඛුං අච්ඡාදේතුකාමෝ.
</Paragraph>

<Paragraph number="2021" book="para">
<Emphasis>අඤ්ඤාතකෝ</Emphasis> නාම මාතිතෝ වා පිතිතෝ වා යාව සත්තමා පිතාමහයුගා අසම්බද්ධෝ.
</Paragraph>

<Paragraph number="2022" book="para">
<Emphasis>ගහපති</Emphasis> නාම යෝ කෝචි අගාරං අජ්ඣාවසති.
</Paragraph>

<Paragraph number="2023" book="para">
<Emphasis>ගහපතානී</Emphasis> නාම යා කාචි අගාරං අජ්ඣාවසති.
</Paragraph>

<Paragraph number="2024" book="para">
<Emphasis>චීවරචේතාපන්නං</Emphasis> නාම හිරඤ්ඤං වා සුවණ්ණං වා මුත්තා වා මණි වා පවාළෝ වා ඵලිකෝ වා පටකෝ වා සුත්තං වා කප්පාසෝ වා.
</Paragraph>

<Paragraph number="2025" book="para">
<Emphasis>ඉමිනා චීවරචේතාපන්නේනා</Emphasis>ති පච්චුපට්ඨිතේන.
</Paragraph>

<Paragraph number="2026" book="para">
<Emphasis>චේතාපේත්වා</Emphasis>ති පරිවත්තේත්වා.
</Paragraph>

<Paragraph number="2027" book="para">
<Emphasis>අච්ඡාදේස්සාමී</Emphasis>ති දස්සාමි.
</Paragraph>

<Paragraph number="2028" book="para">
<Emphasis>තත්‍ර චේ සෝ භික්ඛූ</Emphasis>ති යං භික්ඛුං උද්දිස්ස චීවරචේතාපන්නං උපක්ඛටං හෝති සෝ භික්ඛු.
</Paragraph>

<Paragraph number="2029" book="para">
<Emphasis>පුබ්බේ අප්පවාරිතෝ</Emphasis>ති පුබ්බේ අවුත්තෝ හෝති—  “කීදිසේන තේ, භන්තේ, චීවරේන අත්ථෝ, කීදිසං තේ චීවරං චේතාපේමී”ති?
</Paragraph>

<Paragraph number="2030" book="para">
<Emphasis>උපසඞ්කමිත්වා</Emphasis>ති ඝරං ගන්ත්වා යත්ථ කත්ථචි උපසඞ්කමිත්වා.
</Paragraph>

<Paragraph number="2031" book="para">
<Emphasis>චීවරේ විකප්පං ආපජ්ජේය්‍යා</Emphasis>ති ආයතං වා හෝතු විත්ථතං වා අප්පිතං වා සණ්හං වා.
</Paragraph>

<Paragraph number="2032" book="para">
<Emphasis>ඉමිනා චීවරචේතාපන්නේනා</Emphasis>ති පච්චුපට්ඨිතේන.
</Paragraph>

<Paragraph number="2033" book="para">
<Emphasis>ඒවරූපං වා ඒවරූපං වා</Emphasis>ති. ආයතං වා විත්ථතං වා අප්පිතං වා සණ්හං වා.
</Paragraph>

<Paragraph number="2034" book="para">
<Emphasis>චේතාපේත්වා</Emphasis>ති පරිවත්තේත්වා.
</Paragraph>

<Paragraph number="2035" book="para">
<Emphasis>අච්ඡාදේහී</Emphasis>ති දජ්ජේහි.
</Paragraph>

<Paragraph number="2036" book="para">
<Emphasis>කල්‍යාණකම්‍යතං උපාදායා</Emphasis>ති සාධත්ථිකෝ මහග්ඝත්ථිකෝ. තස්ස වචනේන ආයතං වා විත්ථතං වා අප්පිතං වා සණ්හං වා චේතාපේති, පයෝගේ දුක්කටං. පටිලාභේන නිස්සග්ගියං හෝති. නිස්සජ්ජිතබ්බං සංඝස්ස වා ගණස්ස වා පුග්ගලස්ස වා. ඒවඤ්ච පන, භික්ඛවේ, නිස්සජ්ජිතබ්බං …පේ…  “ඉදං මේ, භන්තේ, චීවරං පුබ්බේ අප්පවාරිතෝ අඤ්ඤාතකං ගහපතිකං උපසඞ්කමිත්වා චීවරේ විකප්පං ආපන්නං නිස්සග්ගියං, ඉමාහං සංඝස්ස නිස්සජ්ජාමී”ති …පේ…  දදේය්‍යාති …පේ…  දදේය්‍යුන්ති …පේ…  ආයස්මතෝ දම්මීති.
</Paragraph>

</Division>
<Division number="530" book="para">

<Paragraph number="2037" book="para">
අඤ්ඤාතකේ අඤ්ඤාතකසඤ්ඤී පුබ්බේ අප්පවාරිතෝ ගහපතිකං උපසඞ්කමිත්වා චීවරේ විකප්පං ආපජ්ජති, නිස්සග්ගියං පාචිත්තියං. අඤ්ඤාතකේ වේමතිකෝ පුබ්බේ අප්පවාරිතෝ ගහපතිකං උපසඞ්කමිත්වා චීවරේ විකප්පං ආපජ්ජති, නිස්සග්ගියං පාචිත්තියං. අඤ්ඤාතකේ ඤාතකසඤ්ඤී පුබ්බේ අප්පවාරිතෝ ගහපතිකං උපසඞ්කමිත්වා චීවරේ විකප්පං ආපජ්ජති, නිස්සග්ගියං පාචිත්තියං.
</Paragraph>

<Paragraph number="2038" book="para">
ඤාතකේ අඤ්ඤාතකසඤ්ඤී, ආපත්ති දුක්කටස්ස. ඤාතකේ වේමතිකෝ, ආපත්ති දුක්කටස්ස. ඤාතකේ ඤාතකසඤ්ඤී, අනාපත්ති.
</Paragraph>

</Division>
<Division number="531" book="para">

<Paragraph number="2039" book="para">
අනාපත්ති—  ඤාතකානං, පවාරිතානං, අඤ්ඤස්සත්ථාය, අත්තනෝ ධනේන, මහග්ඝං චේතාපේතුකාමස්ස අප්පග්ඝං චේතාපේති, උම්මත්තකස්ස, ආදිකම්මිකස්සාති.

</Paragraph>
</Division>

<Paragraph number="2040" type="center" book="para">
උපක්ඛටසික්ඛාපදං නිට්ඨිතං අට්ඨමං.
</Paragraph>