---
title: "1.4.1.10 රාජසික්ඛාපද"
tableOfContents: false
sidebar:
  order: 2
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="537" book="para">

<Paragraph number="2070" book="para">
තේන සමයේන බුද්ධෝ භගවා සාවත්ථියං විහරති ජේතවනේ අනාථපිණ්ඩිකස්ස ආරාමේ. තේන ඛෝ පන සමයේන ආයස්මතෝ උපනන්දස්ස සක්‍යපුත්තස්ස උපට්ඨාකෝ මහාමත්තෝ ආයස්මතෝ උපනන්දස්ස සක්‍යපුත්තස්ස දූතේන චීවරචේතාපන්නං පාහේසි—  “ඉමිනා චීවරචේතාපන්නේන චීවරං චේතාපේත්වා අය්‍යං උපනන්දං චීවරේන අච්ඡාදේහී”ති. අථ ඛෝ සෝ දූතෝ යේනායස්මා උපනන්දෝ සක්‍යපුත්තෝ තේනුපසඞ්කමි; උපසඞ්කමිත්වා ආයස්මන්තං උපනන්දං සක්‍යපුත්තං ඒතදවෝච—  “ඉදං ඛෝ, භන්තේ, ආයස්මන්තං උද්දිස්ස චීවරචේතාපන්නං ආභතං. පටිග්ගණ්හාතු ආයස්මා චීවරචේතාපන්නන්”ති. ඒවං වුත්තේ ආයස්මා උපනන්දෝ සක්‍යපුත්තෝ තං දූතං ඒතදවෝච—  “න ඛෝ මයං, ආවුසෝ, චීවරචේතාපන්නං පටිග්ගණ්හාම, චීවරඤ්ච ඛෝ මයං පටිග්ගණ්හාම කාලේන කප්පියන්”ති. ඒවං වුත්තේ, සෝ දූතෝ ආයස්මන්තං උපනන්දං සක්‍යපුත්තං ඒතදවෝච—  “අත්ථි පනායස්මතෝ කෝචි වේය්‍යාවච්චකරෝ”ති? තේන ඛෝ පන සමයේන අඤ්ඤතරෝ උපාසකෝ ආරාමං අගමාසි කේනචිදේව කරණීයේන. අථ ඛෝ ආයස්මා උපනන්දෝ සක්‍යපුත්තෝ තං දූතං ඒතදවෝච—  “ඒසෝ ඛෝ, ආවුසෝ, උපාසකෝ භික්ඛූනං වේය්‍යාවච්චකරෝ”ති. අථ ඛෝ සෝ දූතෝ තං උපාසකං සඤ්ඤාපේත්වා යේනායස්මා උපනන්දෝ සක්‍යපුත්තෝ තේනුපසඞ්කමි; උපසඞ්කමිත්වා ආයස්මන්තං උපනන්දං සක්‍යපුත්තං ඒතදවෝච—  “යං ඛෝ, භන්තේ, ආයස්මා වේය්‍යාවච්චකරං නිද්දිසි සඤ්ඤත්තෝ සෝ මයා. උපසඞ්කමතු ආයස්මා කාලේන, චීවරේන තං අච්ඡාදේස්සතී”ති.
</Paragraph>

<Paragraph number="2071" book="para">
තේන ඛෝ පන සමයේන සෝ මහාමත්තෝ ආයස්මතෝ උපනන්දස්ස සක්‍යපුත්තස්ස සන්තිකේ දූතං පාහේසි—  “පරිභුඤ්ජතු අය්‍යෝ තං චීවරං, ඉච්ඡාම මයං අය්‍යේන තං චීවරං පරිභුත්තන්”ති. අථ ඛෝ ආයස්මා උපනන්දෝ සක්‍යපුත්තෝ තං උපාසකං න කිඤ්චි අවචාසි. දුතියම්පි ඛෝ සෝ මහාමත්තෝ ආයස්මතෝ උපනන්දස්ස සක්‍යපුත්තස්ස සන්තිකේ දූතං පාහේසි—  “පරිභුඤ්ජතු අය්‍යෝ තං චීවරං, ඉච්ඡාම මයං අය්‍යේන තං චීවරං පරිභුත්තන්”ති. දුතියම්පි ඛෝ ආයස්මා උපනන්දෝ සක්‍යපුත්තෝ තං උපාසකං න කිඤ්චි අවචාසි. තතියම්පි ඛෝ සෝ මහාමත්තෝ ආයස්මතෝ උපනන්දස්ස සක්‍යපුත්තස්ස සන්තිකේ දූතං පාහේසි—  “පරිභුඤ්ජතු අය්‍යෝ තං චීවරං, ඉච්ඡාම මයං අය්‍යේන තං චීවරං පරිභුත්තන්”ති.
</Paragraph>

<Paragraph number="2072" book="para">
තේන ඛෝ පන සමයේන නේගමස්ස සමයෝ හෝති. නේගමේන ච කතිකා කතා හෝති—  “යෝ පච්ඡා ආගච්ඡති පඤ්ඤාසං බද්ධෝ”ති. අථ ඛෝ ආයස්මා උපනන්දෝ සක්‍යපුත්තෝ යේන සෝ උපාසකෝ තේනුපසඞ්කමි; උපසඞ්කමිත්වා තං උපාසකං ඒතදවෝච—  “අත්ථෝ මේ, ආවුසෝ, චීවරේනා”ති. “අජ්ජණ්හෝ, භන්තේ, ආගමේහි, අජ්ජ නේගමස්ස සමයෝ. නේගමේන ච කතිකා කතා හෝති—  ‘යෝ පච්ඡා ආගච්ඡති පඤ්ඤාසං බද්ධෝ’”ති. “අජ්ජේව මේ, ආවුසෝ, චීවරං දේහී”ති ඕවට්ටිකාය පරාමසි. අථ ඛෝ සෝ උපාසකෝ ආයස්මතා උපනන්දේන සක්‍යපුත්තේන නිප්පීළියමානෝ ආයස්මතෝ උපනන්දස්ස සක්‍යපුත්තස්ස චීවරං චේතාපේත්වා පච්ඡා අගමාසි. මනුස්සා තං උපාසකං ඒතදවෝචුං—  “කිස්ස ත්වං, අය්‍යෝ, පච්ඡා ආගතෝ, පඤ්ඤාසං ජීනෝසී”ති.
</Paragraph>

<Paragraph number="2073" book="para">
අථ ඛෝ සෝ උපාසකෝ තේසං මනුස්සානං ඒතමත්ථං ආරෝචේසි. මනුස්සා උජ්ඣායන්ති ඛිය්‍යන්ති විපාචේන්ති—  “මහිච්ඡා ඉමේ සමණා සක්‍යපුත්තියා අසන්තුට්ඨා. නයිමේසං සුකරං වේය්‍යාවච්චම්පි කාතුං. කථඤ්හි නාම ආයස්මා උපනන්දෝ උපාසකේන—  ‘අජ්ජණ්හෝ, භන්තේ, ආගමේහී’ති වුච්චමානෝ නාගමේස්සතී”ති.
</Paragraph>

<Paragraph number="2074" book="para">
අස්සෝසුං ඛෝ භික්ඛූ තේසං මනුස්සානං උජ්ඣායන්තානං ඛිය්‍යන්තානං විපාචේන්තානං. යේ තේ භික්ඛූ අප්පිච්ඡා …පේ…  තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම ආයස්මා උපනන්දෝ සක්‍යපුත්තෝ උපාසකේන—  ‘අජ්ජණ්හෝ, භන්තේ, ආගමේහී’ති වුච්චමානෝ නාගමේස්සතී”ති.
</Paragraph>

<Paragraph number="2075" book="para">
අථ ඛෝ තේ භික්ඛූ ආයස්මන්තං උපනන්දං සක්‍යපුත්තං අනේකපරියායේන විගරහිත්වා භගවතෝ ඒතමත්ථං ආරෝචේසුං …පේ…  “සච්චං කිර ත්වං, උපනන්ද, උපාසකේන—  ‘අජ්ජණ්හෝ, භන්තේ, ආගමේහී’ති වුච්චමානෝ නාගමේසී”ති? “සච්චං, භගවා”ති. විගරහි බුද්ධෝ භගවා …පේ…  කථඤ්හි නාම ත්වං, මෝඝපුරිස, උපාසකේන—  ‘අජ්ජණ්හෝ, භන්තේ, ආගමේහී’ති වුච්චමානෝ නාගමේස්සසි. නේතං, මෝඝපුරිස, අප්පසන්නානං වා පසාදාය …පේ…  ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

</Division>
<Division number="538" book="para">

<Paragraph number="2076" book="para">
<Emphasis>“භික්ඛුං පනේව උද්දිස්ස රාජා වා රාජභෝග්ගෝ වා බ්‍රාහ්මණෝ වා ගහපතිකෝ වා දූතේන චීවරචේතාපන්නං පහිණේය්‍ය—  ‘ඉමිනා චීවරචේතාපන්නේන චීවරං චේතාපේත්වා ඉත්ථන්නාමං භික්ඛුං චීවරේන අච්ඡාදේහී’ති. සෝ චේ දූතෝ තං භික්ඛුං උපසඞ්කමිත්වා ඒවං වදේය්‍ය—  ‘ඉදං ඛෝ, භන්තේ, ආයස්මන්තං උද්දිස්ස චීවරචේතාපන්නං ආභතං, පටිග්ගණ්හාතු ආයස්මා චීවරචේතාපන්නන්’ති, තේන භික්ඛුනා සෝ දූතෝ ඒවමස්ස වචනීයෝ—  ‘න ඛෝ මයං, ආවුසෝ, චීවරචේතාපන්නං පටිග්ගණ්හාම. චීවරඤ්ච ඛෝ මයං පටිග්ගණ්හාම, කාලේන කප්පියන්’ති. සෝ චේ දූතෝ තං භික්ඛුං ඒවං වදේය්‍ය—  ‘අත්ථි පනායස්මතෝ කෝචි වේය්‍යාවච්චකරෝ’ති, චීවරත්ථිකේන, භික්ඛවේ, භික්ඛුනා වේය්‍යාවච්චකරෝ නිද්දිසිතබ්බෝ ආරාමිකෝ වා උපාසකෝ වා—  ‘ඒසෝ ඛෝ, ආවුසෝ, භික්ඛූනං වේය්‍යාවච්චකරෝ’ති. සෝ චේ දූතෝ තං වේය්‍යාවච්චකරං සඤ්ඤාපේත්වා තං භික්ඛුං උපසඞ්කමිත්වා ඒවං වදේය්‍ය—  ‘යං ඛෝ, භන්තේ, ආයස්මා වේය්‍යාවච්චකරං නිද්දිසි සඤ්ඤත්තෝ සෝ මයා, උපසඞ්කමතු ආයස්මා කාලේන, චීවරේන තං අච්ඡාදේස්සතී’ති, චීවරත්ථිකේන, භික්ඛවේ, භික්ඛුනා වේය්‍යාවච්චකරෝ උපසඞ්කමිත්වා ද්වත්තික්ඛත්තුං චෝදේතබ්බෝ සාරේතබ්බෝ—  ‘අත්ථෝ මේ, ආවුසෝ, චීවරේනා’ති. ද්වත්තික්ඛත්තුං චෝදයමානෝ සාරයමානෝ තං චීවරං අභිනිප්ඵාදේය්‍ය, ඉච්චේතං කුසලං; නෝ චේ අභිනිප්ඵාදේය්‍ය, චතුක්ඛත්තුං පඤ්චක්ඛත්තුං ඡක්ඛත්තුපරමං තුණ්හීභූතේන උද්දිස්ස ඨාතබ්බං. චතුක්ඛත්තුං පඤ්චක්ඛත්තුං ඡක්ඛත්තුපරමං තුණ්හීභූතෝ උද්දිස්ස තිට්ඨමානෝ තං චීවරං අභිනිප්ඵාදේය්‍ය, ඉච්චේතං කුසලං; තතෝ චේ උත්තරි වායමමානෝ තං චීවරං අභිනිප්ඵාදේය්‍ය, නිස්සග්ගියං පාචිත්තියං. නෝ චේ අභිනිප්ඵාදේය්‍ය, යතස්ස චීවරචේතාපන්නං ආභතං, තත්ථ සාමං වා ගන්තබ්බං දූතෝ වා පාහේතබ්බෝ—  ‘යං ඛෝ තුම්හේ ආයස්මන්තෝ භික්ඛුං උද්දිස්ස චීවරචේතාපන්නං පහිණිත්ථ, න තං තස්ස භික්ඛුනෝ කිඤ්චි අත්ථං අනුභෝති, යුඤ්ජන්තායස්මන්තෝ සකං, මා වෝ සකං විනස්සා’ති, අයං තත්ථ සාමීචී”</Emphasis>ති. (*10*:<Emphasis>29</Emphasis>)
</Paragraph>

</Division>
<Division number="539" book="para">

<Paragraph number="2077" book="para">
<Emphasis>භික්ඛුං පනේව උද්දිස්සා</Emphasis>ති භික්ඛුස්සත්ථාය, භික්ඛුං ආරම්මණං කරිත්වා, භික්ඛුං අච්ඡාදේතුකාමෝ.
</Paragraph>

<Paragraph number="2078" book="para">
<Emphasis>රාජා</Emphasis> නාම යෝ කෝචි රජ්ජං කාරේති.
</Paragraph>

<Paragraph number="2079" book="para">
<Emphasis>රාජභෝග්ගෝ</Emphasis> නාම යෝ කෝචි රඤ්ඤෝ භත්තවේතනාහාරෝ.
</Paragraph>

<Paragraph number="2080" book="para">
<Emphasis>බ්‍රාහ්මණෝ</Emphasis> නාම ජාතියා බ්‍රාහ්මණෝ.
</Paragraph>

<Paragraph number="2081" book="para">
<Emphasis>ගහපතිකෝ</Emphasis> නාම ඨපේත්වා රාජං රාජභෝග්ගං බ්‍රාහ්මණං අවසේසෝ ගහපතිකෝ නාම.
</Paragraph>

<Paragraph number="2082" book="para">
<Emphasis>චීවරචේතාපන්නං</Emphasis> නාම හිරඤ්ඤං වා සුවණ්ණං වා මුත්තා වා මණි වා.
</Paragraph>

<Paragraph number="2083" book="para">
<Emphasis>ඉමිනා චීවරචේතාපන්නේනා</Emphasis>ති පච්චුපට්ඨිතේන.
</Paragraph>

<Paragraph number="2084" book="para">
<Emphasis>චේතාපේත්වා</Emphasis>ති පරිවත්තේත්වා.
</Paragraph>

<Paragraph number="2085" book="para">
<Emphasis>අච්ඡාදේහී</Emphasis>ති දජ්ජේහි.
</Paragraph>

<Paragraph number="2086" book="para">
සෝ චේ දූතෝ තං භික්ඛුං උපසඞ්කමිත්වා ඒවං වදේය්‍ය—  “ඉදං ඛෝ, භන්තේ, ආයස්මන්තං උද්දිස්ස චීවරචේතාපන්නං ආභතං. පටිග්ගණ්හාතු ආයස්මා චීවරචේතාපන්නන්”ති, තේන භික්ඛුනා සෝ දූතෝ ඒවමස්ස වචනීයෝ—  “න ඛෝ මයං, ආවුසෝ, චීවරචේතාපන්නං පටිග්ගණ්හාම. චීවරඤ්ච ඛෝ මයං පටිග්ගණ්හාම, කාලේන කප්පියන්”ති. සෝ චේ දූතෝ තං භික්ඛුං ඒවං වදේය්‍ය—  “අත්ථි පනායස්මතෝ කෝචි වේය්‍යාවච්චකරෝ”ති? චීවරත්ථිකේන, භික්ඛවේ, භික්ඛුනා වේය්‍යාවච්චකරෝ නිද්දිසිතබ්බෝ ආරාමිකෝ වා උපාසකෝ වා—  “ඒසෝ ඛෝ, ආවුසෝ, භික්ඛූනං වේය්‍යාවච්චකරෝ”ති. න වත්තබ්බෝ—  “තස්ස දේහීති වා, සෝ වා නික්ඛිපිස්සති, සෝ වා පරිවත්තේස්සති, සෝ වා චේතාපේස්සතී”ති.
</Paragraph>

<Paragraph number="2087" book="para">
සෝ චේ දූතෝ තං වේය්‍යාවච්චකරං සඤ්ඤාපේත්වා තං භික්ඛුං උපසඞ්කමිත්වා ඒවං වදේය්‍ය—  “යං ඛෝ, භන්තේ, ආයස්මා වේය්‍යාවච්චකරං නිද්දිසි සඤ්ඤත්තෝ සෝ මයා. උපසඞ්කමතු ආයස්මා කාලේන, චීවරේන තං අච්ඡාදේස්සතී”ති. චීවරත්ථිකේන, භික්ඛවේ, භික්ඛුනා වේය්‍යාවච්චකරෝ උපසඞ්කමිත්වා ද්වත්තික්ඛත්තුං චෝදේතබ්බෝ සාරේතබ්බෝ—  “අත්ථෝ මේ, ආවුසෝ, චීවරේනා”ති. න වත්තබ්බෝ—  “දේහි මේ චීවරං, ආහර මේ චීවරං, පරිවත්තේහි මේ චීවරං, චේතාපේහි මේ චීවරන්”ති.
</Paragraph>

<Paragraph number="2088" book="para">
දුතියම්පි වත්තබ්බෝ. තතියම්පි වත්තබ්බෝ. සචේ අභිනිප්ඵාදේති, ඉච්චේතං කුසලං; නෝ චේ අභිනිප්ඵාදේති, තත්ථ ගන්ත්වා තුණ්හීභූතේන උද්දිස්ස ඨාතබ්බං. න ආසනේ නිසීදිතබ්බං. න ආමිසං පටිග්ගහේතබ්බං. න ධම්මෝ භාසිතබ්බෝ. “කිං කාරණා ආගතෝසී”ති පුච්ඡියමානෝ “ජානාහි, ආවුසෝ”ති වත්තබ්බෝ. සචේ ආසනේ වා නිසීදති, ආමිසං වා පටිග්ගණ්හාති, ධම්මං වා භාසති, ඨානං භඤ්ජති.
</Paragraph>

<Paragraph number="2089" book="para">
දුතියම්පි ඨාතබ්බං. තතියම්පි ඨාතබ්බං. චතුක්ඛත්තුං චෝදේත්වා චතුක්ඛත්තුං ඨාතබ්බං. පඤ්චක්ඛත්තුං චෝදේත්වා ද්වික්ඛත්තුං ඨාතබ්බං. ඡක්ඛත්තුං චෝදේත්වා න ඨාතබ්බං. තතෝ චේ උත්තරි වායමමානෝ තං චීවරං අභිනිප්ඵාදේති, පයෝගේ දුක්කටං. පටිලාභේන නිස්සග්ගියං හෝති. නිස්සජ්ජිතබ්බං සංඝස්ස වා ගණස්ස වා පුග්ගලස්ස වා. ඒවඤ්ච පන, භික්ඛවේ, නිස්සජ්ජිතබ්බං …පේ…  “ඉදං මේ, භන්තේ, චීවරං අතිරේකතික්ඛත්තුං චෝදනාය අතිරේකඡක්ඛත්තුං ඨානේන අභිනිප්ඵාදිතං නිස්සග්ගියං. ඉමාහං සංඝස්ස නිස්සජ්ජාමී”ති …පේ…  දදේය්‍යාති …පේ…  දදේය්‍යුන්ති …පේ…  ආයස්මතෝ දම්මීති.
</Paragraph>

<Paragraph number="2090" book="para">
නෝ චේ අභිනිප්ඵාදේය්‍ය, යතස්ස චීවරචේතාපන්නං ආභතං තත්ථ සාමං වා ගන්තබ්බං දූතෝ වා පාහේතබ්බෝ—  “යං ඛෝ තුම්හේ, ආයස්මන්තෝ, භික්ඛුං උද්දිස්ස චීවරචේතාපන්නං පහිණිත්ථ න තං තස්ස භික්ඛුනෝ කිඤ්චි අත්ථං අනුභෝති. යුඤ්ජන්තායස්මන්තෝ සකං, මා වෝ සකං විනස්සා”ති.
</Paragraph>

<Paragraph number="2091" book="para">
<Emphasis>අයං තත්ථ සාමීචී</Emphasis>ති අයං තත්ථ අනුධම්මතා.
</Paragraph>

</Division>
<Division number="540" book="para">

<Paragraph number="2092" book="para">
අතිරේකතික්ඛත්තුං චෝදනාය අතිරේකඡක්ඛත්තුං ඨානේන අතිරේකසඤ්ඤී අභිනිප්ඵාදේති, නිස්සග්ගියං පාචිත්තියං. අතිරේකතික්ඛත්තුං චෝදනාය අතිරේකඡක්ඛත්තුං ඨානේන වේමතිකෝ අභිනිප්ඵාදේති, නිස්සග්ගියං පාචිත්තියං. අතිරේකතික්ඛත්තුං චෝදනාය අතිරේකඡක්ඛත්තුං ඨානේන ඌනකසඤ්ඤී අභිනිප්ඵාදේති, නිස්සග්ගියං පාචිත්තියං.
</Paragraph>

<Paragraph number="2093" book="para">
ඌනකතික්ඛත්තුං චෝදනාය ඌනකඡක්ඛත්තුං ඨානේන අතිරේකසඤ්ඤී, ආපත්ති දුක්කටස්ස. ඌනකතික්ඛත්තුං චෝදනාය ඌනකඡක්ඛත්තුං ඨානේන වේමතිකෝ, ආපත්ති දුක්කටස්ස. ඌනකතික්ඛත්තුං චෝදනාය ඌනකඡක්ඛත්තුං ඨානේන ඌනකසඤ්ඤී අනාපත්ති.
</Paragraph>

</Division>
<Division number="541" book="para">

<Paragraph number="2094" book="para">
අනාපත්ති—  තික්ඛත්තුං චෝදනාය, ඡක්ඛත්තුං ඨානේන, ඌනකතික්ඛත්තුං චෝදනාය, ඌනකඡක්ඛත්තුං ඨානේන, අචෝදියමානෝ දේති, සාමිකා චෝදේත්වා දේන්ති, උම්මත්තකස්ස, ආදිකම්මිකස්සාති.

</Paragraph>
</Division>

<Paragraph number="2095" type="center" book="para">
රාජසික්ඛාපදං නිට්ඨිතං දසමං.

  
කථිනවග්ගෝ පඨමෝ.



</Paragraph>

<Paragraph number="2096" type="center" book="para">
තස්සුද්දානං


</Paragraph>

<Paragraph number="2097" book="para">
උබ්භතං කථිනං තීණි,_  
_ධෝවනඤ්ච පටිග්ගහෝ;_  
_අඤ්ඤාතකානි තීණේව,_  
උභින්නං දූතකේන චාති._
</Paragraph>