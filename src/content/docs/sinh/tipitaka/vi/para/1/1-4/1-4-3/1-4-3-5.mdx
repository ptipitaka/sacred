---
title: "1.4.3.5 චීවරඅච්ඡින්දනසික්ඛාපද"
tableOfContents: false
sidebar:
  order: 6
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="631" book="para">

<Paragraph number="2336" book="para">
තේන සමයේන බුද්ධෝ භගවා සාවත්ථියං විහරති ජේතවනේ අනාථපිණ්ඩිකස්ස ආරාමේ. තේන ඛෝ පන සමයේන ආයස්මා උපනන්දෝ සක්‍යපුත්තෝ භාතුනෝ සද්ධිවිහාරිකං භික්ඛුං ඒතදවෝච—  “ඒහාවුසෝ, ජනපදචාරිකං පක්කමිස්සාමා”ති. “නාහං, භන්තේ, ගමිස්සාමි; දුබ්බලචීවරෝම්හී”ති. “ඒහාවුසෝ, අහං තේ චීවරං දස්සාමී”ති තස්ස චීවරං අදාසි. අස්සෝසි ඛෝ සෝ භික්ඛු—  “භගවා කිර ජනපදචාරිකං පක්කමිස්සතී”ති. අථ ඛෝ තස්ස භික්ඛුනෝ ඒතදහෝසි—  “න දානාහං ආයස්මතා උපනන්දේන සක්‍යපුත්තේන සද්ධිං ජනපදචාරිකං පක්කමිස්සාමි, භගවතා සද්ධිං ජනපදචාරිකං පක්කමිස්සාමී”ති. අථ ඛෝ ආයස්මා උපනන්දෝ සක්‍යපුත්තෝ තං භික්ඛුං ඒතදවෝච—  “ඒහි දානි, ආවුසෝ, ජනපදචාරිකං පක්කමිස්සාමා”ති. “නාහං, භන්තේ, තයා සද්ධිං ජනපදචාරිකං පක්කමිස්සාමි, භගවතා සද්ධිං ජනපදචාරිකං පක්කමිස්සාමී”ති. “යම්පි ත්‍යාහං, ආවුසෝ, චීවරං අදාසිං, මයා සද්ධිං ජනපදචාරිකං පක්කමිස්සතී”ති, කුපිතෝ අනත්තමනෝ අච්ඡින්දි. අථ ඛෝ සෝ භික්ඛු භික්ඛූනං ඒතමත්ථං ආරෝචේසි. යේ තේ භික්ඛූ අප්පිච්ඡා …පේ…  තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම ආයස්මා උපනන්දෝ සක්‍යපුත්තෝ භික්ඛුස්ස සාමං චීවරං දත්වා කුපිතෝ අනත්තමනෝ අච්ඡින්දිස්සතී”ති.
</Paragraph>

<Paragraph number="2337" book="para">
අථ ඛෝ තේ භික්ඛූ ආයස්මන්තං උපනන්දං සක්‍යපුත්තං අනේකපරියායේන විගරහිත්වා භගවතෝ ඒතමත්ථං ආරෝචේසුං …පේ…  “සච්චං කිර ත්වං, උපනන්ද, භික්ඛුස්ස සාමං චීවරං දත්වා කුපිතෝ අනත්තමනෝ අච්ඡින්දී”ති? “සච්චං, භගවා”ති. විගරහි බුද්ධෝ භගවා …පේ…  කථඤ්හි නාම ත්වං, මෝඝපුරිස, භික්ඛුස්ස සාමං චීවරං දත්වා කුපිතෝ අනත්තමනෝ අච්ඡින්දිස්සසි. නේතං, මෝඝපුරිස, අප්පසන්නානං වා පසාදාය …පේ…  ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

</Division>
<Division number="632" book="para">

<Paragraph number="2338" book="para">
<Emphasis>“යෝ පන භික්ඛු භික්ඛුස්ස සාමං චීවරං දත්වා කුපිතෝ අනත්තමනෝ අච්ඡින්දේය්‍ය වා අච්ඡින්දාපේය්‍ය වා, නිස්සග්ගියං පාචිත්තියන්”</Emphasis>ති. (*25*:<Emphasis>44</Emphasis>)
</Paragraph>

</Division>
<Division number="633" book="para">

<Paragraph number="2339" book="para">
<Emphasis>යෝ පනා</Emphasis>ති යෝ යාදිසෝ …පේ…  <Emphasis>භික්ඛූ</Emphasis>ති …පේ…  අයං ඉමස්මිං අත්ථේ අධිප්පේතෝ භික්ඛූති.
</Paragraph>

<Paragraph number="2340" book="para">
<Emphasis>භික්ඛුස්සා</Emphasis>ති අඤ්ඤස්ස භික්ඛුස්ස.
</Paragraph>

<Paragraph number="2341" book="para">
<Emphasis>සාමන්</Emphasis>ති සයං දත්වා.
</Paragraph>

<Paragraph number="2342" book="para">
<Emphasis>චීවරං</Emphasis> නාම ඡන්නං චීවරානං අඤ්ඤතරං චීවරං, විකප්පනුපගං පච්ඡිමං.
</Paragraph>

<Paragraph number="2343" book="para">
<Emphasis>කුපිතෝ අනත්තමනෝ</Emphasis>ති අනභිරද්ධෝ ආහතචිත්තෝ ඛිලජාතෝ.
</Paragraph>

<Paragraph number="2344" book="para">
<Emphasis>අච්ඡින්දේය්‍යා</Emphasis>ති සයං අච්ඡින්දති, නිස්සග්ගියං පාචිත්තියං.
</Paragraph>

<Paragraph number="2345" book="para">
<Emphasis>අච්ඡින්දාපේය්‍යා</Emphasis>ති අඤ්ඤං ආණාපේති, ආපත්ති දුක්කටස්ස. සකිං ආණත්තෝ බහුකම්පි අච්ඡින්දති, නිස්සග්ගියං හෝති. නිස්සජ්ජිතබ්බං සංඝස්ස වා ගණස්ස වා පුග්ගලස්ස වා. ඒවඤ්ච පන, භික්ඛවේ, නිස්සජ්ජිතබ්බං …පේ…  “ඉදං මේ, භන්තේ, චීවරං භික්ඛුස්ස සාමං දත්වා අච්ඡින්නං නිස්සග්ගියං ඉමාහං සංඝස්ස නිස්සජ්ජාමී”ති …පේ…  දදේය්‍යාති …පේ…  දදේය්‍යුන්ති …පේ…  ආයස්මතෝ දම්මීති.
</Paragraph>

</Division>
<Division number="634" book="para">

<Paragraph number="2346" book="para">
උපසම්පන්නේ උපසම්පන්නසඤ්ඤී චීවරං දත්වා කුපිතෝ අනත්තමනෝ අච්ඡින්දති වා අච්ඡින්දාපේති වා, නිස්සග්ගියං පාචිත්තියං. උපසම්පන්නේ වේමතිකෝ චීවරං දත්වා කුපිතෝ අනත්තමනෝ අච්ඡින්දති වා අච්ඡින්දාපේති වා, නිස්සග්ගියං පාචිත්තියං. උපසම්පන්නේ අනුපසම්පන්නසඤ්ඤී චීවරං දත්වා කුපිතෝ අනත්තමනෝ අච්ඡින්දති වා අච්ඡින්දාපේති වා, නිස්සග්ගියං පාචිත්තියං.
</Paragraph>

<Paragraph number="2347" book="para">
අඤ්ඤං පරික්ඛාරං දත්වා කුපිතෝ අනත්තමනෝ අච්ඡින්දති වා අච්ඡින්දාපේති වා, ආපත්ති දුක්කටස්ස. අනුපසම්පන්නස්ස චීවරං වා අඤ්ඤං වා පරික්ඛාරං දත්වා කුපිතෝ අනත්තමනෝ අච්ඡින්දති වා අච්ඡින්දාපේති වා, ආපත්ති දුක්කටස්ස. අනුපසම්පන්නේ උපසම්පන්නසඤ්ඤී, ආපත්ති දුක්කටස්ස. අනුපසම්පන්නේ වේමතිකෝ, ආපත්ති දුක්කටස්ස. අනුපසම්පන්නේ අනුපසම්පන්නසඤ්ඤී, ආපත්ති දුක්කටස්ස.
</Paragraph>

</Division>
<Division number="635" book="para">

<Paragraph number="2348" book="para">
අනාපත්ති—  සෝ වා දේති, තස්ස වා විස්සසන්තෝ ගණ්හාති, උම්මත්තකස්ස, ආදිකම්මිකස්සාති.

</Paragraph>
</Division>

<Paragraph number="2349" type="center" book="para">
චීවරඅච්ඡින්දනසික්ඛාපදං නිට්ඨිතං පඤ්චමං.
</Paragraph>