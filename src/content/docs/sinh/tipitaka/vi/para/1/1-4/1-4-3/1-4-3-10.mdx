---
title: "1.4.3.10 පරිණතසික්ඛාපද"
tableOfContents: false
sidebar:
  order: 2
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="657" book="para">

<Paragraph number="2421" book="para">
තේන සමයේන බුද්ධෝ භගවා සාවත්ථියං විහරති ජේතවනේ අනාථපිණ්ඩිකස්ස ආරාමේ. තේන ඛෝ පන සමයේන සාවත්ථියං අඤ්ඤතරස්ස පූගස්ස සංඝස්ස සචීවරභත්තං පටියත්තං හෝති—  “භෝජේත්වා චීවරේන අච්ඡාදේස්සාමා”ති. අථ ඛෝ ඡබ්බග්ගියා භික්ඛූ යේන සෝ පූගෝ තේනුපසඞ්කමිංසු; උපසඞ්කමිත්වා තං පූගං ඒතදවෝචුං—  “දේථාවුසෝ, අම්හාකං ඉමානි චීවරානී”ති. “න මයං, භන්තේ, දස්සාම. අම්හාකං සංඝස්ස අනුවස්සං සචීවරභික්ඛා පඤ්ඤත්තා”ති. “බහූ, ආවුසෝ, සංඝස්ස දායකා, බහූ සංඝස්ස භත්තා. මයං තුම්හේ නිස්සාය තුම්හේ සම්පස්සන්තා ඉධ විහරාම. තුම්හේ චේ අම්හාකං න දස්සථ, අථ කෝ චරහි අම්හාකං දස්සති? දේථාවුසෝ, අම්හාකං ඉමානි චීවරානී”ති. අථ ඛෝ සෝ පූගෝ ඡබ්බග්ගියේහි භික්ඛූහි නිප්පීළියමානෝ යථාපටියත්තං චීවරං ඡබ්බග්ගියානං භික්ඛූනං දත්වා සංඝං භත්තේන පරිවිසි. යේ තේ භික්ඛූ ජානන්ති සංඝස්ස සචීවරභත්තං පටියත්තං, න ච ජානන්ති ඡබ්බග්ගියානං භික්ඛූනං දින්නන්ති, තේ ඒවමාහංසු—  “ඕණෝජේථාවුසෝ, සංඝස්ස චීවරන්”ති. “නත්ථි, භන්තේ. යථාපටියත්තං චීවරං අය්‍යා ඡබ්බග්ගියා අත්තනෝ පරිණාමේසුන්”ති. යේ තේ භික්ඛූ අප්පිච්ඡා …පේ…  තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම ඡබ්බග්ගියා භික්ඛූ ජානං සංඝිකං ලාභං පරිණතං අත්තනෝ පරිණාමේස්සන්තී”ති.
</Paragraph>

<Paragraph number="2422" book="para">
අථ ඛෝ තේ භික්ඛූ ඡබ්බග්ගියේ භික්ඛූ අනේකපරියායේන විගරහිත්වා භගවතෝ ඒතමත්ථං ආරෝචේසුං …පේ…  “සච්චං කිර තුම්හේ, භික්ඛවේ, ජානං සංඝිකං ලාභං පරිණතං අත්තනෝ පරිණාමේථා”ති? “සච්චං, භගවා”ති. විගරහි බුද්ධෝ භගවා …පේ…  කථඤ්හි නාම තුම්හේ, මෝඝපුරිසා, ජානං සංඝිකං ලාභං පරිණතං අත්තනෝ පරිණාමේස්සථ. නේතං, මෝඝපුරිසා, අප්පසන්නානං වා පසාදාය …පේ…  ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

</Division>
<Division number="658" book="para">

<Paragraph number="2423" book="para">
<Emphasis>“යෝ පන භික්ඛු ජානං සංඝිකං ලාභං පරිණතං අත්තනෝ පරිණාමේය්‍ය, නිස්සග්ගියං පාචිත්තියන්”</Emphasis>ති. (*30*:<Emphasis>49</Emphasis>)
</Paragraph>

</Division>
<Division number="659" book="para">

<Paragraph number="2424" book="para">
<Emphasis>යෝ පනා</Emphasis>ති යෝ යාදිසෝ …පේ…  <Emphasis>භික්ඛූ</Emphasis>ති …පේ…  අයං ඉමස්මිං අත්ථේ අධිප්පේතෝ භික්ඛූති.
</Paragraph>

<Paragraph number="2425" book="para">
<Emphasis>ජානාති</Emphasis> නාම සාමං වා ජානාති අඤ්ඤේ වා තස්ස ආරෝචේන්ති සෝ වා ආරෝචේති.
</Paragraph>

<Paragraph number="2426" book="para">
<Emphasis>සංඝිකං</Emphasis> නාම සංඝස්ස දින්නං හෝති පරිච්චත්තං.
</Paragraph>

<Paragraph number="2427" book="para">
<Emphasis>ලාභෝ</Emphasis> නාම චීවරපිණ්ඩපාතසේනාසනගිලානප්පච්චයභේසජ්ජපරික්ඛාරා. අන්තමසෝ චුණ්ණපිණ්ඩෝපි, දන්තකට්ඨම්පි, දසිකසුත්තම්පි.
</Paragraph>

<Paragraph number="2428" book="para">
<Emphasis>පරිණතං</Emphasis> නාම දස්සාම කරිස්සාමාති වාචා භින්නා හෝති.
</Paragraph>

<Paragraph number="2429" book="para">
අත්තනෝ පරිණාමේති, පයෝගේ දුක්කටං. පටිලාභේන නිස්සග්ගියං හෝති. නිස්සජ්ජිතබ්බං සංඝස්ස වා ගණස්ස වා පුග්ගලස්ස වා. ඒවඤ්ච පන, භික්ඛවේ, නිස්සජ්ජිතබ්බං …පේ…  “ඉදං මේ, භන්තේ, ජානං සංඝිකං ලාභං පරිණතං අත්තනෝ පරිණාමිතං නිස්සග්ගියං. ඉමාහං සංඝස්ස නිස්සජ්ජාමී”ති …පේ…  දදේය්‍යාති …පේ…  දදේය්‍යුන්ති …පේ…  ආයස්මතෝ දම්මීති.
</Paragraph>

</Division>
<Division number="660" book="para">

<Paragraph number="2430" book="para">
පරිණතේ පරිණතසඤ්ඤී අත්තනෝ පරිණාමේති, නිස්සග්ගියං පාචිත්තියං.
</Paragraph>

<Paragraph number="2431" book="para">
පරිණතේ වේමතිකෝ අත්තනෝ පරිණාමේති, ආපත්ති දුක්කටස්ස. පරිණතේ අපරිණතසඤ්ඤී අත්තනෝ පරිණාමේති, අනාපත්ති. සංඝස්ස පරිණතං අඤ්ඤසංඝස්ස වා චේතියස්ස වා පරිණාමේති, ආපත්ති දුක්කටස්ස. චේතියස්ස පරිණතං අඤ්ඤචේතියස්ස වා සංඝස්ස වා පුග්ගලස්ස වා පරිණාමේති, ආපත්ති දුක්කටස්ස. පුග්ගලස්ස පරිණතං අඤ්ඤපුග්ගලස්ස වා සංඝස්ස වා චේතියස්ස වා පරිණාමේති, ආපත්ති දුක්කටස්ස. අපරිණතේ පරිණතසඤ්ඤී, ආපත්ති දුක්කටස්ස. අපරිණතේ වේමතිකෝ, ආපත්ති දුක්කටස්ස. අපරිණතේ අපරිණතසඤ්ඤී, අනාපත්ති.
</Paragraph>

</Division>
<Division number="661" book="para">

<Paragraph number="2432" book="para">
අනාපත්ති—  කත්ථ දේමාති පුච්ඡියමානෝ යත්ථ තුම්හාකං දේය්‍යධම්මෝ පරිභෝගං වා ලභේය්‍ය පටිසඞ්ඛාරං වා ලභේය්‍ය චිරට්ඨිතිකෝ වා අස්ස යත්ථ වා පන තුම්හාකං චිත්තං පසීදති තත්ථ දේථාති භණති, උම්මත්තකස්ස, ආදිකම්මිකස්සාති.

</Paragraph>
</Division>

<Paragraph number="2433" type="center" book="para">
පරිණතසික්ඛාපදං නිට්ඨිතං දසමං.

  
පත්තවග්ගෝ තතියෝ.



</Paragraph>

<Paragraph number="2434" type="center" book="para">
තස්සුද්දානං


</Paragraph>

<Paragraph number="2435" type="verses" book="para">
_ද්වේ ච පත්තානි භේසජ්ජං,_  
_වස්සිකා දානපඤ්චමං;_  
_සාමං වායාපනච්චේකෝ,_  
_සාසඞ්කං සංඝිකේන චාති._  

</Paragraph>

<Division number="662" book="para">

<Paragraph number="2436" book="para">
“උද්දිට්ඨා ඛෝ, ආයස්මන්තෝ, තිංස නිස්සග්ගියා පාචිත්තියා ධම්මා. තත්ථායස්මන්තේ පුච්ඡාමි—  ‘කච්චිත්ථ පරිසුද්ධා’? දුතියම්පි පුච්ඡාමි—  ‘කච්චිත්ථ පරිසුද්ධා’? තතියම්පි පුච්ඡාමි—  ‘කච්චිත්ථ පරිසුද්ධා’? පරිසුද්ධේත්ථායස්මන්තෝ, තස්මා තුණ්හී, ඒවමේතං ධාරයාමී”ති.

</Paragraph>
</Division>

<Paragraph number="2437" type="center" book="para">
නිස්සග්ගියකණ්ඩං නිට්ඨිතං.



</Paragraph>

<Paragraph number="2438" type="center" book="para">
පාරාජිකපාළි නිට්ඨිතා.
</Paragraph>