---
title: "1.4.3.3 භේසජ්ජසික්ඛාපද"
tableOfContents: false
sidebar:
  order: 4
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="618" book="para">

<Paragraph number="2307" book="para">
තේන සමයේන බුද්ධෝ භගවා සාවත්ථියං විහරති ජේතවනේ අනාථපිණ්ඩිකස්ස ආරාමේ. තේන ඛෝ පන සමයේන ආයස්මා පිලින්දවච්ඡෝ රාජගහේ පබ්භාරං සෝධාපේති ලේණං කත්තුකාමෝ. අථ ඛෝ රාජා මාගධෝ සේනියෝ බිම්බිසාරෝ යේනායස්මා පිලින්දවච්ඡෝ තේනුපසඞ්කමි; උපසඞ්කමිත්වා ආයස්මන්තං පිලින්දවච්ඡං අභිවාදේත්වා ඒකමන්තං නිසීදි. ඒකමන්තං නිසින්නෝ ඛෝ රාජා මාගධෝ සේනියෝ බිම්බිසාරෝ ආයස්මන්තං පිලින්දවච්ඡං ඒතදවෝච—  “කිං, භන්තේ, ථේරෝ කාරාපේතී”ති? “පබ්භාරං, මහාරාජ, සෝධාපේමි ලේණං කත්තුකාමෝ”ති. “අත්ථෝ, භන්තේ, අය්‍යස්ස ආරාමිකේනා”ති? “න ඛෝ, මහාරාජ, භගවතා ආරාමිකෝ අනුඤ්ඤාතෝ”ති. “තේන හි, භන්තේ, භගවන්තං පටිපුච්ඡිත්වා මම ආරෝචේය්‍යාථා”ති. “ඒවං, මහාරාජා”ති ඛෝ ආයස්මා පිලින්දවච්ඡෝ රඤ්ඤෝ මාගධස්ස සේනියස්ස බිම්බිසාරස්ස පච්චස්සෝසි. අථ ඛෝ ආයස්මා පිලින්දවච්ඡෝ රාජානං මාගධං සේනියං බිම්බිසාරං ධම්මියා කථාය සන්දස්සේසි සමාදපේසි සමුත්තේජේසි සම්පහංසේසි. අථ ඛෝ රාජා මාගධෝ සේනියෝ බිම්බිසාරෝ ආයස්මතා පිලින්දවච්ඡේන ධම්මියා කථාය සන්දස්සිතෝ සමාදපිතෝ සමුත්තේජිතෝ සම්පහංසිතෝ උට්ඨායාසනා ආයස්මන්තං පිලින්දවච්ඡං අභිවාදේත්වා පදක්ඛිණං කත්වා පක්කාමි.
</Paragraph>

</Division>
<Division number="619" book="para">

<Paragraph number="2308" book="para">
අථ ඛෝ ආයස්මා පිලින්දවච්ඡෝ භගවතෝ සන්තිකේ දූතං පාහේසි—  “රාජා, භන්තේ, මාගධෝ සේනියෝ බිම්බිසාරෝ ආරාමිකං දාතුකාමෝ. කථං නු ඛෝ, භන්තේ, මයා පටිපජ්ජිතබ්බන්”ති? අථ ඛෝ භගවා ඒතස්මිං නිදානේ ඒතස්මිං පකරණේ ධම්මිං කථං කත්වා භික්ඛූ ආමන්තේසි—  “අනුජානාමි, භික්ඛවේ, ආරාමිකන්”ති. දුතියම්පි ඛෝ රාජා මාගධෝ සේනියෝ බිම්බිසාරෝ යේනායස්මා පිලින්දවච්ඡෝ තේනුපසඞ්කමි; උපසඞ්කමිත්වා ආයස්මන්තං පිලින්දවච්ඡං අභිවාදේත්වා ඒකමන්තං නිසීදි. ඒකමන්තං නිසින්නෝ ඛෝ රාජා මාගධෝ සේනියෝ බිම්බිසාරෝ ආයස්මන්තං පිලින්දවච්ඡං ඒතදවෝච—  “අනුඤ්ඤාතෝ, භන්තේ, භගවතා ආරාමිකෝ”ති? “ඒවං, මහාරාජා”ති. “තේන හි, භන්තේ, අය්‍යස්ස ආරාමිකං දම්මී”ති. අථ ඛෝ රාජා මාගධෝ සේනියෝ බිම්බිසාරෝ ආයස්මතෝ පිලින්දවච්ඡස්ස ආරාමිකං පටිස්සුණිත්වා විස්සරිත්වා චිරේන සතිං පටිලභිත්වා අඤ්ඤතරං සබ්බත්ථකං මහාමත්තං ආමන්තේසි—  “යෝ මයා, භණේ, අය්‍යස්ස ආරාමිකෝ පටිස්සුතෝ, දින්නෝ සෝ ආරාමිකෝ”ති? “න ඛෝ, දේව, අය්‍යස්ස ආරාමිකෝ දින්නෝ”ති. “කීවචිරං නු ඛෝ, භණේ, ඉතෝ හි තං හෝතී”ති? අථ ඛෝ සෝ මහාමත්තෝ රත්තියෝ ගණේත්වා රාජානං මාගධං සේනියං බිම්බිසාරං ඒතදවෝච—  “පඤ්ච, දේව, රත්තිසතානී”ති. “තේන හි, භණේ, අය්‍යස්ස පඤ්ච ආරාමිකසතානි දේහී”ති. “ඒවං, දේවා”ති ඛෝ සෝ මහාමත්තෝ රඤ්ඤෝ මාගධස්ස සේනියස්ස බිම්බිසාරස්ස පටිස්සුණිත්වා ආයස්මතෝ පිලින්දවච්ඡස්ස පඤ්ච ආරාමිකසතානි පාදාසි, පාටියේක්කෝ ගාමෝ නිවිසි. ආරාමිකගාමකෝතිපි නං ආහංසු, පිලින්දගාමකෝතිපි නං ආහංසු.
</Paragraph>

</Division>
<Division number="620" book="para">

<Paragraph number="2309" book="para">
තේන ඛෝ පන සමයේන ආයස්මා පිලින්දවච්ඡෝ තස්මිං ගාමකේ කුලූපකෝ හෝති. අථ ඛෝ ආයස්මා පිලින්දවච්ඡෝ පුබ්බණ්හසමයං නිවාසේත්වා පත්තචීවරං ආදාය පිලින්දගාමකං පිණ්ඩාය පාවිසි. තේන ඛෝ පන සමයේන තස්මිං ගාමකේ උස්සවෝ හෝති. දාරකා අලඞ්කතා මාලාකිතා කීළන්ති. අථ ඛෝ ආයස්මා පිලින්දවච්ඡෝ පිලින්දගාමකේ සපදානං පිණ්ඩාය චරමානෝ යේන අඤ්ඤතරස්ස ආරාමිකස්ස නිවේසනං තේනුපසඞ්කමි; උපසඞ්කමිත්වා පඤ්ඤත්තේ ආසනේ නිසීදි. තේන ඛෝ පන සමයේන තස්සා ආරාමිකිනියා ධීතා අඤ්ඤේ දාරකේ අලඞ්කතේ මාලාකිතේ පස්සිත්වා රෝදති—  “මාලං මේ දේථ, අලඞ්කාරං මේ දේථා”ති. අථ ඛෝ ආයස්මා පිලින්දවච්ඡෝ තං ආරාමිකිනිං ඒතදවෝච—  “කිස්සායං දාරිකා රෝදතී”ති? “අයං, භන්තේ, දාරිකා අඤ්ඤේ දාරකේ අලඞ්කතේ මාලාකිතේ පස්සිත්වා රෝදති—  ‘මාලං මේ දේථ, අලඞ්කාරං මේ දේථා’ති. කුතෝ අම්හාකං දුග්ගතානං මාලා කුතෝ, අලඞ්කාරෝ”ති? අථ ඛෝ ආයස්මා පිලින්දවච්ඡෝ අඤ්ඤතරං තිණණ්ඩුපකං ගහේත්වා තං ආරාමිකිනිං ඒතදවෝච—  “හන්දිමං තිණණ්ඩුපකං තස්සා දාරිකාය සීසේ පටිමුඤ්චා”ති. අථ ඛෝ සා ආරාමිකිනී තං තිණණ්ඩුපකං ගහේත්වා තස්සා දාරිකාය සීසේ පටිමුඤ්චි. සා අහෝසි සුවණ්ණමාලා අභිරූපා දස්සනීයා පාසාදිකා. නත්ථි තාදිසා රඤ්ඤෝපි අන්තේපුරේ සුවණ්ණමාලා. මනුස්සා රඤ්ඤෝ මාගධස්ස සේනියස්ස බිම්බිසාරස්ස ආරෝචේසුං—  “අමුකස්ස, දේව, ආරාමිකස්ස ඝරේ සුවණ්ණමාලා අභිරූපා දස්සනීයා පාසාදිකා. නත්ථි තාදිසා දේවස්සාපි අන්තේපුරේ සුවණ්ණමාලා. කුතෝ තස්ස දුග්ගතස්ස. නිස්සංසයං චෝරිකාය ආභතා”ති. අථ ඛෝ රාජා මාගධෝ සේනියෝ බිම්බිසාරෝ තං ආරාමිකකුලං බන්ධාපේසි. දුතියම්පි ඛෝ ආයස්මා පිලින්දවච්ඡෝ පුබ්බණ්හසමයං නිවාසේත්වා පත්තචීවරං ආදාය පිලින්දගාමකං පිණ්ඩාය පාවිසි. පිලින්දගාමකේ සපදානං පිණ්ඩාය චරමානෝ යේන තස්ස ආරාමිකස්ස නිවේසනං තේනුපසඞ්කමි; උපසඞ්කමිත්වා පටිවිස්සකේ පුච්ඡි—  “කහං ඉමං ආරාමිකකුලං ගතන්”ති? “ඒතිස්සා, භන්තේ, සුවණ්ණමාලාය කාරණා රඤ්ඤා බන්ධාපිතන්”ති.
</Paragraph>

</Division>
<Division number="621" book="para">

<Paragraph number="2310" book="para">
අථ ඛෝ ආයස්මා පිලින්දවච්ඡෝ යේන රඤ්ඤෝ මාගධස්ස සේනියස්ස බිම්බිසාරස්ස නිවේසනං තේනුපසඞ්කමි; උපසඞ්කමිත්වා පඤ්ඤත්තේ ආසනේ නිසීදි. අථ ඛෝ රාජා මාගධෝ සේනියෝ බිම්බිසාරෝ යේනායස්මා පිලින්දවච්ඡෝ තේනුපසඞ්කමි; උපසඞ්කමිත්වා ආයස්මන්තං පිලින්දවච්ඡං අභිවාදේත්වා ඒකමන්තං නිසීදි. ඒකමන්තං නිසින්නං ඛෝ රාජානං මාගධං සේනියං බිම්බිසාරං ආයස්මා පිලින්දවච්ඡෝ ඒතදවෝච—  “කිස්ස, මහාරාජ, ආරාමිකකුලං බන්ධාපිතන්”ති? “තස්ස, භන්තේ, ආරාමිකස්ස ඝරේ සුවණ්ණමාලා අභිරූපා දස්සනීයා පාසාදිකා. නත්ථි තාදිසා අම්හාකම්පි අන්තේපුරේ සුවණ්ණමාලා. කුතෝ තස්ස දුග්ගතස්ස. නිස්සංසයං චෝරිකාය ආභතා”ති. අථ ඛෝ ආයස්මා පිලින්දවච්ඡෝ රඤ්ඤෝ මාගධස්ස සේනියස්ස බිම්බිසාරස්ස පාසාදං සුවණ්ණන්ති අධිමුච්චි. සෝ අහෝසි සබ්බසෝවණ්ණමයෝ. “ඉදං පන තේ, මහාරාජ, තාව බහුං සුවණ්ණං කුතෝ”ති? “අඤ්ඤාතං, භන්තේ, අය්‍යස්සේවේසෝ ඉද්ධානුභාවෝ”ති. තං ආරාමිකකුලං මුඤ්චාපේසි.
</Paragraph>

<Paragraph number="2311" book="para">
මනුස්සා—  “අය්‍යේන කිර පිලින්දවච්ඡේන සරාජිකාය පරිසාය උත්තරිමනුස්සධම්මං ඉද්ධිපාටිහාරියං දස්සිතන්”ති, අත්තමනා අභිප්පසන්නා ආයස්මතෝ පිලින්දවච්ඡස්ස පඤ්ච භේසජ්ජානි අභිහරිංසු, සේය්‍යථිදං—  සප්පි නවනීතං තේලං මධු ඵාණිතං. පකතියාපි ච ආයස්මා පිලින්දවච්ඡෝ ලාභී හෝති පඤ්චන්නං භේසජ්ජානං. ලද්ධං ලද්ධං පරිසාය විස්සජ්ජේති. පරිසා චස්ස හෝති බාහුල්ලිකා. ලද්ධං ලද්ධං කෝලම්බේපි ඝටේපි පූරේත්වා පටිසාමේති, පරිස්සාවනානිපි ථවිකායෝපි පූරේත්වා වාතපානේසු ලග්ගේති. තානි ඕලීනවිලීනානි තිට්ඨන්ති. උන්දූරේහිපි විහාරා ඕකිණ්ණවිකිණ්ණා හෝන්ති. මනුස්සා විහාරචාරිකං ආහිණ්ඩන්තා පස්සිත්වා උජ්ඣායන්ති ඛිය්‍යන්ති විපාචේන්ති—  “අන්තෝකෝට්ඨාගාරිකා ඉමේ සමණා සක්‍යපුත්තියා, සේය්‍යථාපි රාජා මාගධෝ සේනියෝ බිම්බිසාරෝ”ති.
</Paragraph>

<Paragraph number="2312" book="para">
අස්සෝසුං ඛෝ භික්ඛූ තේසං මනුස්සානං උජ්ඣායන්තානං ඛිය්‍යන්තානං විපාචේන්තානං. යේ තේ භික්ඛූ අප්පිච්ඡා …පේ…  තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම භික්ඛූ ඒවරූපාය බාහුල්ලාය චේතේස්සන්තී”ති.
</Paragraph>

<Paragraph number="2313" book="para">
අථ ඛෝ තේ භික්ඛූ තේ අනේකපරියායේන විගරහිත්වා භගවතෝ ඒතමත්ථං ආරෝචේසුං …පේ…  “සච්චං කිර, භික්ඛවේ, භික්ඛූ ඒවරූපාය බාහුල්ලාය චේතේන්තී”ති? “සච්චං, භගවා”ති. විගරහි බුද්ධෝ භගවා …පේ…  කථඤ්හි නාම තේ, භික්ඛවේ, මෝඝපුරිසා ඒවරූපාය බාහුල්ලාය චේතේස්සන්ති. නේතං, භික්ඛවේ, අප්පසන්නානං වා පසාදාය …පේ…  ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

</Division>
<Division number="622" book="para">

<Paragraph number="2314" book="para">
<Emphasis>“යානි ඛෝ පන තානි ගිලානානං භික්ඛූනං පටිසායනීයානි භේසජ්ජානි, සේය්‍යථිදං—  සප්පි නවනීතං තේලං මධු ඵාණිතං, තානි පටිග්ගහේත්වා සත්තාහපරමං සන්නිධිකාරකං පරිභුඤ්ජිතබ්බානි. තං අතික්කාමයතෝ නිස්සග්ගියං පාචිත්තියන්”</Emphasis>ති. (*23*:<Emphasis>42</Emphasis>)
</Paragraph>

</Division>
<Division number="623" book="para">

<Paragraph number="2315" book="para">
<Emphasis>යානි ඛෝ පන තානි ගිලානානං භික්ඛූනං පටිසායනීයානි භේසජ්ජානී</Emphasis>ති <Emphasis>සප්පි</Emphasis> නාම ගෝසප්පි වා අජිකාසප්පි වා මහිංසසප්පි වා යේසං මංසං කප්පති තේසං සප්පි. <Emphasis>නවනීතං</Emphasis> නාම තේසංයේව නවනීතං. <Emphasis>තේලං</Emphasis> නාම තිලතේලං සාසපතේලං මධුකතේලං ඒරණ්ඩතේලං වසාතේලං. <Emphasis>මධු</Emphasis> නාම මක්ඛිකාමධු. <Emphasis>ඵාණිතං</Emphasis> නාම උච්ඡුම්හා නිබ්බත්තං.
</Paragraph>

<Paragraph number="2316" book="para">
<Emphasis>තානි පටිග්ගහේත්වා සත්තාහපරමං සන්නිධිකාරකං පරිභුඤ්ජිතබ්බානී</Emphasis>ති සත්තාහපරමතා පරිභුඤ්ජිතබ්බානි.
</Paragraph>

<Paragraph number="2317" book="para">
<Emphasis>තං අතික්කාමයතෝ නිස්සග්ගියං හෝතී</Emphasis>ති අට්ඨමේ අරුණුග්ගමනේ නිස්සග්ගියං හෝති. නිස්සජ්ජිතබ්බං සංඝස්ස වා ගණස්ස වා පුග්ගලස්ස වා. ඒවඤ්ච පන, භික්ඛවේ, නිස්සජ්ජිතබ්බං …පේ…  ඉදං මේ, භන්තේ, භේසජ්ජං සත්තාහාතික්කන්තං නිස්සග්ගියං, ඉමාහං සංඝස්ස නිස්සජ්ජාමීති …පේ…  දදේය්‍යාති …පේ…  දදේය්‍යුන්ති …පේ…  ආයස්මතෝ දම්මීති.
</Paragraph>

</Division>
<Division number="624" book="para">

<Paragraph number="2318" book="para">
සත්තාහාතික්කන්තේ අතික්කන්තසඤ්ඤී, නිස්සග්ගියං පාචිත්තියං. සත්තාහාතික්කන්තේ වේමතිකෝ, නිස්සග්ගියං පාචිත්තියං. සත්තාහාතික්කන්තේ අනතික්කන්තසඤ්ඤී, නිස්සග්ගියං පාචිත්තියං. අනධිට්ඨිතේ අධිට්ඨිතසඤ්ඤී, නිස්සග්ගියං පාචිත්තියං. අවිස්සජ්ජිතේ විස්සජ්ජිතසඤ්ඤී, නිස්සග්ගියං පාචිත්තියං. අනට්ඨේ නට්ඨසඤ්ඤී, නිස්සග්ගියං පාචිත්තියං. අවිනට්ඨේ විනට්ඨසඤ්ඤී, නිස්සග්ගියං පාචිත්තියං. අදඩ්ඪේ දඩ්ඪසඤ්ඤී, නිස්සග්ගියං පාචිත්තියං. අවිලුත්තේ විලුත්තසඤ්ඤී, නිස්සග්ගියං පාචිත්තියං.
</Paragraph>

<Paragraph number="2319" book="para">
නිස්සට්ඨං පටිලභිත්වා න කායිකේන පරිභෝගේන පරිභුඤ්ජිතබ්බං, න අජ්ඣෝහරිතබ්බං, පදීපේ වා කාළවණ්ණේ වා උපනේතබ්බං, අඤ්ඤේන භික්ඛුනා කායිකේන පරිභෝගේන පරිභුඤ්ජිතබ්බං, න අජ්ඣෝහරිතබ්බං.
</Paragraph>

<Paragraph number="2320" book="para">
සත්තාහානතික්කන්තේ අතික්කන්තසඤ්ඤී, ආපත්ති දුක්කටස්ස. සත්තාහානතික්කන්තේ වේමතිකෝ, ආපත්ති දුක්කටස්ස. සත්තාහානතික්කන්තේ අනතික්කන්තසඤ්ඤී, අනාපත්ති.
</Paragraph>

</Division>
<Division number="625" book="para">

<Paragraph number="2321" book="para">
අනාපත්ති—  අන්තෝසත්තාහං අධිට්ඨේති, විස්සජ්ජේති, නස්සති, විනස්සති, ඩය්හති, අච්ඡින්දිත්වා ගණ්හන්ති, විස්සාසං ගණ්හන්ති, අනුපසම්පන්නස්ස චත්තේන වන්තේන මුත්තේන අනපේක්ඛෝ දත්වා පටිලභිත්වා පරිභුඤ්ජති, උම්මත්තකස්ස, ආදිකම්මිකස්සාති.

</Paragraph>
</Division>

<Paragraph number="2322" type="center" book="para">
භේසජ්ජසික්ඛාපදං නිට්ඨිතං තතියං.
</Paragraph>