---
title: "1.2.9 දුතියදුට්ඨදෝසසික්ඛාපද"
tableOfContents: false
sidebar:
  order: 13
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="391" book="para">

<Paragraph number="1626" book="para">
තේන සමයේන බුද්ධෝ භගවා රාජගහේ විහරති වේළුවනේ කලන්දකනිවාපේ. තේන ඛෝ පන සමයේන මේත්තියභූමජකා භික්ඛූ ගිජ්ඣකූටා පබ්බතා ඕරෝහන්තා අද්දසංසු ඡගලකං අජිකාය විප්පටිපජ්ජන්තං. දිස්වාන ඒවමාහංසු—  “හන්ද මයං, ආවුසෝ, ඉමං ඡගලකං දබ්බං මල්ලපුත්තං නාම කරෝම. ඉමං අජිකං මේත්තියං නාම භික්ඛුනිං කරෝම. ඒවං මයං වෝහරිස්සාම. පුබ්බේ මයං, ආවුසෝ, දබ්බං මල්ලපුත්තං සුතේන අවෝචුම්හා. ඉදානි පන අම්හේහි සාමං දිට්ඨෝ මේත්තියාය භික්ඛුනියා විප්පටිපජ්ජන්තෝ”ති. තේ තං ඡගලකං දබ්බං මල්ලපුත්තං නාම අකංසු. තං අජිකං මේත්තියං නාම භික්ඛුනිං අකංසු. තේ භික්ඛූනං ආරෝචේසුං—  “පුබ්බේ මයං, ආවුසෝ, දබ්බං මල්ලපුත්තං සුතේන අවෝචුම්හා. ඉදානි පන අම්හේහි සාමං දිට්ඨෝ මේත්තියාය භික්ඛුනියා විප්පටිපජ්ජන්තෝ”ති. භික්ඛූ ඒවමාහංසු—  “මාවුසෝ, ඒවං අවචුත්ථ. නායස්මා දබ්බෝ මල්ලපුත්තෝ ඒවං කරිස්සතී”ති.
</Paragraph>

<Paragraph number="1627" book="para">
අථ ඛෝ තේ භික්ඛූ භගවතෝ ඒතමත්ථං ආරෝචේසුං. අථ ඛෝ භගවා ඒතස්මිං නිදානේ ඒතස්මිං පකරණේ භික්ඛුසංඝං සන්නිපාතාපේත්වා ආයස්මන්තං දබ්බං මල්ලපුත්තං පටිපුච්ඡි—  “සරසි ත්වං, දබ්බ, ඒවරූපං කත්තා යථයිමේ භික්ඛූ ආහංසූ”ති? “යථා මං, භන්තේ, භගවා ජානාතී”ති. දුතියම්පි ඛෝ භගවා …පේ…  තතියම්පි ඛෝ භගවා ආයස්මන්තං දබ්බං මල්ලපුත්තං ඒතදවෝච—  “සරසි ත්වං, දබ්බ, ඒවරූපං කත්තා යථයිමේ භික්ඛූ ආහංසූ”ති? “යථා මං, භන්තේ, භගවා ජානාතී”ති. “න ඛෝ, දබ්බ, දබ්බා ඒවං නිබ්බේඨේන්ති. සචේ තයා කතං කතන්ති වදේහි, සචේ තයා අකතං අකතන්ති වදේහී”ති. “යතෝ අහං, භන්තේ, ජාතෝ නාභිජානාමි සුපිනන්තේනපි මේථුනධම්මං පටිසේවිතා, පගේව ජාගරෝ”ති. අථ ඛෝ භගවා භික්ඛූ ආමන්තේසි—  “තේන හි, භික්ඛවේ, ඉමේ භික්ඛූ අනුයුඤ්ජථා”ති. ඉදං වත්වා භගවා උට්ඨායාසනා විහාරං පාවිසි.
</Paragraph>

<Paragraph number="1628" book="para">
අථ ඛෝ තේ භික්ඛූ මේත්තියභූමජකේ භික්ඛූ අනුයුඤ්ජිංසු. තේ භික්ඛූහි අනුයුඤ්ජීයමානා භික්ඛූනං ඒතමත්ථං ආරෝචේසුං—  “කිං පන තුම්හේ, ආවුසෝ, ආයස්මන්තං දබ්බං මල්ලපුත්තං අඤ්ඤභාගියස්ස අධිකරණස්ස කිඤ්චි දේසං ලේසමත්තං උපාදාය පාරාජිකේන ධම්මේන අනුද්ධංසේථා”ති? “ඒවමාවුසෝ”ති. යේ තේ භික්ඛූ අප්පිච්ඡා …පේ…  තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම මේත්තියභූමජකා භික්ඛූ ආයස්මන්තං දබ්බං මල්ලපුත්තං අඤ්ඤභාගියස්ස අධිකරණස්ස කිඤ්චි දේසං ලේසමත්තං උපාදාය පාරාජිකේන ධම්මේන අනුද්ධංසේස්සන්තී”ති.
</Paragraph>

<Paragraph number="1629" book="para">
අථ ඛෝ තේ භික්ඛූ මේත්තියභූමජකේ භික්ඛූ අනේකපරියායේන විගරහිත්වා භගවතෝ ඒතමත්ථං ආරෝචේසුං …පේ…  “සච්චං කිර තුම්හේ, භික්ඛවේ, දබ්බං මල්ලපුත්තං අඤ්ඤභාගියස්ස අධිකරණස්ස කිඤ්චි දේසං ලේසමත්තං උපාදාය පාරාජිකේන ධම්මේන අනුද්ධංසේථා”ති? “සච්චං, භගවා”ති. විගරහි බුද්ධෝ භගවා …පේ…  “කථඤ්හි නාම තුම්හේ, මෝඝපුරිසා, දබ්බං මල්ලපුත්තං අඤ්ඤභාගියස්ස අධිකරණස්ස කිඤ්චි දේසං ලේසමත්තං උපාදාය පාරාජිකේන ධම්මේන අනුද්ධංසේස්සථ. නේතං, මෝඝපුරිසා, අප්පසන්නානං වා පසාදාය …පේ…  ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

</Division>
<Division number="392" book="para">

<Paragraph number="1630" book="para">
<Emphasis>“යෝ පන භික්ඛු භික්ඛුං දුට්ඨෝ දෝසෝ අප්පතීතෝ අඤ්ඤභාගියස්ස අධිකරණස්ස කිඤ්චි දේසං ලේසමත්තං උපාදාය පාරාජිකේන ධම්මේන අනුද්ධංසේය්‍ය—  ‘අප්පේව නාම නං ඉමම්හා බ්‍රහ්මචරියා චාවේය්‍යන්’ති. තතෝ අපරේන සමයේන සමනුග්ගාහීයමානෝ වා අසමනුග්ගාහීයමානෝ වා අඤ්ඤභාගියඤ්චේව තං අධිකරණං හෝති කෝචි දේසෝ ලේසමත්තෝ උපාදින්නෝ, භික්ඛු ච දෝසං පතිට්ඨාති, සංඝාදිසේසෝ”</Emphasis>ති. (*9*:<Emphasis>13</Emphasis>)
</Paragraph>

</Division>
<Division number="393" book="para">

<Paragraph number="1631" book="para">
<Emphasis>යෝ පනා</Emphasis>ති යෝ යාදිසෝ …පේ…  <Emphasis>භික්ඛූ</Emphasis>ති …පේ…  අයං ඉමස්මිං අත්ථේ අධිප්පේතෝ භික්ඛූති.
</Paragraph>

<Paragraph number="1632" book="para">
<Emphasis>භික්ඛුන්</Emphasis>ති අඤ්ඤං භික්ඛුං.
</Paragraph>

<Paragraph number="1633" book="para">
<Emphasis>දුට්ඨෝ දෝසෝ</Emphasis>ති කුපිතෝ අනත්තමනෝ අනභිරද්ධෝ ආහතචිත්තෝ ඛිලජාතෝ.
</Paragraph>

<Paragraph number="1634" book="para">
<Emphasis>අප්පතීතෝ</Emphasis>ති තේන ච කෝපේන, තේන ච දෝසේන, තාය ච අනත්තමනතාය, තාය ච අනභිරද්ධියා අප්පතීතෝ හෝති.
</Paragraph>

<Paragraph number="1635" book="para">
<Emphasis>අඤ්ඤභාගියස්ස අධිකරණස්සා</Emphasis>ති ආපත්තඤ්ඤභාගියං වා හෝති අධිකරණඤ්ඤභාගියං වා. කථං අධිකරණං අධිකරණස්ස අඤ්ඤභාගියං? විවාදාධිකරණං අනුවාදාධිකරණස්ස ආපත්තාධිකරණස්ස කිච්චාධිකරණස්ස අඤ්ඤභාගියං. අනුවාදාධිකරණං ආපත්තාධිකරණස්ස කිච්චාධිකරණස්ස විවාදාධිකරණස්ස අඤ්ඤභාගියං. ආපත්තාධිකරණං කිච්චාධිකරණස්ස විවාදාධිකරණස්ස අනුවාදාධිකරණස්ස අඤ්ඤභාගියං. කිච්චාධිකරණං විවාදාධිකරණස්ස අනුවාදාධිකරණස්ස ආපත්තාධිකරණස්ස අඤ්ඤභාගියං. ඒවං අධිකරණං අධිකරණස්ස අඤ්ඤභාගියං.
</Paragraph>

<Paragraph number="1636" book="para">
කථං අධිකරණං අධිකරණස්ස තබ්භාගියං? විවාදාධිකරණං විවාදාධිකරණස්ස තබ්භාගියං. අනුවාදාධිකරණං අනුවාදාධිකරණස්ස තබ්භාගියං. ආපත්තාධිකරණං ආපත්තාධිකරණස්ස සියා තබ්භාගියං සියා අඤ්ඤභාගියං.
</Paragraph>

<Paragraph number="1637" book="para">
කථං ආපත්තාධිකරණං ආපත්තාධිකරණස්ස අඤ්ඤභාගියං? මේථුනධම්මපාරාජිකාපත්ති අදින්නාදානපාරාජිකාපත්තියා මනුස්සවිග්ගහපාරාජිකාපත්තියා උත්තරිමනුස්සධම්මපාරාජිකාපත්තියා අඤ්ඤභාගියා. අදින්නාදානපාරාජිකාපත්ති මනුස්සවිග්ගහපාරාජිකාපත්තියා උත්තරිමනුස්සධම්මපාරාජිකාපත්තියා මේථුනධම්මපාරාජිකාපත්තියා අඤ්ඤභාගියා. මනුස්සවිග්ගහපාරාජිකාපත්ති උත්තරිමනුස්සධම්මපාරාජිකාපත්තියා මේථුනධම්මපාරාජිකාපත්තියා අදින්නාදානපාරාජිකාපත්තියා අඤ්ඤභාගියා. උත්තරිමනුස්සධම්මපාරාජිකාපත්ති මේථුනධම්මපාරාජිකාපත්තියා අදින්නාදානපාරාජිකාපත්තියා මනුස්සවිග්ගහපාරාජිකාපත්තියා අඤ්ඤභාගියා. ඒවං ආපත්තාධිකරණං ආපත්තාධිකරණස්ස අඤ්ඤභාගියං.
</Paragraph>

<Paragraph number="1638" book="para">
කථං ආපත්තාධිකරණං ආපත්තාධිකරණස්ස තබ්භාගියං? මේථුනධම්මපාරාජිකාපත්ති මේථුනධම්මපාරාජිකාපත්තියා තබ්භාගියා. අදින්නාදානපාරාජිකාපත්ති අදින්නාදානපාරාජිකාපත්තියා තබ්භාගියා. මනුස්සවිග්ගහපාරාජිකාපත්ති මනුස්සවිග්ගහපාරාජිකාපත්තියා තබ්භාගියා. උත්තරිමනුස්සධම්මපාරාජිකාපත්ති උත්තරිමනුස්සධම්මපාරාජිකාපත්තියා තබ්භාගියා. ඒවං ආපත්තාධිකරණං ආපත්තාධිකරණස්ස තබ්භාගියං.
</Paragraph>

<Paragraph number="1639" book="para">
කිච්චාධිකරණං කිච්චාධිකරණස්ස තබ්භාගියං. ඒවං අධිකරණං අධිකරණස්ස තබ්භාගියං.
</Paragraph>

</Division>
<Division number="394" book="para">

<Paragraph number="1640" book="para">
<Emphasis>කිඤ්චි දේසං ලේසමත්තං උපාදායා</Emphasis>ති ලේසෝ නාම දස ලේසා—  ජාතිලේසෝ, නාමලේසෝ, ගෝත්තලේසෝ, ලිඞ්ගලේසෝ, ආපත්තිලේසෝ, පත්තලේසෝ, චීවරලේසෝ, උපජ්ඣායලේසෝ, ආචරියලේසෝ, සේනාසනලේසෝ.
</Paragraph>

</Division>
<Division number="395" book="para">

<Paragraph number="1641" book="para">
<Emphasis>ජාතිලේසෝ</Emphasis> නාම ඛත්තියෝ දිට්ඨෝ හෝති පාරාජිකං ධම්මං අජ්ඣාපජ්ජන්තෝ. අඤ්ඤං ඛත්තියං පස්සිත්වා චෝදේති—  “ඛත්තියෝ මයා දිට්ඨෝ. පාරාජිකං ධම්මං අජ්ඣාපන්නෝසි, අස්සමණෝසි, අසක්‍යපුත්තියෝසි, නත්ථි තයා සද්ධිං උපෝසථෝ වා පවාරණා වා සංඝකම්මං වා”ති, ආපත්ති වාචාය, වාචාය සංඝාදිසේසස්ස.
</Paragraph>

<Paragraph number="1642" book="para">
බ්‍රාහ්මණෝ දිට්ඨෝ හෝති …පේ…  වේස්සෝ දිට්ඨෝ හෝති …පේ…  සුද්දෝ දිට්ඨෝ හෝති පාරාජිකං ධම්මං අජ්ඣාපජ්ජන්තෝ. අඤ්ඤං සුද්දං පස්සිත්වා චෝදේති—  “සුද්දෝ මයා දිට්ඨෝ. පාරාජිකං ධම්මං අජ්ඣාපන්නෝසි, අස්සමණෝසි, අසක්‍යපුත්තියෝසි …පේ…  ආපත්ති වාචාය, වාචාය සංඝාදිසේසස්ස.
</Paragraph>

</Division>
<Division number="396" book="para">

<Paragraph number="1643" book="para">
<Emphasis>නාමලේසෝ</Emphasis> නාම බුද්ධරක්ඛිතෝ දිට්ඨෝ හෝති …පේ…  ධම්මරක්ඛිතෝ දිට්ඨෝ හෝති …පේ…  සංඝරක්ඛිතෝ දිට්ඨෝ හෝති පාරාජිකං ධම්මං අජ්ඣාපජ්ජන්තෝ. අඤ්ඤං සංඝරක්ඛිතං පස්සිත්වා චෝදේති—  “සංඝරක්ඛිතෝ මයා දිට්ඨෝ. පාරාජිකං ධම්මං අජ්ඣාපන්නෝසි, අස්සමණෝසි, අසක්‍යපුත්තියෝසි …පේ…  ආපත්ති වාචාය, වාචාය සංඝාදිසේසස්ස.
</Paragraph>

</Division>
<Division number="397" book="para">

<Paragraph number="1644" book="para">
<Emphasis>ගෝත්තලේසෝ</Emphasis> නාම ගෝතමෝ දිට්ඨෝ හෝති …පේ…  මෝග්ගල්ලානෝ දිට්ඨෝ හෝති …පේ…  කච්චායනෝ දිට්ඨෝ හෝති …පේ…  වාසිට්ඨෝ දිට්ඨෝ හෝති පාරාජිකං ධම්මං අජ්ඣාපජ්ජන්තෝ. අඤ්ඤං වාසිට්ඨං පස්සිත්වා චෝදේති—  “වාසිට්ඨෝ මයා දිට්ඨෝ. පාරාජිකං ධම්මං අජ්ඣාපන්නෝසි, අස්සමණෝසි, අසක්‍යපුත්තියෝසි …පේ…  ආපත්ති වාචාය, වාචාය සංඝාදිසේසස්ස.
</Paragraph>

</Division>
<Division number="398" book="para">

<Paragraph number="1645" book="para">
<Emphasis>ලිඞ්ගලේසෝ</Emphasis> නාම දීඝෝ දිට්ඨෝ හෝති …පේ…  රස්සෝ දිට්ඨෝ හෝති …පේ…  කණ්හෝ දිට්ඨෝ හෝති …පේ…  ඕදාතෝ දිට්ඨෝ හෝති පාරාජිකං ධම්මං අජ්ඣාපජ්ජන්තෝ. අඤ්ඤං ඕදාතං පස්සිත්වා චෝදේති—  “ඕදාතෝ මයා දිට්ඨෝ. පාරාජිකං ධම්මං අජ්ඣාපන්නෝසි, අස්සමණෝසි, අසක්‍යපුත්තියෝසි …පේ…  ආපත්ති වාචාය, වාචාය සංඝාදිසේසස්ස.
</Paragraph>

</Division>
<Division number="399" book="para">

<Paragraph number="1646" book="para">
<Emphasis>ආපත්තිලේසෝ</Emphasis> නාම ලහුකං ආපත්තිං ආපජ්ජන්තෝ දිට්ඨෝ හෝති. තඤ්චේ පාරාජිකේන චෝදේති—  “අස්සමණෝසි, අසක්‍යපුත්තියෝසි …පේ…  ආපත්ති වාචාය, වාචාය සංඝාදිසේසස්ස.
</Paragraph>

</Division>
<Division number="400" book="para">

<Paragraph number="1647" book="para">
<Emphasis>පත්තලේසෝ</Emphasis> නාම ලෝහපත්තධරෝ දිට්ඨෝ හෝති …පේ…  සාටකපත්තධරෝ දිට්ඨෝ හෝති …පේ…  සුම්භකපත්තධරෝ දිට්ඨෝ හෝති පාරාජිකං ධම්මං අජ්ඣාපජ්ජන්තෝ. අඤ්ඤං සුම්භකපත්තධරං පස්සිත්වා චෝදේති—  “සුම්භකපත්තධරෝ මයා දිට්ඨෝ. පාරාජිකං ධම්මං අජ්ඣාපන්නෝසි, අස්සමණෝසි, අසක්‍යපුත්තියෝසි …පේ…  ආපත්ති වාචාය, වාචාය සංඝාදිසේසස්ස.
</Paragraph>

</Division>
<Division number="401" book="para">

<Paragraph number="1648" book="para">
<Emphasis>චීවරලේසෝ</Emphasis> නාම පංසුකූලිකෝ දිට්ඨෝ හෝති …පේ…  ගහපතිචීවරධරෝ දිට්ඨෝ හෝති පාරාජිකං ධම්මං අජ්ඣාපජ්ජන්තෝ. අඤ්ඤං ගහපතිචීවරධරං පස්සිත්වා චෝදේති—  “ගහපතිචීවරධරෝ මයා දිට්ඨෝ. පාරාජිකං ධම්මං අජ්ඣාපන්නෝසි, අස්සමණෝසි, අසක්‍යපුත්තියෝසි …පේ…  ආපත්ති වාචාය, වාචාය සංඝාදිසේසස්ස.
</Paragraph>

</Division>
<Division number="402" book="para">

<Paragraph number="1649" book="para">
<Emphasis>උපජ්ඣායලේසෝ</Emphasis> නාම ඉත්ථන්නාමස්ස සද්ධිවිහාරිකෝ දිට්ඨෝ හෝති පාරාජිකං ධම්මං අජ්ඣාපජ්ජන්තෝ. අඤ්ඤං ඉත්ථන්නාමස්ස සද්ධිවිහාරිකං පස්සිත්වා චෝදේති—  “ඉත්ථන්නාමස්ස සද්ධිවිහාරිකෝ මයා දිට්ඨෝ. පාරාජිකං ධම්මං අජ්ඣාපන්නෝසි, අස්සමණෝසි, අසක්‍යපුත්තියෝසි …පේ…  ආපත්ති වාචාය, වාචාය සංඝාදිසේසස්ස.
</Paragraph>

</Division>
<Division number="403" book="para">

<Paragraph number="1650" book="para">
<Emphasis>ආචරියලේසෝ</Emphasis> නාම ඉත්ථන්නාමස්ස අන්තේවාසිකෝ දිට්ඨෝ හෝති පාරාජිකං ධම්මං අජ්ඣාපජ්ජන්තෝ. අඤ්ඤං ඉත්ථන්නාමස්ස අන්තේවාසිකං පස්සිත්වා චෝදේති—  “ඉත්ථන්නාමස්ස අන්තේවාසිකෝ මයා දිට්ඨෝ. පාරාජිකං ධම්මං අජ්ඣාපන්නෝසි, අස්සමණෝසි, අසක්‍යපුත්තියෝසි …පේ…  ආපත්ති වාචාය, වාචාය සංඝාදිසේසස්ස.
</Paragraph>

</Division>
<Division number="404" book="para">

<Paragraph number="1651" book="para">
<Emphasis>සේනාසනලේසෝ</Emphasis> නාම ඉත්ථන්නාමසේනාසනවාසිකෝ දිට්ඨෝ හෝති පාරාජිකං ධම්මං අජ්ඣාපජ්ජන්තෝ. අඤ්ඤං ඉත්ථන්නාමසේනාසනවාසිකං පස්සිත්වා චෝදේති—  “ඉත්ථන්නාමසේනාසනවාසිකෝ මයා දිට්ඨෝ. පාරාජිකං ධම්මං අජ්ඣාපන්නෝසි, අස්සමණෝසි, අසක්‍යපුත්තියෝසි, නත්ථි තයා සද්ධිං උපෝසථෝ වා පවාරණා වා සංඝකම්මං වා”ති, ආපත්ති වාචාය, වාචාය සංඝාදිසේසස්ස.
</Paragraph>

</Division>
<Division number="405" book="para">

<Paragraph number="1652" book="para">
<Emphasis>පාරාජිකේන ධම්මේනා</Emphasis>ති චතුන්නං අඤ්ඤතරේන.
</Paragraph>

<Paragraph number="1653" book="para">
<Emphasis>අනුද්ධංසේය්‍යා</Emphasis>ති චෝදේති වා චෝදාපේති වා.
</Paragraph>

<Paragraph number="1654" book="para">
<Emphasis>අප්පේව නාම නං ඉමම්හා බ්‍රහ්මචරියා චාවේය්‍යන්</Emphasis>ති භික්ඛුභාවා චාවේය්‍යං, සමණධම්මා චාවේය්‍යං, සීලක්ඛන්ධා චාවේය්‍යං, තපෝගුණා චාවේය්‍යං.
</Paragraph>

<Paragraph number="1655" book="para">
<Emphasis>තතෝ අපරේන සමයේනා</Emphasis>ති යස්මිං ඛණේ අනුද්ධංසිතෝ හෝති, තං ඛණං තං ලයං තං මුහුත්තං වීතිවත්තේ.
</Paragraph>

<Paragraph number="1656" book="para">
<Emphasis>සමනුග්ගාහීයමානෝ</Emphasis>ති යේන වත්ථුනා අනුද්ධංසිතෝ හෝති තස්මිං වත්ථුස්මිං සමනුග්ගාහීයමානෝ.
</Paragraph>

<Paragraph number="1657" book="para">
<Emphasis>අසමනුග්ගාහීයමානෝ</Emphasis>ති න කේනචි වුච්චමානෝ.
</Paragraph>

<Paragraph number="1658" book="para">
<Emphasis>අධිකරණං</Emphasis> නාම චත්තාරි අධිකරණානි—  විවාදාධිකරණං, අනුවාදාධිකරණං, ආපත්තාධිකරණං, කිච්චාධිකරණං.
</Paragraph>

<Paragraph number="1659" book="para">
<Emphasis>කෝචි දේසෝ ලේසමත්තෝ උපාදින්නෝ</Emphasis>ති තේසං ලේසානං අඤ්ඤතරෝ ලේසෝ උපාදින්නෝ හෝති.
</Paragraph>

<Paragraph number="1660" book="para">
<Emphasis>භික්ඛු ච දෝසං පතිට්ඨාතී</Emphasis>ති තුච්ඡකං මයා භණිතං, මුසා මයා භණිතං, අභූතං මයා භණිතං, අජානන්තේන මයා භණිතං.
</Paragraph>

<Paragraph number="1661" book="para">
<Emphasis>සංඝාදිසේසෝ</Emphasis>ති …පේ…  තේනපි වුච්චති “සංඝාදිසේසෝ”ති.
</Paragraph>

</Division>
<Division number="406" book="para">

<Paragraph number="1662" book="para">
භික්ඛු සංඝාදිසේසං අජ්ඣාපජ්ජන්තෝ දිට්ඨෝ හෝති, සංඝාදිසේසේ සංඝාදිසේසදිට්ඨි හෝති. තඤ්චේ පාරාජිකේන චෝදේති—  “අස්සමණෝසි, අසක්‍යපුත්තියෝසි, නත්ථි තයා සද්ධිං උපෝසථෝ වා පවාරණා වා සංඝකම්මං වා”ති, ඒවම්පි ආපත්තඤ්ඤභාගියං හෝති ලේසෝ ච උපාදින්නෝ, ආපත්ති වාචාය, වාචාය සංඝාදිසේසස්ස.
</Paragraph>

<Paragraph number="1663" book="para">
භික්ඛු සංඝාදිසේසං අජ්ඣාපජ්ජන්තෝ දිට්ඨෝ හෝති, සංඝාදිසේසේ ථුල්ලච්චයදිට්ඨි හෝති …පේ…  පාචිත්තියදිට්ඨි හෝති…  පාටිදේසනීයදිට්ඨි හෝති…  දුක්කටදිට්ඨි හෝති…  දුබ්භාසිතදිට්ඨි හෝති. තඤ්චේ පාරාජිකේන චෝදේති—  “අස්සමණෝසි …පේ…  ඒවම්පි ආපත්තඤ්ඤභාගියං හෝති ලේසෝ ච උපාදින්නෝ, ආපත්ති වාචාය, වාචාය සංඝාදිසේසස්ස.
</Paragraph>

<Paragraph number="1664" book="para">
භික්ඛු ථුල්ලච්චයං අජ්ඣාපජ්ජන්තෝ දිට්ඨෝ හෝති ථුල්ලච්චයේ ථුල්ලච්චයදිට්ඨි හෝති …පේ…  ථුල්ලච්චයේ පාචිත්තියදිට්ඨි හෝති…  පාටිදේසනීයදිට්ඨි හෝති…  දුක්කටදිට්ඨි හෝති…  දුබ්භාසිතදිට්ඨි හෝති…  සංඝාදිසේසදිට්ඨි හෝති. තඤ්චේ පාරාජිකේන චෝදේති—  “අස්සමණෝසි …පේ…  ඒවම්පි ආපත්තඤ්ඤභාගියං හෝති ලේසෝ ච උපාදින්නෝ, ආපත්ති වාචාය, වාචාය සංඝාදිසේසස්ස.
</Paragraph>

<Paragraph number="1665" book="para">
භික්ඛු පාචිත්තියං …පේ…  පාටිදේසනීයං…  දුක්කටං…  දුබ්භාසිතං අජ්ඣාපජ්ජන්තෝ දිට්ඨෝ හෝති, දුබ්භාසිතේ දුබ්භාසිතදිට්ඨි හෝති …පේ…  දුබ්භාසිතේ සංඝාදිසේසදිට්ඨි හෝති…  ථුල්ලච්චයදිට්ඨි හෝති…  පාචිත්තියදිට්ඨි හෝති…  පාටිදේසනීයදිට්ඨි හෝති…  දුක්කටදිට්ඨි හෝති. තඤ්චේ පාරාජිකේන චෝදේති—  “අස්සමණෝසි, අසක්‍යපුත්තියෝසි, නත්ථි තයා සද්ධිං උපෝසථෝ වා පවාරණා වා සංඝකම්මං වා”ති, ඒවම්පි ආපත්තඤ්ඤභාගියං හෝති ලේසෝ ච උපාදින්නෝ, ආපත්ති වාචාය, වාචාය සංඝාදිසේසස්ස.

</Paragraph>
</Division>

<Paragraph number="1666" type="center" book="para">
ඒකේකං මූලං කාතුන චක්කං බන්ධිතබ්බං.


</Paragraph>

<Division number="407" book="para">

<Paragraph number="1667" book="para">
භික්ඛු සංඝාදිසේසං අජ්ඣාපජ්ජන්තෝ දිට්ඨෝ හෝති සංඝාදිසේසේ සංඝාදිසේසදිට්ඨි හෝති. තඤ්චේ පාරාජිකේන චෝදාපේති—  “අස්සමණෝසි …පේ…  ඒවම්පි ආපත්තඤ්ඤභාගියං හෝති ලේසෝ ච උපාදින්නෝ, ආපත්ති වාචාය, වාචාය සංඝාදිසේසස්ස.
</Paragraph>

<Paragraph number="1668" book="para">
භික්ඛු සංඝාදිසේසං අජ්ඣාපජ්ජන්තෝ දිට්ඨෝ හෝති, සංඝාදිසේසේ ථුල්ලච්චයදිට්ඨි හෝති …පේ…  පාචිත්තියදිට්ඨි හෝති…  පාටිදේසනීයදිට්ඨි හෝති…  දුක්කටදිට්ඨි හෝති…  දුබ්භාසිතදිට්ඨි හෝති. තඤ්චේ පාරාජිකේන චෝදාපේති—  “අස්සමණෝසි …පේ…  ඒවම්පි ආපත්තඤ්ඤභාගියං හෝති ලේසෝ ච උපාදින්නෝ, ආපත්ති වාචාය, වාචාය සංඝාදිසේසස්ස.
</Paragraph>

<Paragraph number="1669" book="para">
භික්ඛු ථුල්ලච්චයං අජ්ඣාපජ්ජන්තෝ දිට්ඨෝ හෝති ථුල්ලච්චයේ ථුල්ලච්චයදිට්ඨි හෝති …පේ…  ථුල්ලච්චයේ පාචිත්තියදිට්ඨි හෝති…  පාටිදේසනීයදිට්ඨි හෝති…  දුක්කටදිට්ඨි හෝති…  දුබ්භාසිතදිට්ඨි හෝති…  සංඝාදිසේසදිට්ඨි හෝති. තඤ්චේ පාරාජිකේන චෝදාපේති—  “අස්සමණෝසි …පේ…  ඒවම්පි ආපත්තඤ්ඤභාගියං හෝති ලේසෝ ච උපාදින්නෝ, ආපත්ති වාචාය, වාචාය සංඝාදිසේසස්ස.
</Paragraph>

<Paragraph number="1670" book="para">
භික්ඛු පාචිත්තියං …පේ…  පාටිදේසනීයං…  දුක්කටං…  දුබ්භාසිතං අජ්ඣාපජ්ජන්තෝ දිට්ඨෝ හෝති දුබ්භාසිතේ දුබ්භාසිතදිට්ඨි හෝති …පේ…  දුබ්භාසිතේ සංඝාදිසේසදිට්ඨි හෝති…  ථුල්ලච්චයදිට්ඨි හෝති…  පාචිත්තියදිට්ඨි හෝති…  පාටිදේසනීයදිට්ඨි හෝති…  දුක්කටදිට්ඨි හෝති. තඤ්චේ පාරාජිකේන චෝදාපේති—  “අස්සමණෝසි, අසක්‍යපුත්තියෝසි, නත්ථි තයා සද්ධිං උපෝසථෝ වා පවාරණා වා සංඝකම්මං වා”ති, ඒවම්පි ආපත්තඤ්ඤභාගියං හෝති ලේසෝ ච උපාදින්නෝ, ආපත්ති වාචාය, වාචාය සංඝාදිසේසස්ස.
</Paragraph>

</Division>
<Division number="408" book="para">

<Paragraph number="1671" book="para">
අනාපත්ති—  තථාසඤ්ඤී චෝදේති වා චෝදාපේති වා, උම්මත්තකස්ස, ආදිකම්මිකස්සාති.

</Paragraph>
</Division>

<Paragraph number="1672" type="center" book="para">
(අඤ්ඤභාගිය) කිඤ්චිලේසසික්ඛාපදං නිට්ඨිතං නවමං.
</Paragraph>