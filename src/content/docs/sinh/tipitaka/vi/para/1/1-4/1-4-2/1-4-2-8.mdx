---
title: "1.4.2.8 රූපියසික්ඛාපද"
tableOfContents: false
sidebar:
  order: 9
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="582" book="para">

<Paragraph number="2203" book="para">
තේන සමයේන බුද්ධෝ භගවා රාජගහේ විහරති වේළුවනේ කලන්දකනිවාපේ. තේන ඛෝ පන සමයේන ආයස්මා උපනන්දෝ සක්‍යපුත්තෝ අඤ්ඤතරස්ස කුලස්ස කුලූපකෝ හෝති නිච්චභත්තිකෝ. යං තස්මිං කුලේ උප්පජ්ජති ඛාදනීයං වා භෝජනීයං වා තතෝ ආයස්මතෝ උපනන්දස්ස සක්‍යපුත්තස්ස පටිවිසෝ ඨපිය්‍යති. තේන ඛෝ පන සමයේන සායං තස්මිං කුලේ මංසං උප්පන්නං හෝති. තතෝ ආයස්මතෝ උපනන්දස්ස සක්‍යපුත්තස්ස පටිවිසෝ ඨපිතෝ හෝති. තස්ස කුලස්ස දාරකෝ රත්තියා පච්චූසසමයං පච්චුට්ඨාය රෝදති—  “මංසං මේ දේථා”ති. අථ ඛෝ සෝ පුරිසෝ පජාපතිං ඒතදවෝච—  “අය්‍යස්ස පටිවිසං දාරකස්ස දේහි. අඤ්ඤං චේතාපේත්වා අය්‍යස්ස දස්සාමා”ති.
</Paragraph>

<Paragraph number="2204" book="para">
අථ ඛෝ ආයස්මා උපනන්දෝ සක්‍යපුත්තෝ පුබ්බණ්හසමයං නිවාසේත්වා පත්තචීවරං ආදාය යේන තං කුලං තේනුපසඞ්කමි; උපසඞ්කමිත්වා පඤ්ඤත්තේ ආසනේ නිසීදි. අථ ඛෝ සෝ පුරිසෝ යේනායස්මා උපනන්දෝ සක්‍යපුත්තෝ තේනුපසඞ්කමි; උපසඞ්කමිත්වා ආයස්මන්තං උපනන්දං සක්‍යපුත්තං අභිවාදේත්වා ඒකමන්තං නිසීදි. ඒකමන්තං නිසින්නෝ ඛෝ සෝ පුරිසෝ ආයස්මන්තං උපනන්දං සක්‍යපුත්තං ඒතදවෝච—  “හිය්‍යෝ ඛෝ, භන්තේ, සායං මංසං උප්පන්නං අහෝසි. තතෝ අය්‍යස්ස පටිවිසෝ ඨපිතෝ. අයං, භන්තේ, දාරකෝ රත්තියා පච්චූසසමයං පච්චුට්ඨාය රෝදති—  ‘මංසං මේ දේථා’ති. අය්‍යස්ස පටිවිසෝ දාරකස්ස දින්නෝ. කහාපණේන, භන්තේ, කිං ආහරිය්‍යතූ”ති? “පරිච්චත්තෝ මේ, ආවුසෝ, කහාපණෝ”ති? “ආම, භන්තේ, පරිච්චත්තෝ”ති. “තඤ්ඤේව මේ, ආවුසෝ, කහාපණං දේහී”ති.
</Paragraph>

<Paragraph number="2205" book="para">
අථ ඛෝ සෝ පුරිසෝ ආයස්මතෝ උපනන්දස්ස සක්‍යපුත්තස්ස කහාපණං දත්වා උජ්ඣායති ඛිය්‍යති විපාචේති—  “යථේව මයං රූපියං පටිග්ගණ්හාම ඒවමේවිමේ සමණා සක්‍යපුත්තියා රූපියං පටිග්ගණ්හන්තී”ති. අස්සෝසුං ඛෝ භික්ඛූ තස්ස පුරිසස්ස උජ්ඣායන්තස්ස ඛිය්‍යන්තස්ස විපාචේන්තස්ස. යේ තේ භික්ඛූ අප්පිච්ඡා …පේ…  තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම ආයස්මා උපනන්දෝ සක්‍යපුත්තෝ රූපියං පටිග්ගහේස්සතී”ති.
</Paragraph>

<Paragraph number="2206" book="para">
අථ ඛෝ තේ භික්ඛූ ආයස්මන්තං උපනන්දං සක්‍යපුත්තං අනේකපරියායේන විගරහිත්වා භගවතෝ ඒතමත්ථං ආරෝචේසුං …පේ…  “සච්චං කිර ත්වං, උපනන්ද, රූපියං පටිග්ගහේසී”ති? “සච්චං, භගවා”ති. විගරහි බුද්ධෝ භගවා …පේ…  කථඤ්හි නාම ත්වං, මෝඝපුරිස, රූපියං පටිග්ගහේස්සසි. නේතං, මෝඝපුරිස, අප්පසන්නානං වා පසාදාය …පේ…  ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

</Division>
<Division number="583" book="para">

<Paragraph number="2207" book="para">
<Emphasis>“යෝ පන භික්ඛු ජාතරූපරජතං උග්ගණ්හේය්‍ය වා උග්ගණ්හාපේය්‍ය වා උපනික්ඛිත්තං වා සාදියේය්‍ය, නිස්සග්ගියං පාචිත්තියන්”</Emphasis>ති. (*18*:<Emphasis>37</Emphasis>)
</Paragraph>

</Division>
<Division number="584" book="para">

<Paragraph number="2208" book="para">
<Emphasis>යෝ පනා</Emphasis>ති යෝ යාදිසෝ …පේ…  <Emphasis>භික්ඛූ</Emphasis>ති …පේ…  අයං ඉමස්මිං අත්ථේ අධිප්පේතෝ භික්ඛූති.
</Paragraph>

<Paragraph number="2209" book="para">
<Emphasis>ජාතරූපං</Emphasis> නාම සත්ථුවණ්ණෝ වුච්චති.
</Paragraph>

<Paragraph number="2210" book="para">
<Emphasis>රජතං</Emphasis> නාම කහාපණෝ ලෝහමාසකෝ දාරුමාසකෝ ජතුමාසකෝ යේ වෝහාරං ගච්ඡන්ති.
</Paragraph>

<Paragraph number="2211" book="para">
<Emphasis>උග්ගණ්හේය්‍යා</Emphasis>ති සයං ගණ්හාති නිස්සග්ගියං පාචිත්තියං.
</Paragraph>

<Paragraph number="2212" book="para">
<Emphasis>උග්ගණ්හාපේය්‍යා</Emphasis>ති අඤ්ඤං ගාහාපේති නිස්සග්ගියං පාචිත්තියං.
</Paragraph>

<Paragraph number="2213" book="para">
<Emphasis>උපනික්ඛිත්තං වා සාදියේය්‍යා</Emphasis>ති ඉදං අය්‍යස්ස හෝතූති උපනික්ඛිත්තං සාදියති, නිස්සග්ගියං හෝති. සංඝමජ්ඣේ නිස්සජ්ජිතබ්බං. ඒවඤ්ච පන, භික්ඛවේ, නිස්සජ්ජිතබ්බං—  තේන භික්ඛුනා සංඝං උපසඞ්කමිත්වා ඒකංසං උත්තරාසඞ්ගං කරිත්වා වුඩ්ඪානං භික්ඛූනං පාදේ වන්දිත්වා උක්කුටිකං නිසීදිත්වා අඤ්ජලිං පග්ගහේත්වා ඒවමස්ස වචනීයෝ—  “අහං, භන්තේ, රූපියං පටිග්ගහේසිං. ඉදං මේ නිස්සග්ගියං. ඉමාහං සංඝස්ස නිස්සජ්ජාමී”ති. නිස්සජ්ජිත්වා ආපත්ති දේසේතබ්බා. බ්‍යත්තේන භික්ඛුනා පටිබලේන ආපත්ති පටිග්ගහේතබ්බා. සචේ තත්ථ ආගච්ඡති ආරාමිකෝ වා උපාසකෝ වා සෝ වත්තබ්බෝ—  “ආවුසෝ, ඉමං ජානාහී”ති. සචේ සෝ භණති—  “ඉමිනා කිං ආහරිය්‍යතූ”ති, න වත්තබ්බෝ—  “ඉමං වා ඉමං වා ආහරා”ති. කප්පියං ආචික්ඛිතබ්බං—  සප්පි වා තේලං වා මධු වා ඵාණිතං වා. සචේ සෝ තේන පරිවත්තේත්වා කප්පියං ආහරති රූපියප්පටිග්ගාහකං ඨපේත්වා සබ්බේහේව පරිභුඤ්ජිතබ්බං. ඒවඤ්චේතං ලභේථ, ඉච්චේතං කුසලං; නෝ චේ ලභේථ, සෝ වත්තබ්බෝ—  “ආවුසෝ, ඉමං ඡඩ්ඩේහී”ති. සචේ සෝ ඡඩ්ඩේති, ඉච්චේතං කුසලං; නෝ චේ ඡඩ්ඩේති, පඤ්චහඞ්ගේහි සමන්නාගතෝ භික්ඛු රූපියඡඩ්ඩකෝ සම්මන්නිතබ්බෝ—  යෝ න ඡන්දාගතිං ගච්ඡේය්‍ය, න දෝසාගතිං ගච්ඡේය්‍ය, න මෝහාගතිං ගච්ඡේය්‍ය, න භයාගතිං ගච්ඡේය්‍ය, ඡඩ්ඩිතාඡඩ්ඩිතඤ්ච ජානේය්‍ය. “ඒවඤ්ච පන, භික්ඛවේ, සම්මන්නිතබ්බෝ. පඨමං භික්ඛු යාචිතබ්බෝ. යාචිත්වා බ්‍යත්තේන භික්ඛුනා පටිබලේන සංඝෝ ඤාපේතබ්බෝ—
</Paragraph>

</Division>
<Division number="585" book="para">

<Paragraph number="2214" book="para">
‘සුණාතු මේ, භන්තේ, සංඝෝ. යදි සංඝස්ස පත්තකල්ලං, සංඝෝ ඉත්ථන්නාමං භික්ඛුං රූපියඡඩ්ඩකං සම්මන්නේය්‍ය. ඒසා ඤත්ති.
</Paragraph>

<Paragraph number="2215" book="para">
සුණාතු මේ, භන්තේ, සංඝෝ. සංඝෝ ඉත්ථන්නාමං භික්ඛුං රූපියඡඩ්ඩකං සම්මන්නති. යස්සායස්මතෝ ඛමති ඉත්ථන්නාමස්ස භික්ඛුනෝ රූපියඡඩ්ඩකස්ස සම්මුති, සෝ තුණ්හස්ස; යස්ස නක්ඛමති, සෝ භාසේය්‍ය.
</Paragraph>

<Paragraph number="2216" book="para">
සම්මතෝ සංඝේන ඉත්ථන්නාමෝ භික්ඛු රූපියඡඩ්ඩකෝ. ඛමති සංඝස්ස, තස්මා තුණ්හී, ඒවමේතං ධාරයාමී’”ති.
</Paragraph>

<Paragraph number="2217" book="para">
තේන සම්මතේන භික්ඛුනා අනිමිත්තං කත්වා පාතේතබ්බං. සචේ නිමිත්තං කත්වා පාතේති, ආපත්ති දුක්කටස්ස.
</Paragraph>

</Division>
<Division number="586" book="para">

<Paragraph number="2218" book="para">
රූපියේ රූපියසඤ්ඤී රූපියං පටිග්ගණ්හාති, නිස්සග්ගියං පාචිත්තියං. රූපියේ වේමතිකෝ රූපියං පටිග්ගණ්හාති, නිස්සග්ගියං පාචිත්තියං. රූපියේ අරූපියසඤ්ඤී රූපියං පටිග්ගණ්හාති, නිස්සග්ගියං පාචිත්තියං.
</Paragraph>

<Paragraph number="2219" book="para">
අරූපියේ රූපියසඤ්ඤී, ආපත්ති දුක්කටස්ස. අරූපියේ වේමතිකෝ, ආපත්ති දුක්කටස්ස. අරූපියේ අරූපියසඤ්ඤී, අනාපත්ති.
</Paragraph>

<Paragraph number="2220" book="para">
අනාපත්ති—  අජ්ඣාරාමේ වා අජ්ඣාවසථේ වා උග්ගහේත්වා වා උග්ගහාපේත්වා වා නික්ඛිපති—  යස්ස භවිස්සති සෝ හරිස්සතීති, උම්මත්තකස්ස, ආදිකම්මිකස්සාති.

</Paragraph>
</Division>

<Paragraph number="2221" type="center" book="para">
රූපියසික්ඛාපදං නිට්ඨිතං අට්ඨමං.
</Paragraph>