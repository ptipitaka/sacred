---
title: "1.4.1.6 අඤ්ඤාතකවිඤ්ඤත්තිසික්ඛාපද"
tableOfContents: false
sidebar:
  order: 7
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="515" book="para">

<Paragraph number="1974" book="para">
තේන සමයේන බුද්ධෝ භගවා සාවත්ථියං විහරති ජේතවනේ අනාථපිණ්ඩිකස්ස ආරාමේ. තේන ඛෝ පන සමයේන ආයස්මා උපනන්දෝ සක්‍යපුත්තෝ පට්ටෝ හෝති ධම්මිං කථං කාතුං. අථ ඛෝ අඤ්ඤතරෝ සේට්ඨිපුත්තෝ යේනායස්මා උපනන්දෝ සක්‍යපුත්තෝ තේනුපසඞ්කමි; උපසඞ්කමිත්වා ආයස්මන්තං උපනන්දං සක්‍යපුත්තං අභිවාදේත්වා ඒකමන්තං නිසීදි. ඒකමන්තං නිසින්නං ඛෝ තං සේට්ඨිපුත්තං ආයස්මා උපනන්දෝ සක්‍යපුත්තෝ ධම්මියා කථාය සන්දස්සේසි සමාදපේසි සමුත්තේජේසි සම්පහංසේසි. අථ ඛෝ සෝ සේට්ඨිපුත්තෝ ආයස්මතා උපනන්දේන සක්‍යපුත්තේන ධම්මියා කථාය සන්දස්සිතෝ සමාදපිතෝ සමුත්තේජිතෝ සම්පහංසිතෝ ආයස්මන්තං උපනන්දං සක්‍යපුත්තං ඒතදවෝච—  “වදේය්‍යාථ, භන්තේ, යේන අත්ථෝ. පටිබලා මයං අය්‍යස්ස දාතුං යදිදං චීවරපිණ්ඩපාතසේනාසනගිලානප්පච්චයභේසජ්ජපරික්ඛාරන්”ති. “සචේ මේ ත්වං, ආවුසෝ, දාතුකාමෝසි, ඉතෝ ඒකං සාටකං දේහී”ති. “අම්හාකං ඛෝ, භන්තේ, කුලපුත්තානං කිස්මිං විය ඒකසාටකං ගන්තුං. ආගමේහි, භන්තේ, යාව ඝරං ගච්ඡාමි. ඝරං ගතෝ ඉතෝ වා ඒකං සාටකං පහිණිස්සාමි ඉතෝ වා සුන්දරතරන්”ති.
</Paragraph>

<Paragraph number="1975" book="para">
දුතියම්පි ඛෝ ආයස්මා උපනන්දෝ සක්‍යපුත්තෝ තං සේට්ඨිපුත්තං ඒතදවෝච—  “සචේ මේ ත්වං, ආවුසෝ, දාතුකාමෝසි ඉතෝ ඒකං සාටකං දේහී”ති. අම්හාකං ඛෝ භන්තේ කුලපුත්තානං කිස්මිං විය ඒකසාටකං ගන්තුං, ආගමේහි, භන්තේ යාව ඝරං ගච්ඡාමි, ඝරං ගතෝ ඉතෝ වා ඒකං සාටකං පහිණිස්සාමි ඉතෝ වා සුන්දරතරන්ති.
</Paragraph>

<Paragraph number="1976" book="para">
තතියම්පි ඛෝ ආයස්මා උපනන්දෝ සක්‍යපුත්තෝ තං සේට්ඨිපුත්තං ඒතදවෝච—  “සචේ මේ ත්වං, ආවුසෝ, දාතුකාමෝසි, ඉතෝ ඒකං සාටකං දේහී”ති. අම්හාකං ඛෝ, භන්තේ, කුලපුත්තානං කිස්මිං විය ඒකසාටකං ගන්තුං, ආගමේහි, භන්තේ යාව ඝරං ගච්ඡාමි, ඝරං ගතෝ ඉතෝ වා ඒකං සාටකං පහිණිස්සාමි ඉතෝ වා සුන්දරතරන්ති. “කිං පන තයා, ආවුසෝ, අදාතුකාමේන පවාරිතේන යං ත්වං පවාරේත්වා න දේසී”ති.
</Paragraph>

<Paragraph number="1977" book="para">
අථ ඛෝ සෝ සේට්ඨිපුත්තෝ ආයස්මතා උපනන්දේන සක්‍යපුත්තේන නිප්පීළියමානෝ ඒකං සාටකං දත්වා අගමාසි. මනුස්සා තං සේට්ඨිපුත්තං ඒතදවෝචුං—  “කිස්ස ත්වං, අය්‍යෝ, ඒකසාටකෝ ආගච්ඡසී”ති? අථ ඛෝ සෝ සේට්ඨිපුත්තෝ තේසං මනුස්සානං ඒතමත්ථං ආරෝචේසි. මනුස්සා උජ්ඣායන්ති ඛිය්‍යන්ති විපාචේන්ති—  “මහිච්ඡා ඉමේ සමණා සක්‍යපුත්තියා අසන්තුට්ඨා. නයිමේසං සුකරා ධම්මනිමන්තනාපි කාතුං. කථඤ්හි නාම සේට්ඨිපුත්තේන ධම්මනිමන්තනාය කයිරමානාය සාටකං ගහේස්සන්තී”ති.
</Paragraph>

<Paragraph number="1978" book="para">
අස්සෝසුං ඛෝ භික්ඛූ තේසං මනුස්සානං උජ්ඣායන්තානං ඛිය්‍යන්තානං විපාචේන්තානං. යේ තේ භික්ඛූ අප්පිච්ඡා …පේ…  තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම ආයස්මා උපනන්දෝ සක්‍යපුත්තෝ සේට්ඨිපුත්තං චීවරං විඤ්ඤාපේස්සතී”ති.
</Paragraph>

<Paragraph number="1979" book="para">
අථ ඛෝ තේ භික්ඛූ ආයස්මන්තං උපනන්දං සක්‍යපුත්තං අනේකපරියායේන විගරහිත්වා භගවතෝ ඒතමත්ථං ආරෝචේසුං …පේ…  “සච්චං කිර ත්වං, උපනන්ද, සේට්ඨිපුත්තං චීවරං විඤ්ඤාපේසී”ති? “සච්චං, භගවා”ති. “ඤාතකෝ තේ, උපනන්ද, අඤ්ඤාතකෝ”ති? “අඤ්ඤාතකෝ, භගවා”ති. “අඤ්ඤාතකෝ, මෝඝපුරිස, අඤ්ඤාතකස්ස න ජානාති පතිරූපං වා අප්පතිරූපං වා සන්තං වා අසන්තං වා. තත්ථ නාම ත්වං, මෝඝපුරිස, අඤ්ඤාතකං සේට්ඨිපුත්තං චීවරං විඤ්ඤාපේස්සසි. නේතං, මෝඝපුරිස, අප්පසන්නානං වා පසාදාය …පේ…  ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

</Division>
<Division number="516" book="para">

<Paragraph number="1980" book="para">
<Emphasis>“යෝ පන භික්ඛු අඤ්ඤාතකං ගහපතිං වා ගහපතානිං වා චීවරං විඤ්ඤාපේය්‍ය, නිස්සග්ගියං පාචිත්තියන්”</Emphasis>ති.
</Paragraph>

<Paragraph number="1981" book="para">
ඒවඤ්චිදං භගවතා භික්ඛූනං සික්ඛාපදං පඤ්ඤත්තං හෝති.
</Paragraph>

</Division>
<Division number="517" book="para">

<Paragraph number="1982" book="para">
තේන ඛෝ පන සමයේන සම්බහුලා භික්ඛූ සාකේතා සාවත්ථිං අද්ධානමග්ගප්පටිපන්නා හෝන්ති. අන්තරාමග්ගේ චෝරා නික්ඛමිත්වා තේ භික්ඛූ අච්ඡින්දිංසු. අථ ඛෝ තේ භික්ඛූ—  “භගවතා පටික්ඛිත්තං අඤ්ඤාතකං ගහපතිං වා ගහපතානිං වා චීවරං විඤ්ඤාපේතුන්”ති, කුක්කුච්චායන්තා න විඤ්ඤාපේසුං. යථානග්ගාව සාවත්ථිං ගන්ත්වා භික්ඛූ අභිවාදේන්ති. භික්ඛූ ඒවමාහංසු—  “සුන්දරා ඛෝ ඉමේ, ආවුසෝ, ආජීවකා යේ ඉමේ භික්ඛූසු අභිවාදේන්තී”ති. තේ ඒවමාහංසු—  “න මයං, ආවුසෝ, ආජීවකා, භික්ඛූ මයන්”ති. භික්ඛූ ආයස්මන්තං උපාලිං ඒතදවෝචුං—  “ඉඞ්ඝාවුසෝ උපාලි, ඉමේ අනුයුඤ්ජාහී”ති. අථ ඛෝ ආයස්මතා උපාලිනා අනුයුඤ්ජියමානා තේ භික්ඛූ ඒතමත්ථං ආරෝචේසුං. අථ ඛෝ ආයස්මා උපාලි තේ භික්ඛූ අනුයුඤ්ජිත්වා භික්ඛූ ඒතදවෝච—  “භික්ඛූ ඉමේ, ආවුසෝ. දේථ නේසං චීවරානී”ති. යේ තේ භික්ඛූ අප්පිච්ඡා …පේ…  තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම භික්ඛූ නග්ගා ආගච්ඡිස්සන්ති. නනු නාම තිණේන වා පණ්ණේන වා පටිච්ඡාදේත්වා ආගන්තබ්බන්”ති.
</Paragraph>

<Paragraph number="1983" book="para">
අථ ඛෝ තේ භික්ඛූ තේ අනේකපරියායේන විගරහිත්වා භගවතෝ ඒතමත්ථං ආරෝචේසුං. අථ ඛෝ භගවා ඒතස්මිං නිදානේ ඒතස්මිං පකරණේ ධම්මිං කථං කත්වා භික්ඛූ ආමන්තේසි—  “අනුජානාමි, භික්ඛවේ, අච්ඡින්නචීවරස්ස වා නට්ඨචීවරස්ස වා අඤ්ඤාතකං ගහපතිං වා ගහපතානිං වා චීවරං විඤ්ඤාපේතුං. යං ආවාසං පඨමං උපගච්ඡති, සචේ තත්ථ හෝති සංඝස්ස විහාරචීවරං වා උත්තරත්ථරණං වා භූමත්ථරණං වා භිසිච්ඡවි වා, තං ගහේත්වා පාරුපිතුං ‘ලභිත්වා ඕදහිස්සාමී’ති. නෝ චේ හෝති සංඝස්ස විහාරචීවරං වා උත්තරත්ථරණං වා භූමත්ථරණං වා භිසිච්ඡවි වා තිණේන වා පණ්ණේන වා පටිච්ඡාදේත්වා ආගන්තබ්බං; න ත්වේව නග්ගේන ආගන්තබ්බං. යෝ ආගච්ඡේය්‍ය, ආපත්ති දුක්කටස්ස. ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

</Division>
<Division number="518" book="para">

<Paragraph number="1984" book="para">
<Emphasis>“යෝ පන භික්ඛු අඤ්ඤාතකං ගහපතිං වා ගහපතානිං වා චීවරං විඤ්ඤාපේය්‍ය, අඤ්ඤත්‍ර සමයා, නිස්සග්ගියං පාචිත්තියං. තත්ථායං සමයෝ—  අච්ඡින්නචීවරෝ වා හෝති භික්ඛු නට්ඨචීවරෝ වා. අයං තත්ථ සමයෝ”</Emphasis>ති. (*6*:<Emphasis>25</Emphasis>)
</Paragraph>

</Division>
<Division number="519" book="para">

<Paragraph number="1985" book="para">
<Emphasis>යෝ පනා</Emphasis>ති යෝ යාදිසෝ …පේ…  <Emphasis>භික්ඛූ</Emphasis>ති …පේ…  අයං ඉමස්මිං අත්ථේ අධිප්පේතෝ භික්ඛූති.
</Paragraph>

<Paragraph number="1986" book="para">
<Emphasis>අඤ්ඤාතකෝ</Emphasis> නාම මාතිතෝ වා පිතිතෝ වා යාව සත්තමා පිතාමහයුගා අසම්බද්ධෝ.
</Paragraph>

<Paragraph number="1987" book="para">
<Emphasis>ගහපති</Emphasis> නාම යෝ කෝචි අගාරං අජ්ඣාවසති.
</Paragraph>

<Paragraph number="1988" book="para">
<Emphasis>ගහපතානී</Emphasis> නාම යා කාචි අගාරං අජ්ඣාවසති.
</Paragraph>

<Paragraph number="1989" book="para">
<Emphasis>චීවරං</Emphasis> නාම ඡන්නං චීවරානං අඤ්ඤතරං චීවරං විකප්පනුපගං පච්ඡිමං.
</Paragraph>

<Paragraph number="1990" book="para">
<Emphasis>අඤ්ඤත්‍ර සමයා</Emphasis>ති ඨපේත්වා සමයං.
</Paragraph>

<Paragraph number="1991" book="para">
<Emphasis>අච්ඡින්නචීවරෝ</Emphasis> නාම භික්ඛුස්ස චීවරං අච්ඡින්නං හෝති රාජූහි වා චෝරේහි වා ධුත්තේහි වා, යේහි කේහිචි වා අච්ඡින්නං හෝති.
</Paragraph>

<Paragraph number="1992" book="para">
<Emphasis>නට්ඨචීවරෝ</Emphasis> නාම භික්ඛුස්ස චීවරං අග්ගිනා වා දඩ්ඪං හෝති, උදකේන වා වූළ්හං හෝති, උන්දූරේහි වා උපචිකාහි වා ඛායිතං හෝති, පරිභෝගජිණ්ණං වා හෝති.
</Paragraph>

<Paragraph number="1993" book="para">
අඤ්ඤත්‍ර සමයා විඤ්ඤාපේති, පයෝගේ දුක්කටං. පටිලාභේන නිස්සග්ගියං හෝති. නිස්සජ්ජිතබ්බං සංඝස්ස වා ගණස්ස වා පුග්ගලස්ස වා. ඒවඤ්ච පන, භික්ඛවේ, නිස්සජ්ජිතබ්බං …පේ…  ඉදං මේ, භන්තේ, චීවරං අඤ්ඤාතකං ගහපතිකං, අඤ්ඤත්‍ර සමයා විඤ්ඤාපිතං, නිස්සග්ගියං. ඉමාහං සංඝස්ස නිස්සජ්ජාමීති …පේ…  දදේය්‍යාති …පේ…  දදේය්‍යුන්ති …පේ…  ආයස්මතෝ දම්මීති.
</Paragraph>

</Division>
<Division number="520" book="para">

<Paragraph number="1994" book="para">
අඤ්ඤාතකේ අඤ්ඤාතකසඤ්ඤී අඤ්ඤත්‍ර සමයා චීවරං විඤ්ඤාපේති, නිස්සග්ගියං පාචිත්තියං. අඤ්ඤාතකේ වේමතිකෝ අඤ්ඤත්‍ර සමයා චීවරං විඤ්ඤාපේති, නිස්සග්ගියං පාචිත්තියං. අඤ්ඤාතකේ ඤාතකසඤ්ඤී අඤ්ඤත්‍ර සමයා චීවරං විඤ්ඤාපේති, නිස්සග්ගියං පාචිත්තියං.
</Paragraph>

<Paragraph number="1995" book="para">
ඤාතකේ අඤ්ඤාතකසඤ්ඤී, ආපත්ති දුක්කටස්ස. ඤාතකේ වේමතිකෝ, ආපත්ති දුක්කටස්ස. ඤාතකේ ඤාතකසඤ්ඤී, අනාපත්ති.
</Paragraph>

</Division>
<Division number="521" book="para">

<Paragraph number="1996" book="para">
අනාපත්ති—  සමයේ, ඤාතකානං, පවාරිතානං, අඤ්ඤස්සත්ථාය, අත්තනෝ ධනේන, උම්මත්තකස්ස, ආදිකම්මිකස්සාති.

</Paragraph>
</Division>

<Paragraph number="1997" type="center" book="para">
අඤ්ඤාතකවිඤ්ඤත්තිසික්ඛාපදං නිට්ඨිතං ඡට්ඨං.
</Paragraph>