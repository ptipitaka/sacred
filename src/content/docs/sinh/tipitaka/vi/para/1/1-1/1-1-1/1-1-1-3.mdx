---
title: "1.1.1.3 සන්ථතභාණවාර"
tableOfContents: false
sidebar:
  order: 3
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="43" book="para">

<Paragraph number="82" book="para">
තේන ඛෝ පන සමයේන සම්බහුලා වේසාලිකා වජ්ජිපුත්තකා භික්ඛූ යාවදත්ථං භුඤ්ජිංසු, යාවදත්ථං සුපිංසු, යාවදත්ථං න්හායිංසු. යාවදත්ථං භුඤ්ජිත්වා යාවදත්ථං සුපිත්වා යාවදත්ථං න්හායිත්වා අයෝනිසෝ මනසි කරිත්වා සික්ඛං අපච්චක්ඛාය දුබ්බල්‍යං අනාවිකත්වා මේථුනං ධම්මං පටිසේවිංසු. තේ අපරේන සමයේන ඤාතිබ්‍යසනේනපි ඵුට්ඨා භෝගබ්‍යසනේනපි ඵුට්ඨා රෝගබ්‍යසනේනපි ඵුට්ඨා ආයස්මන්තං ආනන්දං උපසඞ්කමිත්වා ඒවං වදන්ති—  “න මයං, භන්තේ ආනන්ද, බුද්ධගරහිනෝ න ධම්මගරහිනෝ න සංඝගරහිනෝ; අත්තගරහිනෝ මයං, භන්තේ ආනන්ද, අනඤ්ඤගරහිනෝ. මයමේවම්හා අලක්ඛිකා මයං අප්පපුඤ්ඤා, යේ මයං ඒවං ස්වාක්ඛාතේ ධම්මවිනයේ පබ්බජිත්වා නාසක්ඛිම්හා යාවජීවං පරිපුණ්ණං පරිසුද්ධං බ්‍රහ්මචරියං චරිතුං. ඉදානි චේපි මයං, භන්තේ ආනන්ද, ලභේය්‍යාම භගවතෝ සන්තිකේ පබ්බජ්ජං ලභේය්‍යාම උපසම්පදං, ඉදානිපි මයං විපස්සකා කුසලානං ධම්මානං පුබ්බරත්තාපරරත්තං බෝධිපක්ඛිකානං ධම්මානං භාවනානුයෝගමනුයුත්තා විහරේය්‍යාම. සාධු, භන්තේ ආනන්ද, භගවතෝ ඒතමත්ථං ආරෝචේහී”ති. “ඒවමාවුසෝ”ති ඛෝ ආයස්මා ආනන්දෝ වේසාලිකානං වජ්ජිපුත්තකානං පටිස්සුණිත්වා යේන භගවා තේනුපසඞ්කමි; උපසඞ්කමිත්වා භගවතෝ ඒතමත්ථං ආරෝචේසි.
</Paragraph>

<Paragraph number="83" book="para">
“අට්ඨානමේතං, ආනන්ද, අනවකාසෝ යං තථාගතෝ වජ්ජීනං වා වජ්ජිපුත්තකානං වා කාරණා සාවකානං පාරාජිකං සික්ඛාපදං පඤ්ඤත්තං සමූහනේය්‍යා”ති.
</Paragraph>

<Paragraph number="84" book="para">
අථ ඛෝ භගවා ඒතස්මිං නිදානේ ඒතස්මිං පකරණේ ධම්මිං කථං කත්වා භික්ඛූ ආමන්තේසි—  “යෝ, භික්ඛවේ, සික්ඛං අපච්චක්ඛාය දුබ්බල්‍යං අනාවිකත්වා මේථුනං ධම්මං පටිසේවති සෝ ආගතෝ න උපසම්පාදේතබ්බෝ. යෝ ච ඛෝ, භික්ඛවේ, සික්ඛං පච්චක්ඛාය දුබ්බල්‍යං ආවිකත්වා මේථුනං ධම්මං පටිසේවති සෝ ආගතෝ උපසම්පාදේතබ්බෝ. ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

</Division>
<Division number="44" book="para">

<Paragraph number="85" book="para">
<Emphasis>“යෝ පන භික්ඛු භික්ඛූනං සික්ඛාසාජීවසමාපන්නෝ සික්ඛං අපච්චක්ඛාය දුබ්බල්‍යං අනාවිකත්වා මේථුනං ධම්මං පටිසේවේය්‍ය, අන්තමසෝ තිරච්ඡානගතායපි, පාරාජිකෝ හෝති අසංවාසෝ”</Emphasis>ති. (*1*:<Emphasis>1</Emphasis>)
</Paragraph>

</Division>
<Division number="45" book="para">

<Paragraph number="86" book="para">
<Emphasis>යෝ පනා</Emphasis>ති යෝ යාදිසෝ යථායුත්තෝ යථාජච්චෝ යථානාමෝ යථාගෝත්තෝ යථාසීලෝ යථාවිහාරී යථාගෝචරෝ ථේරෝ වා නවෝ වා මජ්ඣිමෝ වා. ඒසෝ වුච්චති “යෝ පනා”ති.
</Paragraph>

<Paragraph number="87" book="para">
<Emphasis>භික්ඛූ</Emphasis>ති භික්ඛකෝති භික්ඛු, භික්ඛාචරියං අජ්ඣුපගතෝති භික්ඛු, භින්නපටධරෝති භික්ඛු, සමඤ්ඤාය භික්ඛු, පටිඤ්ඤාය භික්ඛු, ඒහි භික්ඛූති භික්ඛු, තීහි සරණගමනේහි උපසම්පන්නෝති භික්ඛු, භද්‍රෝ භික්ඛු, සාරෝ භික්ඛු, සේඛෝ භික්ඛු, අසේඛෝ භික්ඛු, සමග්ගේන සංඝේන ඤත්තිචතුත්ථේන කම්මේන අකුප්පේන ඨානාරහේන උපසම්පන්නෝති භික්ඛු. තත්‍ර ය්වායං භික්ඛු සමග්ගේන සංඝේන ඤත්තිචතුත්ථේන කම්මේන අකුප්පේන ඨානාරහේන උපසම්පන්නෝ, අයං ඉමස්මිං අත්ථේ අධිප්පේතෝ භික්ඛූති.
</Paragraph>

<Paragraph number="88" book="para">
<Emphasis>සික්ඛා</Emphasis>ති තිස්සෝ සික්ඛා—  අධිසීලසික්ඛා, අධිචිත්තසික්ඛා, අධිපඤ්ඤාසික්ඛා. තත්‍ර යායං අධිසීලසික්ඛා, අයං ඉමස්මිං අත්ථේ අධිප්පේතා සික්ඛාති.
</Paragraph>

<Paragraph number="89" book="para">
<Emphasis>සාජීවං</Emphasis> නාම යං භගවතා පඤ්ඤත්තං සික්ඛාපදං, ඒතං සාජීවං නාම. තස්මිං සික්ඛති, තේන වුච්චති සාජීවසමාපන්නෝති.
</Paragraph>

<Paragraph number="90" book="para">
<Emphasis>සික්ඛං අපච්චක්ඛාය දුබ්බල්‍යං අනාවිකත්වා</Emphasis>ති අත්ථි, භික්ඛවේ, දුබ්බල්‍යාවිකම්මඤ්චේව හෝති සික්ඛා ච අපච්චක්ඛාතා; අත්ථි, භික්ඛවේ, දුබ්බල්‍යාවිකම්මඤ්චේව හෝති සික්ඛා ච පච්චක්ඛාතා.
</Paragraph>

<Paragraph number="91" book="para">
කථඤ්ච, භික්ඛවේ, දුබ්බල්‍යාවිකම්මඤ්චේව හෝති සික්ඛා ච අපච්චක්ඛාතා. ඉධ, භික්ඛවේ, භික්ඛු උක්කණ්ඨිතෝ අනභිරතෝ සාමඤ්ඤා චවිතුකාමෝ භික්ඛුභාවං අට්ටීයමානෝ හරායමානෝ ජිගුච්ඡමානෝ ගිහිභාවං පත්ථයමානෝ උපාසකභාවං පත්ථයමානෝ ආරාමිකභාවං පත්ථයමානෝ සාමණේරභාවං පත්ථයමානෝ තිත්ථියභාවං පත්ථයමානෝ තිත්ථියසාවකභාවං පත්ථයමානෝ අස්සමණභාවං පත්ථයමානෝ අසක්‍යපුත්තියභාවං පත්ථයමානෝ—  “යන්නූනාහං බුද්ධං පච්චක්ඛේය්‍යන්”ති වදති විඤ්ඤාපේති. ඒවම්පි, භික්ඛවේ, දුබ්බල්‍යාවිකම්මඤ්චේව හෝති සික්ඛා ච අපච්චක්ඛාතා.
</Paragraph>

<Paragraph number="92" book="para">
අථ වා පන උක්කණ්ඨිතෝ අනභිරතෝ සාමඤ්ඤා චවිතුකාමෝ භික්ඛුභාවං අට්ටීයමානෝ හරායමානෝ ජිගුච්ඡමානෝ ගිහිභාවං පත්ථයමානෝ …පේ…  අසක්‍යපුත්තියභාවං පත්ථයමානෝ—  “යන්නූනාහං ධම්මං පච්චක්ඛේය්‍යන්”ති වදති විඤ්ඤාපේති …පේ…  “යන්නූනාහං සංඝං…  යන්නූනාහං සික්ඛං…  යන්නූනාහං විනයං…  යන්නූනාහං පාතිමෝක්ඛං…  යන්නූනාහං උද්දේසං…  යන්නූනාහං උපජ්ඣායං…  යන්නූනාහං ආචරියං…  යන්නූනාහං සද්ධිවිහාරිකං…  යන්නූනාහං අන්තේවාසිකං…  යන්නූනාහං සමානුපජ්ඣායකං…  යන්නූනාහං සමානාචරියකං…  යන්නූනාහං සබ්‍රහ්මචාරිං පච්චක්ඛේය්‍යන්”ති වදති විඤ්ඤාපේති. “යන්නූනාහං ගිහී අස්සන්”ති වදති විඤ්ඤාපේති. “යන්නූනාහං උපාසකෝ අස්සන්”ති…  “යන්නූනාහං ආරාමිකෝ අස්සන්”ති…  “යන්නූනාහං සාමණේරෝ අස්සන්”ති…  “යන්නූනාහං තිත්ථියෝ අස්සන්”ති…  “යන්නූනාහං තිත්ථියසාවකෝ අස්සන්”ති…  “යන්නූනාහං අස්සමණෝ අස්සන්”ති…  “යන්නූනාහං අසක්‍යපුත්තියෝ අස්සන්”ති වදති විඤ්ඤාපේති. ඒවම්පි, භික්ඛවේ, දුබ්බල්‍යාවිකම්මඤ්චේව හෝති සික්ඛා ච අපච්චක්ඛාතා.
</Paragraph>

</Division>
<Division number="46" book="para">

<Paragraph number="93" book="para">
අථ වා පන උක්කණ්ඨිතෝ අනභිරතෝ සාමඤ්ඤා චවිතුකාමෝ භික්ඛුභාවං අට්ටීයමානෝ හරායමානෝ ජිගුච්ඡමානෝ ගිහිභාවං පත්ථයමානෝ …පේ…  අසක්‍යපුත්තියභාවං පත්ථයමානෝ—  “යදි පනාහං බුද්ධං පච්චක්ඛේය්‍යන්”ති වදති විඤ්ඤාපේති …පේ…  “යදි පනාහං අසක්‍යපුත්තියෝ අස්සන්”ති වදති විඤ්ඤාපේති …පේ…  “අපාහං බුද්ධං පච්චක්ඛේය්‍යන්”ති වදති විඤ්ඤාපේති …පේ…  “අපාහං අසක්‍යපුත්තියෝ අස්සන්”ති වදති විඤ්ඤාපේති …පේ…  “හන්දාහං බුද්ධං පච්චක්ඛේය්‍යන්”ති වදති විඤ්ඤාපේති …පේ…  “හන්දාහං අසක්‍යපුත්තියෝ අස්සන්”ති වදති විඤ්ඤාපේති …පේ…  “හෝති මේ බුද්ධං පච්චක්ඛේය්‍යන්”ති වදති විඤ්ඤාපේති …පේ…  “හෝති මේ අසක්‍යපුත්තියෝ අස්සන්”ති වදති විඤ්ඤාපේති. ඒවම්පි, භික්ඛවේ, දුබ්බල්‍යාවිකම්මඤ්චේව හෝති සික්ඛා ච අපච්චක්ඛාතා.
</Paragraph>

</Division>
<Division number="47" book="para">

<Paragraph number="94" book="para">
අථ වා පන උක්කණ්ඨිතෝ අනභිරතෝ සාමඤ්ඤා චවිතුකාමෝ භික්ඛුභාවං අට්ටීයමානෝ හරායමානෝ ජිගුච්ඡමානෝ ගිහිභාවං පත්ථයමානෝ …පේ…  අසක්‍යපුත්තියභාවං පත්ථයමානෝ “මාතරං සරාමී”ති වදති විඤ්ඤාපේති…  “පිතරං සරාමී”ති වදති විඤ්ඤාපේති…  “භාතරං සරාමී”ති වදති විඤ්ඤාපේති…  “භගිනිං සරාමී”ති වදති විඤ්ඤාපේති…  “පුත්තං සරාමී”ති වදති විඤ්ඤාපේති…  “ධීතරං සරාමී”ති වදති විඤ්ඤාපේති…  “පජාපතිං සරාමී”ති වදති විඤ්ඤාපේති…  “ඤාතකේ සරාමී”ති වදති විඤ්ඤාපේති…  “මිත්තේ සරාමී”ති වදති විඤ්ඤාපේති…  “ගාමං සරාමී”ති වදති විඤ්ඤාපේති…  “නිගමං සරාමී”ති වදති විඤ්ඤාපේති…  “ඛේත්තං සරාමී”ති වදති විඤ්ඤාපේති…  “වත්ථුං සරාමී”ති වදති විඤ්ඤාපේති…  “හිරඤ්ඤං සරාමී”ති වදති විඤ්ඤාපේති…  “සුවණ්ණං සරාමී”ති වදති විඤ්ඤාපේති…  “සිප්පං සරාමී”ති වදති විඤ්ඤාපේති…  “පුබ්බේ හසිතං ලපිතං කීළිතං සමනුස්සරාමී”ති වදති විඤ්ඤාපේති. ඒවම්පි, භික්ඛවේ, දුබ්බල්‍යාවිකම්මඤ්චේව හෝති සික්ඛා ච අපච්චක්ඛාතා.
</Paragraph>

</Division>
<Division number="48" book="para">

<Paragraph number="95" book="para">
අථ වා පන උක්කණ්ඨිතෝ අනභිරතෝ සාමඤ්ඤා චවිතුකාමෝ භික්ඛුභාවං අට්ටීයමානෝ හරායමානෝ ජිගුච්ඡමානෝ ගිහිභාවං පත්ථයමානෝ …පේ…  අසක්‍යපුත්තියභාවං පත්ථයමානෝ—  “මාතා මේ අත්ථි, සා මයා පෝසේතබ්බා”ති වදති විඤ්ඤාපේති…  “පිතා මේ අත්ථි, සෝ මයා පෝසේතබ්බෝ”ති වදති විඤ්ඤාපේති…  “භාතා මේ අත්ථි, සෝ මයා පෝසේතබ්බෝ”ති වදති විඤ්ඤාපේති…  “භගිනී මේ අත්ථි, සා මයා පෝසේතබ්බා”ති වදති විඤ්ඤාපේති…  “පුත්තෝ මේ අත්ථි, සෝ මයා පෝසේතබ්බෝ”ති වදති විඤ්ඤාපේති…  “ධීතා මේ අත්ථි, සා මයා පෝසේතබ්බා”ති වදති විඤ්ඤාපේති…  “පජාපති මේ අත්ථි, සා මයා පෝසේතබ්බා”ති වදති විඤ්ඤාපේති…  “ඤාතකා මේ අත්ථි, තේ මයා පෝසේතබ්බා”ති වදති විඤ්ඤාපේති…  “මිත්තා මේ අත්ථි, තේ මයා පෝසේතබ්බා”ති වදති විඤ්ඤාපේති. ඒවම්පි, භික්ඛවේ, දුබ්බල්‍යාවිකම්මඤ්චේව හෝති සික්ඛා ච අපච්චක්ඛාතා.
</Paragraph>

</Division>
<Division number="49" book="para">

<Paragraph number="96" book="para">
අථ වා පන උක්කණ්ඨිතෝ අනභිරතෝ සාමඤ්ඤා චවිතුකාමෝ භික්ඛුභාවං අට්ටීයමානෝ හරායමානෝ ජිගුච්ඡමානෝ ගිහිභාවං පත්ථයමානෝ …පේ…  අසක්‍යපුත්තියභාවං පත්ථයමානෝ—  “මාතා මේ අත්ථි, සා මං පෝසේස්සතී”ති වදති විඤ්ඤාපේති…  “පිතා මේ අත්ථි, සෝ මං පෝසේස්සතී”ති වදති විඤ්ඤාපේති…  “භාතා මේ අත්ථි, සෝ මං පෝසේස්සතී”ති වදති විඤ්ඤාපේති…  “භගිනී මේ අත්ථි, සා මං පෝසේස්සතී”ති වදති විඤ්ඤාපේති…  “පුත්තෝ මේ අත්ථි, සෝ මං පෝසේස්සතී”ති වදති විඤ්ඤාපේති…  “ධීතා මේ අත්ථි, සා මං පෝසේස්සතී”ති වදති විඤ්ඤාපේති…  “පජාපති මේ අත්ථි, සා මං පෝසේස්සතී”ති වදති විඤ්ඤාපේති…  “ඤාතකා මේ අත්ථි, තේ මං පෝසේස්සන්තී”ති වදති විඤ්ඤාපේති…  “මිත්තා මේ අත්ථි, තේ මං පෝසේස්සන්තී”ති වදති විඤ්ඤාපේති…  “ගාමෝ මේ අත්ථි, තේනාහං ජීවිස්සාමී”ති වදති විඤ්ඤාපේති…  “නිගමෝ මේ අත්ථි, තේනාහං ජීවිස්සාමී”ති වදති විඤ්ඤාපේති…  “ඛේත්තං මේ අත්ථි, තේනාහං ජීවිස්සාමී”ති වදති විඤ්ඤාපේති…  “වත්ථු මේ අත්ථි, තේනාහං ජීවිස්සාමී”ති වදති විඤ්ඤාපේති…  “හිරඤ්ඤං මේ අත්ථි, තේනාහං ජීවිස්සාමී”ති වදති විඤ්ඤාපේති…  “සුවණ්ණං මේ අත්ථි, තේනාහං ජීවිස්සාමී”ති වදති විඤ්ඤාපේති…  “සිප්පං මේ අත්ථි, තේනාහං ජීවිස්සාමී”ති වදති විඤ්ඤාපේති. ඒවම්පි, භික්ඛවේ, දුබ්බල්‍යාවිකම්මඤ්චේව හෝති සික්ඛා ච අපච්චක්ඛාතා.
</Paragraph>

</Division>
<Division number="50" book="para">

<Paragraph number="97" book="para">
අථ වා පන උක්කණ්ඨිතෝ අනභිරතෝ සාමඤ්ඤා චවිතුකාමෝ භික්ඛුභාවං අට්ටීයමානෝ හරායමානෝ ජිගුච්ඡමානෝ ගිහිභාවං පත්ථයමානෝ …පේ…  අසක්‍යපුත්තියභාවං පත්ථයමානෝ “දුක්කරන්”ති වදති විඤ්ඤාපේති…  “න සුකරන්”ති වදති විඤ්ඤාපේති…  “දුච්චරන්”ති වදති විඤ්ඤාපේති…  “න සුචරන්”ති වදති විඤ්ඤාපේති…  “න උස්සහාමී”ති වදති විඤ්ඤාපේති…  “න විසහාමී”ති වදති විඤ්ඤාපේති…  “න රමාමී”ති වදති විඤ්ඤාපේති…  “නාභිරමාමී”ති වදති විඤ්ඤාපේති. ඒවම්පි ඛෝ, භික්ඛවේ, දුබ්බල්‍යාවිකම්මඤ්චේව හෝති සික්ඛා ච අපච්චක්ඛාතා.
</Paragraph>

</Division>
<Division number="51" book="para">

<Paragraph number="98" book="para">
කථඤ්ච, භික්ඛවේ, දුබ්බල්‍යාවිකම්මඤ්චේව හෝති සික්ඛා ච පච්චක්ඛාතා? ඉධ, භික්ඛවේ, භික්ඛු උක්කණ්ඨිතෝ අනභිරතෝ සාමඤ්ඤා චවිතුකාමෝ භික්ඛුභාවං අට්ටීයමානෝ හරායමානෝ ජිගුච්ඡමානෝ ගිහිභාවං පත්ථයමානෝ …පේ…  අසක්‍යපුත්තියභාවං පත්ථයමානෝ—  “බුද්ධං පච්චක්ඛාමී”ති වදති විඤ්ඤාපේති. ඒවම්පි, භික්ඛවේ, දුබ්බල්‍යාවිකම්මඤ්චේව හෝති සික්ඛා ච පච්චක්ඛාතා.
</Paragraph>

<Paragraph number="99" book="para">
අථ වා පන උක්කණ්ඨිතෝ අනභිරතෝ සාමඤ්ඤා චවිතුකාමෝ භික්ඛුභාවං අට්ටීයමානෝ හරායමානෝ ජිගුච්ඡමානෝ ගිහිභාවං පත්ථයමානෝ …පේ…  අසක්‍යපුත්තියභාවං පත්ථයමානෝ—  “ධම්මං පච්චක්ඛාමී”ති වදති විඤ්ඤාපේති…  “සංඝං පච්චක්ඛාමී”ති වදති විඤ්ඤාපේති…  “සික්ඛං පච්චක්ඛාමී”ති වදති විඤ්ඤාපේති…  “විනයං පච්චක්ඛාමී”ති වදති විඤ්ඤාපේති…  “පාතිමෝක්ඛං පච්චක්ඛාමී”ති වදති විඤ්ඤාපේති…  “උද්දේසං පච්චක්ඛාමී”ති වදති විඤ්ඤාපේති…  “උපජ්ඣායං පච්චක්ඛාමී”ති වදති විඤ්ඤාපේති…  “ආචරියං පච්චක්ඛාමී”ති වදති විඤ්ඤාපේති…  “සද්ධිවිහාරිකං පච්චක්ඛාමී”ති වදති විඤ්ඤාපේති…  “අන්තේවාසිකං පච්චක්ඛාමී”ති වදති විඤ්ඤාපේති…  “සමානුපජ්ඣායකං පච්චක්ඛාමී”ති වදති විඤ්ඤාපේති…  “සමානාචරියකං පච්චක්ඛාමී”ති වදති විඤ්ඤාපේති…  “සබ්‍රහ්මචාරිං පච්චක්ඛාමී”ති වදති විඤ්ඤාපේති…  “ගිහීති මං ධාරේහී”ති වදති විඤ්ඤාපේති…  “උපාසකෝති මං ධාරේහී”ති වදති විඤ්ඤාපේති…  “ආරාමිකෝති මං ධාරේහී”ති වදති විඤ්ඤාපේති…  “සාමණේරෝති මං ධාරේහී”ති වදති විඤ්ඤාපේති…  “තිත්ථියෝති මං ධාරේහී”ති වදති විඤ්ඤාපේති…  “තිත්ථියසාවකෝති මං ධාරේහී”ති වදති විඤ්ඤාපේති…  “අස්සමණෝති මං ධාරේහී”ති වදති විඤ්ඤාපේති…  “අසක්‍යපුත්තියෝති මං ධාරේහී”ති වදති විඤ්ඤාපේති. ඒවම්පි, භික්ඛවේ, දුබ්බල්‍යාවිකම්මඤ්චේව හෝති සික්ඛා ච පච්චක්ඛාතා.
</Paragraph>

</Division>
<Division number="52" book="para">

<Paragraph number="100" book="para">
අථ වා පන උක්කණ්ඨිතෝ අනභිරතෝ සාමඤ්ඤා චවිතුකාමෝ භික්ඛුභාවං අට්ටීයමානෝ හරායමානෝ ජිගුච්ඡමානෝ ගිහිභාවං පත්ථයමානෝ …පේ…  අසක්‍යපුත්තියභාවං පත්ථයමානෝ—  “අලං මේ බුද්ධේනා”ති වදති විඤ්ඤාපේති …පේ…  “අලං මේ සබ්‍රහ්මචාරීහී”ති වදති විඤ්ඤාපේති. ඒවම්පි …පේ…  අථ වා පන …පේ…  “කිං නු මේ බුද්ධේනා”ති වදති විඤ්ඤාපේති …පේ…  “කිං නු මේ සබ්‍රහ්මචාරීහී”ති වදති විඤ්ඤාපේති…  “න මමත්ථෝ බුද්ධේනා”ති වදති විඤ්ඤාපේති …පේ…  “න මමත්ථෝ සබ්‍රහ්මචාරීහී”ති වදති විඤ්ඤාපේති…  “සුමුත්තාහං බුද්ධේනා”ති වදති විඤ්ඤාපේති …පේ…  “සුමුත්තාහං සබ්‍රහ්මචාරීහී”ති වදති විඤ්ඤාපේති. ඒවම්පි, භික්ඛවේ, දුබ්බල්‍යාවිකම්මඤ්චේව හෝති සික්ඛා ච පච්චක්ඛාතා.
</Paragraph>

</Division>
<Division number="53" book="para">

<Paragraph number="101" book="para">
යානි වා පනඤ්ඤානිපි අත්ථි බුද්ධවේවචනානි වා ධම්මවේවචනානි වා සංඝවේවචනානි වා සික්ඛාවේවචනානි වා විනයවේවචනානි වා පාතිමෝක්ඛවේවචනානි වා උද්දේසවේවචනානි වා උපජ්ඣායවේවචනානි වා ආචරියවේවචනානි වා සද්ධිවිහාරිකවේවචනානි වා අන්තේවාසිකවේවචනානි වා සමානුපජ්ඣායකවේවචනානි වා සමානාචරියකවේවචනානි වා සබ්‍රහ්මචාරිවේවචනානි වා ගිහිවේවචනානි වා උපාසකවේවචනානි වා ආරාමිකවේවචනානි වා සාමණේරවේවචනානි වා තිත්ථියවේවචනානි වා තිත්ථියසාවකවේවචනානි වා අස්සමණවේවචනානි වා අසක්‍යපුත්තියවේවචනානි වා, තේහි ආකාරේහි තේහි ලිඞ්ගේහි තේහි නිමිත්තේහි වදති විඤ්ඤාපේති. ඒවං ඛෝ, භික්ඛවේ, දුබ්බල්‍යාවිකම්මඤ්චේව හෝති සික්ඛා ච පච්චක්ඛාතා.
</Paragraph>

</Division>
<Division number="54" book="para">

<Paragraph number="102" book="para">
කථඤ්ච, භික්ඛවේ, අපච්චක්ඛාතා හෝති සික්ඛා? ඉධ, භික්ඛවේ, යේහි ආකාරේහි යේහි ලිඞ්ගේහි යේහි නිමිත්තේහි සික්ඛා පච්චක්ඛාතා හෝති තේහි ආකාරේහි තේහි ලිඞ්ගේහි තේහි නිමිත්තේහි උම්මත්තකෝ සික්ඛං පච්චක්ඛාති, අපච්චක්ඛාතා හෝති සික්ඛා. උම්මත්තකස්ස සන්තිකේ සික්ඛං පච්චක්ඛාති, අපච්චක්ඛාතා හෝති සික්ඛා. ඛිත්තචිත්තෝ සික්ඛං පච්චක්ඛාති, අපච්චක්ඛාතා හෝති සික්ඛා. ඛිත්තචිත්තස්ස සන්තිකේ සික්ඛං පච්චක්ඛාති, අපච්චක්ඛාතා හෝති සික්ඛා. වේදනාට්ටෝ සික්ඛං පච්චක්ඛාති, අපච්චක්ඛාතා හෝති සික්ඛා. වේදනාට්ටස්ස සන්තිකේ සික්ඛං පච්චක්ඛාති, අපච්චක්ඛාතා හෝති සික්ඛා. දේවතාය සන්තිකේ සික්ඛං පච්චක්ඛාති, අපච්චක්ඛාතා හෝති සික්ඛා. තිරච්ඡානගතස්ස සන්තිකේ සික්ඛං පච්චක්ඛාති, අපච්චක්ඛාතා හෝති සික්ඛා. අරියකේන මිලක්ඛස්ස සන්තිකේ සික්ඛං පච්චක්ඛාති, සෝ ච න පටිවිජානාති, අපච්චක්ඛාතා හෝති සික්ඛා. මිලක්ඛකේන අරියස්ස සන්තිකේ සික්ඛං පච්චක්ඛාති, සෝ ච න පටිවිජානාති, අපච්චක්ඛාතා හෝති සික්ඛා. අරියකේන අරියස්ස සන්තිකේ සික්ඛං පච්චක්ඛාති, සෝ ච න පටිවිජානාති, අපච්චක්ඛාතා හෝති සික්ඛා. මිලක්ඛකේන මිලක්ඛස්ස සන්තිකේ සික්ඛං පච්චක්ඛාති, සෝ ච න පටිවිජානාති, අපච්චක්ඛාතා හෝති සික්ඛා. දවාය සික්ඛං පච්චක්ඛාති, අපච්චක්ඛාතා හෝති සික්ඛා. රවාය සික්ඛං පච්චක්ඛාති, අපච්චක්ඛාතා හෝති සික්ඛා. අසාවේතුකාමෝ සාවේති, අපච්චක්ඛාතා හෝති සික්ඛා. සාවේතුකාමෝ න සාවේති, අපච්චක්ඛාතා හෝති සික්ඛා. අවිඤ්ඤුස්ස සාවේති, අපච්චක්ඛාතා හෝති සික්ඛා. විඤ්ඤුස්ස න සාවේති, අපච්චක්ඛාතා හෝති සික්ඛා. සබ්බසෝ වා පන න සාවේති, අපච්චක්ඛාතා හෝති සික්ඛා. ඒවං ඛෝ, භික්ඛවේ, අපච්චක්ඛාතා හෝති සික්ඛා.
</Paragraph>

</Division>
<Division number="55" book="para">

<Paragraph number="103" book="para">
<Emphasis>මේථුනධම්මෝ</Emphasis> නාම යෝ සෝ අසද්ධම්මෝ ගාමධම්මෝ වසලධම්මෝ දුට්ඨුල්ලං ඕදකන්තිකං රහස්සං ද්වයංද්වයසමාපත්ති, ඒසෝ මේථුනධම්මෝ නාම.
</Paragraph>

<Paragraph number="104" book="para">
<Emphasis>පටිසේවති</Emphasis> නාම යෝ නිමිත්තේන නිමිත්තං අඞ්ගජාතේන අඞ්ගජාතං අන්තමසෝ තිලඵලමත්තම්පි පවේසේති, ඒසෝ පටිසේවති නාම.
</Paragraph>

<Paragraph number="105" book="para">
<Emphasis>අන්තමසෝ තිරච්ඡානගතායපී</Emphasis>ති තිරච්ඡානගතිත්ථියාපි මේථුනං ධම්මං පටිසේවිත්වා අස්සමණෝ හෝති අසක්‍යපුත්තියෝ, පගේව මනුස්සිත්ථියා. තේන වුච්චති—  “අන්තමසෝ තිරච්ඡානගතායපී”ති.
</Paragraph>

<Paragraph number="106" book="para">
<Emphasis>පාරාජිකෝ හෝතී</Emphasis>ති සේය්‍යථාපි නාම පුරිසෝ සීසච්ඡින්නෝ අභබ්බෝ තේන සරීරබන්ධනේන ජීවිතුං; ඒවමේව භික්ඛු මේථුනං ධම්මං පටිසේවිත්වා අස්සමණෝ හෝති අසක්‍යපුත්තියෝ. තේන වුච්චති—  “පාරාජිකෝ හෝතී”ති.
</Paragraph>

<Paragraph number="107" book="para">
<Emphasis>අසංවාසෝ</Emphasis>ති සංවාසෝ නාම ඒකකම්මං ඒකුද්දේසෝ සමසික්ඛතා—  ඒසෝ සංවාසෝ නාම. සෝ තේන සද්ධිං නත්ථි. තේන වුච්චති—  “අසංවාසෝ”ති.
</Paragraph>

</Division>
<Division number="56" book="para">

<Paragraph number="108" book="para">
තිස්සෝ ඉත්ථියෝ—  මනුස්සිත්ථී, අමනුස්සිත්ථී, තිරච්ඡානගතිත්ථී. තයෝ උභතෝබ්‍යඤ්ජනකා—  මනුස්සුභතෝබ්‍යඤ්ජනකෝ, අමනුස්සුභතෝබ්‍යඤ්ජනකෝ, තිරච්ඡානගතුභතෝබ්‍යඤ්ජනකෝ. තයෝ පණ්ඩකා—  මනුස්සපණ්ඩකෝ, අමනුස්සපණ්ඩකෝ, තිරච්ඡානගතපණ්ඩකෝ. තයෝ පුරිසා—  මනුස්සපුරිසෝ, අමනුස්සපුරිසෝ, තිරච්ඡානගතපුරිසෝ.
</Paragraph>

<Paragraph number="109" book="para">
මනුස්සිත්ථියා තයෝ මග්ගේ මේථුනං ධම්මං පටිසේවන්තස්ස ආපත්ති පාරාජිකස්ස—  වච්චමග්ගේ, පස්සාවමග්ගේ, මුඛේ. අමනුස්සිත්ථියා …පේ…  තිරච්ඡානගතිත්ථියා තයෝ මග්ගේ මේථුනං ධම්මං පටිසේවන්තස්ස ආපත්ති පාරාජිකස්ස—  වච්චමග්ගේ, පස්සාවමග්ගේ, මුඛේ. මනුස්සුභතෝබ්‍යඤ්ජනකස්ස…  අමනුස්සුභතෝබ්‍යඤ්ජනකස්ස…  තිරච්ඡානගතුභතෝබ්‍යඤ්ජනකස්ස තයෝ මග්ගේ මේථුනං ධම්මං පටිසේවන්තස්ස ආපත්ති පාරාජිකස්ස—  වච්චමග්ගේ, පස්සාවමග්ගේ, මුඛේ. මනුස්සපණ්ඩකස්ස ද්වේ මග්ගේ මේථුනං ධම්මං පටිසේවන්තස්ස ආපත්ති පාරාජිකස්ස—  වච්චමග්ගේ, මුඛේ. අමනුස්සපණ්ඩකස්ස…  තිරච්ඡානගතපණ්ඩකස්ස…  මනුස්සපුරිසස්ස…  අමනුස්සපුරිසස්ස…  තිරච්ඡානගතපුරිසස්ස ද්වේ මග්ගේ මේථුනං ධම්මං පටිසේවන්තස්ස ආපත්ති පාරාජිකස්ස—  වච්චමග්ගේ, මුඛේ.
</Paragraph>

</Division>
<Division number="57" book="para">

<Paragraph number="110" book="para">
භික්ඛුස්ස සේවනචිත්තං උපට්ඨිතේ මනුස්සිත්ථියා වච්චමග්ගං අඞ්ගජාතං පවේසේන්තස්ස ආපත්ති පාරාජිකස්ස. භික්ඛුස්ස සේවනචිත්තං උපට්ඨිතේ මනුස්සිත්ථියා පස්සාවමග්ගං…  මුඛං අඞ්ගජාතං පවේසේන්තස්ස ආපත්ති පාරාජිකස්ස. භික්ඛුස්ස සේවනචිත්තං උපට්ඨිතේ අමනුස්සිත්ථියා…  තිරච්ඡානගතිත්ථියා…  මනුස්සුභතෝබ්‍යඤ්ජනකස්ස…  අමනුස්සුභතෝබ්‍යඤ්ජනකස්ස…  තිරච්ඡානගතුභතෝබ්‍යඤ්ජනකස්ස…  වච්චමග්ගං පස්සාවමග්ගං මුඛං අඞ්ගජාතං පවේසේන්තස්ස ආපත්ති පාරාජිකස්ස. භික්ඛුස්ස සේවනචිත්තං උපට්ඨිතේ මනුස්සපණ්ඩකස්ස වච්චමග්ගං මුඛං අඞ්ගජාතං පවේසේන්තස්ස ආපත්ති පාරාජිකස්ස. භික්ඛුස්ස සේවනචිත්තං උපට්ඨිතේ අමනුස්සපණ්ඩකස්ස…  තිරච්ඡානගතපණ්ඩකස්ස…  මනුස්සපුරිසස්ස…  අමනුස්සපුරිසස්ස…  තිරච්ඡානගතපුරිසස්ස වච්චමග්ගං මුඛං අඞ්ගජාතං පවේසේන්තස්ස ආපත්ති පාරාජිකස්ස.
</Paragraph>

</Division>
<Division number="58" book="para">

<Paragraph number="111" book="para">
භික්ඛුපච්චත්ථිකා මනුස්සිත්ථිං භික්ඛුස්ස සන්තිකේ ආනේත්වා වච්චමග්ගේන අඞ්ගජාතං අභිනිසීදේන්ති. සෝ චේ පවේසනං සාදියති, පවිට්ඨං සාදියති, ඨිතං සාදියති, උද්ධරණං සාදියති, ආපත්ති පාරාජිකස්ස. භික්ඛුපච්චත්ථිකා මනුස්සිත්ථිං භික්ඛුස්ස සන්තිකේ ආනේත්වා වච්චමග්ගේන අඞ්ගජාතං අභිනිසීදේන්ති. සෝ චේ පවේසනං න සාදියති, පවිට්ඨං සාදියති, ඨිතං සාදියති, උද්ධරණං සාදියති, ආපත්ති පාරාජිකස්ස. භික්ඛුපච්චත්ථිකා මනුස්සිත්ථිං භික්ඛුස්ස සන්තිකේ ආනේත්වා වච්චමග්ගේන අඞ්ගජාතං අභිනිසීදේන්ති. සෝ චේ පවේසනං න සාදියති, පවිට්ඨං න සාදියති, ඨිතං සාදියති, උද්ධරණං සාදියති, ආපත්ති පාරාජිකස්ස. භික්ඛුපච්චත්ථිකා මනුස්සිත්ථිං භික්ඛුස්ස සන්තිකේ ආනේත්වා වච්චමග්ගේන අඞ්ගජාතං අභිනිසීදේන්ති. සෝ චේ පවේසනං න සාදියති, පවිට්ඨං න සාදියති, ඨිතං න සාදියති, උද්ධරණං සාදියති, ආපත්ති පාරාජිකස්ස. භික්ඛුපච්චත්ථිකා මනුස්සිත්ථිං භික්ඛුස්ස සන්තිකේ ආනේත්වා වච්චමග්ගේන අඞ්ගජාතං අභිනිසීදේන්ති. සෝ චේ පවේසනං න සාදියති, පවිට්ඨං න සාදියති, ඨිතං න සාදියති, උද්ධරණං න සාදියති, අනාපත්ති.
</Paragraph>

<Paragraph number="112" book="para">
භික්ඛුපච්චත්ථිකා මනුස්සිත්ථිං භික්ඛුස්ස සන්තිකේ ආනේත්වා පස්සාවමග්ගේන…  මුඛේන අඞ්ගජාතං අභිනිසීදේන්ති. සෝ චේ පවේසනං සාදියති, පවිට්ඨං සාදියති, ඨිතං සාදියති, උද්ධරණං සාදියති, ආපත්ති පාරාජිකස්ස …පේ…  න සාදියති, අනාපත්ති.
</Paragraph>

</Division>
<Division number="59" book="para">

<Paragraph number="113" book="para">
භික්ඛුපච්චත්ථිකා මනුස්සිත්ථිං ජාගරන්තිං…  සුත්තං…  මත්තං…  උම්මත්තං…  පමත්තං…  මතං අක්ඛායිතං…  මතං යේභුය්‍යේන අක්ඛායිතං …පේ…  ආපත්ති පාරාජිකස්ස. මතං යේභුය්‍යේන ඛායිතං භික්ඛුස්ස සන්තිකේ ආනේත්වා වච්චමග්ගේන…  පස්සාවමග්ගේන…  මුඛේන අඞ්ගජාතං අභිනිසීදේන්ති. සෝ චේ පවේසනං සාදියති, පවිට්ඨං සාදියති, ඨිතං සාදියති, උද්ධරණං සාදියති, ආපත්ති ථුල්ලච්චයස්ස …පේ…  න සාදියති, අනාපත්ති.
</Paragraph>

<Paragraph number="114" book="para">
භික්ඛුපච්චත්ථිකා අමනුස්සිත්ථිං…  තිරච්ඡානගතිත්ථිං…  මනුස්සුභතෝබ්‍යඤ්ජනකං…  අමනුස්සුභතෝබ්‍යඤ්ජනකං…  තිරච්ඡානගතුභතෝබ්‍යඤ්ජනකං භික්ඛුස්ස සන්තිකේ ආනේත්වා වච්චමග්ගේන…  පස්සාවමග්ගේන…  මුඛේන අඞ්ගජාතං අභිනිසීදේන්ති. සෝ චේ පවේසනං සාදියති, පවිට්ඨං සාදියති, ඨිතං සාදියති, උද්ධරණං සාදියති, ආපත්ති පාරාජිකස්ස …පේ…  න සාදියති, අනාපත්ති.
</Paragraph>

<Paragraph number="115" book="para">
භික්ඛුපච්චත්ථිකා තිරච්ඡානගතුභතෝබ්‍යඤ්ජනකං ජාගරන්තං…  සුත්තං…  මත්තං…  උම්මත්තං…  පමත්තං…  මතං අක්ඛායිතං…  මතං යේභුය්‍යේන අක්ඛායිතං …පේ…  ආපත්ති පාරාජිකස්ස. මතං යේභුය්‍යේන ඛායිතං භික්ඛුස්ස සන්තිකේ ආනේත්වා වච්චමග්ගේන…  පස්සාවමග්ගේන…  මුඛේන අඞ්ගජාතං අභිනිසීදේන්ති. සෝ චේ පවේසනං සාදියති, පවිට්ඨං සාදියති, ඨිතං සාදියති, උද්ධරණං සාදියති, ආපත්ති ථුල්ලච්චයස්ස …පේ…  න සාදියති, අනාපත්ති.
</Paragraph>

<Paragraph number="116" book="para">
භික්ඛුපච්චත්ථිකා මනුස්සපණ්ඩකං…  අමනුස්සපණ්ඩකං…  තිරච්ඡානගතපණ්ඩකං භික්ඛුස්ස සන්තිකේ ආනේත්වා වච්චමග්ගේන…  මුඛේන අඞ්ගජාතං අභිනිසීදේන්ති. සෝ චේ පවේසනං සාදියති, පවිට්ඨං සාදියති, ඨිතං සාදියති, උද්ධරණං සාදියති, ආපත්ති පාරාජිකස්ස …පේ…  න සාදියති, අනාපත්ති.
</Paragraph>

<Paragraph number="117" book="para">
භික්ඛුපච්චත්ථිකා තිරච්ඡානගතපණ්ඩකං ජාගරන්තං…  සුත්තං…  මත්තං…  උම්මත්තං…  පමත්තං…  මතං අක්ඛායිතං…  මතං යේභුය්‍යේන අක්ඛායිතං …පේ…  ආපත්ති පාරාජිකස්ස. මතං යේභුය්‍යේන ඛායිතං භික්ඛුස්ස සන්තිකේ ආනේත්වා වච්චමග්ගේන…  මුඛේන අඞ්ගජාතං අභිනිසීදේන්ති. සෝ චේ පවේසනං සාදියති, පවිට්ඨං සාදියති, ඨිතං සාදියති, උද්ධරණං සාදියති, ආපත්ති ථුල්ලච්චයස්ස …පේ…  න සාදියති, අනාපත්ති.
</Paragraph>

</Division>
<Division number="60" book="para">

<Paragraph number="118" book="para">
භික්ඛුපච්චත්ථිකා මනුස්සපුරිසං…  අමනුස්සපුරිසං…  තිරච්ඡානගතපුරිසං භික්ඛුස්ස සන්තිකේ ආනේත්වා වච්චමග්ගේන…  මුඛේන අඞ්ගජාතං අභිනිසීදේන්ති. සෝ චේ පවේසනං සාදියති, පවිට්ඨං සාදියති, ඨිතං සාදියති, උද්ධරණං සාදියති, ආපත්ති පාරාජිකස්ස …පේ…  න සාදියති, අනාපත්ති.
</Paragraph>

<Paragraph number="119" book="para">
භික්ඛුපච්චත්ථිකා තිරච්ඡානගතපුරිසං ජාගරන්තං…  සුත්තං…  මත්තං…  උම්මත්තං…  පමත්තං…  මතං අක්ඛායිතං…  මතං යේභුය්‍යේන අක්ඛායිතං …පේ…  ආපත්ති පාරාජිකස්ස. මතං යේභුය්‍යේන ඛායිතං භික්ඛුස්ස සන්තිකේ ආනේත්වා වච්චමග්ගේන…  මුඛේන අඞ්ගජාතං අභිනිසීදේන්ති. සෝ චේ පවේසනං සාදියති, පවිට්ඨං සාදියති, ඨිතං සාදියති, උද්ධරණං සාදියති, ආපත්ති ථුල්ලච්චයස්ස …පේ…  න සාදියති, අනාපත්ති.
</Paragraph>

</Division>
<Division number="61" book="para">

<Paragraph number="120" book="para">
භික්ඛුපච්චත්ථිකා මනුස්සිත්ථිං භික්ඛුස්ස සන්තිකේ ආනේත්වා වච්චමග්ගේන…  පස්සාවමග්ගේන…  මුඛේන අඞ්ගජාතං අභිනිසීදේන්ති සන්ථතාය අසන්ථතස්ස, අසන්ථතාය සන්ථතස්ස, සන්ථතාය සන්ථතස්ස, අසන්ථතාය අසන්ථතස්ස. සෝ චේ පවේසනං සාදියති, පවිට්ඨං සාදියති, ඨිතං සාදියති, උද්ධරණං සාදියති, ආපත්ති පාරාජිකස්ස …පේ…  න සාදියති, අනාපත්ති.
</Paragraph>

<Paragraph number="121" book="para">
භික්ඛුපච්චත්ථිකා මනුස්සිත්ථිං ජාගරන්තිං…  සුත්තං…  මත්තං…  උම්මත්තං…  පමත්තං…  මතං අක්ඛායිතං…  මතං යේභුය්‍යේන අක්ඛායිතං …පේ…  ආපත්ති පාරාජිකස්ස. මතං යේභුය්‍යේන ඛායිතං භික්ඛුස්ස සන්තිකේ ආනේත්වා වච්චමග්ගේන…  පස්සාවමග්ගේන…  මුඛේන අඞ්ගජාතං අභිනිසීදේන්ති, සන්ථතාය අසන්ථතස්ස, අසන්ථතාය සන්ථතස්ස, සන්ථතාය සන්ථතස්ස, අසන්ථතාය අසන්ථතස්ස. සෝ චේ පවේසනං සාදියති, පවිට්ඨං සාදියති, ඨිතං සාදියති, උද්ධරණං සාදියති, ආපත්ති ථුල්ලච්චයස්ස …පේ…  න සාදියති, අනාපත්ති.
</Paragraph>

<Paragraph number="122" book="para">
භික්ඛුපච්චත්ථිකා අමනුස්සිත්ථිං…  තිරච්ඡානගතිත්ථිං…  මනුස්සුභතෝබ්‍යඤ්ජනකං…  අමනුස්සුභතෝබ්‍යඤ්ජනකං…  තිරච්ඡානගතුභතෝබ්‍යඤ්ජනකං භික්ඛුස්ස සන්තිකේ ආනේත්වා වච්චමග්ගේන…  පස්සාවමග්ගේන…  මුඛේන අඞ්ගජාතං අභිනිසීදේන්ති සන්ථතස්ස අසන්ථතස්ස, අසන්ථතස්ස සන්ථතස්ස, සන්ථතස්ස සන්ථතස්ස, අසන්ථතස්ස අසන්ථතස්ස. සෝ චේ පවේසනං සාදියති, පවිට්ඨං සාදියති, ඨිතං සාදියති, උද්ධරණං සාදියති, ආපත්ති පාරාජිකස්ස …පේ…  න සාදියති, අනාපත්ති.
</Paragraph>

<Paragraph number="123" book="para">
භික්ඛුපච්චත්ථිකා තිරච්ඡානගතුභතෝබ්‍යඤ්ජනකං ජාගරන්තං…  සුත්තං…  මත්තං…  උම්මත්තං…  පමත්තං…  මතං අක්ඛායිතං…  මතං යේභුය්‍යේන අක්ඛායිතං …පේ…  ආපත්ති පාරාජිකස්ස. මතං යේභුය්‍යේන ඛායිතං භික්ඛුස්ස සන්තිකේ ආනේත්වා වච්චමග්ගේන…  පස්සාවමග්ගේන…  මුඛේන අඞ්ගජාතං අභිනිසීදේන්ති, සන්ථතස්ස අසන්ථතස්ස, අසන්ථතස්ස සන්ථතස්ස, සන්ථතස්ස සන්ථතස්ස, අසන්ථතස්ස අසන්ථතස්ස. සෝ චේ පවේසනං සාදියති, පවිට්ඨං සාදියති, ඨිතං සාදියති, උද්ධරණං සාදියති, ආපත්ති ථුල්ලච්චයස්ස …පේ…  න සාදියති, අනාපත්ති.
</Paragraph>

</Division>
<Division number="62" book="para">

<Paragraph number="124" book="para">
භික්ඛුපච්චත්ථිකා මනුස්සපණ්ඩකං…  අමනුස්සපණ්ඩකං…  තිරච්ඡානගතපණ්ඩකං…  මනුස්සපුරිසං…  අමනුස්සපුරිසං…  තිරච්ඡානගතපුරිසං භික්ඛුස්ස සන්තිකේ ආනේත්වා වච්චමග්ගේන…  මුඛේන අඞ්ගජාතං අභිනිසීදේන්ති සන්ථතස්ස අසන්ථතස්ස, අසන්ථතස්ස සන්ථතස්ස, සන්ථතස්ස සන්ථතස්ස, අසන්ථතස්ස අසන්ථතස්ස. සෝ චේ පවේසනං සාදියති, පවිට්ඨං සාදියති, ඨිතං සාදියති, උද්ධරණං සාදියති, ආපත්ති පාරාජිකස්ස …පේ…  න සාදියති, අනාපත්ති.
</Paragraph>

<Paragraph number="125" book="para">
භික්ඛුපච්චත්ථිකා තිරච්ඡානගතපුරිසං ජාගරන්තං…  සුත්තං…  මත්තං…  උම්මත්තං…  පමත්තං…  මතං අක්ඛායිතං…  මතං යේභුය්‍යේන අක්ඛායිතං …පේ…  ආපත්ති පාරාජිකස්ස. මතං යේභුය්‍යේන ඛායිතං භික්ඛුස්ස සන්තිකේ ආනේත්වා වච්චමග්ගේන…  මුඛේන අඞ්ගජාතං අභිනිසීදේන්ති, සන්ථතස්ස අසන්ථතස්ස, අසන්ථතස්ස සන්ථතස්ස, සන්ථතස්ස සන්ථතස්ස, අසන්ථතස්ස අසන්ථතස්ස. සෝ චේ පවේසනං සාදියති, පවිට්ඨං සාදියති, ඨිතං සාදියති, උද්ධරණං සාදියති, ආපත්ති ථුල්ලච්චයස්ස …පේ…  න සාදියති, අනාපත්ති.
</Paragraph>

</Division>
<Division number="63" book="para">

<Paragraph number="126" book="para">
භික්ඛුපච්චත්ථිකා භික්ඛුං මනුස්සිත්ථියා සන්තිකේ ආනේත්වා අඞ්ගජාතේන වච්චමග්ගං…  පස්සාවමග්ගං…  මුඛං අභිනිසීදේන්ති. සෝ චේ පවේසනං සාදියති, පවිට්ඨං සාදියති, ඨිතං සාදියති, උද්ධරණං සාදියති, ආපත්ති පාරාජිකස්ස …පේ…  න සාදියති, අනාපත්ති.
</Paragraph>

<Paragraph number="127" book="para">
භික්ඛුපච්චත්ථිකා භික්ඛුං මනුස්සිත්ථියා ජාගරන්තියා…  සුත්තාය…  මත්තාය…  උම්මත්තාය…  පමත්තාය…  මතාය අක්ඛායිතාය…  මතාය යේභුය්‍යේන අක්ඛායිතාය …පේ…  ආපත්ති පාරාජිකස්ස. මතාය යේභුය්‍යේන ඛායිතාය සන්තිකේ ආනේත්වා අඞ්ගජාතේන වච්චමග්ගං…  පස්සාවමග්ගං…  මුඛං අභිනිසීදේන්ති. සෝ චේ පවේසනං සාදියති, පවිට්ඨං සාදියති, ඨිතං සාදියති, උද්ධරණං සාදියති, ආපත්ති ථුල්ලච්චයස්ස …පේ…  න සාදියති, අනාපත්ති.
</Paragraph>

<Paragraph number="128" book="para">
භික්ඛුපච්චත්ථිකා භික්ඛුං අමනුස්සිත්ථියා…  තිරච්ඡානගතිත්ථියා…  මනුස්සුභතෝබ්‍යඤ්ජනකස්ස…  අමනුස්සුභතෝබ්‍යඤ්ජනකස්ස…  තිරච්ඡානගතුභතෝබ්‍යඤ්ජනකස්ස…  මනුස්සපණ්ඩකස්ස…  අමනුස්සපණ්ඩකස්ස…  තිරච්ඡානගතපණ්ඩකස්ස…  මනුස්සපුරිසස්ස…  අමනුස්සපුරිසස්ස…  තිරච්ඡානගතපුරිසස්ස සන්තිකේ ආනේත්වා අඞ්ගජාතේන වච්චමග්ගං…  මුඛං අභිනිසීදේන්ති. සෝ චේ පවේසනං සාදියති, පවිට්ඨං සාදියති, ඨිතං සාදියති, උද්ධරණං සාදියති, ආපත්ති පාරාජිකස්ස …පේ…  න සාදියති, අනාපත්ති.
</Paragraph>

<Paragraph number="129" book="para">
භික්ඛුපච්චත්ථිකා භික්ඛුං තිරච්ඡානගතපුරිසස්ස ජාගරන්තස්ස…  සුත්තස්ස…  මත්තස්ස…  උම්මත්තස්ස…  පමත්තස්ස…  මතස්ස අක්ඛායිතස්ස…  මතස්ස යේභුය්‍යේන අක්ඛායිතස්ස …පේ…  ආපත්ති පාරාජිකස්ස. මතස්ස යේභුය්‍යේන ඛායිතස්ස සන්තිකේ ආනේත්වා අඞ්ගජාතේන වච්චමග්ගං…  මුඛං අභිනිසීදේන්ති. සෝ චේ පවේසනං සාදියති, පවිට්ඨං සාදියති, ඨිතං සාදියති, උද්ධරණං සාදියති, ආපත්ති ථුල්ලච්චයස්ස …පේ…  න සාදියති, අනාපත්ති.
</Paragraph>

</Division>
<Division number="64" book="para">

<Paragraph number="130" book="para">
භික්ඛුපච්චත්ථිකා භික්ඛුං මනුස්සිත්ථියා සන්තිකේ ආනේත්වා අඞ්ගජාතේන වච්චමග්ගං…  පස්සාවමග්ගං…  මුඛං අභිනිසීදේන්ති සන්ථතස්ස අසන්ථතාය, අසන්ථතස්ස සන්ථතාය, සන්ථතස්ස සන්ථතාය, අසන්ථතස්ස අසන්ථතාය. සෝ චේ පවේසනං සාදියති, පවිට්ඨං සාදියති, ඨිතං සාදියති, උද්ධරණං සාදියති, ආපත්ති පාරාජිකස්ස …පේ…  න සාදියති, අනාපත්ති.
</Paragraph>

<Paragraph number="131" book="para">
භික්ඛුපච්චත්ථිකා භික්ඛුං මනුස්සිත්ථියා ජාගරන්තියා…  සුත්තාය…  මත්තාය…  උම්මත්තාය…  පමත්තාය…  මතාය අක්ඛායිතාය…  මතාය යේභුය්‍යේන අක්ඛායිතාය …පේ…  ආපත්ති පාරාජිකස්ස. මතාය යේභුය්‍යේන ඛායිතාය සන්තිකේ ආනේත්වා අඞ්ගජාතේන වච්චමග්ගං…  පස්සාවමග්ගං…  මුඛං අභිනිසීදේන්ති සන්ථතස්ස අසන්ථතාය, අසන්ථතස්ස සන්ථතාය, සන්ථතස්ස සන්ථතාය, අසන්ථතස්ස අසන්ථතාය. සෝ චේ පවේසනං සාදියති, පවිට්ඨං සාදියති, ඨිතං සාදියති, උද්ධරණං සාදියති, ආපත්ති ථුල්ලච්චයස්ස …පේ…  න සාදියති, අනාපත්ති.
</Paragraph>

<Paragraph number="132" book="para">
භික්ඛුපච්චත්ථිකා භික්ඛුං අමනුස්සිත්ථියා…  තිරච්ඡානගතිත්ථියා…  මනුස්සුභතෝබ්‍යඤ්ජනකස්ස…  අමනුස්සුභතෝබ්‍යඤ්ජනකස්ස…  තිරච්ඡානගතුභතෝබ්‍යඤ්ජනකස්ස…  මනුස්සපණ්ඩකස්ස…  අමනුස්සපණ්ඩකස්ස…  තිරච්ඡානගතපණ්ඩකස්ස…  මනුස්සපුරිසස්ස…  අමනුස්සපුරිසස්ස…  තිරච්ඡානගතපුරිසස්ස සන්තිකේ ආනේත්වා අඞ්ගජාතේන වච්චමග්ගං…  මුඛං අභිනිසීදේන්ති සන්ථතස්ස අසන්ථතස්ස, අසන්ථතස්ස සන්ථතස්ස, සන්ථතස්ස සන්ථතස්ස, අසන්ථතස්ස අසන්ථතස්ස. සෝ චේ පවේසනං සාදියති, පවිට්ඨං සාදියති, ඨිතං සාදියති, උද්ධරණං සාදියති, ආපත්ති පාරාජිකස්ස …පේ…  න සාදියති, අනාපත්ති.
</Paragraph>

</Division>
<Division number="65" book="para">

<Paragraph number="133" book="para">
භික්ඛුපච්චත්ථිකා භික්ඛුං තිරච්ඡානගතපුරිසස්ස ජාගරන්තස්ස…  සුත්තස්ස…  මත්තස්ස…  උම්මත්තස්ස…  පමත්තස්ස…  මතස්ස අක්ඛායිතස්ස…  මතස්ස යේභුය්‍යේන අක්ඛායිතස්ස …පේ…  ආපත්ති පාරාජිකස්ස. මතස්ස යේභුය්‍යේන ඛායිතස්ස සන්තිකේ ආනේත්වා අඞ්ගජාතේන වච්චමග්ගං…  මුඛං අභිනිසීදේන්ති සන්ථතස්ස අසන්ථතස්ස, අසන්ථතස්ස සන්ථතස්ස, සන්ථතස්ස සන්ථතස්ස, අසන්ථතස්ස අසන්ථතස්ස. සෝ චේ පවේසනං සාදියති, පවිට්ඨං සාදියති, ඨිතං සාදියති, උද්ධරණං සාදියති, ආපත්ති ථුල්ලච්චයස්ස …පේ…  න සාදියති, අනාපත්ති.
</Paragraph>

<Paragraph number="134" book="para">
යථා භික්ඛුපච්චත්ථිකා විත්ථාරිතා, ඒවං විත්ථාරේතබ්බා.
</Paragraph>

<Paragraph number="135" book="para">
රාජපච්චත්ථිකා…  චෝරපච්චත්ථිකා…  ධුත්තපච්චත්ථිකා…  උප්පලගන්ධපච්චත්ථිකා. සංඛිත්තං.
</Paragraph>

</Division>
<Division number="66" book="para">

<Paragraph number="136" book="para">
මග්ගේන මග්ගං පවේසේති, ආපත්ති පාරාජිකස්ස. මග්ගේන අමග්ගං පවේසේති, ආපත්ති පාරාජිකස්ස. අමග්ගේන මග්ගං පවේසේති, ආපත්ති පාරාජිකස්ස. අමග්ගේන අමග්ගං පවේසේති, ආපත්ති ථුල්ලච්චයස්ස.
</Paragraph>

<Paragraph number="137" book="para">
භික්ඛු සුත්තභික්ඛුම්හි විප්පටිපජ්ජති; පටිබුද්ධෝ සාදියති, උභෝ නාසේතබ්බා. පටිබුද්ධෝ න සාදියති, දූසකෝ නාසේතබ්බෝ. භික්ඛු සුත්තසාමණේරම්හි විප්පටිපජ්ජති; පටිබුද්ධෝ සාදියති, උභෝ නාසේතබ්බා. පටිබුද්ධෝ න සාදියති, දූසකෝ නාසේතබ්බෝ. සාමණේරෝ සුත්තභික්ඛුම්හි විප්පටිපජ්ජති; පටිබුද්ධෝ සාදියති, උභෝ නාසේතබ්බා. පටිබුද්ධෝ න සාදියති, දූසකෝ නාසේතබ්බෝ. සාමණේරෝ සුත්තසාමණේරම්හි විප්පටිපජ්ජති; පටිබුද්ධෝ සාදියති, උභෝ නාසේතබ්බා. පටිබුද්ධෝ න සාදියති, දූසකෝ නාසේතබ්බෝ.
</Paragraph>

<Paragraph number="138" book="para">
අනාපත්ති—  අජානන්තස්ස, අසාදියන්තස්ස, උම්මත්තකස්ස, ඛිත්තචිත්තස්ස, වේදනාට්ටස්ස, ආදිකම්මිකස්සාති.

</Paragraph>
</Division>

<Paragraph number="139" type="center" book="para">
සන්ථතභාණවාරෝ නිට්ඨිතෝ.
</Paragraph>