---
title: "1.4.2.5 නිසීදනසන්ථතසික්ඛාපද"
tableOfContents: false
sidebar:
  order: 6
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="565" book="para">

<Paragraph number="2158" book="para">
තේන සමයේන බුද්ධෝ භගවා සාවත්ථියං විහරති ජේතවනේ අනාථපිණ්ඩිකස්ස ආරාමේ. අථ ඛෝ භගවා භික්ඛූ ආමන්තේසි—  “ඉච්ඡාමහං, භික්ඛවේ, තේමාසං පටිසල්ලීයිතුං. නම්හි කේනචි උපසඞ්කමිතබ්බෝ, අඤ්ඤත්‍ර ඒකේන පිණ්ඩපාතනීහාරකේනා”ති. “ඒවං, භන්තේ”ති ඛෝ තේ භික්ඛූ භගවතෝ පටිස්සුණිත්වා නාස්සුධ කෝචි භගවන්තං උපසඞ්කමති, අඤ්ඤත්‍ර ඒකේන පිණ්ඩපාතනීහාරකේන. තේන ඛෝ පන සමයේන සාවත්ථියා සංඝේන කතිකා කතා හෝති—  “ඉච්ඡතාවුසෝ, භගවා තේමාසං පටිසල්ලීයිතුං. න භගවා කේනචි උපසඞ්කමිතබ්බෝ, අඤ්ඤත්‍ර ඒකේන පිණ්ඩපාතනීහාරකේන. යෝ භගවන්තං උපසඞ්කමති සෝ පාචිත්තියං දේසාපේතබ්බෝ”ති.
</Paragraph>

<Paragraph number="2159" book="para">
අථ ඛෝ ආයස්මා උපසේනෝ වඞ්ගන්තපුත්තෝ, සපරිසෝ යේන භගවා තේනුපසඞ්කමි; උපසඞ්කමිත්වා භගවන්තං අභිවාදේත්වා ඒකමන්තං නිසීදි. ආචිණ්ණං ඛෝ පනේතං බුද්ධානං භගවන්තානං ආගන්තුකේහි භික්ඛූහි සද්ධිං පටිසම්මෝදිතුං. අථ ඛෝ භගවා ආයස්මන්තං උපසේනං වඞ්ගන්තපුත්තං ඒතදවෝච—  “කච්චි වෝ, උපසේන, ඛමනීයං කච්චි යාපනීයං, කච්චිත්ථ අප්පකිලමථේන අද්ධානං ආගතා”ති? “ඛමනීයං, භගවා, යාපනීයං, භගවා. අප්පකිලමථේන ච මයං, භන්තේ, අද්ධානං ආගතා”ති.
</Paragraph>

<Paragraph number="2160" book="para">
තේන ඛෝ පන සමයේන ආයස්මතෝ උපසේනස්ස වඞ්ගන්තපුත්තස්ස සද්ධිවිහාරිකෝ භික්ඛු භගවතෝ අවිදූරේ නිසින්නෝ හෝති. අථ ඛෝ භගවා තං භික්ඛුං ඒතදවෝච—  “මනාපානි තේ, භික්ඛු, පංසුකූලානී”ති? “න ඛෝ මේ, භන්තේ, මනාපානි පංසුකූලානී”ති. “කිස්ස පන ත්වං, භික්ඛු, පංසුකූලිකෝ”ති? “උපජ්ඣායෝ මේ, භන්තේ, පංසුකූලිකෝ. ඒවං අහම්පි පංසුකූලිකෝ”ති. අථ ඛෝ භගවා ආයස්මන්තං උපසේනං වඞ්ගන්තපුත්තං ඒතදවෝච—  “පාසාදිකා ඛෝ ත්‍යායං, උපසේන, පරිසා. කථං ත්වං, උපසේන, පරිසං විනේසී”ති? “යෝ මං, භන්තේ, උපසම්පදං යාචති තමහං ඒවං වදාමි—  ‘අහං ඛෝ, ආවුසෝ, ආරඤ්ඤිකෝ පිණ්ඩපාතිකෝ පංසුකූලිකෝ. සචේ ත්වම්පි ආරඤ්ඤිකෝ භවිස්සසි පිණ්ඩපාතිකෝ පංසුකූලිකෝ, ඒවාහං තං උපසම්පාදේස්සාමී’ති. සචේ මේ පටිස්සුණාති උපසම්පාදේමි, නෝ චේ මේ පටිස්සුණාති න උපසම්පාදේමි. යෝ මං නිස්සයං යාචති තමහං ඒවං වදාමි—  ‘අහං ඛෝ, ආවුසෝ, ආරඤ්ඤිකෝ පිණ්ඩපාතිකෝ පංසුකූලිකෝ. සචේ ත්වම්පි ආරඤ්ඤිකෝ භවිස්සසි පිණ්ඩපාතිකෝ පංසුකූලිකෝ, ඒවාහං තේ නිස්සයං දස්සාමී’ති. සචේ මේ පටිස්සුණාති නිස්සයං දේමි, නෝ චේ මේ පටිස්සුණාති න නිස්සයං දේමි. ඒවං ඛෝ අහං, භන්තේ, පරිසං විනේමී”ති.
</Paragraph>

<Paragraph number="2161" book="para">
“සාධු සාධු, උපසේන. සාධු ඛෝ ත්වං, උපසේන, පරිසං විනේසි. ජානාසි පන ත්වං, උපසේන, සාවත්ථියා සංඝස්ස කතිකන්”ති? “න ඛෝ අහං, භන්තේ, ජානාමි සාවත්ථියා සංඝස්ස කතිකන්”ති. “සාවත්ථියා ඛෝ, උපසේන, සංඝේන කතිකා කතා—  ‘ඉච්ඡතාවුසෝ, භගවා තේමාසං පටිසල්ලීයිතුං. න භගවා කේනචි උපසඞ්කමිතබ්බෝ, අඤ්ඤත්‍ර ඒකේන පිණ්ඩපාතනීහාරකේන. යෝ භගවන්තං උපසඞ්කමති සෝ පාචිත්තියං දේසාපේතබ්බෝ’”ති. “පඤ්ඤායිස්සති, භන්තේ, සාවත්ථියා සංඝෝ සකාය කතිකාය, න මයං අපඤ්ඤත්තං පඤ්ඤපේස්සාම පඤ්ඤත්තං වා න සමුච්ඡින්දිස්සාම, යථාපඤ්ඤත්තේසු සික්ඛාපදේසු සමාදාය වත්තිස්සාමා”ති. “සාධු සාධු, උපසේන, අපඤ්ඤත්තං න පඤ්ඤපේතබ්බං, පඤ්ඤත්තං වා න සමුච්ඡින්දිතබ්බං, යථාපඤ්ඤත්තේසු සික්ඛාපදේසු සමාදාය වත්තිතබ්බං. අනුජානාමි, උපසේන, යේ තේ භික්ඛූ ආරඤ්ඤිකා පිණ්ඩපාතිකා පංසුකූලිකා යථාසුඛං මං දස්සනාය උපසඞ්කමන්තූ”ති .
</Paragraph>

</Division>
<Division number="566" book="para">

<Paragraph number="2162" book="para">
තේන ඛෝ පන සමයේන සම්බහුලා භික්ඛූ බහිද්වාරකෝට්ඨකේ ඨිතා හෝන්ති—  “මයං ආයස්මන්තං උපසේනං වඞ්ගන්තපුත්තං පාචිත්තියං දේසාපේස්සාමා”ති. අථ ඛෝ ආයස්මා උපසේනෝ වඞ්ගන්තපුත්තෝ සපරිසෝ උට්ඨායාසනා භගවන්තං අභිවාදේත්වා පදක්ඛිණං කත්වා පක්කාමි. අථ ඛෝ තේ භික්ඛූ ආයස්මන්තං උපසේනං වඞ්ගන්තපුත්තං ඒතදවෝචුං—  “ජානාසි ත්වං, ආවුසෝ උපසේන, සාවත්ථියා සංඝස්ස කතිකන්”ති. “භගවාපි මං, ආවුසෝ, ඒවමාහ—  ‘ජානාසි පන ත්වං, උපසේන, සාවත්ථියා සංඝස්ස කතිකන්’ති? ‘න ඛෝ අහං, භන්තේ, ජානාමි සාවත්ථියා සංඝස්ස කතිකන්’ති. ‘සාවත්ථියා ඛෝ, උපසේන, සංඝේන කතිකා කතා—  ඉච්ඡතාවුසෝ, භගවා තේමාසං පටිසල්ලීයිතුං. න භගවා කේනචි උපසඞ්කමිතබ්බෝ, අඤ්ඤත්‍ර ඒකේන පිණ්ඩපාතනීහාරකේන. යෝ භගවන්තං උපසඞ්කමති සෝ පාචිත්තියං දේසාපේතබ්බෝ’ති. ‘පඤ්ඤායිස්සති, භන්තේ, සාවත්ථියා සංඝෝ සකාය කතිකාය, න මයං අපඤ්ඤත්තං පඤ්ඤපේස්සාම පඤ්ඤත්තං වා න සමුච්ඡින්දිස්සාම, යථාපඤ්ඤත්තේසු සික්ඛාපදේසු සමාදාය වත්තිස්සාමා’ති. අනුඤ්ඤාතාවුසෝ, භගවතා—  ‘යේ තේ භික්ඛූ ආරඤ්ඤිකා පිණ්ඩපාතිකා පංසුකූලිකා යථාසුඛං මං දස්සනාය උපසඞ්කමන්තූ’”ති.
</Paragraph>

<Paragraph number="2163" book="para">
අථ ඛෝ තේ භික්ඛූ—  “සච්චං ඛෝ ආයස්මා උපසේනෝ ආහ—  ‘න අපඤ්ඤත්තං පඤ්ඤපේතබ්බං, පඤ්ඤත්තං වා න සමුච්ඡින්දිතබ්බං, යථාපඤ්ඤත්තේසු සික්ඛාපදේසු සමාදාය වත්තිතබ්බන්’”ති. අස්සෝසුං ඛෝ භික්ඛූ—  “අනුඤ්ඤාතා කිර භගවතා—  ‘යේ තේ භික්ඛූ ආරඤ්ඤිකා පිණ්ඩපාතිකා පංසුකූලිකා යථාසුඛං මං දස්සනාය උපසඞ්කමන්තූ’”ති. තේ භගවන්තං දස්සනං පිහේන්තා සන්ථතානි උජ්ඣිත්වා ආරඤ්ඤිකඞ්ගං පිණ්ඩපාතිකඞ්ගං පංසුකූලිකඞ්ගං සමාදියිංසු. අථ ඛෝ භගවා සම්බහුලේහි භික්ඛූහි සද්ධිං සේනාසනචාරිකං ආහිණ්ඩන්තෝ අද්දස සන්ථතානි තහං තහං උජ්ඣිතානි. පස්සිත්වා භික්ඛූ ආමන්තේසි—  “කස්සිමානි, භික්ඛවේ, සන්ථතානි තහං තහං උජ්ඣිතානී”ති?
</Paragraph>

<Paragraph number="2164" book="para">
අථ ඛෝ තේ භික්ඛූ භගවතෝ ඒතමත්ථං ආරෝචේසුං. අථ ඛෝ භගවා ඒතස්මිං නිදානේ ඒතස්මිං පකරණේ ධම්මිං කථං කත්වා භික්ඛූ ආමන්තේසි—  “තේන හි, භික්ඛවේ, භික්ඛූනං සික්ඛාපදං පඤ්ඤපේස්සාමි දස අත්ථවසේ පටිච්ච—  සංඝසුට්ඨුතාය, සංඝඵාසුතාය …පේ…  ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

</Division>
<Division number="567" book="para">

<Paragraph number="2165" book="para">
<Emphasis>“නිසීදනසන්ථතං පන භික්ඛුනා කාරයමානේන පුරාණසන්ථතස්ස සාමන්තා සුගතවිදත්ථි ආදාතබ්බා දුබ්බණ්ණකරණාය, අනාදා චේ භික්ඛු පුරාණසන්ථතස්ස සාමන්තා සුගතවිදත්ථිං නවං නිසීදනසන්ථතං කාරාපේය්‍ය, නිස්සග්ගියං පාචිත්තියන්”</Emphasis>ති. (*15*:<Emphasis>34</Emphasis>)
</Paragraph>

</Division>
<Division number="568" book="para">

<Paragraph number="2166" book="para">
<Emphasis>නිසීදනං</Emphasis> නාම සදසං වුච්චති.
</Paragraph>

<Paragraph number="2167" book="para">
<Emphasis>සන්ථතං</Emphasis> නාම සන්ථරිත්වා කතං හෝති අවායිමං.
</Paragraph>

<Paragraph number="2168" book="para">
<Emphasis>කාරයමානේනා</Emphasis>ති කරෝන්තෝ වා කාරාපේන්තෝ වා.
</Paragraph>

<Paragraph number="2169" book="para">
<Emphasis>පුරාණසන්ථතං</Emphasis> නාම සකිං නිවත්ථම්පි සකිං පාරුතම්පි.
</Paragraph>

<Paragraph number="2170" book="para">
<Emphasis>සාමන්තා සුගතවිදත්ථි ආදාතබ්බා දුබ්බණ්ණකරණායා</Emphasis>ති ථිරභාවාය වට්ටං වා චතුරස්සං වා ඡින්දිත්වා ඒකදේසේ වා සන්ථරිතබ්බං විජටේත්වා වා සන්ථරිතබ්බං.
</Paragraph>

<Paragraph number="2171" book="para">
<Emphasis>අනාදා චේ භික්ඛු පුරාණසන්ථතස්ස සාමන්තා සුගතවිදත්ථින්</Emphasis>ති අනාදියිත්වා පුරාණසන්ථතස්ස සාමන්තා සුගතවිදත්ථිං නවං නිසීදනසන්ථතං කරෝති වා කාරාපේති වා, පයෝගේ දුක්කටං, පටිලාභේන නිස්සග්ගියං හෝති. නිස්සජ්ජිතබ්බං සංඝස්ස වා ගණස්ස වා පුග්ගලස්ස වා. ඒවඤ්ච පන, භික්ඛවේ, නිස්සජ්ජිතබ්බං …පේ…  “ඉදං මේ, භන්තේ, නිසීදනසන්ථතං අනාදියිත්වා පුරාණසන්ථතස්ස සාමන්තා සුගතවිදත්ථිං කාරාපිතං නිස්සග්ගියං. ඉමාහං සංඝස්ස නිස්සජ්ජාමී”ති …පේ…  දදේය්‍යාති …පේ…  දදේය්‍යුන්ති …පේ…  ආයස්මතෝ දම්මීති.
</Paragraph>

</Division>
<Division number="569" book="para">

<Paragraph number="2172" book="para">
අත්තනා විප්පකතං අත්තනා පරියෝසාපේති, නිස්සග්ගියං පාචිත්තියං. අත්තනා විප්පකතං පරේහි පරියෝසාපේති, නිස්සග්ගියං පාචිත්තියං. පරේහි විප්පකතං අත්තනා පරියෝසාපේති, නිස්සග්ගියං පාචිත්තියං. පරේහි විප්පකතං පරේහි පරියෝසාපේති, නිස්සග්ගියං පාචිත්තියං.
</Paragraph>

<Paragraph number="2173" book="para">
අඤ්ඤස්සත්ථාය කරෝති වා කාරාපේති වා, ආපත්ති දුක්කටස්ස.
</Paragraph>

</Division>
<Division number="570" book="para">

<Paragraph number="2174" book="para">
අනාපත්ති—  පුරාණසන්ථතස්ස සාමන්තා සුගතවිදත්ථිං ආදියිත්වා කරෝති, අලභන්තෝ ථෝකතරං ආදියිත්වා කරෝති, අලභන්තෝ අනාදියිත්වා කරෝති, අඤ්ඤේන කතං පටිලභිත්වා පරිභුඤ්ජති, විතානං වා භූමත්ථරණං වා සාණිපාකාරං වා භිසිං වා බිබ්බෝහනං වා කරෝති, උම්මත්තකස්ස ආදිකම්මිකස්සාති.

</Paragraph>
</Division>

<Paragraph number="2175" type="center" book="para">
නිසීදනසන්ථතසික්ඛාපදං නිට්ඨිතං පඤ්චමං.
</Paragraph>