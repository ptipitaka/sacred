---
title: "1.4.3.7 මහාපේසකාරසික්ඛාපද"
tableOfContents: false
sidebar:
  order: 8
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="641" book="para">

<Paragraph number="2362" book="para">
තේන සමයේන බුද්ධෝ භගවා සාවත්ථියං විහරති ජේතවනේ අනාථපිණ්ඩිකස්ස ආරාමේ. තේන ඛෝ පන සමයේන අඤ්ඤතරෝ පුරිසෝ පවාසං ගච්ඡන්තෝ පජාපතිං ඒතදවෝච—  “සුත්තං ධාරයිත්වා අමුකස්ස තන්තවායස්ස දේහි, චීවරං වායාපේත්වා නික්ඛිප, ආගතෝ අය්‍යං උපනන්දං චීවරේන අච්ඡාදේස්සාමී”ති. අස්සෝසි ඛෝ අඤ්ඤතරෝ පිණ්ඩචාරිකෝ භික්ඛු තස්ස පුරිසස්ස ඉමං වාචං භාසමානස්ස. අථ ඛෝ සෝ භික්ඛු යේනායස්මා උපනන්දෝ සක්‍යපුත්තෝ තේනුපසඞ්කමි; උපසඞ්කමිත්වා ආයස්මන්තං උපනන්දං සක්‍යපුත්තං ඒතදවෝච—  “මහාපුඤ්ඤෝසි ත්වං, ආවුසෝ උපනන්ද, අමුකස්මිං ඕකාසේ අඤ්ඤතරෝ පුරිසෝ පවාසං ගච්ඡන්තෝ පජාපතිං ඒතදවෝච—  ‘සුත්තං ධාරයිත්වා අමුකස්ස තන්තවායස්ස දේහි, චීවරං වායාපේත්වා නික්ඛිප, ආගතෝ අය්‍යං උපනන්දං චීවරේන අච්ඡාදේස්සාමී’”ති. “අත්ථාවුසෝ, මං සෝ උපට්ඨාකෝ”ති. සෝපි ඛෝ තන්තවායෝ ආයස්මතෝ උපනන්දස්ස සක්‍යපුත්තස්ස උපට්ඨාකෝ හෝති.
</Paragraph>

<Paragraph number="2363" book="para">
අථ ඛෝ ආයස්මා උපනන්දෝ සක්‍යපුත්තෝ යේන සෝ තන්තවායෝ තේනුපසඞ්කමි; උපසඞ්කමිත්වා තං තන්තවායං ඒතදවෝච—  “ඉදං ඛෝ, ආවුසෝ, චීවරං මං උද්දිස්ස විය්‍යති; ආයතඤ්ච කරෝහි විත්ථතඤ්ච. අප්පිතඤ්ච සුවීතඤ්ච සුප්පවායිතඤ්ච සුවිලේඛිතඤ්ච සුවිතච්ඡිතඤ්ච කරෝහී”ති. “ඒතේ ඛෝ මේ, භන්තේ, සුත්තං ධාරයිත්වා අදංසු; ඉමිනා සුත්තේන චීවරං විනාහී”ති. “න, භන්තේ, සක්කා ආයතං වා විත්ථතං වා අප්පිතං වා කාතුං. සක්කා ච ඛෝ, භන්තේ, සුවීතඤ්ච සුප්පවායිතඤ්ච සුවිලේඛිතඤ්ච සුවිතච්ඡිතඤ්ච කාතුන්”ති. “ඉඞ්ඝ ත්වං, ආවුසෝ, ආයතඤ්ච කරෝහි විත්ථතඤ්ච අප්පිතඤ්ච. න තේන සුත්තේන පටිබද්ධං භවිස්සතී”ති.
</Paragraph>

<Paragraph number="2364" book="para">
අථ ඛෝ සෝ තන්තවායෝ යථාභතං සුත්තං තන්තේ උපනේත්වා යේන සා ඉත්ථී තේනුපසඞ්කමි; උපසඞ්කමිත්වා තං ඉත්ථිං ඒතදවෝච—  “සුත්තේන, අය්‍යේ, අත්ථෝ”ති. “නනු ත්වං අය්‍යෝ මයා වුත්තෝ—  ‘ඉමිනා සුත්තේන චීවරං විනාහී’”ති. “සච්චාහං, අය්‍යේ, තයා වුත්තෝ—  ‘ඉමිනා සුත්තේන චීවරං විනාහී’ති. අපි ච මං අය්‍යෝ උපනන්දෝ ඒවමාහ—  ‘ඉඞ්ඝ ත්වං, ආවුසෝ, ආයතඤ්ච කරෝහි විත්ථතඤ්ච අප්පිතඤ්ච, න තේන සුත්තේන පටිබද්ධං භවිස්සතී’”ති. අථ ඛෝ සා ඉත්ථී යත්තකංයේව සුත්තං පඨමං අදාසි තත්තකං පච්ඡා අදාසි. අස්සෝසි ඛෝ ආයස්මා උපනන්දෝ සක්‍යපුත්තෝ—  “සෝ කිර පුරිසෝ පවාසතෝ ආගතෝ”ති. අථ ඛෝ ආයස්මා උපනන්දෝ සක්‍යපුත්තෝ යේන තස්ස පුරිසස්ස නිවේසනං තේනුපසඞ්කමි; උපසඞ්කමිත්වා පඤ්ඤත්තේ ආසනේ නිසීදි. අථ ඛෝ සෝ පුරිසෝ යේනායස්මා උපනන්දෝ සක්‍යපුත්තෝ තේනුපසඞ්කමි; උපසඞ්කමිත්වා ආයස්මන්තං උපනන්දං සක්‍යපුත්තං අභිවාදේත්වා ඒකමන්තං නිසීදි. ඒකමන්තං නිසින්නෝ ඛෝ සෝ පුරිසෝ පජාපතිං ඒතදවෝච—  “වීතං තං චීවරන්”ති? “ආමාය්‍ය, වීතං තං චීවරන්”ති. “ආහර, අය්‍යං උපනන්දං චීවරේන අච්ඡාදේස්සාමී”ති. අථ ඛෝ සා ඉත්ථී තං චීවරං නීහරිත්වා සාමිකස්ස දත්වා ඒතමත්ථං ආරෝචේසි. අථ ඛෝ සෝ පුරිසෝ ආයස්මතෝ උපනන්දස්ස සක්‍යපුත්තස්ස චීවරං දත්වා උජ්ඣායති ඛිය්‍යති විපාචේති—  “මහිච්ඡා ඉමේ සමණා සක්‍යපුත්තියා අසන්තුට්ඨා. නයිමේ සුකරා චීවරේන අච්ඡාදේතුං. කථඤ්හි නාම අය්‍යෝ උපනන්දෝ මයා පුබ්බේ අප්පවාරිතෝ තන්තවායේ උපසඞ්කමිත්වා චීවරේ විකප්පං ආපජ්ජිස්සතී”ති.
</Paragraph>

<Paragraph number="2365" book="para">
අස්සෝසුං ඛෝ භික්ඛූ තස්ස පුරිසස්ස උජ්ඣායන්තස්ස ඛිය්‍යන්තස්ස විපාචේන්තස්ස. යේ තේ භික්ඛූ අප්පිච්ඡා …පේ…  තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම ආයස්මා උපනන්දෝ සක්‍යපුත්තෝ පුබ්බේ අප්පවාරිතෝ ගහපතිකස්ස තන්තවායේ උපසඞ්කමිත්වා චීවරේ විකප්පං ආපජ්ජිස්සතී”ති.
</Paragraph>

<Paragraph number="2366" book="para">
අථ ඛෝ තේ භික්ඛූ ආයස්මන්තං උපනන්දං සක්‍යපුත්තං අනේකපරියායේන විගරහිත්වා භගවතෝ ඒතමත්ථං ආරෝචේසුං …පේ…  “සච්චං කිර ත්වං, උපනන්ද, පුබ්බේ අප්පවාරිතෝ ගහපතිකස්ස තන්තවායේ උපසඞ්කමිත්වා චීවරේ විකප්පං ආපජ්ජී”ති? “සච්චං, භගවා”ති. “ඤාතකෝ තේ, උපනන්ද, අඤ්ඤාතකෝ”ති? “අඤ්ඤාතකෝ, භගවා”ති. “අඤ්ඤාතකෝ, මෝඝපුරිස, අඤ්ඤාතකස්ස න ජානාති පතිරූපං වා අප්පතිරූපං වා සන්තං වා අසන්තං වා. තත්ථ නාම ත්වං, මෝඝපුරිස, පුබ්බේ අප්පවාරිතෝ අඤ්ඤාතකස්ස ගහපතිකස්ස තන්තවායේ උපසඞ්කමිත්වා චීවරේ විකප්පං ආපජ්ජිස්සසි. නේතං, මෝඝපුරිස, අප්පසන්නානං වා පසාදාය …පේ…  ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

</Division>
<Division number="642" book="para">

<Paragraph number="2367" book="para">
<Emphasis>“භික්ඛුං පනේව උද්දිස්ස අඤ්ඤාතකෝ ගහපති වා ගහපතානී වා තන්තවායේහි චීවරං වායාපේය්‍ය, තත්‍ර චේ සෝ භික්ඛු පුබ්බේ අප්පවාරිතෝ තන්තවායේ උපසඞ්කමිත්වා චීවරේ විකප්පං ආපජ්ජේය්‍ය—  ‘ඉදං ඛෝ, ආවුසෝ, චීවරං මං උද්දිස්ස විය්‍යති. ආයතඤ්ච කරෝථ විත්ථතඤ්ච. අප්පිතඤ්ච සුවීතඤ්ච සුප්පවායිතඤ්ච සුවිලේඛිතඤ්ච සුවිතච්ඡිතඤ්ච කරෝථ. අප්පේව නාම මයම්පි ආයස්මන්තානං කිඤ්චිමත්තං අනුපදජ්ජේය්‍යාමා’ති. ඒවඤ්ච සෝ භික්ඛු වත්වා කිඤ්චිමත්තං අනුපදජ්ජේය්‍ය අන්තමසෝ පිණ්ඩපාතමත්තම්පි, නිස්සග්ගියං පාචිත්තියන්”</Emphasis>ති. (*27*:<Emphasis>46</Emphasis>)
</Paragraph>

</Division>
<Division number="643" book="para">

<Paragraph number="2368" book="para">
<Emphasis>භික්ඛුං පනේව උද්දිස්සා</Emphasis>ති භික්ඛුස්සත්ථාය භික්ඛුං ආරම්මණං කරිත්වා භික්ඛුං අච්ඡාදේතුකාමෝ.
</Paragraph>

<Paragraph number="2369" book="para">
<Emphasis>අඤ්ඤාතකෝ</Emphasis> නාම මාතිතෝ වා පිතිතෝ වා යාව සත්තමා පිතාමහයුගා අසම්බද්ධෝ.
</Paragraph>

<Paragraph number="2370" book="para">
<Emphasis>ගහපති</Emphasis> නාම යෝ කෝචි අගාරං අජ්ඣාවසති.
</Paragraph>

<Paragraph number="2371" book="para">
<Emphasis>ගහපතානී</Emphasis> නාම යා කාචි අගාරං අජ්ඣාවසති.
</Paragraph>

<Paragraph number="2372" book="para">
<Emphasis>තන්තවායේහී</Emphasis>ති පේසකාරේහි.
</Paragraph>

<Paragraph number="2373" book="para">
<Emphasis>චීවරං</Emphasis> නාම ඡන්නං චීවරානං අඤ්ඤතරං චීවරං විකප්පනුපගං පච්ඡිමං.
</Paragraph>

<Paragraph number="2374" book="para">
<Emphasis>වායාපේය්‍යා</Emphasis>ති විනාපේති.
</Paragraph>

<Paragraph number="2375" book="para">
<Emphasis>තත්‍ර චේ සෝ භික්ඛූ</Emphasis>ති යං භික්ඛුං උද්දිස්ස චීවරං විය්‍යති සෝ භික්ඛු.
</Paragraph>

<Paragraph number="2376" book="para">
<Emphasis>පුබ්බේ අප්පවාරිතෝ</Emphasis>ති පුබ්බේ අවුත්තෝ හෝති—  “කීදිසේන තේ, භන්තේ, චීවරේන අත්ථෝ, කීදිසං තේ චීවරං වායාපේමී”ති?
</Paragraph>

<Paragraph number="2377" book="para">
<Emphasis>තන්තවායේ උපසඞ්කමිත්වා</Emphasis>ති ඝරං ගන්ත්වා යත්ථ කත්ථචි උපසඞ්කමිත්වා.
</Paragraph>

<Paragraph number="2378" book="para">
<Emphasis>චීවරේ විකප්පං ආපජ්ජේය්‍යා</Emphasis>ති—  “ඉදං ඛෝ, ආවුසෝ, චීවරං මං උද්දිස්ස විය්‍යති, ආයතඤ්ච කරෝථ විත්ථතඤ්ච. අප්පිතඤ්ච සුවීතඤ්ච සුප්පවායිතඤ්ච සුවිලේඛිතඤ්ච සුවිතච්ඡිතඤ්ච කරෝථ. අප්පේව නාම මයම්පි ආයස්මන්තානං කිඤ්චිමත්තං අනුපදජ්ජේය්‍යාමා”ති.
</Paragraph>

<Paragraph number="2379" book="para">
<Emphasis>ඒවඤ්ච සෝ භික්ඛු වත්වා කිඤ්චිමත්තං අනුපදජ්ජේය්‍ය අන්තමසෝ පිණ්ඩපාතමත්තම්පී</Emphasis>ති. <Emphasis>පිණ්ඩපාතෝ</Emphasis> නාම යාගුපි භත්තම්පි ඛාදනීයම්පි චුණ්ණපිණ්ඩෝපි දන්තකට්ඨම්පි දසිකසුත්තම්පි, අන්තමසෝ ධම්මම්පි භණති.
</Paragraph>

<Paragraph number="2380" book="para">
තස්ස වචනේන ආයතං වා විත්ථතං වා අප්පිතං වා කරෝති, පයෝගේ දුක්කටං. පටිලාභේන නිස්සග්ගියං හෝති. නිස්සජ්ජිතබ්බං සංඝස්ස වා ගණස්ස වා පුග්ගලස්ස වා. ඒවඤ්ච පන, භික්ඛවේ, නිස්සජ්ජිතබ්බං …පේ…  “ඉදං මේ, භන්තේ, චීවරං පුබ්බේ අප්පවාරිතෝ අඤ්ඤාතකස්ස ගහපතිකස්ස තන්තවායේ උපසඞ්කමිත්වා චීවරේ විකප්පං ආපන්නං නිස්සග්ගියං. ඉමාහං සංඝස්ස නිස්සජ්ජාමී”ති …පේ…  දදේය්‍යාති …පේ…  දදේය්‍යුන්ති …පේ…  ආයස්මතෝ දම්මීති.
</Paragraph>

</Division>
<Division number="644" book="para">

<Paragraph number="2381" book="para">
අඤ්ඤාතකේ අඤ්ඤාතකසඤ්ඤී පුබ්බේ අප්පවාරිතෝ ගහපතිකස්ස තන්තවායේ උපසඞ්කමිත්වා චීවරේ විකප්පං ආපජ්ජති, නිස්සග්ගියං පාචිත්තියං. අඤ්ඤාතකේ වේමතිකෝ පුබ්බේ අප්පවාරිතෝ ගහපතිකස්ස තන්තවායේ උපසඞ්කමිත්වා චීවරේ විකප්පං ආපජ්ජති, නිස්සග්ගියං පාචිත්තියං. අඤ්ඤාතකේ ඤාතකසඤ්ඤී පුබ්බේ අප්පවාරිතෝ ගහපතිකස්ස තන්තවායේ උපසඞ්කමිත්වා චීවරේ විකප්පං ආපජ්ජති, නිස්සග්ගියං පාචිත්තියං.
</Paragraph>

<Paragraph number="2382" book="para">
ඤාතකේ අඤාතකසඤ්ඤී, ආපත්ති දුක්කටස්ස. ඤාතකේ වේමතිකෝ, ආපත්ති දුක්කටස්ස. ඤාතකේ ඤාතකසඤ්ඤී, අනාපත්ති.
</Paragraph>

</Division>
<Division number="645" book="para">

<Paragraph number="2383" book="para">
අනාපත්ති—  ඤාතකානං, පවාරිතානං, අඤ්ඤස්සත්ථාය, අත්තනෝ ධනේන, මහග්ඝං වායාපේතුකාමස්ස අප්පග්ඝං වායාපේති, උම්මත්තකස්ස, ආදිකම්මිකස්සාති.

</Paragraph>
</Division>

<Paragraph number="2384" type="center" book="para">
මහාපේසකාරසික්ඛාපදං නිට්ඨිතං සත්තමං.
</Paragraph>