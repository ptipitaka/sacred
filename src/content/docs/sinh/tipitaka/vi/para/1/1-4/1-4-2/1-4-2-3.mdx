---
title: "1.4.2.3 ද්වේභාගසික්ඛාපද"
tableOfContents: false
sidebar:
  order: 4
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="552" book="para">

<Paragraph number="2121" book="para">
තේන සමයේන බුද්ධෝ භගවා සාවත්ථියං විහරති ජේතවනේ අනාථපිණ්ඩිකස්ස ආරාමේ. තේන ඛෝ පන සමයේන ඡබ්බග්ගියා භික්ඛූ—  “භගවතා පටික්ඛිත්තං සුද්ධකාළකානං ඒළකලෝමානං සන්ථතං කාරාපේතුන්”ති, තේ ථෝකඤ්ඤේව ඕදාතං අන්තේ ආදියිත්වා තථේව සුද්ධකාළකානං ඒළකලෝමානං සන්ථතං කාරාපේන්ති. යේ තේ භික්ඛූ අප්පිච්ඡා …පේ…  තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම ඡබ්බග්ගියා භික්ඛූ ථෝකඤ්ඤේව ඕදාතං අන්තේ ආදියිත්වා තථේව සුද්ධකාළකානං ඒළකලෝමානං සන්ථතං කාරාපේස්සන්තී”ති.
</Paragraph>

<Paragraph number="2122" book="para">
අථ ඛෝ තේ භික්ඛූ ඡබ්බග්ගියේ භික්ඛූ අනේකපරියායේන විගරහිත්වා භගවතෝ ඒතමත්ථං ආරෝචේසුං …පේ…  “සච්චං කිර තුම්හේ, භික්ඛවේ, ථෝකඤ්ඤේව ඕදාතං අන්තේ ආදියිත්වා තථේව සුද්ධකාළකානං ඒළකලෝමානං සන්ථතං කාරාපේථා”ති? “සච්චං, භගවා”ති. විගරහි බුද්ධෝ භගවා …පේ…  කථඤ්හි නාම තුම්හේ, මෝඝපුරිසා, ථෝකඤ්ඤේව ඕදාතං අන්තේ ආදියිත්වා තථේව සුද්ධකාළකානං ඒළකලෝමානං සන්ථතං කාරාපේස්සථ. නේතං, මෝඝපුරිසා, අප්පසන්නානං වා පසාදාය …පේ…  ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

</Division>
<Division number="553" book="para">

<Paragraph number="2123" book="para">
<Emphasis>“නවං පන භික්ඛුනා සන්ථතං කාරයමානේන ද්වේ භාගා සුද්ධකාළකානං ඒළකලෝමානං ආදාතබ්බා තතියං ඕදාතානං චතුත්ථං ගෝචරියානං. අනාදා චේ භික්ඛු ද්වේ භාගේ සුද්ධකාළකානං ඒළකලෝමානං තතියං ඕදාතානං චතුත්ථං ගෝචරියානං නවං සන්ථතං කාරාපේය්‍ය, නිස්සග්ගියං පාචිත්තියන්”</Emphasis>ති. (*13*:<Emphasis>32</Emphasis>)
</Paragraph>

</Division>
<Division number="554" book="para">

<Paragraph number="2124" book="para">
<Emphasis>නවං</Emphasis> නාම කරණං උපාදාය වුච්චති.
</Paragraph>

<Paragraph number="2125" book="para">
<Emphasis>සන්ථතං</Emphasis> නාම සන්ථරිත්වා කතං හෝති අවායිමං.
</Paragraph>

<Paragraph number="2126" book="para">
<Emphasis>කාරයමානේනා</Emphasis>ති කරෝන්තෝ වා කාරාපේන්තෝ වා.
</Paragraph>

<Paragraph number="2127" book="para">
<Emphasis>ද්වේ භාගා සුද්ධකාළකානං ඒළකලෝමානං ආදාතබ්බා</Emphasis>ති ධාරයිත්වා ද්වේ තුලා ආදාතබ්බා.
</Paragraph>

<Paragraph number="2128" book="para">
<Emphasis>තතියං ඕදාතානන්</Emphasis>ති තුලං ඕදාතානං.
</Paragraph>

<Paragraph number="2129" book="para">
<Emphasis>චතුත්ථං ගෝචරියානන්</Emphasis>ති තුලං ගෝචරියානං.
</Paragraph>

<Paragraph number="2130" book="para">
<Emphasis>අනාදා චේ භික්ඛු ද්වේ භාගේ සුද්ධකාළකානං ඒළකලෝමානං තතියං ඕදාතානං චතුත්ථං ගෝචරියානන්</Emphasis>ති. අනාදියිත්වා ද්වේ තුලේ සුද්ධකාළකානං ඒළකලෝමානං තුලං ඕදාතානං තුලං ගෝචරියානං නවං සන්ථතං කරෝති වා කාරාපේති වා පයෝගේ දුක්කටං, පටිලාභේන නිස්සග්ගියං හෝති. නිස්සජ්ජිතබ්බං සංඝස්ස වා ගණස්ස වා පුග්ගලස්ස වා. ඒවඤ්ච පන, භික්ඛවේ, නිස්සජ්ජිතබ්බං …පේ…  “ඉදං මේ, භන්තේ, සන්ථතං අනාදියිත්වා ද්වේ තුලේ සුද්ධකාළකානං ඒළකලෝමානං තුලං ඕදාතානං තුලං ගෝචරියානං කාරාපිතං නිස්සග්ගියං. ඉමාහං සංඝස්ස නිස්සජ්ජාමී”ති …පේ…  දදේය්‍යාති …පේ…  දදේය්‍යුන්ති …පේ…  ආයස්මතෝ දම්මීති.
</Paragraph>

</Division>
<Division number="555" book="para">

<Paragraph number="2131" book="para">
අත්තනා විප්පකතං අත්තනා පරියෝසාපේති, නිස්සග්ගියං පාචිත්තියං. අත්තනා විප්පකතං පරේහි පරියෝසාපේති, නිස්සග්ගියං පාචිත්තියං. පරේහි විප්පකතං අත්තනා පරියෝසාපේති, නිස්සග්ගියං පාචිත්තියං. පරේහි විප්පකතං පරේහි පරියෝසාපේති, නිස්සග්ගියං පාචිත්තියං.
</Paragraph>

<Paragraph number="2132" book="para">
අඤ්ඤස්සත්ථාය කරෝති වා කාරාපේති වා, ආපත්ති දුක්කටස්ස. අඤ්ඤේන කතං පටිලභිත්වා පරිභුඤ්ජති, ආපත්ති දුක්කටස්ස.
</Paragraph>

</Division>
<Division number="556" book="para">

<Paragraph number="2133" book="para">
අනාපත්ති—  තුලං ඕදාතානං තුලං ගෝචරියානං ආදියිත්වා කරෝති, බහුතරං ඕදාතානං බහුතරං ගෝචරියානං ආදියිත්වා කරෝති, සුද්ධං ඕදාතානං සුද්ධං ගෝචරියානං ආදියිත්වා කරෝති, විතානං වා භූමත්ථරණං වා සාණිපාකාරං වා භිසිං වා බිබ්බෝහනං වා කරෝති, උම්මත්තකස්ස, ආදිකම්මිකස්සාති.

</Paragraph>
</Division>

<Paragraph number="2134" type="center" book="para">
ද්වේභාගසික්ඛාපදං නිට්ඨිතං තතියං.
</Paragraph>