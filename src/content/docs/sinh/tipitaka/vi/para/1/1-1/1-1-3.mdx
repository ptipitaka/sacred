---
title: "1.1.3 තතියපාරාජිකසික්ඛාපද"
tableOfContents: false
sidebar:
  order: 3
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';
import TableOfContents from '@components/TableOfContents.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="162" book="para">

<Paragraph number="376" book="para">
තේන සමයේන බුද්ධෝ භගවා වේසාලියං විහරති මහාවනේ කූටාගාරසාලායං. තේන ඛෝ පන සමයේන භගවා භික්ඛූනං අනේකපරියායේන අසුභකථං කථේති, අසුභාය වණ්ණං භාසති, අසුභභාවනාය වණ්ණං භාසති, ආදිස්ස ආදිස්ස අසුභසමාපත්තියා වණ්ණං භාසති.



</Paragraph>

<Paragraph number="377" book="para">
අථ ඛෝ භගවා භික්ඛූ ආමන්තේසි—  “ඉච්ඡාමහං, භික්ඛවේ, අද්ධමාසං පටිසල්ලීයිතුං. නම්හි කේනචි උපසඞ්කමිතබ්බෝ, අඤ්ඤත්‍ර ඒකේන පිණ්ඩපාතනීහාරකේනා”ති. “ඒවං, භන්තේ”ති, ඛෝ තේ භික්ඛූ භගවතෝ පටිස්සුණිත්වා නාස්සුධ කෝචි භගවන්තං උපසඞ්කමති, අඤ්ඤත්‍ර ඒකේන පිණ්ඩපාතනීහාරකේන.



</Paragraph>

<Paragraph number="378" book="para">
භික්ඛූ—  “භගවා ඛෝ අනේකපරියායේන අසුභකථං කථේති, අසුභාය වණ්ණං භාසති, අසුභභාවනාය වණ්ණං භාසති, ආදිස්ස ආදිස්ස අසුභසමාපත්තියා වණ්ණං භාසතී”ති, තේ අනේකාකාරවෝකාරං අසුභභාවනානුයෝගමනුයුත්තා විහරන්ති. තේ සකේන කායේන අට්ටීයන්ති හරායන්ති ජිගුච්ඡන්ති. සේය්‍යථාපි නාම ඉත්ථී වා පුරිසෝ වා දහරෝ යුවා මණ්ඩනකජාතිකෝ සීසංන්හාතෝ අහිකුණපේන වා කුක්කුරකුණපේන වා මනුස්සකුණපේන වා කණ්ඨේ ආසත්තේන අට්ටීයේය්‍ය හරායේය්‍ය ජිගුච්ඡේය්‍ය; ඒවමේව තේ භික්ඛූ සකේන කායේන අට්ටීයන්තා හරායන්තා ජිගුච්ඡන්තා අත්තනාපි අත්තානං ජීවිතා වෝරෝපේන්ති, අඤ්ඤමඤ්ඤම්පි ජීවිතා වෝරෝපේන්ති, මිගලණ්ඩිකම්පි සමණකුත්තකං උපසඞ්කමිත්වා ඒවං වදන්ති—  “සාධු නෝ, ආවුසෝ, ජීවිතා වෝරෝපේහි. ඉදං තේ පත්තචීවරං භවිස්සතී”ති. අථ ඛෝ මිගලණ්ඩිකෝ සමණකුත්තකෝ පත්තචීවරේහි භටෝ සම්බහුලේ භික්ඛූ ජීවිතා වෝරෝපේත්වා ලෝහිතකං අසිං ආදාය යේන වග්ගුමුදා නදී තේනුපසඞ්කමි.



</Paragraph>

</Division>
<Division number="163" book="para">

<Paragraph number="379" book="para">
අථ ඛෝ මිගලණ්ඩිකස්ස සමණකුත්තකස්ස ලෝහිතකං තං අසිං ධෝවන්තස්ස අහුදේව කුක්කුච්චං අහු විප්පටිසාරෝ—  “අලාභා වත මේ, න වත මේ ලාභා; දුල්ලද්ධං වත මේ, න වත මේ සුලද්ධං. බහුං වත මයා අපුඤ්ඤං පසුතං, යෝහං භික්ඛූ සීලවන්තේ කල්‍යාණධම්මේ ජීවිතා වෝරෝපේසින්”ති. අථ ඛෝ අඤ්ඤතරා මාරකායිකා දේවතා අභිජ්ජමානේ උදකේ ආගන්ත්වා මිගලණ්ඩිකං සමණකුත්තකං ඒතදවෝච—  “සාධු සාධු, සප්පුරිස, ලාභා තේ, සප්පුරිස, සුලද්ධං තේ, සප්පුරිස. බහුං තයා, සප්පුරිස, පුඤ්ඤං පසුතං, යං ත්වං අතිණ්ණේ තාරේසී”ති.



</Paragraph>

<Paragraph number="380" book="para">
අථ ඛෝ මිගලණ්ඩිකෝ සමණකුත්තකෝ—  “ලාභා කිර මේ, සුලද්ධං කිර මේ, බහුං කිර මයා පුඤ්ඤං පසුතං, අතිණ්ණේ කිරාහං තාරේමී”ති, තිණ්හං අසිං ආදාය විහාරේන විහාරං පරිවේණේන පරිවේණං උපසඞ්කමිත්වා ඒවං වදේති—  “කෝ අතිණ්ණෝ, කං තාරේමී”ති? තත්ථ යේ තේ භික්ඛූ අවීතරාගා තේසං තස්මිං සමයේ හෝතියේව භයං හෝති ඡම්භිතත්තං හෝති ලෝමහංසෝ. යේ පන තේ භික්ඛූ වීතරාගා තේසං තස්මිං සමයේ න හෝති භයං න හෝති ඡම්භිතත්තං න හෝති ලෝමහංසෝ.



</Paragraph>

<Paragraph number="381" book="para">
අථ ඛෝ මිගලණ්ඩිකෝ සමණකුත්තකෝ ඒකම්පි භික්ඛුං ඒකාහේන ජීවිතා වෝරෝපේසි, ද්වේපි භික්ඛූ ඒකාහේන ජීවිතා වෝරෝපේසි, තයෝපි භික්ඛූ ඒකාහේන ජීවිතා වෝරෝපේසි, චත්තාරෝපි භික්ඛූ ඒකාහේන ජීවිතා වෝරෝපේසි, පඤ්චපි භික්ඛූ ඒකාහේන ජීවිතා වෝරෝපේසි, දසපි භික්ඛූ ඒකාහේන ජීවිතා වෝරෝපේසි, වීසම්පි භික්ඛූ ඒකාහේන ජීවිතා වෝරෝපේසි, තිංසම්පි භික්ඛූ ඒකාහේන ජීවිතා වෝරෝපේසි, චත්තාලීසම්පි භික්ඛූ ඒකාහේන ජීවිතා වෝරෝපේසි, පඤ්ඤාසම්පි භික්ඛූ ඒකාහේන ජීවිතා වෝරෝපේසි, සට්ඨිම්පි භික්ඛූ ඒකාහේන ජීවිතා වෝරෝපේසි.



</Paragraph>

</Division>
<Division number="164" book="para">

<Paragraph number="382" book="para">
අථ ඛෝ භගවා තස්ස අද්ධමාසස්ස අච්චයේන පටිසල්ලානා වුට්ඨිතෝ ආයස්මන්තං ආනන්දං ආමන්තේසි—  “කිං නු ඛෝ, ආනන්ද, තනුභූතෝ විය භික්ඛුසංඝෝ”ති? “තථා හි පන, භන්තේ, භගවා භික්ඛූනං අනේකපරියායේන අසුභකථං කථේති, අසුභාය වණ්ණං භාසති, අසුභභාවනාය වණ්ණං භාසති, ආදිස්ස ආදිස්ස අසුභසමාපත්තියා වණ්ණං භාසති. තේ ච, භන්තේ, භික්ඛූ—  ‘භගවා ඛෝ අනේකපරියායේන අසුභකථං කථේති, අසුභාය වණ්ණං භාසති, අසුභභාවනාය වණ්ණං භාසති, ආදිස්ස ආදිස්ස අසුභසමාපත්තියා වණ්ණං භාසතී’ති, තේ අනේකාකාරවෝකාරං අසුභභාවනානුයෝගමනුයුත්තා විහරන්ති. තේ සකේන කායේන අට්ටීයන්ති හරායන්ති ජිගුච්ඡන්ති. සේය්‍යථාපි නාම ඉත්ථී වා පුරිසෝ වා දහරෝ යුවා මණ්ඩනකජාතිකෝ සීසංන්හාතෝ අහිකුණපේන වා කුක්කුරකුණපේන වා මනුස්සකුණපේන වා කණ්ඨේ ආසත්තේන අට්ටීයේය්‍ය හරායේය්‍ය ජිගුච්ඡේය්‍ය; ඒවමේව තේ භික්ඛූ සකේන කායේන අට්ටීයන්තා හරායන්තා ජිගුච්ඡන්තා අත්තනාපි අත්තානං ජීවිතා වෝරෝපේන්ති, අඤ්ඤමඤ්ඤම්පි ජීවිතා වෝරෝපේන්ති, මිගලණ්ඩිකම්පි සමණකුත්තකං උපසඞ්කමිත්වා ඒවං වදන්ති—  ‘සාධු නෝ, ආවුසෝ, ජීවිතා වෝරෝපේහි. ඉදං තේ පත්තචීවරං භවිස්සතී’ති. අථ ඛෝ, භන්තේ, මිගලණ්ඩිකෝ සමණකුත්තකෝ පත්තචීවරේහි භටෝ ඒකම්පි භික්ඛුං ඒකාහේන ජීවිතා වෝරෝපේසි …පේ…  සට්ඨිම්පි භික්ඛූ ඒකාහේන ජීවිතා වෝරෝපේසි. සාධු, භන්තේ, භගවා අඤ්ඤං පරියායං ආචික්ඛතු යථායං භික්ඛුසංඝෝ අඤ්ඤාය සණ්ඨහේය්‍යා”ති. “තේනහානන්ද, යාවතිකා භික්ඛූ වේසාලිං උපනිස්සාය විහරන්ති තේ සබ්බේ උපට්ඨානසාලායං සන්නිපාතේහී”ති. “ඒවං, භන්තේ”ති, ඛෝ ආයස්මා ආනන්දෝ භගවතෝ පටිස්සුණිත්වා යාවතිකා භික්ඛූ වේසාලිං උපනිස්සාය විහරන්ති තේ සබ්බේ උපට්ඨානසාලායං සන්නිපාතේත්වා යේන භගවා තේනුපසඞ්කමි; උපසඞ්කමිත්වා භගවන්තං ඒතදවෝච—  “සන්නිපතිතෝ, භන්තේ, භික්ඛුසංඝෝ; යස්සදානි, භන්තේ, භගවා කාලං මඤ්ඤතී”ති.



</Paragraph>

</Division>
<Division number="165" book="para">

<Paragraph number="383" book="para">
අථ ඛෝ භගවා යේන උපට්ඨානසාලා තේනුපසඞ්කමි; උපසඞ්කමිත්වා පඤ්ඤත්තේ ආසනේ නිසීදි. නිසජ්ජ ඛෝ භගවා භික්ඛූ ආමන්තේසි—



</Paragraph>

<Paragraph number="384" book="para">
“අයම්පි ඛෝ, භික්ඛවේ, ආනාපානස්සතිසමාධි භාවිතෝ බහුලීකතෝ සන්තෝ චේව පණීතෝ ච අසේචනකෝ ච සුඛෝ ච විහාරෝ උප්පන්නුප්පන්නේ ච පාපකේ අකුසලේ ධම්මේ ඨානසෝ අන්තරධාපේති වූපසමේති. සේය්‍යථාපි, භික්ඛවේ, ගිම්හානං පච්ඡිමේ මාසේ උහතං රජෝජල්ලං තමේනං මහාඅකාලමේඝෝ ඨානසෝ අන්තරධාපේති වූපසමේති; ඒවමේව ඛෝ, භික්ඛවේ, ආනාපානස්සතිසමාධි භාවිතෝ බහුලීකතෝ සන්තෝ චේව පණීතෝ ච අසේචනකෝ ච සුඛෝ ච විහාරෝ උප්පන්නුප්පන්නේ ච පාපකේ අකුසලේ ධම්මේ ඨානසෝ අන්තරධාපේති වූපසමේති.



</Paragraph>

<Paragraph number="385" book="para">
කථං භාවිතෝ ච, භික්ඛවේ, ආනාපානස්සතිසමාධි කථං බහුලීකතෝ සන්තෝ චේව පණීතෝ ච අසේචනකෝ ච සුඛෝ ච විහාරෝ උප්පන්නුප්පන්නේ ච පාපකේ අකුසලේ ධම්මේ ඨානසෝ අන්තරධාපේති වූපසමේති? ඉධ, භික්ඛවේ, භික්ඛු අරඤ්ඤගතෝ වා රුක්ඛමූලගතෝ වා සුඤ්ඤාගාරගතෝ වා නිසීදති පල්ලඞ්කං ආභුජිත්වා උජුං කායං පණිධාය පරිමුඛං සතිං උපට්ඨපේත්වා. සෝ සතෝව අස්සසති සතෝ පස්සසති.



</Paragraph>

<Paragraph number="386" book="para">
දීඝං වා අස්සසන්තෝ දීඝං අස්සසාමීති පජානාති, දීඝං වා පස්සසන්තෝ දීඝං පස්සසාමීති පජානාති. රස්සං වා අස්සසන්තෝ රස්සං අස්සසාමීති පජානාති, රස්සං වා පස්සසන්තෝ රස්සං පස්සසාමීති පජානාති. සබ්බකායප්පටිසංවේදී අස්සසිස්සාමීති සික්ඛති. සබ්බකායප්පටිසංවේදී පස්සසිස්සාමීති සික්ඛති. පස්සම්භයං කායසඞ්ඛාරං අස්සසිස්සාමීති සික්ඛති. පස්සම්භයං කායසඞ්ඛාරං පස්සසිස්සාමීති සික්ඛති.



</Paragraph>

<Paragraph number="387" book="para">
පීතිප්පටිසංවේදී අස්සසිස්සාමීති සික්ඛති. පීතිප්පටිසංවේදී පස්සසිස්සාමීති සික්ඛති. සුඛප්පටිසංවේදී අස්සසිස්සාමීති සික්ඛති. සුඛප්පටිසංවේදී පස්සසිස්සාමීති සික්ඛති. චිත්තසඞ්ඛාරප්පටිසංවේදී අස්සසිස්සාමීති සික්ඛති. චිත්තසඞ්ඛාරප්පටිසංවේදී පස්සසිස්සාමීති සික්ඛති. පස්සම්භයං චිත්තසඞ්ඛාරං අස්සසිස්සාමීති සික්ඛති. පස්සම්භයං චිත්තසඞ්ඛාරං පස්සසිස්සාමීති සික්ඛති. චිත්තප්පටිසංවේදී අස්සසිස්සාමීති සික්ඛති. චිත්තප්පටිසංවේදී පස්සසිස්සාමීති සික්ඛති. අභිප්පමෝදයං චිත්තං …පේ…  සමාදහං චිත්තං …පේ…  විමෝචයං චිත්තං …පේ…



</Paragraph>

<Paragraph number="388" book="para">
අනිච්චානුපස්සී …පේ…  විරාගානුපස්සී …පේ…  නිරෝධානුපස්සී …පේ…  පටිනිස්සග්ගානුපස්සී අස්සසිස්සාමීති සික්ඛති. පටිනිස්සග්ගානුපස්සී පස්සසිස්සාමීති සික්ඛති.



</Paragraph>

<Paragraph number="389" book="para">
ඒවං භාවිතෝ ඛෝ, භික්ඛවේ, ආනාපානස්සතිසමාධි ඒවං බහුලීකතෝ සන්තෝ චේව පණීතෝ ච අසේචනකෝ ච සුඛෝ ච විහාරෝ උප්පන්නුප්පන්නේ ච පාපකේ අකුසලේ ධම්මේ ඨානසෝ අන්තරධාපේති වූපසමේතී”ති.



</Paragraph>

</Division>
<Division number="166" book="para">

<Paragraph number="390" book="para">
අථ ඛෝ භගවා ඒතස්මිං නිදානේ ඒතස්මිං පකරණේ භික්ඛුසංඝං සන්නිපාතාපේත්වා භික්ඛූ පටිපුච්ඡි—  “සච්චං කිර, භික්ඛවේ, භික්ඛූ අත්තනාපි අත්තානං ජීවිතා වෝරෝපේන්ති, අඤ්ඤමඤ්ඤම්පි ජීවිතා වෝරෝපේන්ති මිගලණ්ඩිකම්පි සමණකුත්තකං උපසඞ්කමිත්වා ඒවං වදන්ති—  ‘සාධු නෝ, ආවුසෝ, ජීවිතා වෝරෝපේහි, ඉදං තේ පත්තචීවරං භවිස්සතී’”ති? “සච්චං, භගවා”ති. විගරහි බුද්ධෝ භගවා—  “අනනුච්ඡවිකං, භික්ඛවේ, තේසං භික්ඛූනං අනනුලෝමිකං අප්පටිරූපං අස්සාමණකං අකප්පියං අකරණීයං. කථඤ්හි නාම තේ, භික්ඛවේ, භික්ඛූ අත්තනාපි අත්තානං ජීවිතා වෝරෝපේස්සන්ති, අඤ්ඤමඤ්ඤම්පි ජීවිතා වෝරෝපේස්සන්ති, මිගලණ්ඩිකම්පි සමණකුත්තකං උපසඞ්කමිත්වා ඒවං වක්ඛන්ති—  ‘සාධු නෝ, ආවුසෝ, ජීවිතා වෝරෝපේහි, ඉදං තේ පත්තචීවරං භවිස්සතී’ති. නේතං, භික්ඛවේ, අප්පසන්නානං වා පසාදාය …පේ…  ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—



</Paragraph>

</Division>
<Division number="167" book="para">

<Paragraph number="391" book="para">
<Emphasis>“යෝ පන භික්ඛු සඤ්චිච්ච මනුස්සවිග්ගහං ජීවිතා වෝරෝපේය්‍ය සත්ථහාරකං වාස්ස පරියේසේය්‍ය, අයම්පි පාරාජිකෝ හෝති අසංවාසෝ”</Emphasis>ති.



</Paragraph>

<Paragraph number="392" book="para">
ඒවඤ්චිදං භගවතා භික්ඛූනං සික්ඛාපදං පඤ්ඤත්තං හෝති.



</Paragraph>

</Division>
<Division number="168" book="para">

<Paragraph number="393" book="para">
තේන ඛෝ පන සමයේන අඤ්ඤතරෝ උපාසකෝ ගිලානෝ හෝති. තස්ස පජාපති අභිරූපා හෝති දස්සනීයා පාසාදිකා. ඡබ්බග්ගියා භික්ඛූ තස්සා ඉත්ථියා පටිබද්ධචිත්තා හෝන්ති. අථ ඛෝ ඡබ්බග්ගියානං භික්ඛූනං ඒතදහෝසි—  “සචේ ඛෝ සෝ, ආවුසෝ, උපාසකෝ ජීවිස්සති න මයං තං ඉත්ථිං ලභිස්සාම. හන්ද මයං, ආවුසෝ, තස්ස උපාසකස්ස මරණවණ්ණං සංවණ්ණේමා”ති. අථ ඛෝ ඡබ්බග්ගියා භික්ඛූ යේන සෝ උපාසකෝ තේනුපසඞ්කමිංසු; උපසඞ්කමිත්වා තං උපාසකං ඒතදවෝචුං—  “ත්වං ඛෝසි, උපාසක, කතකල්‍යාණෝ කතකුසලෝ කතභීරුත්තාණෝ අකතපාපෝ අකතලුද්දෝ අකතකිබ්බිසෝ. කතං තයා කල්‍යාණං, අකතං තයා පාපං. කිං තුය්හිමිනා පාපකේන දුජ්ජීවිතේන. මතං තේ ජීවිතා සේය්‍යෝ. ඉතෝ ත්වං කාලඞ්කතෝ කායස්ස භේදා පරං මරණා සුගතිං සග්ගං ලෝකං උපපජ්ජිස්සසි. තත්ථ දිබ්බේහි පඤ්චහි කාමගුණේහි සමප්පිතෝ සමඞ්ගීභූතෝ පරිචාරේස්සසී”ති.



</Paragraph>

</Division>
<Division number="169" book="para">

<Paragraph number="394" book="para">
අථ ඛෝ සෝ උපාසකෝ—  “සච්චං ඛෝ අය්‍යා ආහංසු. අහඤ්හි කතකල්‍යාණෝ කතකුසලෝ කතභීරුත්තාණෝ අකතපාපෝ අකතලුද්දෝ අකතකිබ්බිසෝ. කතං මයා කල්‍යාණං, අකතං මයා පාපං. කිං මය්හිමිනා පාපකේන දුජ්ජීවිතේන. මතං මේ ජීවිතා සේය්‍යෝ. ඉතෝ අහං කාලඞ්කතෝ කායස්ස භේදා පරං මරණා සුගතිං සග්ගං ලෝකං උපපජ්ජිස්සාමි. තත්ථ දිබ්බේහි පඤ්චහි කාමගුණේහි සමප්පිතෝ සමඞ්ගීභූතෝ පරිචාරේස්සාමී”ති, සෝ අසප්පායානි චේව භෝජනානි භුඤ්ජි අසප්පායානි ච ඛාදනීයානි ඛාදි අසප්පායානි ච සායනීයානි සායි අසප්පායානි ච පානානි පිවි. තස්ස අසප්පායානි චේව භෝජනානි භුඤ්ජතෝ අසප්පායානි ච ඛාදනීයානි ඛාදතෝ අසප්පායානි ච සායනීයානි සායතෝ අසප්පායානි ච පානානි පිවතෝ ඛරෝ ආබාධෝ උප්පජ්ජි. සෝ තේනේව ආබාධේන කාලමකාසි. තස්ස පජාපති උජ්ඣායති ඛිය්‍යති විපාචේති—  “අලජ්ජිනෝ ඉමේ සමණා සක්‍යපුත්තියා දුස්සීලා මුසාවාදිනෝ. ඉමේ හි නාම ධම්මචාරිනෝ සමචාරිනෝ බ්‍රහ්මචාරිනෝ සච්චවාදිනෝ සීලවන්තෝ කල්‍යාණධම්මා පටිජානිස්සන්ති. නත්ථි ඉමේසං සාමඤ්ඤං නත්ථි ඉමේසං බ්‍රහ්මඤ්ඤං, නට්ඨං ඉමේසං සාමඤ්ඤං නට්ඨං ඉමේසං බ්‍රහ්මඤ්ඤං, කුතෝ ඉමේසං සාමඤ්ඤං කුතෝ ඉමේසං බ්‍රහ්මඤ්ඤං, අපගතා ඉමේ සාමඤ්ඤා අපගතා ඉමේ බ්‍රහ්මඤ්ඤා. ඉමේ මේ සාමිකස්ස මරණවණ්ණං සංවණ්ණේසුං. ඉමේහි මේ සාමිකෝ මාරිතෝ”ති. අඤ්ඤේපි මනුස්සා උජ්ඣායන්ති ඛිය්‍යන්ති විපාචේන්ති—  “අලජ්ජිනෝ ඉමේ සමණා සක්‍යපුත්තියා දුස්සීලා මුසාවාදිනෝ. ඉමේ හි නාම ධම්මචාරිනෝ සමචාරිනෝ බ්‍රහ්මචාරිනෝ සච්චවාදිනෝ සීලවන්තෝ කල්‍යාණධම්මා පටිජානිස්සන්ති. නත්ථි ඉමේසං සාමඤ්ඤං නත්ථි ඉමේසං බ්‍රහ්මඤ්ඤං, නට්ඨං ඉමේසං සාමඤ්ඤං නට්ඨං ඉමේසං බ්‍රහ්මඤ්ඤං, කුතෝ ඉමේසං සාමඤ්ඤං කුතෝ ඉමේසං බ්‍රහ්මඤ්ඤං, අපගතා ඉමේ සාමඤ්ඤා අපගතා ඉමේ බ්‍රහ්මඤ්ඤා. ඉමේ උපාසකස්ස මරණවණ්ණං සංවණ්ණේසුං. ඉමේහි උපාසකෝ මාරිතෝ”ති.



</Paragraph>

<Paragraph number="395" book="para">
අස්සෝසුං ඛෝ භික්ඛූ තේසං මනුස්සානං උජ්ඣායන්තානං ඛිය්‍යන්තානං විපාචේන්තානං. යේ තේ භික්ඛූ අප්පිච්ඡා …පේ…  තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම ඡබ්බග්ගියා භික්ඛූ උපාසකස්ස මරණවණ්ණං සංවණ්ණිස්සන්තී”ති.



</Paragraph>

</Division>
<Division number="170" book="para">

<Paragraph number="396" book="para">
අථ ඛෝ තේ භික්ඛූ ඡබ්බග්ගියේ භික්ඛූ අනේකපරියායේන විගරහිත්වා භගවතෝ ඒතමත්ථං ආරෝචේසුං …පේ…  “සච්චං කිර තුම්හේ, භික්ඛවේ, උපාසකස්ස මරණවණ්ණං සංවණ්ණේථා”ති? “සච්චං, භගවා”ති. විගරහි බුද්ධෝ භගවා—  “අනනුච්ඡවිකං, මෝඝපුරිසා, අනනුලෝමිකං අප්පටිරූපං අස්සාමණකං අකප්පියං අකරණීයං. කථඤ්හි නාම තුම්හේ, මෝඝපුරිසා, උපාසකස්ස මරණවණ්ණං සංවණ්ණිස්සථ. නේතං, මෝඝපුරිසා, අප්පසන්නානං වා පසාදාය …පේ…  ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—



</Paragraph>

</Division>
<Division number="171" book="para">

<Paragraph number="397" book="para">
<Emphasis>“යෝ පන භික්ඛු සඤ්චිච්ච මනුස්සවිග්ගහං ජීවිතා වෝරෝපේය්‍ය සත්ථහාරකං වාස්ස පරියේසේය්‍ය මරණවණ්ණං වා සංවණ්ණේය්‍ය මරණාය වා සමාදපේය්‍ය—  ‘අම්භෝ පුරිස, කිං තුය්හිමිනා පාපකේන දුජ්ජීවිතේන, මතං තේ ජීවිතා සේය්‍යෝ’ති, ඉති චිත්තමනෝ චිත්තසඞ්කප්පෝ අනේකපරියායේන මරණවණ්ණං වා සංවණ්ණේය්‍ය, මරණාය වා සමාදපේය්‍ය, අයම්පි පාරාජිකෝ හෝති අසංවාසෝ”</Emphasis>ති. (*3*:<Emphasis>3</Emphasis>)



</Paragraph>

</Division>
<Division number="172" book="para">

<Paragraph number="398" book="para">
<Emphasis>යෝ පනා</Emphasis>ති යෝ යාදිසෝ …පේ…  <Emphasis>භික්ඛූ</Emphasis>ති …පේ…  අයං ඉමස්මිං අත්ථේ අධිප්පේතෝ භික්ඛූති.



</Paragraph>

<Paragraph number="399" book="para">
<Emphasis>සඤ්චිච්චා</Emphasis>ති ජානන්තෝ සඤ්ජානන්තෝ චේච්ච අභිවිතරිත්වා වීතික්කමෝ.



</Paragraph>

<Paragraph number="400" book="para">
<Emphasis>මනුස්සවිග්ගහෝ</Emphasis> නාම යං මාතුකුච්ඡිස්මිං පඨමං චිත්තං උප්පන්නං පඨමං විඤ්ඤාණං පාතුභූතං, යාව මරණකාලා ඒත්ථන්තරේ ඒසෝ මනුස්සවිග්ගහෝ නාම.



</Paragraph>

<Paragraph number="401" book="para">
<Emphasis>ජීවිතා වෝරෝපේය්‍යා</Emphasis>ති ජීවිතින්ද්‍රියං උපච්ඡින්දති උපරෝධේති සන්තතිං විකෝපේති.



</Paragraph>

<Paragraph number="402" book="para">
<Emphasis>සත්ථහාරකං වාස්ස පරියේසේය්‍යා</Emphasis>ති අසිං වා සත්තිං වා භේණ්ඩිං වා ලගුළං වා පාසාණං වා සත්ථං වා විසං වා රජ්ජුං වා.



</Paragraph>

<Paragraph number="403" book="para">
<Emphasis>මරණවණ්ණං වා සංවණ්ණේය්‍යා</Emphasis>ති ජීවිතේ ආදීනවං දස්සේති, මරණේ වණ්ණං භණති.



</Paragraph>

<Paragraph number="404" book="para">
<Emphasis>මරණාය වා සමාදපේය්‍යා</Emphasis>ති සත්ථං වා ආහර, විසං වා ඛාද, රජ්ජුයා වා උබ්බන්ධිත්වා කාලං කරෝහීති.



</Paragraph>

<Paragraph number="405" book="para">
<Emphasis>අම්භෝ පුරිසා</Emphasis>ති ආලපනාධිවචනමේතං.



</Paragraph>

<Paragraph number="406" book="para">
<Emphasis>කිං තුය්හිමිනා පාපකේන දුජ්ජීවිතේනා</Emphasis>ති පාපකං නාම ජීවිතං අඩ්ඪානං ජීවිතං උපාදාය දලිද්දානං ජීවිතං පාපකං ලාමකං, සධනානං ජීවිතං උපාදාය අධනානං ජීවිතං පාපකං, දේවානං ජීවිතං උපාදාය මනුස්සානං ජීවිතං පාපකං.



</Paragraph>

<Paragraph number="407" book="para">
<Emphasis>දුජ්ජීවිතං</Emphasis> නාම හත්ථච්ඡින්නස්ස පාදච්ඡින්නස්ස හත්ථපාදච්ඡින්නස්ස කණ්ණච්ඡින්නස්ස නාසච්ඡින්නස්ස කණ්ණනාසච්ඡින්නස්ස, ඉමිනා ච පාපකේන ඉමිනා ච දුජ්ජීවිතේන මතං තේ ජීවිතා සේය්‍යෝති.



</Paragraph>

<Paragraph number="408" book="para">
<Emphasis>ඉති චිත්තමනෝ</Emphasis>ති යං චිත්තං තං මනෝ, යං මනෝ තං චිත්තං.



</Paragraph>

<Paragraph number="409" book="para">
<Emphasis>චිත්තසඞ්කප්පෝ</Emphasis>ති මරණසඤ්ඤී මරණචේතනෝ මරණාධිප්පායෝ.



</Paragraph>

<Paragraph number="410" book="para">
<Emphasis>අනේකපරියායේනා</Emphasis>ති උච්චාවචේහි ආකාරේහි.



</Paragraph>

<Paragraph number="411" book="para">
<Emphasis>මරණවණ්ණං වා සංවණ්ණේය්‍යා</Emphasis>ති ජීවිතේ ආදීනවං දස්සේති, මරණේ වණ්ණං භණති—  “ඉතෝ ත්වං කාලඞ්කතෝ කායස්ස භේදා පරං මරණා සුගතිං සග්ගං ලෝකං උපපජ්ජිස්සසි, තත්ථ දිබ්බේහි පඤ්චහි කාමගුණේහි සමප්පිතෝ සමඞ්ගීභූතෝ පරිචාරේස්සසී”ති.



</Paragraph>

<Paragraph number="412" book="para">
<Emphasis>මරණාය වා සමාදපේය්‍යා</Emphasis>ති සත්ථං වා ආහර, විසං වා ඛාද, රජ්ජුයා වා උබ්බන්ධිත්වා කාලං කරෝහි, සෝබ්භේ වා නරකේ වා පපාතේ වා පපතාති.



</Paragraph>

<Paragraph number="413" book="para">
<Emphasis>අයම්පී</Emphasis>ති පුරිමේ උපාදාය වුච්චති.



</Paragraph>

<Paragraph number="414" book="para">
<Emphasis>පාරාජිකෝ හෝතී</Emphasis>ති සේය්‍යථාපි නාම පුථුසිලා ද්විධා භින්නා අප්පටිසන්ධිකා හෝති, ඒවමේව භික්ඛු සඤ්චිච්ච මනුස්සවිග්ගහං ජීවිතා වෝරෝපේත්වා අස්සමණෝ හෝති අසක්‍යපුත්තියෝ. තේන වුච්චති—  “පාරාජිකෝ හෝතී”ති.



</Paragraph>

<Paragraph number="415" book="para">
<Emphasis>අසංවාසෝ</Emphasis>ති සංවාසෝ නාම ඒකකම්මං ඒකුද්දේසෝ සමසික්ඛතා—  ඒසෝ සංවාසෝ නාම. සෝ තේන සද්ධිං නත්ථි, තේන වුච්චති අසංවාසෝති.



</Paragraph>

</Division>
<Division number="173" book="para">

<Paragraph number="416" book="para">
සාමං, අධිට්ඨාය, දූතේන, දූතපරම්පරාය, විසක්කියේන දූතේන, ගතපච්චාගතේන දූතේන, අරහෝ රහෝසඤ්ඤී, රහෝ අරහෝසඤ්ඤී, අරහෝ අරහෝසඤ්ඤී, රහෝ රහෝසඤ්ඤී කායේන සංවණ්ණේති, වාචාය සංවණ්ණේති, කායේන වාචාය සංවණ්ණේති, දූතේන සංවණ්ණේති, ලේඛාය සංවණ්ණේති, ඕපාතං අපස්සේනං, උපනික්ඛිපනං, භේසජ්ජං, රූපූපහාරෝ, සද්දූපහාරෝ, ගන්ධූපහාරෝ, රසූපහාරෝ, ඵෝට්ඨබ්බූපහාරෝ, ධම්මූපහාරෝ, ආචික්ඛනා, අනුසාසනී, සඞ්කේතකම්මං, නිමිත්තකම්මන්ති.



</Paragraph>

</Division>
<Division number="174" book="para">

<Paragraph number="417" book="para">
<Emphasis>සාමන්</Emphasis>ති සයං හනති කායේන වා කායපටිබද්ධේන වා නිස්සග්ගියේන වා.



</Paragraph>

<Paragraph number="418" book="para">
<Emphasis>අධිට්ඨායා</Emphasis>ති අධිට්ඨහිත්වා ආණාපේති—  “ඒවං විජ්ඣ, ඒවං පහර, ඒවං ඝාතේහී”ති.



</Paragraph>

<Paragraph number="419" book="para">
භික්ඛු භික්ඛුං ආණාපේති—  “ඉත්ථන්නාමං ජීවිතා වෝරෝපේහී”ති, ආපත්ති දුක්කටස්ස. සෝ තං මඤ්ඤමානෝ තං ජීවිතා වෝරෝපේති, ආපත්ති උභින්නං පාරාජිකස්ස.



</Paragraph>

<Paragraph number="420" book="para">
භික්ඛු භික්ඛුං ආණාපේති—  “ඉත්ථන්නාමං ජීවිතා වෝරෝපේහී”ති, ආපත්ති දුක්කටස්ස. සෝ තං මඤ්ඤමානෝ අඤ්ඤං ජීවිතා වෝරෝපේති, මූලට්ඨස්ස අනාපත්ති. වධකස්ස ආපත්ති පාරාජිකස්ස.



</Paragraph>

<Paragraph number="421" book="para">
භික්ඛු භික්ඛුං ආණාපේති—  “ඉත්ථන්නාමං ජීවිතා වෝරෝපේහී”ති, ආපත්ති දුක්කටස්ස. සෝ අඤ්ඤං මඤ්ඤමානෝ තං ජීවිතා වෝරෝපේති, ආපත්ති උභින්නං පාරාජිකස්ස.



</Paragraph>

<Paragraph number="422" book="para">
භික්ඛු භික්ඛුං ආණාපේති—  “ඉත්ථන්නාමං ජීවිතා වෝරෝපේහී”ති, ආපත්ති දුක්කටස්ස. සෝ අඤ්ඤං මඤ්ඤමානෝ අඤ්ඤං ජීවිතා වෝරෝපේති; මූලට්ඨස්ස අනාපත්ති, වධකස්ස ආපත්ති පාරාජිකස්ස.



</Paragraph>

<Paragraph number="423" book="para">
භික්ඛු භික්ඛුං ආණාපේති—  “ඉත්ථන්නාමස්ස පාවද—  ‘ඉත්ථන්නාමෝ ඉත්ථන්නාමස්ස පාවදතු—  ඉත්ථන්නාමෝ ඉත්ථන්නාමං ජීවිතා වෝරෝපේතූ’”ති, ආපත්ති දුක්කටස්ස. සෝ ඉතරස්ස ආරෝචේති, ආපත්ති දුක්කටස්ස. වධකෝ පටිග්ගණ්හාති, මූලට්ඨස්ස ආපත්ති ථුල්ලච්චයස්ස. සෝ තං ජීවිතා වෝරෝපේති, ආපත්ති සබ්බේසං පාරාජිකස්ස.



</Paragraph>

<Paragraph number="424" book="para">
භික්ඛු භික්ඛුං ආණාපේති—  “ඉත්ථන්නාමස්ස පාවද—  ‘ඉත්ථන්නාමෝ ඉත්ථන්නාමස්ස පාවදතු—  ඉත්ථන්නාමෝ ඉත්ථන්නාමං ජීවිතා වෝරෝපේතූ’”ති, ආපත්ති දුක්කටස්ස. සෝ අඤ්ඤං ආණාපේති, ආපත්ති දුක්කටස්ස. වධකෝ පටිග්ගණ්හාති, ආපත්ති දුක්කටස්ස. සෝ තං ජීවිතා වෝරෝපේති, මූලට්ඨස්ස අනාපත්ති; ආණාපකස්ස ච වධකස්ස ච ආපත්ති පාරාජිකස්ස.



</Paragraph>

<Paragraph number="425" book="para">
භික්ඛු භික්ඛුං ආණාපේති—  “ඉත්ථන්නාමං ජීවිතා වෝරෝපේහී”ති, ආපත්ති දුක්කටස්ස. සෝ ගන්ත්වා පුන පච්චාගච්ඡති—  “නාහං සක්කෝමි තං ජීවිතා වෝරෝපේතුන්”ති. සෝ පුන ආණාපේති—  “යදා සක්කෝසි තදා තං ජීවිතා වෝරෝපේහී”ති, ආපත්ති දුක්කටස්ස. සෝ තං ජීවිතා වෝරෝපේති, ආපත්ති උභින්නං පාරාජිකස්ස.



</Paragraph>

<Paragraph number="426" book="para">
භික්ඛු භික්ඛුං ආණාපේති—  “ඉත්ථන්නාමං ජීවිතා වෝරෝපේහී”ති, ආපත්ති දුක්කටස්ස. සෝ ආණාපේත්වා විප්පටිසාරී න සාවේති—  “මා ඝාතේහී”ති. සෝ තං ජීවිතා වෝරෝපේති, ආපත්ති උභින්නං පාරාජිකස්ස.



</Paragraph>

<Paragraph number="427" book="para">
භික්ඛු භික්ඛුං ආණාපේති—  “ඉත්ථන්නාමං ජීවිතා වෝරෝපේහී”ති, ආපත්ති දුක්කටස්ස. සෝ ආණාපේත්වා විප්පටිසාරී සාවේති—  “මා ඝාතේහී”ති. සෝ—  “ආණත්තෝ අහං තයා”ති තං ජීවිතා වෝරෝපේති, මූලට්ඨස්ස අනාපත්ති. වධකස්ස ආපත්ති පාරාජිකස්ස.



</Paragraph>

<Paragraph number="428" book="para">
භික්ඛු භික්ඛුං ආණාපේති—  “ඉත්ථන්නාමං ජීවිතා වෝරෝපේහී”ති, ආපත්ති දුක්කටස්ස. සෝ ආණාපේත්වා විප්පටිසාරී සාවේති—  “මා ඝාතේහී”ති. සෝ සාධූති ඕරමති, උභින්නං අනාපත්ති.



</Paragraph>

</Division>
<Division number="175" book="para">

<Paragraph number="429" book="para">
අරහෝ රහෝසඤ්ඤී උල්ලපති—  “අහෝ ඉත්ථන්නාමෝ හතෝ අස්සා”ති, ආපත්ති දුක්කටස්ස. රහෝ අරහෝසඤ්ඤී උල්ලපති—  “අහෝ ඉත්ථන්නාමෝ හතෝ අස්සා”ති, ආපත්ති දුක්කටස්ස. අරහෝ අරහෝසඤ්ඤී උල්ලපති—  “අහෝ ඉත්ථන්නාමෝ හතෝ අස්සා”ති, ආපත්ති දුක්කටස්ස. රහෝ රහෝසඤ්ඤී උල්ලපති—  “අහෝ ඉත්ථන්නාමෝ හතෝ අස්සා”ති, ආපත්ති දුක්කටස්ස.



</Paragraph>

<Paragraph number="430" book="para">
<Emphasis>කායේන සංවණ්ණේති</Emphasis> නාම කායේන විකාරං කරෝති—  “යෝ ඒවං මරති සෝ ධනං වා ලභති යසං වා ලභති සග්ගං වා ගච්ඡතී”ති, ආපත්ති දුක්කටස්ස. තාය සංවණ්ණනාය මරිස්සාමීති දුක්ඛං වේදනං උප්පාදේති, ආපත්ති ථුල්ලච්චයස්ස. මරති, ආපත්ති පාරාජිකස්ස.



</Paragraph>

<Paragraph number="431" book="para">
<Emphasis>වාචාය සංවණ්ණේති</Emphasis> නාම වාචාය භණති—  “යෝ ඒවං මරති සෝ ධනං වා ලභති යසං වා ලභති සග්ගං වා ගච්ඡතී”ති, ආපත්ති දුක්කටස්ස. තාය සංවණ්ණනාය මරිස්සාමීති දුක්ඛං වේදනං උප්පාදේති, ආපත්ති ථුල්ලච්චයස්ස. මරති, ආපත්ති පාරාජිකස්ස.



</Paragraph>

<Paragraph number="432" book="para">
<Emphasis>කායේන වාචාය සංවණ්ණේති</Emphasis> නාම කායේන ච විකාරං කරෝති, වාචාය ච භණති—  “යෝ ඒවං මරති සෝ ධනං වා ලභති යසං වා ලභති සග්ගං වා ගච්ඡතී”ති, ආපත්ති දුක්කටස්ස. තාය සංවණ්ණනාය මරිස්සාමීති දුක්ඛං වේදනං උප්පාදේති, ආපත්ති ථුල්ලච්චයස්ස. මරති, ආපත්ති පාරාජිකස්ස.



</Paragraph>

<Paragraph number="433" book="para">
<Emphasis>දූතේන සංවණ්ණේති</Emphasis> නාම දූතස්ස සාසනං ආරෝචේති—  “යෝ ඒවං මරති සෝ ධනං වා ලභති යසං වා ලභති සග්ගං වා ගච්ඡතී”ති, ආපත්ති දුක්කටස්ස. දූතස්ස සාසනං සුත්වා මරිස්සාමීති දුක්ඛං වේදනං උප්පාදේති, ආපත්ති ථුල්ලච්චයස්ස. මරති, ආපත්ති පාරාජිකස්ස.



</Paragraph>

</Division>
<Division number="176" book="para">

<Paragraph number="434" book="para">
<Emphasis>ලේඛාය සංවණ්ණේති</Emphasis> නාම ලේඛං ඡින්දති—  “යෝ ඒවං මරති සෝ ධනං වා ලභති යසං වා ලභති සග්ගං වා ගච්ඡතී”ති, අක්ඛරක්ඛරාය ආපත්ති දුක්කටස්ස. ලේඛං පස්සිත්වා මරිස්සාමීති දුක්ඛං වේදනං උප්පාදේති, ආපත්ති ථුල්ලච්චයස්ස. මරති, ආපත්ති පාරාජිකස්ස.



</Paragraph>

<Paragraph number="435" book="para">
<Emphasis>ඕපාතං</Emphasis> නාම මනුස්සං උද්දිස්ස ඕපාතං ඛනති—  “පපතිත්වා මරිස්සතී”ති, ආපත්ති දුක්කටස්ස. පපතිතේ දුක්ඛා වේදනා උප්පජ්ජති, ආපත්ති ථුල්ලච්චයස්ස. මරති, ආපත්ති පාරාජිකස්ස. අනෝදිස්ස ඕපාතං ඛනති—  “යෝ කෝචි පපතිත්වා මරිස්සතී”ති, ආපත්ති දුක්කටස්ස. මනුස්සෝ තස්මිං පපතති, ආපත්ති දුක්කටස්ස. පපතිතේ දුක්ඛා වේදනා උප්පජ්ජති, ආපත්ති ථුල්ලච්චයස්ස. මරති, ආපත්ති පාරාජිකස්ස. යක්ඛෝ වා පේතෝ වා තිරච්ඡානගතමනුස්සවිග්ගහෝ වා තස්මිං පපතති, ආපත්ති දුක්කටස්ස. පපතිතේ දුක්ඛා වේදනා උප්පජ්ජති, ආපත්ති දුක්කටස්ස. මරති, ආපත්ති ථුල්ලච්චයස්ස. තිරච්ඡානගතෝ තස්මිං පපතති, ආපත්ති දුක්කටස්ස. පපතිතේ දුක්ඛා වේදනා උප්පජ්ජති, ආපත්ති දුක්කටස්ස. මරති, ආපත්ති පාචිත්තියස්ස.



</Paragraph>

</Division>
<Division number="177" book="para">

<Paragraph number="436" book="para">
<Emphasis>අපස්සේනං</Emphasis> නාම අපස්සේනේ සත්ථං වා ඨපේති විසේන වා මක්ඛේති දුබ්බලං වා කරෝති සෝබ්භේ වා නරකේ වා පපාතේ වා ඨපේති—  “පපතිත්වා මරිස්සතී”ති, ආපත්ති දුක්කටස්ස. සත්ථේන වා විසේන වා පපතිතේන වා දුක්ඛා වේදනා උප්පජ්ජති, ආපත්ති ථුල්ලච්චයස්ස. මරති, ආපත්ති පාරාජිකස්ස.



</Paragraph>

<Paragraph number="437" book="para">
<Emphasis>උපනික්ඛිපනං</Emphasis> නාම අසිං වා සත්තිං වා භේණ්ඩිං වා ලගුළං වා පාසාණං වා සත්ථං වා විසං වා රජ්ජුං වා උපනික්ඛිපති—  “ඉමිනා මරිස්සතී”ති, ආපත්ති දුක්කටස්ස. “තේන මරිස්සාමී”ති දුක්ඛං වේදනං උප්පාදේති, ආපත්ති ථුල්ලච්චයස්ස. මරති, ආපත්ති පාරාජිකස්ස.



</Paragraph>

<Paragraph number="438" book="para">
<Emphasis>භේසජ්ජං</Emphasis> නාම සප්පිං වා නවනීතං වා තේලං වා මධුං වා ඵාණිතං වා දේති—  “ඉමං සායිත්වා මරිස්සතී”ති, ආපත්ති දුක්කටස්ස. තං සායිතේ දුක්ඛා වේදනා උප්පජ්ජති, ආපත්ති ථුල්ලච්චයස්ස. මරති, ආපත්ති පාරාජිකස්ස.



</Paragraph>

</Division>
<Division number="178" book="para">

<Paragraph number="439" book="para">
<Emphasis>රූපූපහාරෝ</Emphasis> නාම අමනාපිකං රූපං උපසංහරති භයානකං භේරවං—  “ඉමං පස්සිත්වා උත්තසිත්වා මරිස්සතී”ති, ආපත්ති දුක්කටස්ස. තං පස්සිත්වා උත්තසති, ආපත්ති ථුල්ලච්චයස්ස. මරති, ආපත්ති පාරාජිකස්ස. මනාපිකං රූපං උපසංහරති—  “ඉමං පස්සිත්වා අලාභකේන සුස්සිත්වා මරිස්සතී”ති, ආපත්ති දුක්කටස්ස. තං පස්සිත්වා අලාභකේන සුස්සති, ආපත්ති ථුල්ලච්චයස්ස. මරති, ආපත්ති පාරාජිකස්ස.



</Paragraph>

<Paragraph number="440" book="para">
<Emphasis>සද්දූපහාරෝ</Emphasis> නාම අමනාපිකං සද්දං උපසංහරති භයානකං භේරවං—  “ඉමං සුත්වා උත්තසිත්වා මරිස්සතී”ති, ආපත්ති දුක්කටස්ස. තං සුත්වා උත්තසති, ආපත්ති ථුල්ලච්චයස්ස. මරති, ආපත්ති පාරාජිකස්ස. මනාපිකං සද්දං උපසංහරති පේමනීයං හදයඞ්ගමං—  “ඉමං සුත්වා අලාභකේන සුස්සිත්වා මරිස්සතී”ති, ආපත්ති දුක්කටස්ස. තං සුත්වා අලාභකේන සුස්සති, ආපත්ති ථුල්ලච්චයස්ස. මරති, ආපත්ති පාරාජිකස්ස.



</Paragraph>

<Paragraph number="441" book="para">
<Emphasis>ගන්ධූපහාරෝ</Emphasis> නාම අමනාපිකං ගන්ධං උපසංහරති ජේගුච්ඡං පාටිකුල්‍යං—  “ඉමං ඝායිත්වා ජේගුච්ඡතා පාටිකුල්‍යතා මරිස්සතී”ති, ආපත්ති දුක්කටස්ස. තං ඝායිතේ ජේගුච්ඡතා පාටිකුල්‍යතා දුක්ඛා වේදනා උප්පජ්ජති, ආපත්ති ථුල්ලච්චයස්ස. මරති, ආපත්ති පාරාජිකස්ස. මනාපිකං ගන්ධං උපසංහරති—  “ඉමං ඝායිත්වා අලාභකේන සුස්සිත්වා මරිස්සතී”ති, ආපත්ති දුක්කටස්ස. තං ඝායිත්වා අලාභකේන සුස්සති, ආපත්ති ථුල්ලච්චයස්ස. මරති, ආපත්ති පාරාජිකස්ස.



</Paragraph>

<Paragraph number="442" book="para">
<Emphasis>රසූපහාරෝ</Emphasis> නාම අමනාපිකං රසං උපසංහරති ජේගුච්ඡං පාටිකුල්‍යං—  “ඉමං සායිත්වා ජේගුච්ඡතා පාටිකුල්‍යතා මරිස්සතී”ති, ආපත්ති දුක්කටස්ස. තං සායිතේ ජේගුච්ඡතා පාටිකුල්‍යතා දුක්ඛා වේදනා උප්පජ්ජති, ආපත්ති ථුල්ලච්චයස්ස. මරති, ආපත්ති පාරාජිකස්ස. මනාපිකං රසං උපසංහරති—  “ඉමං සායිත්වා අලාභකේන සුස්සිත්වා මරිස්සතී”ති, ආපත්ති දුක්කටස්ස. තං සායිත්වා අලාභකේන සුස්සති, ආපත්ති ථුල්ලච්චයස්ස. මරති, ආපත්ති පාරාජිකස්ස.



</Paragraph>

<Paragraph number="443" book="para">
<Emphasis>ඵෝට්ඨබ්බූපහාරෝ</Emphasis> නාම අමනාපිකං ඵෝට්ඨබ්බං උපසංහරති දුක්ඛසම්ඵස්සං ඛරසම්ඵස්සං—  “ඉමිනා ඵුට්ඨෝ මරිස්සතී”ති, ආපත්ති දුක්කටස්ස. තේන ඵුට්ඨස්ස දුක්ඛා වේදනා උප්පජ්ජති, ආපත්ති ථුල්ලච්චයස්ස. මරති, ආපත්ති පාරාජිකස්ස. මනාපිකං ඵෝට්ඨබ්බං උපසංහරති සුඛසම්ඵස්සං මුදුසම්ඵස්සං—  “ඉමිනා ඵුට්ඨෝ අලාභකේන සුස්සිත්වා මරිස්සතී”ති, ආපත්ති දුක්කටස්ස. තේන ඵුට්ඨෝ අලාභකේන සුස්සති, ආපත්ති ථුල්ලච්චයස්ස. මරති, ආපත්ති පාරාජිකස්ස.



</Paragraph>

<Paragraph number="444" book="para">
<Emphasis>ධම්මූපහාරෝ</Emphasis> නාම නේරයිකස්ස නිරයකථං කථේති—  “ඉමං සුත්වා උත්තසිත්වා මරිස්සතී”ති, ආපත්ති දුක්කටස්ස. තං සුත්වා උත්තසති, ආපත්ති ථුල්ලච්චයස්ස. මරති, ආපත්ති පාරාජිකස්ස. කල්‍යාණකම්මස්ස සග්ගකථං කථේති—  “ඉමං සුත්වා අධිමුත්තෝ මරිස්සතී”ති, ආපත්ති දුක්කටස්ස. තං සුත්වා අධිමුත්තෝ මරිස්සාමීති දුක්ඛං වේදනං උප්පාදේති, ආපත්ති ථුල්ලච්චයස්ස. මරති, ආපත්ති පාරාජිකස්ස.



</Paragraph>

</Division>
<Division number="179" book="para">

<Paragraph number="445" book="para">
<Emphasis>ආචික්ඛනා</Emphasis> නාම පුට්ඨෝ භණති—  “ඒවං මරස්සු. යෝ ඒවං මරති සෝ ධනං වා ලභති යසං වා ලභති සග්ගං වා ගච්ඡතී”ති, ආපත්ති දුක්කටස්ස. තාය ආචික්ඛනාය මරිස්සාමීති දුක්ඛං වේදනං උප්පාදේති, ආපත්ති ථුල්ලච්චයස්ස. මරති, ආපත්ති පාරාජිකස්ස.



</Paragraph>

<Paragraph number="446" book="para">
<Emphasis>අනුසාසනී</Emphasis> නාම අපුට්ඨෝ භණති—  “ඒවං මරස්සු. යෝ ඒවං මරති සෝ ධනං වා ලභති යසං වා ලභති සග්ගං වා ගච්ඡතී”ති, ආපත්ති දුක්කටස්ස. තාය අනුසාසනියා මරිස්සාමීති දුක්ඛං වේදනං උප්පාදේති, ආපත්ති ථුල්ලච්චයස්ස. මරති, ආපත්ති පාරාජිකස්ස.



</Paragraph>

<Paragraph number="447" book="para">
<Emphasis>සඞ්කේතකම්මං</Emphasis> නාම සඞ්කේතං කරෝති පුරේභත්තං වා පච්ඡාභත්තං වා රත්තිං වා දිවා වා—  “තේන සඞ්කේතේන තං ජීවිතා වෝරෝපේහී”ති, ආපත්ති දුක්කටස්ස. තේන සඞ්කේතේන තං ජීවිතා වෝරෝපේති, ආපත්ති උභින්නං පාරාජිකස්ස. තං සඞ්කේතං පුරේ වා පච්ඡා වා තං ජීවිතා වෝරෝපේති, මූලට්ඨස්ස අනාපත්ති, වධකස්ස ආපත්ති පාරාජිකස්ස.



</Paragraph>

<Paragraph number="448" book="para">
<Emphasis>නිමිත්තකම්මං</Emphasis> නාම නිමිත්තං කරෝති—  “අක්ඛිං වා නිඛණිස්සාමි භමුකං වා උක්ඛිපිස්සාමි සීසං වා උක්ඛිපිස්සාමි, තේන නිමිත්තේන තං ජීවිතා වෝරෝපේහී”ති, ආපත්ති දුක්කටස්ස. තේන නිමිත්තේන තං ජීවිතා වෝරෝපේති, ආපත්ති උභින්නං පාරාජිකස්ස. තං නිමිත්තං පුරේ වා පච්ඡා වා තං ජීවිතා වෝරෝපේති, මූලට්ඨස්ස අනාපත්ති, වධකස්ස ආපත්ති පාරාජිකස්ස.



</Paragraph>

<Paragraph number="449" book="para">
අනාපත්ති—  අසඤ්චිච්ච අජානන්තස්ස නමරණාධිප්පායස්ස උම්මත්තකස්ස ආදිකම්මිකස්සාති.




</Paragraph>
</Division>

<Paragraph number="450" type="center" book="para">
මනුස්සවිග්ගහපාරාජිකම්හි පඨමභාණවාරෝ නිට්ඨිතෝ.



</Paragraph>

<TableOfContents book="para" section="1.1.3">
* [1.1.3.1 විනීතවත්ථුඋද්දානගාථා](1-1-3/1-1-3-1)
* [1.1.3.2 විනීතවත්ථු](1-1-3/1-1-3-2)
</TableOfContents>