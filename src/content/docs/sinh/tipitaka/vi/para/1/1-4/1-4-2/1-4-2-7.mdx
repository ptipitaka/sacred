---
title: "1.4.2.7 ඒළකලෝමධෝවාපනසික්ඛාපද"
tableOfContents: false
sidebar:
  order: 8
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="576" book="para">

<Paragraph number="2189" book="para">
තේන සමයේන බුද්ධෝ භගවා සක්කේසු විහරති කපිලවත්ථුස්මිං නිග්‍රෝධාරාමේ. තේන ඛෝ පන සමයේන ඡබ්බග්ගියා භික්ඛූ භික්ඛුනීහි ඒළකලෝමානි ධෝවාපේන්තිපි රජාපේන්තිපි විජටාපේන්තිපි. භික්ඛුනියෝ ඒළකලෝමානි ධෝවන්තියෝ රජන්තියෝ විජටේන්තියෝ රිඤ්චන්ති උද්දේසං පරිපුච්ඡං අධිසීලං අධිචිත්තං අධිපඤ්ඤං. අථ ඛෝ මහාපජාපති ගෝතමී යේන භගවා තේනුපසඞ්කමි; උපසඞ්කමිත්වා භගවන්තං අභිවාදේත්වා ඒකමන්තං අට්ඨාසි. ඒකමන්තං ඨිතං ඛෝ මහාපජාපතිං ගෝතමිං භගවා ඒතදවෝච—  “කච්චි, ගෝතමි, භික්ඛුනියෝ අප්පමත්තා ආතාපිනියෝ පහිතත්තා විහරන්තී”ති? “කුතෝ, භන්තේ, භික්ඛුනීනං අප්පමාදෝ. අය්‍යා ඡබ්බග්ගියා භික්ඛුනීහි ඒළකලෝමානි ධෝවාපේන්තිපි රජාපේන්තිපි විජටාපේන්තිපි. භික්ඛුනියෝ ඒළකලෝමානි ධෝවන්තියෝ රජන්තියෝ විජටේන්තියෝ රිඤ්චන්ති උද්දේසං පරිපුච්ඡං අධිසීලං අධිචිත්තං අධිපඤ්ඤන්”ති.
</Paragraph>

<Paragraph number="2190" book="para">
අථ ඛෝ භගවා මහාපජාපතිං ගෝතමිං ධම්මියා කථාය සන්දස්සේසි සමාදපේසි සමුත්තේජේසි සම්පහංසේසි. අථ ඛෝ මහාපජාපති ගෝතමී භගවතා ධම්මියා කථාය සන්දස්සිතා සමාදපිතා සමුත්තේජිතා සම්පහංසිතා භගවන්තං අභිවාදේත්වා පදක්ඛිණං කත්වා පක්කාමි.
</Paragraph>

<Paragraph number="2191" book="para">
අථ ඛෝ භගවා ඒතස්මිං නිදානේ ඒතස්මිං පකරණේ භික්ඛුසංඝං සන්නිපාතාපේත්වා ඡබ්බග්ගියේ භික්ඛූ පටිපුච්ඡි—  “සච්චං කිර තුම්හේ, භික්ඛවේ, භික්ඛුනීහි ඒළකලෝමානි ධෝවාපේථපි රජාපේථපි විජටාපේථපී”ති? “සච්චං, භගවා”ති. “ඤාතිකායෝ තුම්හාකං, භික්ඛවේ, අඤ්ඤාතිකායෝ”ති? “අඤ්ඤාතිකායෝ, භගවා”ති. “අඤ්ඤාතකා, මෝඝපුරිසා, අඤ්ඤාතිකානං න ජානන්ති පතිරූපං වා අප්පතිරූපං වා පාසාදිකං වා අපාසාදිකං වා. තත්ථ නාම තුම්හේ, මෝඝපුරිසා, අඤ්ඤාතිකාහි භික්ඛුනීහි ඒළකලෝමානි ධෝවාපේස්සථපි රජාපේස්සථපි විජටාපේස්සථපි. නේතං, මෝඝපුරිසා, අප්පසන්නානං වා පසාදාය …පේ…  ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

</Division>
<Division number="577" book="para">

<Paragraph number="2192" book="para">
<Emphasis>“යෝ පන භික්ඛු අඤ්ඤාතිකාය භික්ඛුනියා ඒළකලෝමානි ධෝවාපේය්‍ය වා රජාපේය්‍ය වා විජටාපේය්‍ය වා, නිස්සග්ගියං පාචිත්තියන්”</Emphasis>ති. (*17*:<Emphasis>36</Emphasis>)
</Paragraph>

</Division>
<Division number="578" book="para">

<Paragraph number="2193" book="para">
<Emphasis>යෝ පනා</Emphasis>ති යෝ යාදිසෝ …පේ…  <Emphasis>භික්ඛූ</Emphasis>ති …පේ…  අයං ඉමස්මිං අත්ථේ අධිප්පේතෝ භික්ඛූති.
</Paragraph>

<Paragraph number="2194" book="para">
<Emphasis>අඤ්ඤාතිකා</Emphasis> නාම මාතිතෝ වා පිතිතෝ වා යාව සත්තමා පිතාමහයුගා අසම්බද්ධා.
</Paragraph>

<Paragraph number="2195" book="para">
<Emphasis>භික්ඛුනී</Emphasis> නාම උභතෝසංඝේ උපසම්පන්නා.
</Paragraph>

<Paragraph number="2196" book="para">
ධෝවාති ආණාපේති, ආපත්ති දුක්කටස්ස. ධෝතානි නිස්සග්ගියානි හෝන්ති. රජාති ආණාපේති, ආපත්ති දුක්කටස්ස. රත්තානි නිස්සග්ගියානි හෝන්ති. විජටේහීති ආණාපේති, ආපත්ති දුක්කටස්ස. විජටිතානි නිස්සග්ගියානි හෝන්ති. නිස්සජ්ජිතබ්බානි සංඝස්ස වා ගණස්ස වා පුග්ගලස්ස වා. ඒවඤ්ච පන, භික්ඛවේ, නිස්සජ්ජිතබ්බානි …පේ…  “ඉමානි මේ, භන්තේ, ඒළකලෝමානි අඤ්ඤාතිකාය භික්ඛුනියා ධෝවාපිතානි නිස්සග්ගියානි. ඉමානාහං සංඝස්ස නිස්සජ්ජාමී”ති …පේ…  දදේය්‍යාති …පේ…  දදේය්‍යුන්ති …පේ…  ආයස්මතෝ දම්මීති.
</Paragraph>

</Division>
<Division number="579" book="para">

<Paragraph number="2197" book="para">
අඤ්ඤාතිකාය අඤ්ඤාතිකසඤ්ඤී ඒළකලෝමානි ධෝවාපේති, නිස්සග්ගියං පාචිත්තියං. අඤ්ඤාතිකාය අඤ්ඤාතිකසඤ්ඤී ඒළකලෝමානි ධෝවාපේති රජාපේති, නිස්සග්ගියේන ආපත්ති දුක්කටස්ස. අඤ්ඤාතිකාය අඤ්ඤාතිකසඤ්ඤී ඒළකලෝමානි ධෝවාපේති විජටාපේති, නිස්සග්ගියේන ආපත්ති දුක්කටස්ස. අඤ්ඤාතිකාය අඤ්ඤාතිකසඤ්ඤී ඒළකලෝමානි ධෝවාපේති රජාපේති විජටාපේති, නිස්සග්ගියේන ආපත්ති ද්වින්නං දුක්කටානං.
</Paragraph>

<Paragraph number="2198" book="para">
අඤ්ඤාතිකාය අඤ්ඤාතිකසඤ්ඤී ඒළකලෝමානි රජාපේති, නිස්සග්ගියං පාචිත්තියං. අඤ්ඤාතිකාය අඤ්ඤාතිකසඤ්ඤී ඒළකලෝමානි රජාපේති විජටාපේති, නිස්සග්ගියේන ආපත්ති දුක්කටස්ස. අඤ්ඤාතිකාය අඤ්ඤාතිකසඤ්ඤී ඒළකලෝමානි රජාපේති ධෝවාපේති, නිස්සග්ගියේන ආපත්ති දුක්කටස්ස. අඤ්ඤාතිකාය අඤ්ඤාතිකසඤ්ඤී ඒළකලෝමානි රජාපේති විජටාපේති ධෝවාපේති, නිස්සග්ගියේන ආපත්ති ද්වින්නං දුක්කටානං.
</Paragraph>

<Paragraph number="2199" book="para">
අඤ්ඤාතිකාය අඤ්ඤාතිකසඤ්ඤී ඒළකලෝමානි විජටාපේති, නිස්සග්ගියං පාචිත්තියං. අඤ්ඤාතිකාය අඤ්ඤාතිකසඤ්ඤී ඒළකලෝමානි විජටාපේති ධෝවාපේති, නිස්සග්ගියේන ආපත්ති දුක්කටස්ස. අඤ්ඤාතිකාය අඤ්ඤාතිකසඤ්ඤී ඒළකලෝමානි විජටාපේති රජාපේති, නිස්සග්ගියේන ආපත්ති දුක්කටස්ස. අඤ්ඤාතිකාය අඤ්ඤාතිකසඤ්ඤී ඒළකලෝමානි විජටාපේති ධෝවාපේති රජාපේති, නිස්සග්ගියේන ආපත්ති ද්වින්නං දුක්කටානං.
</Paragraph>

</Division>
<Division number="580" book="para">

<Paragraph number="2200" book="para">
අඤ්ඤාතිකාය වේමතිකෝ …පේ…  අඤ්ඤාතිකාය ඤාතිකසඤ්ඤී …පේ…  අඤ්ඤස්ස ඒළකලෝමානි ධෝවාපේති, ආපත්ති දුක්කටස්ස. ඒකතෝ උපසම්පන්නාය ධෝවාපේති, ආපත්ති දුක්කටස්ස. ඤාතිකාය අඤ්ඤාතිකසඤ්ඤී, ආපත්ති දුක්කටස්ස. ඤාතිකාය වේමතිකෝ, ආපත්ති දුක්කටස්ස. ඤාතිකාය ඤාතිකසඤ්ඤී, අනාපත්ති.
</Paragraph>

</Division>
<Division number="581" book="para">

<Paragraph number="2201" book="para">
අනාපත්ති—  ඤාතිකාය ධෝවන්තියා අඤ්ඤාතිකා දුතියා හෝති, අවුත්තා ධෝවති, අපරිභුත්තං කතභණ්ඩං ධෝවාපේති, සික්ඛමානාය සාමණේරියා උම්මත්තකස්ස ආදිකම්මිකස්සාති.

</Paragraph>
</Division>

<Paragraph number="2202" type="center" book="para">
ඒළකලෝමධෝවාපනසික්ඛාපදං නිට්ඨිතං සත්තමං.
</Paragraph>