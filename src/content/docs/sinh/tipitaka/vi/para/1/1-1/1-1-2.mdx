---
title: "1.1.2 දුතියපාරාජිකසික්ඛාපද"
tableOfContents: false
sidebar:
  order: 2
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';
import TableOfContents from '@components/TableOfContents.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="84" book="para">

<Paragraph number="191" book="para">
තේන සමයේන බුද්ධෝ භගවා රාජගහේ විහරති ගිජ්ඣකූටේ පබ්බතේ. තේන ඛෝ පන සමයේන සම්බහුලා සන්දිට්ඨා සම්භත්තා භික්ඛූ ඉසිගිලිපස්සේ තිණකුටියෝ කරිත්වා වස්සං උපගච්ඡිංසු. ආයස්මාපි ධනියෝ කුම්භකාරපුත්තෝ තිණකුටිකං කරිත්වා වස්සං උපගච්ඡි. අථ ඛෝ තේ භික්ඛූ වස්සංවුට්ඨා තේමාසච්චයේන තිණකුටියෝ භින්දිත්වා තිණඤ්ච කට්ඨඤ්ච පටිසාමේත්වා ජනපදචාරිකං පක්කමිංසු. ආයස්මා පන ධනියෝ කුම්භකාරපුත්තෝ තත්ථේව වස්සං වසි, තත්ථ හේමන්තං, තත්ථ ගිම්හං. අථ ඛෝ ආයස්මතෝ ධනියස්ස කුම්භකාරපුත්තස්ස ගාමං පිණ්ඩාය පවිට්ඨස්ස තිණහාරියෝ කට්ඨහාරියෝ තිණකුටිකං භින්දිත්වා තිණඤ්ච කට්ඨඤ්ච ආදාය අගමංසු. දුතියම්පි ඛෝ ආයස්මා ධනියෝ කුම්භකාරපුත්තෝ තිණඤ්ච කට්ඨඤ්ච සඞ්කඩ්ඪිත්වා තිණකුටිකං අකාසි. දුතියම්පි ඛෝ ආයස්මතෝ ධනියස්ස කුම්භකාරපුත්තස්ස ගාමං පිණ්ඩාය පවිට්ඨස්ස තිණහාරියෝ කට්ඨහාරියෝ තිණකුටිකං භින්දිත්වා තිණඤ්ච කට්ඨඤ්ච ආදාය අගමංසු. තතියම්පි ඛෝ ආයස්මා ධනියෝ කුම්භකාරපුත්තෝ තිණඤ්ච කට්ඨඤ්ච සඞ්කඩ්ඪිත්වා තිණකුටිකං අකාසි. තතියම්පි ඛෝ ආයස්මතෝ ධනියස්ස කුම්භකාරපුත්තස්ස ගාමං පිණ්ඩාය පවිට්ඨස්ස තිණහාරියෝ කට්ඨහාරියෝ තිණකුටිකං භින්දිත්වා තිණඤ්ච කට්ඨඤ්ච ආදාය අගමංසු.



</Paragraph>

<Paragraph number="192" book="para">
අථ ඛෝ ආයස්මතෝ ධනියස්ස කුම්භකාරපුත්තස්ස ඒතදහෝසි—  “යාවතතියකං ඛෝ මේ ගාමං පිණ්ඩාය පවිට්ඨස්ස තිණහාරියෝ කට්ඨහාරියෝ තිණකුටිකං භින්දිත්වා තිණඤ්ච කට්ඨඤ්ච ආදාය අගමංසු. අහං ඛෝ පන සුසික්ඛිතෝ අනවයෝ සකේ ආචරියකේ කුම්භකාරකම්මේ පරියෝදාතසිප්පෝ. යන්නූනාහං සාමං චික්ඛල්ලං මද්දිත්වා සබ්බමත්තිකාමයං කුටිකං කරේය්‍යන්”ති.



</Paragraph>

<Paragraph number="193" book="para">
අථ ඛෝ ආයස්මා ධනියෝ කුම්භකාරපුත්තෝ සාමං චික්ඛල්ලං මද්දිත්වා සබ්බමත්තිකාමයං කුටිකං කරිත්වා තිණඤ්ච කට්ඨඤ්ච ගෝමයඤ්ච සඞ්කඩ්ඪිත්වා තං කුටිකං පචි. සා අහෝසි කුටිකා අභිරූපා දස්සනීයා පාසාදිකා ලෝහිතිකා, සේය්‍යථාපි ඉන්දගෝපකෝ. සේය්‍යථාපි නාම කිඞ්කණිකසද්දෝ; ඒවමේවං තස්සා කුටිකාය සද්දෝ අහෝසි.



</Paragraph>

</Division>
<Division number="85" book="para">

<Paragraph number="194" book="para">
අථ ඛෝ භගවා සම්බහුලේහි භික්ඛූහි සද්ධිං ගිජ්ඣකූටා පබ්බතා ඕරෝහන්තෝ අද්දස තං කුටිකං අභිරූපං දස්සනීයං පාසාදිකං ලෝහිතිකං. දිස්වාන භික්ඛූ ආමන්තේසි—  “කිං ඒතං, භික්ඛවේ, අභිරූපං දස්සනීයං පාසාදිකං ලෝහිතිකං, සේය්‍යථාපි ඉන්දගෝපකෝ”ති? අථ ඛෝ තේ භික්ඛූ භගවතෝ ඒතමත්ථං ආරෝචේසුං. විගරහි බුද්ධෝ භගවා—  “අනනුච්ඡවිකං, භික්ඛවේ, තස්ස මෝඝපුරිසස්ස අනනුලෝමිකං අප්පතිරූපං අස්සාමණකං අකප්පියං අකරණීයං. කථඤ්හි නාම සෝ, භික්ඛවේ, මෝඝපුරිසෝ සබ්බමත්තිකාමයං කුටිකං කරිස්සති. න හි නාම, භික්ඛවේ, තස්ස මෝඝපුරිසස්ස පාණේසු අනුද්දයා අනුකම්පා අවිහේසා භවිස්සති. ගච්ඡථේතං, භික්ඛවේ, කුටිකං භින්දථ. මා පච්ඡිමා ජනතා පාණේසු පාතබ්‍යතං ආපජ්ජි. න ච, භික්ඛවේ, සබ්බමත්තිකාමයා කුටිකා කාතබ්බා. යෝ කරේය්‍ය, ආපත්ති දුක්කටස්සා”ති. “ඒවං, භන්තේ”ති, ඛෝ තේ භික්ඛූ භගවතෝ පටිස්සුණිත්වා යේන සා කුටිකා තේනුපසඞ්කමිංසු; උපසඞ්කමිත්වා තං කුටිකං භින්දිංසු. අථ ඛෝ ආයස්මා ධනියෝ කුම්භකාරපුත්තෝ තේ භික්ඛූ ඒතදවෝච—  “කිස්ස මේ තුම්හේ, ආවුසෝ, කුටිකං භින්දථා”ති? “භගවා, ආවුසෝ, භේදාපේතී”ති. “භින්දථාවුසෝ, සචේ ධම්මස්සාමී භේදාපේතී”ති.



</Paragraph>

</Division>
<Division number="86" book="para">

<Paragraph number="195" book="para">
අථ ඛෝ ආයස්මතෝ ධනියස්ස කුම්භකාරපුත්තස්ස ඒතදහෝසි—  “යාවතතියකං ඛෝ මේ ගාමං පිණ්ඩාය පවිට්ඨස්ස තිණහාරියෝ කට්ඨහාරියෝ තිණකුටිකං භින්දිත්වා තිණඤ්ච කට්ඨඤ්ච ආදාය අගමංසු. යාපි මයා සබ්බමත්තිකාමයා කුටිකා කතා සාපි භගවතා භේදාපිතා. අත්ථි ච මේ දාරුගහේ ගණකෝ සන්දිට්ඨෝ. යන්නූනාහං දාරුගහේ ගණකං දාරූනි යාචිත්වා දාරුකුටිකං කරේය්‍යන්”ති.



</Paragraph>

<Paragraph number="196" book="para">
අථ ඛෝ ආයස්මා ධනියෝ කුම්භකාරපුත්තෝ යේන දාරුගහේ ගණකෝ තේනුපසඞ්කමි; උපසඞ්කමිත්වා දාරුගහේ ගණකං ඒතදවෝච—  “යාවතතියකං ඛෝ මේ, ආවුසෝ, ගාමං පිණ්ඩාය පවිට්ඨස්ස තිණහාරියෝ කට්ඨහාරියෝ තිණකුටිකං භින්දිත්වා තිණඤ්ච කට්ඨඤ්ච ආදාය අගමංසු. යාපි මයා සබ්බමත්තිකාමයා කුටිකා කතා සාපි භගවතා භේදාපිතා. දේහි මේ, ආවුසෝ, දාරූනි. ඉච්ඡාමි දාරුකුටිකං කාතුන්”ති. “නත්ථි, භන්තේ, තාදිසානි දාරූනි යානාහං අය්‍යස්ස දදේය්‍යං. අත්ථි, භන්තේ, දේවගහදාරූනි නගරපටිසඞ්ඛාරිකානි ආපදත්ථාය නික්ඛිත්තානි. සචේ තානි දාරූනි රාජා දාපේති හරාපේථ, භන්තේ”ති. “දින්නානි, ආවුසෝ, රඤ්ඤා”ති.



</Paragraph>

<Paragraph number="197" book="para">
අථ ඛෝ දාරුගහේ ගණකස්ස ඒතදහෝසි—  “ඉමේ ඛෝ සමණා සක්‍යපුත්තියා ධම්මචාරිනෝ සමචාරිනෝ බ්‍රහ්මචාරිනෝ සච්චවාදිනෝ සීලවන්තෝ කල්‍යාණධම්මා. රාජාපිමේසං අභිප්පසන්නෝ. නාරහති අදින්නං දින්නන්ති වත්තුන්”ති. අථ ඛෝ දාරුගහේ ගණකෝ ආයස්මන්තං ධනියං කුම්භකාරපුත්තං ඒතදවෝච—  “හරාපේථ, භන්තේ”ති. අථ ඛෝ ආයස්මා ධනියෝ කුම්භකාරපුත්තෝ තානි දාරූනි ඛණ්ඩාඛණ්ඩිකං ඡේදාපේත්වා සකටේහි නිබ්බාහාපේත්වා දාරුකුටිකං අකාසි.



</Paragraph>

</Division>
<Division number="87" book="para">

<Paragraph number="198" book="para">
අථ ඛෝ වස්සකාරෝ බ්‍රාහ්මණෝ මගධමහාමත්තෝ රාජගහේ කම්මන්තේ අනුසඤ්ඤායමානෝ යේන දාරුගහේ ගණකෝ තේනුපසඞ්කමි; උපසඞ්කමිත්වා දාරුගහේ ගණකං ඒතදවෝච—  “යානි තානි, භණේ, දේවගහදාරූනි නගරපටිසඞ්ඛාරිකානි ආපදත්ථාය නික්ඛිත්තානි කහං තානි දාරූනී”ති? “තානි, සාමි, දාරූනි දේවේන අය්‍යස්ස ධනියස්ස කුම්භකාරපුත්තස්ස දින්නානී”ති.



</Paragraph>

<Paragraph number="199" book="para">
අථ ඛෝ වස්සකාරෝ බ්‍රාහ්මණෝ මගධමහාමත්තෝ අනත්තමනෝ අහෝසි—  “කථඤ්හි නාම දේවෝ දේවගහදාරූනි නගරපටිසඞ්ඛාරිකානි ආපදත්ථාය නික්ඛිත්තානි ධනියස්ස කුම්භකාරපුත්තස්ස දස්සතී”ති. අථ ඛෝ වස්සකාරෝ බ්‍රාහ්මණෝ මගධමහාමත්තෝ යේන රාජා මාගධෝ සේනියෝ බිම්බිසාරෝ තේනුපසඞ්කමි; උපසඞ්කමිත්වා රාජානං මාගධං සේනියං බිම්බිසාරං ඒතදවෝච—  “සච්චං කිර දේවේන දේවගහදාරූනි නගරපටිසඞ්ඛාරිකානි ආපදත්ථාය නික්ඛිත්තානි ධනියස්ස කුම්භකාරපුත්තස්ස දින්නානී”ති? “කෝ ඒවමාහා”ති? “දාරුගහේ ගණකෝ, දේවා”ති. “තේන හි, බ්‍රාහ්මණ, දාරුගහේ ගණකං ආණාපේහී”ති. අථ ඛෝ වස්සකාරෝ බ්‍රාහ්මණෝ මගධමහාමත්තෝ දාරුගහේ ගණකං බන්ධං ආණාපේසි.



</Paragraph>

<Paragraph number="200" book="para">
අද්දස ඛෝ ආයස්මා ධනියෝ කුම්භකාරපුත්තෝ දාරුගහේ ගණකං බන්ධං නිය්‍යමානං. දිස්වාන දාරුගහේ ගණකං ඒතදවෝච—  “කිස්ස ත්වං, ආවුසෝ, බන්ධෝ නිය්‍යාසී”ති? “තේසං, භන්තේ, දාරූනං කිච්චා”ති. “ගච්ඡාවුසෝ, අහම්පි ආගච්ඡාමී”ති. “ඒය්‍යාසි, භන්තේ, පුරාහං හඤ්ඤාමී”ති.



</Paragraph>

</Division>
<Division number="88" book="para">

<Paragraph number="201" book="para">
අථ ඛෝ ආයස්මා ධනියෝ කුම්භකාරපුත්තෝ යේන රඤ්ඤෝ මාගධස්ස සේනියස්ස බිම්බිසාරස්ස නිවේසනං තේනුපසඞ්කමි; උපසඞ්කමිත්වා පඤ්ඤත්තේ ආසනේ නිසීදි. අථ ඛෝ රාජා මාගධෝ සේනියෝ බිම්බිසාරෝ යේනායස්මා ධනියෝ කුම්භකාරපුත්තෝ තේනුපසඞ්කමි; උපසඞ්කමිත්වා ආයස්මන්තං ධනියං කුම්භකාරපුත්තං අභිවාදේත්වා ඒකමන්තං නිසීදි. ඒකමන්තං නිසින්නෝ ඛෝ රාජා මාගධෝ සේනියෝ බිම්බිසාරෝ ආයස්මන්තං ධනියං කුම්භකාරපුත්තං ඒතදවෝච—  “සච්චං කිර මයා, භන්තේ, දේවගහදාරූනි නගරපටිසඞ්ඛාරිකානි ආපදත්ථාය නික්ඛිත්තානි අය්‍යස්ස දින්නානී”ති? “ඒවං, මහාරාජා”ති. “මයං ඛෝ, භන්තේ, රාජානෝ නාම බහුකිච්චා බහුකරණීයා, දත්වාපි න සරේය්‍යාම; ඉඞ්ඝ, භන්තේ, සරාපේහී”ති. “සරසි ත්වං, මහාරාජ, පඨමාභිසිත්තෝ ඒවරූපිං වාචං භාසිතා—  ‘දින්නඤ්ඤේව සමණබ්‍රාහ්මණානං තිණකට්ඨෝදකං පරිභුඤ්ජන්තූ’”ති. “සරාමහං, භන්තේ. සන්ති, භන්තේ, සමණබ්‍රාහ්මණා ලජ්ජිනෝ කුක්කුච්චකා සික්ඛාකාමා. තේසං අප්පමත්තකේපි කුක්කුච්චං උප්පජ්ජති. තේසං මයා සන්ධාය භාසිතං, තඤ්ච ඛෝ අරඤ්ඤේ අපරිග්ගහිතං. සෝ ත්වං, භන්තේ, තේන ලේසේන දාරූනි අදින්නං හරිතුං මඤ්ඤසි. කථඤ්හි නාම මාදිසෝ සමණං වා බ්‍රාහ්මණං වා විජිතේ වසන්තං හනේය්‍ය වා බන්ධේය්‍ය වා පබ්බාජේය්‍ය වා. ගච්ඡ, භන්තේ, ලෝමේන ත්වං මුත්තෝසි. මාස්සු පුනපි ඒවරූපං අකාසී”ති.



</Paragraph>

<Paragraph number="202" book="para">
මනුස්සා උජ්ඣායන්ති ඛිය්‍යන්ති විපාචේන්ති—  “අලජ්ජිනෝ ඉමේ සමණා සක්‍යපුත්තියා දුස්සීලා මුසාවාදිනෝ. ඉමේ හි නාම ධම්මචාරිනෝ සමචාරිනෝ බ්‍රාහ්මචාරිනෝ සච්චවාදිනෝ සීලවන්තෝ කල්‍යාණධම්මා පටිජානිස්සන්ති. නත්ථි ඉමේසං සාමඤ්ඤං, නත්ථි ඉමේසං බ්‍රහ්මඤ්ඤං. නට්ඨං ඉමේසං සාමඤ්ඤං, නට්ඨං ඉමේසං බ්‍රහ්මඤ්ඤං. කුතෝ ඉමේසං සාමඤ්ඤං, කුතෝ ඉමේසං බ්‍රහ්මඤ්ඤං. අපගතා ඉමේ සාමඤ්ඤා, අපගතා ඉමේ බ්‍රහ්මඤ්ඤා. රාජානම්පි ඉමේ වඤ්චේන්ති, කිං පනඤ්ඤේ මනුස්සේ”ති.



</Paragraph>

<Paragraph number="203" book="para">
අස්සෝසුං ඛෝ භික්ඛූ තේසං මනුස්සානං උජ්ඣායන්තානං ඛිය්‍යන්තානං විපාචේන්තානං. යේ තේ භික්ඛූ අප්පිච්ඡා සන්තුට්ඨා ලජ්ජිනෝ කුක්කුච්චකා සික්ඛාකාමා තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම ආයස්මා ධනියෝ කුම්භකාරපුත්තෝ රඤ්ඤෝ දාරූනි අදින්නං ආදියිස්සතී”ති.



</Paragraph>

<Paragraph number="204" book="para">
අථ ඛෝ තේ භික්ඛූ ආයස්මන්තං ධනියං කුම්භකාරපුත්තං අනේකපරියායේන විගරහිත්වා භගවතෝ ඒතමත්ථං ආරෝචේසුං. අථ ඛෝ භගවා ඒතස්මිං නිදානේ ඒතස්මිං පකරණේ භික්ඛුසංඝං සන්නිපාතාපේත්වා ආයස්මන්තං ධනියං කුම්භකාරපුත්තං පටිපුච්ඡි—  “සච්චං කිර ත්වං, ධනිය, රඤ්ඤෝ දාරූනි අදින්නං ආදියී”ති? “සච්චං, භගවා”ති. විගරහි බුද්ධෝ භගවා—  “අනනුච්ඡවිකං, මෝඝපුරිස, අනනුලෝමිකං අප්පතිරූපං අස්සාමණකං අකප්පියං අකරණීයං. කථඤ්හි නාම ත්වං, මෝඝපුරිස, රඤ්ඤෝ දාරූනි අදින්නං ආදියිස්සසි. නේතං, මෝඝපුරිස, අප්පසන්නානං වා පසාදාය පසන්නානං වා භිය්‍යෝභාවාය; අථ ඛ්වේතං, මෝඝපුරිස, අප්පසන්නානඤ්චේව අප්පසාදාය පසන්නානඤ්ච ඒකච්චානං අඤ්ඤථත්තායා”ති.



</Paragraph>

<Paragraph number="205" book="para">
තේන ඛෝ පන සමයේන අඤ්ඤතරෝ පුරාණවෝහාරිකෝ මහාමත්තෝ භික්ඛූසු පබ්බජිතෝ භගවතෝ අවිදූරේ නිසින්නෝ හෝති. අථ ඛෝ භගවා තං භික්ඛුං ඒතදවෝච—  “කිත්තකේන ඛෝ, භික්ඛු, රාජා මාගධෝ සේනියෝ බිම්බිසාරෝ චෝරං ගහේත්වා හනති වා බන්ධති වා පබ්බාජේති වා”ති? “පාදේන වා, භගවා, පාදාරහේන වා”ති. තේන ඛෝ පන සමයේන රාජගහේ පඤ්චමාසකෝ පාදෝ හෝති. අථ ඛෝ භගවා ආයස්මන්තං ධනියං කුම්භකාරපුත්තං අනේකපරියායේන විගරහිත්වා දුබ්භරතාය …පේ…  ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—



</Paragraph>

</Division>
<Division number="89" book="para">

<Paragraph number="206" book="para">
<Emphasis>“යෝ පන භික්ඛු අදින්නං ථේය්‍යසඞ්ඛාතං ආදියේය්‍ය, යථාරූපේ අදින්නාදානේ රාජානෝ චෝරං ගහේත්වා හනේය්‍යුං වා බන්ධේය්‍යුං වා පබ්බාජේය්‍යුං වා—  ‘චෝරෝසි බාලෝසි මූළ්හෝසි ථේනෝසී’ති, තථාරූපං භික්ඛු අදින්නං ආදියමානෝ අයම්පි පාරාජිකෝ හෝති අසංවාසෝ”</Emphasis>ති.



</Paragraph>

<Paragraph number="207" book="para">
ඒවඤ්චිදං භගවතා භික්ඛූනං සික්ඛාපදං පඤ්ඤත්තං හෝති.



</Paragraph>

</Division>
<Division number="90" book="para">

<Paragraph number="208" book="para">
තේන ඛෝ පන සමයේන ඡබ්බග්ගියා භික්ඛූ රජකත්ථරණං ගන්ත්වා රජකභණ්ඩිකං අවහරිත්වා ආරාමං හරිත්වා භාජේසුං. භික්ඛූ ඒවමාහංසු—  “මහාපුඤ්ඤත්ථ තුම්හේ, ආවුසෝ. බහුං තුම්හාකං චීවරං උප්පන්නන්”ති. “කුතෝ, ආවුසෝ, අම්හාකං පුඤ්ඤං, ඉදානි මයං රජකත්ථරණං ගන්ත්වා රජකභණ්ඩිකං අවහරිම්හා”ති. “නනු, ආවුසෝ, භගවතා සික්ඛාපදං පඤ්ඤත්තං. කිස්ස තුම්හේ, ආවුසෝ, රජකභණ්ඩිකං අවහරිත්ථා”ති? “සච්චං, ආවුසෝ, භගවතා සික්ඛාපදං පඤ්ඤත්තං. තඤ්ච ඛෝ ගාමේ, නෝ අරඤ්ඤේ”ති. “නනු, ආවුසෝ, තථේවේතං හෝති. අනනුච්ඡවිකං, ආවුසෝ, අනනුලෝමිකං අප්පතිරූපං අස්සාමණකං අකප්පියං අකරණීයං. කථඤ්හි නාම තුම්හේ, ආවුසෝ, රජකභණ්ඩිකං අවහරිස්සථ. නේතං, ආවුසෝ, අප්පසන්නානං වා පසාදාය පසන්නානං වා භිය්‍යෝභාවාය; අථ ඛ්වේතං, ආවුසෝ, අප්පසන්නානඤ්චේව අප්පසාදාය පසන්නානඤ්ච ඒකච්චානං අඤ්ඤථත්තායා”ති. අථ ඛෝ තේ භික්ඛූ ඡබ්බග්ගියේ භික්ඛූ අනේකපරියායේන විගරහිත්වා භගවතෝ ඒතමත්ථං ආරෝචේසුං.



</Paragraph>

<Paragraph number="209" book="para">
අථ ඛෝ භගවා ඒතස්මිං නිදානේ ඒතස්මිං පකරණේ භික්ඛුසංඝං සන්නිපාතාපේත්වා ඡබ්බග්ගියේ භික්ඛූ පටිපුච්ඡි—  “සච්චං කිර තුම්හේ, භික්ඛවේ, රජකත්ථරණං ගන්ත්වා රජකභණ්ඩිකං අවහරිත්ථා”ති? “සච්චං, භගවා”ති. විගරහි බුද්ධෝ භගවා—  “අනනුච්ඡවිකං, මෝඝපුරිසා, අනනුලෝමිකං අප්පටිරූපං අස්සාමණකං අකප්පියං අකරණීයං. කථඤ්හි නාම තුම්හේ, මෝඝපුරිසා, රජකභණ්ඩිකං අවහරිස්සථ. නේතං, මෝඝපුරිසා, අප්පසන්නානං වා පසාදාය පසන්නානං වා භිය්‍යෝභාවාය; අථ ඛ්වේතං, මෝඝපුරිසා, අප්පසන්නානඤ්චේව අප්පසාදාය පසන්නානඤ්ච ඒකච්චානං අඤ්ඤථත්තායා”ති. අථ ඛෝ භගවා ඡබ්බග්ගියේ භික්ඛූ අනේකපරියායේන විගරහිත්වා දුබ්භරතාය …පේ…  වීරියාරම්භස්ස වණ්ණං භාසිත්වා භික්ඛූනං තදනුච්ඡවිකං තදනුලෝමිකං ධම්මිං කථං කත්වා භික්ඛූ ආමන්තේසි …පේ…  ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—



</Paragraph>

</Division>
<Division number="91" book="para">

<Paragraph number="210" book="para">
<Emphasis>“යෝ පන භික්ඛු ගාමා වා අරඤ්ඤා වා අදින්නං ථේය්‍යසඞ්ඛාතං ආදියේය්‍ය, යථාරූපේ අදින්නාදානේ රාජානෝ චෝරං ගහේත්වා හනේය්‍යුං වා බන්ධේය්‍යුං වා පබ්බාජේය්‍යුං වා—  ‘චෝරෝසි බාලෝසි මූළ්හෝසි ථේනෝසී’ති, තථාරූපං භික්ඛු අදින්නං ආදියමානෝ අයම්පි පාරාජිකෝ හෝති අසංවාසෝ”</Emphasis>ති. (*2*:<Emphasis>2</Emphasis>)



</Paragraph>

</Division>
<Division number="92" book="para">

<Paragraph number="211" book="para">
<Emphasis>යෝ පනා</Emphasis>ති යෝ යාදිසෝ …පේ…  <Emphasis>භික්ඛූ</Emphasis>ති …පේ…  අයං ඉමස්මිං අත්ථේ අධිප්පේතෝ භික්ඛූති.



</Paragraph>

<Paragraph number="212" book="para">
<Emphasis>ගාමෝ</Emphasis> නාම ඒකකුටිකෝපි ගාමෝ, ද්විකුටිකෝපි ගාමෝ, තිකුටිකෝපි ගාමෝ, චතුකුටිකෝපි ගාමෝ, සමනුස්සෝපි ගාමෝ, අමනුස්සෝපි ගාමෝ, පරික්ඛිත්තෝපි ගාමෝ, අපරික්ඛිත්තෝපි ගාමෝ, ගෝනිසාදිනිවිට්ඨෝපි ගාමෝ, යෝපි සත්ථෝ අතිරේකචතුමාසනිවිට්ඨෝ සෝපි වුච්චති ගාමෝ.



</Paragraph>

<Paragraph number="213" book="para">
<Emphasis>ගාමූපචාරෝ</Emphasis> නාම පරික්ඛිත්තස්ස ගාමස්ස ඉන්දඛීලේ ඨිතස්ස මජ්ඣිමස්ස පුරිසස්ස ලේඩ්ඩුපාතෝ, අපරික්ඛිත්තස්ස ගාමස්ස ඝරූපචාරේ ඨිතස්ස මජ්ඣිමස්ස පුරිසස්ස ලේඩ්ඩුපාතෝ.



</Paragraph>

<Paragraph number="214" book="para">
<Emphasis>අරඤ්ඤං</Emphasis> නාම ඨපේත්වා ගාමඤ්ච ගාමූපචාරඤ්ච අවසේසං අරඤ්ඤං නාම.



</Paragraph>

<Paragraph number="215" book="para">
<Emphasis>අදින්නං</Emphasis> නාම යං අදින්නං අනිස්සට්ඨං අපරිච්චත්තං රක්ඛිතං ගෝපිතං මමායිතං පරපරිග්ගහිතං. ඒතං අදින්නං නාම.



</Paragraph>

<Paragraph number="216" book="para">
<Emphasis>ථේය්‍යසඞ්ඛාතන්</Emphasis>ති ථේය්‍යචිත්තෝ අවහරණචිත්තෝ.



</Paragraph>

<Paragraph number="217" book="para">
<Emphasis>ආදියේය්‍යා</Emphasis>ති ආදියේය්‍ය හරේය්‍ය අවහරේය්‍ය ඉරියාපථං විකෝපේය්‍ය ඨානා චාවේය්‍ය සඞ්කේතං වීතිනාමේය්‍ය.



</Paragraph>

<Paragraph number="218" book="para">
<Emphasis>යථාරූපං</Emphasis> නාම පාදං වා පාදාරහං වා අතිරේකපාදං වා.



</Paragraph>

<Paragraph number="219" book="para">
<Emphasis>රාජානෝ</Emphasis> නාම පථබ්‍යාරාජා පදේසරාජා මණ්ඩලිකා අන්තරභෝගිකා අක්ඛදස්සා මහාමත්තා, යේ වා පන ඡේජ්ජභේජ්ජං කරෝන්තා අනුසාසන්ති. ඒතේ රාජානෝ නාම.



</Paragraph>

<Paragraph number="220" book="para">
<Emphasis>චෝරෝ</Emphasis> නාම යෝ පඤ්චමාසකං වා අතිරේකපඤ්චමාසකං වා අග්ඝනකං අදින්නං ථේය්‍යසඞ්ඛාතං ආදියති. ඒසෝ චෝරෝ නාම.



</Paragraph>

<Paragraph number="221" book="para">
<Emphasis>හනේය්‍යුං වා</Emphasis>ති හත්ථේන වා පාදේන වා කසාය වා වේත්තේන වා අඩ්ඪදණ්ඩකේන වා ඡේජ්ජාය වා හනේය්‍යුං.



</Paragraph>

<Paragraph number="222" book="para">
<Emphasis>බන්ධේය්‍යුං වා</Emphasis>ති රජ්ජුබන්ධනේන වා අන්දුබන්ධනේන වා සඞ්ඛලිකබන්ධනේන වා ඝරබන්ධනේන වා නගරබන්ධනේන වා ගාමබන්ධනේන වා නිගමබන්ධනේන වා බන්ධේය්‍යුං, පුරිසගුත්තිං වා කරේය්‍යුං.



</Paragraph>

<Paragraph number="223" book="para">
<Emphasis>පබ්බාජේය්‍යුං වා</Emphasis>ති ගාමා වා නිගමා වා නගරා වා ජනපදා වා ජනපදපදේසා වා පබ්බාජේය්‍යුං.



</Paragraph>

<Paragraph number="224" book="para">
<Emphasis>චෝරෝසි බාලෝසි මූළ්හෝසි ථේනෝසී</Emphasis>ති පරිභාසෝ ඒසෝ.



</Paragraph>

<Paragraph number="225" book="para">
<Emphasis>තථාරූපං</Emphasis> නාම පාදං වා පාදාරහං වා අතිරේකපාදං වා.



</Paragraph>

<Paragraph number="226" book="para">
<Emphasis>ආදියමානෝ</Emphasis>ති ආදියමානෝ හරමානෝ අවහරමානෝ ඉරියාපථං විකෝපයමානෝ ඨානා චාවයමානෝ සඞ්කේතං වීතිනාමයමානෝ.



</Paragraph>

<Paragraph number="227" book="para">
<Emphasis>අයම්පී</Emphasis>ති පුරිමං උපාදාය වුච්චති.



</Paragraph>

<Paragraph number="228" book="para">
<Emphasis>පාරාජිකෝ හෝතී</Emphasis>ති සේය්‍යථාපි නාම පණ්ඩුපලාසෝ බන්ධනා පවුත්තෝ අභබ්බෝ හරිතත්ථාය; ඒවමේව භික්ඛු පාදං වා පාදාරහං වා අතිරේකපාදං වා අදින්නං ථේය්‍යසඞ්ඛාතං ආදියිත්වා අස්සමණෝ හෝති අසක්‍යපුත්තියෝ. තේන වුච්චති—  “පාරාජිකෝ හෝතී”ති.



</Paragraph>

<Paragraph number="229" book="para">
<Emphasis>අසංවාසෝ</Emphasis>ති සංවාසෝ නාම ඒකකම්මං ඒකුද්දේසෝ සමසික්ඛතා. ඒසෝ සංවාසෝ නාම. සෝ තේන සද්ධිං නත්ථි. තේන වුච්චති—  “අසංවාසෝ”ති.



</Paragraph>

</Division>
<Division number="93" book="para">

<Paragraph number="230" book="para">
භූමට්ඨං ථලට්ඨං ආකාසට්ඨං වේහාසට්ඨං උදකට්ඨං නාවට්ඨං යානට්ඨං භාරට්ඨං ආරාමට්ඨං විහාරට්ඨං ඛේත්තට්ඨං වත්ථුට්ඨං ගාමට්ඨං අරඤ්ඤට්ඨං උදකං දන්තපෝණං වනප්පති හරණකං උපනිධි සුඞ්කඝාතං පාණෝ අපදං ද්විපදං චතුප්පදං බහුප්පදං ඕචරකෝ ඕණිරක්ඛෝ සංවිදාවහාරෝ සඞ්කේතකම්මං නිමිත්තකම්මන්ති.



</Paragraph>

</Division>
<Division number="94" book="para">

<Paragraph number="231" book="para">
<Emphasis>භූමට්ඨං</Emphasis> නාම භණ්ඩං භූමියං නික්ඛිත්තං හෝති නිඛාතං පටිච්ඡන්නං. භූමට්ඨං භණ්ඩං අවහරිස්සාමීති ථේය්‍යචිත්තෝ දුතියං වා පරියේසති කුදාලං වා පිටකං වා පරියේසති ගච්ඡති වා, ආපත්ති දුක්කටස්ස. තත්ථ ජාතකං කට්ඨං වා ලතං වා ඡින්දති, ආපත්ති දුක්කටස්ස. තත්ථ පංසුං ඛණති වා බ්‍යූහති වා උද්ධරති වා, ආපත්ති දුක්කටස්ස. කුම්භිං ආමසති, ආපත්ති දුක්කටස්ස. ඵන්දාපේති, ආපත්ති ථුල්ලච්චයස්ස. ඨානා චාවේති, ආපත්ති පාරාජිකස්ස. අත්තනෝ භාජනං පවේසේත්වා පඤ්චමාසකං වා අතිරේකපඤ්චමාසකං වා අග්ඝනකං ථේය්‍යචිත්තෝ ආමසති, ආපත්ති දුක්කටස්ස. ඵන්දාපේති, ආපත්ති ථුල්ලච්චයස්ස. අත්තනෝ භාජනගතං වා කරෝති මුට්ඨිං වා ඡින්දති, ආපත්ති පාරාජිකස්ස. සුත්තාරුළ්හං භණ්ඩං පාමඞ්ගං වා කණ්ඨසුත්තකං වා කටිසුත්තකං වා සාටකං වා වේඨනං වා ථේය්‍යචිත්තෝ ආමසති, ආපත්ති දුක්කටස්ස. ඵන්දාපේති, ආපත්ති ථුල්ලච්චයස්ස. කෝටියං ගහේත්වා උච්චාරේති, ආපත්ති ථුල්ලච්චයස්ස. ඝංසන්තෝ නීහරති, ආපත්ති ථුල්ලච්චයස්ස. අන්තමසෝ කේසග්ගමත්තම්පි කුම්භිමුඛා මෝචේති, ආපත්ති පාරාජිකස්ස. සප්පිං වා තේලං වා මධුං වා ඵාණිතං වා පඤ්චමාසකං වා අතිරේකපඤ්චමාසකං වා අග්ඝනකං ථේය්‍යචිත්තෝ ඒකේන පයෝගේන පිවති, ආපත්ති පාරාජිකස්ස. තත්ථේව භින්දති වා ඡඩ්ඩේති වා ඣාපේති වා අපරිභෝගං වා කරෝති, ආපත්ති දුක්කටස්ස.



</Paragraph>

</Division>
<Division number="95" book="para">

<Paragraph number="232" book="para">
<Emphasis>ථලට්ඨං</Emphasis> නාම භණ්ඩං ථලේ නික්ඛිත්තං හෝති. ථලට්ඨං භණ්ඩං අවහරිස්සාමීති ථේය්‍යචිත්තෝ දුතියං වා පරියේසති ගච්ඡති වා, ආපත්ති දුක්කටස්ස. ආමසති, ආපත්ති දුක්කටස්ස. ඵන්දාපේති, ආපත්ති ථුල්ලච්චයස්ස. ඨානා චාවේති, ආපත්ති පාරාජිකස්ස.



</Paragraph>

</Division>
<Division number="96" book="para">

<Paragraph number="233" book="para">
<Emphasis>ආකාසට්ඨං</Emphasis> නාම භණ්ඩං ආකාසගතං හෝති. මෝරෝ වා කපිඤ්ජරෝ වා තිත්තිරෝ වා වට්ටකෝ වා, සාටකං වා වේඨනං වා හිරඤ්ඤං වා සුවණ්ණං වා ඡිජ්ජමානං පතති. ආකාසට්ඨං භණ්ඩං අවහරිස්සාමීති ථේය්‍යචිත්තෝ දුතියං වා පරියේසති ගච්ඡති වා, ආපත්ති දුක්කටස්ස. ගමනං උපච්ඡින්දති, ආපත්ති දුක්කටස්ස. ආමසති, ආපත්ති දුක්කටස්ස. ඵන්දාපේති, ආපත්ති ථුල්ලච්චයස්ස. ඨානා චාවේති, ආපත්ති පාරාජිකස්ස.



</Paragraph>

</Division>
<Division number="97" book="para">

<Paragraph number="234" book="para">
<Emphasis>වේහාසට්ඨං</Emphasis> නාම භණ්ඩං වේහාසගතං හෝති. මඤ්චේ වා පීඨේ වා චීවරවංසේ වා චීවරරජ්ජුයා වා භිත්තිඛිලේ වා නාගදන්තේ වා රුක්ඛේ වා ලග්ගිතං හෝති, අන්තමසෝ පත්තාධාරකේපි. වේහාසට්ඨං භණ්ඩං අවහරිස්සාමීති ථේය්‍යචිත්තෝ දුතියං වා පරියේසති ගච්ඡති වා, ආපත්ති දුක්කටස්ස. ආමසති, ආපත්ති දුක්කටස්ස. ඵන්දාපේති, ආපත්ති ථුල්ලච්චයස්ස. ඨානා චාවේති, ආපත්ති පාරාජිකස්ස.



</Paragraph>

</Division>
<Division number="98" book="para">

<Paragraph number="235" book="para">
<Emphasis>උදකට්ඨං</Emphasis> නාම භණ්ඩං උදකේ නික්ඛිත්තං හෝති. උදකට්ඨං භණ්ඩං අවහරිස්සාමීති ථේය්‍යචිත්තෝ දුතියං වා පරියේසති ගච්ඡති වා, ආපත්ති දුක්කටස්ස. නිමුජ්ජති වා උම්මුජ්ජති වා, ආපත්ති දුක්කටස්ස. ආමසති, ආපත්ති දුක්කටස්ස. ඵන්දාපේති, ආපත්ති ථුල්ලච්චයස්ස. ඨානා චාවේති, ආපත්ති පාරාජිකස්ස. තත්ථ ජාතකං උප්පලං වා පදුමං වා පුණ්ඩරීකං වා භිසං වා මච්ඡං වා කච්ඡපං වා පඤ්චමාසකං වා අතිරේකපඤ්චමාසකං වා අග්ඝනකං ථේය්‍යචිත්තෝ ආමසති, ආපත්ති දුක්කටස්ස. ඵන්දාපේති, ආපත්ති ථුල්ලච්චයස්ස. ඨානා චාවේති, ආපත්ති පාරාජිකස්ස.



</Paragraph>

</Division>
<Division number="99" book="para">

<Paragraph number="236" book="para">
<Emphasis>නාවා</Emphasis> නාම යාය තරති. <Emphasis>නාවට්ඨං</Emphasis> නාම භණ්ඩං නාවාය නික්ඛිත්තං හෝති. “නාවට්ඨං භණ්ඩං අවහරිස්සාමී”ති ථේය්‍යචිත්තෝ දුතියං වා පරියේසති ගච්ඡති වා, ආපත්ති දුක්කටස්ස. ආමසති, ආපත්ති දුක්කටස්ස. ඵන්දාපේති, ආපත්ති ථුල්ලච්චයස්ස. ඨානා චාවේති, ආපත්ති පාරාජිකස්ස. නාවං අවහරිස්සාමීති ථේය්‍යචිත්තෝ දුතියං වා පරියේසති ගච්ඡති වා, ආපත්ති දුක්කටස්ස. ආමසති, ආපත්ති දුක්කටස්ස. ඵන්දාපේති, ආපත්ති ථුල්ලච්චයස්ස. බන්ධනං මෝචේති, ආපත්ති දුක්කටස්ස. බන්ධනං මෝචේත්වා ආමසති, ආපත්ති දුක්කටස්ස. ඵන්දාපේති, ආපත්ති ථුල්ලච්චයස්ස. උද්ධං වා අධෝ වා තිරියං වා අන්තමසෝ කේසග්ගමත්තම්පි සඞ්කාමේති, ආපත්ති පාරාජිකස්ස.



</Paragraph>

</Division>
<Division number="100" book="para">

<Paragraph number="237" book="para">
<Emphasis>යානං</Emphasis> නාම වය්හං රථෝ සකටං සන්දමානිකා. <Emphasis>යානට්ඨං</Emphasis> නාම භණ්ඩං යානේ නික්ඛිත්තං හෝති. යානට්ඨං භණ්ඩං අවහරිස්සාමීති ථේය්‍යචිත්තෝ දුතියං වා පරියේසති ගච්ඡති වා, ආපත්ති දුක්කටස්ස. ආමසති, ආපත්ති දුක්කටස්ස. ඵන්දාපේති, ආපත්ති ථුල්ලච්චයස්ස. ඨානා චාවේති, ආපත්ති පාරාජිකස්ස. යානං අවහරිස්සාමීති ථේය්‍යචිත්තෝ දුතියං වා පරියේසති ගච්ඡති වා, ආපත්ති දුක්කටස්ස. ආමසති, ආපත්ති දුක්කටස්ස. ඵන්දාපේති, ආපත්ති ථුල්ලච්චයස්ස. ඨානා චාවේති, ආපත්ති පාරාජිකස්ස.



</Paragraph>

</Division>
<Division number="101" book="para">

<Paragraph number="238" book="para">
<Emphasis>භාරෝ</Emphasis> නාම සීසභාරෝ ඛන්ධභාරෝ කටිභාරෝ ඕලම්බකෝ. සීසේ භාරං ථේය්‍යචිත්තෝ ආමසති, ආපත්ති දුක්කටස්ස. ඵන්දාපේති, ආපත්ති ථුල්ලච්චයස්ස. ඛන්ධං ඕරෝපේති, ආපත්ති පාරාජිකස්ස. ඛන්ධේ භාරං ථේය්‍යචිත්තෝ ආමසති, ආපත්ති දුක්කටස්ස. ඵන්දාපේති, ආපත්ති ථුල්ලච්චයස්ස. කටිං ඕරෝපේති, ආපත්ති පාරාජිකස්ස. කටියා භාරං ථේය්‍යචිත්තෝ ආමසති, ආපත්ති දුක්කටස්ස. ඵන්දාපේති, ආපත්ති ථුල්ලච්චයස්ස. හත්ථේන ගණ්හාති, ආපත්ති පාරාජිකස්ස. හත්ථේ භාරං ථේය්‍යචිත්තෝ භූමියං නික්ඛිපති, ආපත්ති පාරාජිකස්ස. ථේය්‍යචිත්තෝ භූමිතෝ ගණ්හාති, ආපත්ති පාරාජිකස්ස.



</Paragraph>

</Division>
<Division number="102" book="para">

<Paragraph number="239" book="para">
<Emphasis>ආරාමෝ</Emphasis> නාම පුප්ඵාරාමෝ ඵලාරාමෝ. <Emphasis>ආරාමට්ඨං</Emphasis> නාම භණ්ඩං ආරාමේ චතූහි ඨානේහි නික්ඛිත්තං හෝති—  භූමට්ඨං ථලට්ඨං, ආකාසට්ඨං, වේහාසට්ඨං. ආරාමට්ඨං භණ්ඩං අවහරිස්සාමීති ථේය්‍යචිත්තෝ දුතියං වා පරියේසති ගච්ඡති වා, ආපත්ති දුක්කටස්ස. ආමසති, ආපත්ති දුක්කටස්ස. ඵන්දාපේති, ආපත්ති ථුල්ලච්චයස්ස. ඨානා චාවේති, ආපත්ති පාරාජිකස්ස. තත්ථ ජාතකං මූලං වා තචං වා පත්තං වා පුප්ඵං වා ඵලං වා පඤ්චමාසකං වා අතිරේකපඤ්චමාසකං වා අග්ඝනකං ථේය්‍යචිත්තෝ ආමසති, ආපත්ති දුක්කටස්ස. ඵන්දාපේති, ආපත්ති ථුල්ලච්චයස්ස. ඨානා චාවේති, ආපත්ති පාරාජිකස්ස. ආරාමං අභියුඤ්ජති, ආපත්ති දුක්කටස්ස. සාමිකස්ස විමතිං උප්පාදේති, ආපත්ති ථුල්ලච්චයස්ස. සාමිකෝ න මය්හං භවිස්සතීති ධුරං නික්ඛිපති, ආපත්ති පාරාජිකස්ස. ධම්මං චරන්තෝ සාමිකං පරාජේති, ආපත්ති පාරාජිකස්ස. ධම්මං චරන්තෝ පරජ්ජති, ආපත්ති ථුල්ලච්චයස්ස.



</Paragraph>

</Division>
<Division number="103" book="para">

<Paragraph number="240" book="para">
<Emphasis>විහාරට්ඨං</Emphasis> නාම භණ්ඩං විහාරේ චතූහි ඨානේහි නික්ඛිත්තං හෝති—  භූමට්ඨං, ථලට්ඨං, ආකාසට්ඨං, වේහාසට්ඨං. විහාරට්ඨං භණ්ඩං අවහරිස්සාමීති ථේය්‍යචිත්තෝ දුතියං වා පරියේසති ගච්ඡති වා, ආපත්ති දුක්කටස්ස. ආමසති, ආපත්ති දුක්කටස්ස. ඵන්දාපේති, ආපත්ති ථුල්ලච්චයස්ස. ඨානා චාවේති, ආපත්ති පාරාජිකස්ස. විහාරං අභියුඤ්ජති, ආපත්ති දුක්කටස්ස. සාමිකස්ස විමතිං උප්පාදේති, ආපත්ති ථුල්ලච්චයස්ස. සාමිකෝ න මය්හං භවිස්සතීති ධුරං නික්ඛිපති, ආපත්ති පාරාජිකස්ස. ධම්මං චරන්තෝ සාමිකං පරාජේති, ආපත්ති පාරාජිකස්ස. ධම්මං චරන්තෝ පරජ්ජති, ආපත්ති ථුල්ලච්චයස්ස.



</Paragraph>

</Division>
<Division number="104" book="para">

<Paragraph number="241" book="para">
<Emphasis>ඛේත්තං</Emphasis> නාම යත්ථ පුබ්බණ්ණං වා අපරණ්ණං වා ජායති. <Emphasis>ඛේත්තට්ඨං</Emphasis> නාම භණ්ඩං ඛේත්තේ චතූහි ඨානේහි නික්ඛිත්තං හෝති—  භූමට්ඨං, ථලට්ඨං, ආකාසට්ඨං, වේහාසට්ඨං. ඛේත්තට්ඨං භණ්ඩං අවහරිස්සාමීති ථේය්‍යචිත්තෝ දුතියං වා පරියේසති ගච්ඡති වා, ආපත්ති, දුක්කටස්ස. ආමසති, ආපත්ති දුක්කටස්ස. ඵන්දාපේති, ආපත්ති ථුල්ලච්චයස්ස. ඨානා චාවේති, ආපත්ති පාරාජිකස්ස. තත්ථ ජාතකං පුබ්බණ්ණං වා අපරණ්ණං වා පඤ්චමාසකං වා අතිරේකපඤ්චමාසකං වා අග්ඝනකං ථේය්‍යචිත්තෝ ආමසති, ආපත්ති දුක්කටස්ස. ඵන්දාපේති, ආපත්ති ථුල්ලච්චයස්ස. ඨානා චාවේති, ආපත්ති පාරාජිකස්ස. ඛේත්තං අභියුඤ්ජති, ආපත්ති දුක්කටස්ස. සාමිකස්ස විමතිං උප්පාදේති, ආපත්ති ථුල්ලච්චයස්ස. සාමිකෝ න මය්හං භවිස්සතීති ධුරං නික්ඛිපති, ආපත්ති පාරාජිකස්ස. ධම්මං චරන්තෝ සාමිකං පරාජේති, ආපත්ති පාරාජිකස්ස. ධම්මං චරන්තෝ පරජ්ජති, ආපත්ති ථුල්ලච්චයස්ස. ඛීලං වා රජ්ජුං වා වතිං වා මරියාදං වා සඞ්කාමේති, ආපත්ති දුක්කටස්ස. ඒකං පයෝගං අනාගතේ, ආපත්ති ථුල්ලච්චයස්ස. තස්මිං පයෝගේ ආගතේ, ආපත්ති පාරාජිකස්ස.



</Paragraph>

</Division>
<Division number="105" book="para">

<Paragraph number="242" book="para">
<Emphasis>වත්ථු</Emphasis> නාම ආරාමවත්ථු විහාරවත්ථු. <Emphasis>වත්ථුට්ඨං</Emphasis> නාම භණ්ඩං වත්ථුස්මිං චතූහි ඨානේහි නික්ඛිත්තං හෝති—  භූමට්ඨං, ථලට්ඨං, ආකාසට්ඨං, වේහාසට්ඨං. වත්ථුට්ඨං භණ්ඩං අවහරිස්සාමීති ථේය්‍යචිත්තෝ දුතියං වා පරියේසති ගච්ඡති වා, ආපත්ති දුක්කටස්ස. ආමසති, ආපත්ති දුක්කටස්ස. ඵන්දාපේති, ආපත්ති ථුල්ලච්චයස්ස. ඨානා චාවේති, ආපත්ති පාරාජිකස්ස. වත්ථුං අභියුඤ්ජති, ආපත්ති දුක්කටස්ස. සාමිකස්ස විමතිං උප්පාදේති, ආපත්ති ථුල්ලච්චයස්ස. සාමිකෝ න මය්හං භවිස්සතීති ධුරං නික්ඛිපති, ආපත්ති පාරාජිකස්ස. ධම්මං චරන්තෝ සාමිකං පරාජේති, ආපත්ති පාරාජිකස්ස. ධම්මං චරන්තෝ පරජ්ජති, ආපත්ති ථුල්ලච්චයස්ස. ඛීලං වා රජ්ජුං වා වතිං වා පාකාරං වා සඞ්කාමේති, ආපත්ති දුක්කටස්ස. ඒකං පයෝගං අනාගතේ ආපත්ති ථුල්ලච්චයස්ස. තස්මිං පයෝගේ ආගතේ ආපත්ති පාරාජිකස්ස.



</Paragraph>

</Division>
<Division number="106" book="para">

<Paragraph number="243" book="para">
<Emphasis>ගාමට්ඨං</Emphasis> නාම භණ්ඩං ගාමේ චතූහි ඨානේහි නික්ඛිත්තං හෝති—  භූමට්ඨං, ථලට්ඨං, ආකාසට්ඨං, වේහාසට්ඨං. ගාමට්ඨං භණ්ඩං අවහරිස්සාමීති ථේය්‍යචිත්තෝ දුතියං වා පරියේසති ගච්ඡති වා, ආපත්ති දුක්කටස්ස. ආමසති, ආපත්ති දුක්කටස්ස. ඵන්දාපේති, ආපත්ති ථුල්ලච්චයස්ස. ඨානා චාවේති, ආපත්ති පාරාජිකස්ස.



</Paragraph>

</Division>
<Division number="107" book="para">

<Paragraph number="244" book="para">
<Emphasis>අරඤ්ඤං</Emphasis> නාම යං මනුස්සානං පරිග්ගහිතං හෝති, තං අරඤ්ඤං. <Emphasis>අරඤ්ඤට්ඨං</Emphasis> නාම භණ්ඩං අරඤ්ඤේ චතූහි ඨානේහි නික්ඛිත්තං හෝති—  භූමට්ඨං, ථලට්ඨං, ආකාසට්ඨං, වේහාසට්ඨං. අරඤ්ඤට්ඨං භණ්ඩං අවහරිස්සාමීති ථේය්‍යචිත්තෝ දුතියං වා පරියේසති ගච්ඡති වා, ආපත්ති දුක්කටස්ස. ආමසති, ආපත්ති දුක්කටස්ස. ඵන්දාපේති, ආපත්ති ථුල්ලච්චයස්ස. ඨානා චාවේති, ආපත්ති පාරාජිකස්ස. තත්ථ ජාතකං කට්ඨං වා ලතං වා තිණං වා පඤ්චමාසකං වා අතිරේකපඤ්චමාසකං වා අග්ඝනකං ථේය්‍යචිත්තෝ ආමසති, ආපත්ති දුක්කටස්ස. ඵන්දාපේති, ආපත්ති ථුල්ලච්චයස්ස. ඨානා චාවේති, ආපත්ති පාරාජිකස්ස.



</Paragraph>

</Division>
<Division number="108" book="para">

<Paragraph number="245" book="para">
<Emphasis>උදකං</Emphasis> නාම භාජනගතං වා හෝති පෝක්ඛරණියා වා තළාකේ වා. ථේය්‍යචිත්තෝ ආමසති, ආපත්ති දුක්කටස්ස. ඵන්දාපේති, ආපත්ති ථුල්ලච්චයස්ස. ඨානා චාවේති, ආපත්ති පාරාජිකස්ස. අත්තනෝ භාජනං පවේසේත්වා පඤ්චමාසකං වා අතිරේකපඤ්චමාසකං වා අග්ඝනකං උදකං ථේය්‍යචිත්තෝ ආමසති, ආපත්ති දුක්කටස්ස. ඵන්දාපේති, ආපත්ති ථුල්ලච්චයස්ස. අත්තනෝ භාජනගතං කරෝති, ආපත්ති පාරාජිකස්ස. මරියාදං භින්දති, ආපත්ති දුක්කටස්ස. මරියාදං භින්දිත්වා පඤ්චමාසකං වා අතිරේකපඤ්චමාසකං වා අග්ඝනකං උදකං නික්ඛාමේති, ආපත්ති පාරාජිකස්ස. අතිරේකමාසකං වා ඌනපඤ්චමාසකං වා අග්ඝනකං උදකං නික්ඛාමේති, ආපත්ති ථුල්ලච්චයස්ස. මාසකං වා ඌනමාසකං වා අග්ඝනකං උදකං නික්ඛාමේති, ආපත්ති දුක්කටස්ස.



</Paragraph>

</Division>
<Division number="109" book="para">

<Paragraph number="246" book="para">
<Emphasis>දන්තපෝණං</Emphasis> නාම ඡින්නං වා අච්ඡින්නං වා. පඤ්චමාසකං වා අතිරේකපඤ්චමාසකං වා අග්ඝනකං ථේය්‍යචිත්තෝ ආමසති, ආපත්ති දුක්කටස්ස. ඵන්දාපේති, ආපත්ති ථුල්ලච්චයස්ස. ඨානා චාවේති, ආපත්ති පාරාජිකස්ස.



</Paragraph>

</Division>
<Division number="110" book="para">

<Paragraph number="247" book="para">
<Emphasis>වනප්පති</Emphasis> නාම යෝ මනුස්සානං පරිග්ගහිතෝ හෝති රුක්ඛෝ පරිභෝගෝ. ථේය්‍යචිත්තෝ ඡින්දති, පහාරේ පහාරේ ආපත්ති දුක්කටස්ස. ඒකං පහාරං අනාගතේ, ආපත්ති ථුල්ලච්චයස්ස. තස්මිං පහාරේ ආගතේ, ආපත්ති පාරාජිකස්ස.



</Paragraph>

</Division>
<Division number="111" book="para">

<Paragraph number="248" book="para">
<Emphasis>හරණකං</Emphasis> නාම අඤ්ඤස්ස හරණකං භණ්ඩං. ථේය්‍යචිත්තෝ ආමසති, ආපත්ති දුක්කටස්ස. ඵන්දාපේති, ආපත්ති ථුල්ලච්චයස්ස. ඨානා චාවේති, ආපත්ති පාරාජිකස්ස. සහභණ්ඩහාරකං පදසා නේස්සාමීති පඨමං පාදං සඞ්කාමේති, ආපත්ති ථුල්ලච්චයස්ස. දුතියං පාදං සඞ්කාමේති, ආපත්ති පාරාජිකස්ස. පතිතං භණ්ඩං ගහේස්සාමීති පාතාපේති, ආපත්ති දුක්කටස්ස. පතිතං භණ්ඩං පඤ්චමාසකං වා අතිරේකපඤ්චමාසකං වා අග්ඝනකං ථේය්‍යචිත්තෝ ආමසති, ආපත්ති දුක්කටස්ස. ඵන්දාපේති, ආපත්ති ථුල්ලච්චයස්ස. ඨානා චාවේති, ආපත්ති පාරාජිකස්ස.



</Paragraph>

</Division>
<Division number="112" book="para">

<Paragraph number="249" book="para">
<Emphasis>උපනිධි</Emphasis> නාම උපනික්ඛිත්තං භණ්ඩං. දේහි මේ භණ්ඩන්ති වුච්චමානෝ නාහං ගණ්හාමීති භණති, ආපත්ති දුක්කටස්ස. සාමිකස්ස විමතිං උප්පාදේති, ආපත්ති ථුල්ලච්චයස්ස. සාමිකෝ න මය්හං දස්සතීති ධුරං නික්ඛිපති, ආපත්ති පාරාජිකස්ස. ධම්මං චරන්තෝ සාමිකං පරාජේති, ආපත්ති පාරාජිකස්ස. ධම්මං චරන්තෝ පරජ්ජති, ආපත්ති ථුල්ලච්චයස්ස.



</Paragraph>

</Division>
<Division number="113" book="para">

<Paragraph number="250" book="para">
<Emphasis>සුඞ්කඝාතං</Emphasis> නාම රඤ්ඤා ඨපිතං හෝති පබ්බතඛණ්ඩේ වා නදීතිත්ථේ වා ගාමද්වාරේ වා—  “අත්‍ර පවිට්ඨස්ස සුඞ්කං ගණ්හන්තූ”ති. තත්‍ර පවිසිත්වා රාජග්ගං භණ්ඩං පඤ්චමාසකං වා අතිරේකපඤ්චමාසකං වා අග්ඝනකං ථේය්‍යචිත්තෝ ආමසති, ආපත්ති දුක්කටස්ස. ඵන්දාපේති, ආපත්ති ථුල්ලච්චයස්ස. පඨමං පාදං සුඞ්කඝාතං අතික්කාමේති, ආපත්ති ථුල්ලච්චයස්ස. දුතියං පාදං අතික්කාමේති, ආපත්ති පාරාජිකස්ස. අන්තෝසුඞ්කඝාතේ ඨිතෝ බහිසුඞ්කඝාතං පාතේති, ආපත්ති පාරාජිකස්ස. සුඞ්කං පරිහරති, ආපත්ති දුක්කටස්ස.



</Paragraph>

</Division>
<Division number="114" book="para">

<Paragraph number="251" book="para">
<Emphasis>පාණෝ</Emphasis> නාම මනුස්සපාණෝ වුච්චති. ථේය්‍යචිත්තෝ ආමසති, ආපත්ති දුක්කටස්ස. ඵන්දාපේති, ආපත්ති ථුල්ලච්චයස්ස. ඨානා චාවේති, ආපත්ති පාරාජිකස්ස. පදසා නේස්සාමීති පඨමං පාදං සඞ්කාමේති, ආපත්ති ථුල්ලච්චයස්ස. දුතියං පාදං සඞ්කාමේති, ආපත්ති පාරාජිකස්ස.



</Paragraph>

<Paragraph number="252" book="para">
<Emphasis>අපදං</Emphasis> නාම අහි මච්ඡා. පඤ්චමාසකං වා අතිරේකපඤ්චමාසකං වා අග්ඝනකං ථේය්‍යචිත්තෝ ආමසති, ආපත්ති දුක්කටස්ස. ඵන්දාපේති, ආපත්ති ථුල්ලච්චයස්ස. ඨානා චාවේති, ආපත්ති පාරාජිකස්ස.



</Paragraph>

</Division>
<Division number="115" book="para">

<Paragraph number="253" book="para">
<Emphasis>ද්විපදං</Emphasis> නාම මනුස්සා, පක්ඛජාතා. ථේය්‍යචිත්තෝ ආමසති, ආපත්ති දුක්කටස්ස. ඵන්දාපේති, ආපත්ති ථුල්ලච්චයස්ස. ඨානා චාවේති, ආපත්ති පාරාජිකස්ස. පදසා නේස්සාමීති පඨමං පාදං සඞ්කාමේති, ආපත්ති ථුල්ලච්චයස්ස. දුතියං පාදං සඞ්කාමේති, ආපත්ති පාරාජිකස්ස.



</Paragraph>

</Division>
<Division number="116" book="para">

<Paragraph number="254" book="para">
<Emphasis>චතුප්පදං</Emphasis> නාම—  හත්ථී අස්සා ඕට්ඨා ගෝණා ගද්‍රභා පසුකා. ථේය්‍යචිත්තෝ ආමසති, ආපත්ති දුක්කටස්ස. ඵන්දාපේති, ආපත්ති ථුල්ලච්චයස්ස. ඨානා චාවේති, ආපත්ති පාරාජිකස්ස. පදසා නේස්සාමීති පඨමං පාදං සඞ්කාමේති, ආපත්ති ථුල්ලච්චයස්ස. දුතියං පාදං සඞ්කාමේති, ආපත්ති ථුල්ලච්චයස්ස. තතියං පාදං සඞ්කාමේති, ආපත්ති ථුල්ලච්චයස්ස. චතුත්ථං පාදං සඞ්කාමේති, ආපත්ති පාරාජිකස්ස.



</Paragraph>

</Division>
<Division number="117" book="para">

<Paragraph number="255" book="para">
<Emphasis>බහුප්පදං</Emphasis> නාම—  විච්ඡිකා සතපදී උච්චාලිඞ්ගපාණකා. පඤ්චමාසකං වා අතිරේකපඤ්චමාසකං වා අග්ඝනකං ථේය්‍යචිත්තෝ ආමසති, ආපත්ති දුක්කටස්ස. ඵන්දාපේති, ආපත්ති ථුල්ලච්චයස්ස. ඨානා චාවේති, ආපත්ති පාරාජිකස්ස. පදසා නේස්සාමීති සඞ්කාමේති, පදේ පදේ ආපත්ති ථුල්ලච්චයස්ස. පච්ඡිමං පාදං සඞ්කාමේති, ආපත්ති පාරාජිකස්ස.



</Paragraph>

</Division>
<Division number="118" book="para">

<Paragraph number="256" book="para">
<Emphasis>ඕචරකෝ</Emphasis> නාම භණ්ඩං ඕචරිත්වා ආචික්ඛති—  “ඉත්ථන්නාමං භණ්ඩං අවහරා”ති, ආපත්ති දුක්කටස්ස. සෝ තං භණ්ඩං අවහරති, ආපත්ති උභින්නං පාරාජිකස්ස.



</Paragraph>

<Paragraph number="257" book="para">
<Emphasis>ඕණිරක්ඛෝ</Emphasis> නාම ආහටං භණ්ඩං ගෝපේන්තෝ පඤ්චමාසකං වා අතිරේකපඤ්චමාසකං වා අග්ඝනකං ථේය්‍යචිත්තෝ ආමසති, ආපත්ති දුක්කටස්ස. ඵන්දාපේති, ආපත්ති ථුල්ලච්චයස්ස. ඨානා චාවේති, ආපත්ති පාරාජිකස්ස.



</Paragraph>

<Paragraph number="258" book="para">
<Emphasis>සංවිදාවහාරෝ</Emphasis> නාම සම්බහුලා සංවිදහිත්වා ඒකෝ භණ්ඩං අවහරති, ආපත්ති සබ්බේසං පාරාජිකස්ස.



</Paragraph>

</Division>
<Division number="119" book="para">

<Paragraph number="259" book="para">
<Emphasis>සඞ්කේතකම්මං</Emphasis> නාම සඞ්කේතං කරෝති—  “පුරේභත්තං වා පච්ඡාභත්තං වා රත්තිං වා දිවා වා තේන සඞ්කේතේන තං භණ්ඩං අවහරා”ති, ආපත්ති දුක්කටස්ස. තේන සඞ්කේතේන තං භණ්ඩං අවහරති, ආපත්ති උභින්නං පාරාජිකස්ස. තං සඞ්කේතං පුරේ වා පච්ඡා වා තං භණ්ඩං අවහරති, මූලට්ඨස්ස අනාපත්ති. අවහාරකස්ස ආපත්ති පාරාජිකස්ස.



</Paragraph>

</Division>
<Division number="120" book="para">

<Paragraph number="260" book="para">
<Emphasis>නිමිත්තකම්මං</Emphasis> නාම නිමිත්තං කරෝති. අක්ඛිං වා නිඛණිස්සාමි භමුකං වා උක්ඛිපිස්සාමි සීසං වා උක්ඛිපිස්සාමි, තේන නිමිත්තේන තං භණ්ඩං අවහරාති, ආපත්ති දුක්කටස්ස. තේන නිමිත්තේන තං භණ්ඩං අවහරති, ආපත්ති උභින්නං පාරාජිකස්ස. තං නිමිත්තං පුරේ වා පච්ඡා වා තං භණ්ඩං අවහරති, මූලට්ඨස්ස අනාපත්ති. අවහාරකස්ස ආපත්ති පාරාජිකස්ස.



</Paragraph>

</Division>
<Division number="121" book="para">

<Paragraph number="261" book="para">
භික්ඛු භික්ඛුං ආණාපේති—  “ඉත්ථන්නාමං භණ්ඩං අවහරා”ති, ආපත්ති දුක්කටස්ස. සෝ තං මඤ්ඤමානෝ තං අවහරති, ආපත්ති උභින්නං පාරාජිකස්ස.



</Paragraph>

<Paragraph number="262" book="para">
භික්ඛු භික්ඛුං ආණාපේති—  “ඉත්ථන්නාමං භණ්ඩං අවහරා”ති, ආපත්ති දුක්කටස්ස. සෝ තං මඤ්ඤමානෝ අඤ්ඤං අවහරති, මූලට්ඨස්ස අනාපත්ති. අවහාරකස්ස ආපත්ති පාරාජිකස්ස.



</Paragraph>

<Paragraph number="263" book="para">
භික්ඛු භික්ඛුං ආණාපේති—  “ඉත්ථන්නාමං භණ්ඩං අවහරා”ති, ආපත්ති දුක්කටස්ස. සෝ අඤ්ඤං මඤ්ඤමානෝ තං අවහරති, ආපත්ති උභින්නං පාරාජිකස්ස.



</Paragraph>

<Paragraph number="264" book="para">
භික්ඛු භික්ඛුං ආණාපේති—  “ඉත්ථන්නාමං භණ්ඩං අවහරා”ති, ආපත්ති දුක්කටස්ස. සෝ අඤ්ඤං මඤ්ඤමානෝ අඤ්ඤං අවහරති, මූලට්ඨස්ස අනාපත්ති. අවහාරකස්ස ආපත්ති පාරාජිකස්ස.



</Paragraph>

<Paragraph number="265" book="para">
භික්ඛු භික්ඛුං ආණාපේති—  “ඉත්ථන්නාමස්ස පාවද—  ‘ඉත්ථන්නාමෝ ඉත්ථන්නාමස්ස පාවදතු—  ඉත්ථන්නාමෝ ඉත්ථන්නාමං භණ්ඩං අවහරතූ’”ති, ආපත්ති දුක්කටස්ස. සෝ ඉතරස්ස ආරෝචේති, ආපත්ති දුක්කටස්ස. අවහාරකෝ පටිග්ගණ්හාති, මූලට්ඨස්ස ආපත්ති ථුල්ලච්චයස්ස. සෝ තං භණ්ඩං අවහරති, ආපත්ති සබ්බේසං පාරාජිකස්ස.



</Paragraph>

<Paragraph number="266" book="para">
භික්ඛු භික්ඛුං ආණාපේති—  “ඉත්ථන්නාමස්ස පාවද—  ‘ඉත්ථන්නාමෝ ඉත්ථන්නාමස්ස පාවදතු—  ඉත්ථන්නාමෝ ඉත්ථන්නාමං භණ්ඩං අවහරතූ’”ති, ආපත්ති දුක්කටස්ස. සෝ අඤ්ඤං ආණාපේති, ආපත්ති දුක්කටස්ස. අවහාරකෝ පටිග්ගණ්හාති, ආපත්ති දුක්කටස්ස. සෝ තං භණ්ඩං අවහරති, මූලට්ඨස්ස අනාපත්ති. ආණාපකස්ස ච අවහාරකස්ස ච ආපත්ති පාරාජිකස්ස.



</Paragraph>

<Paragraph number="267" book="para">
භික්ඛු භික්ඛුං ආණාපේති—  “ඉත්ථන්නාමං භණ්ඩං අවහරා”ති, ආපත්ති දුක්කටස්ස. සෝ ගන්ත්වා පුන පච්චාගච්ඡති—  “නාහං සක්කෝමි තං භණ්ඩං අවහරිතුන්”ති. සෝ පුන ආණාපේති—  “යදා සක්කෝසි තදා තං භණ්ඩං අවහරා”ති, ආපත්ති දුක්කටස්ස. සෝ තං භණ්ඩං අවහරති, ආපත්ති උභින්නං පාරාජිකස්ස.



</Paragraph>

<Paragraph number="268" book="para">
භික්ඛු භික්ඛුං ආණාපේති—  “ඉත්ථන්නාමං භණ්ඩං අවහරා”ති, ආපත්ති දුක්කටස්ස. සෝ ආණාපේත්වා විප්පටිසාරී න සාවේති—  “මා අවහරී”ති. සෝ තං භණ්ඩං අවහරති, ආපත්ති උභින්නං පාරාජිකස්ස.



</Paragraph>

<Paragraph number="269" book="para">
භික්ඛු භික්ඛුං ආණාපේති—  “ඉත්ථන්නාමං භණ්ඩං අවහරා”ති, ආපත්ති දුක්කටස්ස. සෝ ආණාපේත්වා විප්පටිසාරී සාවේති—  “මා අවහරී”ති. සෝ “ආණත්තෝ අහං තයා”ති, තං භණ්ඩං අවහරති, මූලට්ඨස්ස අනාපත්ති. අවහාරකස්ස ආපත්ති පාරාජිකස්ස.



</Paragraph>

<Paragraph number="270" book="para">
භික්ඛු භික්ඛුං ආණාපේති—  “ඉත්ථන්නාමං භණ්ඩං අවහරා”ති, ආපත්ති දුක්කටස්ස. සෝ ආණාපේත්වා විප්පටිසාරී සාවේති—  “මා අවහරී”ති. සෝ “සාධූ”ති? ඕරමති, උභින්නං අනාපත්ති.



</Paragraph>

</Division>
<Division number="122" book="para">

<Paragraph number="271" book="para">
පඤ්චහි ආකාරේහි අදින්නං ආදියන්තස්ස ආපත්ති පාරාජිකස්ස—  පරපරිග්ගහිතඤ්ච හෝති, පරපරිග්ගහිතසඤ්ඤී ච, ගරුකෝ ච හෝති පරික්ඛාරෝ, පඤ්චමාසකෝ වා අතිරේකපඤ්චමාසකෝ වා, ථේය්‍යචිත්තඤ්ච පච්චුපට්ඨිතං හෝති. ආමසති, ආපත්ති දුක්කටස්ස. ඵන්දාපේති, ආපත්ති ථුල්ලච්චයස්ස. ඨානා චාවේති, ආපත්ති පාරාජිකස්ස.



</Paragraph>

</Division>
<Division number="123" book="para">

<Paragraph number="272" book="para">
පඤ්චහි ආකාරේහි අදින්නං ආදියන්තස්ස ආපත්ති ථුල්ලච්චයස්ස—  පරපරිග්ගහිතඤ්ච හෝති, පරපරිග්ගහිතසඤ්ඤී ච, ලහුකෝ ච හෝති පරික්ඛාරෝ, අතිරේකමාසකෝ වා ඌනපඤ්චමාසකෝ වා, ථේය්‍යචිත්තඤ්ච පච්චුපට්ඨිතං හෝති. ආමසති, ආපත්ති දුක්කටස්ස. ඵන්දාපේති, ආපත්ති දුක්කටස්ස. ඨානා චාවේති, ආපත්ති ථුල්ලච්චයස්ස.



</Paragraph>

</Division>
<Division number="124" book="para">

<Paragraph number="273" book="para">
පඤ්චහි ආකාරේහි අදින්නං ආදියන්තස්ස ආපත්ති දුක්කටස්ස. පරපරිග්ගහිතඤ්ච හෝති, පරපරිග්ගහිතසඤ්ඤී ච, ලහුකෝ ච හෝති පරික්ඛාරෝ, මාසකෝ වා ඌනමාසකෝ වා, ථේය්‍යචිත්තඤ්ච පච්චුපට්ඨිතං හෝති. ආමසති, ආපත්ති දුක්කටස්ස. ඵන්දාපේති, ආපත්ති දුක්කටස්ස. ඨානා චාවේති, ආපත්ති දුක්කටස්ස.



</Paragraph>

</Division>
<Division number="125" book="para">

<Paragraph number="274" book="para">
ඡහි ආකාරේහි අදින්නං ආදියන්තස්ස ආපත්ති පාරාජිකස්ස. න ච සකසඤ්ඤී, න ච විස්සාසග්ගාහී, න ච තාවකාලිකං, ගරුකෝ ච හෝති පරික්ඛාරෝ, පඤ්චමාසකෝ වා අතිරේකපඤ්චමාසකෝ වා, ථේය්‍යචිත්තඤ්ච පච්චුපට්ඨිතං හෝති. ආමසති, ආපත්ති දුක්කටස්ස. ඵන්දාපේති, ආපත්ති ථුල්ලච්චයස්ස. ඨානා චාවේති, ආපත්ති පාරාජිකස්ස.



</Paragraph>

</Division>
<Division number="126" book="para">

<Paragraph number="275" book="para">
ඡහි ආකාරේහි අදින්නං ආදියන්තස්ස ආපත්ති ථුල්ලච්චයස්ස. න ච සකසඤ්ඤී, න ච විස්සාසග්ගාහී, න ච තාවකාලිකං, ලහුකෝ ච හෝති පරික්ඛාරෝ අතිරේකමාසකෝ වා ඌනපඤ්චමාසකෝ වා, ථේය්‍යචිත්තඤ්ච පච්චුපට්ඨිතං හෝති. ආමසති, ආපත්ති දුක්කටස්ස. ඵන්දාපේති, ආපත්ති දුක්කටස්ස. ඨානා චාවේති, ආපත්ති ථුල්ලච්චයස්ස.



</Paragraph>

</Division>
<Division number="127" book="para">

<Paragraph number="276" book="para">
ඡහි ආකාරේහි අදින්නං ආදියන්තස්ස ආපත්ති දුක්කටස්ස. න ච සකසඤ්ඤී, න ච විස්සාසග්ගාහී, න ච තාවකාලිකං, ලහුකෝ ච හෝති පරික්ඛාරෝ, මාසකෝ වා ඌනමාසකෝ වා, ථේය්‍යචිත්තඤ්ච පච්චුපට්ඨිතං හෝති. ආමසති, ආපත්ති දුක්කටස්ස. ඵන්දාපේති, ආපත්ති දුක්කටස්ස. ඨානා චාවේති, ආපත්ති දුක්කටස්ස.



</Paragraph>

</Division>
<Division number="128" book="para">

<Paragraph number="277" book="para">
පඤ්චහි ආකාරේහි අදින්නං ආදියන්තස්ස ආපත්ති දුක්කටස්ස. න ච පරපරිග්ගහිතං හෝති, පරපරිග්ගහිතසඤ්ඤී ච, ගරුකෝ ච හෝති පරික්ඛාරෝ, පඤ්චමාසකෝ වා අතිරේකපඤ්චමාසකෝ වා, ථේය්‍යචිත්තඤ්ච පච්චුපට්ඨිතං හෝති. ආමසති, ආපත්ති දුක්කටස්ස. ඵන්දාපේති, ආපත්ති දුක්කටස්ස. ඨානා චාවේති, ආපත්ති දුක්කටස්ස.



</Paragraph>

</Division>
<Division number="129" book="para">

<Paragraph number="278" book="para">
පඤ්චහි ආකාරේහි අදින්නං ආදියන්තස්ස ආපත්ති දුක්කටස්ස. න ච පරපරිග්ගහිතං හෝති, පරපරිග්ගහිතසඤ්ඤී ච, ලහුකෝ ච හෝති පරික්ඛාරෝ, අතිරේකමාසකෝ වා ඌනපඤ්චමාසකෝ වා, ථේය්‍යචිත්තඤ්ච පච්චුපට්ඨිතං හෝති. ආමසති, ආපත්ති දුක්කටස්ස. ඵන්දාපේති, ආපත්ති දුක්කටස්ස. ඨානා චාවේති, ආපත්ති දුක්කටස්ස.



</Paragraph>

</Division>
<Division number="130" book="para">

<Paragraph number="279" book="para">
පඤ්චහි ආකාරේහි අදින්නං ආදියන්තස්ස ආපත්ති දුක්කටස්ස. න ච පරපරිග්ගහිතං හෝති, පරපරිග්ගහිතසඤ්ඤී ච, ලහුකෝ ච හෝති පරික්ඛාරෝ, මාසකෝ වා ඌනමාසකෝ වා, ථේය්‍යචිත්තඤ්ච පච්චුපට්ඨිතං හෝති. ආමසති, ආපත්ති දුක්කටස්ස. ඵන්දාපේති, ආපත්ති දුක්කටස්ස. ඨානා චාවේති, ආපත්ති දුක්කටස්ස.



</Paragraph>

</Division>
<Division number="131" book="para">

<Paragraph number="280" book="para">
අනාපත්ති—  සසඤ්ඤිස්ස, විස්සාසග්ගාහේ, තාවකාලිකේ, පේතපරිග්ගහේ, තිරච්ඡානගතපරිග්ගහේ, පංසුකූලසඤ්ඤිස්ස, උම්මත්තකස්ස, ඛිත්තචිත්තස්ස වේදනාට්ටස්ස ආදිකම්මිකස්සාති.




</Paragraph>
</Division>

<Paragraph number="281" type="center" book="para">
අදින්නාදානම්හි පඨමභාණවාරෝ නිට්ඨිතෝ.



</Paragraph>

<TableOfContents book="para" section="1.1.2">
* [1.1.2.1 විනීතවත්ථුඋද්දානගාථා](1-1-2/1-1-2-1)
* [1.1.2.2 විනීතවත්ථු](1-1-2/1-1-2-2)
</TableOfContents>