---
title: "2.2.13 දුතියපාපසමාචාරසික්ඛාපද"
tableOfContents: false
sidebar:
  order: 5
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="727" book="paci">

<Paragraph number="2394" book="paci">
තේන සමයේන බුද්ධෝ භගවා සාවත්ථියං විහරති ජේතවනේ අනාථපිණ්ඩිකස්ස ආරාමේ. තේන ඛෝ පන සමයේන ථුල්ලනන්දා භික්ඛුනී සංඝේන සමනුභට්ඨා භික්ඛුනියෝ ඒවං වදේති—  “සංසට්ඨාව, අය්‍යේ, තුම්හේ විහරථ. මා තුම්හේ නානා විහරිත්ථ. සන්ති සංඝේ අඤ්ඤාපි භික්ඛුනියෝ ඒවාචාරා ඒවංසද්දා ඒවංසිලෝකා, භික්ඛුනිසංඝස්ස විහේසිකා, අඤ්ඤමඤ්ඤිස්සා වජ්ජප්පටිච්ඡාදිකා. තා සංඝෝ න කිඤ්චි ආහ. තුම්හඤ්ඤේව සංඝෝ උඤ්ඤාය පරිභවේන අක්ඛන්තියා වේභස්සියා දුබ්බල්‍යා ඒවමාහ—  ‘භගිනියෝ ඛෝ සංසට්ඨා විහරන්ති පාපාචාරා පාපසද්දා පාපසිලෝකා, භික්ඛුනිසංඝස්ස විහේසිකා, අඤ්ඤමඤ්ඤිස්සා වජ්ජප්පටිච්ඡාදිකා. විවිච්චථාය්‍යේ. විවේකඤ්ඤේව භගිනීනං සංඝෝ වණ්ණේතී’”ති.
</Paragraph>

<Paragraph number="2395" book="paci">
යා තා භික්ඛුනියෝ අප්පිච්ඡා …පේ…  තා උජ්ඣායන්ති ඛිය්‍යන්ති විපාචේන්ති—  “කථඤ්හි නාම අය්‍යා ථුල්ලනන්දා සංඝේන සමනුභට්ඨා භික්ඛුනියෝ ඒවං වක්ඛති—  සංසට්ඨාව, අය්‍යේ, තුම්හේ විහරථ. මා තුම්හේ නානා විහරිත්ථ. සන්ති සංඝේ අඤ්ඤාපි භික්ඛුනියෝ …පේ…  විවිච්චථාය්‍යේ. විවේකඤ්ඤේව භගිනීනං සංඝෝ වණ්ණේතීති” …පේ…  “සච්චං කිර, භික්ඛවේ, ථුල්ලනන්දා භික්ඛුනී සංඝේන සමනුභට්ඨා භික්ඛුනියෝ ඒවං වදේති—  සංසට්ඨාව, අය්‍යේ, තුම්හේ විහරථ. මා තුම්හේ නානා විහරිත්ථ. සන්ති සංඝේ අඤ්ඤාපි භික්ඛුනියෝ ඒවාචාරා ඒවංසද්දා ඒවංසිලෝකා, භික්ඛුනිසංඝස්ස විහේසිකා, අඤ්ඤමඤ්ඤිස්සා වජ්ජප්පටිච්ඡාදිකා. තා සංඝෝ න කිඤ්චි ආහ. තුම්හඤ්ඤේව සංඝෝ උඤ්ඤාය පරිභවේන අක්ඛන්තියා වේභස්සියා දුබ්බල්‍යා ඒවමාහ—  භගිනියෝ ඛෝ සංසට්ඨා විහරන්ති පාපාචාරා පාපසද්දා පාපසිලෝකා, භික්ඛුනිසංඝස්ස විහේසිකා, අඤ්ඤමඤ්ඤිස්සා වජ්ජප්පටිච්ඡාදිකා. විවිච්චථාය්‍යේ. විවේකඤ්ඤේව භගිනීනං සංඝෝ වණ්ණේතී”ති? “සච්චං, භගවා”ති. විගරහි බුද්ධෝ භගවා …පේ…  කථඤ්හි නාම, භික්ඛවේ, ථුල්ලනන්දා භික්ඛුනී සංඝේන සමනුභට්ඨා භික්ඛුනියෝ ඒවං වක්ඛති—  සංසට්ඨාව, අය්‍යේ, තුම්හේ විහරථ. මා තුම්හේ නානා විහරිත්ථ. සන්ති සංඝේ අඤ්ඤාපි භික්ඛුනියෝ …පේ…  විවිච්චථාය්‍යේ. විවේකඤ්ඤේව භගිනීනං සංඝෝ වණ්ණේතීති. නේතං, භික්ඛවේ, අප්පසන්නානං වා පසාදාය …පේ…  ඒවඤ්ච පන, භික්ඛවේ, භික්ඛුනියෝ ඉමං සික්ඛාපදං උද්දිසන්තු—
</Paragraph>

</Division>
<Division number="728" book="paci">

<Paragraph number="2396" book="paci">
<Emphasis>“යා පන භික්ඛුනී ඒවං වදේය්‍ය—  ‘සංසට්ඨාව, අය්‍යේ, තුම්හේ විහරථ. මා තුම්හේ නානා විහරිත්ථ. සන්ති සංඝේ අඤ්ඤාපි භික්ඛුනියෝ ඒවාචාරා ඒවංසද්දා ඒවංසිලෝකා, භික්ඛුනිසංඝස්ස විහේසිකා, අඤ්ඤමඤ්ඤිස්සා වජ්ජප්පටිච්ඡාදිකා. තා සංඝෝ න කිඤ්චි ආහ. තුම්හඤ්ඤේව සංඝෝ උඤ්ඤාය පරිභවේන අක්ඛන්තියා වේභස්සියා දුබ්බල්‍යා ඒවමාහ—  භගිනියෝ ඛෝ සංසට්ඨා විහරන්ති පාපාචාරා පාපසද්දා පාපසිලෝකා, භික්ඛුනිසංඝස්ස විහේසිකා, අඤ්ඤමඤ්ඤිස්සා වජ්ජප්පටිච්ඡාදිකා. විවිච්චථාය්‍යේ. විවේකඤ්ඤේව භගිනීනං සංඝෝ වණ්ණේතී’ති. සා භික්ඛුනී භික්ඛුනීහි ඒවමස්ස වචනීයා—  ‘මා, අය්‍යේ, ඒවං අවච—  සංසට්ඨාව, අය්‍යේ, තුම්හේ විහරථ. මා තුම්හේ නානා විහරිත්ථ. සන්ති සංඝේ අඤ්ඤාපි භික්ඛුනියෝ ඒවාචාරා ඒවංසද්දා ඒවංසිලෝකා, භික්ඛුනිසංඝස්ස විහේසිකා, අඤ්ඤමඤ්ඤිස්සා වජ්ජප්පටිච්ඡාදිකා. තා සංඝෝ න කිඤ්චි ආහ. තුම්හඤ්ඤේව සංඝෝ උඤ්ඤාය පරිභවේන අක්ඛන්තියා වේභස්සියා දුබ්බල්‍යා ඒවමාහ—  භගිනියෝ ඛෝ සංසට්ඨා විහරන්ති පාපාචාරා පාපසද්දා පාපසිලෝකා, භික්ඛුනිසංඝස්ස විහේසිකා, අඤ්ඤමඤ්ඤිස්සා වජ්ජප්පටිච්ඡාදිකා. විවිච්චථාය්‍යේ. විවේකඤ්ඤේව භගිනීනං සංඝෝ වණ්ණේතී’ති. ඒවඤ්ච සා භික්ඛුනී භික්ඛුනීහි වුච්චමානා තථේව පග්ගණ්හේය්‍ය, සා භික්ඛුනී භික්ඛුනීහි යාවතතියං සමනුභාසිතබ්බා තස්ස පටිනිස්සග්ගාය. යාවතතියඤ්චේ සමනුභාසීයමානා තං පටිනිස්සජ්ජේය්‍ය, ඉච්චේතං කුසලං; නෝ චේ පටිනිස්සජ්ජේය්‍ය, අයම්පි භික්ඛුනී යාවතතියකං ධම්මං ආපන්නා නිස්සාරණීයං සංඝාදිසේසන්”</Emphasis>ති. (*13*:<Emphasis>21</Emphasis>)
</Paragraph>

</Division>
<Division number="729" book="paci">

<Paragraph number="2397" book="paci">
<Emphasis>යා පනා</Emphasis>ති යා යාදිසා …පේ…  <Emphasis>භික්ඛුනී</Emphasis>ති …පේ…  අයං ඉමස්මිං අත්ථේ අධිප්පේතා භික්ඛුනීති.
</Paragraph>

<Paragraph number="2398" book="paci">
<Emphasis>ඒවං වදේය්‍යා</Emphasis>ති—  “සංසට්ඨාව, අය්‍යේ, තුම්හේ විහරථ. මා තුම්හේ නානා විහරිත්ථ. සන්ති සංඝේ අඤ්ඤාපි භික්ඛුනියෝ ඒවාචාරා ඒවංසද්දා ඒවංසිලෝකා, භික්ඛුනිසංඝස්ස විහේසිකා, අඤ්ඤමඤ්ඤිස්සා වජ්ජප්පටිච්ඡාදිකා. තා සංඝෝ න කිඤ්චි ආහ”.
</Paragraph>

<Paragraph number="2399" book="paci">
<Emphasis>තුම්හඤ්ඤේව සංඝෝ උඤ්ඤායා</Emphasis>ති අවඤ්ඤාය.
</Paragraph>

<Paragraph number="2400" book="paci">
<Emphasis>පරිභවේනා</Emphasis>ති පාරිභබ්‍යතා.
</Paragraph>

<Paragraph number="2401" book="paci">
<Emphasis>අක්ඛන්තියා</Emphasis>ති කෝපේන.
</Paragraph>

<Paragraph number="2402" book="paci">
<Emphasis>වේභස්සියා</Emphasis>ති විභස්සීකතා.
</Paragraph>

<Paragraph number="2403" book="paci">
<Emphasis>දුබ්බල්‍යා</Emphasis>ති අපක්ඛතා.
</Paragraph>

<Paragraph number="2404" book="paci">
ඒවමාහ—  “භගිනියෝ ඛෝ සංසට්ඨා විහරන්ති පාපාචාරා පාපසද්දා පාපසිලෝකා, භික්ඛුනිසංඝස්ස විහේසිකා, අඤ්ඤමඤ්ඤිස්සා වජ්ජප්පටිච්ඡාදිකා. විචිච්චථාය්‍යේ. විවේකඤ්ඤේව භගිනීනං සංඝෝ වණ්ණේතී”ති.
</Paragraph>

<Paragraph number="2405" book="paci">
<Emphasis>සා භික්ඛුනී</Emphasis>ති යා සා ඒවංවාදිනී භික්ඛුනී.
</Paragraph>

<Paragraph number="2406" book="paci">
<Emphasis>භික්ඛුනීහී</Emphasis>ති අඤ්ඤාහි භික්ඛුනීහි.
</Paragraph>

<Paragraph number="2407" book="paci">
යා පස්සන්ති යා සුණන්ති තාහි වත්තබ්බා—  “මාය්‍යේ, ඒවං අවච—  ‘සංසට්ඨාව, අය්‍යේ, තුම්හේ විහරථ. මා තුම්හේ නානා විහරිත්ථ. සන්ති සංඝේ අඤ්ඤාපි භික්ඛුනියෝ …පේ…  විවිච්චථාය්‍යේ. විවේකඤ්ඤේව භගිනීනං සංඝෝ වණ්ණේතී’”ති. දුතියම්පි වත්තබ්බා. තතියම්පි වත්තබ්බා. සචේ පටිනිස්සජ්ජති, ඉච්චේතං කුසලං; නෝ චේ පටිනිස්සජ්ජති, ආපත්ති දුක්කටස්ස. සුත්වා න වදන්ති, ආපත්ති දුක්කටස්ස. සා භික්ඛුනී සංඝමජ්ඣම්පි ආකඩ්ඪිත්වා වත්තබ්බා—  “මාය්‍යේ, ඒවං අවච—  ‘සංසට්ඨාව, අය්‍යේ, තුම්හේ විහරථ. මා තුම්හේ නානා විහරිත්ථ. සන්ති සංඝේ අඤ්ඤාපි භික්ඛුනියෝ …පේ…  විවිච්චථාය්‍යේ. විවේකඤ්ඤේව භගිනීනං සංඝෝ වණ්ණේතී’”ති. දුතියම්පි වත්තබ්බා. තතියම්පි වත්තබ්බා. සචේ පටිනිස්සජ්ජති, ඉච්චේතං කුසලං; නෝ චේ පටිනිස්සජ්ජති, ආපත්ති දුක්කටස්ස. සා භික්ඛුනී සමනුභාසිතබ්බා. “ඒවඤ්ච පන, භික්ඛවේ, සමනුභාසිතබ්බා. බ්‍යත්තාය භික්ඛුනියා පටිබලාය සංඝෝ ඤාපේතබ්බෝ—
</Paragraph>

</Division>
<Division number="730" book="paci">

<Paragraph number="2408" book="paci">
‘සුණාතු මේ, අය්‍යේ, සංඝෝ. අයං ඉත්ථන්නාමා භික්ඛුනී සංඝේන සමනුභට්ඨා භික්ඛුනියෝ ඒවං වදේති—  “සංසට්ඨාව, අය්‍යේ, තුම්හේ විහරථ. මා තුම්හේ නානා විහරිත්ථ. සන්ති සංඝේ අඤ්ඤාපි භික්ඛුනියෝ ඒවාචාරා ඒවංසද්දා ඒවංසිලෝකා, භික්ඛුනිසංඝස්ස විහේසිකා, අඤ්ඤමඤ්ඤිස්සා වජ්ජප්පටිච්ඡාදිකා. තා සංඝෝ න කිඤ්චි ආහ. තුම්හඤ්ඤේව සංඝෝ උඤ්ඤාය පරිභවේන අක්ඛන්තියා වේභස්සියා දුබ්බල්‍යා ඒවමාහ—  භගිනියෝ ඛෝ සංසට්ඨා විහරන්ති පාපාචාරා පාපසද්දා පාපසිලෝකා, භික්ඛුනිසංඝස්ස විහේසිකා අඤ්ඤමඤ්ඤිස්සා වජ්ජප්පටිච්ඡාදිකා. විවිච්චථාය්‍යේ. විවේකඤ්ඤේව භගිනීනං සංඝෝ වණ්ණේතී”ති. සා තං වත්ථුං න පටිනිස්සජ්ජති. යදි සංඝස්ස පත්තකල්ලං, සංඝෝ ඉත්ථන්නාමං භික්ඛුනිං සමනුභාසේය්‍ය තස්ස වත්ථුස්ස පටිනිස්සග්ගාය. ඒසා ඤත්ති.
</Paragraph>

<Paragraph number="2409" book="paci">
සුණාතු මේ, අය්‍යේ, සංඝෝ. අයං ඉත්ථන්නාමා භික්ඛුනී සංඝේන සමනුභට්ඨා භික්ඛුනියෝ ඒවං වදේති—  “සංසට්ඨාව, අය්‍යේ, තුම්හේ විහරථ. මා තුම්හේ නානා විහරිත්ථ. සන්ති සංඝේ අඤ්ඤාපි භික්ඛුනියෝ ඒවාචාරා ඒවංසද්දා ඒවංසිලෝකා, භික්ඛුනිසංඝස්ස විහේසිකා, අඤ්ඤමඤ්ඤිස්සා වජ්ජප්පටිච්ඡාදිකා. තා සංඝෝ න කිඤ්චි ආහ. තුම්හඤ්ඤේව සංඝෝ උඤ්ඤාය පරිභවේන අක්ඛන්තියා වේභස්සියා දුබ්බල්‍යා ඒවමාහ—  භගිනියෝ ඛෝ සංසට්ඨා විහරන්ති පාපාචාරා පාපසද්දා පාපසිලෝකා, භික්ඛුනිසංඝස්ස විහේසිකා, අඤ්ඤමඤ්ඤිස්සා වජ්ජප්පටිච්ඡාදිකා. විවිච්චථාය්‍යේ. විවේකඤ්ඤේව භගිනීනං සංඝෝ වණ්ණේතී”ති. සා තං වත්ථුං න පටිනිස්සජ්ජති. සංඝෝ ඉත්ථන්නාමං භික්ඛුනිං සමනුභාසති තස්ස වත්ථුස්ස පටිනිස්සග්ගාය. යස්සා අය්‍යාය ඛමති ඉත්ථන්නාමාය භික්ඛුනියා සමනුභාසනා තස්ස වත්ථුස්ස පටිනිස්සග්ගාය, සා තුණ්හස්ස; යස්සා නක්ඛමති, සා භාසේය්‍ය.
</Paragraph>

<Paragraph number="2410" book="paci">
දුතියම්පි ඒතමත්ථං වදාමි …පේ…  තතියම්පි ඒතමත්ථං වදාමි …පේ… .
</Paragraph>

<Paragraph number="2411" book="paci">
සමනුභට්ඨා සංඝේන ඉත්ථන්නාමා භික්ඛුනී තස්ස වත්ථුස්ස පටිනිස්සග්ගාය. ඛමති සංඝස්ස, තස්මා තුණ්හී, ඒවමේතං ධාරයාමී’”ති.
</Paragraph>

<Paragraph number="2412" book="paci">
ඤත්තියා දුක්කටං, ද්වීහි කම්මවාචාහි ථුල්ලච්චයා, කම්මවාචාපරියෝසානේ ආපත්ති සංඝාදිසේසස්ස. සංඝාදිසේසං අජ්ඣාපජ්ජන්තියා ඤත්තියා දුක්කටං, ද්වීහි කම්මවාචාහි ථුල්ලච්චයා පටිප්පස්සම්භන්ති.
</Paragraph>

<Paragraph number="2413" book="paci">
<Emphasis>අයම්පී</Emphasis>ති පුරිමායෝ උපාදාය වුච්චති.
</Paragraph>

<Paragraph number="2414" book="paci">
<Emphasis>යාවතතියකන්</Emphasis>ති යාවතතියං සමනුභාසනාය ආපජ්ජති, න සහවත්ථුජ්ඣාචාරා.
</Paragraph>

<Paragraph number="2415" book="paci">
<Emphasis>නිස්සාරණීයන්</Emphasis>ති සංඝම්හා නිස්සාරීයති.
</Paragraph>

<Paragraph number="2416" book="paci">
<Emphasis>සංඝාදිසේසෝ</Emphasis>ති සංඝෝව තස්සා ආපත්තියා මානත්තං දේති, මූලාය පටිකස්සති, අබ්භේති, න සම්බහුලා න ඒකා භික්ඛුනී. තේන වුච්චති “සංඝාදිසේසෝ”ති. තස්සේව ආපත්තිනිකායස්ස නාමකම්මං අධිවචනං, තේනපි වුච්චති “සංඝාදිසේසෝ”ති.
</Paragraph>

</Division>
<Division number="731" book="paci">

<Paragraph number="2417" book="paci">
ධම්මකම්මේ ධම්මකම්මසඤ්ඤා න පටිනිස්සජ්ජති, ආපත්ති සංඝාදිසේසස්ස. ධම්මකම්මේ වේමතිකා න පටිනිස්සජ්ජති, ආපත්ති සංඝාදිසේසස්ස. ධම්මකම්මේ අධම්මකම්මසඤ්ඤා න පටිනිස්සජ්ජති, ආපත්ති සංඝාදිසේසස්ස.
</Paragraph>

<Paragraph number="2418" book="paci">
අධම්මකම්මේ ධම්මකම්මසඤ්ඤා, ආපත්ති දුක්කටස්ස. අධම්මකම්මේ වේමතිකා, ආපත්ති දුක්කටස්ස. අධම්මකම්මේ අධම්මකම්මසඤ්ඤා, ආපත්ති දුක්කටස්ස.
</Paragraph>

</Division>
<Division number="732" book="paci">

<Paragraph number="2419" book="paci">
අනාපත්ති—  අසමනුභාසන්තියා, පටිනිස්සජ්ජන්තියා, උම්මත්තිකාය, ආදිකම්මිකායාති.

</Paragraph>
</Division>

<Paragraph number="2420" type="center" book="paci">
දසමසංඝාදිසේසසික්ඛාපදං නිට්ඨිතං.
</Paragraph>