---
title: "2.1.6 වජ්ජප්පටිච්ඡාදිකාසික්ඛාපද"
tableOfContents: false
sidebar:
  order: 6
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="664" book="paci">

<Paragraph number="2139" book="paci">
තේන සමයේන බුද්ධෝ භගවා සාවත්ථියං විහරති ජේතවනේ අනාථපිණ්ඩිකස්ස ආරාමේ. තේන ඛෝ පන සමයේන සුන්දරීනන්දා භික්ඛුනී සාළ්හේන මිගාරනත්තුනා ගබ්භිනී හෝති. යාව ගබ්භෝ තරුණෝ අහෝසි තාව ඡාදේසි. පරිපක්කේ ගබ්භේ විබ්භමිත්වා විජායි. භික්ඛුනියෝ ථුල්ලනන්දං භික්ඛුනිං ඒතදවෝචුං—  “සුන්දරීනන්දා ඛෝ, අය්‍යේ, අචිරවිබ්භන්තා විජාතා. කච්චි නෝ සා භික්ඛුනීයේව සමානා ගබ්භිනී”ති? “ඒවං, අය්‍යේ”ති. “කිස්ස පන ත්වං, අය්‍යේ, ජානං පාරාජිකං ධම්මං අජ්ඣාපන්නං භික්ඛුනිං නේවත්තනා පටිචෝදේසි න ගණස්ස ආරෝචේසී”ති? “යෝ ඒතිස්සා අවණ්ණෝ මය්හේසෝ අවණ්ණෝ, යා ඒතිස්සා අකිත්ති මය්හේසා අකිත්ති, යෝ ඒතිස්සා අයසෝ මය්හේසෝ අයසෝ, යෝ ඒතිස්සා අලාභෝ මය්හේසෝ අලාභෝ. ක්‍යාහං, අය්‍යේ, අත්තනෝ අවණ්ණං අත්තනෝ අකිත්තිං අත්තනෝ අයසං අත්තනෝ අලාභං පරේසං ආරෝචේස්සාමී”ති? යා තා භික්ඛුනියෝ අප්පිච්ඡා …පේ…  තා උජ්ඣායන්ති ඛිය්‍යන්ති විපාචේන්ති—  “කථඤ්හි නාම අය්‍යා ථුල්ලනන්දා ජානං පාරාජිකං ධම්මං අජ්ඣාපන්නං භික්ඛුනිං නේවත්තනා පටිචෝදේස්සති න ගණස්ස ආරෝචේස්සතී”ති.
</Paragraph>

<Paragraph number="2140" book="paci">
අථ ඛෝ තා භික්ඛුනියෝ භික්ඛූනං ඒතමත්ථං ආරෝචේසුං. භික්ඛූ භගවතෝ ඒතමත්ථං ආරෝචේසුං. අථ ඛෝ භගවා ඒතස්මිං නිදානේ ඒතස්මිං පකරණේ භික්ඛුසංඝං සන්නිපාතාපේත්වා භික්ඛූ පටිපුච්ඡි—  “සච්චං කිර, භික්ඛවේ, ථුල්ලනන්දා භික්ඛුනී ජානං පාරාජිකං ධම්මං අජ්ඣාපන්නං භික්ඛුනිං නේවත්තනා පටිචෝදේති න ගණස්ස ආරෝචේතී”ති? “සච්චං, භගවා”ති. විගරහි බුද්ධෝ භගවා …පේ…  කථඤ්හි නාම, භික්ඛවේ, ථුල්ලනන්දා භික්ඛුනී ජානං පාරාජිකං ධම්මං අජ්ඣාපන්නං භික්ඛුනිං නේවත්තනා පටිචෝදේස්සති න ගණස්ස ආරෝචේස්සති. නේතං, භික්ඛවේ, අප්පසන්නානං වා පසාදාය …පේ…  ඒවඤ්ච පන, භික්ඛවේ, භික්ඛුනියෝ ඉමං සික්ඛාපදං උද්දිසන්තු—
</Paragraph>

</Division>
<Division number="665" book="paci">

<Paragraph number="2141" book="paci">
<Emphasis>“යා පන භික්ඛුනී ජානං පාරාජිකං ධම්මං අජ්ඣාපන්නං භික්ඛුනිං නේවත්තනා පටිචෝදේය්‍ය න ගණස්ස ආරෝචේය්‍ය, යදා ච සා ඨිතා වා අස්ස චුතා වා නාසිතා වා අවස්සටා වා, සා පච්ඡා ඒවං වදේය්‍ය—  ‘පුබ්බේවාහං, අය්‍යේ, අඤ්ඤාසිං ඒතං භික්ඛුනිං ඒවරූපා ච ඒවරූපා ච සා භගිනීති</Emphasis>, <Emphasis>නෝ ච ඛෝ අත්තනා පටිචෝදේස්සං න ගණස්ස ආරෝචේස්සන්’ති, අයම්පි පාරාජිකා හෝති අසංවාසා වජ්ජප්පටිච්ඡාදිකා</Emphasis>”ති. (*6*:<Emphasis>6</Emphasis>)
</Paragraph>

</Division>
<Division number="666" book="paci">

<Paragraph number="2142" book="paci">
<Emphasis>යා පනා</Emphasis>ති යා යාදිසා …පේ…  <Emphasis>භික්ඛුනී</Emphasis>ති …පේ…  අයං ඉමස්මිං අත්ථේ අධිප්පේතා භික්ඛුනීති.
</Paragraph>

<Paragraph number="2143" book="paci">
<Emphasis>ජානාති</Emphasis> නාම සාමං වා ජානාති, අඤ්ඤේ වා තස්සා ආරෝචේන්ති, සා වා ආරෝචේති.
</Paragraph>

<Paragraph number="2144" book="paci">
<Emphasis>පාරාජිකං ධම්මං අජ්ඣාපන්නන්</Emphasis>ති අට්ඨන්නං පාරාජිකානං අඤ්ඤතරං පාරාජිකං අජ්ඣාපන්නං.
</Paragraph>

<Paragraph number="2145" book="paci">
<Emphasis>නේවත්තනා පටිචෝදේය්‍යා</Emphasis>ති න සයං චෝදේය්‍ය.
</Paragraph>

<Paragraph number="2146" book="paci">
<Emphasis>න ගණස්ස ආරෝචේය්‍යා</Emphasis>ති න අඤ්ඤාසං භික්ඛුනීනං ආරෝචේය්‍ය.
</Paragraph>

<Paragraph number="2147" book="paci">
<Emphasis>යදා ච සා ඨිතා වා අස්ස චුතා වා</Emphasis>ති <Emphasis>ඨිතා</Emphasis> නාම සලිඞ්ගේ ඨිතා වුච්චති. <Emphasis>චුතා</Emphasis> නාම කාලඞ්කතා වුච්චති. <Emphasis>නාසිතා</Emphasis> නාම සයං වා විබ්භන්තා හෝති අඤ්ඤේහි වා නාසිතා. <Emphasis>අවස්සටා</Emphasis> නාම තිත්ථායතනං සඞ්කන්තා වුච්චති. සා පච්ඡා ඒවං වදේය්‍ය—  “පුබ්බේවාහං, අය්‍යේ, අඤ්ඤාසිං ඒතං භික්ඛුනිං ඒවරූපා ච ඒවරූපා ච සා භගිනී”ති.
</Paragraph>

<Paragraph number="2148" book="paci">
<Emphasis>නෝ ච ඛෝ අත්තනා පටිචෝදේස්සන්</Emphasis>ති සයං වා න චෝදේස්සං.
</Paragraph>

<Paragraph number="2149" book="paci">
<Emphasis>න ගණස්ස ආරෝචේස්සන්</Emphasis>ති න අඤ්ඤාසං භික්ඛුනීනං ආරෝචේස්සං.
</Paragraph>

<Paragraph number="2150" book="paci">
<Emphasis>අයම්පී</Emphasis>ති පුරිමායෝ උපාදාය වුච්චති.
</Paragraph>

<Paragraph number="2151" book="paci">
<Emphasis>පාරාජිකා හෝතී</Emphasis>ති සේය්‍යථාපි නාම පණ්ඩුපලාසෝ බන්ධනා පමුත්තෝ අභබ්බෝ හරිතත්ථාය, ඒවමේව භික්ඛුනී ජානං පාරාජිකං ධම්මං අජ්ඣාපන්නං භික්ඛුනිං නේවත්තනා පටිචෝදේස්සාමි න ගණස්ස ආරෝචේස්සාමීති ධුරං නික්ඛිත්තමත්තේ අස්සමණී හෝති අසක්‍යධීතා. තේන වුච්චති පාරාජිකා හෝතීති.
</Paragraph>

<Paragraph number="2152" book="paci">
<Emphasis>අසංවාසා</Emphasis>ති <Emphasis>සංවාසෝ</Emphasis> නාම ඒකකම්මං ඒකුද්දේසෝ සමසික්ඛතා. ඒසෝ සංවාසෝ නාම. සෝ තාය සද්ධිං නත්ථි. තේන වුච්චති අසංවාසාති.
</Paragraph>

</Division>
<Division number="667" book="paci">

<Paragraph number="2153" book="paci">
අනාපත්ති—  “සංඝස්ස භණ්ඩනං වා කලහෝ වා විග්ගහෝ වා විවාදෝ වා භවිස්සතී”ති නාරෝචේති, “සංඝභේදෝ වා සංඝරාජි වා භවිස්සතී”ති නාරෝචේති, “අයං කක්ඛළා ඵරුසා ජීවිතන්තරායං වා බ්‍රහ්මචරියන්තරායං වා කරිස්සතී”ති නාරෝචේති, අඤ්ඤා පතිරූපා භික්ඛුනියෝ අපස්සන්තී නාරෝචේති, නච්ඡාදේතුකාමා නාරෝචේති, පඤ්ඤායිස්සති සකේන කම්මේනාති නාරෝචේති, උම්මත්තිකාය …පේ…  ආදිකම්මිකායාති.

</Paragraph>
</Division>

<Paragraph number="2154" type="center" book="paci">
දුතියපාරාජිකං සමත්තං.
</Paragraph>