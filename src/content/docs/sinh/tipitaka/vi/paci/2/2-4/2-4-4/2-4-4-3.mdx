---
title: "2.4.4.3 අඵාසුකරණසික්ඛාපද"
tableOfContents: false
sidebar:
  order: 4
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="941" book="paci">

<Paragraph number="2901" book="paci">
තේන සමයේන බුද්ධෝ භගවා සාවත්ථියං විහරති ජේතවනේ අනාථපිණ්ඩිකස්ස ආරාමේ. තේන ඛෝ පන සමයේන ථුල්ලනන්දා භික්ඛුනී බහුස්සුතා හෝති භාණිකා විසාරදා පට්ටා ධම්මිං කථං කාතුං. භද්දාපි කාපිලානී බහුස්සුතා හෝති භාණිකා විසාරදා පට්ටා ධම්මිං කථං කාතුං උළාරසම්භාවිතා. මනුස්සා—  “අය්‍යා භද්දා කාපිලානී බහුස්සුතා භාණිකා විසාරදා පට්ටා ධම්මිං කථං කාතුං උළාරසම්භාවිතා”ති භද්දං කාපිලානිං පඨමං පයිරුපාසිත්වා, පච්ඡා ථුල්ලනන්දං භික්ඛුනිං පයිරුපාසන්ති. ථුල්ලනන්දා භික්ඛුනී ඉස්සාපකතා—  “ඉමා කිර අප්පිච්ඡා සන්තුට්ඨා පවිවිත්තා අසංසට්ඨා යා ඉමා සඤ්ඤත්තිබහුලා විඤ්ඤත්තිබහුලා විහරන්තී”ති භද්දාය කාපිලානියා පුරතෝ චඞ්කමතිපි තිට්ඨතිපි නිසීදතිපි සේය්‍යම්පි කප්පේති උද්දිසතිපි උද්දිසාපේතිපි සජ්ඣායම්පි කරෝති.
</Paragraph>

<Paragraph number="2902" book="paci">
යා තා භික්ඛුනියෝ අප්පිච්ඡා …පේ…  තා උජ්ඣායන්ති ඛිය්‍යන්ති විපාචේන්ති—  “කථඤ්හි නාම අය්‍යා ථුල්ලනන්දා අය්‍යාය භද්දාය කාපිලානියා සඤ්චිච්ච අඵාසුං කරිස්සතී”ති …පේ…  “සච්චං කිර, භික්ඛවේ, ථුල්ලනන්දා භික්ඛුනී භද්දාය කාපිලානියා සඤ්චිච්ච අඵාසුං කරෝතී”ති? “සච්චං, භගවා”ති. විගරහි බුද්ධෝ භගවා …පේ…  කථඤ්හි නාම, භික්ඛවේ, ථුල්ලනන්දා භික්ඛුනී භද්දාය කාපිලානියා සඤ්චිච්ච අඵාසුං කරිස්සති. නේතං, භික්ඛවේ, අප්පසන්නානං වා පසාදාය …පේ…  ඒවඤ්ච පන, භික්ඛවේ, භික්ඛුනියෝ ඉමං සික්ඛාපදං උද්දිසන්තු—
</Paragraph>

</Division>
<Division number="942" book="paci">

<Paragraph number="2903" book="paci">
<Emphasis>“යා පන භික්ඛුනී භික්ඛුනියා සඤ්චිච්ච අඵාසුං කරේය්‍ය, පාචිත්තියන්”</Emphasis>ති. (*33*:<Emphasis>88</Emphasis>)
</Paragraph>

</Division>
<Division number="943" book="paci">

<Paragraph number="2904" book="paci">
<Emphasis>යා පනා</Emphasis>ති යා යාදිසා …පේ…  <Emphasis>භික්ඛුනී</Emphasis>ති …පේ…  අයං ඉමස්මිං අත්ථේ අධිප්පේතා භික්ඛුනීති.
</Paragraph>

<Paragraph number="2905" book="paci">
<Emphasis>භික්ඛුනියා</Emphasis>ති අඤ්ඤාය භික්ඛුනියා.
</Paragraph>

<Paragraph number="2906" book="paci">
<Emphasis>සඤ්චිච්චා</Emphasis>ති ජානන්තී සඤ්ජානන්තී චේච්ච අභිවිතරිත්වා වීතික්කමෝ.
</Paragraph>

<Paragraph number="2907" book="paci">
<Emphasis>අඵාසුං කරේය්‍යා</Emphasis>ති—  “ඉමිනා ඉමිස්සා අඵාසු භවිස්සතී”ති අනාපුච්ඡා පුරතෝ චඞ්කමති වා තිට්ඨති වා නිසීදති වා සේය්‍යං වා කප්පේති උද්දිසති වා උද්දිසාපේති වා සජ්ඣායං වා කරෝති, ආපත්ති පාචිත්තියස්ස.
</Paragraph>

</Division>
<Division number="944" book="paci">

<Paragraph number="2908" book="paci">
උපසම්පන්නාය උපසම්පන්නසඤ්ඤා සඤ්චිච්ච අඵාසුං කරෝති, ආපත්ති පාචිත්තියස්ස. උපසම්පන්නාය වේමතිකා සඤ්චිච්ච අඵාසුං කරෝති, ආපත්ති පාචිත්තියස්ස. උපසම්පන්නාය අනුපසම්පන්නසඤ්ඤා සඤ්චිච්ච අඵාසුං කරෝති, ආපත්ති පාචිත්තියස්ස.
</Paragraph>

<Paragraph number="2909" book="paci">
අනුපසම්පන්නාය සඤ්චිච්ච අඵාසුං කරෝති, ආපත්ති දුක්කටස්ස. අනුපසම්පන්නාය උපසම්පන්නසඤ්ඤා, ආපත්ති දුක්කටස්ස. අනුපසම්පන්නාය වේමතිකා, ආපත්ති දුක්කටස්ස. අනුපසම්පන්නාය අනුපසම්පන්නසඤ්ඤා, ආපත්ති දුක්කටස්ස.
</Paragraph>

</Division>
<Division number="945" book="paci">

<Paragraph number="2910" book="paci">
අනාපත්ති—  න අඵාසුං කත්තුකාමා ආපුච්ඡා පුරතෝ චඞ්කමති වා තිට්ඨති වා නිසීදති වා සේය්‍යං වා කප්පේති උද්දිසති වා උද්දිසාපේති වා සජ්ඣායං වා කරෝති, උම්මත්තිකාය, ආදිකම්මිකායාති.

</Paragraph>
</Division>

<Paragraph number="2911" type="center" book="paci">
තතියසික්ඛාපදං නිට්ඨිතං.
</Paragraph>