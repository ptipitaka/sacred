---
title: "2.4.6.5 කුලමච්ඡරිනීසික්ඛාපද"
tableOfContents: false
sidebar:
  order: 6
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="1042" book="paci">

<Paragraph number="3137" book="paci">
තේන සමයේන බුද්ධෝ භගවා සාවත්ථියං විහරති ජේතවනේ අනාථපිණ්ඩිකස්ස ආරාමේ. තේන ඛෝ පන සමයේන අඤ්ඤතරා භික්ඛුනී සාවත්ථියං අඤ්ඤතරිස්සා විසිඛාය පිණ්ඩාය චරමානා යේන අඤ්ඤතරං කුලං තේනුපසඞ්කමි; උපසඞ්කමිත්වා පඤ්ඤත්තේ ආසනේ නිසීදි. අථ ඛෝ තේ මනුස්සා තං භික්ඛුනිං භෝජේත්වා ඒතදවෝචුං—  “අඤ්ඤාපි, අය්‍යේ, භික්ඛුනියෝ ආගච්ඡන්තූ”ති. අථ ඛෝ සා භික්ඛුනී—  “කථඤ්හි නාම භික්ඛුනියෝ නාගච්ඡේය්‍යුන්”ති, භික්ඛුනියෝ උපසඞ්කමිත්වා ඒතදවෝච—  “අමුකස්මිං, අය්‍යේ, ඕකාසේ වාළා සුනඛා චණ්ඩෝ බලිබද්දෝ චික්ඛල්ලෝ ඕකාසෝ. මා ඛෝ තත්ථ අගමිත්ථා”ති. අඤ්ඤතරාපි භික්ඛුනී තස්සා විසිඛාය පිණ්ඩාය චරමානා යේන තං කුලං තේනුපසඞ්කමි; උපසඞ්කමිත්වා පඤ්ඤත්තේ ආසනේ නිසීදි. අථ ඛෝ තේ මනුස්සා තං භික්ඛුනිං භෝජේත්වා ඒතදවෝචුං—  “කිස්ස, අය්‍යේ, භික්ඛුනියෝ න ආගච්ඡන්තී”ති?
</Paragraph>

<Paragraph number="3138" book="paci">
අථ ඛෝ සා භික්ඛුනී තේසං මනුස්සානං ඒතමත්ථං ආරෝචේසි. මනුස්සා උජ්ඣායන්ති ඛිය්‍යන්ති විපාචේන්ති—  “කථඤ්හි නාම භික්ඛුනී කුලං මච්ඡරායිස්සතී”ති …පේ…  “සච්චං කිර, භික්ඛවේ, භික්ඛුනී කුලං මච්ඡරායතී”ති? “සච්චං, භගවා”ති. විගරහි බුද්ධෝ භගවා …පේ…  කථඤ්හි නාම, භික්ඛවේ, භික්ඛුනී කුලං මච්ඡරායිස්සති. නේතං, භික්ඛවේ, අප්පසන්නානං වා පසාදාය …පේ…  ඒවඤ්ච පන, භික්ඛවේ, භික්ඛුනියෝ ඉමං සික්ඛාපදං උද්දිසන්තු—
</Paragraph>

</Division>
<Division number="1043" book="paci">

<Paragraph number="3139" book="paci">
<Emphasis>“යා පන භික්ඛුනී කුලමච්ඡරිනී අස්ස, පාචිත්තියන්”</Emphasis>ති. (*55*:<Emphasis>110</Emphasis>)
</Paragraph>

</Division>
<Division number="1044" book="paci">

<Paragraph number="3140" book="paci">
<Emphasis>යා පනා</Emphasis>ති යා යාදිසා …පේ…  <Emphasis>භික්ඛුනී</Emphasis>ති …පේ…  අයං ඉමස්මිං අත්ථේ අධිප්පේතා භික්ඛුනීති.
</Paragraph>

<Paragraph number="3141" book="paci">
<Emphasis>කුලං</Emphasis> නාම චත්තාරි කුලානි—  ඛත්තියකුලං, බ්‍රාහ්මණකුලං, වේස්සකුලං, සුද්දකුලං.
</Paragraph>

<Paragraph number="3142" book="paci">
<Emphasis>මච්ඡරිනී අස්සා</Emphasis>ති “කථං භික්ඛුනියෝ නාගච්ඡේය්‍යුන්”ති භික්ඛුනීනං සන්තිකේ කුලස්ස අවණ්ණං භාසති, ආපත්ති පාචිත්තියස්ස. කුලස්ස වා සන්තිකේ භික්ඛුනීනං අවණ්ණං භාසති, ආපත්ති පාචිත්තියස්ස.
</Paragraph>

</Division>
<Division number="1045" book="paci">

<Paragraph number="3143" book="paci">
අනාපත්ති—  කුලං න මච්ඡරායන්තී සන්තංයේව ආදීනවං ආචික්ඛති, උම්මත්තිකාය, ආදිකම්මිකායාති.

</Paragraph>
</Division>

<Paragraph number="3144" type="center" book="paci">
පඤ්චමසික්ඛාපදං නිට්ඨිතං.
</Paragraph>