---
title: "2.4.6.4 පවාරිතසික්ඛාපද"
tableOfContents: false
sidebar:
  order: 5
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="1037" book="paci">

<Paragraph number="3124" book="paci">
තේන සමයේන බුද්ධෝ භගවා සාවත්ථියං විහරති ජේතවනේ අනාථපිණ්ඩිකස්ස ආරාමේ. තේන ඛෝ පන සමයේන අඤ්ඤතරෝ බ්‍රාහ්මණෝ භික්ඛුනියෝ නිමන්තේත්වා භෝජේසි. භික්ඛුනියෝ භුත්තාවී පවාරිතා ඤාතිකුලානි ගන්ත්වා ඒකච්චා භුඤ්ජිංසු ඒකච්චා පිණ්ඩපාතං ආදාය අගමංසු. අථ ඛෝ සෝ බ්‍රාහ්මණෝ පටිවිස්සකේ ඒතදවෝච—  “භික්ඛුනියෝ මයා, අය්‍යා, සන්තප්පිතා, ඒථ තුම්හේපි සන්තප්පේස්සාමී”ති. තේ ඒවමාහංසු—  “කිං ත්වං, අය්‍යෝ, අම්හේ සන්තප්පේස්සසි. යාපි තයා නිමන්තිතා තාපි අම්හාකං ඝරානි ආගන්ත්වා ඒකච්චා භුඤ්ජිංසු ඒකච්චා පිණ්ඩපාතං ආදාය අගමංසූ”ති. අථ ඛෝ සෝ බ්‍රාහ්මණෝ උජ්ඣායති ඛිය්‍යති විපාචේති—  “කථඤ්හි නාම භික්ඛුනියෝ අම්හාකං ඝරේ භුඤ්ජිත්වා අඤ්ඤත්‍ර භුඤ්ජිස්සන්ති, න චාහං පටිබලෝ යාවදත්ථං දාතුන්”ති.
</Paragraph>

<Paragraph number="3125" book="paci">
අස්සෝසුං ඛෝ භික්ඛුනියෝ තස්ස බ්‍රාහ්මණස්ස උජ්ඣායන්තස්ස ඛිය්‍යන්තස්ස විපාචේන්තස්ස. යා තා භික්ඛුනියෝ අප්පිච්ඡා …පේ…  තා උජ්ඣායන්ති ඛිය්‍යන්ති විපාචේන්ති—  “කථඤ්හි නාම භික්ඛුනියෝ භුත්තාවී පවාරිතා අඤ්ඤත්‍ර භුඤ්ජිස්සන්තී”ති …පේ…  “සච්චං කිර, භික්ඛවේ, භික්ඛුනියෝ භුත්තාවී පවාරිතා අඤ්ඤත්‍ර භුඤ්ජන්තී”ති? “සච්චං, භගවා”ති. විගරහි බුද්ධෝ භගවා …පේ…  කථඤ්හි නාම, භික්ඛවේ, භික්ඛුනියෝ භුත්තාවී පවාරිතා අඤ්ඤත්‍ර භුඤ්ජිස්සන්ති. නේතං, භික්ඛවේ, අප්පසන්නානං වා පසාදාය …පේ…  ඒවඤ්ච පන, භික්ඛවේ, භික්ඛුනියෝ ඉමං සික්ඛාපදං උද්දිසන්තු—
</Paragraph>

</Division>
<Division number="1038" book="paci">

<Paragraph number="3126" book="paci">
<Emphasis>“යා පන භික්ඛුනී නිමන්තිතා වා පවාරිතා වා ඛාදනීයං වා භෝජනීයං වා ඛාදේය්‍ය වා භුඤ්ජේය්‍ය වා, පාචිත්තියන්”</Emphasis>ති. (*54*:<Emphasis>109</Emphasis>)
</Paragraph>

</Division>
<Division number="1039" book="paci">

<Paragraph number="3127" book="paci">
<Emphasis>යා පනා</Emphasis>ති යා යාදිසා …පේ…  <Emphasis>භික්ඛුනී</Emphasis>ති …පේ…  අයං ඉමස්මිං අත්ථේ අධිප්පේතා භික්ඛුනීති.
</Paragraph>

<Paragraph number="3128" book="paci">
<Emphasis>නිමන්තිතා</Emphasis> නාම පඤ්චන්නං භෝජනානං අඤ්ඤතරේන භෝජනේන නිමන්තිතා.
</Paragraph>

<Paragraph number="3129" book="paci">
<Emphasis>පවාරිතා</Emphasis> නාම අසනං පඤ්ඤායති, භෝජනං පඤ්ඤායති, හත්ථපාසේ ඨිතා අභිහරති, පටික්ඛේපෝ පඤ්ඤායති.
</Paragraph>

<Paragraph number="3130" book="paci">
<Emphasis>ඛාදනීයං</Emphasis> නාම පඤ්ච භෝජනානි—  යාගුං යාමකාලිකං සත්තාහකාලිකං යාවජීවිකං ඨපේත්වා අවසේසං ඛාදනීයං නාම.
</Paragraph>

<Paragraph number="3131" book="paci">
<Emphasis>භෝජනීයං</Emphasis> නාම පඤ්ච භෝජනානි—  ඕදනෝ, කුම්මාසෝ, සත්තු, මච්ඡෝ, මංසං.
</Paragraph>

<Paragraph number="3132" book="paci">
“ඛාදිස්සාමි භුඤ්ජිස්සාමී”ති පටිග්ගණ්හාති, ආපත්ති දුක්කටස්ස. අජ්ඣෝහාරේ අජ්ඣෝහාරේ ආපත්ති පාචිත්තියස්ස.
</Paragraph>

</Division>
<Division number="1040" book="paci">

<Paragraph number="3133" book="paci">
නිමන්තිතේ නිමන්තිතසඤ්ඤා ඛාදනීයං වා භෝජනීයං වා ඛාදති වා භුඤ්ජති වා, ආපත්ති පාචිත්තියස්ස. නිමන්තිතේ වේමතිකා ඛාදනීයං වා භෝජනීයං වා ඛාදති වා භුඤ්ජති වා, ආපත්ති පාචිත්තියස්ස. නිමන්තිතේ අනිමන්තිතසඤ්ඤා ඛාදනීයං වා භෝජනීයං වා ඛාදති වා භුඤ්ජති වා, ආපත්ති පාචිත්තියස්ස.
</Paragraph>

<Paragraph number="3134" book="paci">
යාමකාලිකං සත්තාහකාලිකං යාවජීවිකං ආහාරත්ථාය පටිග්ගණ්හාති, ආපත්ති දුක්කටස්ස. අජ්ඣෝහාරේ අජ්ඣෝහාරේ ආපත්ති දුක්කටස්ස …පේ… .
</Paragraph>

</Division>
<Division number="1041" book="paci">

<Paragraph number="3135" book="paci">
අනාපත්ති—  නිමන්තිතා අප්පවාරිතා, යාගුං පිවති, සාමිකේ අපලෝකේත්වා භුඤ්ජති, යාමකාලිකං සත්තාහකාලිකං යාවජීවිකං සති පච්චයේ පරිභුඤ්ජති, උම්මත්තිකාය, ආදිකම්මිකායාති.

</Paragraph>
</Division>

<Paragraph number="3136" type="center" book="paci">
චතුත්ථසික්ඛාපදං නිට්ඨිතං.
</Paragraph>