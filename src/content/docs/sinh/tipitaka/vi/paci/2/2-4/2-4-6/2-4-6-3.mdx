---
title: "2.4.6.3 ගණපරිභාසනසික්ඛාපද"
tableOfContents: false
sidebar:
  order: 4
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="1033" book="paci">

<Paragraph number="3115" book="paci">
තේන සමයේන බුද්ධෝ භගවා සාවත්ථියං විහරති ජේතවනේ අනාථපිණ්ඩිකස්ස ආරාමේ. තේන ඛෝ පන සමයේන චණ්ඩකාළී භික්ඛුනී භණ්ඩනකාරිකා හෝති කලහකාරිකා විවාදකාරිකා භස්සකාරිකා සංඝේ අධිකරණකාරිකා. ථුල්ලනන්දා භික්ඛුනී තස්සා කම්මේ කරීයමානේ පටික්කෝසති. තේන ඛෝ පන සමයේන ථුල්ලනන්දා භික්ඛුනී ගාමකං අගමාසි කේනචිදේව කරණීයේන. අථ ඛෝ භික්ඛුනිසංඝෝ—  “ථුල්ලනන්දා භික්ඛුනී පක්කන්තා”ති චණ්ඩකාළිං භික්ඛුනිං ආපත්තියා අදස්සනේ උක්ඛිපි. ථුල්ලනන්දා භික්ඛුනී ගාමකේ තං කරණීයං තීරේත්වා පුනදේව සාවත්ථිං පච්චාගච්ඡි. චණ්ඩකාළී භික්ඛුනී ථුල්ලනන්දාය භික්ඛුනියා ආගච්ඡන්තියා නේව ආසනං පඤ්ඤපේසි න පාදෝදකං පාදපීඨං පාදකඨලිකං උපනික්ඛිපි; න පච්චුග්ගන්ත්වා පත්තචීවරං පටිග්ගහේසි න පානීයේන ආපුච්ඡි. ථුල්ලනන්දා භික්ඛුනී චණ්ඩකාළිං භික්ඛුනිං ඒතදවෝච—  “කිස්ස ත්වං, අය්‍යේ, මයි ආගච්ඡන්තියා නේව ආසනං පඤ්ඤපේසි න පාදෝදකං පාදපීඨං පාදකඨලිකං උපනික්ඛිපි; න පච්චුග්ගන්ත්වා පත්තචීවරං පටිග්ගහේසි න පානීයේන ආපුච්ඡී”ති? “ඒවඤ්හේතං, අය්‍යේ, හෝති යථා තං අනාථායා”ති. “කිස්ස පන ත්වං, අය්‍යේ, අනාථා”ති? “ඉමා මං, අය්‍යේ, භික්ඛුනියෝ—  ‘අයං අනාථා අප්පඤ්ඤාතා, නත්ථි ඉමිස්සා කාචි පතිවත්තා’ති, ආපත්තියා අදස්සනේ උක්ඛිපිංසූ”ති. ථුල්ලනන්දා භික්ඛුනී—  “බාලා ඒතා අබ්‍යත්තා ඒතා නේතා ජානන්ති කම්මං වා කම්මදෝසං වා කම්මවිපත්තිං වා කම්මසම්පත්තිං වා”ති, චණ්ඩීකතා ගණං පරිභාසි.
</Paragraph>

<Paragraph number="3116" book="paci">
යා තා භික්ඛුනියෝ අප්පිච්ඡා …පේ…  තා උජ්ඣායන්ති ඛිය්‍යන්ති විපාචේන්ති—  “කථඤ්හි නාම අය්‍යා ථුල්ලනන්දා චණ්ඩීකතා ගණං පරිභාසිස්සතී”ති …පේ…  “සච්චං කිර, භික්ඛවේ, ථුල්ලනන්දා භික්ඛුනී චණ්ඩීකතා ගණං පරිභාසතී”ති? “සච්චං, භගවා”ති. විගරහි බුද්ධෝ භගවා …පේ…  කථඤ්හි නාම, භික්ඛවේ, ථුල්ලනන්දා භික්ඛුනී චණ්ඩීකතා ගණං පරිභාසිස්සති. නේතං, භික්ඛවේ, අප්පසන්නානං වා පසාදාය …පේ…  ඒවඤ්ච පන, භික්ඛවේ, භික්ඛුනියෝ ඉමං සික්ඛාපදං උද්දිසන්තු—
</Paragraph>

</Division>
<Division number="1034" book="paci">

<Paragraph number="3117" book="paci">
<Emphasis>“යා පන භික්ඛුනී චණ්ඩීකතා ගණං පරිභාසේය්‍ය, පාචිත්තියන්”</Emphasis>ති. (*53*:<Emphasis>108</Emphasis>)
</Paragraph>

</Division>
<Division number="1035" book="paci">

<Paragraph number="3118" book="paci">
<Emphasis>යා පනා</Emphasis>ති යා යාදිසා …පේ…  <Emphasis>භික්ඛුනී</Emphasis>ති …පේ…  අයං ඉමස්මිං අත්ථේ අධිප්පේතා භික්ඛුනීති.
</Paragraph>

<Paragraph number="3119" book="paci">
<Emphasis>චණ්ඩීකතා</Emphasis> නාම කෝධනා වුච්චති.
</Paragraph>

<Paragraph number="3120" book="paci">
<Emphasis>ගණෝ</Emphasis> නාම භික්ඛුනිසංඝෝ වුච්චති.
</Paragraph>

<Paragraph number="3121" book="paci">
<Emphasis>පරිභාසේය්‍යා</Emphasis>ති “බාලා ඒතා අබ්‍යත්තා ඒතා නේතා ජානන්ති කම්මං වා කම්මදෝසං වා කම්මවිපත්තිං වා කම්මසම්පත්තිං වා”ති පරිභාසති, ආපත්ති පාචිත්තියස්ස. සම්බහුලා භික්ඛුනියෝ වා ඒකං භික්ඛුනිං වා අනුපසම්පන්නං වා පරිභාසති, ආපත්ති දුක්කටස්ස.
</Paragraph>

</Division>
<Division number="1036" book="paci">

<Paragraph number="3122" book="paci">
අනාපත්ති—  අත්ථපුරේක්ඛාරාය, ධම්මපුරේක්ඛාරාය, අනුසාසනිපුරේක්ඛාරාය, උම්මත්තිකාය, ආදිකම්මිකායාති.

</Paragraph>
</Division>

<Paragraph number="3123" type="center" book="paci">
තතියසික්ඛාපදං නිට්ඨිතං.
</Paragraph>