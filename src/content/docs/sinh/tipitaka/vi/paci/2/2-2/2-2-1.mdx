---
title: "2.2.1 උස්සයවාදිකාසික්ඛාපද"
tableOfContents: false
sidebar:
  order: 1
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />


<Paragraph number="2203" type="center" book="paci">
ඉමේ ඛෝ පනාය්‍යායෝ සත්තරස සංඝාදිසේසා

  
ධම්මා උද්දේසං ආගච්ඡන්ති.


</Paragraph>

<Division number="678" book="paci">

<Paragraph number="2204" book="paci">
තේන සමයේන බුද්ධෝ භගවා සාවත්ථියං විහරති ජේතවනේ අනාථපිණ්ඩිකස්ස ආරාමේ. තේන ඛෝ පන සමයේන අඤ්ඤතරෝ උපාසකෝ භික්ඛුනිසංඝස්ස උදෝසිතං දත්වා කාලඞ්කතෝ හෝති. තස්ස ද්වේ පුත්තා හෝන්ති—  ඒකෝ අස්සද්ධෝ අප්පසන්නෝ, ඒකෝ සද්ධෝ පසන්නෝ. තේ පේත්තිකං සාපතේය්‍යං විභජිංසු. අථ ඛෝ සෝ අස්සද්ධෝ අප්පසන්නෝ තං සද්ධං පසන්නං ඒතදවෝච—  “අම්හාකං උදෝසිතෝ, තං භාජේමා”ති. ඒවං වුත්තේ, සෝ සද්ධෝ පසන්නෝ තං අස්සද්ධං අප්පසන්නං ඒතදවෝච—  “මාය්‍යෝ, ඒවං අවච. අම්හාකං පිතුනා භික්ඛුනිසංඝස්ස දින්නෝ”ති. දුතියම්පි ඛෝ සෝ අස්සද්ධෝ අප්පසන්නෝ තං සද්ධං පසන්නං ඒතදවෝච—  “අම්හාකං උදෝසිතෝ, තං භාජේමා”ති. අථ ඛෝ සෝ සද්ධෝ පසන්නෝ තං අස්සද්ධං අප්පසන්නං ඒතදවෝච—  “මාය්‍යෝ, ඒවං අවච. අම්හාකං පිතුනා භික්ඛුනිසංඝස්ස දින්නෝ”ති. තතියම්පි ඛෝ සෝ අස්සද්ධෝ අප්පසන්නෝ තං සද්ධං පසන්නං ඒතදවෝච—  “අම්හාකං උදෝසිතෝ, තං භාජේමා”ති. අථ ඛෝ සෝ සද්ධෝ පසන්නෝ—  “සචේ මය්හං භවිස්සති, අහම්පි භික්ඛුනිසංඝස්ස දස්සාමී”ති—  තං අස්සද්ධං අප්පසන්නං ඒතදවෝච—  “භාජේමා”ති. අථ ඛෝ සෝ උදෝසිතෝ තේහි භාජීයමානෝ තස්ස අස්සද්ධස්ස අප්පසන්නස්ස පාපුණාති. අථ ඛෝ සෝ අස්සද්ධෝ අප්පසන්නෝ භික්ඛුනියෝ උපසඞ්කමිත්වා ඒතදවෝච—  “නික්ඛමථාය්‍යේ, අම්හාකං උදෝසිතෝ”ති.
</Paragraph>

<Paragraph number="2205" book="paci">
ඒවං වුත්තේ ථුල්ලනන්දා භික්ඛුනී තං පුරිසං ඒතදවෝච—  “මාය්‍යෝ, ඒවං අවච, තුම්හාකං පිතුනා භික්ඛුනිසංඝස්ස දින්නෝ”ති. “දින්නෝ න දින්නෝ”ති වෝහාරිකේ මහාමත්තේ පුච්ඡිංසු. මහාමත්තා ඒවමාහංසු—  “කෝ, අය්‍යේ, ජානාති භික්ඛුනිසංඝස්ස දින්නෝ”ති? ඒවං වුත්තේ, ථුල්ලනන්දා භික්ඛුනී තේ මහාමත්තේ ඒතදවෝච—  “අපි නාය්‍යා තුම්හේහි දිට්ඨං වා සුතං වා සක්ඛිං ඨපයිත්වා දානං දිය්‍යමානන්”ති? අථ ඛෝ තේ මහාමත්තා—  “සච්චං ඛෝ අය්‍යා ආහා”ති තං උදෝසිතං භික්ඛුනිසංඝස්ස අකංසු. අථ ඛෝ සෝ පුරිසෝ පරාජිතෝ උජ්ඣායති ඛිය්‍යති විපාචේති—  “අස්සමණියෝ ඉමා මුණ්ඩා බන්ධකිනියෝ. කථඤ්හි නාම අම්හාකං උදෝසිතං අච්ඡින්දාපේස්සන්තී”ති. ථුල්ලනන්දා භික්ඛුනී මහාමත්තානං ඒතමත්ථං ආරෝචේසි. මහාමත්තා තං පුරිසං දණ්ඩාපේසුං. අථ ඛෝ සෝ පුරිසෝ දණ්ඩිතෝ භික්ඛුනුපස්සයස්ස අවිදූරේ ආජීවකසේය්‍යං කාරාපේත්වා ආජීවකේ උය්‍යෝජේසි—  “ඒතා භික්ඛුනියෝ අච්චාවදථා”ති.
</Paragraph>

<Paragraph number="2206" book="paci">
ථුල්ලනන්දා භික්ඛුනී මහාමත්තානං ඒතමත්ථං ආරෝචේසි. මහාමත්තා තං පුරිසං බන්ධාපේසුං. මනුස්සා උජ්ඣායන්ති ඛිය්‍යන්ති විපාචේන්ති—  “පඨමං භික්ඛුනියෝ උදෝසිතං අච්ඡින්දාපේසුං, දුතියං දණ්ඩාපේසුං, තතියං බන්ධාපේසුං. ඉදානි ඝාතාපේස්සන්තී”ති.
</Paragraph>

<Paragraph number="2207" book="paci">
අස්සෝසුං ඛෝ භික්ඛුනියෝ තේසං මනුස්සානං උජ්ඣායන්තානං ඛිය්‍යන්තානං විපාචේන්තානං. යා තා භික්ඛුනියෝ අප්පිච්ඡා …පේ…  තා උජ්ඣායන්ති ඛිය්‍යන්ති විපාචේන්ති—  “කථඤ්හි නාම අය්‍යා ථුල්ලනන්දා උස්සයවාදිකා විහරිස්සතී”ති. අථ ඛෝ තා භික්ඛුනියෝ භික්ඛූනං ඒතමත්ථං ආරෝචේසුං …පේ…  “සච්චං කිර, භික්ඛවේ, ථුල්ලනන්දා භික්ඛුනී උස්සයවාදිකා විහරතී”ති. “සච්චං, භගවා”ති. විගරහි බුද්ධෝ භගවා …පේ…  කථඤ්හි නාම, භික්ඛවේ, ථුල්ලනන්දා භික්ඛුනී උස්සයවාදිකා විහරිස්සති. නේතං, භික්ඛවේ, අප්පසන්නානං වා පසාදාය …පේ…  ඒවඤ්ච පන, භික්ඛවේ, භික්ඛුනියෝ ඉමං සික්ඛාපදං උද්දිසන්තු—
</Paragraph>

</Division>
<Division number="679" book="paci">

<Paragraph number="2208" book="paci">
<Emphasis>“යා පන භික්ඛුනී උස්සයවාදිකා විහරේය්‍ය ගහපතිනා වා ගහපතිපුත්තේන වා දාසේන වා කම්මකාරේන වා අන්තමසෝ සමණපරිබ්බාජකේනාපි, අයං භික්ඛුනී පඨමාපත්තිකං ධම්මං ආපන්නා නිස්සාරණීයං සංඝාදිසේසන්”</Emphasis>ති. (*1*:<Emphasis>9</Emphasis>)
</Paragraph>

</Division>
<Division number="680" book="paci">

<Paragraph number="2209" book="paci">
<Emphasis>යා පනා</Emphasis>ති යා යාදිසා …පේ…  <Emphasis>භික්ඛුනී</Emphasis>ති …පේ…  අයං ඉමස්මිං අත්ථේ අධිප්පේතා භික්ඛුනීති.
</Paragraph>

<Paragraph number="2210" book="paci">
<Emphasis>උස්සයවාදිකා</Emphasis> නාම අඩ්ඩකාරිකා වුච්චති.
</Paragraph>

<Paragraph number="2211" book="paci">
<Emphasis>ගහපති</Emphasis> නාම යෝ කෝචි අගාරං අජ්ඣාවසති.
</Paragraph>

<Paragraph number="2212" book="paci">
<Emphasis>ගහපතිපුත්තෝ</Emphasis> නාම යේ කේචි පුත්තභාතරෝ.
</Paragraph>

<Paragraph number="2213" book="paci">
<Emphasis>දාසෝ</Emphasis> නාම අන්තෝජාතෝ ධනක්කීතෝ කරමරානීතෝ.
</Paragraph>

<Paragraph number="2214" book="paci">
<Emphasis>කම්මකාරෝ</Emphasis> නාම භටකෝ ආහතකෝ.
</Paragraph>

<Paragraph number="2215" book="paci">
<Emphasis>සමණපරිබ්බාජකෝ</Emphasis> නාම භික්ඛුඤ්ච භික්ඛුනිඤ්ච සික්ඛමානඤ්ච සාමණේරඤ්ච සාමණේරිඤ්ච ඨපේත්වා යෝ කෝචි පරිබ්බාජකසමාපන්නෝ.
</Paragraph>

<Paragraph number="2216" book="paci">
අඩ්ඩං කරිස්සාමීති දුතියං වා පරියේසති ගච්ඡති වා, ආපත්ති දුක්කටස්ස. ඒකස්ස ආරෝචේති, ආපත්ති දුක්කටස්ස. දුතියස්ස ආරෝචේති, ආපත්ති ථුල්ලච්චයස්ස. අඩ්ඩපරියෝසානේ ආපත්ති සංඝාදිසේසස්ස.
</Paragraph>

<Paragraph number="2217" book="paci">
<Emphasis>පඨමාපත්තිකන්</Emphasis>ති සහ වත්ථුජ්ඣාචාරා ආපජ්ජති අසමනුභාසනාය.
</Paragraph>

<Paragraph number="2218" book="paci">
<Emphasis>නිස්සාරණීයන්</Emphasis>ති සංඝම්හා නිස්සාරීයති.
</Paragraph>

<Paragraph number="2219" book="paci">
<Emphasis>සංඝාදිසේසන්</Emphasis>ති සංඝෝව තස්සා ආපත්තියා මානත්තං දේති මූලාය පටිකස්සති අබ්භේති, න සම්බහුලා න ඒකා භික්ඛුනී. තේන වුච්චති “සංඝාදිසේසෝ”ති. තස්සේව ආපත්තිනිකායස්ස නාමකම්මං අධිවචනං. තේනපි වුච්චති “සංඝාදිසේසෝ”ති.
</Paragraph>

</Division>
<Division number="681" book="paci">

<Paragraph number="2220" book="paci">
අනාපත්ති—  මනුස්සේහි ආකඩ්ඪීයමානා ගච්ඡති, ආරක්ඛං යාචති, අනෝදිස්ස ආචික්ඛති, උම්මත්තිකාය …පේ…  ආදිකම්මිකායාති.

</Paragraph>
</Division>

<Paragraph number="2221" type="center" book="paci">
පඨමසංඝාදිසේසසික්ඛාපදං නිට්ඨිතං.
</Paragraph>