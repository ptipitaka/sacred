---
title: "2.2.2 චෝරීවුට්ඨාපිකාසික්ඛාපද"
tableOfContents: false
sidebar:
  order: 10
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="682" book="paci">

<Paragraph number="2222" book="paci">
තේන සමයේන බුද්ධෝ භගවා සාවත්ථියං විහරති ජේතවනේ අනාථපිණ්ඩිකස්ස ආරාමේ. තේන ඛෝ පන සමයේන වේසාලියං අඤ්ඤතරස්ස ලිච්ඡවිස්ස පජාපති අතිචාරිනී හෝති. අථ ඛෝ සෝ ලිච්ඡවි තං ඉත්ථිං ඒතදවෝච—  “සාධු විරමාහි, අනත්ථං ඛෝ තේ කරිස්සාමී”ති. ඒවම්පි වුච්චමානා නාදියි. තේන ඛෝ පන සමයේන වේසාලියං ලිච්ඡවිගණෝ සන්නිපතිතෝ හෝති කේනචිදේව කරණීයේන. අථ ඛෝ සෝ ලිච්ඡවි තේ ලිච්ඡවයෝ ඒතදවෝච—  “ඒකං මේ, අය්‍යෝ, ඉත්ථිං අනුජානාථා”ති. “කා නාම සා”ති? “මය්හං පජාපති අතිචරති, තං ඝාතේස්සාමී”ති. “ජානාහී”ති. අස්සෝසි ඛෝ සා ඉත්ථී—  “සාමිකෝ කිර මං ඝාතේතුකාමෝ”ති. වරභණ්ඩං ආදාය සාවත්ථිං ගන්ත්වා තිත්ථියේ උපසඞ්කමිත්වා පබ්බජ්ජං යාචි. තිත්ථියා න ඉච්ඡිංසු පබ්බාජේතුං. භික්ඛුනියෝ උපසඞ්කමිත්වා පබ්බජ්ජං යාචි. භික්ඛුනියෝපි න ඉච්ඡිංසු පබ්බාජේතුං. ථුල්ලනන්දං භික්ඛුනිං උපසඞ්කමිත්වා භණ්ඩකං දස්සේත්වා පබ්බජ්ජං යාචි. ථුල්ලනන්දා භික්ඛුනී භණ්ඩකං ගහේත්වා පබ්බාජේසි.
</Paragraph>

<Paragraph number="2223" book="paci">
අථ ඛෝ සෝ ලිච්ඡවි තං ඉත්ථිං ගවේසන්තෝ සාවත්ථිං ගන්ත්වා භික්ඛුනීසු පබ්බජිතං දිස්වාන යේන රාජා පසේනදි කෝසලෝ තේනුපසඞ්කමි; උපසඞ්කමිත්වා රාජානං පසේනදිං කෝසලං ඒතදවෝච—  “පජාපති මේ, දේව, වරභණ්ඩං ආදාය සාවත්ථිං අනුප්පත්තා. තං දේවෝ අනුජානාතූ”ති. “තේන හි, භණේ, විචිනිත්වා ආචික්ඛා”ති. “දිට්ඨා, දේව, භික්ඛුනීසු පබ්බජිතා”ති. “සචේ, භණේ, භික්ඛුනීසු පබ්බජිතා, න සා ලබ්භා කිඤ්චි කාතුං. ස්වාක්ඛාතෝ භගවතා ධම්මෝ, චරතු බ්‍රහ්මචරියං සම්මා දුක්ඛස්ස අන්තකිරියායා”ති. අථ ඛෝ සෝ ලිච්ඡවි උජ්ඣායති ඛිය්‍යති විපාචේති—  “කථඤ්හි නාම භික්ඛුනියෝ චෝරිං පබ්බාජේස්සන්තී”ති.
</Paragraph>

<Paragraph number="2224" book="paci">
අස්සෝසුං ඛෝ භික්ඛුනියෝ තස්ස ලිච්ඡවිස්ස උජ්ඣායන්තස්ස ඛිය්‍යන්තස්ස විපාචේන්තස්ස. යා තා භික්ඛුනියෝ අප්පිච්ඡා …පේ…  තා උජ්ඣායන්ති ඛිය්‍යන්ති විපාචේන්ති—  “කථඤ්හි නාම අය්‍යා ථුල්ලනන්දා චෝරිං පබ්බාජේස්සතී”ති. අථ ඛෝ තා භික්ඛුනියෝ භික්ඛූනං ඒතමත්ථං ආරෝචේසුං …පේ…  “සච්චං කිර, භික්ඛවේ, ථුල්ලනන්දා භික්ඛුනී චෝරිං පබ්බාජේතී”ති? “සච්චං, භගවා”ති. විගරහි බුද්ධෝ භගවා …පේ…  කථඤ්හි නාම, භික්ඛවේ, ථුල්ලනන්දා භික්ඛුනී චෝරිං පබ්බාජේස්සති. නේතං, භික්ඛවේ, අප්පසන්නානං වා පසාදාය …පේ…  ඒවඤ්ච පන, භික්ඛවේ, භික්ඛුනියෝ ඉමං සික්ඛාපදං උද්දිසන්තු—
</Paragraph>

</Division>
<Division number="683" book="paci">

<Paragraph number="2225" book="paci">
<Emphasis>“යා පන භික්ඛුනී ජානං චෝරිං වජ්ඣං විදිතං අනපලෝකේත්වා රාජානං වා සංඝං වා ගණං වා පූගං වා සේණිං වා අඤ්ඤත්‍ර කප්පා වුට්ඨාපේය්‍ය, අයම්පි භික්ඛුනී පඨමාපත්තිකං ධම්මං ආපන්නා නිස්සාරණීයං සංඝාදිසේසන්”</Emphasis>ති. (*2*:<Emphasis>10</Emphasis>)
</Paragraph>

</Division>
<Division number="684" book="paci">

<Paragraph number="2226" book="paci">
<Emphasis>යා පනා</Emphasis>ති යා යාදිසා …පේ…  <Emphasis>භික්ඛුනී</Emphasis>ති …පේ…  අයං ඉමස්මිං අත්ථේ අධිප්පේතා භික්ඛුනීති.
</Paragraph>

<Paragraph number="2227" book="paci">
<Emphasis>ජානාති</Emphasis> නාම සාමං වා ජානාති අඤ්ඤේ වා තස්සා ආරෝචේන්ති, සා වා ආරෝචේති.
</Paragraph>

<Paragraph number="2228" book="paci">
<Emphasis>චෝරී</Emphasis> නාම යා පඤ්චමාසකං වා අතිරේකපඤ්චමාසකං වා අග්ඝනකං අදින්නං ථේය්‍යසඞ්ඛාතං ආදියති, ඒසා චෝරී නාම.
</Paragraph>

<Paragraph number="2229" book="paci">
<Emphasis>වජ්ඣා</Emphasis> නාම යං කත්වා වජ්ඣප්පත්තා හෝති.
</Paragraph>

<Paragraph number="2230" book="paci">
<Emphasis>විදිතා</Emphasis> නාම අඤ්ඤේහි මනුස්සේහි ඤාතා හෝති “වජ්ඣා ඒසා”ති.
</Paragraph>

<Paragraph number="2231" book="paci">
<Emphasis>අනපලෝකේත්වා</Emphasis>ති අනාපුච්ඡා.
</Paragraph>

<Paragraph number="2232" book="paci">
<Emphasis>රාජා</Emphasis> නාම යත්ථ රාජා අනුසාසති, රාජා අපලෝකේතබ්බෝ.
</Paragraph>

<Paragraph number="2233" book="paci">
<Emphasis>සංඝෝ</Emphasis> නාම භික්ඛුනිසංඝෝ වුච්චති, භික්ඛුනිසංඝෝ අපලෝකේතබ්බෝ.
</Paragraph>

<Paragraph number="2234" book="paci">
<Emphasis>ගණෝ</Emphasis> නාම යත්ථ ගණෝ අනුසාසති, ගණෝ අපලෝකේතබ්බෝ.
</Paragraph>

<Paragraph number="2235" book="paci">
<Emphasis>පූගෝ</Emphasis> නාම යත්ථ පූගෝ අනුසාසති, පූගෝ අපලෝකේතබ්බෝ.
</Paragraph>

<Paragraph number="2236" book="paci">
<Emphasis>සේණි</Emphasis> නාම යත්ථ සේණි අනුසාසති, සේණි අපලෝකේතබ්බෝ.
</Paragraph>

<Paragraph number="2237" book="paci">
<Emphasis>අඤ්ඤත්‍ර කප්පා</Emphasis>ති ඨපේත්වා කප්පං. <Emphasis>කප්පං</Emphasis> නාම ද්වේ කප්පානි—  තිත්ථියේසු වා පබ්බජිතා හෝති අඤ්ඤාසු වා භික්ඛුනීසු පබ්බජිතා. අඤ්ඤත්‍ර කප්පා “වුට්ඨාපේස්සාමී”ති ගණං වා ආචරිනිං වා පත්තං වා චීවරං වා පරියේසති, සීමං වා සම්මන්නති, ආපත්ති දුක්කටස්ස. ඤත්තියා දුක්කටං. ද්වීහි කම්මවාචාහි ථුල්ලච්චයා. කම්මවාචාපරියෝසානේ උපජ්ඣායාය ආපත්ති සංඝාදිසේසස්ස. ගණස්ස ච ආචරිනියා ච ආපත්ති දුක්කටස්ස.
</Paragraph>

<Paragraph number="2238" book="paci">
<Emphasis>අයම්පී</Emphasis>ති පුරිමං උපාදාය වුච්චති.
</Paragraph>

<Paragraph number="2239" book="paci">
<Emphasis>පඨමාපත්තිකන්</Emphasis>ති සහ වත්ථුජ්ඣාචාරා ආපජ්ජති අසමනුභාසනාය.
</Paragraph>

<Paragraph number="2240" book="paci">
<Emphasis>නිස්සාරණීයන්</Emphasis>ති සංඝම්හා නිස්සාරීයති.
</Paragraph>

<Paragraph number="2241" book="paci">
<Emphasis>සංඝාදිසේසන්</Emphasis>ති …පේ…  තේනපි වුච්චති සංඝාදිසේසෝති.
</Paragraph>

</Division>
<Division number="685" book="paci">

<Paragraph number="2242" book="paci">
චෝරියා චෝරිසඤ්ඤා අඤ්ඤත්‍ර කප්පා වුට්ඨාපේති, ආපත්ති සංඝාදිසේසස්ස. චෝරියා වේමතිකා අඤ්ඤත්‍ර කප්පා වුට්ඨාපේති, ආපත්ති දුක්කටස්ස. චෝරියා අචෝරිසඤ්ඤා අඤ්ඤත්‍ර කප්පා වුට්ඨාපේති, අනාපත්ති. අචෝරියා චෝරිසඤ්ඤා, ආපත්ති දුක්කටස්ස. අචෝරියා වේමතිකා, ආපත්ති දුක්කටස්ස. අචෝරියා අචෝරිසඤ්ඤා, අනාපත්ති.
</Paragraph>

</Division>
<Division number="686" book="paci">

<Paragraph number="2243" book="paci">
අනාපත්ති—  අජානන්තී වුට්ඨාපේති, අපලෝකේත්වා වුට්ඨාපේති, කප්පකතං වුට්ඨාපේති, උම්මත්තිකාය, ආදිකම්මිකායාති.

</Paragraph>
</Division>

<Paragraph number="2244" type="center" book="paci">
දුතියසංඝාදිසේසසික්ඛාපදං නිට්ඨිතං.
</Paragraph>