---
title: "2.3.1.3 චීවරපරිවත්තනසික්ඛාපද"
tableOfContents: false
sidebar:
  order: 4
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="743" book="paci">

<Paragraph number="2450" book="paci">
තේන සමයේන බුද්ධෝ භගවා සාවත්ථියං විහරති ජේතවනේ අනාථපිණ්ඩිකස්ස ආරාමේ. තේන ඛෝ පන සමයේන ථුල්ලනන්දා භික්ඛුනී අඤ්ඤතරාය භික්ඛුනියා සද්ධිං චීවරං පරිවත්තේත්වා පරිභුඤ්ජි. අථ ඛෝ සා භික්ඛුනී තං චීවරං සඞ්ඝරිත්වා නික්ඛිපි. ථුල්ලනන්දා භික්ඛුනී තං භික්ඛුනිං ඒතදවෝච—  “යං තේ, අය්‍යේ, මයා සද්ධිං චීවරං පරිවත්තිතං, කහං තං චීවරන්”ති? අථ ඛෝ සා භික්ඛුනී තං චීවරං නීහරිත්වා ථුල්ලනන්දාය භික්ඛුනියා දස්සේසි. ථුල්ලනන්දා භික්ඛුනී තං භික්ඛුනිං ඒතදවෝච—  “හන්දාය්‍යේ, තුය්හං චීවරං, ආහර මේතං චීවරං, යං තුය්හං තුය්හමේවේතං, යං මය්හං මය්හමේවේතං, ආහර මේතං, සකං පච්චාහරා”ති අච්ඡින්දි.
</Paragraph>

<Paragraph number="2451" book="paci">
අථ ඛෝ සා භික්ඛුනී භික්ඛුනීනං ඒතමත්ථං ආරෝචේසි. යා තා භික්ඛුනියෝ අප්පිච්ඡා …පේ…  තා උජ්ඣායන්ති ඛිය්‍යන්ති විපාචේන්ති—  “කථඤ්හි නාම අය්‍යා ථුල්ලනන්දා භික්ඛුනියා සද්ධිං චීවරං පරිවත්තේත්වා අච්ඡින්දිස්සතී”ති. අථ ඛෝ තා භික්ඛුනියෝ භික්ඛූනං ඒතමත්ථං ආරෝචේසුං. භික්ඛූ භගවතෝ ඒතමත්ථං ආරෝචේසුං …පේ…  “සච්චං කිර, භික්ඛවේ, ථුල්ලනන්දා භික්ඛුනී භික්ඛුනියා සද්ධිං චීවරං පරිවත්තේත්වා අච්ඡින්දතී”ති? “සච්චං, භගවා”ති. විගරහි බුද්ධෝ භගවා …පේ…  කථඤ්හි නාම, භික්ඛවේ, ථුල්ලනන්දා භික්ඛුනී භික්ඛුනියා සද්ධිං චීවරං පරිවත්තේත්වා අච්ඡින්දිස්සති. නේතං, භික්ඛවේ, අප්පසන්නානං වා පසාදාය …පේ…  ඒවඤ්ච පන, භික්ඛවේ, භික්ඛුනියෝ ඉමං සික්ඛාපදං උද්දිසන්තු—
</Paragraph>

</Division>
<Division number="744" book="paci">

<Paragraph number="2452" book="paci">
<Emphasis>“යා පන භික්ඛුනී භික්ඛුනියා සද්ධිං චීවරං පරිවත්තේත්වා සා පච්ඡා ඒවං වදේය්‍ය—  ‘හන්දාය්‍යේ, තුය්හං චීවරං ආහර, මේතං චීවරං, යං තුය්හං තුය්හමේවේතං, යං මය්හං මය්හමේවේතං, ආහර මේතං, සකං පච්චාහරා’ති අච්ඡින්දේය්‍ය වා අච්ඡින්දාපේය්‍ය වා, නිස්සග්ගියං පාචිත්තියන්”</Emphasis>ති. (*3*:<Emphasis>28</Emphasis>)
</Paragraph>

</Division>
<Division number="745" book="paci">

<Paragraph number="2453" book="paci">
<Emphasis>යා පනා</Emphasis>ති යා යාදිසා …පේ…  <Emphasis>භික්ඛුනී</Emphasis>ති …පේ…  අයං ඉමස්මිං අත්ථේ අධිප්පේතා භික්ඛුනීති.
</Paragraph>

<Paragraph number="2454" book="paci">
<Emphasis>භික්ඛුනියා සද්ධින්</Emphasis>ති අඤ්ඤාය භික්ඛුනියා සද්ධිං.
</Paragraph>

<Paragraph number="2455" book="paci">
<Emphasis>චීවරං</Emphasis> නාම ඡන්නං චීවරානං අඤ්ඤතරං චීවරං විකප්පනුපගං පච්ඡිමං.
</Paragraph>

<Paragraph number="2456" book="paci">
<Emphasis>පරිවත්තේත්වා</Emphasis>ති පරිත්තේන වා විපුලං, විපුලේන වා පරිත්තං.
</Paragraph>

<Paragraph number="2457" book="paci">
<Emphasis>අච්ඡින්දේය්‍යා</Emphasis>ති සයං අච්ඡින්දති නිස්සග්ගියං පාචිත්තියං.
</Paragraph>

<Paragraph number="2458" book="paci">
<Emphasis>අච්ඡින්දාපේය්‍යා</Emphasis>ති අඤ්ඤං ආණාපේති, ආපත්ති දුක්කටස්ස. සකිං ආණත්තා බහුකම්පි අච්ඡින්දති, නිස්සග්ගියං හෝති. නිස්සජ්ජිතබ්බං සංඝස්ස වා ගණස්ස වා ඒකභික්ඛුනියා වා. ඒවඤ්ච පන, භික්ඛවේ, නිස්සජ්ජිතබ්බං …පේ…  “ඉදං මේ, අය්‍යේ, චීවරං භික්ඛුනියා සද්ධිං පරිවත්තේත්වා අච්ඡින්නං නිස්සග්ගියං, ඉමාහං සංඝස්ස නිස්සජ්ජාමී”ති …පේ…  දදේය්‍යා”ති …පේ…  දදේය්‍යුන්”ති …පේ…  අය්‍යාය දම්මී”ති.
</Paragraph>

</Division>
<Division number="746" book="paci">

<Paragraph number="2459" book="paci">
උපසම්පන්නාය උපසම්පන්නසඤ්ඤා චීවරං පරිවත්තේත්වා අච්ඡින්දති වා අච්ඡින්දාපේති වා, නිස්සග්ගියං පාචිත්තියං. උපසම්පන්නාය වේමතිකා චීවරං පරිවත්තේත්වා අච්ඡින්දති වා අච්ඡින්දාපේති වා, නිස්සග්ගියං පාචිත්තියං. උපසම්පන්නාය අනුපසම්පන්නසඤ්ඤා චීවරං පරිවත්තේත්වා අච්ඡින්දති වා අච්ඡින්දාපේති වා, නිස්සග්ගියං පාචිත්තියං.
</Paragraph>

<Paragraph number="2460" book="paci">
අඤ්ඤං පරික්ඛාරං පරිවත්තේත්වා අච්ඡින්දති වා අච්ඡින්දාපේති වා, ආපත්ති දුක්කටස්ස. අනුපසම්පන්නාය සද්ධිං චීවරං වා අඤ්ඤං වා පරික්ඛාරං පරිවත්තේත්වා අච්ඡින්දති වා අච්ඡින්දාපේති වා, ආපත්ති දුක්කටස්ස. අනුපසම්පන්නාය උපසම්පන්නසඤ්ඤා, ආපත්ති දුක්කටස්ස. අනුපසම්පන්නාය වේමතිකා, ආපත්ති දුක්කටස්ස. අනුපසම්පන්නාය අනුපසම්පන්නසඤ්ඤා, ආපත්ති දුක්කටස්ස.
</Paragraph>

</Division>
<Division number="747" book="paci">

<Paragraph number="2461" book="paci">
අනාපත්ති—  සා වා දේති, තස්සා වා විස්සසන්තී ගණ්හාති, උම්මත්තිකාය, ආදිකම්මිකායාති.

</Paragraph>
</Division>

<Paragraph number="2462" type="center" book="paci">
තතියසික්ඛාපදං නිට්ඨිතං.
</Paragraph>