---
title: "2.2.6 දුතියභෝජනපටිග්ගහණසික්ඛාපද"
tableOfContents: false
sidebar:
  order: 14
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="704" book="paci">

<Paragraph number="2310" book="paci">
තේන සමයේන බුද්ධෝ භගවා සාවත්ථියං විහරති ජේතවනේ අනාථපිණ්ඩිකස්ස ආරාමේ. තේන ඛෝ පන සමයේන සුන්දරීනන්දා භික්ඛුනී අභිරූපා හෝති දස්සනීයා පාසාදිකා. මනුස්සා භත්තග්ගේ සුන්දරීනන්දං භික්ඛුනිං පස්සිත්වා අවස්සුතා සුන්දරීනන්දාය භික්ඛුනියා අග්ගමග්ගානි භෝජනානි දේන්ති. සුන්දරීනන්දා භික්ඛුනී කුක්කුච්චායන්තී න පටිග්ගණ්හාති. අනන්තරිකා භික්ඛුනී සුන්දරීනන්දං භික්ඛුනිං ඒතදවෝච—  “කිස්ස ත්වං, අය්‍යේ, න පටිග්ගණ්හාසී”ති? “අවස්සුතා, අය්‍යේ”ති. “ත්වං පන, අය්‍යේ, අවස්සුතා”ති? “නාහං, අය්‍යේ, අවස්සුතා”ති. “කිං තේ, අය්‍යේ, ඒසෝ පුරිසපුග්ගලෝ කරිස්සති අවස්සුතෝ වා අනවස්සුතෝ වා, යතෝ ත්වං අනවස්සුතා. ඉඞ්ඝ, අය්‍යේ, යං තේ ඒසෝ පුරිසපුග්ගලෝ දේති ඛාදනීයං වා භෝජනීයං වා තං ත්වං සහත්ථා පටිග්ගහේත්වා ඛාද වා, භුඤ්ජ වා”ති.
</Paragraph>

<Paragraph number="2311" book="paci">
යා තා භික්ඛුනියෝ අප්පිච්ඡා …පේ…  තා උජ්ඣායන්ති ඛිය්‍යන්ති විපාචේන්ති—  “කථඤ්හි නාම භික්ඛුනී ඒවං වක්ඛති—  ‘කිං තේ, අය්‍යේ, ඒසෝ පුරිසපුග්ගලෝ කරිස්සති අවස්සුතෝ වා අනවස්සුතෝ වා, යතෝ ත්වං අනවස්සුතා. ඉඞ්ඝ, අය්‍යේ, යං තේ ඒසෝ පුරිසපුග්ගලෝ දේති ඛාදනීයං වා භෝජනීයං වා තං ත්වං සහත්ථා පටිග්ගහේත්වා ඛාද වා භුඤ්ජ වා’”ති …පේ…  “සච්චං කිර, භික්ඛවේ, භික්ඛුනී ඒවං වදේති—  ‘කිං තේ, අය්‍යේ, ඒසෝ පුරිසපුග්ගලෝ කරිස්සති අවස්සුතෝ වා අනවස්සුතෝ වා යතෝ ත්වං අනවස්සුතා. ඉඞ්ඝ, අය්‍යේ, යං තේ ඒසෝ පුරිසපුග්ගලෝ දේති ඛාදනීයං වා භෝජනීයං වා තං ත්වං සහත්ථා පටිග්ගහේත්වා ඛාද වා භුඤ්ජ වා’”ති? “සච්චං, භගවා”ති. විගරහි බුද්ධෝ භගවා …පේ…  කථඤ්හි නාම, භික්ඛවේ, භික්ඛුනී ඒවං වක්ඛති—  ‘කිං තේ, අය්‍යේ, ඒසෝ පුරිසපුග්ගලෝ කරිස්සති අවස්සුතෝ වා අනවස්සුතෝ වා යතෝ ත්වං අනවස්සුතා; ඉඞ්ඝ, අය්‍යේ, යං තේ ඒසෝ පුරිසපුග්ගලෝ දේති ඛාදනීයං වා භෝජනීයං වා තං ත්වං සහත්ථා පටිග්ගහේත්වා ඛාද වා භුඤ්ජ වා’ති. නේතං, භික්ඛවේ, අප්පසන්නානං වා පසාදාය …පේ…  ඒවඤ්ච පන, භික්ඛවේ, භික්ඛුනියෝ ඉමං සික්ඛාපදං උද්දිසන්තු—
</Paragraph>

</Division>
<Division number="705" book="paci">

<Paragraph number="2312" book="paci">
<Emphasis>“යා පන භික්ඛුනී ඒවං වදේය්‍ය—  ‘කිං තේ, අය්‍යේ, ඒසෝ පුරිසපුග්ගලෝ කරිස්සති අවස්සුතෝ වා අනවස්සුතෝ වා, යතෝ ත්වං අනවස්සුතා. ඉඞ්ඝ, අය්‍යේ, යං තේ ඒසෝ පුරිසපුග්ගලෝ දේති ඛාදනීයං වා භෝජනීයං වා තං ත්වං සහත්ථා පටිග්ගහේත්වා ඛාද වා භුඤ්ජ වා’ති, අයම්පි භික්ඛුනී පඨමාපත්තිකං ධම්මං ආපන්නා නිස්සාරණීයං සංඝාදිසේසන්”</Emphasis>ති. (*6*:<Emphasis>14</Emphasis>)
</Paragraph>

</Division>
<Division number="706" book="paci">

<Paragraph number="2313" book="paci">
<Emphasis>යා පනා</Emphasis>ති යා යාදිසා …පේ…  <Emphasis>භික්ඛුනී</Emphasis>ති …පේ…  අයං ඉමස්මිං අත්ථේ අධිප්පේතා භික්ඛුනීති.
</Paragraph>

<Paragraph number="2314" book="paci">
<Emphasis>ඒවං වදේය්‍යා</Emphasis>ති—  “කිං තේ, අය්‍යේ, ඒසෝ පුරිසපුග්ගලෝ කරිස්සති අවස්සුතෝ වා අනවස්සුතෝ වා, යතෝ ත්වං අනවස්සුතා. ඉඞ්ඝ, අය්‍යේ, යං තේ ඒසෝ පුරිසපුග්ගලෝ දේති ඛාදනීයං වා භෝජනීයං වා තං ත්වං සහත්ථා පටිග්ගහේත්වා ඛාද වා භුඤ්ජ වා”ති උය්‍යෝජේති, ආපත්ති දුක්කටස්ස. තස්සා වචනේන “ඛාදිස්සාමි භුඤ්ජිස්සාමී”ති පටිග්ගණ්හාති, ආපත්ති දුක්කටස්ස. අජ්ඣෝහාරේ අජ්ඣෝහාරේ ආපත්ති ථුල්ලච්චයස්ස. භෝජනපරියෝසානේ ආපත්ති සංඝාදිසේසස්ස.
</Paragraph>

<Paragraph number="2315" book="paci">
<Emphasis>අයම්පී</Emphasis>ති පුරිමායෝ උපාදාය වුච්චති.
</Paragraph>

<Paragraph number="2316" book="paci">
<Emphasis>පඨමාපත්තිකන්</Emphasis>ති සහ වත්ථුජ්ඣාචාරා ආපජ්ජති අසමනුභාසනාය.
</Paragraph>

<Paragraph number="2317" book="paci">
<Emphasis>නිස්සාරණීයන්</Emphasis>ති සංඝම්හා නිස්සාරීයති.
</Paragraph>

<Paragraph number="2318" book="paci">
<Emphasis>සංඝාදිසේසෝ</Emphasis>ති …පේ…  තේනපි වුච්චති සංඝාදිසේසෝති.
</Paragraph>

<Paragraph number="2319" book="paci">
උදකදන්තපෝනං “පටිග්ගණ්හා”ති උය්‍යෝජේති, ආපත්ති දුක්කටස්ස. තස්සා වචනේන “ඛාදිස්සාමි භුඤ්ජිස්සාමී”ති පටිග්ගණ්හාති, ආපත්ති දුක්කටස්ස.
</Paragraph>

</Division>
<Division number="707" book="paci">

<Paragraph number="2320" book="paci">
ඒකතෝඅවස්සුතේ යක්ඛස්ස වා පේතස්ස වා පණ්ඩකස්ස වා තිරච්ඡානගතමනුස්සවිග්ගහස්ස වා හත්ථතෝ ඛාදනීයං වා භෝජනීයං වා “ඛාද වා භුඤ්ජ වා”ති උය්‍යෝජේති, ආපත්ති දුක්කටස්ස. තස්සා වචනේන “ඛාදිස්සාමි භුඤ්ජිස්සාමී”ති පටිග්ගණ්හාති, ආපත්ති දුක්කටස්ස. අජ්ඣෝහාරේ අජ්ඣෝහාරේ ආපත්ති දුක්කටස්ස. භෝජනපරියෝසානේ ආපත්ති ථුල්ලච්චයස්ස. උදකදන්තපෝනං පටිග්ගණ්හාති උය්‍යෝජේති, ආපත්ති දුක්කටස්ස. තස්සා වචනේන “ඛාදිස්සාමි භුඤ්ජිස්සාමී”ති පටිග්ගණ්හාති, ආපත්ති දුක්කටස්ස.
</Paragraph>

</Division>
<Division number="708" book="paci">

<Paragraph number="2321" book="paci">
අනාපත්ති—  “අනවස්සුතෝ”ති ජානන්තී උය්‍යෝජේති, “කුපිතා න පටිග්ගණ්හාතී”ති උය්‍යෝජේති, “කුලානුද්දයතාය න පටිග්ගණ්හාතී”ති උය්‍යෝජේති, උම්මත්තිකාය, ආදිකම්මිකායාති.

</Paragraph>
</Division>

<Paragraph number="2322" type="center" book="paci">
ඡට්ඨසංඝාදිසේසසික්ඛාපදං නිට්ඨිතං.
</Paragraph>