---
title: "2.4.8.7 සික්ඛමාන-නවුට්ඨාපනසික්ඛාපද"
tableOfContents: false
sidebar:
  order: 11
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Paragraph type="center" book="paci">
* සික්ඛමාන-නවුට්ඨාපනසික්ඛාපද
</Paragraph>

<Division number="1150" book="paci">

<Paragraph number="3361" book="paci">
තේන සමයේන බුද්ධෝ භගවා සාවත්ථියං විහරති ජේතවනේ අනාථපිණ්ඩිකස්ස ආරාමේ. තේන ඛෝ පන සමයේන අඤ්ඤතරා සික්ඛමානා ථුල්ලනන්දං භික්ඛුනිං උපසඞ්කමිත්වා උපසම්පදං යාචි. ථුල්ලනන්දා භික්ඛුනී තං සික්ඛමානං—  “සචේ මේ ත්වං, අය්‍යේ, චීවරං දස්සසි ඒවාහං තං වුට්ඨාපේස්සාමී”ති වත්වා, නේව වුට්ඨාපේති න වුට්ඨාපනාය උස්සුක්කං කරෝති.
</Paragraph>

<Paragraph number="3362" book="paci">
අථ ඛෝ සා සික්ඛමානා භික්ඛුනීනං ඒතමත්ථං ආරෝචේසි. යා තා භික්ඛුනියෝ අප්පිච්ඡා …පේ…  තා උජ්ඣායන්ති ඛිය්‍යන්ති විපාචේන්ති—  “කථඤ්හි නාම අය්‍යා ථුල්ලනන්දා සික්ඛමානං—  ‘සචේ මේ ත්වං, අය්‍යේ, චීවරං දස්සසි ඒවාහං තං වුට්ඨාපේස්සාමී’ති වත්වා, නේව වුට්ඨාපේස්සති න වුට්ඨාපනාය උස්සුක්කං කරිස්සතී”ති …පේ…  “සච්චං කිර, භික්ඛවේ, ථුල්ලනන්දා භික්ඛුනී සික්ඛමානං—  ‘සචේ මේ ත්වං, අය්‍යේ, චීවරං දස්සසි ඒවාහං තං වුට්ඨාපේස්සාමී’ති වත්වා, නේව වුට්ඨාපේති න වුට්ඨාපනාය උස්සුක්කං කරෝතී”ති? “සච්චං, භගවා”ති. විගරහි බුද්ධෝ භගවා …පේ…  කථඤ්හි නාම, භික්ඛවේ, ථුල්ලනන්දා භික්ඛුනී සික්ඛමානං—  ‘සචේ මේ ත්වං, අය්‍යේ, චීවරං දස්සසි ඒවාහං තං වුට්ඨාපේස්සාමී’ති වත්වා, නේව වුට්ඨාපේස්සති න වුට්ඨාපනාය උස්සුක්කං කරිස්සති. නේතං, භික්ඛවේ, අප්පසන්නානං වා පසාදාය …පේ…  ඒවඤ්ච පන, භික්ඛවේ, භික්ඛුනියෝ ඉමං සික්ඛාපදං උද්දිසන්තු—
</Paragraph>

</Division>
<Division number="1151" book="paci">

<Paragraph number="3363" book="paci">
<Emphasis>“යා පන භික්ඛුනී සික්ඛමානං—  ‘සචේ මේ ත්වං, අය්‍යේ, චීවරං දස්සසි, ඒවාහං තං වුට්ඨාපේස්සාමී’ති වත්වා, සා පච්ඡා අනන්තරායිකිනී නේව වුට්ඨාපේය්‍ය න වුට්ඨාපනාය උස්සුක්කං කරේය්‍ය, පාචිත්තියන්”</Emphasis>ති. (*77*:<Emphasis>132</Emphasis>)
</Paragraph>

</Division>
<Division number="1152" book="paci">

<Paragraph number="3364" book="paci">
<Emphasis>යා පනා</Emphasis>ති යා යාදිසා …පේ…  <Emphasis>භික්ඛුනී</Emphasis>ති …පේ…  අයං ඉමස්මිං අත්ථේ අධිප්පේතා භික්ඛුනීති.
</Paragraph>

<Paragraph number="3365" book="paci">
<Emphasis>සික්ඛමානා</Emphasis> නාම ද්වේ වස්සානි ඡසු ධම්මේසු සික්ඛිතසික්ඛා.
</Paragraph>

<Paragraph number="3366" book="paci">
<Emphasis>සචේ මේ ත්වං, අය්‍යේ, චීවරං දස්සසි ඒවාහං තං වුට්ඨාපේස්සාමී</Emphasis>ති ඒවාහං තං උපසම්පාදේස්සාමි.
</Paragraph>

<Paragraph number="3367" book="paci">
<Emphasis>සා පච්ඡා අනන්තරායිකිනී</Emphasis>ති අසති අන්තරායේ.
</Paragraph>

<Paragraph number="3368" book="paci">
<Emphasis>නේව වුට්ඨාපේය්‍යා</Emphasis>ති න සයං වුට්ඨාපේය්‍ය.
</Paragraph>

<Paragraph number="3369" book="paci">
<Emphasis>න වුට්ඨාපනාය උස්සුක්කං කරේය්‍යා</Emphasis>ති න අඤ්ඤං ආණාපේය්‍ය. “නේව වුට්ඨාපේස්සාමි න වුට්ඨාපනාය උස්සුක්කං කරිස්සාමී”ති ධුරං නික්ඛිත්තමත්තේ ආපත්ති පාචිත්තියස්ස.
</Paragraph>

</Division>
<Division number="1153" book="paci">

<Paragraph number="3370" book="paci">
අනාපත්ති—  සති අන්තරායේ, පරියේසිත්වා න ලභති, ගිලානාය, ආපදාසු, උම්මත්තිකාය, ආදිකම්මිකායාති.

</Paragraph>
</Division>

<Paragraph number="3371" type="center" book="paci">
සත්තමසික්ඛාපදං නිට්ඨිතං.
</Paragraph>