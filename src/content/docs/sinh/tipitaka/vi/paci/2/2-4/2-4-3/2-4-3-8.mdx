---
title: "2.4.3.8 චීවරදානසික්ඛාපද"
tableOfContents: false
sidebar:
  order: 9
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="916" book="paci">

<Paragraph number="2851" book="paci">
තේන සමයේන බුද්ධෝ භගවා සාවත්ථියං විහරති ජේතවනේ අනාථපිණ්ඩිකස්ස ආරාමේ. තේන ඛෝ පන සමයේන ථුල්ලනන්දා භික්ඛුනී නටානම්පි නටකානම්පි ලඞ්ඝකානම්පි සෝකජ්ඣායිකානම්පි කුම්භථූණිකානම්පි සමණචීවරං දේති—  “මය්හං පරිසති වණ්ණං භාසථා”ති. නටාපි නටකාපි ලඞ්ඝකාපි සෝකජ්ඣායිකාපි කුම්භථූණිකාපි ථුල්ලනන්දාය භික්ඛුනියා පරිසති වණ්ණං භාසන්ති—  “අය්‍යා ථුල්ලනන්දා බහුස්සුතා භාණිකා විසාරදා පට්ටා ධම්මිං කථං කාතුං; දේථ අය්‍යාය, කරෝථ අය්‍යායා”ති.
</Paragraph>

<Paragraph number="2852" book="paci">
යා තා භික්ඛුනියෝ අප්පිච්ඡා, තා උජ්ඣායන්ති ඛිය්‍යන්ති විපාචේන්ති—  “කථඤ්හි නාම අය්‍යා ථුල්ලනන්දා අගාරිකස්ස සමණචීවරං දස්සතී”ති …පේ…  “සච්චං කිර, භික්ඛවේ, ථුල්ලනන්දා භික්ඛුනී අගාරිකස්ස සමණචීවරං දේතී”ති? “සච්චං, භගවා”ති. විගරහි බුද්ධෝ භගවා …පේ…  කථඤ්හි නාම, භික්ඛවේ, ථුල්ලනන්දා භික්ඛුනී අගාරිකස්ස සමණචීවරං දස්සති. නේතං, භික්ඛවේ, අප්පසන්නානං වා පසාදාය …පේ…  ඒවඤ්ච පන, භික්ඛවේ, භික්ඛුනියෝ ඉමං සික්ඛාපදං උද්දිසන්තු—
</Paragraph>

</Division>
<Division number="917" book="paci">

<Paragraph number="2853" book="paci">
<Emphasis>“යා පන භික්ඛුනී අගාරිකස්ස වා පරිබ්බාජකස්ස වා පරිබ්බාජිකාය වා සමණචීවරං දදේය්‍ය, පාචිත්තියන්”</Emphasis>ති. (*28*:<Emphasis>83</Emphasis>)
</Paragraph>

</Division>
<Division number="918" book="paci">

<Paragraph number="2854" book="paci">
<Emphasis>යා පනා</Emphasis>ති යා යාදිසා …පේ…  <Emphasis>භික්ඛුනී</Emphasis>ති …පේ…  අයං ඉමස්මිං අත්ථේ අධිප්පේතා භික්ඛුනීති.
</Paragraph>

<Paragraph number="2855" book="paci">
<Emphasis>අගාරිකෝ</Emphasis> නාම යෝ කෝචි අගාරං අජ්ඣාවසති.
</Paragraph>

<Paragraph number="2856" book="paci">
<Emphasis>පරිබ්බාජකෝ</Emphasis> නාම භික්ඛුඤ්ච සාමණේරඤ්ච ඨපේත්වා යෝ කෝචි පරිබ්බාජකසමාපන්නෝ.
</Paragraph>

<Paragraph number="2857" book="paci">
<Emphasis>පරිබ්බාජිකා</Emphasis> නාම භික්ඛුනිඤ්ච සික්ඛමානඤ්ච සාමණේරිඤ්ච ඨපේත්වා යා කාචි පරිබ්බාජිකසමාපන්නා.
</Paragraph>

<Paragraph number="2858" book="paci">
<Emphasis>සමණචීවරං</Emphasis> නාම කප්පකතං වුච්චති. දේති, ආපත්ති පාචිත්තියස්ස.
</Paragraph>

</Division>
<Division number="919" book="paci">

<Paragraph number="2859" book="paci">
අනාපත්ති—  මාතාපිතූනං දේති, තාවකාලිකං දේති, උම්මත්තිකාය, ආදිකම්මිකායාති.

</Paragraph>
</Division>

<Paragraph number="2860" type="center" book="paci">
අට්ඨමසික්ඛාපදං නිට්ඨිතං.
</Paragraph>