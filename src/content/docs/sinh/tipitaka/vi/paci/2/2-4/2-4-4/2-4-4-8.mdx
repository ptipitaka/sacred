---
title: "2.4.4.8 තිරෝරට්ඨසික්ඛාපද"
tableOfContents: false
sidebar:
  order: 9
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="965" book="paci">

<Paragraph number="2963" book="paci">
තේන සමයේන බුද්ධෝ භගවා සාවත්ථියං විහරති ජේතවනේ අනාථපිණ්ඩිකස්ස ආරාමේ. තේන ඛෝ පන සමයේන භික්ඛුනියෝ තිරෝරට්ඨේ සාසඞ්කසම්මතේ සප්පටිභයේ අසත්ථිකා චාරිකං චරන්ති. ධුත්තා දූසේන්ති.
</Paragraph>

<Paragraph number="2964" book="paci">
යා තා භික්ඛුනියෝ අප්පිච්ඡා …පේ…  තා උජ්ඣායන්ති ඛිය්‍යන්ති විපාචේන්ති—  “කථඤ්හි නාම භික්ඛුනියෝ තිරෝරට්ඨේ සාසඞ්කසම්මතේ සප්පටිභයේ අසත්ථිකා චාරිකං චරිස්සන්තී”ති …පේ…  “සච්චං කිර, භික්ඛවේ, භික්ඛුනියෝ තිරෝරට්ඨේ සාසඞ්කසම්මතේ සප්පටිභයේ අසත්ථිකා චාරිකං චරන්තී”ති? “සච්චං, භගවා”ති. විගරහි බුද්ධෝ භගවා …පේ…  කථඤ්හි නාම, භික්ඛවේ, භික්ඛුනියෝ තිරෝරට්ඨේ සාසඞ්කසම්මතේ සප්පටිභයේ අසත්ථිකා චාරිකං චරිස්සන්ති. නේතං, භික්ඛවේ, අප්පසන්නානං වා පසාදාය …පේ…  ඒවඤ්ච පන, භික්ඛවේ, භික්ඛුනියෝ ඉමං සික්ඛාපදං උද්දිසන්තු—
</Paragraph>

</Division>
<Division number="966" book="paci">

<Paragraph number="2965" book="paci">
<Emphasis>“යා පන භික්ඛුනී තිරෝරට්ඨේ සාසඞ්කසම්මතේ සප්පටිභයේ අසත්ථිකා චාරිකං චරේය්‍ය, පාචිත්තියන්”</Emphasis>ති. (*38*:<Emphasis>93</Emphasis>)
</Paragraph>

</Division>
<Division number="967" book="paci">

<Paragraph number="2966" book="paci">
<Emphasis>යා පනා</Emphasis>ති යා යාදිසා …පේ…  <Emphasis>භික්ඛුනී</Emphasis>ති …පේ…  අයං ඉමස්මිං අත්ථේ අධිප්පේතා භික්ඛුනීති.
</Paragraph>

<Paragraph number="2967" book="paci">
<Emphasis>තිරෝරට්ඨේ</Emphasis>ති යස්ස විජිතේ විහරති, තං ඨපේත්වා අඤ්ඤස්ස රට්ඨේ.
</Paragraph>

<Paragraph number="2968" book="paci">
<Emphasis>සාසඞ්කං</Emphasis> නාම තස්මිං මග්ගේ චෝරානං නිවිට්ඨෝකාසෝ දිස්සති, භුත්තෝකාසෝ දිස්සති, ඨිතෝකාසෝ දිස්සති, නිසින්නෝකාසෝ දිස්සති, නිපන්නෝකාසෝ දිස්සති.
</Paragraph>

<Paragraph number="2969" book="paci">
<Emphasis>සප්පටිභයං</Emphasis> නාම තස්මිං මග්ගේ චෝරේහි මනුස්සා හතා දිස්සන්ති, විලුත්තා දිස්සන්ති, ආකෝටිතා දිස්සන්ති.
</Paragraph>

<Paragraph number="2970" book="paci">
<Emphasis>අසත්ථිකා</Emphasis> නාම විනා සත්ථේන.
</Paragraph>

<Paragraph number="2971" book="paci">
<Emphasis>චාරිකං චරේය්‍යා</Emphasis>ති කුක්කුටසම්පාතේ ගාමේ ගාමන්තරේ ගාමන්තරේ, ආපත්ති පාචිත්තියස්ස. අගාමකේ අරඤ්ඤේ අද්ධයෝජනේ අද්ධයෝජනේ ආපත්ති පාචිත්තියස්ස.
</Paragraph>

</Division>
<Division number="968" book="paci">

<Paragraph number="2972" book="paci">
අනාපත්ති—  සත්ථේන සහ ගච්ඡති, ඛේමේ අප්පටිභයේ ගච්ඡති, ආපදාසු, උම්මත්තිකාය, ආදිකම්මිකායාති.

</Paragraph>
</Division>

<Paragraph number="2973" type="center" book="paci">
අට්ඨමසික්ඛාපදං නිට්ඨිතං.
</Paragraph>