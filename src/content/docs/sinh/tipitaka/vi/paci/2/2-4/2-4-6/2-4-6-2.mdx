---
title: "2.4.6.2 භික්ඛුඅක්කෝසනසික්ඛාපද"
tableOfContents: false
sidebar:
  order: 3
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="1028" book="paci">

<Paragraph number="3103" book="paci">
තේන සමයේන බුද්ධෝ භගවා වේසාලියං විහරති මහාවනේ කූටාගාරසාලායං. තේන ඛෝ පන සමයේන ආයස්මතෝ උපාලිස්ස උපජ්ඣායෝ ආයස්මා කප්පිතකෝ සුසානේ විහරති. තේන ඛෝ පන සමයේන ඡබ්බග්ගියානං භික්ඛුනීනං මහත්තරා භික්ඛුනී කාලඞ්කතා හෝති. ඡබ්බග්ගියා භික්ඛුනියෝ තං භික්ඛුනිං නීහරිත්වා ආයස්මතෝ කප්පිතකස්ස විහාරස්ස අවිදූරේ ඣාපේත්වා ථූපං කත්වා ගන්ත්වා තස්මිං ථූපේ රෝදන්ති. අථ ඛෝ ආයස්මා කප්පිතකෝ තේන සද්දේන උබ්බාළ්හෝ තං ථූපං භින්දිත්වා පකිරේසි. ඡබ්බග්ගියා භික්ඛුනියෝ—  “ඉමිනා කප්පිතකේන අම්හාකං අය්‍යාය ථූපෝ භින්නෝ, හන්ද නං ඝාතේමා”ති මන්තේසුං. අඤ්ඤතරා භික්ඛුනී ආයස්මතෝ උපාලිස්ස ඒතමත්ථං ආරෝචේසි. ආයස්මා උපාලි ආයස්මතෝ කප්පිතකස්ස ඒතමත්ථං ආරෝචේසි. අථ ඛෝ ආයස්මා කප්පිතකෝ විහාරා නික්ඛමිත්වා නිලීනෝ අච්ඡි. අථ ඛෝ ඡබ්බග්ගියා භික්ඛුනියෝ යේනායස්මතෝ කප්පිතකස්ස විහාරෝ තේනුපසඞ්කමිංසු; උපසඞ්කමිත්වා ආයස්මතෝ කප්පිතකස්ස විහාරං පාසාණේහි ච ලේඩ්ඩූහි ච ඕත්ථරාපේත්වා, “මතෝ කප්පිතකෝ”ති පක්කමිංසු.
</Paragraph>

<Paragraph number="3104" book="paci">
අථ ඛෝ ආයස්මා කප්පිතකෝ තස්සා රත්තියා අච්චයේන පුබ්බණ්හසමයං නිවාසේත්වා පත්තචීවරමාදාය වේසාලිං පිණ්ඩාය පාවිසි. අද්දසංසු ඛෝ ඡබ්බග්ගියා භික්ඛුනියෝ ආයස්මන්තං කප්පිතකං පිණ්ඩාය චරන්තං. දිස්වාන ඒවමාහංසු—  “අයං කප්පිතකෝ ජීවති, කෝ නු ඛෝ අම්හාකං මන්තං සංහරී”ති?
</Paragraph>

<Paragraph number="3105" book="paci">
අස්සෝසුං ඛෝ ඡබ්බග්ගියා භික්ඛුනියෝ—  “අය්‍යේන කිර උපාලිනා අම්හාකං මන්තෝ සංහටෝ”ති. තා ආයස්මන්තං උපාලිං අක්කෝසිංසු—  “කථඤ්හි නාම අයං කාසාවටෝ මලමජ්ජනෝ නිහීනජච්චෝ අම්හාකං මන්තං සංහරිස්සතී”ති.
</Paragraph>

<Paragraph number="3106" book="paci">
යා තා භික්ඛුනියෝ අප්පිච්ඡා …පේ…  තා උජ්ඣායන්ති ඛිය්‍යන්ති විපාචේන්ති—  “කථඤ්හි නාම ඡබ්බග්ගියා භික්ඛුනියෝ අය්‍යං උපාලිං අක්කෝසිස්සන්තී”ති …පේ…  “සච්චං කිර, භික්ඛවේ, ඡබ්බග්ගියා භික්ඛුනියෝ උපාලිං අක්කෝසන්තී”ති? “සච්චං, භගවා”ති. විගරහි බුද්ධෝ භගවා …පේ…  කථඤ්හි නාම, භික්ඛවේ, ඡබ්බග්ගියා භික්ඛුනියෝ උපාලිං අක්කෝසිස්සන්ති. නේතං, භික්ඛවේ, අප්පසන්නානං වා පසාදාය …පේ…  ඒවඤ්ච පන, භික්ඛවේ, භික්ඛුනියෝ ඉමං සික්ඛාපදං උද්දිසන්තු—
</Paragraph>

</Division>
<Division number="1029" book="paci">

<Paragraph number="3107" book="paci">
<Emphasis>“යා පන භික්ඛුනී භික්ඛුං අක්කෝසේය්‍ය වා පරිභාසේය්‍ය වා, පාචිත්තියන්”</Emphasis>ති. (*52*:<Emphasis>107</Emphasis>)
</Paragraph>

</Division>
<Division number="1030" book="paci">

<Paragraph number="3108" book="paci">
<Emphasis>යා පනා</Emphasis>ති යා යාදිසා …පේ…  <Emphasis>භික්ඛුනී</Emphasis>ති …පේ…  අයං ඉමස්මිං අත්ථේ අධිප්පේතා භික්ඛුනීති.
</Paragraph>

<Paragraph number="3109" book="paci">
<Emphasis>භික්ඛුන්</Emphasis>ති උපසම්පන්නං. <Emphasis>අක්කෝසේය්‍ය වා</Emphasis>ති දසහි වා අක්කෝසවත්ථූහි අක්කෝසති ඒතේසං වා අඤ්ඤතරේන, ආපත්ති පාචිත්තියස්ස.
</Paragraph>

<Paragraph number="3110" book="paci">
<Emphasis>පරිභාසේය්‍ය වා</Emphasis>ති භයං උපදංසේති, ආපත්ති පාචිත්තියස්ස.
</Paragraph>

</Division>
<Division number="1031" book="paci">

<Paragraph number="3111" book="paci">
උපසම්පන්නේ උපසම්පන්නසඤ්ඤා අක්කෝසති වා පරිභාසති වා, ආපත්ති පාචිත්තියස්ස. උපසම්පන්නේ වේමතිකා අක්කෝසති වා පරිභාසති වා, ආපත්ති පාචිත්තියස්ස. උපසම්පන්නේ අනුපසම්පන්නසඤ්ඤා අක්කෝසති වා පරිභාසති වා, ආපත්ති පාචිත්තියස්ස.
</Paragraph>

<Paragraph number="3112" book="paci">
අනුපසම්පන්නං අක්කෝසති වා පරිභාසති වා, ආපත්ති දුක්කටස්ස. අනුපසම්පන්නේ උපසම්පන්නසඤ්ඤා, ආපත්ති දුක්කටස්ස. අනුපසම්පන්නේ වේමතිකා, ආපත්ති දුක්කටස්ස. අනුපසම්පන්නේ අනුපසම්පන්නසඤ්ඤා, ආපත්ති දුක්කටස්ස.
</Paragraph>

</Division>
<Division number="1032" book="paci">

<Paragraph number="3113" book="paci">
අනාපත්ති—  අත්ථපුරේක්ඛාරාය, ධම්මපුරේක්ඛාරාය, අනුසාසනිපුරේක්ඛාරාය, උම්මත්තිකාය, ආදිකම්මිකායාති.

</Paragraph>
</Division>

<Paragraph number="3114" type="center" book="paci">
දුතියසික්ඛාපදං නිට්ඨිතං.
</Paragraph>