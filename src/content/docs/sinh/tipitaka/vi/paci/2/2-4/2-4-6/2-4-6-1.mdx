---
title: "2.4.6.1 ආරාමපවිසනසික්ඛාපද"
tableOfContents: false
sidebar:
  order: 1
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="1021" book="paci">

<Paragraph number="3087" book="paci">
තේන සමයේන බුද්ධෝ භගවා සාවත්ථියං විහරති ජේතවනේ අනාථපිණ්ඩිකස්ස ආරාමේ. තේන ඛෝ පන සමයේන සම්බහුලා භික්ඛූ ගාමකාවාසේ ඒකචීවරා චීවරකම්මං කරෝන්ති. භික්ඛුනියෝ අනාපුච්ඡා ආරාමං පවිසිත්වා යේන තේ භික්ඛූ තේනුපසඞ්කමිංසු. භික්ඛූ උජ්ඣායන්ති ඛිය්‍යන්ති විපාචේන්ති—  “කථඤ්හි නාම භික්ඛුනියෝ අනාපුච්ඡා ආරාමං පවිසිස්සන්තී”ති …පේ…  “සච්චං කිර, භික්ඛවේ, භික්ඛුනියෝ අනාපුච්ඡා ආරාමං පවිසන්තී”ති? “සච්චං, භගවා”ති. විගරහි බුද්ධෝ භගවා …පේ…  කථඤ්හි නාම, භික්ඛවේ, භික්ඛුනියෝ අනාපුච්ඡා ආරාමං පවිසිස්සන්ති. නේතං, භික්ඛවේ, අප්පසන්නානං වා පසාදාය …පේ…  ඒවඤ්ච පන, භික්ඛවේ, භික්ඛුනියෝ ඉමං සික්ඛාපදං උද්දිසන්තු—
</Paragraph>

<Paragraph number="3088" book="paci">
<Emphasis>“යා පන භික්ඛුනී අනාපුච්ඡා ආරාමං පවිසේය්‍ය, පාචිත්තියන්”</Emphasis>ති.
</Paragraph>

<Paragraph number="3089" book="paci">
ඒවඤ්චිදං භගවතා භික්ඛුනීනං සික්ඛාපදං පඤ්ඤත්තං හෝති.
</Paragraph>

</Division>
<Division number="1022" book="paci">

<Paragraph number="3090" book="paci">
තේන ඛෝ පන සමයේන තේ භික්ඛූ තම්හා ආවාසා පක්කමිංසු. භික්ඛුනියෝ—  “අය්‍යා පක්කන්තා”ති ආරාමං නාගමංසු. අථ ඛෝ තේ භික්ඛූ පුනදේව තං ආවාසං පච්චාගච්ඡිංසු. භික්ඛුනියෝ—  “අය්‍යා ආගතා”ති ආපුච්ඡා ආරාමං පවිසිත්වා යේන තේ භික්ඛූ තේනුපසඞ්කමිංසු; උපසඞ්කමිත්වා තේ භික්ඛූ අභිවාදේත්වා ඒකමන්තං අට්ඨංසු. ඒකමන්තං ඨිතා ඛෝ තා භික්ඛුනියෝ තේ භික්ඛූ ඒතදවෝචුං—  “කිස්ස තුම්හේ, භගිනියෝ, ආරාමං නේව සම්මජ්ජිත්ථ න පානීයං පරිභෝජනීයං උපට්ඨාපිත්ථා”ති? “භගවතා, අය්‍යා, සික්ඛාපදං පඤ්ඤත්තං—  ‘න අනාපුච්ඡා ආරාමෝ පවිසිතබ්බෝ’ති. තේන මයං න ආගමිම්හා”ති. භගවතෝ ඒතමත්ථං ආරෝචේසුං …පේ…  අනුජානාමි, භික්ඛවේ, සන්තං භික්ඛුං ආපුච්ඡා ආරාමං පවිසිතුං. ඒවඤ්ච පන, භික්ඛවේ, භික්ඛුනියෝ ඉමං සික්ඛාපදං උද්දිසන්තු—
</Paragraph>

<Paragraph number="3091" book="paci">
<Emphasis>“යා පන භික්ඛුනී සන්තං භික්ඛුං අනාපුච්ඡා ආරාමං පවිසේය්‍ය, පාචිත්තියන්”</Emphasis>ති.
</Paragraph>

<Paragraph number="3092" book="paci">
ඒවඤ්චිදං භගවතා භික්ඛුනීනං සික්ඛාපදං පඤ්ඤත්තං හෝති.
</Paragraph>

</Division>
<Division number="1023" book="paci">

<Paragraph number="3093" book="paci">
තේන ඛෝ පන සමයේන තේ භික්ඛූ තම්හා ආවාසා පක්කමිත්වා පුනදේව තං ආවාසං පච්චාගච්ඡිංසු. භික්ඛුනියෝ—  “අය්‍යා පක්කන්තා”ති අනාපුච්ඡා ආරාමං පවිසිංසු. තාසං කුක්කුච්චං අහෝසි—  “භගවතා සික්ඛාපදං පඤ්ඤත්තං—  ‘න සන්තං භික්ඛුං අනාපුච්ඡා ආරාමෝ පවිසිතබ්බෝ’ති. මයඤ්චම්හා සන්තං භික්ඛුං අනාපුච්ඡා ආරාමං පවිසිම්හා. කච්චි නු ඛෝ මයං පාචිත්තියං ආපත්තිං ආපන්නා”ති …පේ…  භගවතෝ ඒතමත්ථං ආරෝචේසුං. අථ ඛෝ භගවා ඒතස්මිං නිදානේ ඒතස්මිං පකරණේ ධම්මිං කථං කත්වා භික්ඛූ ආමන්තේසි …පේ…  ඒවඤ්ච පන, භික්ඛවේ, භික්ඛුනියෝ ඉමං සික්ඛාපදං උද්දිසන්තු—
</Paragraph>

</Division>
<Division number="1024" book="paci">

<Paragraph number="3094" book="paci">
<Emphasis>“යා පන භික්ඛුනී ජානං සභික්ඛුකං ආරාමං අනාපුච්ඡා පවිසේය්‍ය, පාචිත්තියන්”</Emphasis>ති. (*51*:<Emphasis>106</Emphasis>)
</Paragraph>

</Division>
<Division number="1025" book="paci">

<Paragraph number="3095" book="paci">
<Emphasis>යා පනා</Emphasis>ති යා යාදිසා …පේ…  <Emphasis>භික්ඛුනී</Emphasis>ති …පේ…  අයං ඉමස්මිං අත්ථේ අධිප්පේතා භික්ඛුනීති.
</Paragraph>

<Paragraph number="3096" book="paci">
<Emphasis>ජානාති</Emphasis> නාම සාමං වා ජානාති, අඤ්ඤේ වා තස්සා ආරෝචේන්ති, තේ වා ආරෝචේන්ති.
</Paragraph>

<Paragraph number="3097" book="paci">
<Emphasis>සභික්ඛුකෝ</Emphasis> නාම ආරාමෝ යත්ථ භික්ඛූ රුක්ඛමූලේපි වසන්ති.
</Paragraph>

<Paragraph number="3098" book="paci">
<Emphasis>අනාපුච්ඡා ආරාමං පවිසේය්‍යා</Emphasis>ති භික්ඛුං වා සාමණේරං වා ආරාමිකං වා අනාපුච්ඡා පරික්ඛිත්තස්ස ආරාමස්ස පරික්ඛේපං අතික්කාමේන්තියා ආපත්ති පාචිත්තියස්ස. අපරික්ඛිත්තස්ස ආරාමස්ස උපචාරං ඕක්කමන්තියා ආපත්ති පාචිත්තියස්ස.
</Paragraph>

</Division>
<Division number="1026" book="paci">

<Paragraph number="3099" book="paci">
සභික්ඛුකේ සභික්ඛුකසඤ්ඤා සන්තං භික්ඛුං අනාපුච්ඡා ආරාමං පවිසති, ආපත්ති පාචිත්තියස්ස. සභික්ඛුකේ වේමතිකා සන්තං භික්ඛුං අනාපුච්ඡා ආරාමං පවිසති, ආපත්ති දුක්කටස්ස. සභික්ඛුකේ අභික්ඛුකසඤ්ඤා සන්තං භික්ඛුං අනාපුච්ඡා ආරාමං පවිසති, අනාපත්ති.
</Paragraph>

<Paragraph number="3100" book="paci">
අභික්ඛුකේ සභික්ඛුකසඤ්ඤා, ආපත්ති දුක්කටස්ස. අභික්ඛුකේ වේමතිකා, ආපත්ති දුක්කටස්ස. අභික්ඛුකේ අභික්ඛුකසඤ්ඤා, අනාපත්ති.
</Paragraph>

</Division>
<Division number="1027" book="paci">

<Paragraph number="3101" book="paci">
අනාපත්ති—  සන්තං භික්ඛුං ආපුච්ඡා පවිසති, අසන්තං භික්ඛුං අනාපුච්ඡා පවිසති, සීසානුලෝකිකා ගච්ඡති, යත්ථ භික්ඛුනියෝ සන්නිපතිතා හෝන්ති තත්ථ ගච්ඡති, ආරාමේන මග්ගෝ හෝති, ගිලානාය, ආපදාසු, උම්මත්තිකාය, ආදිකම්මිකායාති.

</Paragraph>
</Division>

<Paragraph number="3102" type="center" book="paci">
පඨමසික්ඛාපදං නිට්ඨිතං.
</Paragraph>