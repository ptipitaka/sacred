---
title: "2.4.1.10 නච්චගීතසික්ඛාපද"
tableOfContents: false
sidebar:
  order: 2
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="833" book="paci">

<Paragraph number="2663" book="paci">
තේන සමයේන බුද්ධෝ භගවා රාජගහේ විහරති වේළුවනේ කලන්දකනිවාපේ. තේන ඛෝ පන සමයේන රාජගහේ ගිරග්ගසමජ්ජෝ හෝති. ඡබ්බග්ගියා භික්ඛුනියෝ ගිරග්ගසමජ්ජං දස්සනාය අගමංසු. මනුස්සා උජ්ඣායන්ති ඛිය්‍යන්ති විපාචේන්ති—  “කථඤ්හි නාම භික්ඛුනියෝ නච්චම්පි ගීතම්පි වාදිතම්පි දස්සනාය ගච්ඡිස්සන්ති, සේය්‍යථාපි ගිහිනියෝ කාමභෝගිනියෝ”ති.
</Paragraph>

<Paragraph number="2664" book="paci">
අස්සෝසුං ඛෝ භික්ඛුනියෝ තේසං මනුස්සානං උජ්ඣායන්තානං ඛිය්‍යන්තානං විපාචේන්තානං. යා තා භික්ඛුනියෝ අප්පිච්ඡා …පේ…  තා උජ්ඣායන්ති ඛිය්‍යන්ති විපාචේන්ති—  “කථඤ්හි නාම ඡබ්බග්ගියා භික්ඛුනියෝ නච්චම්පි ගීතම්පි වාදිතම්පි දස්සනාය ගච්ඡිස්සන්තී”ති …පේ…  “සච්චං කිර, භික්ඛවේ, ඡබ්බග්ගියා භික්ඛුනියෝ නච්චම්පි ගීතම්පි වාදිතම්පි දස්සනාය ගච්ඡන්තී”ති? “සච්චං, භගවා”ති. විගරහි බුද්ධෝ භගවා …පේ…  කථඤ්හි නාම, භික්ඛවේ, ඡබ්බග්ගියා භික්ඛුනියෝ නච්චම්පි ගීතම්පි වාදිතම්පි දස්සනාය ගච්ඡිස්සන්ති. නේතං, භික්ඛවේ, අප්පසන්නානං වා පසාදාය …පේ…  ඒවඤ්ච පන, භික්ඛවේ, භික්ඛුනියෝ ඉමං සික්ඛාපදං උද්දිසන්තු—
</Paragraph>

</Division>
<Division number="834" book="paci">

<Paragraph number="2665" book="paci">
<Emphasis>“යා පන භික්ඛුනී නච්චං වා ගීතං වා වාදිතං වා දස්සනාය ගච්ඡේය්‍ය, පාචිත්තියන්”</Emphasis>ති. (*10*:<Emphasis>65</Emphasis>)
</Paragraph>

</Division>
<Division number="835" book="paci">

<Paragraph number="2666" book="paci">
<Emphasis>යා පනා</Emphasis>ති යා යාදිසා …පේ…  <Emphasis>භික්ඛුනී</Emphasis>ති …පේ…  අයං ඉමස්මිං අත්ථේ අධිප්පේතා භික්ඛුනීති.
</Paragraph>

<Paragraph number="2667" book="paci">
<Emphasis>නච්චං</Emphasis> නාම යං කිඤ්චි නච්චං. <Emphasis>ගීතං</Emphasis> නාම යං කිඤ්චි ගීතං. <Emphasis>වාදිතං</Emphasis> නාම යං කිඤ්චි වාදිතං.
</Paragraph>

</Division>
<Division number="836" book="paci">

<Paragraph number="2668" book="paci">
දස්සනාය ගච්ඡති, ආපත්ති දුක්කටස්ස. යත්ථ ඨිතා පස්සති වා සුණාති වා, ආපත්ති පාචිත්තියස්ස. දස්සනූපචාරං විජහිත්වා පුනප්පුනං පස්සති වා සුණාති වා, ආපත්ති පාචිත්තියස්ස. ඒකමේකං දස්සනාය ගච්ඡති, ආපත්ති දුක්කටස්ස. යත්ථ ඨිතා පස්සති වා සුණාති වා, ආපත්ති පාචිත්තියස්ස. දස්සනූපචාරං විජහිත්වා පුනප්පුනං පස්සති වා සුණාති වා, ආපත්ති පාචිත්තියස්ස.
</Paragraph>

</Division>
<Division number="837" book="paci">

<Paragraph number="2669" book="paci">
අනාපත්ති—  ආරාමේ ඨිතා පස්සති වා සුණාති වා, භික්ඛුනියා ඨිතෝකාසං වා නිසින්නෝකාසං වා නිපන්නෝකාසං වා ආගන්ත්වා නච්චන්ති වා ගායන්ති වා වාදේන්ති වා, පටිපථං ගච්ඡන්තී පස්සති වා සුණාති වා, සති කරණීයේ ගන්ත්වා පස්සති වා සුණාති වා, ආපදාසු, උම්මත්තිකාය, ආදිකම්මිකායාති.

</Paragraph>
</Division>

<Paragraph number="2670" type="center" book="paci">
දසමසික්ඛාපදං නිට්ඨිතං.

  
ලසුණවග්ගෝ පඨමෝ.
</Paragraph>