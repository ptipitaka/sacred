---
title: "2.4.8.2 දුතියකුමාරිභූතසික්ඛාපද"
tableOfContents: false
sidebar:
  order: 6
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="1124" book="paci">

<Paragraph number="3301" book="paci">
තේන සමයේන බුද්ධෝ භගවා සාවත්ථියං විහරති ජේතවනේ අනාථපිණ්ඩිකස්ස ආරාමේ. තේන ඛෝ පන සමයේන භික්ඛුනියෝ පරිපුණ්ණවීසතිවස්සං කුමාරිභූතං ද්වේ වස්සානි ඡසු ධම්මේසු අසික්ඛිතසික්ඛං වුට්ඨාපේන්ති. තා බාලා හෝන්ති අබ්‍යත්තා; න ජානන්ති කප්පියං වා අකප්පියං වා.
</Paragraph>

<Paragraph number="3302" book="paci">
යා තා භික්ඛුනියෝ අප්පිච්ඡා …පේ…  තා උජ්ඣායන්ති ඛිය්‍යන්ති විපාචේන්ති—  “කථඤ්හි නාම භික්ඛුනියෝ පරිපුණ්ණවීසතිවස්සං කුමාරිභූතං ද්වේ වස්සානි ඡසු ධම්මේසු අසික්ඛිතසික්ඛං වුට්ඨාපේස්සන්තී”ති …පේ…  “සච්චං කිර, භික්ඛවේ, භික්ඛුනියෝ පරිපුණ්ණවීසතිවස්සං කුමාරිභූතං ද්වේ වස්සානි ඡසු ධම්මේසු අසික්ඛිතසික්ඛං වුට්ඨාපේන්තී”ති? “සච්චං, භගවා”ති. විගරහි බුද්ධෝ භගවා …පේ…  කථඤ්හි නාම, භික්ඛවේ, භික්ඛුනියෝ පරිපුණ්ණවීසතිවස්සං කුමාරිභූතං ද්වේ වස්සානි ඡසු ධම්මේසු අසික්ඛිතසික්ඛං වුට්ඨාපේස්සන්ති. නේතං, භික්ඛවේ, අප්පසන්නානං වා පසාදාය …පේ…  විගරහිත්වා …පේ…  ධම්මිං කථං කත්වා භික්ඛූ ආමන්තේසි—  “අනුජානාමි, භික්ඛවේ, අට්ඨාරසවස්සාය කුමාරිභූතාය ද්වේ වස්සානි ඡසු ධම්මේසු සික්ඛාසම්මුතිං දාතුං. ඒවඤ්ච පන, භික්ඛවේ, දාතබ්බා. තාය අට්ඨාරසවස්සාය කුමාරිභූතාය සංඝං උපසඞ්කමිත්වා ඒකංසං උත්තරාසඞ්ගං කරිත්වා භික්ඛුනීනං පාදේ වන්දිත්වා උක්කුටිකං නිසීදිත්වා අඤ්ජලිං පග්ගහේත්වා ඒවමස්ස වචනීයෝ—  ‘අහං, අය්‍යේ, ඉත්ථන්නාමා ඉත්ථන්නාමාය අය්‍යාය අට්ඨාරසවස්සා කුමාරිභූතා සංඝං ද්වේ වස්සානි ඡසු ධම්මේසු සික්ඛාසම්මුතිං යාචාමී’ති. දුතියම්පි යාචිතබ්බා. තතියම්පි යාචිතබ්බා. බ්‍යත්තාය භික්ඛුනියා පටිබලාය සංඝෝ ඤාපේතබ්බෝ—
</Paragraph>

</Division>
<Division number="1125" book="paci">

<Paragraph number="3303" book="paci">
‘සුණාතු මේ, අය්‍යේ, සංඝෝ. අයං ඉත්ථන්නාමා ඉත්ථන්නාමාය අය්‍යාය අට්ඨාරසවස්සා කුමාරිභූතා සංඝං ද්වේ වස්සානි ඡසු ධම්මේසු සික්ඛාසම්මුතිං යාචති. යදි සංඝස්ස පත්තකල්ලං, සංඝෝ ඉත්ථන්නාමාය අට්ඨාරසවස්සාය කුමාරිභූතාය ද්වේ වස්සානි ඡසු ධම්මේසු සික්ඛාසම්මුතිං දදේය්‍ය. ඒසා ඤත්ති.
</Paragraph>

<Paragraph number="3304" book="paci">
සුණාතු මේ, අය්‍යේ, සංඝෝ. අයං ඉත්ථන්නාමා ඉත්ථන්නාමාය අය්‍යාය අට්ඨාරසවස්සා කුමාරිභූතා සංඝං ද්වේ වස්සානි ඡසු ධම්මේසු සික්ඛාසම්මුතිං යාචති. සංඝෝ ඉත්ථන්නාමාය අට්ඨාරසවස්සාය කුමාරිභූතාය ද්වේ වස්සානි ඡසු ධම්මේසු සික්ඛාසම්මුතිං දේති. යස්සා අය්‍යාය ඛමති ඉත්ථන්නාමාය අට්ඨාරසවස්සාය කුමාරිභූතාය ද්වේ වස්සානි ඡසු ධම්මේසු සික්ඛාසම්මුතියා දානං, සා තුණ්හස්ස; යස්සා නක්ඛමති, සා භාසේය්‍ය.
</Paragraph>

<Paragraph number="3305" book="paci">
දින්නා සංඝේන ඉත්ථන්නාමාය අට්ඨාරසවස්සාය කුමාරිභූතාය ද්වේ වස්සානි ඡසු ධම්මේසු සික්ඛාසම්මුති. ඛමති සංඝස්ස, තස්මා තුණ්හී, ඒවමේතං ධාරයාමී’”ති.
</Paragraph>

<Paragraph number="3306" book="paci">
සා අට්ඨාරසවස්සා කුමාරිභූතා ඒවං වදේහීති වත්තබ්බා—  “පාණාතිපාතා වේරමණිං ද්වේ වස්සානි අවීතික්කම්ම සමාදානං සමාදියාමි …පේ…  විකාලභෝජනා වේරමණිං ද්වේ වස්සානි අවීතික්කම්ම සමාදානං සමාදියාමී”ති.
</Paragraph>

<Paragraph number="3307" book="paci">
අථ ඛෝ භගවා තා භික්ඛුනියෝ අනේකපරියායේන විගරහිත්වා දුබ්භරතාය …පේ…  ඒවඤ්ච පන, භික්ඛවේ, භික්ඛුනියෝ ඉමං සික්ඛාපදං උද්දිසන්තු—
</Paragraph>

</Division>
<Division number="1126" book="paci">

<Paragraph number="3308" book="paci">
<Emphasis>“යා පන භික්ඛුනී පරිපුණ්ණවීසතිවස්සං කුමාරිභූතං ද්වේ වස්සානි ඡසු ධම්මේසු අසික්ඛිතසික්ඛං වුට්ඨාපේය්‍ය, පාචිත්තියන්”</Emphasis>ති. (*72*:<Emphasis>127</Emphasis>)
</Paragraph>

</Division>
<Division number="1127" book="paci">

<Paragraph number="3309" book="paci">
<Emphasis>යා පනා</Emphasis>ති යා යාදිසා …පේ…  <Emphasis>භික්ඛුනී</Emphasis>ති …පේ…  අයං ඉමස්මිං අත්ථේ අධිප්පේතා භික්ඛුනීති.
</Paragraph>

<Paragraph number="3310" book="paci">
<Emphasis>පරිපුණ්ණවීසතිවස්සා</Emphasis> නාම පත්තවීසතිවස්සා. <Emphasis>කුමාරිභූතා</Emphasis> නාම සාමණේරී වුච්චති. <Emphasis>ද්වේ වස්සානී</Emphasis>ති ද්වේ සංවච්ඡරානි. <Emphasis>අසික්ඛිතසික්ඛා</Emphasis> නාම සික්ඛා වා න දින්නා හෝති, දින්නා වා සික්ඛා කුපිතා. <Emphasis>වුට්ඨාපේය්‍යා</Emphasis>ති උපසම්පාදේය්‍ය.
</Paragraph>

<Paragraph number="3311" book="paci">
“වුට්ඨාපේස්සාමී”ති ගණං වා ආචරිනිං වා පත්තං වා චීවරං වා පරියේසති, සීමං වා සම්මන්නති, ආපත්ති දුක්කටස්ස. ඤත්තියා දුක්කටං. ද්වීහි කම්මවාචාහි දුක්කටා. කම්මවාචාපරියෝසානේ උපජ්ඣායාය ආපත්ති පාචිත්තියස්ස. ගණස්ස ච ආචරිනියා ච ආපත්ති දුක්කටස්ස.
</Paragraph>

</Division>
<Division number="1128" book="paci">

<Paragraph number="3312" book="paci">
ධම්මකම්මේ ධම්මකම්මසඤ්ඤා වුට්ඨාපේති, ආපත්ති පාචිත්තියස්ස. ධම්මකම්මේ වේමතිකා වුට්ඨාපේති, ආපත්ති පාචිත්තියස්ස. ධම්මකම්මේ අධම්මකම්මසඤ්ඤා වුට්ඨාපේති, ආපත්ති පාචිත්තියස්ස.
</Paragraph>

<Paragraph number="3313" book="paci">
අධම්මකම්මේ ධම්මකම්මසඤ්ඤා, ආපත්ති දුක්කටස්ස. අධම්මකම්මේ වේමතිකා, ආපත්ති දුක්කටස්ස. අධම්මකම්මේ අධම්මකම්මසඤ්ඤා, ආපත්ති දුක්කටස්ස.
</Paragraph>

</Division>
<Division number="1129" book="paci">

<Paragraph number="3314" book="paci">
අනාපත්ති—  පරිපුණ්ණවීසතිවස්සං කුමාරිභූතං ද්වේ වස්සානි ඡසු ධම්මේසු සික්ඛිතසික්ඛං වුට්ඨාපේති, උම්මත්තිකාය, ආදිකම්මිකායාති.

</Paragraph>
</Division>

<Paragraph number="3315" type="center" book="paci">
දුතියසික්ඛාපදං නිට්ඨිතං.
</Paragraph>