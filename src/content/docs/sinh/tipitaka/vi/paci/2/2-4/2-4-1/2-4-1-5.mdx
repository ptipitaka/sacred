---
title: "2.4.1.5 උදකසුද්ධිකසික්ඛාපද"
tableOfContents: false
sidebar:
  order: 6
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="810" book="paci">

<Paragraph number="2599" book="paci">
තේන සමයේන බුද්ධෝ භගවා සක්කේසු විහරති කපිලවත්ථුස්මිං නිග්‍රෝධාරාමේ. අථ ඛෝ මහාපජාපති ගෝතමී යේන භගවා තේනුපසඞ්කමි; උපසඞ්කමිත්වා භගවන්තං අභිවාදේත්වා අධෝවාතේ අට්ඨාසි—  “දුග්ගන්ධෝ, භගවා, මාතුගාමෝ”ති. අථ ඛෝ භගවා—  “ආදියන්තු ඛෝ භික්ඛුනියෝ උදකසුද්ධිකන්”ති, මහාපජාපතිං ගෝතමිං ධම්මියා කථාය සන්දස්සේසි සමාදපේසි සමුත්තේජේසි සම්පහංසේසි. අථ ඛෝ මහාපජාපති ගෝතමී භගවතා ධම්මියා කථාය සන්දස්සිතා සමාදපිතා සමුත්තේජිතා සම්පහංසිතා භගවන්තං අභිවාදේත්වා පදක්ඛිණං කත්වා පක්කාමි. අථ ඛෝ භගවා ඒතස්මිං නිදානේ ඒතස්මිං පකරණේ ධම්මිං කථං කත්වා භික්ඛූ ආමන්තේසි—  “අනුජානාමි, භික්ඛවේ, භික්ඛුනීනං උදකසුද්ධිකන්”ති. තේන ඛෝ පන සමයේන අඤ්ඤතරා භික්ඛුනී—  “භගවතා උදකසුද්ධිකා අනුඤ්ඤාතා”ති අතිගම්භීරං උදකසුද්ධිකං ආදියන්තී මුත්තකරණේ වණං අකාසි.
</Paragraph>

<Paragraph number="2600" book="paci">
අථ ඛෝ සා භික්ඛුනී භික්ඛුනීනං ඒතමත්ථං ආරෝචේති. යා තා භික්ඛුනියෝ අප්පිච්ඡා …පේ…  තා උජ්ඣායන්ති ඛිය්‍යන්ති විපාචේන්ති—  “කථඤ්හි නාම භික්ඛුනී අතිගම්භීරං උදකසුද්ධිකං ආදියිස්සතී”ති …පේ…  “සච්චං කිර, භික්ඛවේ, භික්ඛුනී අතිගම්භීරං උදකසුද්ධිකං ආදියතී”ති? “සච්චං, භගවා”ති. විගරහි බුද්ධෝ භගවා …පේ…  කථඤ්හි නාම, භික්ඛවේ, භික්ඛුනී අතිගම්භීරං උදකසුද්ධිකං ආදියිස්සති. නේතං, භික්ඛවේ, අප්පසන්නානං වා පසාදාය …පේ…  ඒවඤ්ච පන, භික්ඛවේ, භික්ඛුනියෝ ඉමං සික්ඛාපදං උද්දිසන්තු—
</Paragraph>

</Division>
<Division number="811" book="paci">

<Paragraph number="2601" book="paci">
<Emphasis>“උදකසුද්ධිකං පන භික්ඛුනියා ආදියමානාය ද්වඞ්ගුලපබ්බපරමං ආදාතබ්බං. තං අතික්කාමේන්තියා පාචිත්තියන්”</Emphasis>ති. (*5*:<Emphasis>60</Emphasis>)
</Paragraph>

</Division>
<Division number="812" book="paci">

<Paragraph number="2602" book="paci">
<Emphasis>උදකසුද්ධිකං</Emphasis> නාම මුත්තකරණස්ස ධෝවනා වුච්චති.
</Paragraph>

<Paragraph number="2603" book="paci">
<Emphasis>ආදියමානායා</Emphasis>ති ධෝවන්තියා.
</Paragraph>

<Paragraph number="2604" book="paci">
<Emphasis>ද්වඞ්ගුලපබ්බපරමං ආදාතබ්බන්</Emphasis>ති ද්වීසු අඞ්ගුලේසු ද්වේ පබ්බපරමා ආදාතබ්බා.
</Paragraph>

<Paragraph number="2605" book="paci">
<Emphasis>තං අතික්කාමේන්තියා</Emphasis>ති සම්ඵස්සං සාදියන්තී අන්තමසෝ කේසග්ගමත්තම්පි අතික්කාමේති, ආපත්ති පාචිත්තියස්ස.
</Paragraph>

</Division>
<Division number="813" book="paci">

<Paragraph number="2606" book="paci">
අතිරේකද්වඞ්ගුලපබ්බේ අතිරේකසඤ්ඤා ආදියති, ආපත්ති පාචිත්තියස්ස. අතිරේකද්වඞ්ගුලපබ්බේ වේමතිකා ආදියති, ආපත්ති පාචිත්තියස්ස. අතිරේකද්වඞ්ගුලපබ්බේ ඌනකසඤ්ඤා ආදියති, ආපත්ති පාචිත්තියස්ස.
</Paragraph>

<Paragraph number="2607" book="paci">
ඌනකද්වඞ්ගුලපබ්බේ අතිරේකසඤ්ඤා, ආපත්ති දුක්කටස්ස. ඌනකද්වඞ්ගුලපබ්බේ වේමතිකා, ආපත්ති දුක්කටස්ස. ඌනකද්වඞ්ගුලපබ්බේ ඌනකසඤ්ඤා, අනාපත්ති.
</Paragraph>

</Division>
<Division number="814" book="paci">

<Paragraph number="2608" book="paci">
අනාපත්ති—  ද්වඞ්ගුලපබ්බපරමං ආදියති, ඌනකද්වඞ්ගුලපබ්බපරමං ආදියති, ආබාධපච්චයා, උම්මත්තිකාය, ආදිකම්මිකායාති.

</Paragraph>
</Division>

<Paragraph number="2609" type="center" book="paci">
පඤ්චමසික්ඛාපදං නිට්ඨිතං.
</Paragraph>