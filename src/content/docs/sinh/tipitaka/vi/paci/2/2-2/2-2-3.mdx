---
title: "2.2.3 ඒකගාමන්තරගමනසික්ඛාපද"
tableOfContents: false
sidebar:
  order: 11
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="687" book="paci">

<Paragraph number="2245" book="paci">
තේන සමයේන බුද්ධෝ භගවා සාවත්ථියං විහරති ජේතවනේ අනාථපිණ්ඩිකස්ස ආරාමේ. තේන ඛෝ පන සමයේන භද්දාය කාපිලානියා අන්තේවාසිනී භික්ඛුනී භික්ඛුනීහි සද්ධිං භණ්ඩිත්වා ගාමකං ඤාතිකුලං අගමාසි. භද්දා කාපිලානී තං භික්ඛුනිං අපස්සන්තී භික්ඛුනියෝ පුච්ඡි—  “කහං ඉත්ථන්නාමා, න දිස්සතී”ති. “භික්ඛුනීහි සද්ධිං, අය්‍යේ, භණ්ඩිත්වා න දිස්සතී”ති. “අම්මා, අමුකස්මිං ගාමකේ ඒතිස්සා ඤාතිකුලං. තත්ථ ගන්ත්වා විචිනථා”ති. භික්ඛුනියෝ තත්ථ ගන්ත්වා තං භික්ඛුනිං පස්සිත්වා ඒතදවෝචුං—  “කිස්ස ත්වං, අය්‍යේ, ඒකිකා ආගතා, කච්චිසි අප්පධංසිතා”ති? “අප්පධංසිතාම්හි, අය්‍යේ”ති.
</Paragraph>

<Paragraph number="2246" book="paci">
යා තා භික්ඛුනියෝ අප්පිච්ඡා …පේ…  තා උජ්ඣායන්ති ඛිය්‍යන්ති විපාචේන්ති—  “කථඤ්හි නාම භික්ඛුනී ඒකා ගාමන්තරං ගච්ඡිස්සතී”ති …පේ…  “සච්චං කිර, භික්ඛවේ, භික්ඛුනී ඒකා ගාමන්තරං ගච්ඡතී”ති? “සච්චං, භගවා”ති. විගරහි බුද්ධෝ භගවා …පේ…  කථඤ්හි නාම, භික්ඛවේ, භික්ඛුනී ඒකා ගාමන්තරං ගච්ඡිස්සති. නේතං, භික්ඛවේ, අප්පසන්නානං වා පසාදාය …පේ…  ඒවඤ්ච පන, භික්ඛවේ, භික්ඛුනියෝ ඉමං සික්ඛාපදං උද්දිසන්තු—
</Paragraph>

<Paragraph number="2247" book="paci">
<Emphasis>“යා පන භික්ඛුනී ඒකා ගාමන්තරං ගච්ඡේය්‍ය, අයම්පි භික්ඛුනී පඨමාපත්තිකං ධම්මං ආපන්නා නිස්සාරණීයං සංඝාදිසේසන්”</Emphasis>ති.
</Paragraph>

<Paragraph number="2248" book="paci">
ඒවඤ්චිදං භගවතා භික්ඛුනීනං සික්ඛාපදං පඤ්ඤත්තං හෝති.
</Paragraph>

</Division>
<Division number="688" book="paci">

<Paragraph number="2249" book="paci">
තේන ඛෝ පන සමයේන ද්වේ භික්ඛුනියෝ සාකේතා සාවත්ථිං අද්ධානමග්ගප්පටිපන්නා හෝන්ති. අන්තරාමග්ගේ නදී තරිතබ්බා හෝති. අථ ඛෝ තා භික්ඛුනියෝ නාවිකේ උපසඞ්කමිත්වා ඒතදවෝචුං—  “සාධු නෝ, ආවුසෝ, තාරේථා”ති. “නාය්‍යේ, සක්කා උභෝ සකිං තාරේතුන්”ති. ඒකෝ ඒකං උත්තාරේසි. උත්තිණ්ණෝ උත්තිණ්ණං දූසේසි. අනුත්තිණ්ණෝ අනුත්තිණ්ණං දූසේසි. තා පච්ඡා සමාගන්ත්වා පුච්ඡිංසු—  “කච්චිසි, අය්‍යේ, අප්පධංසිතා”ති? “පධංසිතාම්හි, අය්‍යේ. ත්වං පන, අය්‍යේ, අප්පධංසිතා”ති? “පධංසිතාම්හි, අය්‍යේ”ති.
</Paragraph>

<Paragraph number="2250" book="paci">
අථ ඛෝ තා භික්ඛුනියෝ සාවත්ථිං ගන්ත්වා භික්ඛුනීනං ඒතමත්ථං ආරෝචේසුං. යා තා භික්ඛුනියෝ අප්පිච්ඡා …පේ…  තා උජ්ඣායන්ති ඛිය්‍යන්ති විපාචේන්ති—  “කථඤ්හි නාම භික්ඛුනී ඒකා නදීපාරං ගච්ඡිස්සතී”ති. අථ ඛෝ තා භික්ඛුනියෝ භික්ඛූනං ඒතමත්ථං ආරෝචේසුං. භික්ඛූ භගවතෝ ඒතමත්ථං ආරෝචේසුං …පේ…  “සච්චං කිර, භික්ඛවේ, භික්ඛුනී ඒකා නදීපාරං ගච්ඡතී”ති? “සච්චං, භගවා”ති. විගරහි බුද්ධෝ භගවා …පේ…  කථඤ්හි නාම, භික්ඛවේ, භික්ඛුනී ඒකා නදීපාරං ගච්ඡිස්සති. නේතං, භික්ඛවේ, අප්පසන්නානං වා පසාදාය …පේ…  ඒවඤ්ච පන, භික්ඛවේ, භික්ඛුනියෝ ඉමං සික්ඛාපදං උද්දිසන්තු—
</Paragraph>

<Paragraph number="2251" book="paci">
<Emphasis>“යා පන භික්ඛුනී ඒකා වා ගාමන්තරං ගච්ඡේය්‍ය, ඒකා වා නදීපාරං ගච්ඡේය්‍ය, අයම්පි භික්ඛුනී පඨමාපත්තිකං ධම්මං ආපන්නා නිස්සාරණීයං සංඝාදිසේසන්”</Emphasis>ති.
</Paragraph>

<Paragraph number="2252" book="paci">
ඒවඤ්චිදං භගවතා භික්ඛුනීනං සික්ඛාපදං පඤ්ඤත්තං හෝති.
</Paragraph>

</Division>
<Division number="689" book="paci">

<Paragraph number="2253" book="paci">
තේන ඛෝ පන සමයේන සම්බහුලා භික්ඛුනියෝ කෝසලේසු ජනපදේ සාවත්ථිං ගච්ඡන්තා සායං අඤ්ඤතරං ගාමං උපගච්ඡිංසු. තත්ථ අඤ්ඤතරා භික්ඛුනී අභිරූපා හෝති දස්සනීයා පාසාදිකා. අඤ්ඤතරෝ පුරිසෝ තස්සා භික්ඛුනියා සහ දස්සනේන පටිබද්ධචිත්තෝ හෝති. අථ ඛෝ සෝ පුරිසෝ තාසං භික්ඛුනීනං සේය්‍යං පඤ්ඤපේන්තෝ තස්සා භික්ඛුනියා සේය්‍යං ඒකමන්තං පඤ්ඤාපේසි. අථ ඛෝ සා භික්ඛුනී සල්ලක්ඛේත්වා—  “පරියුට්ඨිතෝ අයං පුරිසෝ; සචේ රත්තිං ආගච්ඡිස්සති, විස්සරෝ මේ භවිස්සතී”ති, භික්ඛුනියෝ අනාපුච්ඡා අඤ්ඤතරං කුලං ගන්ත්වා සේය්‍යං කප්පේසි. අථ ඛෝ සෝ පුරිසෝ රත්තිං ආගන්ත්වා තං භික්ඛුනිං ගවේසන්තෝ භික්ඛුනියෝ ඝට්ටේසි. භික්ඛුනියෝ තං භික්ඛුනිං අපස්සන්තියෝ ඒවමාහංසු—  “නිස්සංසයං ඛෝ සා භික්ඛුනී පුරිසේන සද්ධිං නික්ඛන්තා”ති.
</Paragraph>

<Paragraph number="2254" book="paci">
අථ ඛෝ සා භික්ඛුනී තස්සා රත්තියා අච්චයේන යේන තා භික්ඛුනියෝ තේනුපසඞ්කමි. භික්ඛුනියෝ තං භික්ඛුනිං ඒතදවෝචුං—  “කිස්ස ත්වං, අය්‍යේ, පුරිසේන සද්ධිං නික්ඛන්තා”ති? “නාහං, අය්‍යේ, පුරිසේන සද්ධිං නික්ඛන්තා”ති. භික්ඛුනීනං ඒතමත්ථං ආරෝචේසි. යා තා භික්ඛුනියෝ අප්පිච්ඡා …පේ…  තා උජ්ඣායන්ති ඛිය්‍යන්ති විපාචේන්ති—  “කථඤ්හි නාම භික්ඛුනී ඒකා රත්තිං විප්පවසිස්සතී”ති …පේ…  “සච්චං කිර, භික්ඛවේ, භික්ඛුනී ඒකා රත්තිං විප්පවසතී”ති? “සච්චං, භගවා”ති. විගරහි බුද්ධෝ භගවා …පේ…  කථඤ්හි නාම, භික්ඛවේ, භික්ඛුනී ඒකා රත්තිං විප්පවසිස්සති. නේතං, භික්ඛවේ, අප්පසන්නානං වා පසාදාය …පේ…  ඒවඤ්ච පන, භික්ඛවේ, භික්ඛුනියෝ ඉමං සික්ඛාපදං උද්දිසන්තු—
</Paragraph>

<Paragraph number="2255" book="paci">
<Emphasis>“යා පන භික්ඛුනී ඒකා වා ගාමන්තරං ගච්ඡේය්‍ය, ඒකා වා නදීපාරං ගච්ඡේය්‍ය, ඒකා වා රත්තිං විප්පවසේය්‍ය, අයම්පි භික්ඛුනී පඨමාපත්තිකං ධම්මං ආපන්නා නිස්සාරණීයං සංඝාදිසේසන්”</Emphasis>ති.
</Paragraph>

<Paragraph number="2256" book="paci">
ඒවඤ්චිදං භගවතා භික්ඛුනීනං සික්ඛාපදං පඤ්ඤත්තං හෝති.
</Paragraph>

</Division>
<Division number="690" book="paci">

<Paragraph number="2257" book="paci">
තේන ඛෝ පන සමයේන සම්බහුලා භික්ඛුනියෝ කෝසලේසු ජනපදේ සාවත්ථිං අද්ධානමග්ගප්පටිපන්නා හෝන්ති. තත්ථ අඤ්ඤතරා භික්ඛුනී වච්චේන පීළිතා ඒකිකා ඕහීයිත්වා පච්ඡා අගමාසි. මනුස්සා තං භික්ඛුනිං පස්සිත්වා දූසේසුං. අථ ඛෝ සා භික්ඛුනී යේන තා භික්ඛුනියෝ තේනුපසඞ්කමි. භික්ඛුනියෝ තං භික්ඛුනිං ඒතදවෝචුං—  “කිස්ස ත්වං, අය්‍යේ, ඒකිකා ඕහීනා, කච්චිසි අප්පධංසිතා”ති? “පධංසිතාම්හි, අය්‍යේ”ති.
</Paragraph>

<Paragraph number="2258" book="paci">
යා තා භික්ඛුනියෝ අප්පිච්ඡා …පේ…  තා උජ්ඣායන්ති ඛිය්‍යන්ති විපාචේන්ති—  කථඤ්හි නාම භික්ඛුනී ඒකා ගණම්හා ඕහීයිස්සතීති …පේ…  “සච්චං කිර, භික්ඛවේ, භික්ඛුනී ඒකා ගණම්හා ඕහීයතී”ති? “සච්චං, භගවා”ති. විගරහි බුද්ධෝ භගවා …පේ…  කථඤ්හි නාම, භික්ඛවේ, භික්ඛුනී ඒකා ගණම්හා ඕහීයිස්සති. නේතං, භික්ඛවේ, අප්පසන්නානං වා පසාදාය …පේ…  ඒවඤ්ච පන, භික්ඛවේ, භික්ඛුනියෝ ඉමං සික්ඛාපදං උද්දිසන්තු—
</Paragraph>

</Division>
<Division number="691" book="paci">

<Paragraph number="2259" book="paci">
<Emphasis>“යා පන භික්ඛුනී ඒකා වා ගාමන්තරං ගච්ඡේය්‍ය, ඒකා වා නදීපාරං ගච්ඡේය්‍ය, ඒකා වා රත්තිං විප්පවසේය්‍ය, ඒකා වා ගණම්හා ඕහීයේය්‍ය, අයම්පි භික්ඛුනී පඨමාපත්තිකං ධම්මං ආපන්නා නිස්සාරණීයං සංඝාදිසේසන්”</Emphasis>ති. (*3*:<Emphasis>11</Emphasis>)
</Paragraph>

</Division>
<Division number="692" book="paci">

<Paragraph number="2260" book="paci">
<Emphasis>යා පනා</Emphasis>ති යා යාදිසා …පේ…  <Emphasis>භික්ඛුනී</Emphasis>ති …පේ…  අයං ඉමස්මිං අත්ථේ අධිප්පේතා භික්ඛුනීති.
</Paragraph>

<Paragraph number="2261" book="paci">
<Emphasis>ඒකා වා ගාමන්තරං ගච්ඡේය්‍යා</Emphasis>ති පරික්ඛිත්තස්ස ගාමස්ස පරික්ඛේපං පඨමං පාදං අතික්කාමේන්තියා ආපත්ති ථුල්ලච්චයස්ස, දුතියං පාදං අතික්කාමේන්තියා ආපත්ති සංඝාදිසේසස්ස.
</Paragraph>

<Paragraph number="2262" book="paci">
අපරික්ඛිත්තස්ස ගාමස්ස උපචාරං පඨමං පාදං අතික්කාමේන්තියා ආපත්ති ථුල්ලච්චයස්ස. දුතියං පාදං අතික්කාමේන්තියා ආපත්ති සංඝාදිසේසස්ස.
</Paragraph>

<Paragraph number="2263" book="paci">
<Emphasis>ඒකා වා නදීපාරං ගච්ඡේය්‍යා</Emphasis>ති නදී නාම තිමණ්ඩලං පටිච්ඡාදේත්වා යත්ථ කත්ථචි උත්තරන්තියා භික්ඛුනියා අන්තරවාසකෝ තේමියති. පඨමං පාදං උත්තරන්තියා ආපත්ති ථුල්ලච්චයස්ස. දුතියං පාදං උත්තරන්තියා ආපත්ති සංඝාදිසේසස්ස.
</Paragraph>

<Paragraph number="2264" book="paci">
<Emphasis>ඒකා වා රත්තිං විප්පවසේය්‍යා</Emphasis>ති සහ අරුණුග්ගමනා දුතියිකාය භික්ඛුනියා හත්ථපාසං විජහන්තියා ආපත්ති ථුල්ලච්චයස්ස. විජහිතේ ආපත්ති සංඝාදිසේසස්ස.
</Paragraph>

<Paragraph number="2265" book="paci">
<Emphasis>ඒකා වා ගණම්හා ඕහීයේය්‍යා</Emphasis>ති අගාමකේ අරඤ්ඤේ දුතියිකාය භික්ඛුනියා දස්සනූපචාරං වා සවනූපචාරං වා විජහන්තියා ආපත්ති ථුල්ලච්චයස්ස. විජහිතේ ආපත්ති සංඝාදිසේසස්ස.
</Paragraph>

<Paragraph number="2266" book="paci">
<Emphasis>අයම්පී</Emphasis>ති පුරිමායෝ උපාදාය වුච්චති.
</Paragraph>

<Paragraph number="2267" book="paci">
<Emphasis>පඨමාපත්තිකන්</Emphasis>ති සහ වත්ථුජ්ඣාචාරා ආපජ්ජති අසමනුභාසනාය.
</Paragraph>

<Paragraph number="2268" book="paci">
<Emphasis>නිස්සාරණීයන්</Emphasis>ති සංඝම්හා නිස්සාරීයති.
</Paragraph>

<Paragraph number="2269" book="paci">
<Emphasis>සංඝාදිසේසෝ</Emphasis>ති …පේ…  තේනපි වුච්චති සංඝාදිසේසෝති.
</Paragraph>

</Division>
<Division number="693" book="paci">

<Paragraph number="2270" book="paci">
අනාපත්ති—  දුතියිකා භික්ඛුනී පක්කන්තා වා හෝති විබ්භන්තා වා කාලඞ්කතා වා පක්ඛසඞ්කන්තා වා, ආපදාසු, උම්මත්තිකාය, ආදිකම්මිකායාති.

</Paragraph>
</Division>

<Paragraph number="2271" type="center" book="paci">
තතියසංඝාදිසේසසික්ඛාපදං නිට්ඨිතං.
</Paragraph>