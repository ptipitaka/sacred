---
title: "2.5.1 සප්පිවිඤ්ඤාපනසික්ඛාපද"
tableOfContents: false
sidebar:
  order: 1
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />


<Paragraph number="3528" type="center" book="paci">
ඉමේ ඛෝ පනාය්‍යායෝ අට්ඨ පාටිදේසනීයා

  
ධම්මා උද්දේසං ආගච්ඡන්ති.


</Paragraph>

<Division number="1228" book="paci">

<Paragraph number="3529" book="paci">
තේන සමයේන බුද්ධෝ භගවා සාවත්ථියං විහරති ජේතවනේ අනාථපිණ්ඩිකස්ස ආරාමේ. තේන ඛෝ පන සමයේන ඡබ්බග්ගියා භික්ඛුනියෝ සප්පිං විඤ්ඤාපේත්වා භුඤ්ජන්ති. මනුස්සා උජ්ඣායන්ති ඛිය්‍යන්ති විපාචේන්ති—  “කථඤ්හි නාම භික්ඛුනියෝ සප්පිං විඤ්ඤාපේත්වා භුඤ්ජිස්සන්ති. කස්ස සම්පන්නං න මනාපං, කස්ස සාදුං න රුච්චතී”ති.
</Paragraph>

<Paragraph number="3530" book="paci">
අස්සෝසුං ඛෝ භික්ඛුනියෝ තේසං මනුස්සානං උජ්ඣායන්තානං ඛිය්‍යන්තානං විපාචේන්තානං. යා තා භික්ඛුනියෝ අප්පිච්ඡා …පේ…  තා උජ්ඣායන්ති ඛිය්‍යන්ති විපාචේන්ති—  “කථඤ්හි නාම ඡබ්බග්ගියා භික්ඛුනියෝ සප්පිං විඤ්ඤාපේත්වා භුඤ්ජිස්සන්තී”ති …පේ…  “සච්චං කිර, භික්ඛවේ, ඡබ්බග්ගියා, භික්ඛුනියෝ සප්පිං විඤ්ඤාපේත්වා භුඤ්ජන්තී”ති? “සච්චං, භගවා”ති. විගරහි බුද්ධෝ භගවා …පේ…  කථඤ්හි නාම, භික්ඛවේ, ඡබ්බග්ගියා භික්ඛුනියෝ සප්පිං විඤ්ඤාපේත්වා භුඤ්ජිස්සන්ති. නේතං, භික්ඛවේ, අප්පසන්නානං වා පසාදාය …පේ…  ඒවඤ්ච පන, භික්ඛවේ, භික්ඛුනියෝ ඉමං සික්ඛාපදං උද්දිසන්තු—
</Paragraph>

<Paragraph number="3531" book="paci">
<Emphasis>“යා පන භික්ඛුනී සප්පිං විඤ්ඤාපේත්වා භුඤ්ජේය්‍ය, පටිදේසේතබ්බං තාය භික්ඛුනියා—  ‘ගාරය්හං, අය්‍යේ, ධම්මං ආපජ්ජිං අසප්පායං පාටිදේසනීයං, තං පටිදේසේමී’”</Emphasis>ති.
</Paragraph>

<Paragraph number="3532" book="paci">
ඒවඤ්චිදං භගවතා භික්ඛුනීනං සික්ඛාපදං පඤ්ඤත්තං හෝති.
</Paragraph>

</Division>
<Division number="1229" book="paci">

<Paragraph number="3533" book="paci">
තේන ඛෝ පන සමයේන භික්ඛුනියෝ ගිලානා හෝන්ති. ගිලානපුච්ඡිකා භික්ඛුනියෝ ගිලානා භික්ඛුනියෝ ඒතදවෝචුං—  “කච්චි, අය්‍යේ, ඛමනීයං, කච්චි යාපනීයන්”ති? “පුබ්බේ මයං, අය්‍යේ, සප්පිං විඤ්ඤාපේත්වා භුඤ්ජාම, තේන නෝ ඵාසු හෝති; ඉදානි පන ‘භගවතා පටික්ඛිත්තන්’ති කුක්කුච්චායන්තා න විඤ්ඤාපේම, තේන නෝ න ඵාසු හෝතී”ති …පේ…  භගවතෝ ඒතමත්ථං ආරෝචේසුං …පේ…  අනුජානාමි, භික්ඛවේ, ගිලානාය භික්ඛුනියා සප්පිං විඤ්ඤාපේත්වා භුඤ්ජිතුං. ඒවඤ්ච පන, භික්ඛවේ, භික්ඛුනියෝ ඉමං සික්ඛාපදං උද්දිසන්තු—
</Paragraph>

</Division>
<Division number="1230" book="paci">

<Paragraph number="3534" book="paci">
<Emphasis>“යා පන භික්ඛුනී අගිලානා සප්පිං විඤ්ඤාපේත්වා භුඤ්ජේය්‍ය, පටිදේසේතබ්බං තාය භික්ඛුනියා—  ‘ගාරය්හං, අය්‍යේ, ධම්මං ආපජ්ජිං අසප්පායං පාටිදේසනීයං තං පටිදේසේමී’”</Emphasis>ති. (*1*:<Emphasis>222</Emphasis>)
</Paragraph>

</Division>
<Division number="1231" book="paci">

<Paragraph number="3535" book="paci">
<Emphasis>යා පනා</Emphasis>ති යා යාදිසා …පේ…  <Emphasis>භික්ඛුනී</Emphasis>ති …පේ…  අයං ඉමස්මිං අත්ථේ අධිප්පේතා භික්ඛුනීති.
</Paragraph>

<Paragraph number="3536" book="paci">
<Emphasis>අගිලානා</Emphasis> නාම යස්සා විනා සප්පිනා ඵාසු හෝති.
</Paragraph>

<Paragraph number="3537" book="paci">
<Emphasis>ගිලානා</Emphasis> නාම යස්සා විනා සප්පිනා න ඵාසු හෝති.
</Paragraph>

<Paragraph number="3538" book="paci">
<Emphasis>සප්පි</Emphasis> නාම ගෝසප්පි වා අජිකාසප්පි වා මහිංසසප්පි වා. යේසං මංසං කප්පති තේසං සප්පි.
</Paragraph>

<Paragraph number="3539" book="paci">
අගිලානා අත්තනෝ අත්ථාය විඤ්ඤාපේති, පයෝගේ දුක්කටං. පටිලාභේන “භුඤ්ජිස්සාමී”ති පටිග්ගණ්හාති, ආපත්ති දුක්කටස්ස. අජ්ඣෝහාරේ අජ්ඣෝහාරේ ආපත්ති පාටිදේසනීයස්ස.
</Paragraph>

</Division>
<Division number="1232" book="paci">

<Paragraph number="3540" book="paci">
අගිලානා අගිලානසඤ්ඤා සප්පිං විඤ්ඤාපේත්වා භුඤ්ජති, ආපත්ති පාටිදේසනීයස්ස. අගිලානා වේමතිකා සප්පිං විඤ්ඤාපේත්වා භුඤ්ජති, ආපත්ති පාටිදේසනීයස්ස. අගිලානා ගිලානසඤ්ඤා සප්පිං විඤ්ඤාපේත්වා භුඤ්ජති, ආපත්ති පාටිදේසනීයස්ස.
</Paragraph>

<Paragraph number="3541" book="paci">
ගිලානා අගිලානසඤ්ඤා, ආපත්ති දුක්කටස්ස. ගිලානා වේමතිකා, ආපත්ති දුක්කටස්ස. ගිලානා ගිලානසඤ්ඤා, අනාපත්ති.
</Paragraph>

</Division>
<Division number="1233" book="paci">

<Paragraph number="3542" book="paci">
අනාපත්ති—  ගිලානාය, ගිලානා හුත්වා විඤ්ඤාපේත්වා අගිලානා භුඤ්ජති, ගිලානාය සේසකං භුඤ්ජති, ඤාතකානං පවාරිතානං, අඤ්ඤස්සත්ථාය, අත්තනෝ ධනේන, උම්මත්තිකාය, ආදිකම්මිකායාති.

</Paragraph>
</Division>

<Paragraph number="3543" type="center" book="paci">
පඨමපාටිදේසනීයසික්ඛාපදං නිට්ඨිතං.
</Paragraph>