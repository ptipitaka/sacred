---
title: "2.4.2.9 පරඅභිසපනසික්ඛාපද"
tableOfContents: false
sidebar:
  order: 10
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="874" book="paci">

<Paragraph number="2770" book="paci">
තේන සමයේන බුද්ධෝ භගවා සාවත්ථියං විහරති ජේතවනේ අනාථපිණ්ඩිකස්ස ආරාමේ. තේන ඛෝ පන සමයේන භික්ඛුනියෝ අත්තනෝ භණ්ඩකං අපස්සන්තියෝ චණ්ඩකාළිං භික්ඛුනිං ඒතදවෝචුං—  “අපාය්‍යේ, අම්හාකං භණ්ඩකං පස්සේය්‍යාසී”ති? චණ්ඩකාළී භික්ඛුනී උජ්ඣායති ඛිය්‍යති විපාචේති—  “අහමේව නූන චෝරී, අහමේව නූන අලජ්ජිනී, යා අය්‍යායෝ අත්තනෝ භණ්ඩකං අපස්සන්තියෝ තා මං ඒවමාහංසු—  ‘අපාය්‍යේ, අම්හාකං භණ්ඩකං පස්සේය්‍යාසී’ති? සචාහං, අය්‍යේ, තුම්හාකං භණ්ඩකං ගණ්හාමි, අස්සමණී හෝමි, බ්‍රහ්මචරියා චවාමි, නිරයං උපපජ්ජාමි; යා පන මං අභූතේන ඒවමාහ සාපි අස්සමණී හෝතු, බ්‍රහ්මචරියා චවතු, නිරයං උපපජ්ජතූ”ති.
</Paragraph>

<Paragraph number="2771" book="paci">
යා තා භික්ඛුනියෝ අප්පිච්ඡා …පේ…  තා උජ්ඣායන්ති ඛිය්‍යන්ති විපාචේන්ති—  “කථඤ්හි නාම අය්‍යා චණ්ඩකාළී අත්තානම්පි පරම්පි නිරයේනපි බ්‍රහ්මචරියේනපි අභිසපිස්සතී”ති …පේ…  “සච්චං කිර, භික්ඛවේ, චණ්ඩකාළී භික්ඛුනී අත්තානම්පි පරම්පි නිරයේනපි බ්‍රහ්මචරියේනපි අභිසපතී”ති? “සච්චං, භගවා”ති. විගරහි බුද්ධෝ භගවා …පේ…  කථඤ්හි නාම, භික්ඛවේ, චණ්ඩකාළී භික්ඛුනී අත්තානම්පි පරම්පි නිරයේනපි බ්‍රහ්මචරියේනපි අභිසපිස්සති. නේතං, භික්ඛවේ, අප්පසන්නානං වා පසාදාය …පේ…  ඒවඤ්ච පන, භික්ඛවේ, භික්ඛුනියෝ ඉමං සික්ඛාපදං උද්දිසන්තු—
</Paragraph>

</Division>
<Division number="875" book="paci">

<Paragraph number="2772" book="paci">
<Emphasis>“යා පන භික්ඛුනී අත්තානං වා පරං වා නිරයේන වා බ්‍රහ්මචරියේන වා අභිසපේය්‍ය, පාචිත්තියන්”</Emphasis>ති. (*19*:<Emphasis>74</Emphasis>)
</Paragraph>

</Division>
<Division number="876" book="paci">

<Paragraph number="2773" book="paci">
<Emphasis>යා පනා</Emphasis>ති යා යාදිසා …පේ…  <Emphasis>භික්ඛුනී</Emphasis>ති …පේ…  අයං ඉමස්මිං අත්ථේ අධිප්පේතා භික්ඛුනීති.
</Paragraph>

<Paragraph number="2774" book="paci">
<Emphasis>අත්තානන්</Emphasis>ති පච්චත්තං. <Emphasis>පරන්</Emphasis>ති උපසම්පන්නං. නිරයේන වා බ්‍රහ්මචරියේන වා අභිසපති, ආපත්ති පාචිත්තියස්ස.
</Paragraph>

</Division>
<Division number="877" book="paci">

<Paragraph number="2775" book="paci">
උපසම්පන්නාය උපසම්පන්නසඤ්ඤා නිරයේන වා බ්‍රහ්මචරියේන වා අභිසපති, ආපත්ති පාචිත්තියස්ස. උපසම්පන්නාය වේමතිකා නිරයේන වා බ්‍රහ්මචරියේන වා අභිසපති, ආපත්ති පාචිත්තියස්ස. උපසම්පන්නාය අනුපසම්පන්නසඤ්ඤා නිරයේන වා බ්‍රහ්මචරියේන වා අභිසපති, ආපත්ති පාචිත්තියස්ස.
</Paragraph>

<Paragraph number="2776" book="paci">
තිරච්ඡානයෝනියා වා පේත්තිවිසයේන වා මනුස්සදෝභග්ගේන වා අභිසපති, ආපත්ති දුක්කටස්ස. අනුපසම්පන්නං අභිසපති, ආපත්ති දුක්කටස්ස. අනුපසම්පන්නාය උපසම්පන්නසඤ්ඤා, ආපත්ති දුක්කටස්ස. අනුපසම්පන්නාය වේමතිකා, ආපත්ති දුක්කටස්ස. අනුපසම්පන්නාය අනුපසම්පන්නසඤ්ඤා, ආපත්ති දුක්කටස්ස.
</Paragraph>

</Division>
<Division number="878" book="paci">

<Paragraph number="2777" book="paci">
අනාපත්ති—  අත්ථපුරේක්ඛාරාය, ධම්මපුරේක්ඛාරාය, අනුසාසනිපුරේක්ඛාරාය, උම්මත්තිකාය, ආදිකම්මිකායාති.

</Paragraph>
</Division>

<Paragraph number="2778" type="center" book="paci">
නවමසික්ඛාපදං නිට්ඨිතං.
</Paragraph>