---
title: "2.3.2.1 ගරුපාවුරණසික්ඛාපද"
tableOfContents: false
sidebar:
  order: 1
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="783" book="paci">

<Paragraph number="2541" book="paci">
තේන සමයේන බුද්ධෝ භගවා සාවත්ථියං විහරති ජේතවනේ අනාථපිණ්ඩිකස්ස ආරාමේ. තේන ඛෝ පන සමයේන ථුල්ලනන්දා භික්ඛුනී බහුස්සුතා හෝති භාණිකා විසාරදා පට්ටා ධම්මිං කථං කාතුං. අථ ඛෝ රාජා පසේනදි කෝසලෝ සීතකාලේ මහග්ඝං කම්බලං පාරුපිත්වා යේන ථුල්ලනන්දා භික්ඛුනී තේනුපසඞ්කමි; උපසඞ්කමිත්වා ථුල්ලනන්දං භික්ඛුනිං අභිවාදේත්වා ඒකමන්තං නිසීදි. ඒකමන්තං නිසින්නං ඛෝ රාජානං පසේනදිං කෝසලං ථුල්ලනන්දා භික්ඛුනී ධම්මියා කථාය සන්දස්සේසි සමාදපේසි සමුත්තේජේසි සම්පහංසේසි. අථ ඛෝ රාජා පසේනදි කෝසලෝ ථුල්ලනන්දාය භික්ඛුනියා ධම්මියා කථාය සන්දස්සිතෝ සමාදපිතෝ සමුත්තේජිතෝ සම්පහංසිතෝ ථුල්ලනන්දං භික්ඛුනිං ඒතදවෝච—  “වදේය්‍යාසි, අය්‍යේ, යේන අත්ථෝ”ති? “සචේ මේ ත්වං, මහාරාජ, දාතුකාමෝසි, ඉමං කම්බලං දේහී”ති. අථ ඛෝ රාජා පසේනදි කෝසලෝ ථුල්ලනන්දාය භික්ඛුනියා කම්බලං දත්වා උට්ඨායාසනා ථුල්ලනන්දං භික්ඛුනිං අභිවාදේත්වා පදක්ඛිණං කත්වා පක්කාමි. මනුස්සා උජ්ඣායන්ති ඛිය්‍යන්ති විපාචේන්ති—  “මහිච්ඡා ඉමා භික්ඛුනියෝ අසන්තුට්ඨා. කථඤ්හි නාම රාජානං කම්බලං විඤ්ඤාපේස්සන්තී”ති.
</Paragraph>

<Paragraph number="2542" book="paci">
අස්සෝසුං ඛෝ භික්ඛුනියෝ තේසං මනුස්සානං උජ්ඣායන්තානං ඛිය්‍යන්තානං විපාචේන්තානං. යා තා භික්ඛුනියෝ අප්පිච්ඡා …පේ…  තා උජ්ඣායන්ති ඛිය්‍යන්ති විපාචේන්ති—  “කථඤ්හි නාම අය්‍යා ථුල්ලනන්දා රාජානං කම්බලං විඤ්ඤාපේස්සතී”ති …පේ…  “සච්චං කිර, භික්ඛවේ, ථුල්ලනන්දා භික්ඛුනී රාජානං කම්බලං විඤ්ඤාපේතී”ති? “සච්චං, භගවා”ති. විගරහි බුද්ධෝ භගවා …පේ…  කථඤ්හි නාම, භික්ඛවේ, ථුල්ලනන්දා භික්ඛුනී රාජානං කම්බලං විඤ්ඤාපේස්සති. නේතං, භික්ඛවේ, අප්පසන්නානං වා පසාදාය …පේ…  ඒවඤ්ච පන, භික්ඛවේ, භික්ඛුනියෝ ඉමං සික්ඛාපදං උද්දිසන්තු—
</Paragraph>

</Division>
<Division number="784" book="paci">

<Paragraph number="2543" book="paci">
<Emphasis>“ගරුපාවුරණං පන භික්ඛුනියා චේතාපේන්තියා චතුක්කංසපරමං චේතාපේතබ්බං. තතෝ චේ උත්තරි චේතාපේය්‍ය, නිස්සග්ගියං පාචිත්තියන්”</Emphasis>ති. (*11*:<Emphasis>36</Emphasis>)
</Paragraph>

</Division>
<Division number="785" book="paci">

<Paragraph number="2544" book="paci">
<Emphasis>ගරුපාවුරණං</Emphasis> නාම යං කිඤ්චි සීතකාලේ පාවුරණං.
</Paragraph>

<Paragraph number="2545" book="paci">
<Emphasis>චේතාපේන්තියා</Emphasis>ති විඤ්ඤාපේන්තියා.
</Paragraph>

<Paragraph number="2546" book="paci">
<Emphasis>චතුක්කංසපරමං චේතාපේතබ්බන්</Emphasis>ති සෝළසකහාපණග්ඝනකං චේතාපේතබ්බං.
</Paragraph>

<Paragraph number="2547" book="paci">
<Emphasis>තතෝ චේ උත්තරි චේතාපේය්‍යා</Emphasis>ති තතුත්තරි විඤ්ඤාපේති, පයෝගේ දුක්කටං. පටිලාභේන නිස්සග්ගියං හෝති. නිස්සජ්ජිතබ්බං සංඝස්ස වා ගණස්ස වා ඒකභික්ඛුනියා වා. ඒවඤ්ච පන, භික්ඛවේ, නිස්සජ්ජිතබ්බං …පේ…  “ඉදං මේ, අය්‍යේ, ගරුපාවුරණං අතිරේකචතුක්කංසපරමං චේතාපිතං නිස්සග්ගියං, ඉමාහං සංඝස්ස නිස්සජ්ජාමී”ති …පේ…  දදේය්‍යාති …පේ…  දදේය්‍යුන්ති …පේ…  අය්‍යාය දම්මීති.
</Paragraph>

</Division>
<Division number="786" book="paci">

<Paragraph number="2548" book="paci">
අතිරේකචතුක්කංසේ අතිරේකසඤ්ඤා චේතාපේති, නිස්සග්ගියං පාචිත්තියං. අතිරේකචතුක්කංසේ වේමතිකා චේතාපේති, නිස්සග්ගියං පාචිත්තියං. අතිරේකචතුක්කංසේ ඌනකසඤ්ඤා චේතාපේති, නිස්සග්ගියං පාචිත්තියං.
</Paragraph>

<Paragraph number="2549" book="paci">
ඌනකචතුක්කංසේ අතිරේකසඤ්ඤා, ආපත්ති දුක්කටස්ස. ඌනකචතුක්කංසේ වේමතිකා, ආපත්ති දුක්කටස්ස. ඌනකචතුක්කංසේ ඌනකසඤ්ඤා, අනාපත්ති.
</Paragraph>

</Division>
<Division number="787" book="paci">

<Paragraph number="2550" book="paci">
අනාපත්ති—  චතුක්කංසපරමං චේතාපේති, ඌනකචතුක්කංසපරමං චේතාපේති, ඤාතකානං, පවාරිතානං, අඤ්ඤස්සත්ථාය, අත්තනෝ ධනේන, මහග්ඝං චේතාපේතුකාමස්ස අප්පග්ඝං චේතාපේති, උම්මත්තිකාය, ආදිකම්මිකායාති.

</Paragraph>
</Division>

<Paragraph number="2551" type="center" book="paci">
ඒකාදසමසික්ඛාපදං නිට්ඨිතං.
</Paragraph>