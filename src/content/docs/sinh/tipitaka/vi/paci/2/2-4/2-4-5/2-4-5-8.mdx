---
title: "2.4.5.8 ආවසථවිහාරසික්ඛාපද"
tableOfContents: false
sidebar:
  order: 9
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="1008" book="paci">

<Paragraph number="3061" book="paci">
තේන සමයේන බුද්ධෝ භගවා සාවත්ථියං විහරති ජේතවනේ අනාථපිණ්ඩිකස්ස ආරාමේ. තේන ඛෝ පන සමයේන ථුල්ලනන්දා භික්ඛුනී ආවසථං අනිස්සජ්ජිත්වා චාරිකං පක්කාමි. තේන ඛෝ පන සමයේන ථුල්ලනන්දාය භික්ඛුනියා ආවසථෝ ඩය්හති. භික්ඛුනියෝ ඒවමාහංසු—  “හන්දාය්‍යේ, භණ්ඩකං නීහරාමා”ති. ඒකච්චා ඒවමාහංසු—  “න මයං, අය්‍යේ, නීහරිස්සාම. යං කිඤ්චි නට්ඨං සබ්බං අම්හේ අභියුඤ්ජිස්සතී”ති. ථුල්ලනන්දා භික්ඛුනී පුනදේව තං ආවසථං පච්චාගන්ත්වා භික්ඛුනියෝ පුච්ඡි—  “අපාය්‍යේ, භණ්ඩකං නීහරිත්ථා”ති? “න මයං, අය්‍යේ, නීහරිම්හා”ති. ථුල්ලනන්දා භික්ඛුනී උජ්ඣායති ඛිය්‍යති විපාචේති—  “කථඤ්හි නාම භික්ඛුනියෝ ආවසථේ ඩය්හමානේ භණ්ඩකං න නීහරිස්සන්තී”ති.
</Paragraph>

<Paragraph number="3062" book="paci">
යා තා භික්ඛුනියෝ අප්පිච්ඡා …පේ…  තා උජ්ඣායන්ති ඛිය්‍යන්ති විපාචේන්ති—  “කථඤ්හි නාම අය්‍යා ථුල්ලනන්දා ආවසථං අනිස්සජ්ජිත්වා චාරිකං පක්කමිස්සතී”ති …පේ…  “සච්චං කිර, භික්ඛවේ, ථුල්ලනන්දා භික්ඛුනී ආවසථං අනිස්සජ්ජිත්වා චාරිකං පක්කමතී”ති? “සච්චං, භගවා”ති. විගරහි බුද්ධෝ භගවා …පේ…  කථඤ්හි නාම, භික්ඛවේ, ථුල්ලනන්දා භික්ඛුනී ආවසථං අනිස්සජ්ජිත්වා චාරිකං පක්කමිස්සති. නේතං, භික්ඛවේ, අප්පසන්නානං වා පසාදාය …පේ…  ඒවඤ්ච පන, භික්ඛවේ, භික්ඛුනියෝ ඉමං සික්ඛාපදං උද්දිසන්තු—
</Paragraph>

</Division>
<Division number="1009" book="paci">

<Paragraph number="3063" book="paci">
<Emphasis>“යා පන භික්ඛුනී ආවසථං අනිස්සජ්ජිත්වා චාරිකං පක්කමේය්‍ය, පාචිත්තියන්”</Emphasis>ති. (*48*:<Emphasis>103</Emphasis>)
</Paragraph>

</Division>
<Division number="1010" book="paci">

<Paragraph number="3064" book="paci">
<Emphasis>යා පනා</Emphasis>ති යා යාදිසා …පේ…  <Emphasis>භික්ඛුනී</Emphasis>ති …පේ…  අයං ඉමස්මිං අත්ථේ අධිප්පේතා භික්ඛුනීති.
</Paragraph>

<Paragraph number="3065" book="paci">
<Emphasis>ආවසථෝ</Emphasis> නාම කවාටබද්ධෝ වුච්චති.
</Paragraph>

<Paragraph number="3066" book="paci">
<Emphasis>අනිස්සජ්ජිත්වා චාරිකං පක්කමේය්‍යා</Emphasis>ති භික්ඛුනියා වා සික්ඛමානාය වා සාමණේරියා වා අනිස්සජ්ජිත්වා පරික්ඛිත්තස්ස ආවසථස්ස පරික්ඛේපං අතික්කාමේන්තියා ආපත්ති පාචිත්තියස්ස. අපරික්ඛිත්තස්ස ආවසථස්ස උපචාරං අතික්කාමේන්තියා ආපත්ති පාචිත්තියස්ස.
</Paragraph>

</Division>
<Division number="1011" book="paci">

<Paragraph number="3067" book="paci">
අනිස්සජ්ජිතේ අනිස්සජ්ජිතසඤ්ඤා පක්කමති, ආපත්ති පාචිත්තියස්ස. අනිස්සජ්ජිතේ වේමතිකා පක්කමති, ආපත්ති පාචිත්තියස්ස. අනිස්සජ්ජිතේ නිස්සජ්ජිතසඤ්ඤා පක්කමති, ආපත්ති පාචිත්තියස්ස.
</Paragraph>

<Paragraph number="3068" book="paci">
අකවාටබද්ධං අනිස්සජ්ජිත්වා පක්කමති, ආපත්ති දුක්කටස්ස. නිස්සජ්ජිතේ අනිස්සජ්ජිතසඤ්ඤා, ආපත්ති දුක්කටස්ස. නිස්සජ්ජිතේ වේමතිකා, ආපත්ති දුක්කටස්ස. නිස්සජ්ජිතේ නිස්සජ්ජිතසඤ්ඤා, අනාපත්ති.
</Paragraph>

</Division>
<Division number="1012" book="paci">

<Paragraph number="3069" book="paci">
අනාපත්ති—  නිස්සජ්ජිත්වා පක්කමති, සති අන්තරායේ, පරියේසිත්වා න ලභති, ගිලානාය, ආපදාසු, උම්මත්තිකාය, ආදිකම්මිකායාති.

</Paragraph>
</Division>

<Paragraph number="3070" type="center" book="paci">
අට්ඨමසික්ඛාපදං නිට්ඨිතං.
</Paragraph>