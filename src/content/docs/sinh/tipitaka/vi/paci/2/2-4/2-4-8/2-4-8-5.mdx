---
title: "2.4.8.5 පරිපුණ්ණද්වාදසවස්සසික්ඛාපද"
tableOfContents: false
sidebar:
  order: 9
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="1140" book="paci">

<Paragraph number="3339" book="paci">
තේන සමයේන බුද්ධෝ භගවා සාවත්ථියං විහරති ජේතවනේ අනාථපිණ්ඩිකස්ස ආරාමේ. තේන ඛෝ පන සමයේන භික්ඛුනියෝ පරිපුණ්ණද්වාදසවස්සා සංඝේන අසම්මතා වුට්ඨාපේන්ති. තා බාලා හෝන්ති අබ්‍යත්තා; න ජානන්ති කප්පියං වා අකප්පියං වා. සද්ධිවිහාරිනියෝපි බාලා හෝන්ති අබ්‍යත්තා; න ජානන්ති කප්පියං වා අකප්පියං වා.
</Paragraph>

<Paragraph number="3340" book="paci">
යා තා භික්ඛුනියෝ අප්පිච්ඡා …පේ…  තා උජ්ඣායන්ති ඛිය්‍යන්ති විපාචේන්ති—  “කථඤ්හි නාම භික්ඛුනියෝ පරිපුණ්ණද්වාදසවස්සා සංඝේන අසම්මතා වුට්ඨාපේස්සන්තී”ති …පේ…  “සච්චං කිර, භික්ඛවේ, භික්ඛුනියෝ පරිපුණ්ණද්වාදසවස්සා සංඝේන අසම්මතා වුට්ඨාපේන්තී”ති? “සච්චං, භගවා”ති. විගරහි බුද්ධෝ භගවා …පේ…  කථඤ්හි නාම, භික්ඛවේ, භික්ඛුනියෝ පරිපුණ්ණද්වාදසවස්සා සංඝේන අසම්මතා වුට්ඨාපේස්සන්ති. නේතං, භික්ඛවේ, අප්පසන්නානං වා පසාදාය …පේ…  විගරහිත්වා …පේ…  ධම්මිං කථං කත්වා භික්ඛූ ආමන්තේසි—  “අනුජානාමි, භික්ඛවේ, පරිපුණ්ණද්වාදසවස්සාය භික්ඛුනියා වුට්ඨාපනසම්මුතිං දාතුං. ඒවඤ්ච පන, භික්ඛවේ, දාතබ්බා. තාය පරිපුණ්ණද්වාදසවස්සාය භික්ඛුනියා සංඝං උපසඞ්කමිත්වා ඒකංසං උත්තරාසඞ්ගං කරිත්වා වුඩ්ඪානං භික්ඛුනීනං පාදේ වන්දිත්වා උක්කුටිකං නිසීදිත්වා අඤ්ජලිං පග්ගහේත්වා ඒවමස්ස වචනීයෝ—  ‘අහං, අය්‍යේ, ඉත්ථන්නාමා පරිපුණ්ණද්වාදසවස්සා භික්ඛුනී සංඝං වුට්ඨාපනසම්මුතිං යාචාමී’ති. දුතියම්පි යාචිතබ්බා. තතියම්පි යාචිතබ්බා. සා භික්ඛුනී සංඝේන පරිච්ඡින්දිතබ්බා—  ‘බ්‍යත්තායං භික්ඛුනී ලජ්ජිනී’ති. සචේ බාලා ච හෝති අලජ්ජිනී ච, න දාතබ්බා. සචේ බාලා හෝති ලජ්ජිනී, න දාතබ්බා. සචේ බ්‍යත්තා හෝති අලජ්ජිනී, න දාතබ්බා. සචේ බ්‍යත්තා ච හෝති ලජ්ජිනී ච, දාතබ්බා. ඒවඤ්ච පන, භික්ඛවේ, දාතබ්බා. බ්‍යත්තාය භික්ඛුනියා පටිබලාය සංඝෝ ඤාපේතබ්බෝ—
</Paragraph>

</Division>
<Division number="1141" book="paci">

<Paragraph number="3341" book="paci">
‘සුණාතු මේ, අය්‍යේ, සංඝෝ. අයං ඉත්ථන්නාමා පරිපුණ්ණද්වාදසවස්සා භික්ඛුනී සංඝං වුට්ඨාපනසම්මුතිං යාචති. යදි සංඝස්ස පත්තකල්ලං, සංඝෝ ඉත්ථන්නාමාය පරිපුණ්ණද්වාදසවස්සාය භික්ඛුනියා වුට්ඨාපනසම්මුතිං දදේය්‍ය. ඒසා ඤත්ති.
</Paragraph>

<Paragraph number="3342" book="paci">
සුණාතු මේ, අය්‍යේ, සංඝෝ. අයං ඉත්ථන්නාමා පරිපුණ්ණද්වාදසවස්සා භික්ඛුනී සංඝං වුට්ඨාපනසම්මුතිං යාචති. සංඝෝ ඉත්ථන්නාමාය පරිපුණ්ණද්වාදසවස්සාය භික්ඛුනියා වුට්ඨාපනසම්මුතිං දේති. යස්සා අය්‍යාය ඛමති ඉත්ථන්නාමාය පරිපුණ්ණද්වාදසවස්සාය භික්ඛුනියා වුට්ඨාපනසම්මුතියා දානං, සා තුණ්හස්ස; යස්සා නක්ඛමති, සා භාසේය්‍ය.
</Paragraph>

<Paragraph number="3343" book="paci">
දින්නා සංඝේන ඉත්ථන්නාමාය පරිපුණ්ණද්වාදසවස්සාය භික්ඛුනියා වුට්ඨාපනසම්මුති. ඛමති සංඝස්ස, තස්මා තුණ්හී, ඒවමේතං ධාරයාමී’”ති.
</Paragraph>

<Paragraph number="3344" book="paci">
අථ ඛෝ භගවා තා භික්ඛුනියෝ අනේකපරියායේන විගරහිත්වා දුබ්භරතාය …පේ…  ඒවඤ්ච පන, භික්ඛවේ, භික්ඛුනියෝ ඉමං සික්ඛාපදං උද්දිසන්තු—
</Paragraph>

</Division>
<Division number="1142" book="paci">

<Paragraph number="3345" book="paci">
<Emphasis>“යා පන භික්ඛුනී පරිපුණ්ණද්වාදසවස්සා සංඝේන අසම්මතා වුට්ඨාපේය්‍ය, පාචිත්තියන්”</Emphasis>ති. (*75*:<Emphasis>130</Emphasis>)
</Paragraph>

</Division>
<Division number="1143" book="paci">

<Paragraph number="3346" book="paci">
<Emphasis>යා පනා</Emphasis>ති යා යාදිසා …පේ…  <Emphasis>භික්ඛුනී</Emphasis>ති …පේ…  අයං ඉමස්මිං අත්ථේ අධිප්පේතා භික්ඛුනීති.
</Paragraph>

<Paragraph number="3347" book="paci">
<Emphasis>පරිපුණ්ණද්වාදසවස්සා</Emphasis> නාම පත්තද්වාදසවස්සා.
</Paragraph>

<Paragraph number="3348" book="paci">
<Emphasis>අසම්මතා</Emphasis> නාම ඤත්තිදුතියේන කම්මේන වුට්ඨාපනසම්මුති න දින්නා හෝති. <Emphasis>වුට්ඨාපේය්‍යා</Emphasis>ති උපසම්පාදේය්‍ය.
</Paragraph>

<Paragraph number="3349" book="paci">
“වුට්ඨාපේස්සාමී”ති ගණං වා ආචරිනිං වා පත්තං වා චීවරං වා පරියේසති, සීමං වා සම්මන්නති, ආපත්ති දුක්කටස්ස. ඤත්තියා දුක්කටං. ද්වීහි කම්මවාචාහි දුක්කටා. කම්මවාචාපරියෝසානේ උපජ්ඣායාය ආපත්ති පාචිත්තියස්ස. ගණස්ස ච ආචරිනියා ච ආපත්ති දුක්කටස්ස.
</Paragraph>

</Division>
<Division number="1144" book="paci">

<Paragraph number="3350" book="paci">
ධම්මකම්මේ ධම්මකම්මසඤ්ඤා වුට්ඨාපේති, ආපත්ති පාචිත්තියස්ස. ධම්මකම්මේ වේමතිකා වුට්ඨාපේති, ආපත්ති පාචිත්තියස්ස. ධම්මකම්මේ අධම්මකම්මසඤ්ඤා වුට්ඨාපේති, ආපත්ති පාචිත්තියස්ස.
</Paragraph>

<Paragraph number="3351" book="paci">
අධම්මකම්මේ ධම්මකම්මසඤ්ඤා, ආපත්ති දුක්කටස්ස. අධම්මකම්මේ වේමතිකා, ආපත්ති දුක්කටස්ස. අධම්මකම්මේ අධම්මකම්මසඤ්ඤා, ආපත්ති දුක්කටස්ස.
</Paragraph>

</Division>
<Division number="1145" book="paci">

<Paragraph number="3352" book="paci">
අනාපත්ති—  පරිපුණ්ණද්වාදසවස්සා සංඝේන සම්මතා වුට්ඨාපේති, උම්මත්තිකාය, ආදිකම්මිකායාති.

</Paragraph>
</Division>

<Paragraph number="3353" type="center" book="paci">
පඤ්චමසික්ඛාපදං නිට්ඨිතං.
</Paragraph>