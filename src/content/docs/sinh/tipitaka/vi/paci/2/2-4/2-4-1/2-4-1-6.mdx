---
title: "2.4.1.6 උපතිට්ඨනසික්ඛාපද"
tableOfContents: false
sidebar:
  order: 7
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="815" book="paci">

<Paragraph number="2610" book="paci">
තේන සමයේන බුද්ධෝ භගවා සාවත්ථියං විහරති ජේතවනේ අනාථපිණ්ඩිකස්ස ආරාමේ. තේන ඛෝ පන සමයේන ආරෝහන්තෝ නාම මහාමත්තෝ භික්ඛූසු පබ්බජිතෝ හෝති. තස්ස පුරාණදුතියිකා භික්ඛුනීසු පබ්බජිතා හෝති. තේන ඛෝ පන සමයේන සෝ භික්ඛු තස්සා භික්ඛුනියා සන්තිකේ භත්තවිස්සග්ගං කරෝති. අථ ඛෝ සා භික්ඛුනී තස්ස භික්ඛුනෝ භුඤ්ජන්තස්ස පානීයේන ච විධූපනේන ච උපතිට්ඨිත්වා අච්චාවදති. අථ ඛෝ සෝ භික්ඛු තං භික්ඛුනිං අපසාදේති—  “මා, භගිනි, ඒවරූපං අකාසි. නේතං කප්පතී”ති. “පුබ්බේ මං ත්වං ඒවඤ්ච ඒවඤ්ච කරෝසි, ඉදානි ඒත්තකං න සහසී”ති—  පානීයථාලකං මත්ථකේ ආසුම්භිත්වා විධූපනේන පහාරං අදාසි.
</Paragraph>

<Paragraph number="2611" book="paci">
යා තා භික්ඛුනියෝ අප්පිච්ඡා …පේ…  තා උජ්ඣායන්ති ඛිය්‍යන්ති විපාචේන්ති—  “කථඤ්හි නාම භික්ඛුනී භික්ඛුස්ස පහාරං දස්සතී”ති …පේ…  “සච්චං කිර, භික්ඛවේ, භික්ඛුනී භික්ඛුස්ස පහාරං අදාසී”ති? “සච්චං, භගවා”ති. විගරහි බුද්ධෝ භගවා …පේ…  කථඤ්හි නාම, භික්ඛවේ, භික්ඛුනී භික්ඛුස්ස පහාරං දස්සති. නේතං, භික්ඛවේ, අප්පසන්නානං වා පසාදාය …පේ…  ඒවඤ්ච පන, භික්ඛවේ, භික්ඛුනියෝ ඉමං සික්ඛාපදං උද්දිසන්තු—
</Paragraph>

</Division>
<Division number="816" book="paci">

<Paragraph number="2612" book="paci">
<Emphasis>“යා පන භික්ඛුනී භික්ඛුස්ස භුඤ්ජන්තස්ස පානීයේන වා විධූපනේන වා උපතිට්ඨේය්‍ය, පාචිත්තියන්”</Emphasis>ති. (*6*:<Emphasis>61</Emphasis>)
</Paragraph>

</Division>
<Division number="817" book="paci">

<Paragraph number="2613" book="paci">
<Emphasis>යා පනා</Emphasis>ති යා යාදිසා …පේ…  <Emphasis>භික්ඛුනී</Emphasis>ති …පේ…  අයං ඉමස්මිං අත්ථේ අධිප්පේතා භික්ඛුනීති.
</Paragraph>

<Paragraph number="2614" book="paci">
<Emphasis>භික්ඛුස්සා</Emphasis>ති උපසම්පන්නස්ස.
</Paragraph>

<Paragraph number="2615" book="paci">
<Emphasis>භුඤ්ජන්තස්සා</Emphasis>ති පඤ්චන්නං භෝජනානං අඤ්ඤතරං භෝජනං භුඤ්ජන්තස්ස.
</Paragraph>

<Paragraph number="2616" book="paci">
<Emphasis>පානීයං</Emphasis> නාම යං කිඤ්චි පානීයං.
</Paragraph>

<Paragraph number="2617" book="paci">
<Emphasis>විධූපනං</Emphasis> නාම යා කාචි බීජනී.
</Paragraph>

<Paragraph number="2618" book="paci">
<Emphasis>උපතිට්ඨේය්‍යා</Emphasis>ති හත්ථපාසේ තිට්ඨති, ආපත්ති පාචිත්තියස්ස.
</Paragraph>

</Division>
<Division number="818" book="paci">

<Paragraph number="2619" book="paci">
උපසම්පන්නේ උපසම්පන්නසඤ්ඤා පානීයේන වා විධූපනේන වා උපතිට්ඨති, ආපත්ති පාචිත්තියස්ස. උපසම්පන්නේ වේමතිකා පානීයේන වා විධූපනේන වා උපතිට්ඨති, ආපත්ති පාචිත්තියස්ස. උපසම්පන්නේ අනුපසම්පන්නසඤ්ඤා පානීයේන වා විධූපනේන වා උපතිට්ඨති, ආපත්ති පාචිත්තියස්ස.
</Paragraph>

<Paragraph number="2620" book="paci">
හත්ථපාසං විජහිත්වා උපතිට්ඨති, ආපත්ති දුක්කටස්ස. ඛාදනීයං ඛාදන්තස්ස උපතිට්ඨති, ආපත්ති දුක්කටස්ස. අනුපසම්පන්නස්ස උපතිට්ඨති, ආපත්ති දුක්කටස්ස. අනුපසම්පන්නේ උපසම්පන්නසඤ්ඤා, ආපත්ති දුක්කටස්ස. අනුපසම්පන්නේ වේමතිකා, ආපත්ති දුක්කටස්ස. අනුපසම්පන්නේ අනුපසම්පන්නසඤ්ඤා, ආපත්ති දුක්කටස්ස.
</Paragraph>

</Division>
<Division number="819" book="paci">

<Paragraph number="2621" book="paci">
අනාපත්ති—  දේති, දාපේති, අනුපසම්පන්නං ආණාපේති, උම්මත්තිකාය, ආදිකම්මිකායාති.

</Paragraph>
</Division>

<Paragraph number="2622" type="center" book="paci">
ඡට්ඨසික්ඛාපදං නිට්ඨිතං.
</Paragraph>