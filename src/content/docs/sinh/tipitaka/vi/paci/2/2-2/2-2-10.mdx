---
title: "2.2.10 සික්ඛංපච්චාචික්ඛණසික්ඛාපද"
tableOfContents: false
sidebar:
  order: 2
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="709" book="paci">

<Paragraph number="2323" book="paci">
තේන සමයේන බුද්ධෝ භගවා සාවත්ථියං විහරති ජේතවනේ අනාථපිණ්ඩිකස්ස ආරාමේ. තේන ඛෝ පන සමයේන චණ්ඩකාළී භික්ඛුනී භික්ඛුනීහි සද්ධිං භණ්ඩිත්වා කුපිතා අනත්තමනා ඒවං වදේති—  “බුද්ධං පච්චාචික්ඛාමි, ධම්මං පච්චාචික්ඛාමි, සංඝං පච්චාචික්ඛාමි, සික්ඛං පච්චාචික්ඛාමි. කින්නුමාව සමණියෝ යා සමණියෝ සක්‍යධීතරෝ, සන්තඤ්ඤාපි සමණියෝ ලජ්ජිනියෝ කුක්කුච්චිකා සික්ඛාකාමා තාසාහං සන්තිකේ බ්‍රහ්මචරියං චරිස්සාමී”ති.
</Paragraph>

<Paragraph number="2324" book="paci">
යා තා භික්ඛුනියෝ අප්පිච්ඡා …පේ…  තා උජ්ඣායන්ති ඛිය්‍යන්ති විපාචේන්ති—  “කථඤ්හි නාම අය්‍යා චණ්ඩකාළී කුපිතා අනත්තමනා ඒවං වක්ඛති—  ‘බුද්ධං පච්චාචික්ඛාමි …පේ…  සික්ඛං පච්චාචික්ඛාමි. කින්නුමාව සමණියෝ යා සමණියෝ සක්‍යධීතරෝ, සන්තඤ්ඤාපි සමණියෝ ලජ්ජිනියෝ කුක්කුච්චිකා සික්ඛාකාමා තාසාහං සන්තිකේ බ්‍රහ්මචරියං චරිස්සාමී’”ති …පේ…  “සච්චං කිර, භික්ඛවේ, චණ්ඩකාළී භික්ඛුනී කුපිතා අනත්තමනා ඒවං වදේති—  ‘බුද්ධං පච්චාචික්ඛාමි …පේ…  සික්ඛං පච්චාචික්ඛාමි. කින්නුමාව සමණියෝ යා සමණියෝ සක්‍යධීතරෝ, සන්තඤ්ඤාපි සමණියෝ ලජ්ජිනියෝ කුක්කුච්චිකා සික්ඛාකාමා, තාසාහං සන්තිකේ බ්‍රහ්මචරියං චරිස්සාමී’”ති? “සච්චං, භගවා”ති. විගරහි බුද්ධෝ භගවා …පේ…  කථඤ්හි නාම, භික්ඛවේ, චණ්ඩකාළී භික්ඛුනී කුපිතා අනත්තමනා ඒවං වක්ඛති—  ‘බුද්ධං පච්චාචික්ඛාමි …පේ…  සික්ඛං පච්චාචික්ඛාමි. කින්නුමාව සමණියෝ යා සමණියෝ සක්‍යධීතරෝ, සන්තඤ්ඤාපි සමණියෝ ලජ්ජිනියෝ කුක්කුච්චිකා සික්ඛාකාමා, තාසාහං සන්තිකේ බ්‍රහ්මචරියං චරිස්සාමී’ති. නේතං, භික්ඛවේ, අප්පසන්නානං වා පසාදාය …පේ…  ඒවඤ්ච පන, භික්ඛවේ, භික්ඛුනියෝ ඉමං සික්ඛාපදං උද්දිසන්තු—
</Paragraph>

</Division>
<Division number="710" book="paci">

<Paragraph number="2325" book="paci">
<Emphasis>“යා පන භික්ඛුනී කුපිතා අනත්තමනා ඒවං වදේය්‍ය—  ‘බුද්ධං පච්චාචික්ඛාමි, ධම්මං පච්චාචික්ඛාමි, සංඝං පච්චාචික්ඛාමි, සික්ඛං පච්චාචික්ඛාමි. කින්නුමාව සමණියෝ යා සමණියෝ සක්‍යධීතරෝ. සන්තඤ්ඤාපි සමණියෝ ලජ්ජිනියෝ කුක්කුච්චිකා සික්ඛාකාමා, තාසාහං සන්තිකේ බ්‍රහ්මචරියං චරිස්සාමී’ති, සා භික්ඛුනී භික්ඛුනීහි ඒවමස්ස වචනීයා—  ‘මාය්‍යේ, කුපිතා අනත්තමනා ඒවං අවච—  බුද්ධං පච්චාචික්ඛාමි, ධම්මං පච්චාචික්ඛාමි, සංඝං පච්චාචික්ඛාමි, සික්ඛං පච්චාචික්ඛාමි. කින්නුමාව සමණියෝ යා සමණියෝ සක්‍යධීතරෝ. සන්තඤ්ඤාපි සමණියෝ ලජ්ජිනියෝ කුක්කුච්චිකා සික්ඛාකාමා, තාසාහං සන්තිකේ බ්‍රහ්මචරියං චරිස්සාමීති, අභිරමාය්‍යේ, ස්වාක්ඛාතෝ ධම්මෝ; චර බ්‍රහ්මචරියං සම්මා දුක්ඛස්ස අන්තකිරියායා’ති. ඒවඤ්ච සා භික්ඛුනී භික්ඛුනීහි වුච්චමානා තථේව පග්ගණ්හේය්‍ය, සා භික්ඛුනී භික්ඛුනීහි යාවතතියං සමනුභාසිතබ්බා තස්ස පටිනිස්සග්ගාය. යාවතතියඤ්චේ සමනුභාසීයමානා තං පටිනිස්සජ්ජේය්‍ය ඉච්චේතං කුසලං; නෝ චේ පටිනිස්සජ්ජේය්‍ය, අයම්පි භික්ඛුනී යාවතතියකං ධම්මං ආපන්නා නිස්සාරණීයං සංඝාදිසේසන්”</Emphasis>ති. (*10*:<Emphasis>18</Emphasis>)
</Paragraph>

</Division>
<Division number="711" book="paci">

<Paragraph number="2326" book="paci">
<Emphasis>යා පනා</Emphasis>ති යා යාදිසා …පේ…  <Emphasis>භික්ඛුනී</Emphasis>ති …පේ…  අයං ඉමස්මිං අත්ථේ අධිප්පේතා භික්ඛුනීති.
</Paragraph>

<Paragraph number="2327" book="paci">
<Emphasis>කුපිතා අනත්තමනා</Emphasis>ති අනභිරද්ධා ආහතචිත්තා ඛිලජාතා.
</Paragraph>

<Paragraph number="2328" book="paci">
<Emphasis>ඒවං වදේය්‍යා</Emphasis>ති—  “බුද්ධං පච්චාචික්ඛාමි …පේ…  සික්ඛං පච්චාචික්ඛාමි. කින්නුමාව සමණියෝ යා සමණියෝ සක්‍යධීතරෝ. සන්තඤ්ඤාපි සමණියෝ ලජ්ජිනියෝ කුක්කුච්චිකා සික්ඛාකාමා, තාසාහං සන්තිකේ බ්‍රහ්මචරියං චරිස්සාමී”ති.
</Paragraph>

<Paragraph number="2329" book="paci">
<Emphasis>සා භික්ඛුනී</Emphasis>ති යා සා ඒවංවාදිනී භික්ඛුනී. <Emphasis>භික්ඛුනීහී</Emphasis>ති අඤ්ඤාහි භික්ඛුනීහි.
</Paragraph>

<Paragraph number="2330" book="paci">
යා පස්සන්ති යා සුණන්ති තාහි වත්තබ්බා—  “මාය්‍යේ, කුපිතා අනත්තමනා ඒවං අවච—  ‘බුද්ධං පච්චාචික්ඛාමි …පේ…  සික්ඛං පච්චාචික්ඛාමි. කින්නුමාව සමණියෝ යා සමණියෝ සක්‍යධීතරෝ. සන්තඤ්ඤාපි සමණියෝ ලජ්ජිනියෝ කුක්කුච්චිකා සික්ඛාකාමා, තාසාහං සන්තිකේ බ්‍රහ්මචරියං චරිස්සාමී’ති. අභිරමාය්‍යේ, ස්වාක්ඛාතෝ ධම්මෝ; චර බ්‍රහ්මචරියං සම්මා දුක්ඛස්ස අන්තකිරියායා”ති. දුතියම්පි වත්තබ්බා. තතියම්පි වත්තබ්බා. සචේ පටිනිස්සජ්ජති ඉච්චේතං කුසලං, නෝ චේ පටිනිස්සජ්ජති ආපත්ති දුක්කටස්ස. සුත්වා න වදන්ති, ආපත්ති දුක්කටස්ස. සා භික්ඛුනී සංඝමජ්ඣම්පි ආකඩ්ඪිත්වා වත්තබ්බා—  “මාය්‍යේ, කුපිතා අනත්තමනා ඒවං අවච—  ‘බුද්ධං පච්චාචික්ඛාමි …පේ…  සික්ඛං පච්චාචික්ඛාමි. කින්නුමාව සමණියෝ යා සමණියෝ සක්‍යධීතරෝ. සන්තඤ්ඤාපි සමණියෝ ලජ්ජිනියෝ කුක්කුච්චිකා සික්ඛාකාමා, තාසාහං සන්තිකේ බ්‍රහ්මචරියං චරිස්සාමී’ති. අභිරමාය්‍යේ, ස්වාක්ඛාතෝ ධම්මෝ; චර බ්‍රහ්මචරියං සම්මා දුක්ඛස්ස අන්තකිරියායා”ති. දුතියම්පි වත්තබ්බා. තතියම්පි වත්තබ්බා. සචේ පටිනිස්සජ්ජති ඉච්චේතං කුසලං, නෝ චේ පටිනිස්සජ්ජති ආපත්ති දුක්කටස්ස. සා භික්ඛුනී සමනුභාසිතබ්බා. ඒවඤ්ච පන, භික්ඛවේ, සමනුභාසිතබ්බා. බ්‍යත්තාය භික්ඛුනියා පටිබලාය සංඝෝ ඤාපේතබ්බෝ—
</Paragraph>

</Division>
<Division number="712" book="paci">

<Paragraph number="2331" book="paci">
“සුණාතු මේ, අය්‍යේ, සංඝෝ. අයං ඉත්ථන්නාමා භික්ඛුනී කුපිතා අනත්තමනා ඒවං වදේති—  ‘බුද්ධං පච්චාචික්ඛාමි, ධම්මං පච්චාචික්ඛාමි, සංඝං පච්චාචික්ඛාමි, සික්ඛං පච්චාචික්ඛාමි. කින්නුමාව සමණියෝ යා සමණියෝ සක්‍යධීතරෝ. සන්තඤ්ඤාපි සමණියෝ ලජ්ජිනියෝ කුක්කුච්චිකා සික්ඛාකාමා තාසාහං සන්තිකේ බ්‍රහ්මචරියං චරිස්සාමී’ති. සා තං වත්ථුං න පටිනිස්සජ්ජති. යදි සංඝස්ස පත්තකල්ලං, සංඝෝ ඉත්ථන්නාමං භික්ඛුනිං සමනුභාසේය්‍ය තස්ස වත්ථුස්ස පටිනිස්සග්ගාය. ඒසා ඤත්ති.
</Paragraph>

<Paragraph number="2332" book="paci">
සුණාතු මේ, අය්‍යේ, සංඝෝ. අයං ඉත්ථන්නාමා භික්ඛුනී කුපිතා අනත්තමනා ඒවං වදේති—  ‘බුද්ධං පච්චාචික්ඛාමි …පේ…  සික්ඛං පච්චාචික්ඛාමි. කින්නුමාව සමණියෝ යා සමණියෝ සක්‍යධීතරෝ. සන්තඤ්ඤාපි සමණියෝ ලජ්ජිනියෝ කුක්කුච්චිකා සික්ඛාකාමා, තාසාහං සන්තිකේ බ්‍රහ්මචරියං චරිස්සාමී’ති. සා තං වත්ථුං න පටිනිස්සජ්ජති. සංඝෝ ඉත්ථන්නාමං භික්ඛුනිං සමනුභාසති තස්ස වත්ථුස්ස පටිනිස්සග්ගාය. යස්සා අය්‍යාය ඛමති ඉත්ථන්නාමාය භික්ඛුනියා සමනුභාසනා තස්ස වත්ථුස්ස පටිනිස්සග්ගාය, සා තුණ්හස්ස; යස්සා නක්ඛමති සා, භාසේය්‍ය.
</Paragraph>

<Paragraph number="2333" book="paci">
දුතියම්පි ඒතමත්ථං වදාමි …පේ…  තතියම්පි ඒතමත්ථං වදාමි …පේ… .
</Paragraph>

<Paragraph number="2334" book="paci">
සමනුභට්ඨා සංඝේන ඉත්ථන්නාමා භික්ඛුනී තස්ස වත්ථුස්ස පටිනිස්සග්ගාය. ඛමති සංඝස්ස, තස්මා තුණ්හී, ඒවමේතං ධාරයාමී”ති.
</Paragraph>

<Paragraph number="2335" book="paci">
ඤත්තියා දුක්කටං. ද්වීහි කම්මවාචාහි ථුල්ලච්චයා. කම්මවාචාපරියෝසානේ ආපත්ති සංඝාදිසේසස්ස. සංඝාදිසේසං අජ්ඣාපජ්ජන්තියා ඤත්තියා දුක්කටං, ද්වීහි කම්මවාචාහි ථුල්ලච්චයා පටිප්පස්සම්භන්ති.
</Paragraph>

<Paragraph number="2336" book="paci">
<Emphasis>අයම්පී</Emphasis>ති පුරිමායෝ උපාදාය වුච්චති.
</Paragraph>

<Paragraph number="2337" book="paci">
<Emphasis>යාවතතියකන්</Emphasis>ති යාවතතියං සමනුභාසනාය ආපජ්ජති, න සහ වත්ථුජ්ඣාචාරා.
</Paragraph>

<Paragraph number="2338" book="paci">
<Emphasis>නිස්සාරණීයන්</Emphasis>ති සංඝම්හා නිස්සාරීයති.
</Paragraph>

<Paragraph number="2339" book="paci">
<Emphasis>සංඝාදිසේසෝ</Emphasis>ති …පේ…  තේනපි වුච්චති සංඝාදිසේසෝති.
</Paragraph>

</Division>
<Division number="713" book="paci">

<Paragraph number="2340" book="paci">
ධම්මකම්මේ ධම්මකම්මසඤ්ඤා න පටිනිස්සජ්ජති, ආපත්ති සංඝාදිසේසස්ස. ධම්මකම්මේ වේමතිකා න පටිනිස්සජ්ජති, ආපත්ති සංඝාදිසේසස්ස. ධම්මකම්මේ අධම්මකම්මසඤ්ඤා න පටිනිස්සජ්ජති, ආපත්ති සංඝාදිසේසස්ස.
</Paragraph>

<Paragraph number="2341" book="paci">
අධම්මකම්මේ ධම්මකම්මසඤ්ඤා, ආපත්ති දුක්කටස්ස. අධම්මකම්මේ වේමතිකා, ආපත්ති දුක්කටස්ස. අධම්මකම්මේ අධම්මකම්මසඤ්ඤා, ආපත්ති දුක්කටස්ස.
</Paragraph>

</Division>
<Division number="714" book="paci">

<Paragraph number="2342" book="paci">
අනාපත්ති—  අසමනුභාසන්තියා, පටිනිස්සජ්ජන්තියා, උම්මත්තිකාය, ආදිකම්මිකායාති.

</Paragraph>
</Division>

<Paragraph number="2343" type="center" book="paci">
සත්තමසංඝාදිසේසසික්ඛාපදං නිට්ඨිතං.
</Paragraph>