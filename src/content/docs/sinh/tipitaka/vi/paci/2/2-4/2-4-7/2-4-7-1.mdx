---
title: "2.4.7.1 ගබ්භිනිසික්ඛාපද"
tableOfContents: false
sidebar:
  order: 1
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="1067" book="paci">

<Paragraph number="3181" book="paci">
තේන සමයේන බුද්ධෝ භගවා සාවත්ථියං විහරති ජේතවනේ අනාථපිණ්ඩිකස්ස ආරාමේ. තේන ඛෝ පන සමයේන භික්ඛුනියෝ ගබ්භිනිං වුට්ඨාපේන්ති. සා පිණ්ඩාය චරති. මනුස්සා ඒවමාහංසු—  “දේථාය්‍යාය භික්ඛං, ගරුභාරා අය්‍යා”ති.
</Paragraph>

<Paragraph number="3182" book="paci">
මනුස්සා උජ්ඣායන්ති ඛිය්‍යන්ති විපාචේන්ති—  “කථඤ්හි නාම භික්ඛුනියෝ ගබ්භිනිං වුට්ඨාපේස්සන්තී”ති.
</Paragraph>

<Paragraph number="3183" book="paci">
අස්සෝසුං ඛෝ භික්ඛුනියෝ තේසං මනුස්සානං උජ්ඣායන්තානං ඛිය්‍යන්තානං විපාචේන්තානං. යා තා භික්ඛුනියෝ අප්පිච්ඡා …පේ…  තා උජ්ඣායන්ති ඛිය්‍යන්ති විපාචේන්ති—  “කථඤ්හි නාම භික්ඛුනියෝ ගබ්භිනිං වුට්ඨාපේස්සන්තී”ති …පේ…  “සච්චං කිර, භික්ඛවේ, භික්ඛුනියෝ ගබ්භිනිං වුට්ඨාපේන්තී”ති? “සච්චං, භගවා”ති. විගරහි බුද්ධෝ භගවා …පේ…  කථඤ්හි නාම, භික්ඛවේ, භික්ඛුනියෝ ගබ්භිනිං වුට්ඨාපේස්සන්ති. නේතං, භික්ඛවේ, අප්පසන්නානං වා පසාදාය …පේ…  ඒවඤ්ච පන, භික්ඛවේ, භික්ඛුනියෝ ඉමං සික්ඛාපදං උද්දිසන්තු—
</Paragraph>

</Division>
<Division number="1068" book="paci">

<Paragraph number="3184" book="paci">
<Emphasis>“යා පන භික්ඛුනී ගබ්භිනිං වුට්ඨාපේය්‍ය, පාචිත්තියන්”</Emphasis>ති. (*61*:<Emphasis>116</Emphasis>)
</Paragraph>

</Division>
<Division number="1069" book="paci">

<Paragraph number="3185" book="paci">
<Emphasis>යා පනා</Emphasis>ති යා යාදිසා …පේ…  <Emphasis>භික්ඛුනී</Emphasis>ති …පේ…  අයං ඉමස්මිං අත්ථේ අධිප්පේතා භික්ඛුනීති.
</Paragraph>

<Paragraph number="3186" book="paci">
<Emphasis>ගබ්භිනී</Emphasis> නාම ආපන්නසත්තා වුච්චති. <Emphasis>වුට්ඨාපේය්‍යා</Emphasis>ති උපසම්පාදේය්‍ය.
</Paragraph>

<Paragraph number="3187" book="paci">
“වුට්ඨාපේස්සාමී”ති ගණං වා ආචරිනිං වා පත්තං වා චීවරං වා පරියේසති, සීමං වා සම්මන්නති, ආපත්ති දුක්කටස්ස. ඤත්තියා දුක්කටං. ද්වීහි කම්මවාචාහි දුක්කටා. කම්මවාචාපරියෝසානේ උපජ්ඣායාය ආපත්ති පාචිත්තියස්ස. ගණස්ස ච ආචරිනියා ච ආපත්ති දුක්කටස්ස.
</Paragraph>

</Division>
<Division number="1070" book="paci">

<Paragraph number="3188" book="paci">
ගබ්භිනියා ගබ්භිනිසඤ්ඤා වුට්ඨාපේති, ආපත්ති පාචිත්තියස්ස. ගබ්භිනියා වේමතිකා වුට්ඨාපේති, ආපත්ති දුක්කටස්ස. ගබ්භිනියා අගබ්භිනිසඤ්ඤා වුට්ඨාපේති, අනාපත්ති. අගබ්භිනියා ගබ්භිනිසඤ්ඤා, ආපත්ති දුක්කටස්ස. අගබ්භිනියා වේමතිකා, ආපත්ති දුක්කටස්ස. අගබ්භිනියා අගබ්භිනිසඤ්ඤා, අනාපත්ති.
</Paragraph>

</Division>
<Division number="1071" book="paci">

<Paragraph number="3189" book="paci">
අනාපත්ති—  ගබ්භිනිං අගබ්භිනිසඤ්ඤා වුට්ඨාපේති, අගබ්භිනිං අගබ්භිනිසඤ්ඤා වුට්ඨාපේති, උම්මත්තිකාය, ආදිකම්මිකායාති.

</Paragraph>
</Division>

<Paragraph number="3190" type="center" book="paci">
පඨමසික්ඛාපදං නිට්ඨිතං.
</Paragraph>