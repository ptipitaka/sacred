---
title: "2.4.3.2 උදකසාටිකසික්ඛාපද"
tableOfContents: false
sidebar:
  order: 3
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="887" book="paci">

<Paragraph number="2791" book="paci">
තේන සමයේන බුද්ධෝ භගවා සාවත්ථියං විහරති ජේතවනේ අනාථපිණ්ඩිකස්ස ආරාමේ. තේන ඛෝ පන සමයේන භගවතා භික්ඛුනීනං උදකසාටිකා අනුඤ්ඤාතා හෝති. ඡබ්බග්ගියා භික්ඛුනියෝ—  “භගවතා උදකසාටිකා අනුඤ්ඤාතා”ති අප්පමාණිකායෝ උදකසාටිකායෝ ධාරේසුං. පුරතෝපි පච්ඡතෝපි ආකඩ්ඪන්තා ආහිණ්ඩන්ති.
</Paragraph>

<Paragraph number="2792" book="paci">
යා තා භික්ඛුනියෝ අප්පිච්ඡා …පේ…  තා උජ්ඣායන්ති ඛිය්‍යන්ති විපාචේන්ති—  “කථඤ්හි නාම ඡබ්බග්ගියා භික්ඛුනියෝ අප්පමාණිකායෝ උදකසාටිකායෝ ධාරේස්සන්තී”ති …පේ…  “සච්චං කිර, භික්ඛවේ, ඡබ්බග්ගියා භික්ඛුනියෝ අප්පමාණිකායෝ උදකසාටිකායෝ ධාරේන්තී”ති? “සච්චං, භගවා”ති. විගරහි බුද්ධෝ භගවා …පේ…  කථඤ්හි නාම, භික්ඛවේ, ඡබ්බග්ගියා භික්ඛුනියෝ අප්පමාණිකායෝ උදකසාටිකායෝ ධාරේස්සන්ති. නේතං, භික්ඛවේ, අප්පසන්නානං වා පසාදාය …පේ…  ඒවඤ්ච පන, භික්ඛවේ, භික්ඛුනියෝ ඉමං සික්ඛාපදං උද්දිසන්තු—
</Paragraph>

</Division>
<Division number="888" book="paci">

<Paragraph number="2793" book="paci">
<Emphasis>“උදකසාටිකං පන භික්ඛුනියා කාරයමානාය පමාණිකා කාරේතබ්බා. තත්‍රිදං පමාණං—  දීඝසෝ චතස්සෝ විදත්ථියෝ, සුගතවිදත්ථියා; තිරියං ද්වේ විදත්ථියෝ. තං අතික්කාමේන්තියා ඡේදනකං පාචිත්තියන්”</Emphasis>ති. (*22*:<Emphasis>77</Emphasis>)
</Paragraph>

</Division>
<Division number="889" book="paci">

<Paragraph number="2794" book="paci">
<Emphasis>උදකසාටිකා</Emphasis> නාම යාය නිවත්ථා නහායති.
</Paragraph>

<Paragraph number="2795" book="paci">
<Emphasis>කාරයමානායා</Emphasis>ති කරෝන්තියා වා කාරාපේන්තියා වා.
</Paragraph>

<Paragraph number="2796" book="paci">
පමාණිකා කාරේතබ්බා. තත්‍රිදං පමාණං—  දීඝසෝ චතස්සෝ විදත්ථියෝ, සුගතවිදත්ථියා; තිරියං ද්වේ විදත්ථියෝ. තං අතික්කාමේත්වා කරෝති වා කාරාපේති වා, පයෝගේ දුක්කටං. පටිලාභේන ඡින්දිත්වා පාචිත්තියං දේසේතබ්බං.
</Paragraph>

</Division>
<Division number="890" book="paci">

<Paragraph number="2797" book="paci">
අත්තනා විප්පකතං අත්තනා පරියෝසාපේති, ආපත්ති පාචිත්තියස්ස. අත්තනා විප්පකතං පරේහි පරියෝසාපේති, ආපත්ති පාචිත්තියස්ස. පරේහි විප්පකතං අත්තනා පරියෝසාපේති, ආපත්ති පාචිත්තියස්ස. පරේහි විප්පකතං පරේහි පරියෝසාපේති, ආපත්ති පාචිත්තියස්ස.
</Paragraph>

<Paragraph number="2798" book="paci">
අඤ්ඤස්සත්ථාය කරෝති වා කාරාපේති වා, ආපත්ති දුක්කටස්ස. අඤ්ඤේන කතං පටිලභිත්වා පරිභුඤ්ජති, ආපත්ති දුක්කටස්ස.
</Paragraph>

</Division>
<Division number="891" book="paci">

<Paragraph number="2799" book="paci">
අනාපත්ති—  පමාණිකං කරෝති, ඌනකං කරෝති, අඤ්ඤේන කතං පමාණාතික්කන්තං පටිලභිත්වා ඡින්දිත්වා පරිභුඤ්ජති, විතානං වා භූමත්ථරණං වා සාණිපාකාරං වා භිසිං වා බිබ්බෝහනං වා කරෝති, උම්මත්තිකාය, ආදිකම්මිකායාති.

</Paragraph>
</Division>

<Paragraph number="2800" type="center" book="paci">
දුතියසික්ඛාපදං නිට්ඨිතං.
</Paragraph>