---
title: "2.2.11 අධිකරණකුපිතසික්ඛාපද"
tableOfContents: false
sidebar:
  order: 3
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="715" book="paci">

<Paragraph number="2344" book="paci">
තේන සමයේන බුද්ධෝ භගවා සාවත්ථියං විහරති ජේතවනේ අනාථපිණ්ඩිකස්ස ආරාමේ. තේන ඛෝ පන සමයේන චණ්ඩකාළී භික්ඛුනී කිස්මිඤ්චිදේව අධිකරණේ පච්චාකතා කුපිතා අනත්තමනා ඒවං වදේති—  “ඡන්දගාමිනියෝ ච භික්ඛුනියෝ, දෝසගාමිනියෝ ච භික්ඛුනියෝ, මෝහගාමිනියෝ ච භික්ඛුනියෝ, භයගාමිනියෝ ච භික්ඛුනියෝ”ති.
</Paragraph>

<Paragraph number="2345" book="paci">
යා තා භික්ඛුනියෝ අප්පිච්ඡා …පේ…  තා උජ්ඣායන්ති ඛිය්‍යන්ති විපාචේන්ති—  “කථඤ්හි නාම අය්‍යා චණ්ඩකාළී කිස්මිඤ්චිදේව අධිකරණේ පච්චාකතා කුපිතා අනත්තමනා ඒවං වක්ඛති—  ‘ඡන්දගාමිනියෝ ච භික්ඛුනියෝ …පේ…  භයගාමිනියෝ ච භික්ඛුනියෝ’”ති …පේ…  “සච්චං කිර, භික්ඛවේ, චණ්ඩකාළී භික්ඛුනී කිස්මිඤ්චිදේව අධිකරණේ පච්චාකතා කුපිතා අනත්තමනා ඒවං වදේති—  ‘ඡන්දගාමිනියෝ ච භික්ඛුනියෝ …පේ…  භයගාමිනියෝ ච භික්ඛුනියෝ’”ති? “සච්චං, භගවා”ති. විගරහි බුද්ධෝ භගවා …පේ…  කථඤ්හි නාම, භික්ඛවේ, චණ්ඩකාළී භික්ඛුනී කිස්මිඤ්චිදේව අධිකරණේ පච්චාකතා කුපිතා අනත්තමනා ඒවං වක්ඛති—  ‘ඡන්දගාමිනියෝ ච භික්ඛුනියෝ …පේ…  භයගාමිනියෝ ච භික්ඛුනියෝ’ති. නේතං, භික්ඛවේ, අප්පසන්නානං වා පසාදාය …පේ…  ඒවඤ්ච පන, භික්ඛවේ, භික්ඛුනියෝ ඉමං සික්ඛාපදං උද්දිසන්තු—
</Paragraph>

</Division>
<Division number="716" book="paci">

<Paragraph number="2346" book="paci">
<Emphasis>“යා පන භික්ඛුනී කිස්මිඤ්චිදේව අධිකරණේ පච්චාකතා කුපිතා අනත්තමනා ඒවං වදේය්‍ය—  ‘ඡන්දගාමිනියෝ ච භික්ඛුනියෝ, දෝසගාමිනියෝ ච භික්ඛුනියෝ, මෝහගාමිනියෝ ච භික්ඛුනියෝ, භයගාමිනියෝ ච භික්ඛුනියෝ’ති, සා භික්ඛුනී භික්ඛුනීහි ඒවමස්ස වචනීයා—  ‘මාය්‍යේ, කිස්මිඤ්චිදේව අධිකරණේ පච්චාකතා කුපිතා අනත්තමනා ඒවං අවච—  ඡන්දගාමිනියෝ ච භික්ඛුනියෝ දෝසගාමිනියෝ ච භික්ඛුනියෝ මෝහගාමිනියෝ ච භික්ඛුනියෝ භයගාමිනියෝ ච භික්ඛුනියෝති. අය්‍යා ඛෝ ඡන්දාපි ගච්ඡේය්‍ය, දෝසාපි ගච්ඡේය්‍ය, මෝහාපි ගච්ඡේය්‍ය, භයාපි ගච්ඡේය්‍යා’ති. ඒවඤ්ච සා භික්ඛුනී භික්ඛුනීහි වුච්චමානා තථේව පග්ගණ්හේය්‍ය, සා භික්ඛුනී භික්ඛුනීහි යාවතතියං සමනුභාසිතබ්බා තස්ස පටිනිස්සග්ගාය. යාවතතියඤ්චේ සමනුභාසීයමානා තං පටිනිස්සජ්ජේය්‍ය, ඉච්චේතං කුසලං; නෝ චේ පටිනිස්සජ්ජේය්‍ය, අයම්පි භික්ඛුනී යාවතතියකං ධම්මං ආපන්නා නිස්සාරණීයං සංඝාදිසේසන්”</Emphasis>ති. (*11*:<Emphasis>19</Emphasis>)
</Paragraph>

</Division>
<Division number="717" book="paci">

<Paragraph number="2347" book="paci">
<Emphasis>යා පනා</Emphasis>ති යා යාදිසා …පේ…  <Emphasis>භික්ඛුනී</Emphasis>ති …පේ…  අයං ඉමස්මිං අත්ථේ අධිප්පේතා භික්ඛුනීති.
</Paragraph>

<Paragraph number="2348" book="paci">
<Emphasis>කිස්මිඤ්චිදේව අධිකරණේ</Emphasis>ති අධිකරණං නාම චත්තාරි අධිකරණානි—  විවාදාධිකරණං, අනුවාදාධිකරණං, ආපත්තාධිකරණං, කිච්චාධිකරණං.
</Paragraph>

<Paragraph number="2349" book="paci">
<Emphasis>පච්චාකතා</Emphasis> නාම පරාජිතා වුච්චති.
</Paragraph>

<Paragraph number="2350" book="paci">
<Emphasis>කුපිතා අනත්තමනා</Emphasis>ති අනභිරද්ධා ආහතචිත්තා ඛිලජාතා.
</Paragraph>

<Paragraph number="2351" book="paci">
<Emphasis>ඒවං වදේය්‍යා</Emphasis>ති—  “ඡන්දගාමිනියෝ ච භික්ඛුනියෝ …පේ…  භයගාමිනියෝ ච භික්ඛුනියෝ”ති.
</Paragraph>

<Paragraph number="2352" book="paci">
<Emphasis>සා භික්ඛුනී</Emphasis>ති යා සා ඒවංවාදිනී භික්ඛුනී.
</Paragraph>

<Paragraph number="2353" book="paci">
<Emphasis>භික්ඛුනීහී</Emphasis>ති අඤ්ඤාහි භික්ඛුනීහි.
</Paragraph>

<Paragraph number="2354" book="paci">
යා පස්සන්ති යා සුණන්ති තාහි වත්තබ්බා—  “මාය්‍යේ, කිස්මිඤ්චිදේව අධිකරණේ පච්චාකතා කුපිතා අනත්තමනා ඒවං අවච—  ‘ඡන්දගාමිනියෝ ච භික්ඛුනියෝ …පේ…  භයගාමිනියෝ ච භික්ඛුනියෝ’ති. අය්‍යා ඛෝ ඡන්දාපි ගච්ඡේය්‍ය …පේ…  භයාපි ගච්ඡේය්‍යා”ති. දුතියම්පි වත්තබ්බා. තතියම්පි වත්තබ්බා. සචේ පටිනිස්සජ්ජති, ඉච්චේතං කුසලං; නෝ චේ පටිනිස්සජ්ජති, ආපත්ති දුක්කටස්ස. සුත්වා න වදන්ති, ආපත්ති දුක්කටස්ස. සා භික්ඛුනී සංඝමජ්ඣම්පි ආකඩ්ඪිත්වා වත්තබ්බා—  “මාය්‍යේ, කිස්මිඤ්චිදේව අධිකරණේ පච්චාකතා කුපිතා අනත්තමනා ඒවං අවච—  ‘ඡන්දගාමිනියෝ ච භික්ඛුනියෝ …පේ…  භයගාමිනියෝ ච භික්ඛුනියෝ’ති. අය්‍යා ඛෝ ඡන්දාපි ගච්ඡේය්‍ය …පේ…  භයාපි ගච්ඡේය්‍යා”ති. දුතියම්පි වත්තබ්බා. තතියම්පි වත්තබ්බා. සචේ පටිනිස්සජ්ජති, ඉච්චේතං කුසලං; නෝ චේ පටිනිස්සජ්ජති, ආපත්ති දුක්කටස්ස. සා භික්ඛුනී සමනුභාසිතබ්බා. “ඒවඤ්ච පන, භික්ඛවේ, සමනුභාසිතබ්බා. බ්‍යත්තාය භික්ඛුනියා පටිබලාය සංඝෝ ඤාපේතබ්බෝ—
</Paragraph>

</Division>
<Division number="718" book="paci">

<Paragraph number="2355" book="paci">
‘සුණාතු මේ, අය්‍යේ, සංඝෝ. අයං ඉත්ථන්නාමා භික්ඛුනී කිස්මිඤ්චිදේව අධිකරණේ පච්චාකතා කුපිතා අනත්තමනා ඒවං වදේති—  “ඡන්දගාමිනියෝ ච භික්ඛුනියෝ …පේ…  භයගාමිනියෝ ච භික්ඛුනියෝ”ති. සා තං වත්ථුං න පටිනිස්සජ්ජති. යදි සංඝස්ස පත්තකල්ලං, සංඝෝ ඉත්ථන්නාමං භික්ඛුනිං සමනුභාසේය්‍ය තස්ස වත්ථුස්ස පටිනිස්සග්ගාය. ඒසා ඤත්ති.
</Paragraph>

<Paragraph number="2356" book="paci">
සුණාතු මේ, අය්‍යේ, සංඝෝ. අයං ඉත්ථන්නාමා භික්ඛුනී කිස්මිඤ්චිදේව අධිකරණේ පච්චාකතා කුපිතා අනත්තමනා ඒවං වදේති—  “ඡන්දගාමිනියෝ ච භික්ඛුනියෝ …පේ…  භයගාමිනියෝ ච භික්ඛුනියෝ”ති. සා තං වත්ථුං න පටිනිස්සජ්ජති. සංඝෝ ඉත්ථන්නාමං භික්ඛුනිං සමනුභාසති තස්ස වත්ථුස්ස පටිනිස්සග්ගාය. යස්සා අය්‍යාය ඛමති ඉත්ථන්නාමාය භික්ඛුනියා සමනුභාසනා තස්ස වත්ථුස්ස පටිනිස්සග්ගාය, සා තුණ්හස්ස; යස්සා නක්ඛමති, සා භාසේය්‍ය.
</Paragraph>

<Paragraph number="2357" book="paci">
දුතියම්පි ඒතමත්ථං වදාමි …පේ…  තතියම්පි ඒතමත්ථං වදාමි …පේ… .
</Paragraph>

<Paragraph number="2358" book="paci">
සමනුභට්ඨා සංඝේන ඉත්ථන්නාමා භික්ඛුනී තස්ස වත්ථුස්ස පටිනිස්සග්ගාය. ඛමති සංඝස්ස, තස්මා තුණ්හී, ඒවමේතං ධාරයාමී’”ති.
</Paragraph>

<Paragraph number="2359" book="paci">
ඤත්තියා දුක්කටං. ද්වීහි කම්මවාචාහි ථුල්ලච්චයා. කම්මවාචාපරියෝසානේ ආපත්ති සංඝාදිසේසස්ස. සංඝාදිසේසං අජ්ඣාපජ්ජන්තියා ඤත්තියා දුක්කටං. ද්වීහි කම්මවාචාහි ථුල්ලච්චයා පටිප්පස්සම්භන්ති.
</Paragraph>

<Paragraph number="2360" book="paci">
<Emphasis>අයම්පී</Emphasis>ති පුරිමායෝ උපාදාය වුච්චති.
</Paragraph>

<Paragraph number="2361" book="paci">
<Emphasis>යාවතතියකන්</Emphasis>ති යාවතතියං සමනුභාසනාය ආපජ්ජති, න සහ වත්ථුජ්ඣාචාරා.
</Paragraph>

<Paragraph number="2362" book="paci">
<Emphasis>නිස්සාරණීයන්</Emphasis>ති සංඝම්හා නිස්සාරීයති.
</Paragraph>

<Paragraph number="2363" book="paci">
<Emphasis>සංඝාදිසේසෝ</Emphasis>ති …පේ…  තේනපි වුච්චති සංඝාදිසේසෝති.
</Paragraph>

</Division>
<Division number="719" book="paci">

<Paragraph number="2364" book="paci">
ධම්මකම්මේ ධම්මකම්මසඤ්ඤා න පටිනිස්සජ්ජති, ආපත්ති සංඝාදිසේසස්ස. ධම්මකම්මේ වේමතිකා න පටිනිස්සජ්ජති, ආපත්ති සංඝාදිසේසස්ස. ධම්මකම්මේ අධම්මකම්මසඤ්ඤා න පටිනිස්සජ්ජති, ආපත්ති සංඝාදිසේසස්ස.
</Paragraph>

<Paragraph number="2365" book="paci">
අධම්මකම්මේ ධම්මකම්මසඤ්ඤා, ආපත්ති දුක්කටස්ස. අධම්මකම්මේ වේමතිකා, ආපත්ති දුක්කටස්ස. අධම්මකම්මේ අධම්මකම්මසඤ්ඤා ආපත්ති දුක්කටස්ස.
</Paragraph>

</Division>
<Division number="720" book="paci">

<Paragraph number="2366" book="paci">
අනාපත්ති—  අසමනුභාසන්තියා, පටිනිස්සජ්ජන්තියා, උම්මත්තිකාය, ආදිකම්මිකායාති.

</Paragraph>
</Division>

<Paragraph number="2367" type="center" book="paci">
අට්ඨමසංඝාදිසේසසික්ඛාපදං නිට්ඨිතං.
</Paragraph>