---
title: "2.4.5.1 රාජාගාරසික්ඛාපද"
tableOfContents: false
sidebar:
  order: 1
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="977" book="paci">

<Paragraph number="2990" book="paci">
තේන සමයේන බුද්ධෝ භගවා සාවත්ථියං විහරති ජේතවනේ අනාථපිණ්ඩිකස්ස ආරාමේ. තේන ඛෝ පන සමයේන රඤ්ඤෝ පසේනදිස්ස කෝසලස්ස උය්‍යානේ චිත්තාගාරේ පටිභානචිත්තං කතං හෝති. බහූ මනුස්සා චිත්තාගාරං දස්සනාය ගච්ඡන්ති. ඡබ්බග්ගියාපි භික්ඛුනියෝ චිත්තාගාරං දස්සනාය අගමංසු. මනුස්සා උජ්ඣායන්ති ඛිය්‍යන්ති විපාචේන්ති—  “කථඤ්හි නාම භික්ඛුනියෝ චිත්තාගාරං දස්සනාය ගච්ඡිස්සන්ති, සේය්‍යථාපි ගිහිනියෝ කාමභෝගිනියෝ”ති.
</Paragraph>

<Paragraph number="2991" book="paci">
අස්සෝසුං ඛෝ භික්ඛුනියෝ තේසං මනුස්සානං උජ්ඣායන්තානං ඛිය්‍යන්තානං විපාචේන්තානං. යා තා භික්ඛුනියෝ අප්පිච්ඡා …පේ…  තා උජ්ඣායන්ති ඛිය්‍යන්ති විපාචේන්ති—  “කථඤ්හි නාම ඡබ්බග්ගියා භික්ඛුනියෝ චිත්තාගාරං දස්සනාය ගච්ඡිස්සන්තී”ති …පේ…  “සච්චං කිර, භික්ඛවේ, ඡබ්බග්ගියා භික්ඛුනියෝ චිත්තාගාරං දස්සනාය ගච්ඡන්තී”ති? “සච්චං, භගවා”ති. විගරහි බුද්ධෝ භගවා …පේ…  කථඤ්හි නාම, භික්ඛවේ, ඡබ්බග්ගියා භික්ඛුනියෝ චිත්තාගාරං දස්සනාය ගච්ඡිස්සන්ති. නේතං, භික්ඛවේ, අප්පසන්නානං වා පසාදාය …පේ…  ඒවඤ්ච පන, භික්ඛවේ, භික්ඛුනියෝ ඉමං සික්ඛාපදං උද්දිසන්තු—
</Paragraph>

</Division>
<Division number="978" book="paci">

<Paragraph number="2992" book="paci">
<Emphasis>“යා පන භික්ඛුනී රාජාගාරං වා චිත්තාගාරං වා ආරාමං වා උය්‍යානං වා පෝක්ඛරණිං වා දස්සනාය ගච්ඡේය්‍ය, පාචිත්තියන්”</Emphasis>ති. (*41*:<Emphasis>96</Emphasis>)
</Paragraph>

</Division>
<Division number="979" book="paci">

<Paragraph number="2993" book="paci">
<Emphasis>යා පනා</Emphasis>ති යා යාදිසා …පේ…  <Emphasis>භික්ඛුනී</Emphasis>ති …පේ…  අයං ඉමස්මිං අත්ථේ අධිප්පේතා භික්ඛුනීති.
</Paragraph>

<Paragraph number="2994" book="paci">
<Emphasis>රාජාගාරං</Emphasis> නාම යත්ථ කත්ථචි රඤ්ඤෝ කීළිතුං රමිතුං කතං හෝති.
</Paragraph>

<Paragraph number="2995" book="paci">
<Emphasis>චිත්තාගාරං</Emphasis> නාම යත්ථ කත්ථචි මනුස්සානං කීළිතුං රමිතුං කතං හෝති.
</Paragraph>

<Paragraph number="2996" book="paci">
<Emphasis>ආරාමෝ</Emphasis> නාම යත්ථ කත්ථචි මනුස්සානං කීළිතුං රමිතුං කතෝ හෝති.
</Paragraph>

<Paragraph number="2997" book="paci">
<Emphasis>උය්‍යානං</Emphasis> නාම යත්ථ කත්ථචි මනුස්සානං කීළිතුං රමිතුං කතං හෝති.
</Paragraph>

<Paragraph number="2998" book="paci">
<Emphasis>පෝක්ඛරණී</Emphasis> නාම යත්ථ කත්ථචි මනුස්සානං කීළිතුං රමිතුං කතා හෝති.
</Paragraph>

</Division>
<Division number="980" book="paci">

<Paragraph number="2999" book="paci">
දස්සනාය ගච්ඡති, ආපත්ති දුක්කටස්ස. යත්ථ ඨිතා පස්සති, ආපත්ති පාචිත්තියස්ස. දස්සනූපචාරං විජහිත්වා පුනප්පුනං පස්සති, ආපත්ති පාචිත්තියස්ස. ඒකමේකං දස්සනාය ගච්ඡති, ආපත්ති දුක්කටස්ස. යත්ථ ඨිතා පස්සති, ආපත්ති පාචිත්තියස්ස. දස්සනූපචාරං විජහිත්වා පුනප්පුනං පස්සති, ආපත්ති පාචිත්තියස්ස.
</Paragraph>

</Division>
<Division number="981" book="paci">

<Paragraph number="3000" book="paci">
අනාපත්ති—  ආරාමේ ඨිතා පස්සති, ගච්ඡන්තී වා ආගච්ඡන්තී වා පස්සති, සති කරණීයේ ගන්ත්වා පස්සති, ආපදාසු, උම්මත්තිකාය, ආදිකම්මිකායාති.

</Paragraph>
</Division>

<Paragraph number="3001" type="center" book="paci">
පඨමසික්ඛාපදං නිට්ඨිතං.
</Paragraph>