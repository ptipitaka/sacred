---
title: "2.4.7.2 පායන්තිසික්ඛාපද"
tableOfContents: false
sidebar:
  order: 3
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="1072" book="paci">

<Paragraph number="3191" book="paci">
තේන සමයේන බුද්ධෝ භගවා සාවත්ථියං විහරති ජේතවනේ අනාථපිණ්ඩිකස්ස ආරාමේ. තේන ඛෝ පන සමයේන භික්ඛුනියෝ පායන්තිං වුට්ඨාපේන්ති. සා පිණ්ඩාය චරති. මනුස්සා ඒවමාහංසු—  “දේථාය්‍යාය භික්ඛං, සදුතියිකා අය්‍යා”ති. මනුස්සා උජ්ඣායන්ති ඛිය්‍යන්ති විපාචේන්ති—  “කථඤ්හි නාම භික්ඛුනියෝ පායන්තිං වුට්ඨාපේස්සන්තී”ති.
</Paragraph>

<Paragraph number="3192" book="paci">
අස්සෝසුං ඛෝ භික්ඛුනියෝ තේසං මනුස්සානං උජ්ඣායන්තානං ඛිය්‍යන්තානං විපාචේන්තානං. යා තා භික්ඛුනියෝ අප්පිච්ඡා …පේ…  තා උජ්ඣායන්ති ඛිය්‍යන්ති විපාචේන්ති—  “කථඤ්හි නාම භික්ඛුනියෝ පායන්තිං වුට්ඨාපේස්සන්තී”ති …පේ…  “සච්චං කිර, භික්ඛවේ, භික්ඛුනියෝ පායන්තිං වුට්ඨාපේන්තී”ති? “සච්චං, භගවා”ති. විගරහි බුද්ධෝ භගවා …පේ…  කථඤ්හි නාම, භික්ඛවේ, භික්ඛුනියෝ පායන්තිං වුට්ඨාපේස්සන්ති. නේතං, භික්ඛවේ, අප්පසන්නානං වා පසාදාය …පේ…  ඒවඤ්ච පන, භික්ඛවේ, භික්ඛුනියෝ ඉමං සික්ඛාපදං උද්දිසන්තු—
</Paragraph>

</Division>
<Division number="1073" book="paci">

<Paragraph number="3193" book="paci">
<Emphasis>“යා පන භික්ඛුනී පායන්තිං වුට්ඨාපේය්‍ය, පාචිත්තියන්”</Emphasis>ති. (*62*:<Emphasis>117</Emphasis>)
</Paragraph>

</Division>
<Division number="1074" book="paci">

<Paragraph number="3194" book="paci">
<Emphasis>යා පනා</Emphasis>ති යා යාදිසා …පේ…  <Emphasis>භික්ඛුනී</Emphasis>ති …පේ…  අයං ඉමස්මිං අත්ථේ අධිප්පේතා භික්ඛුනීති.
</Paragraph>

<Paragraph number="3195" book="paci">
<Emphasis>පායන්තී</Emphasis> නාම මාතා වා හෝති ධාති වා.
</Paragraph>

<Paragraph number="3196" book="paci">
<Emphasis>වුට්ඨාපේය්‍යා</Emphasis>ති උපසම්පාදේය්‍ය.
</Paragraph>

<Paragraph number="3197" book="paci">
“වුට්ඨාපේස්සාමී”ති ගණං වා ආචරිනිං වා පත්තං වා චීවරං වා පරියේසති, සීමං වා සම්මන්නති, ආපත්ති දුක්කටස්ස. ඤත්තියා දුක්කටං. ද්වීහි කම්මවාචාහි දුක්කටා. කම්මවාචාපරියෝසානේ උපජ්ඣායාය ආපත්ති පාචිත්තියස්ස. ගණස්ස ච ආචරිනියා ච ආපත්ති දුක්කටස්ස.
</Paragraph>

</Division>
<Division number="1075" book="paci">

<Paragraph number="3198" book="paci">
පායන්තියා පායන්තිසඤ්ඤා වුට්ඨාපේති, ආපත්ති පාචිත්තියස්ස. පායන්තියා වේමතිකා වුට්ඨාපේති, ආපත්ති දුක්කටස්ස. පායන්තියා අපායන්තිසඤ්ඤා වුට්ඨාපේති, අනාපත්ති. අපායන්තියා පායන්තිසඤ්ඤා, ආපත්ති දුක්කටස්ස. අපායන්තියා වේමතිකා, ආපත්ති දුක්කටස්ස. අපායන්තියා අපායන්තිසඤ්ඤා, අනාපත්ති.
</Paragraph>

</Division>
<Division number="1076" book="paci">

<Paragraph number="3199" book="paci">
අනාපත්ති—  පායන්තිං අපායන්තිසඤ්ඤා වුට්ඨාපේති, අපායන්තිං අපායන්තිසඤ්ඤා වුට්ඨාපේති, උම්මත්තිකාය, ආදිකම්මිකායාති.

</Paragraph>
</Division>

<Paragraph number="3200" type="center" book="paci">
දුතියසික්ඛාපදං නිට්ඨිතං.
</Paragraph>