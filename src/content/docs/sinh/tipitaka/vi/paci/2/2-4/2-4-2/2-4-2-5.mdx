---
title: "2.4.2.5 අනාපුච්ඡාපක්කමනසික්ඛාපද"
tableOfContents: false
sidebar:
  order: 6
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="854" book="paci">

<Paragraph number="2721" book="paci">
තේන සමයේන බුද්ධෝ භගවා සාවත්ථියං විහරති ජේතවනේ අනාථපිණ්ඩිකස්ස ආරාමේ. තේන ඛෝ පන සමයේන අඤ්ඤතරා භික්ඛුනී අඤ්ඤතරස්ස කුලස්ස කුලූපිකා හෝති නිච්චභත්තිකා. අථ ඛෝ සා භික්ඛුනී පුබ්බණ්හසමයං නිවාසේත්වා පත්තචීවරමාදාය යේන තං කුලං තේනුපසඞ්කමි; උපසඞ්කමිත්වා ආසනේ නිසීදිත්වා සාමිකේ අනාපුච්ඡා පක්කාමි. තස්ස කුලස්ස දාසී ඝරං සම්මජ්ජන්තී තං ආසනං භාජනන්තරිකාය පක්ඛිපි. මනුස්සා තං ආසනං අපස්සන්තා තං භික්ඛුනිං ඒතදවෝචුං—  “කහං තං, අය්‍යේ, ආසනන්”ති? “නාහං තං, ආවුසෝ, ආසනං පස්සාමී”ති. “දේථාය්‍යේ, තං ආසනන්”ති පරිභාසිත්වා නිච්චභත්තං පච්ඡින්දිංසු. අථ ඛෝ තේ මනුස්සා ඝරං සෝධේන්තා තං ආසනං භාජනන්තරිකාය පස්සිත්වා තං භික්ඛුනිං ඛමාපේත්වා නිච්චභත්තං පට්ඨපේසුං.
</Paragraph>

<Paragraph number="2722" book="paci">
අථ ඛෝ සා භික්ඛුනී භික්ඛුනීනං ඒතමත්ථං ආරෝචේසි. යා තා භික්ඛුනියෝ අප්පිච්ඡා …පේ…  තා උජ්ඣායන්ති ඛිය්‍යන්ති විපාචේන්ති—  “කථඤ්හි නාම භික්ඛුනී පුරේභත්තං කුලානි උපසඞ්කමිත්වා ආසනේ නිසීදිත්වා සාමිකේ අනාපුච්ඡා පක්කමිස්සතී”ති …පේ…  “සච්චං කිර, භික්ඛවේ, භික්ඛුනී පුරේභත්තං කුලානි උපසඞ්කමිත්වා ආසනේ නිසීදිත්වා සාමිකේ අනාපුච්ඡා පක්කමතී”ති? “සච්චං, භගවා”ති. විගරහි බුද්ධෝ භගවා …පේ…  කථඤ්හි නාම, භික්ඛවේ භික්ඛුනී පුරේභත්තං කුලානි උපසඞ්කමිත්වා ආසනේ නිසීදිත්වා සාමිකේ අනාපුච්ඡා පක්කමිස්සති. නේතං, භික්ඛවේ, අප්පසන්නානං වා පසාදාය …පේ…  ඒවඤ්ච පන, භික්ඛවේ, භික්ඛුනියෝ ඉමං සික්ඛාපදං උද්දිසන්තු—
</Paragraph>

</Division>
<Division number="855" book="paci">

<Paragraph number="2723" book="paci">
<Emphasis>“යා පන භික්ඛුනී පුරේභත්තං කුලානි උපසඞ්කමිත්වා ආසනේ නිසීදිත්වා සාමිකේ අනාපුච්ඡා පක්කමේය්‍ය, පාචිත්තියන්”</Emphasis>ති. (*15*:<Emphasis>70</Emphasis>)
</Paragraph>

</Division>
<Division number="856" book="paci">

<Paragraph number="2724" book="paci">
<Emphasis>යා පනා</Emphasis>ති යා යාදිසා …පේ…  <Emphasis>භික්ඛුනී</Emphasis>ති …පේ…  අයං ඉමස්මිං අත්ථේ අධිප්පේතා භික්ඛුනීති.
</Paragraph>

<Paragraph number="2725" book="paci">
<Emphasis>පුරේභත්තං</Emphasis> නාම අරුණුග්ගමනං උපාදාය යාව මජ්ඣන්හිකා.
</Paragraph>

<Paragraph number="2726" book="paci">
<Emphasis>කුලං</Emphasis> නාම චත්තාරි කුලානි—  ඛත්තියකුලං, බ්‍රාහ්මණකුලං, වේස්සකුලං, සුද්දකුලං. <Emphasis>උපසඞ්කමිත්වා</Emphasis>ති තත්ථ ගන්ත්වා.
</Paragraph>

<Paragraph number="2727" book="paci">
<Emphasis>ආසනං</Emphasis> නාම පල්ලඞ්කස්ස ඕකාසෝ වුච්චති. <Emphasis>නිසීදිත්වා</Emphasis>ති තස්මිං නිසීදිත්වා.
</Paragraph>

<Paragraph number="2728" book="paci">
<Emphasis>සාමිකේ අනාපුච්ඡා පක්කමේය්‍යා</Emphasis>ති යෝ තස්මිං කුලේ මනුස්සෝ විඤ්ඤූ තං අනාපුච්ඡා අනෝවස්සකං අතික්කාමේන්තියා ආපත්ති පාචිත්තියස්ස. අජ්ඣෝකාසේ උපචාරං අතික්කාමේන්තියා ආපත්ති පාචිත්තියස්ස.
</Paragraph>

</Division>
<Division number="857" book="paci">

<Paragraph number="2729" book="paci">
අනාපුච්ඡිතේ අනාපුච්ඡිතසඤ්ඤා පක්කමති, ආපත්ති පාචිත්තියස්ස. අනාපුච්ඡිතේ වේමතිකා පක්කමති, ආපත්ති පාචිත්තියස්ස. අනාපුච්ඡිතේ ආපුච්ඡිතසඤ්ඤා පක්කමති, ආපත්ති පාචිත්තියස්ස.
</Paragraph>

<Paragraph number="2730" book="paci">
පල්ලඞ්කස්ස අනෝකාසේ ආපත්ති දුක්කටස්ස. ආපුච්ඡිතේ අනාපුච්ඡිතසඤ්ඤා, ආපත්ති දුක්කටස්ස. ආපුච්ඡිතේ වේමතිකා, ආපත්ති දුක්කටස්ස. ආපුච්ඡිතේ ආපුච්ඡිතසඤ්ඤා, අනාපත්ති.
</Paragraph>

</Division>
<Division number="858" book="paci">

<Paragraph number="2731" book="paci">
අනාපත්ති—  ආපුච්ඡා ගච්ඡති, අසංහාරිමේ, ගිලානාය, ආපදාසු, උම්මත්තිකාය, ආදිකම්මිකායාති.

</Paragraph>
</Division>

<Paragraph number="2732" type="center" book="paci">
පඤ්චමසික්ඛාපදං නිට්ඨිතං.
</Paragraph>