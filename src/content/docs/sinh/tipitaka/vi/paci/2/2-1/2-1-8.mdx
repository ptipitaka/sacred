---
title: "2.1.8 අට්ඨවත්ථුකාසික්ඛාපද"
tableOfContents: false
sidebar:
  order: 8
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="674" book="paci">

<Paragraph number="2181" book="paci">
තේන සමයේන බුද්ධෝ භගවා සාවත්ථියං විහරති ජේතවනේ අනාථපිණ්ඩිකස්ස ආරාමේ. තේන ඛෝ පන සමයේන ඡබ්බග්ගියා භික්ඛුනියෝ අවස්සුතා අවස්සුතස්ස පුරිසපුග්ගලස්ස හත්ථග්ගහණම්පි සාදියන්ති, සඞ්ඝාටිකණ්ණග්ගහණම්පි සාදියන්ති, සන්තිට්ඨන්තිපි, සල්ලපන්තිපි, සඞ්කේතම්පි ගච්ඡන්ති, පුරිසස්සපි අබ්භාගමනං සාදියන්ති, ඡන්නම්පි අනුපවිසන්ති, කායම්පි තදත්ථාය උපසංහරන්ති ඒතස්ස අසද්ධම්මස්ස පටිසේවනත්ථාය.
</Paragraph>

<Paragraph number="2182" book="paci">
යා තා භික්ඛුනියෝ අප්පිච්ඡා …පේ…  තා උජ්ඣායන්ති ඛිය්‍යන්ති විපාචේන්ති—  “කථඤ්හි නාම ඡබ්බග්ගියා භික්ඛුනියෝ අවස්සුතා අවස්සුතස්ස පුරිසපුග්ගලස්ස හත්ථග්ගහණම්පි සාදියිස්සන්ති, සඞ්ඝාටිකණ්ණග්ගහණම්පි සාදියිස්සන්ති, සන්තිට්ඨිස්සන්තිපි, සල්ලපිස්සන්තිපි, සඞ්කේතම්පි ගච්ඡිස්සන්ති, පුරිසස්සපි අබ්භාගමනං සාදියිස්සන්ති, ඡන්නම්පි අනුපවිසිස්සන්ති, කායම්පි තදත්ථාය උපසංහරිස්සන්ති ඒතස්ස අසද්ධම්මස්ස පටිසේවනත්ථායා”ති …පේ…  “සච්චං කිර, භික්ඛවේ, ඡබ්බග්ගියා භික්ඛුනියෝ අවස්සුතා අවස්සුතස්ස පුරිසපුග්ගලස්ස හත්ථග්ගහණම්පි සාදියන්ති, සඞ්ඝාටිකණ්ණග්ගහණම්පි සාදියන්ති, සන්තිට්ඨන්තිපි, සල්ලපන්තිපි, සඞ්කේතම්පි ගච්ඡන්ති, පුරිසස්සපි අබ්භාගමනං සාදියන්ති, ඡන්නම්පි අනුපවිසන්ති, කායම්පි තදත්ථාය උපසංහරන්ති ඒතස්ස අසද්ධම්මස්ස පටිසේවනත්ථායා”ති? “සච්චං, භගවා”ති. විගරහි බුද්ධෝ භගවා …පේ…  කථඤ්හි නාම, භික්ඛවේ, ඡබ්බග්ගියා භික්ඛුනියෝ අවස්සුතා අවස්සුතස්ස පුරිසපුග්ගලස්ස හත්ථග්ගහණම්පි සාදියිස්සන්ති, සඞ්ඝාටිකණ්ණග්ගහණම්පි සාදියිස්සන්ති, සන්තිට්ඨිස්සන්තිපි, සල්ලපිස්සන්තිපි, සඞ්කේතම්පි ගච්ඡිස්සන්ති, පුරිසස්සපි අබ්භාගමනං සාදියිස්සන්ති, ඡන්නම්පි අනුපවිසිස්සන්ති, කායම්පි තදත්ථාය උපසංහරිස්සන්ති ඒතස්ස අසද්ධම්මස්ස පටිසේවනත්ථාය. නේතං, භික්ඛවේ, අප්පසන්නානං වා පසාදාය …පේ…  ඒවඤ්ච පන, භික්ඛවේ, භික්ඛුනියෝ ඉමං සික්ඛාපදං උද්දිසන්තු—
</Paragraph>

</Division>
<Division number="675" book="paci">

<Paragraph number="2183" book="paci">
<Emphasis>“යා පන භික්ඛුනී අවස්සුතා අවස්සුතස්ස පුරිසපුග්ගලස්ස හත්ථග්ගහණං වා සාදියේය්‍ය, සඞ්ඝාටිකණ්ණග්ගහණං වා සාදියේය්‍ය, සන්තිට්ඨේය්‍ය වා, සල්ලපේය්‍ය වා, සඞ්කේතං වා ගච්ඡේය්‍ය</Emphasis>, <Emphasis>පුරිසස්ස වා අබ්භාගමනං සාදියේය්‍ය, ඡන්නං වා අනුපවිසේය්‍ය, කායං වා තදත්ථාය උපසංහරේය්‍ය ඒතස්ස අසද්ධම්මස්ස පටිසේවනත්ථාය, අයම්පි පාරාජිකා හෝති අසංවාසා අට්ඨවත්ථුකා”</Emphasis>ති. (*8*:<Emphasis>8</Emphasis>)
</Paragraph>

</Division>
<Division number="676" book="paci">

<Paragraph number="2184" book="paci">
<Emphasis>යා පනා</Emphasis>ති යා යාදිසා …පේ…  <Emphasis>භික්ඛුනී</Emphasis>ති …පේ…  අයං ඉමස්මිං අත්ථේ අධිප්පේතා භික්ඛුනීති.
</Paragraph>

<Paragraph number="2185" book="paci">
<Emphasis>අවස්සුතා</Emphasis> නාම සාරත්තා අපේක්ඛවතී පටිබද්ධචිත්තා.
</Paragraph>

<Paragraph number="2186" book="paci">
<Emphasis>අවස්සුතෝ</Emphasis> නාම සාරත්තෝ අපේක්ඛවා පටිබද්ධචිත්තෝ.
</Paragraph>

<Paragraph number="2187" book="paci">
<Emphasis>පුරිසපුග්ගලෝ</Emphasis> නාම මනුස්සපුරිසෝ, න යක්ඛෝ න පේතෝ න තිරච්ඡානගතෝ විඤ්ඤූ පටිබලෝ කායසංසග්ගං සමාපජ්ජිතුං.
</Paragraph>

<Paragraph number="2188" book="paci">
<Emphasis>හත්ථග්ගහණං වා සාදියේය්‍යා</Emphasis>ති හත්ථෝ නාම කප්පරං උපාදාය යාව අග්ගනඛා. ඒතස්ස අසද්ධම්මස්ස පටිසේවනත්ථාය උබ්භක්ඛකං අධෝජාණුමණ්ඩලං ගහණං සාදියති, ආපත්ති ථුල්ලච්චයස්ස.
</Paragraph>

<Paragraph number="2189" book="paci">
<Emphasis>සඞ්ඝාටිකණ්ණග්ගහණං වා සාදියේය්‍යා</Emphasis>ති ඒතස්ස අසද්ධම්මස්ස පටිසේවනත්ථාය නිවත්ථං වා පාරුතං වා ගහණං සාදියති, ආපත්ති ථුල්ලච්චයස්ස.
</Paragraph>

<Paragraph number="2190" book="paci">
<Emphasis>සන්තිට්ඨේය්‍ය වා</Emphasis>ති ඒතස්ස අසද්ධම්මස්ස පටිසේවනත්ථාය පුරිසස්ස හත්ථපාසේ තිට්ඨති, ආපත්ති ථුල්ලච්චයස්ස.
</Paragraph>

<Paragraph number="2191" book="paci">
<Emphasis>සල්ලපේය්‍ය වා</Emphasis>ති ඒතස්ස අසද්ධම්මස්ස පටිසේවනත්ථාය පුරිසස්ස හත්ථපාසේ ඨිතා සල්ලපති, ආපත්ති ථුල්ලච්චයස්ස.
</Paragraph>

<Paragraph number="2192" book="paci">
<Emphasis>සඞ්කේතං වා ගච්ඡේය්‍යා</Emphasis>ති ඒතස්ස අසද්ධම්මස්ස පටිසේවනත්ථාය පුරිසේන—  “ඉත්ථන්නාමං ඕකාසං ආගච්ඡා”ති—  වුත්තා ගච්ඡති. පදේ පදේ ආපත්ති දුක්කටස්ස. පුරිසස්ස හත්ථපාසං ඕක්කන්තමත්තේ ආපත්ති ථුල්ලච්චයස්ස.
</Paragraph>

<Paragraph number="2193" book="paci">
<Emphasis>පුරිසස්ස වා අබ්භාගමනං සාදියේය්‍යා</Emphasis>ති ඒතස්ස අසද්ධම්මස්ස පටිසේවනත්ථාය පුරිසස්ස අබ්භාගමනං සාදියති, ආපත්ති දුක්කටස්ස. හත්ථපාසං ඕක්කන්තමත්තේ ආපත්ති ථුල්ලච්චයස්ස.
</Paragraph>

<Paragraph number="2194" book="paci">
<Emphasis>ඡන්නං වා අනුපවිසේය්‍යා</Emphasis>ති ඒතස්ස අසද්ධම්මස්ස පටිසේවනත්ථාය යේන කේනචි පටිච්ඡන්නං ඕකාසං පවිට්ඨමත්තේ ආපත්ති ථුල්ලච්චයස්ස.
</Paragraph>

<Paragraph number="2195" book="paci">
<Emphasis>කායං වා තදත්ථාය උපසංහරේය්‍යා</Emphasis>ති ඒතස්ස අසද්ධම්මස්ස පටිසේවනත්ථාය පුරිසස්ස හත්ථපාසේ ඨිතා කායං උපසංහරති, ආපත්ති ථුල්ලච්චයස්ස.
</Paragraph>

<Paragraph number="2196" book="paci">
<Emphasis>අයම්පී</Emphasis>ති පුරිමායෝ උපාදාය වුච්චති.
</Paragraph>

<Paragraph number="2197" book="paci">
<Emphasis>පාරාජිකා හෝතී</Emphasis>ති සේය්‍යථාපි නාම තාලෝ මත්ථකච්ඡින්නෝ අභබ්බෝ පුන විරුළ්හියා ඒවමේව භික්ඛුනී අට්ඨමං වත්ථුං පරිපූරේන්තී අස්සමණී හෝති අසක්‍යධීතා. තේන වුච්චති පාරාජිකා හෝතීති.
</Paragraph>

<Paragraph number="2198" book="paci">
<Emphasis>අසංවාසා</Emphasis>ති <Emphasis>සංවාසෝ</Emphasis> නාම ඒකකම්මං ඒකුද්දේසෝ සමසික්ඛතා. ඒසෝ සංවාසෝ නාම. සෝ තාය සද්ධිං නත්ථි. තේන වුච්චති අසංවාසාති.
</Paragraph>

</Division>
<Division number="677" book="paci">

<Paragraph number="2199" book="paci">
අනාපත්ති—  අසඤ්චිච්ච, අස්සතියා, අජානන්තියා, අසාදියන්තියා, උම්මත්තිකාය, ඛිත්තචිත්තාය, වේදනාට්ටාය, ආදිකම්මිකායාති.

</Paragraph>
</Division>

<Paragraph number="2200" type="center" book="paci">
චතුත්ථපාරාජිකං සමත්තං.


</Paragraph>

<Paragraph number="2201" book="paci">
උද්දිට්ඨා ඛෝ, අය්‍යායෝ, අට්ඨ පාරාජිකා ධම්මා. යේසං භික්ඛුනී අඤ්ඤතරං වා අඤ්ඤතරං වා ආපජ්ජිත්වා න ලභති භික්ඛුනීහි සද්ධිං සංවාසං, යථා පුරේ තථා පච්ඡා, පාරාජිකා හෝති අසංවාසා. තත්ථාය්‍යායෝ පුච්ඡාමි—  “කච්චිත්ථ පරිසුද්ධා”? දුතියම්පි පුච්ඡාමි—  “කච්චිත්ථ පරිසුද්ධා”? තතියම්පි පුච්ඡාමි—  “කච්චිත්ථ පරිසුද්ධා”? පරිසුද්ධේත්ථාය්‍යායෝ, තස්මා තුණ්හී, ඒවමේතං ධාරයාමීති.

</Paragraph>

<Paragraph number="2202" type="center" book="paci">
භික්ඛුනිවිභඞ්ගේ පාරාජිකකණ්ඩං නිට්ඨිතං.
</Paragraph>