---
title: "2.2.4 උක්ඛිත්තකඕසාරණසික්ඛාපද"
tableOfContents: false
sidebar:
  order: 12
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="694" book="paci">

<Paragraph number="2272" book="paci">
තේන සමයේන බුද්ධෝ භගවා සාවත්ථියං විහරති ජේතවනේ අනාථපිණ්ඩිකස්ස ආරාමේ. තේන ඛෝ පන සමයේන චණ්ඩකාළී භික්ඛුනී භණ්ඩනකාරිකා හෝති කලහකාරිකා විවාදකාරිකා භස්සකාරිකා සංඝේ අධිකරණකාරිකා. ථුල්ලනන්දා භික්ඛුනී තස්සා කම්මේ කරීයමානේ පටික්කෝසති. තේන ඛෝ පන සමයේන ථුල්ලනන්දා භික්ඛුනී ගාමකං අගමාසි කේනචිදේව කරණීයේන. අථ ඛෝ භික්ඛුනිසංඝෝ—  “ථුල්ලනන්දා භික්ඛුනී පක්කන්තා”ති, චණ්ඩකාළිං භික්ඛුනිං ආපත්තියා අදස්සනේ උක්ඛිපි. ථුල්ලනන්දා භික්ඛුනී ගාමකේ තං කරණීයං තීරේත්වා පුනදේව සාවත්ථිං පච්චාගච්ඡි. චණ්ඩකාළී භික්ඛුනී ථුල්ලනන්දාය භික්ඛුනියා ආගච්ඡන්තියා නේව ආසනං පඤ්ඤපේසි න පාදෝදකං පාදපීඨං පාදකඨලිකං උපනික්ඛිපි න පච්චුග්ගන්ත්වා පත්තචීවරං පටිග්ගහේසි න පානීයේන ආපුච්ඡි. ථුල්ලනන්දා භික්ඛුනී චණ්ඩකාළිං භික්ඛුනිං ඒතදවෝච—  “කිස්ස ත්වං, අය්‍යේ, මයි ආගච්ඡන්තියා නේව ආසනං පඤ්ඤපේසි න පාදෝදකං පාදපීඨං පාදකඨලිකං උපනික්ඛිපි න පච්චුග්ගන්ත්වා පත්තචීවරං පටිග්ගහේසි න පානීයේන ආපුච්ඡී”ති? “ඒවඤ්හේතං, අය්‍යේ, හෝති යථා තං අනාථායා”ති. “කිස්ස පන ත්වං, අය්‍යේ, අනාථා”ති? “ඉමා මං, අය්‍යේ, භික්ඛුනියෝ—  ‘අයං අනාථා අප්පඤ්ඤාතා, නත්ථි ඉමිස්සා කාචි පටිවත්තා’ති, ආපත්තියා අදස්සනේ උක්ඛිපිංසූ”ති.
</Paragraph>

<Paragraph number="2273" book="paci">
ථුල්ලනන්දා භික්ඛුනී—  “බාලා ඒතා අබ්‍යත්තා ඒතා, නේව ජානන්ති කම්මං වා කම්මදෝසං වා කම්මවිපත්තිං වා කම්මසම්පත්තිං වා. මයං ඛෝ ජානාම කම්මම්පි කම්මදෝසම්පි කම්මවිපත්තිම්පි කම්මසම්පත්තිම්පි. මයං ඛෝ අකතං වා කම්මං කාරේය්‍යාම කතං වා කම්මං කෝපේය්‍යාමා”ති, ලහුං ලහුං භික්ඛුනිසංඝං සන්නිපාතේත්වා චණ්ඩකාළිං භික්ඛුනිං ඕසාරේසි.
</Paragraph>

<Paragraph number="2274" book="paci">
යා තා භික්ඛුනියෝ අප්පිච්ඡා …පේ…  තා උජ්ඣායන්ති ඛිය්‍යන්ති විපාචේන්ති—  “කථඤ්හි නාම අය්‍යා ථුල්ලනන්දා සමග්ගේන සංඝේන උක්ඛිත්තං භික්ඛුනිං ධම්මේන විනයේන සත්ථුසාසනේන අනපලෝකේත්වා කාරකසංඝං අනඤ්ඤාය ගණස්ස ඡන්දං ඕසාරේස්සතී”ති …පේ…  “සච්චං කිර, භික්ඛවේ, ථුල්ලනන්දා භික්ඛුනී සමග්ගේන සංඝේන උක්ඛිත්තං භික්ඛුනිං ධම්මේන විනයේන සත්ථුසාසනේන අනපලෝකේත්වා කාරකසංඝං අනඤ්ඤාය ගණස්ස ඡන්දං ඕසාරේතී”ති? “සච්චං, භගවා”ති. විගරහි බුද්ධෝ භගවා …පේ…  කථඤ්හි නාම, භික්ඛවේ, ථුල්ලනන්දා භික්ඛුනී සමග්ගේන සංඝේන උක්ඛිත්තං භික්ඛුනිං ධම්මේන විනයේන සත්ථුසාසනේන අනපලෝකේත්වා කාරකසංඝං අනඤ්ඤාය ගණස්ස ඡන්දං ඕසාරේස්සති. නේතං, භික්ඛවේ, අප්පසන්නානං වා පසාදාය …පේ…  ඒවඤ්ච පන, භික්ඛවේ, භික්ඛුනියෝ ඉමං සික්ඛාපදං උද්දිසන්තු—
</Paragraph>

</Division>
<Division number="695" book="paci">

<Paragraph number="2275" book="paci">
<Emphasis>“යා පන භික්ඛුනී සමග්ගේන සංඝේන උක්ඛිත්තං භික්ඛුනිං ධම්මේන විනයේන සත්ථුසාසනේන අනපලෝකේත්වා කාරකසංඝං අනඤ්ඤාය ගණස්ස ඡන්දං ඕසාරේය්‍ය, අයම්පි භික්ඛුනී පඨමාපත්තිකං ධම්මං ආපන්නා නිස්සාරණීයං සංඝාදිසේසන්”</Emphasis>ති. (*4*:<Emphasis>12</Emphasis>)
</Paragraph>

</Division>
<Division number="696" book="paci">

<Paragraph number="2276" book="paci">
<Emphasis>යා පනා</Emphasis>ති යා යාදිසා …පේ…  <Emphasis>භික්ඛුනී</Emphasis>ති …පේ…  අයං ඉමස්මිං අත්ථේ අධිප්පේතා භික්ඛුනීති.
</Paragraph>

<Paragraph number="2277" book="paci">
<Emphasis>සමග්ගෝ</Emphasis> නාම <Emphasis>සංඝෝ</Emphasis> සමානසංවාසකෝ සමානසීමායං ඨිතෝ.
</Paragraph>

<Paragraph number="2278" book="paci">
<Emphasis>උක්ඛිත්තා</Emphasis> නාම ආපත්තියා අදස්සනේ වා අප්පටිකම්මේ වා අප්පටිනිස්සග්ගේ වා උක්ඛිත්තා.
</Paragraph>

<Paragraph number="2279" book="paci">
<Emphasis>ධම්මේන විනයේනා</Emphasis>ති යේන ධම්මේන යේන විනයේන.
</Paragraph>

<Paragraph number="2280" book="paci">
<Emphasis>සත්ථුසාසනේනා</Emphasis>ති ජිනසාසනේන බුද්ධසාසනේන.
</Paragraph>

<Paragraph number="2281" book="paci">
<Emphasis>අනපලෝකේත්වා කාරකසංඝන්</Emphasis>ති කම්මකාරකසංඝං අනාපුච්ඡා.
</Paragraph>

<Paragraph number="2282" book="paci">
<Emphasis>අනඤ්ඤාය ගණස්ස ඡන්දන්</Emphasis>ති ගණස්ස ඡන්දං අජානිත්වා.
</Paragraph>

<Paragraph number="2283" book="paci">
“ඕසාරේස්සාමී”ති ගණං වා පරියේසති, සීමං වා සම්මන්නති, ආපත්ති දුක්කටස්ස. ඤත්තියා දුක්කටං, ද්වීහි කම්මවාචාහි ථුල්ලච්චයා, කම්මවාචාපරියෝසානේ ආපත්ති සංඝාදිසේසස්ස.
</Paragraph>

<Paragraph number="2284" book="paci">
<Emphasis>අයම්පී</Emphasis>ති පුරිමායෝ උපාදාය වුච්චති.
</Paragraph>

<Paragraph number="2285" book="paci">
<Emphasis>පඨමාපත්තිකන්</Emphasis>ති සහ වත්ථුජ්ඣාචාරා ආපජ්ජති අසමනුභාසනාය.
</Paragraph>

<Paragraph number="2286" book="paci">
<Emphasis>නිස්සාරණීයන්</Emphasis>ති සංඝම්හා නිස්සාරීයති.
</Paragraph>

<Paragraph number="2287" book="paci">
<Emphasis>සංඝාදිසේසෝ</Emphasis>ති …පේ…  තේනපි වුච්චති සංඝාදිසේසෝති.
</Paragraph>

</Division>
<Division number="697" book="paci">

<Paragraph number="2288" book="paci">
ධම්මකම්මේ ධම්මකම්මසඤ්ඤා ඕසාරේති, ආපත්ති සංඝාදිසේසස්ස. ධම්මකම්මේ වේමතිකා ඕසාරේති ආපත්ති සංඝාදිසේසස්ස. ධම්මකම්මේ අධම්මකම්මසඤ්ඤා ඕසාරේති, ආපත්ති සංඝාදිසේසස්ස.
</Paragraph>

<Paragraph number="2289" book="paci">
අධම්මකම්මේ ධම්මකම්මසඤ්ඤා, ආපත්ති දුක්කටස්ස. අධම්මකම්මේ වේමතිකා, ආපත්ති දුක්කටස්ස. අධම්මකම්මේ අධම්මකම්මසඤ්ඤා, ආපත්ති දුක්කටස්ස.
</Paragraph>

</Division>
<Division number="698" book="paci">

<Paragraph number="2290" book="paci">
අනාපත්ති—  කම්මකාරකසංඝං අපලෝකේත්වා ඕසාරේති, ගණස්ස ඡන්දං ජානිත්වා ඕසාරේති, වත්තේ වත්තන්තිං ඕසාරේති, අසන්තේ කම්මකාරකසංඝේ ඕසාරේති, උම්මත්තිකාය, ආදිකම්මිකායාති.

</Paragraph>
</Division>

<Paragraph number="2291" type="center" book="paci">
චතුත්ථසංඝාදිසේසසික්ඛාපදං නිට්ඨිතං.
</Paragraph>