---
title: "2.3.1.4 අඤ්ඤවිඤ්ඤාපනසික්ඛාපද"
tableOfContents: false
sidebar:
  order: 5
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="748" book="paci">

<Paragraph number="2463" book="paci">
තේන සමයේන බුද්ධෝ භගවා සාවත්ථියං විහරති ජේතවනේ අනාථපිණ්ඩිකස්ස ආරාමේ. තේන ඛෝ පන සමයේන ථුල්ලනන්දා භික්ඛුනී ගිලානා හෝති. අථ ඛෝ අඤ්ඤතරෝ උපාසකෝ යේන ථුල්ලනන්දා භික්ඛුනී තේනුපසඞ්කමි; උපසඞ්කමිත්වා ථුල්ලනන්දං භික්ඛුනිං ඒතදවෝච—  “කිං තේ, අය්‍යේ, අඵාසු, කිං ආහරීයතූ”ති? “සප්පිනා මේ, ආවුසෝ, අත්ථෝ”ති. අථ ඛෝ සෝ උපාසකෝ අඤ්ඤතරස්ස ආපණිකස්ස ඝරා කහාපණස්ස සප්පිං ආහරිත්වා ථුල්ලනන්දාය භික්ඛුනියා අදාසි. ථුල්ලනන්දා භික්ඛුනී ඒවමාහ—  “න මේ, ආවුසෝ, සප්පිනා අත්ථෝ; තේලේන මේ අත්ථෝ”ති. අථ ඛෝ සෝ උපාසකෝ යේන සෝ ආපණිකෝ තේනුපසඞ්කමි; උපසඞ්කමිත්වා තං ආපණිකං ඒතදවෝච—  “න කිරාය්‍යෝ, අය්‍යාය සප්පිනා අත්ථෝ, තේලේන අත්ථෝ. හන්ද තේ සප්පිං, තේලං මේ දේහී”ති. “සචේ මයං, අය්‍යෝ, වික්කීතං භණ්ඩං පුන ආදියිස්සාම, කදා අම්හාකං භණ්ඩං වික්කායිස්සති; සප්පිස්ස කයේන සප්පි හටං, තේලස්ස කයං ආහර, තේලං හරිස්සසී”ති. අථ ඛෝ සෝ උපාසකෝ උජ්ඣායති ඛිය්‍යති විපාචේති—  “කථඤ්හි නාම අය්‍යා ථුල්ලනන්දා අඤ්ඤං විඤ්ඤාපේත්වා අඤ්ඤං විඤ්ඤාපේස්සතී”ති.
</Paragraph>

<Paragraph number="2464" book="paci">
අස්සෝසුං ඛෝ භික්ඛුනියෝ තස්ස උපාසකස්ස උජ්ඣායන්තස්ස ඛිය්‍යන්තස්ස විපාචේන්තස්ස. යා තා භික්ඛුනියෝ අප්පිච්ඡා …පේ…  තා උජ්ඣායන්ති ඛිය්‍යන්ති විපාචේන්ති …පේ…  අථ ඛෝ තා භික්ඛුනියෝ භික්ඛූනං ඒතමත්ථං ආරෝචේසුං. භික්ඛූ භගවතෝ ඒතමත්ථං ආරෝචේසුං …පේ…  “සච්චං කිර, භික්ඛවේ, ථුල්ලනන්දා භික්ඛුනී අඤ්ඤං විඤ්ඤාපේත්වා අඤ්ඤං විඤ්ඤාපේතී”ති? “සච්චං, භගවා”ති. විගරහි බුද්ධෝ භගවා …පේ…  කථඤ්හි නාම, භික්ඛවේ, ථුල්ලනන්දා භික්ඛුනී අඤ්ඤං විඤ්ඤාපේත්වා අඤ්ඤං විඤ්ඤාපේස්සති. නේතං, භික්ඛවේ, අප්පසන්නානං වා පසාදාය …පේ…  ඒවඤ්ච පන, භික්ඛවේ, භික්ඛුනියෝ ඉමං සික්ඛාපදං උද්දිසන්තු—
</Paragraph>

</Division>
<Division number="749" book="paci">

<Paragraph number="2465" book="paci">
<Emphasis>“යා පන භික්ඛුනී අඤ්ඤං විඤ්ඤාපේත්වා අඤ්ඤං විඤ්ඤාපේය්‍ය, නිස්සග්ගියං පාචිත්තියන්”</Emphasis>ති. (*4*:<Emphasis>29</Emphasis>)
</Paragraph>

</Division>
<Division number="750" book="paci">

<Paragraph number="2466" book="paci">
<Emphasis>යා පනා</Emphasis>ති යා යාදිසා …පේ…  <Emphasis>භික්ඛුනී</Emphasis>ති …පේ…  අයං ඉමස්මිං අත්ථේ අධිප්පේතා භික්ඛුනීති.
</Paragraph>

<Paragraph number="2467" book="paci">
<Emphasis>අඤ්ඤං විඤ්ඤාපේත්වා</Emphasis>ති යං කිඤ්චි විඤ්ඤාපේත්වා.
</Paragraph>

<Paragraph number="2468" book="paci">
<Emphasis>අඤ්ඤං විඤ්ඤාපේය්‍යා</Emphasis>ති තං ඨපේත්වා අඤ්ඤං විඤ්ඤාපේති, පයෝගේ දුක්කටං. පටිලාභේන නිස්සග්ගියං හෝති. නිස්සජ්ජිතබ්බං සංඝස්ස වා ගණස්ස වා ඒකභික්ඛුනියා වා. ඒවඤ්ච පන, භික්ඛවේ, නිස්සජ්ජිතබ්බං …පේ…  “ඉදං මේ, අය්‍යේ, අඤ්ඤං විඤ්ඤාපේත්වා අඤ්ඤං විඤ්ඤාපිතං නිස්සග්ගියං, ඉමාහං සංඝස්ස නිස්සජ්ජාමී”ති …පේ…  දදේය්‍යා”ති …පේ…  දදේය්‍යුන්”ති …පේ…  අය්‍යාය දම්මී”ති.
</Paragraph>

</Division>
<Division number="751" book="paci">

<Paragraph number="2469" book="paci">
අඤ්ඤේ අඤ්ඤසඤ්ඤා අඤ්ඤං විඤ්ඤාපේති, නිස්සග්ගියං පාචිත්තියං. අඤ්ඤේ වේමතිකා අඤ්ඤං විඤ්ඤාපේති, නිස්සග්ගියං පාචිත්තියං. අඤ්ඤේ අනඤ්ඤසඤ්ඤා අඤ්ඤං විඤ්ඤාපේති, නිස්සග්ගියං පාචිත්තියං.
</Paragraph>

<Paragraph number="2470" book="paci">
අනඤ්ඤේ අඤ්ඤසඤ්ඤා අනඤ්ඤං විඤ්ඤාපේති, ආපත්ති දුක්කටස්ස. අනඤ්ඤේ වේමතිකා අනඤ්ඤං විඤ්ඤාපේති, ආපත්ති දුක්කටස්ස. අනඤ්ඤේ අනඤ්ඤසඤ්ඤා, අනාපත්ති.
</Paragraph>

</Division>
<Division number="752" book="paci">

<Paragraph number="2471" book="paci">
අනාපත්ති—  තඤ්ඤේව විඤ්ඤාපේති, අඤ්ඤඤ්ච විඤ්ඤාපේති, ආනිසංසං දස්සේත්වා විඤ්ඤාපේති, උම්මත්තිකාය, ආදිකම්මිකායාති.

</Paragraph>
</Division>

<Paragraph number="2472" type="center" book="paci">
චතුත්ථසික්ඛාපදං නිට්ඨිතං.
</Paragraph>