---
title: "2.4.4.5 නික්කඩ්ඪනසික්ඛාපද"
tableOfContents: false
sidebar:
  order: 6
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="950" book="paci">

<Paragraph number="2923" book="paci">
තේන සමයේන බුද්ධෝ භගවා සාවත්ථියං විහරති ජේතවනේ අනාථපිණ්ඩිකස්ස ආරාමේ. තේන ඛෝ පන සමයේන භද්දා කාපිලානී සාකේතේ වස්සං උපගතා හෝති. සා කේනචිදේව කරණීයේන උබ්බාළ්හා ථුල්ලනන්දාය භික්ඛුනියා සන්තිකේ දූතං පාහේසි—  “සචේ මේ අය්‍යා ථුල්ලනන්දා උපස්සයං දදේය්‍ය ආගච්ඡේය්‍යාමහං සාවත්ථින්”ති. ථුල්ලනන්දා භික්ඛුනී ඒවමාහ—  “ආගච්ඡතු, දස්සාමී”ති. අථ ඛෝ භද්දා කාපිලානී සාකේතා සාවත්ථිං අගමාසි. ථුල්ලනන්දා භික්ඛුනී භද්දාය කාපිලානියා උපස්සයං අදාසි. තේන ඛෝ පන සමයේන ථුල්ලනන්දා භික්ඛුනී බහුස්සුතා හෝති භාණිකා විසාරදා පට්ටා ධම්මිං කථං කාතුං. භද්දාපි කාපිලානී බහුස්සුතා හෝති භාණිකා විසාරදා පට්ටා ධම්මිං කථං කාතුං උළාරසම්භාවිතා. මනුස්සා—  “අය්‍යා භද්දා කාපිලානී බහුස්සුතා භාණිකා විසාරදා පට්ටා ධම්මිං කථං කාතුං උළාරසම්භාවිතා”ති භද්දං කාපිලානිං පඨමං පයිරුපාසිත්වා පච්ඡා ථුල්ලනන්දං භික්ඛුනිං පයිරුපාසන්ති. ථුල්ලනන්දා භික්ඛුනී ඉස්සාපකතා—  “ඉමා කිර අප්පිච්ඡා සන්තුට්ඨා පවිවිත්තා අසංසට්ඨා යා ඉමා සඤ්ඤත්තිබහුලා විඤ්ඤත්තිබහුලා විහරන්තී”ති කුපිතා අනත්තමනා භද්දං කාපිලානිං උපස්සයා නික්කඩ්ඪි.
</Paragraph>

<Paragraph number="2924" book="paci">
යා තා භික්ඛුනියෝ අප්පිච්ඡා …පේ…  තා උජ්ඣායන්ති ඛිය්‍යන්ති විපාචේන්ති—  “කථඤ්හි නාම අය්‍යා ථුල්ලනන්දා අය්‍යාය භද්දාය කාපිලානියා උපස්සයං දත්වා කුපිතා අනත්තමනා නික්කඩ්ඪිස්සතී”ති …පේ…  “සච්චං කිර, භික්ඛවේ, ථුල්ලනන්දා භික්ඛුනී භද්දාය කාපිලානියා උපස්සයං දත්වා කුපිතා අනත්තමනා නික්කඩ්ඪතී”ති? “සච්චං, භගවා”ති. විගරහි බුද්ධෝ භගවා …පේ…  කථඤ්හි නාම, භික්ඛවේ, ථුල්ලනන්දා භික්ඛුනී භද්දාය කාපිලානියා උපස්සයං දත්වා කුපිතා අනත්තමනා නික්කඩ්ඪිස්සති. නේතං, භික්ඛවේ, අප්පසන්නානං වා පසාදාය …පේ…  ඒවඤ්ච පන, භික්ඛවේ, භික්ඛුනියෝ ඉමං සික්ඛාපදං උද්දිසන්තු—
</Paragraph>

</Division>
<Division number="951" book="paci">

<Paragraph number="2925" book="paci">
<Emphasis>“යා පන භික්ඛුනී භික්ඛුනියා උපස්සයං දත්වා කුපිතා අනත්තමනා නික්කඩ්ඪේය්‍ය වා නික්කඩ්ඪාපේය්‍ය වා, පාචිත්තියන්”</Emphasis>ති. (*35*:<Emphasis>90</Emphasis>)
</Paragraph>

</Division>
<Division number="952" book="paci">

<Paragraph number="2926" book="paci">
<Emphasis>යා පනා</Emphasis>ති යා යාදිසා …පේ…  <Emphasis>භික්ඛුනී</Emphasis>ති …පේ…  අයං ඉමස්මිං අත්ථේ අධිප්පේතා භික්ඛුනීති.
</Paragraph>

<Paragraph number="2927" book="paci">
<Emphasis>භික්ඛුනියා</Emphasis>ති අඤ්ඤාය භික්ඛුනියා. <Emphasis>උපස්සයෝ</Emphasis> නාම කවාටබද්ධෝ වුච්චති. <Emphasis>දත්වා</Emphasis>ති සයං දත්වා. <Emphasis>කුපිතා අනත්තමනා</Emphasis>ති අනභිරද්ධා ආහතචිත්තා ඛිලජාතා.
</Paragraph>

<Paragraph number="2928" book="paci">
<Emphasis>නික්කඩ්ඪේය්‍යා</Emphasis>ති ගබ්භේ ගහේත්වා පමුඛං නික්කඩ්ඪති, ආපත්ති පාචිත්තියස්ස. පමුඛේ ගහේත්වා බහි නික්කඩ්ඪති, ආපත්ති පාචිත්තියස්ස. ඒකේන පයෝගේන බහුකේපි ද්වාරේ අතික්කාමේති, ආපත්ති පාචිත්තියස්ස.
</Paragraph>

<Paragraph number="2929" book="paci">
<Emphasis>නික්කඩ්ඪාපේය්‍යා</Emphasis>ති අඤ්ඤං ආණාපේති, ආපත්ති පාචිත්තියස්ස. සකිං ආණත්තා බහුකේපි ද්වාරේ අතික්කාමේති, ආපත්ති පාචිත්තියස්ස.
</Paragraph>

</Division>
<Division number="953" book="paci">

<Paragraph number="2930" book="paci">
උපසම්පන්නාය උපසම්පන්නසඤ්ඤා උපස්සයං දත්වා කුපිතා අනත්තමනා නික්කඩ්ඪති වා නික්කඩ්ඪාපේති වා, ආපත්ති පාචිත්තියස්ස. උපසම්පන්නාය වේමතිකා උපස්සයං දත්වා කුපිතා අනත්තමනා නික්කඩ්ඪති වා නික්කඩ්ඪාපේති වා, ආපත්ති පාචිත්තියස්ස. උපසම්පන්නාය අනුපසම්පන්නසඤ්ඤා උපස්සයං දත්වා කුපිතා අනත්තමනා නික්කඩ්ඪති වා නික්කඩ්ඪාපේති වා, ආපත්ති පාචිත්තියස්ස.
</Paragraph>

<Paragraph number="2931" book="paci">
තස්සා පරික්ඛාරං නික්කඩ්ඪති වා නික්කඩ්ඪාපේති වා, ආපත්ති දුක්කටස්ස. අකවාටබද්ධා නික්කඩ්ඪති වා නික්කඩ්ඪාපේති වා, ආපත්ති දුක්කටස්ස. තස්සා පරික්ඛාරං නික්කඩ්ඪති වා නික්කඩ්ඪාපේති වා, ආපත්ති දුක්කටස්ස. අනුපසම්පන්නං කවාටබද්ධා වා අකවාටබද්ධා වා නික්කඩ්ඪති වා නික්කඩ්ඪාපේති වා, ආපත්ති දුක්කටස්ස. තස්සා පරික්ඛාරං නික්කඩ්ඪති වා නික්කඩ්ඪාපේති වා, ආපත්ති දුක්කටස්ස. අනුපසම්පන්නාය උපසම්පන්නසඤ්ඤා, ආපත්ති දුක්කටස්ස. අනුපසම්පන්නාය වේමතිකා, ආපත්ති දුක්කටස්ස. අනුපසම්පන්නාය අනුපසම්පන්නසඤ්ඤා, ආපත්ති දුක්කටස්ස.
</Paragraph>

</Division>
<Division number="954" book="paci">

<Paragraph number="2932" book="paci">
අනාපත්ති—  අලජ්ජිනිං නික්කඩ්ඪති වා නික්කඩ්ඪාපේති වා, තස්සා පරික්ඛාරං නික්කඩ්ඪති වා නික්කඩ්ඪාපේති වා, උම්මත්තිකං නික්කඩ්ඪති වා නික්කඩ්ඪාපේති වා, තස්සා පරික්ඛාරං නික්කඩ්ඪති වා නික්කඩ්ඪාපේති වා, භණ්ඩනකාරිකං කලහකාරිකං විවාදකාරිකං භස්සකාරිකං සංඝේ අධිකරණකාරිකං නික්කඩ්ඪති වා නික්කඩ්ඪාපේති වා, තස්සා පරික්ඛාරං නික්කඩ්ඪති වා නික්කඩ්ඪාපේති වා, අන්තේවාසිනිං වා සද්ධිවිහාරිනිං වා න සම්මා වත්තන්තිං නික්කඩ්ඪති වා නික්කඩ්ඪාපේති වා, තස්සා පරික්ඛාරං නික්කඩ්ඪති වා නික්කඩ්ඪාපේති වා, උම්මත්තිකාය, ආදිකම්මිකායාති.

</Paragraph>
</Division>

<Paragraph number="2933" type="center" book="paci">
පඤ්චමසික්ඛාපදං නිට්ඨිතං.
</Paragraph>