---
title: "2.4.2.7 අනාපුච්ඡාසන්ථරණසික්ඛාපද"
tableOfContents: false
sidebar:
  order: 8
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="864" book="paci">

<Paragraph number="2747" book="paci">
තේන සමයේන බුද්ධෝ භගවා සාවත්ථියං විහරති ජේතවනේ අනාථපිණ්ඩිකස්ස ආරාමේ. තේන ඛෝ පන සමයේන සම්බහුලා භික්ඛුනියෝ කෝසලේසු ජනපදේ සාවත්ථිං ගච්ඡන්තියෝ සායං අඤ්ඤතරං ගාමං උපගන්ත්වා අඤ්ඤතරං බ්‍රාහ්මණකුලං උපසඞ්කමිත්වා ඕකාසං යාචිංසු. අථ ඛෝ සා බ්‍රාහ්මණී තා භික්ඛුනියෝ ඒතදවෝච—  “ආගමේථ, අය්‍යේ, යාව බ්‍රාහ්මණෝ ආගච්ඡතී”ති. භික්ඛුනියෝ—  “යාව බ්‍රාහ්මණෝ ආගච්ඡතී”ති සේය්‍යං සන්ථරිත්වා ඒකච්චා නිසීදිංසු ඒකච්චා නිපජ්ජිංසු. අථ ඛෝ සෝ බ්‍රාහ්මණෝ රත්තිං ආගන්ත්වා තං බ්‍රාහ්මණිං ඒතදවෝච—  “කා ඉමා”ති? “භික්ඛුනියෝ, අය්‍යා”ති. “නික්කඩ්ඪථ ඉමා මුණ්ඩා බන්ධකිනියෝ”ති, ඝරතෝ නික්කඩ්ඪාපේසි.
</Paragraph>

<Paragraph number="2748" book="paci">
අථ ඛෝ තා භික්ඛුනියෝ සාවත්ථිං ගන්ත්වා භික්ඛුනීනං ඒතමත්ථං ආරෝචේසුං. යා තා භික්ඛුනියෝ අප්පිච්ඡා …පේ…  තා උජ්ඣායන්ති ඛිය්‍යන්ති විපාචේන්ති—  “කථඤ්හි නාම භික්ඛුනියෝ විකාලේ කුලානි උපසඞ්කමිත්වා සාමිකේ අනාපුච්ඡා සේය්‍යං සන්ථරිත්වා අභිනිසීදිස්සන්තිපි අභිනිපජ්ජිස්සන්තිපී”ති …පේ…  “සච්චං කිර, භික්ඛවේ, භික්ඛුනියෝ විකාලේ කුලානි උපසඞ්කමිත්වා සාමිකේ අනාපුච්ඡා සේය්‍යං සන්ථරිත්වා අභිනිසීදන්තිපි අභිනිපජ්ජන්තිපී”ති? “සච්චං, භගවා”ති. විගරහි බුද්ධෝ භගවා …පේ…  කථඤ්හි නාම, භික්ඛවේ, භික්ඛුනියෝ විකාලේ කුලානි උපසඞ්කමිත්වා සාමිකේ අනාපුච්ඡා සේය්‍යං සන්ථරිත්වා අභිනිසීදිස්සන්තිපි අභිනිපජ්ජිස්සන්තිපි. නේතං, භික්ඛවේ, අප්පසන්නානං වා පසාදාය …පේ…  ඒවඤ්ච පන, භික්ඛවේ, භික්ඛුනියෝ ඉමං සික්ඛාපදං උද්දිසන්තු—
</Paragraph>

</Division>
<Division number="865" book="paci">

<Paragraph number="2749" book="paci">
<Emphasis>“යා පන භික්ඛුනී විකාලේ කුලානි උපසඞ්කමිත්වා සාමිකේ අනාපුච්ඡා සේය්‍යං සන්ථරිත්වා වා සන්ථරාපේත්වා වා අභිනිසීදේය්‍ය වා අභිනිපජ්ජේය්‍ය වා, පාචිත්තියන්”</Emphasis>ති. (*17*:<Emphasis>72</Emphasis>)
</Paragraph>

</Division>
<Division number="866" book="paci">

<Paragraph number="2750" book="paci">
<Emphasis>යා පනා</Emphasis>ති යා යාදිසා …පේ…  <Emphasis>භික්ඛුනී</Emphasis>ති …පේ…  අයං ඉමස්මිං අත්ථේ අධිප්පේතා භික්ඛුනීති.
</Paragraph>

<Paragraph number="2751" book="paci">
<Emphasis>විකාලෝ</Emphasis> නාම අත්ථඞ්ගතේ සූරියේ යාව අරුණුග්ගමනා.
</Paragraph>

<Paragraph number="2752" book="paci">
<Emphasis>කුලං</Emphasis> නාම චත්තාරි කුලානි—  ඛත්තියකුලං, බ්‍රාහ්මණකුලං, වේස්සකුලං සුද්දකුලං. <Emphasis>උපසඞ්කමිත්වා</Emphasis>ති තත්ථ ගන්ත්වා.
</Paragraph>

<Paragraph number="2753" book="paci">
<Emphasis>සාමිකේ අනාපුච්ඡා</Emphasis>ති යෝ තස්මිං කුලේ මනුස්සෝ සාමිකෝ දාතුං, තං අනාපුච්ඡා.
</Paragraph>

<Paragraph number="2754" book="paci">
<Emphasis>සේය්‍යං</Emphasis> නාම අන්තමසෝ පණ්ණසන්ථාරෝපි. <Emphasis>සන්ථරිත්වා</Emphasis>ති සයං සන්ථරිත්වා. <Emphasis>සන්ථරාපේත්වා</Emphasis>ති අඤ්ඤං සන්ථරාපේත්වා. <Emphasis>අභිනිසීදේය්‍යා</Emphasis>ති තස්මිං අභිනිසීදති, ආපත්ති පාචිත්තියස්ස. <Emphasis>අභිනිපජ්ජේය්‍යා</Emphasis>ති තස්මිං අභිනිපජ්ජති, ආපත්ති පාචිත්තියස්ස.
</Paragraph>

</Division>
<Division number="867" book="paci">

<Paragraph number="2755" book="paci">
අනාපුච්ඡිතේ අනාපුච්ඡිතසඤ්ඤා සේය්‍යං සන්ථරිත්වා වා සන්ථරාපේත්වා වා අභිනිසීදති වා අභිනිපජ්ජති වා, ආපත්ති පාචිත්තියස්ස. අනාපුච්ඡිතේ වේමතිකා සේය්‍යං සන්ථරිත්වා වා සන්ථරාපේත්වා වා අභිනිසීදති වා අභිනිපජ්ජති වා, ආපත්ති පාචිත්තියස්ස. අනාපුච්ඡිතේ ආපුච්ඡිතසඤ්ඤා සේය්‍යං සන්ථරිත්වා වා සන්ථරාපේත්වා වා අභිනිසීදති වා අභිනිපජ්ජති වා, ආපත්ති පාචිත්තියස්ස.
</Paragraph>

<Paragraph number="2756" book="paci">
ආපුච්ඡිතේ අනාපුච්ඡිතසඤ්ඤා, ආපත්ති දුක්කටස්ස. ආපුච්ඡිතේ වේමතිකා, ආපත්ති දුක්කටස්ස. ආපුච්ඡිතේ ආපුච්ඡිතසඤ්ඤා, අනාපත්ති.
</Paragraph>

</Division>
<Division number="868" book="paci">

<Paragraph number="2757" book="paci">
අනාපත්ති—  ආපුච්ඡා සේය්‍යං සන්ථරිත්වා වා සන්ථරාපේත්වා වා අභිනිසීදති වා අභිනිපජ්ජති වා, ගිලානාය, ආපදාසු, උම්මත්තිකාය, ආදිකම්මිකායාති.

</Paragraph>
</Division>

<Paragraph number="2758" type="center" book="paci">
සත්තමසික්ඛාපදං නිට්ඨිතං.
</Paragraph>