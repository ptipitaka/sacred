---
title: "2.4.3.9 කාලඅතික්කමනසික්ඛාපද"
tableOfContents: false
sidebar:
  order: 10
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="920" book="paci">

<Paragraph number="2861" book="paci">
තේන සමයේන බුද්ධෝ භගවා සාවත්ථියං විහරති ජේතවනේ අනාථපිණ්ඩිකස්ස ආරාමේ. තේන ඛෝ පන සමයේන ථුල්ලනන්දාය භික්ඛුනියා උපට්ඨාකකුලං ථුල්ලනන්දං භික්ඛුනිං ඒතදවෝච—  “සචේ මයං, අය්‍යේ, සක්කෝම, භික්ඛුනිසංඝස්ස චීවරං දස්සාමා”ති. තේන ඛෝ පන සමයේන වස්සංවුට්ඨා භික්ඛුනියෝ චීවරං භාජේතුකාමා සන්නිපතිංසු. ථුල්ලනන්දා භික්ඛුනී තා භික්ඛුනියෝ ඒතදවෝච—  “ආගමේථ, අය්‍යේ, අත්ථි භික්ඛුනිසංඝස්ස චීවරපච්චාසා”ති. භික්ඛුනියෝ ථුල්ලනන්දං භික්ඛුනිං ඒතදවෝචුං—  “ගච්ඡාය්‍යේ, තං චීවරං ජානාහී”ති. ථුල්ලනන්දා භික්ඛුනී යේන තං කුලං තේනුපසඞ්කමි; උපසඞ්කමිත්වා තේ මනුස්සේ ඒතදවෝච—  “දේථාවුසෝ, භික්ඛුනිසංඝස්ස චීවරන්”ති. “න මයං, අය්‍යේ, සක්කෝම භික්ඛුනිසංඝස්ස චීවරං දාතුන්”ති.
</Paragraph>

<Paragraph number="2862" book="paci">
ථුල්ලනන්දා භික්ඛුනී භික්ඛුනීනං ඒතමත්ථං ආරෝචේසි. යා තා භික්ඛුනියෝ අප්පිච්ඡා …පේ…  තා උජ්ඣායන්ති ඛිය්‍යන්ති විපාචේන්ති—  “කථඤ්හි නාම අය්‍යා ථුල්ලනන්දා දුබ්බලචීවරපච්චාසාය චීවරකාලසමයං අතික්කාමේස්සතී”ති …පේ…  “සච්චං කිර, භික්ඛවේ, ථුල්ලනන්දා භික්ඛුනී දුබ්බලචීවරපච්චාසාය චීවරකාලසමයං අතික්කාමේතී”ති? “සච්චං, භගවා”ති. විගරහි බුද්ධෝ භගවා …පේ…  කථඤ්හි නාම, භික්ඛවේ, ථුල්ලනන්දා භික්ඛුනී දුබ්බලචීවරපච්චාසාය චීවරකාලසමයං අතික්කාමේස්සති. නේතං, භික්ඛවේ, අප්පසන්නානං වා පසාදාය …පේ…  ඒවඤ්ච පන, භික්ඛවේ, භික්ඛුනියෝ ඉමං සික්ඛාපදං උද්දිසන්තු—
</Paragraph>

</Division>
<Division number="921" book="paci">

<Paragraph number="2863" book="paci">
<Emphasis>“යා පන භික්ඛුනී දුබ්බලචීවරපච්චාසාය චීවරකාලසමයං අතික්කාමේය්‍ය, පාචිත්තියන්”</Emphasis>ති. (*29*:<Emphasis>84</Emphasis>)
</Paragraph>

</Division>
<Division number="922" book="paci">

<Paragraph number="2864" book="paci">
<Emphasis>යා පනා</Emphasis>ති යා යාදිසා …පේ…  <Emphasis>භික්ඛුනී</Emphasis>ති …පේ…  අයං ඉමස්මිං අත්ථේ අධිප්පේතා භික්ඛුනීති.
</Paragraph>

<Paragraph number="2865" book="paci">
<Emphasis>දුබ්බලචීවරපච්චාසා</Emphasis> නාම “සචේ මයං සක්කෝම, දස්සාම කරිස්සාමා”ති වාචා භින්නා හෝති.
</Paragraph>

<Paragraph number="2866" book="paci">
<Emphasis>චීවරකාලසමයෝ</Emphasis> නාම අනත්ථතේ කථිනේ වස්සානස්ස පච්ඡිමෝ මාසෝ, අත්ථතේ කථිනේ පඤ්ච මාසා.
</Paragraph>

<Paragraph number="2867" book="paci">
<Emphasis>චීවරකාලසමයං අතික්කාමේය්‍යා</Emphasis>ති අනත්ථතේ කථිනේ වස්සානස්ස පච්ඡිමං දිවසං අතික්කාමේති, ආපත්ති පාචිත්තියස්ස. අත්ථතේ කථිනේ කථිනුද්ධාරදිවසං අතික්කාමේති, ආපත්ති පාචිත්තියස්ස.
</Paragraph>

</Division>
<Division number="923" book="paci">

<Paragraph number="2868" book="paci">
දුබ්බලචීවරේ දුබ්බලචීවරසඤ්ඤා චීවරකාලසමයං අතික්කාමේති, ආපත්ති පාචිත්තියස්ස. දුබ්බලචීවරේ වේමතිකා චීවරකාලසමයං අතික්කාමේති, ආපත්ති දුක්කටස්ස. දුබ්බලචීවරේ අදුබ්බලචීවරසඤ්ඤා චීවරකාලසමයං අතික්කාමේති, අනාපත්ති.
</Paragraph>

<Paragraph number="2869" book="paci">
අදුබ්බලචීවරේ දුබ්බලචීවරසඤ්ඤා, ආපත්ති දුක්කටස්ස. අදුබ්බලචීවරේ වේමතිකා, ආපත්ති දුක්කටස්ස. අදුබ්බලචීවරේ අදුබ්බලචීවරසඤ්ඤා, අනාපත්ති.
</Paragraph>

</Division>
<Division number="924" book="paci">

<Paragraph number="2870" book="paci">
අනාපත්ති—  ආනිසංසං දස්සේත්වා නිවාරේති, උම්මත්තිකාය, ආදිකම්මිකායාති.

</Paragraph>
</Division>

<Paragraph number="2871" type="center" book="paci">
නවමසික්ඛාපදං නිට්ඨිතං.
</Paragraph>