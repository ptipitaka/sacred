---
title: "2.1.7 උක්ඛිත්තානුවත්තිකාසික්ඛාපද"
tableOfContents: false
sidebar:
  order: 7
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="668" book="paci">

<Paragraph number="2155" book="paci">
තේන සමයේන බුද්ධෝ භගවා සාවත්ථියං විහරති ජේතවනේ අනාථපිණ්ඩිකස්ස ආරාමේ. තේන ඛෝ පන සමයේන ථුල්ලනන්දා භික්ඛුනී සමග්ගේන සංඝේන උක්ඛිත්තං අරිට්ඨං භික්ඛුං ගද්ධබාධිපුබ්බං අනුවත්තති.
</Paragraph>

<Paragraph number="2156" book="paci">
යා තා භික්ඛුනියෝ අප්පිච්ඡා …පේ…  තා උජ්ඣායන්ති ඛිය්‍යන්ති විපාචේන්ති—  “කථඤ්හි නාම අය්‍යා ථුල්ලනන්දා සමග්ගේන සංඝේන උක්ඛිත්තං අරිට්ඨං භික්ඛුං ගද්ධබාධිපුබ්බං අනුවත්තිස්සතී”ති …පේ…  “සච්චං කිර, භික්ඛවේ, ථුල්ලනන්දා භික්ඛුනී සමග්ගේන සංඝේන උක්ඛිත්තං අරිට්ඨං භික්ඛුං ගද්ධබාධිපුබ්බං අනුවත්තතී”ති? “සච්චං, භගවා”ති. විගරහි බුද්ධෝ භගවා …පේ…  කථඤ්හි නාම, භික්ඛවේ, ථුල්ලනන්දා භික්ඛුනී සමග්ගේන සංඝේන උක්ඛිත්තං අරිට්ඨං භික්ඛුං ගද්ධබාධිපුබ්බං අනුවත්තිස්සති. නේතං, භික්ඛවේ, අප්පසන්නානං වා පසාදාය …පේ…  ඒවඤ්ච පන, භික්ඛවේ, භික්ඛුනියෝ ඉමං සික්ඛාපදං උද්දිසන්තු—
</Paragraph>

</Division>
<Division number="669" book="paci">

<Paragraph number="2157" book="paci">
<Emphasis>“යා පන භික්ඛුනී සමග්ගේන සංඝේන උක්ඛිත්තං භික්ඛුං ධම්මේන විනයේන සත්ථුසාසනේන අනාදරං අප්පටිකාරං අකතසහායං තමනුවත්තේය්‍ය, සා භික්ඛුනී භික්ඛුනීහි ඒවමස්ස වචනීයා—  ‘ඒසෝ ඛෝ, අය්‍යේ, භික්ඛු සමග්ගේන සංඝේන උක්ඛිත්තෝ ධම්මේන විනයේන සත්ථුසාසනේන අනාදරෝ අප්පටිකාරෝ අකතසහායෝ, මාය්‍යේ, ඒතං භික්ඛුං අනුවත්තී’ති. ඒවඤ්ච සා භික්ඛුනී භික්ඛුනීහි වුච්චමානා තථේව පග්ගණ්හේය්‍ය, සා භික්ඛුනී භික්ඛුනීහි යාවතතියං සමනුභාසිතබ්බා තස්ස පටිනිස්සග්ගාය. යාවතතියඤ්චේ සමනුභාසියමානා තං පටිනිස්සජ්ජේය්‍ය, ඉච්චේතං කුසලං. නෝ චේ පටිනිස්සජ්ජේය්‍ය, අයම්පි පාරාජිකා හෝති අසංවාසා උක්ඛිත්තානුවත්තිකා”</Emphasis>ති. (*7*:<Emphasis>7</Emphasis>)
</Paragraph>

</Division>
<Division number="670" book="paci">

<Paragraph number="2158" book="paci">
<Emphasis>යා පනා</Emphasis>ති යා යාදිසා …පේ…  <Emphasis>භික්ඛුනී</Emphasis>ති …පේ…  අයං ඉමස්මිං අත්ථේ අධිප්පේතා භික්ඛුනීති.
</Paragraph>

<Paragraph number="2159" book="paci">
<Emphasis>සමග්ගෝ</Emphasis> නාම සංඝෝ සමානසංවාසකෝ සමානසීමායං ඨිතෝ.
</Paragraph>

<Paragraph number="2160" book="paci">
<Emphasis>උක්ඛිත්තෝ</Emphasis> නාම ආපත්තියා අදස්සනේ වා අප්පටිකම්මේ වා අප්පටිනිස්සග්ගේ වා උක්ඛිත්තෝ.
</Paragraph>

<Paragraph number="2161" book="paci">
<Emphasis>ධම්මේන විනයේනා</Emphasis>ති යේන ධම්මේන යේන විනයේන.
</Paragraph>

<Paragraph number="2162" book="paci">
<Emphasis>සත්ථුසාසනේනා</Emphasis>ති ජිනසාසනේන බුද්ධසාසනේන.
</Paragraph>

<Paragraph number="2163" book="paci">
<Emphasis>අනාදරෝ</Emphasis> නාම සංඝං වා ගණං වා පුග්ගලං වා කම්මං වා නාදියති.
</Paragraph>

<Paragraph number="2164" book="paci">
<Emphasis>අප්පටිකාරෝ</Emphasis> නාම උක්ඛිත්තෝ අනෝසාරිතෝ.
</Paragraph>

<Paragraph number="2165" book="paci">
<Emphasis>අකතසහායෝ</Emphasis> නාම සමානසංවාසකා භික්ඛූ වුච්චන්ති සහායා. සෝ තේහි සද්ධිං නත්ථි, තේන වුච්චති අකතසහායෝති.
</Paragraph>

<Paragraph number="2166" book="paci">
<Emphasis>තමනුවත්තේය්‍යා</Emphasis>ති යංදිට්ඨිකෝ සෝ හෝති යංඛන්තිකෝ යංරුචිකෝ, සාපි තංදිට්ඨිකා හෝති තංඛන්තිකා තංරුචිකා.
</Paragraph>

<Paragraph number="2167" book="paci">
<Emphasis>සා භික්ඛුනී</Emphasis>ති යා සා උක්ඛිත්තානුවත්තිකා භික්ඛුනී.
</Paragraph>

<Paragraph number="2168" book="paci">
<Emphasis>භික්ඛුනීහී</Emphasis>ති අඤ්ඤාහි භික්ඛුනීහි. යා පස්සන්ති යා සුණන්ති තාහි වත්තබ්බා—  “ඒසෝ ඛෝ, අය්‍යේ, භික්ඛු සමග්ගේන සංඝේන උක්ඛිත්තෝ ධම්මේන විනයේන සත්ථුසාසනේන අනාදරෝ අප්පටිකාරෝ අකතසහායෝ. මාය්‍යේ, ඒතං භික්ඛුං අනුවත්තී”ති. දුතියම්පි වත්තබ්බා. තතියම්පි වත්තබ්බා. සචේ පටිනිස්සජ්ජති, ඉච්චේතං කුසලං; නෝ චේ පටිනිස්සජ්ජති, ආපත්ති දුක්කටස්ස. සුත්වා න වදන්ති, ආපත්ති දුක්කටස්ස. සා භික්ඛුනී සංඝමජ්ඣම්පි ආකඩ්ඪිත්වා වත්තබ්බා—  “ඒසෝ ඛෝ, අය්‍යේ, භික්ඛු සමග්ගේන සංඝේන උක්ඛිත්තෝ ධම්මේන විනයේන සත්ථුසාසනේන අනාදරෝ අප්පටිකාරෝ අකතසහායෝ. මාය්‍යේ, ඒතං භික්ඛුං අනුවත්තීති. දුතියම්පි වත්තබ්බා. තතියම්පි වත්තබ්බා. සචේ පටිනිස්සජ්ජති, ඉච්චේතං කුසලං. නෝ චේ පටිනිස්සජ්ජති, ආපත්ති දුක්කටස්ස. සා භික්ඛුනී සමනුභාසිතබ්බා. ඒවඤ්ච පන, භික්ඛවේ, සමනුභාසිතබ්බා. බ්‍යත්තාය භික්ඛුනියා පටිබලාය සංඝෝ ඤාපේතබ්බෝ—
</Paragraph>

</Division>
<Division number="671" book="paci">

<Paragraph number="2169" book="paci">
‘සුණාතු මේ, අය්‍යේ, සංඝෝ. අයං ඉත්ථන්නාමා භික්ඛුනී සමග්ගේන සංඝේන උක්ඛිත්තං භික්ඛුං ධම්මේන විනයේන සත්ථුසාසනේන අනාදරං අප්පටිකාරං අකතසහායං තමනුවත්තති, සා තං වත්ථුං න පටිනිස්සජ්ජති. යදි සංඝස්ස පත්තකල්ලං, සංඝෝ ඉත්ථන්නාමං භික්ඛුනිං සමනුභාසේය්‍ය තස්ස වත්ථුස්ස පටිනිස්සග්ගාය. ඒසා ඤත්ති.
</Paragraph>

<Paragraph number="2170" book="paci">
සුණාතු මේ, අය්‍යේ, සංඝෝ. අයං ඉත්ථන්නාමා භික්ඛුනී සමග්ගේන සංඝේන උක්ඛිත්තං භික්ඛුං ධම්මේන විනයේන සත්ථුසාසනේන අනාදරං අප්පටිකාරං අකතසහායං තමනුවත්තති. සා තං වත්ථුං න පටිනිස්සජ්ජති. සංඝෝ ඉත්ථන්නාමං භික්ඛුනිං සමනුභාසති තස්ස වත්ථුස්ස පටිනිස්සග්ගාය. යස්සා අය්‍යාය ඛමති ඉත්ථන්නාමාය භික්ඛුනියා සමනුභාසනා තස්ස වත්ථුස්ස පටිනිස්සග්ගාය, සා තුණ්හස්ස; යස්සා නක්ඛමති, සා භාසේය්‍ය.
</Paragraph>

<Paragraph number="2171" book="paci">
දුතියම්පි ඒතමත්ථං වදාමි …පේ…  තතියම්පි ඒතමත්ථං වදාමි …පේ… .
</Paragraph>

<Paragraph number="2172" book="paci">
සමනුභට්ඨා සංඝේන ඉත්ථන්නාමා භික්ඛුනී තස්ස වත්ථුස්ස පටිනිස්සග්ගාය. ඛමති සංඝස්ස, තස්මා තුණ්හී, ඒවමේතං ධාරයාමී’”ති.
</Paragraph>

<Paragraph number="2173" book="paci">
ඤත්තියා දුක්කටං, ද්වීහි කම්මවාචාහි ථුල්ලච්චයා, කම්මවාචා පරියෝසානේ ආපත්ති පාරාජිකස්ස.
</Paragraph>

<Paragraph number="2174" book="paci">
<Emphasis>අයම්පී</Emphasis>ති පුරිමායෝ උපාදාය වුච්චති.
</Paragraph>

<Paragraph number="2175" book="paci">
<Emphasis>පාරාජිකා හෝතී</Emphasis>ති සේය්‍යථාපි නාම පුථුසිලා ද්වේධා භින්නා අප්පටිසන්ධිකා හෝති, ඒවමේව භික්ඛුනී යාවතතියං සමනුභාසනාය න පටිනිස්සජ්ජන්තී අස්සමණී හෝති අසක්‍යධීතා. තේන වුච්චති පාරාජිකා හෝතීති.
</Paragraph>

<Paragraph number="2176" book="paci">
<Emphasis>අසංවාසා</Emphasis>ති <Emphasis>සංවාසෝ</Emphasis> නාම ඒකකම්මං ඒකුද්දේසෝ සමසික්ඛතා. ඒසෝ සංවාසෝ නාම. සෝ තාය සද්ධිං නත්ථි. තේන වුච්චති අසංවාසාති.
</Paragraph>

</Division>
<Division number="672" book="paci">

<Paragraph number="2177" book="paci">
ධම්මකම්මේ ධම්මකම්මසඤ්ඤා න පටිනිස්සජ්ජති, ආපත්ති පාරාජිකස්ස. ධම්මකම්මේ වේමතිකා න පටිනිස්සජ්ජති, ආපත්ති පාරාජිකස්ස. ධම්මකම්මේ අධම්මකම්මසඤ්ඤා න පටිනිස්සජ්ජති, ආපත්ති පාරාජිකස්ස.
</Paragraph>

<Paragraph number="2178" book="paci">
අධම්මකම්මේ ධම්මකම්මසඤ්ඤා, ආපත්ති දුක්කටස්ස. අධම්මකම්මේ වේමතිකා, ආපත්ති දුක්කටස්ස. අධම්මකම්මේ අධම්මකම්මසඤ්ඤා, ආපත්ති දුක්කටස්ස.
</Paragraph>

</Division>
<Division number="673" book="paci">

<Paragraph number="2179" book="paci">
අනාපත්ති—  අසමනුභාසන්තියා, පටිනිස්සජ්ජන්තියා, උම්මත්තිකාය …පේ…  ආදිකම්මිකායාති.

</Paragraph>
</Division>

<Paragraph number="2180" type="center" book="paci">
තතියපාරාජිකං සමත්තං.
</Paragraph>