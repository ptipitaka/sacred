---
title: "2.4.1.9 දුතියෞච්චාරඡඩ්ඩනසික්ඛාපද"
tableOfContents: false
sidebar:
  order: 10
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="828" book="paci">

<Paragraph number="2649" book="paci">
තේන සමයේන බුද්ධෝ භගවා සාවත්ථියං විහරති ජේතවනේ අනාථපිණ්ඩිකස්ස ආරාමේ. තේන ඛෝ පන සමයේන අඤ්ඤතරස්ස බ්‍රාහ්මණස්ස භික්ඛුනුපස්සයං නිස්සාය යවඛේත්තං හෝති. භික්ඛුනියෝ උච්චාරම්පි පස්සාවම්පි සඞ්කාරම්පි විඝාසම්පි ඛේත්තේ ඡඩ්ඩේන්ති. අථ ඛෝ සෝ බ්‍රාහ්මණෝ උජ්ඣායති ඛිය්‍යති විපාචේති—  “කථඤ්හි නාම භික්ඛුනියෝ අම්හාකං යවඛේත්තං දූසේස්සන්තී”ති.
</Paragraph>

<Paragraph number="2650" book="paci">
අස්සෝසුං ඛෝ භික්ඛුනියෝ තස්ස බ්‍රාහ්මණස්ස උජ්ඣායන්තස්ස ඛිය්‍යන්තස්ස විපාචේන්තස්ස. යා තා භික්ඛුනියෝ අප්පිච්ඡා …පේ…  තා උජ්ඣායන්ති ඛිය්‍යන්ති විපාචේන්ති—  “කථඤ්හි නාම භික්ඛුනියෝ උච්චාරම්පි පස්සාවම්පි සඞ්කාරම්පි විඝාසම්පි හරිතේ ඡඩ්ඩේස්සන්තී”ති …පේ…  “සච්චං කිර, භික්ඛවේ, භික්ඛුනියෝ උච්චාරම්පි පස්සාවම්පි සඞ්කාරම්පි විඝාසම්පි හරිතේ ඡඩ්ඩේන්තී”ති? “සච්චං, භගවා”ති. විගරහි බුද්ධෝ භගවා …පේ…  කථඤ්හි නාම, භික්ඛවේ, භික්ඛුනියෝ උච්චාරම්පි පස්සාවම්පි සඞ්කාරම්පි විඝාසම්පි හරිතේ ඡඩ්ඩේස්සන්ති. නේතං, භික්ඛවේ, අප්පසන්නානං වා පසාදාය …පේ…  ඒවඤ්ච පන, භික්ඛවේ, භික්ඛුනියෝ ඉමං සික්ඛාපදං උද්දිසන්තු—
</Paragraph>

</Division>
<Division number="829" book="paci">

<Paragraph number="2651" book="paci">
<Emphasis>“යා පන භික්ඛුනී උච්චාරං වා පස්සාවං වා සඞ්කාරං වා විඝාසං වා හරිතේ ඡඩ්ඩේය්‍ය වා ඡඩ්ඩාපේය්‍ය වා, පාචිත්තියන්”</Emphasis>ති. (*9*:<Emphasis>64</Emphasis>)
</Paragraph>

</Division>
<Division number="830" book="paci">

<Paragraph number="2652" book="paci">
<Emphasis>යා පනා</Emphasis>ති යා යාදිසා …පේ…  <Emphasis>භික්ඛුනී</Emphasis>ති …පේ…  අයං ඉමස්මිං අත්ථේ අධිප්පේතා භික්ඛුනීති.
</Paragraph>

<Paragraph number="2653" book="paci">
<Emphasis>උච්චාරෝ</Emphasis> නාම ගූථෝ වුච්චති. <Emphasis>පස්සාවෝ</Emphasis> නාම මුත්තං වුච්චති.
</Paragraph>

<Paragraph number="2654" book="paci">
<Emphasis>සඞ්කාරං</Emphasis> නාම කචවරං වුච්චති.
</Paragraph>

<Paragraph number="2655" book="paci">
<Emphasis>විඝාසං</Emphasis> නාම චලකානි වා අට්ඨිකානි වා උච්ඡිට්ඨෝදකං වා.
</Paragraph>

<Paragraph number="2656" book="paci">
<Emphasis>හරිතං</Emphasis> නාම පුබ්බණ්ණං අපරණ්ණං යං මනුස්සානං උපභෝගපරිභෝගං රෝපිමං.
</Paragraph>

<Paragraph number="2657" book="paci">
<Emphasis>ඡඩ්ඩේය්‍යා</Emphasis>ති සයං ඡඩ්ඩේති, ආපත්ති පාචිත්තියස්ස.
</Paragraph>

<Paragraph number="2658" book="paci">
<Emphasis>ඡඩ්ඩාපේය්‍යා</Emphasis>ති අඤ්ඤං ආණාපේති, ආපත්ති දුක්කටස්ස. සකිං ආණත්තා බහුකම්පි ඡඩ්ඩේති, ආපත්ති පාචිත්තියස්ස.
</Paragraph>

</Division>
<Division number="831" book="paci">

<Paragraph number="2659" book="paci">
හරිතේ හරිතසඤ්ඤා ඡඩ්ඩේති වා ඡඩ්ඩාපේති වා, ආපත්ති පාචිත්තියස්ස. හරිතේ වේමතිකා ඡඩ්ඩේති වා ඡඩ්ඩාපේති වා, ආපත්ති පාචිත්තියස්ස. හරිතේ අහරිතසඤ්ඤා ඡඩ්ඩේති වා ඡඩ්ඩාපේති වා, ආපත්ති පාචිත්තියස්ස.
</Paragraph>

<Paragraph number="2660" book="paci">
අහරිතේ හරිතසඤ්ඤා, ආපත්ති දුක්කටස්ස. අහරිතේ වේමතිකා, ආපත්ති දුක්කටස්ස. අහරිතේ අහරිතසඤ්ඤා, අනාපත්ති.
</Paragraph>

</Division>
<Division number="832" book="paci">

<Paragraph number="2661" book="paci">
අනාපත්ති—  ඕලෝකේත්වා ඡඩ්ඩේති, ඛේත්තමරියාදේ ඡඩ්ඩේති සාමිකේ ආපුච්ඡිත්වා අපලෝකේත්වා ඡඩ්ඩේති, උම්මත්තිකාය, ආදිකම්මිකායාති.

</Paragraph>
</Division>

<Paragraph number="2662" type="center" book="paci">
නවමසික්ඛාපදං නිට්ඨිතං.
</Paragraph>