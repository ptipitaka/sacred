---
title: "2.2.5 භෝජනපටිග්ගහණසික්ඛාපද"
tableOfContents: false
sidebar:
  order: 13
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="699" book="paci">

<Paragraph number="2292" book="paci">
තේන සමයේන බුද්ධෝ භගවා සාවත්ථියං විහරති ජේතවනේ අනාථපිණ්ඩිකස්ස ආරාමේ. තේන ඛෝ පන සමයේන සුන්දරීනන්දා භික්ඛුනී අභිරූපා හෝති දස්සනීයා පාසාදිකා. මනුස්සා භත්තග්ගේ සුන්දරීනන්දං භික්ඛුනිං පස්සිත්වා අවස්සුතා අවස්සුතාය සුන්දරීනන්දාය භික්ඛුනියා අග්ගමග්ගානි භෝජනානි දේන්ති. සුන්දරීනන්දා භික්ඛුනී යාවදත්ථං භුඤ්ජති; අඤ්ඤා භික්ඛුනියෝ න චිත්තරූපං ලභන්ති.
</Paragraph>

<Paragraph number="2293" book="paci">
යා තා භික්ඛුනියෝ අප්පිච්ඡා …පේ…  තා උජ්ඣායන්ති ඛිය්‍යන්ති විපාචේන්ති—  “කථඤ්හි නාම අය්‍යා සුන්දරීනන්දා අවස්සුතා අවස්සුතස්ස පුරිසපුග්ගලස්ස හත්ථතෝ ඛාදනීයං වා භෝජනීයං වා සහත්ථා පටිග්ගහේත්වා ඛාදිස්සති භුඤ්ජිස්සතී”ති …පේ…  “සච්චං කිර, භික්ඛවේ, සුන්දරීනන්දා භික්ඛුනී අවස්සුතා අවස්සුතස්ස පුරිසපුග්ගලස්ස හත්ථතෝ ඛාදනීයං වා භෝජනීයං වා සහත්ථා පටිග්ගහේත්වා ඛාදති භුඤ්ජතී”ති? “සච්චං, භගවා”ති. විගරහි බුද්ධෝ භගවා …පේ…  කථඤ්හි නාම, භික්ඛවේ, සුන්දරීනන්දා භික්ඛුනී අවස්සුතා අවස්සුතස්ස පුරිසපුග්ගලස්ස හත්ථතෝ ඛාදනීයං වා භෝජනීයං වා සහත්ථා පටිග්ගහේත්වා ඛාදිස්සති භුඤ්ජිස්සති. නේතං, භික්ඛවේ, අප්පසන්නානං වා පසාදාය …පේ…  ඒවඤ්ච පන, භික්ඛවේ, භික්ඛුනියෝ ඉමං සික්ඛාපදං උද්දිසන්තු—
</Paragraph>

</Division>
<Division number="700" book="paci">

<Paragraph number="2294" book="paci">
<Emphasis>“යා පන භික්ඛුනී අවස්සුතා අවස්සුතස්ස පුරිසපුග්ගලස්ස හත්ථතෝ ඛාදනීයං වා භෝජනීයං වා සහත්ථා පටිග්ගහේත්වා ඛාදේය්‍ය වා භුඤ්ජේය්‍ය වා, අයම්පි භික්ඛුනී පඨමාපත්තිකං ධම්මං ආපන්නා නිස්සාරණීයං සංඝාදිසේසන්”</Emphasis>ති. (*5*:<Emphasis>13</Emphasis>)
</Paragraph>

</Division>
<Division number="701" book="paci">

<Paragraph number="2295" book="paci">
<Emphasis>යා පනා</Emphasis>ති යා යාදිසා …පේ…  <Emphasis>භික්ඛුනී</Emphasis>ති …පේ…  අයං ඉමස්මිං අත්ථේ අධිප්පේතා භික්ඛුනීති.
</Paragraph>

<Paragraph number="2296" book="paci">
<Emphasis>අවස්සුතා</Emphasis> නාම සාරත්තා අපේක්ඛවතී පටිබද්ධචිත්තා.
</Paragraph>

<Paragraph number="2297" book="paci">
<Emphasis>අවස්සුතෝ</Emphasis> නාම සාරත්තෝ අපේක්ඛවා පටිබද්ධචිත්තෝ.
</Paragraph>

<Paragraph number="2298" book="paci">
<Emphasis>පුරිසපුග්ගලෝ</Emphasis> නාම මනුස්සපුරිසෝ, න යක්ඛෝ න පේතෝ න තිරච්ඡානගතෝ, විඤ්ඤූ පටිබලෝ සාරජ්ජිතුං.
</Paragraph>

<Paragraph number="2299" book="paci">
<Emphasis>ඛාදනීයං</Emphasis> නාම පඤ්ච භෝජනානි—  උදකදන්තපෝනං ඨපේත්වා අවසේසං ඛාදනීයං නාම.
</Paragraph>

<Paragraph number="2300" book="paci">
<Emphasis>භෝජනීයං</Emphasis> නාම පඤ්ච භෝජනානි—  ඕදනෝ, කුම්මාසෝ, සත්තු, මච්ඡෝ, මංසං.
</Paragraph>

<Paragraph number="2301" book="paci">
“ඛාදිස්සාමි භුඤ්ජිස්සාමී”ති පටිග්ගණ්හාති, ආපත්ති ථුල්ලච්චයස්ස. අජ්ඣෝහාරේ අජ්ඣෝහාරේ ආපත්ති සංඝාදිසේසස්ස.
</Paragraph>

<Paragraph number="2302" book="paci">
<Emphasis>අයම්පී</Emphasis>ති පුරිමායෝ උපාදාය වුච්චති.
</Paragraph>

<Paragraph number="2303" book="paci">
<Emphasis>පඨමාපත්තිකන්</Emphasis>ති සහ වත්ථුජ්ඣාචාරා ආපජ්ජති අසමනුභාසනාය.
</Paragraph>

<Paragraph number="2304" book="paci">
<Emphasis>නිස්සාරණීයන්</Emphasis>ති සංඝම්හා නිස්සාරීයති.
</Paragraph>

<Paragraph number="2305" book="paci">
<Emphasis>සංඝාදිසේසෝ</Emphasis>ති …පේ…  තේනපි වුච්චති සංඝාදිසේසෝති.
</Paragraph>

<Paragraph number="2306" book="paci">
උදකදන්තපෝනං පටිග්ගණ්හාති, ආපත්ති දුක්කටස්ස. ඒකතෝඅවස්සුතේ “ඛාදිස්සාමි භුඤ්ජිස්සාමී”ති පටිග්ගණ්හාති, ආපත්ති දුක්කටස්ස.
</Paragraph>

</Division>
<Division number="702" book="paci">

<Paragraph number="2307" book="paci">
අජ්ඣෝහාරේ අජ්ඣෝහාරේ ආපත්ති ථුල්ලච්චයස්ස. උදකදන්තපෝනං පටිග්ගණ්හාති, ආපත්ති දුක්කටස්ස. උභතෝඅවස්සුතේ යක්ඛස්ස වා පේතස්ස වා පණ්ඩකස්ස වා තිරච්ඡානගතමනුස්සවිග්ගහස්ස වා හත්ථතෝ “ඛාදිස්සාමි භුඤ්ජිස්සාමී”ති පටිග්ගණ්හාති, ආපත්ති දුක්කටස්ස. අජ්ඣෝහාරේ අජ්ඣෝහාරේ ආපත්ති ථුල්ලච්චයස්ස. උදකදන්තපෝනං පටිග්ගණ්හාති, ආපත්ති දුක්කටස්ස. ඒකතෝඅවස්සුතේ “ඛාදිස්සාමි භුඤ්ජිස්සාමී”ති පටිග්ගණ්හාති, ආපත්ති දුක්කටස්ස. අජ්ඣෝහාරේ අජ්ඣෝහාරේ ආපත්ති දුක්කටස්ස. උදකදන්තපෝනං පටිග්ගණ්හාති, ආපත්ති දුක්කටස්ස.
</Paragraph>

</Division>
<Division number="703" book="paci">

<Paragraph number="2308" book="paci">
අනාපත්ති—  උභතෝඅනවස්සුතා හෝන්ති, “අනවස්සුතෝ”ති ජානන්තී පටිග්ගණ්හාති, උම්මත්තිකාය, ආදිකම්මිකායාති.

</Paragraph>
</Division>

<Paragraph number="2309" type="center" book="paci">
පඤ්චමසංඝාදිසේසසික්ඛාපදං නිට්ඨිතං.
</Paragraph>