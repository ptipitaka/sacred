---
title: "2.1.5 උබ්භජාණුමණ්ඩලිකාසික්ඛාපද"
tableOfContents: false
sidebar:
  order: 5
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="656" book="paci">

<Paragraph number="2100" book="paci">
තේන සමයේන බුද්ධෝ භගවා සාවත්ථියං විහරති ජේතවනේ අනාථපිණ්ඩිකස්ස ආරාමේ. තේන ඛෝ පන සමයේන සාළ්හෝ මිගාරනත්තා භික්ඛුනිසංඝස්ස විහාරං කත්තුකාමෝ හෝති. අථ ඛෝ සාළ්හෝ මිගාරනත්තා භික්ඛුනියෝ උපසඞ්කමිත්වා ඒතදවෝච—  “ඉච්ඡාමහං, අය්‍යේ, භික්ඛුනිසංඝස්ස විහාරං කාතුං. දේථ මේ නවකම්මිකං භික්ඛුනින්”ති. තේන ඛෝ පන සමයේන චතස්සෝ භගිනියෝ භික්ඛුනීසු පබ්බජිතා හෝන්ති—  නන්දා, නන්දවතී, සුන්දරීනන්දා, ථුල්ලනන්දාති. තාසු සුන්දරීනන්දා භික්ඛුනී තරුණපබ්බජිතා අභිරූපා හෝති දස්සනීයා පාසාදිකා පණ්ඩිතා බ්‍යත්තා මේධාවිනී දක්ඛා අනලසා, තත්‍රුපායාය වීමංසාය සමන්නාගතා, අලං කාතුං අලං සංවිධාතුං. අථ ඛෝ භික්ඛුනිසංඝෝ සුන්දරීනන්දං භික්ඛුනිං සම්මන්නිත්වා සාළ්හස්ස මිගාරනත්තුනෝ නවකම්මිකං අදාසි. තේන ඛෝ පන සමයේන සුන්දරීනන්දා භික්ඛුනී සාළ්හස්ස මිගාරනත්තුනෝ නිවේසනං අභික්ඛණං ගච්ඡති—  “වාසිං දේථ, පරසුං දේථ, කුඨාරිං දේථ, කුදාලං දේථ, නිඛාදනං දේථා”ති. සාළ්හෝපි මිගාරනත්තා භික්ඛුනුපස්සයං අභික්ඛණං ගච්ඡති කතාකතං ජානිතුං. තේ අභිණ්හදස්සනේන පටිබද්ධචිත්තා අහේසුං.
</Paragraph>

<Paragraph number="2101" book="paci">
අථ ඛෝ සාළ්හෝ මිගාරනත්තා සුන්දරීනන්දං භික්ඛුනිං දූසේතුං ඕකාසං අලභමානෝ ඒතදේවඅත්ථාය භික්ඛුනිසංඝස්ස භත්තං අකාසි. අථ ඛෝ සාළ්හෝ මිගාරනත්තා භත්තග්ගේ ආසනං පඤ්ඤපේන්තෝ “ඒත්තකා භික්ඛුනියෝ අය්‍යාය සුන්දරීනන්දාය වුඩ්ඪතරා”ති—  ඒකමන්තං ආසනං පඤ්ඤපේසි “ඒත්තකා නවකතරා”ති—  ඒකමන්තං ආසනං පඤ්ඤපේසි. පටිච්ඡන්නේ ඕකාසේ නිකූටේ සුන්දරීනන්දාය භික්ඛුනියා ආසනං පඤ්ඤපේසි, යථා ථේරා භික්ඛුනියෝ ජානේය්‍යුං—  “නවකානං භික්ඛුනීනං සන්තිකේ නිසින්නා”ති; නවකාපි භික්ඛුනියෝ ජානේය්‍යුං—  “ථේරානං භික්ඛුනීනං සන්තිකේ නිසින්නා”ති. අථ ඛෝ සාළ්හෝ මිගාරනත්තා භික්ඛුනිසංඝස්ස කාලං ආරෝචාපේසි—  “කාලෝ, අය්‍යේ, නිට්ඨිතං භත්තන්”ති. සුන්දරීනන්දා භික්ඛුනී සල්ලක්ඛේත්වා—  “න බහුකතෝ සාළ්හෝ මිගාරනත්තා භික්ඛුනිසංඝස්ස භත්තං අකාසි; මං සෝ දූසේතුකාමෝ. සචාහං ගමිස්සාමි විස්සරෝ මේ භවිස්සතී”ති, අන්තේවාසිනිං භික්ඛුනිං ආණාපේසි—  “ගච්ඡ මේ පිණ්ඩපාතං නීහර. යෝ චේ මං පුච්ඡති, ‘ගිලානා’ති පටිවේදේහී”ති. “ඒවං, අය්‍යේ”ති ඛෝ සා භික්ඛුනී සුන්දරීනන්දාය භික්ඛුනියා පච්චස්සෝසි.
</Paragraph>

<Paragraph number="2102" book="paci">
තේන ඛෝ පන සමයේන සාළ්හෝ මිගාරනත්තා බහිද්වාරකෝට්ඨකේ ඨිතෝ හෝති සුන්දරීනන්දං භික්ඛුනිං පටිපුච්ඡන්තෝ—  “කහං, අය්‍යේ, අය්‍යා සුන්දරීනන්දා? කහං, අය්‍යේ, අය්‍යා සුන්දරීනන්දා”ති? ඒවං වුත්තේ, සුන්දරීනන්දාය භික්ඛුනියා අන්තේවාසිනී භික්ඛුනී සාළ්හං මිගාරනත්තාරං ඒතදවෝච—  “ගිලානාවුසෝ; පිණ්ඩපාතං නීහරිස්සාමී”ති. අථ ඛෝ සාළ්හෝ මිගාරනත්තා—  “යම්පාහං අත්ථාය භික්ඛුනිසංඝස්ස භත්තං අකාසිං අය්‍යාය සුන්දරීනන්දාය කාරණා”ති මනුස්සේ ආණාපේත්වා—  “භික්ඛුනිසංඝං භත්තේන පරිවිසථා”ති වත්වා යේන භික්ඛුනුපස්සයෝ තේනුපසඞ්කමි. තේන ඛෝ පන සමයේන සුන්දරීනන්දා භික්ඛුනී බහාරාමකෝට්ඨකේ ඨිතා හෝති සාළ්හං මිගාරනත්තාරං පතිමානේන්තී. අද්දසා ඛෝ සුන්දරීනන්දා භික්ඛුනී සාළ්හං මිගාරනත්තාරං දූරතෝව ආගච්ඡන්තං. දිස්වාන උපස්සයං පවිසිත්වා සසීසං පාරුපිත්වා මඤ්චකේ නිපජ්ජි. අථ ඛෝ සාළ්හෝ මිගාරනත්තා යේන සුන්දරීනන්දා භික්ඛුනී තේනුපසඞ්කමි; උපසඞ්කමිත්වා සුන්දරීනන්දං භික්ඛුනිං ඒතදවෝච—  “කිං තේ, අය්‍යේ, අඵාසු, කිස්ස නිපන්නාසී”ති? “ඒවඤ්හේතං, ආවුසෝ, හෝති යා අනිච්ඡන්තං ඉච්ඡතී”ති. “ක්‍යාහං තං, අය්‍යේ, න ඉච්ඡිස්සාමි? අපි චාහං ඕකාසං න ලභාමි තං දූසේතුන්”ති. අවස්සුතෝ අවස්සුතාය සුන්දරීනන්දාය භික්ඛුනියා කායසංසග්ගං සමාපජ්ජි.
</Paragraph>

<Paragraph number="2103" book="paci">
තේන ඛෝ පන සමයේන අඤ්ඤතරා භික්ඛුනී ජරාදුබ්බලා චරණගිලානා සුන්දරීනන්දාය භික්ඛුනියා අවිදූරේ නිපන්නා හෝති. අද්දසා ඛෝ සා භික්ඛුනී සාළ්හං මිගාරනත්තාරං අවස්සුතං අවස්සුතාය සුන්දරීනන්දාය භික්ඛුනියා කායසංසග්ගං සමාපජ්ජන්තං. දිස්වාන උජ්ඣායති ඛිය්‍යති විපාචේති—  “කථඤ්හි නාම අය්‍යා සුන්දරීනන්දා අවස්සුතා අවස්සුතස්ස පුරිසපුග්ගලස්ස කායසංසග්ගං සාදියිස්සතී”ති. අථ ඛෝ සා භික්ඛුනී භික්ඛුනීනං ඒතමත්ථං ආරෝචේසි. යා තා භික්ඛුනියෝ අප්පිච්ඡා සන්තුට්ඨා ලජ්ජිනියෝ කුක්කුච්චිකා සික්ඛාකාමා තා උජ්ඣායන්ති ඛිය්‍යන්ති විපාචේන්ති—  “කථඤ්හි නාම අය්‍යා සුන්දරීනන්දා අවස්සුතා අවස්සුතස්ස පුරිසපුග්ගලස්ස කායසංසග්ගං සාදියිස්සතී”ති. අථ ඛෝ තා භික්ඛුනියෝ භික්ඛූනං ඒතමත්ථං ආරෝචේසුං. යේ තේ භික්ඛූ අප්පිච්ඡා සන්තුට්ඨා ලජ්ජිනෝ කුක්කුච්චකා සික්ඛාකාමා තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම සුන්දරීනන්දා භික්ඛුනී අවස්සුතා අවස්සුතස්ස පුරිසපුග්ගලස්ස කායසංසග්ගං සාදියිස්සතී”ති.
</Paragraph>

<Paragraph number="2104" book="paci">
අථ ඛෝ තේ භික්ඛූ සුන්දරීනන්දං භික්ඛුනිං අනේකපරියායේන විගරහිත්වා භගවතෝ ඒතමත්ථං ආරෝචේසුං. අථ ඛෝ භගවා ඒතස්මිං නිදානේ ඒතස්මිං පකරණේ භික්ඛුසංඝං සන්නිපාතාපේත්වා භික්ඛූ පටිපුච්ඡි—  “සච්චං කිර, භික්ඛවේ, සුන්දරීනන්දා භික්ඛුනී අවස්සුතා අවස්සුතස්ස පුරිසපුග්ගලස්ස කායසංසග්ගං සාදියතී”ති? “සච්චං, භගවා”ති. විගරහි බුද්ධෝ භගවා—  “අනනුච්ඡවිකං, භික්ඛවේ, සුන්දරීනන්දාය භික්ඛුනියා අනනුලෝමිකං අප්පතිරූපං අස්සාමණකං අකප්පියං අකරණීයං. කථඤ්හි නාම, භික්ඛවේ, සුන්දරීනන්දා භික්ඛුනී අවස්සුතා අවස්සුතස්ස පුරිසපුග්ගලස්ස කායසංසග්ගං සාදියිස්සති. නේතං, භික්ඛවේ, අප්පසන්නානං වා පසාදාය පසන්නානං වා භිය්‍යෝභාවාය. අථ ඛ්වේතං, භික්ඛවේ, අප්පසන්නානඤ්චේව අප්පසාදාය පසන්නානඤ්ච ඒකච්චානං අඤ්ඤථත්තායා”ති. අථ ඛෝ භගවා සුන්දරීනන්දං භික්ඛුනිං අනේකපරියායේන විගරහිත්වා දුබ්භරතාය දුප්පෝසතාය මහිච්ඡතාය අසන්තුට්ඨිතාය සඞ්ගණිකාය කෝසජ්ජස්ස අවණ්ණං භාසිත්වා, අනේකපරියායේන සුභරතාය සුපෝසතාය අප්පිච්ඡස්ස සන්තුට්ඨස්ස සල්ලේඛස්ස ධුතස්ස පාසාදිකස්ස අපචයස්ස වීරියාරම්භස්ස වණ්ණං භාසිත්වා, භික්ඛූනං තදනුච්ඡවිකං තදනුලෝමිකං ධම්මිං කථං කත්වා භික්ඛූ ආමන්තේසි—  “තේන හි, භික්ඛවේ, භික්ඛුනීනං සික්ඛාපදං පඤ්ඤපේස්සාමි දස අත්ථවසේ පටිච්ච—  සංඝසුට්ඨුතාය, සංඝඵාසුතාය, දුම්මඞ්කූනං භික්ඛුනීනං නිග්ගහාය, පේසලානං භික්ඛුනීනං ඵාසුවිහාරාය, දිට්ඨධම්මිකානං ආසවානං සංවරාය, සම්පරායිකානං ආසවානං පටිඝාතාය, අප්පසන්නානං පසාදාය, පසන්නානං භිය්‍යෝභාවාය, සද්ධම්මට්ඨිතියා විනයානුග්ගහාය. ඒවඤ්ච පන, භික්ඛවේ, භික්ඛුනියෝ ඉමං සික්ඛාපදං උද්දිසන්තු—
</Paragraph>

</Division>
<Division number="657" book="paci">

<Paragraph number="2105" book="paci">
<Emphasis>“යා පන භික්ඛුනී අවස්සුතා අවස්සුතස්ස පුරිසපුග්ගලස්ස අධක්ඛකං උබ්භජාණුමණ්ඩලං ආමසනං වා පරාමසනං වා ගහණං වා ඡුපනං වා පටිපීළනං වා සාදියේය්‍ය, අයම්පි පාරාජිකා හෝති අසංවාසා උබ්භජාණුමණ්ඩලිකා”</Emphasis>ති. (*5*:<Emphasis>5</Emphasis>)
</Paragraph>

</Division>
<Division number="658" book="paci">

<Paragraph number="2106" book="paci">
<Emphasis>යා පනා</Emphasis>ති යා යාදිසා යථායුත්තා යථාජච්චා යථානාමා යථාගෝත්තා යථාසීලා යථාවිහාරිනී යථාගෝචරා ථේරා වා නවා වා මජ්ඣිමා වා, ඒසා වුච්චති යා පනාති.
</Paragraph>

<Paragraph number="2107" book="paci">
<Emphasis>භික්ඛුනී</Emphasis>ති භික්ඛිකාති භික්ඛුනී; භික්ඛාචරියං අජ්ඣුපගතාති භික්ඛුනී; භින්නපටධරාති භික්ඛුනී; සමඤ්ඤාය භික්ඛුනී; පටිඤ්ඤාය භික්ඛුනී; ඒහි භික්ඛුනීති භික්ඛුනී; තීහි සරණගමනේහි උපසම්පන්නාති භික්ඛුනී; භද්‍රා භික්ඛුනී; සාරා භික්ඛුනී; සේඛා භික්ඛුනී; අසේඛා භික්ඛුනී; සමග්ගේන උභතෝසංඝේන ඤත්තිචතුත්ථේන කම්මේන අකුප්පේන ඨානාරහේන උපසම්පන්නාති භික්ඛුනී. තත්‍ර යායං භික්ඛුනී සමග්ගේන උභතෝසංඝේන ඤත්තිචතුත්ථේන කම්මේන අකුප්පේන ඨානාරහේන උපසම්පන්නා, අයං ඉමස්මිං අත්ථේ අධිප්පේතා භික්ඛුනීති.
</Paragraph>

<Paragraph number="2108" book="paci">
<Emphasis>අවස්සුතා</Emphasis> නාම සාරත්තා අපේක්ඛවතී පටිබද්ධචිත්තා.
</Paragraph>

<Paragraph number="2109" book="paci">
<Emphasis>අවස්සුතෝ</Emphasis> නාම සාරත්තෝ අපේක්ඛවා පටිබද්ධචිත්තෝ.
</Paragraph>

<Paragraph number="2110" book="paci">
<Emphasis>පුරිසපුග්ගලෝ</Emphasis> නාම මනුස්සපුරිසෝ න යක්ඛෝ න පේතෝ න තිරච්ඡානගතෝ විඤ්ඤූ පටිබලෝ කායසංසග්ගං සමාපජ්ජිතුං.
</Paragraph>

<Paragraph number="2111" book="paci">
<Emphasis>අධක්ඛකන්</Emphasis>ති හේට්ඨක්ඛකං.
</Paragraph>

<Paragraph number="2112" book="paci">
<Emphasis>උබ්භජාණුමණ්ඩලන්</Emphasis>ති උපරිජාණුමණ්ඩලං.
</Paragraph>

<Paragraph number="2113" book="paci">
<Emphasis>ආමසනං</Emphasis> නාම ආමට්ඨමත්තං.
</Paragraph>

<Paragraph number="2114" book="paci">
<Emphasis>පරාමසනං</Emphasis> නාම ඉතෝචිතෝ ච සඤ්චෝපනං.
</Paragraph>

<Paragraph number="2115" book="paci">
<Emphasis>ගහණං</Emphasis> නාම ගහිතමත්තං.
</Paragraph>

<Paragraph number="2116" book="paci">
<Emphasis>ඡුපනං</Emphasis> නාම ඵුට්ඨමත්තං.
</Paragraph>

<Paragraph number="2117" book="paci">
<Emphasis>පටිපීළනං වා සාදියේය්‍යා</Emphasis>ති අඞ්ගං ගහේත්වා නිප්පීළනං සාදියති.
</Paragraph>

<Paragraph number="2118" book="paci">
<Emphasis>අයම්පී</Emphasis>ති පුරිමායෝ උපාදාය වුච්චති.
</Paragraph>

<Paragraph number="2119" book="paci">
<Emphasis>පාරාජිකා හෝතී</Emphasis>ති සේය්‍යථාපි නාම පුරිසෝ සීසච්ඡින්නෝ අභබ්බෝ තේන සරීරබන්ධනේන ජීවිතුං; ඒවමේව භික්ඛුනී අවස්සුතා අවස්සුතස්ස පුරිසපුග්ගලස්ස අධක්ඛකං උබ්භජාණුමණ්ඩලං ආමසනං වා පරාමසනං වා ගහණං වා ඡුපනං වා පටිපීළනං වා සාදියන්තී අස්සමණී හෝති අසක්‍යධීතා. තේන වුච්චති පාරාජිකා හෝතීති.
</Paragraph>

<Paragraph number="2120" book="paci">
<Emphasis>අසංවාසා</Emphasis>ති <Emphasis>සංවාසෝ</Emphasis> නාම ඒකකම්මං ඒකුද්දේසෝ සමසික්ඛතා, ඒසෝ සංවාසෝ නාම. සෝ තාය සද්ධිං නත්ථි, තේන වුච්චති අසංවාසාති.
</Paragraph>

</Division>
<Division number="659" book="paci">

<Paragraph number="2121" book="paci">
උභතෝඅවස්සුතේ අධක්ඛකං උබ්භජාණුමණ්ඩලං කායේන කායං ආමසති, ආපත්ති පාරාජිකස්ස. කායේන කායපටිබද්ධං ආමසති, ආපත්ති ථුල්ලච්චයස්ස. කායපටිබද්ධේන කායං ආමසති, ආපත්ති ථුල්ලච්චයස්ස. කායපටිබද්ධේන කායපටිබද්ධං ආමසති, ආපත්ති දුක්කටස්ස.
</Paragraph>

<Paragraph number="2122" book="paci">
නිස්සග්ගියේන කායං ආමසති, ආපත්ති දුක්කටස්ස. නිස්සග්ගියේන කායපටිබද්ධං ආමසති, ආපත්ති දුක්කටස්ස. නිස්සග්ගියේන නිස්සග්ගියං ආමසති, ආපත්ති දුක්කටස්ස.
</Paragraph>

<Paragraph number="2123" book="paci">
උබ්භක්ඛකං අධෝජාණුමණ්ඩලං කායේන කායං ආමසති, ආපත්ති ථුල්ලච්චයස්ස. කායේන කායපටිබද්ධං ආමසති, ආපත්ති දුක්කටස්ස. කායපටිබද්ධේන කායං ආමසති, ආපත්ති දුක්කටස්ස. කායපටිබද්ධේන කායපටිබද්ධං ආමසති, ආපත්ති දුක්කටස්ස.
</Paragraph>

<Paragraph number="2124" book="paci">
නිස්සග්ගියේන කායං ආමසති, ආපත්ති දුක්කටස්ස. නිස්සග්ගියේන කායපටිබද්ධං ආමසති, ආපත්ති දුක්කටස්ස. නිස්සග්ගියේන නිස්සග්ගියං ආමසති, ආපත්ති දුක්කටස්ස.
</Paragraph>

</Division>
<Division number="660" book="paci">

<Paragraph number="2125" book="paci">
ඒකතෝඅවස්සුතේ අධක්ඛකං උබ්භජාණුමණ්ඩලං කායේන කායං ආමසති, ආපත්ති ථුල්ලච්චයස්ස. කායේන කායපටිබද්ධං ආමසති, ආපත්ති දුක්කටස්ස. කායපටිබද්ධේන කායං ආමසති, ආපත්ති දුක්කටස්ස. කායපටිබද්ධේන කායපටිබද්ධං ආමසති, ආපත්ති දුක්කටස්ස.
</Paragraph>

<Paragraph number="2126" book="paci">
නිස්සග්ගියේන කායං ආමසති, ආපත්ති දුක්කටස්ස. නිස්සග්ගියේන කායපටිබද්ධං ආමසති, ආපත්ති දුක්කටස්ස. නිස්සග්ගියේන නිස්සග්ගියං ආමසති, ආපත්ති දුක්කටස්ස.
</Paragraph>

<Paragraph number="2127" book="paci">
උබ්භක්ඛකං අධෝජාණුමණ්ඩලං කායේන කායං ආමසති, ආපත්ති දුක්කටස්ස. කායේන කායපටිබද්ධං ආමසති, ආපත්ති දුක්කටස්ස. කායපටිබද්ධේන කායං ආමසති, ආපත්ති දුක්කටස්ස. කායපටිබද්ධේන කායපටිබද්ධං ආමසති, ආපත්ති දුක්කටස්ස.
</Paragraph>

<Paragraph number="2128" book="paci">
නිස්සග්ගියේන කායං ආමසති, ආපත්ති දුක්කටස්ස. නිස්සග්ගියේන කායපටිබද්ධං ආමසති, ආපත්ති දුක්කටස්ස. නිස්සග්ගියේන නිස්සග්ගියං ආමසති, ආපත්ති දුක්කටස්ස.
</Paragraph>

</Division>
<Division number="661" book="paci">

<Paragraph number="2129" book="paci">
උභතෝඅවස්සුතේ යක්ඛස්ස වා පේතස්ස වා පණ්ඩකස්ස වා තිරච්ඡානගතමනුස්සවිග්ගහස්ස වා අධක්ඛකං උබ්භජාණුමණ්ඩලං කායේන කායං ආමසති, ආපත්ති ථුල්ලච්චයස්ස. කායේන කායපටිබද්ධං ආමසති, ආපත්ති දුක්කටස්ස. කායපටිබද්ධේන කායං ආමසති, ආපත්ති දුක්කටස්ස. කායපටිබද්ධේන කායපටිබද්ධං ආමසති, ආපත්ති දුක්කටස්ස.
</Paragraph>

<Paragraph number="2130" book="paci">
නිස්සග්ගියේන කායං ආමසති, ආපත්ති දුක්කටස්ස. නිස්සග්ගියේන කායපටිබද්ධං ආමසති, ආපත්ති දුක්කටස්ස. නිස්සග්ගියේන නිස්සග්ගියං ආමසති, ආපත්ති දුක්කටස්ස.
</Paragraph>

<Paragraph number="2131" book="paci">
උබ්භක්ඛකං අධෝජාණුමණ්ඩලං කායේන කායං ආමසති, ආපත්ති දුක්කටස්ස. කායේන කායපටිබද්ධං ආමසති, ආපත්ති දුක්කටස්ස. කායපටිබද්ධේන කායං ආමසති, ආපත්ති දුක්කටස්ස. කායපටිබද්ධේන කායපටිබද්ධං ආමසති, ආපත්ති දුක්කටස්ස.
</Paragraph>

<Paragraph number="2132" book="paci">
නිස්සග්ගියේන කායං ආමසති, ආපත්ති දුක්කටස්ස. නිස්සග්ගියේන කායපටිබද්ධං ආමසති, ආපත්ති දුක්කටස්ස. නිස්සග්ගියේන නිස්සග්ගියං ආමසති, ආපත්ති දුක්කටස්ස.
</Paragraph>

</Division>
<Division number="662" book="paci">

<Paragraph number="2133" book="paci">
ඒකතෝඅවස්සුතේ අධක්ඛකං උබ්භජාණුමණ්ඩලං කායේන කායං ආමසති, ආපත්ති දුක්කටස්ස. කායේන කායපටිබද්ධං ආමසති, ආපත්ති දුක්කටස්ස. කායපටිබද්ධේන කායං ආමසති, ආපත්ති දුක්කටස්ස. කායපටිබද්ධේන කායපටිබද්ධං ආමසති, ආපත්ති දුක්කටස්ස.
</Paragraph>

<Paragraph number="2134" book="paci">
නිස්සග්ගියේන කායං ආමසති, ආපත්ති දුක්කටස්ස. නිස්සග්ගියේන කායපටිබද්ධං ආමසති, ආපත්ති දුක්කටස්ස. නිස්සග්ගියේන නිස්සග්ගියං ආමසති, ආපත්ති දුක්කටස්ස.
</Paragraph>

<Paragraph number="2135" book="paci">
උබ්භක්ඛකං අධෝජාණුමණ්ඩලං කායේන කායං ආමසති, ආපත්ති දුක්කටස්ස. කායේන කායපටිබද්ධං ආමසති, ආපත්ති දුක්කටස්ස. කායපටිබද්ධේන කායං ආමසති, ආපත්ති දුක්කටස්ස. කායපටිබද්ධේන කායපටිබද්ධං ආමසති, ආපත්ති දුක්කටස්ස.
</Paragraph>

<Paragraph number="2136" book="paci">
නිස්සග්ගියේන කායං ආමසති, ආපත්ති දුක්කටස්ස. නිස්සග්ගියේන කායපටිබද්ධං ආමසති, ආපත්ති දුක්කටස්ස. නිස්සග්ගියේන නිස්සග්ගියං ආමසති, ආපත්ති දුක්කටස්ස.
</Paragraph>

</Division>
<Division number="663" book="paci">

<Paragraph number="2137" book="paci">
අනාපත්ති—  අසඤ්චිච්ච, අස්සතියා, අජානන්තියා, අසාදියන්තියා, උම්මත්තිකාය, ඛිත්තචිත්තාය, වේදනාට්ටාය, ආදිකම්මිකායාති.

</Paragraph>
</Division>

<Paragraph number="2138" type="center" book="paci">
පඨමපාරාජිකං සමත්තං.
</Paragraph>