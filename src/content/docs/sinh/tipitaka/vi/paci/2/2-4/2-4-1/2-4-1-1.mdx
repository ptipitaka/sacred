---
title: "2.4.1.1 ලසුණසික්ඛාපද"
tableOfContents: false
sidebar:
  order: 1
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />


<Paragraph number="2565" type="center" book="paci">
ඉමේ ඛෝ පනාය්‍යායෝ ඡසට්ඨිසතා පාචිත්තියා

  
ධම්මා උද්දේසං ආගච්ඡන්ති.


</Paragraph>

<Division number="793" book="paci">

<Paragraph number="2566" book="paci">
තේන සමයේන බුද්ධෝ භගවා සාවත්ථියං විහරති ජේතවනේ අනාථපිණ්ඩිකස්ස ආරාමේ. තේන ඛෝ පන සමයේන අඤ්ඤතරේන උපාසකේන භික්ඛුනිසංඝෝ ලසුණේන පවාරිතෝ හෝති—  “යාසං අය්‍යානං ලසුණේන අත්ථෝ, අහං ලසුණේනා”ති. ඛේත්තපාලෝ ච ආණත්තෝ හෝති—  “සචේ භික්ඛුනියෝ ආගච්ඡන්ති, ඒකමේකාය භික්ඛුනියා ද්වේතයෝ භණ්ඩිකේ දේහී”ති. තේන ඛෝ පන සමයේන සාවත්ථියං උස්සවෝ හෝති. යථාභතං ලසුණං පරික්ඛයං අගමාසි. භික්ඛුනියෝ තං උපාසකං උපසඞ්කමිත්වා ඒතදවෝචුං—  “ලසුණේන, ආවුසෝ, අත්ථෝ”ති. “නත්ථාය්‍යේ. යථාභතං ලසුණං පරික්ඛීණං. ඛේත්තං ගච්ඡථා”ති. ථුල්ලනන්දා භික්ඛුනී ඛේත්තං ගන්ත්වා න මත්තං ජානිත්වා බහුං ලසුණං හරාපේසි. ඛේත්තපාලෝ උජ්ඣායති ඛිය්‍යති විපාචේති—  “කථඤ්හි නාම භික්ඛුනියෝ න මත්තං ජානිත්වා බහුං ලසුණං හරාපේස්සන්තී”ති.
</Paragraph>

<Paragraph number="2567" book="paci">
අස්සෝසුං ඛෝ භික්ඛුනියෝ තස්ස ඛේත්තපාලස්ස උජ්ඣායන්තස්ස ඛිය්‍යන්තස්ස විපාචේන්තස්ස. යා තා භික්ඛුනියෝ අප්පිච්ඡා …පේ…  තා උජ්ඣායන්ති ඛිය්‍යන්ති විපාචේන්ති—  “කථඤ්හි නාම අය්‍යා ථුල්ලනන්දා න මත්තං ජානිත්වා බහුං ලසුණං හරාපේස්සතී”ති …පේ…  “සච්චං කිර, භික්ඛවේ, ථුල්ලනන්දා භික්ඛුනී න මත්තං ජානිත්වා බහුං ලසුණං හරාපේතී”ති? “සච්චං, භගවා”ති. විගරහි බුද්ධෝ භගවා …පේ…  කථඤ්හි නාම, භික්ඛවේ, ථුල්ලනන්දා භික්ඛුනී න මත්තං ජානිත්වා බහුං ලසුණං හරාපේස්සති. නේතං, භික්ඛවේ, අප්පසන්නානං වා පසාදාය …පේ…  ධම්මිං කථං කත්වා භික්ඛූ ආමන්තේසි—
</Paragraph>

<Paragraph number="2568" book="paci">
“භූතපුබ්බං, භික්ඛවේ, ථුල්ලනන්දා භික්ඛුනී අඤ්ඤතරස්ස බ්‍රාහ්මණස්ස පජාපති අහෝසි. තිස්සෝ ච ධීතරෝ—  නන්දා, නන්දවතී, සුන්දරීනන්දා. අථ ඛෝ, භික්ඛවේ, සෝ බ්‍රාහ්මණෝ කාලං කත්වා අඤ්ඤතරං හංසයෝනිං උපපජ්ජි. තස්ස සබ්බසෝවණ්ණමයා පත්තා අහේසුං. සෝ තාසං ඒකේකං පත්තං දේති. අථ ඛෝ, භික්ඛවේ, ථුල්ලනන්දා භික්ඛුනී ‘අයං හංසෝ අම්හාකං ඒකේකං පත්තං දේතී’ති තං හංසරාජං ගහේත්වා නිප්පත්තං අකාසි. තස්ස පුන ජායමානා පත්තා සේතා සම්පජ්ජිංසු. තදාපි, භික්ඛවේ, ථුල්ලනන්දා භික්ඛුනී අතිලෝභේන සුවණ්ණා පරිහීනා. ඉදානි ලසුණා පරිහායිස්සතීති.
</Paragraph>

<Paragraph number="2569" type="verses" book="paci">
_යං ලද්ධං තේන තුට්ඨබ්බං,_  
_අතිලෝභෝ හි පාපකෝ;_  
_හංසරාජං ගහේත්වාන,_  
_සුවණ්ණා පරිහායථා”ති._  

</Paragraph>

<Paragraph number="2570" book="paci">
අථ ඛෝ භගවා ථුල්ලනන්දං භික්ඛුනිං අනේකපරියායේන විගරහිත්වා දුබ්භරතාය …පේ…  ඒවඤ්ච පන, භික්ඛවේ, භික්ඛුනියෝ ඉමං සික්ඛාපදං උද්දිසන්තු—
</Paragraph>

</Division>
<Division number="794" book="paci">

<Paragraph number="2571" book="paci">
<Emphasis>“යා පන භික්ඛුනී ලසුණං ඛාදේය්‍ය පාචිත්තියන්”</Emphasis>ති. (*1*:<Emphasis>56</Emphasis>)
</Paragraph>

</Division>
<Division number="795" book="paci">

<Paragraph number="2572" book="paci">
<Emphasis>යා පනා</Emphasis>ති යා යාදිසා …පේ…  <Emphasis>භික්ඛුනී</Emphasis>ති …පේ…  අයං ඉමස්මිං අත්ථේ අධිප්පේතා භික්ඛුනීති.
</Paragraph>

<Paragraph number="2573" book="paci">
<Emphasis>ලසුණං</Emphasis> නාම මාගධකං වුච්චති.
</Paragraph>

<Paragraph number="2574" book="paci">
“ඛාදිස්සාමීති පටිග්ගණ්හා”ති, ආපත්ති දුක්කටස්ස. අජ්ඣෝහාරේ අජ්ඣෝහාරේ ආපත්ති පාචිත්තියස්ස.
</Paragraph>

</Division>
<Division number="796" book="paci">

<Paragraph number="2575" book="paci">
ලසුණේ ලසුණසඤ්ඤා ඛාදති, ආපත්ති පාචිත්තියස්ස. ලසුණේ වේමතිකා ඛාදති, ආපත්ති පාචිත්තියස්ස. ලසුණේ අලසුණසඤ්ඤා ඛාදති, ආපත්ති පාචිත්තියස්ස.
</Paragraph>

<Paragraph number="2576" book="paci">
අලසුණේ ලසුණසඤ්ඤා ඛාදති, ආපත්ති දුක්කටස්ස. අලසුණේ වේමතිකා ඛාදති, ආපත්ති දුක්කටස්ස. අලසුණේ අලසුණසඤ්ඤා ඛාදති, අනාපත්ති.
</Paragraph>

</Division>
<Division number="797" book="paci">

<Paragraph number="2577" book="paci">
අනාපත්ති—  පලණ්ඩුකේ, භඤ්ජනකේ, හරීතකේ, චාපලසුණේ, සූපසම්පාකේ, මංසසම්පාකේ, තේලසම්පාකේ, සාළවේ, උත්තරිභඞ්ගේ, උම්මත්තිකාය, ආදිකම්මිකායාති.

</Paragraph>
</Division>

<Paragraph number="2578" type="center" book="paci">
ලසුණසික්ඛාපදං පඨමං නිට්ඨිතං.
</Paragraph>