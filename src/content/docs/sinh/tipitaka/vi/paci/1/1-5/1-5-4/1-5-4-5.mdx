---
title: "1.5.4.5 පවාරණාසික්ඛාපද"
tableOfContents: false
sidebar:
  order: 6
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="236" book="paci">

<Paragraph number="765" book="paci">
තේන සමයේන බුද්ධෝ භගවා සාවත්ථියං විහරති ජේතවනේ අනාථපිණ්ඩිකස්ස ආරාමේ. තේන ඛෝ පන සමයේන අඤ්ඤතරෝ බ්‍රාහ්මණෝ භික්ඛූ නිමන්තේත්වා භෝජේසි. භික්ඛූ භුත්තාවී පවාරිතා ඤාතිකුලානි ගන්ත්වා ඒකච්චේ භුඤ්ජිංසු ඒකච්චේ පිණ්ඩපාතං ආදාය අගමංසු. අථ ඛෝ සෝ බ්‍රාහ්මණෝ පටිවිස්සකේ ඒතදවෝච—  “භික්ඛූ මයා, අය්‍යා, සන්තප්පිතා. ඒථ, තුම්හේපි සන්තප්පේස්සාමී”ති. තේ ඒවමාහංසු—  “කිං ත්වං, අය්‍යෝ, අම්හේ සන්තප්පේස්සසි? යේපි තයා නිමන්තිතා තේපි අම්හාකං ඝරානි ආගන්ත්වා ඒකච්චේ භුඤ්ජිංසු ඒකච්චේ පිණ්ඩපාතං ආදාය අගමංසූ”ති.
</Paragraph>

<Paragraph number="766" book="paci">
අථ ඛෝ සෝ බ්‍රාහ්මණෝ උජ්ඣායති ඛිය්‍යති විපාචේති—  “කථඤ්හි නාම භදන්තා අම්හාකං ඝරේ භුඤ්ජිත්වා අඤ්ඤත්‍ර භුඤ්ජිස්සන්ති. න චාහං පටිබලෝ යාවදත්ථං දාතුන්”ති.
</Paragraph>

<Paragraph number="767" book="paci">
අස්සෝසුං ඛෝ භික්ඛූ තස්ස බ්‍රාහ්මණස්ස උජ්ඣායන්තස්ස ඛිය්‍යන්තස්ස විපාචේන්තස්ස. යේ තේ භික්ඛූ අප්පිච්ඡා …පේ…  තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම භික්ඛූ භුත්තාවී පවාරිතා අඤ්ඤත්‍ර භුඤ්ජිස්සන්තී”ති …පේ…  “සච්චං කිර, භික්ඛවේ, භික්ඛූ භුත්තාවී පවාරිතා අඤ්ඤත්‍ර භුඤ්ජන්තී”ති? “සච්චං, භගවා”ති. විගරහි බුද්ධෝ භගවා …පේ…  කථඤ්හි නාම තේ, භික්ඛවේ, මෝඝපුරිසා භුත්තාවී පවාරිතා අඤ්ඤත්‍ර භුඤ්ජිස්සන්ති. නේතං, භික්ඛවේ, අප්පසන්නානං වා පසාදාය …පේ…  ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

<Paragraph number="768" book="paci">
<Emphasis>“යෝ පන භික්ඛු භුත්තාවී පවාරිතෝ ඛාදනීයං වා භෝජනීයං වා ඛාදේය්‍ය වා භුඤ්ජේය්‍ය වා, පාචිත්තියන්”</Emphasis>ති.
</Paragraph>

<Paragraph number="769" book="paci">
ඒවඤ්චිදං භගවතා භික්ඛූනං සික්ඛාපදං පඤ්ඤත්තං හෝති.
</Paragraph>

</Division>
<Division number="237" book="paci">

<Paragraph number="770" book="paci">
තේන ඛෝ පන සමයේන භික්ඛූ ගිලානානං භික්ඛූනං පණීතේ පිණ්ඩපාතේ නීහරන්ති. ගිලානා න චිත්තරූපං භුඤ්ජන්ති. තානි භික්ඛූ ඡට්ටේන්ති. අස්සෝසි ඛෝ භගවා උච්චාසද්දං මහාසද්දං කාකෝරවසද්දං. සුත්වාන ආයස්මන්තං ආනන්දං ආමන්තේසි—  “කිං නු ඛෝ සෝ, ආනන්ද, උච්චාසද්දෝ මහාසද්දෝ කාකෝරවසද්දෝ”ති? අථ ඛෝ ආයස්මා ආනන්දෝ භගවතෝ ඒතමත්ථං ආරෝචේසි. “භුඤ්ජේය්‍යුං පනානන්ද, භික්ඛූ ගිලානාතිරිත්තන්”ති. “න භුඤ්ජේය්‍යුං, භගවා”ති. අථ ඛෝ භගවා ඒතස්මිං නිදානේ ඒතස්මිං පකරණේ ධම්මිං කථං කත්වා භික්ඛූ ආමන්තේසි—  “අනුජානාමි, භික්ඛවේ, ගිලානස්ස ච අගිලානස්ස ච අතිරිත්තං භුඤ්ජිතුං. ඒවඤ්ච පන, භික්ඛවේ, අතිරිත්තං කාතබ්බං—  ‘අලමේතං සබ්බන්’ති. ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

</Division>
<Division number="238" book="paci">

<Paragraph number="771" book="paci">
<Emphasis>“යෝ පන භික්ඛු භුත්තාවී පවාරිතෝ අනතිරිත්තං ඛාදනීයං වා භෝජනීයං වා ඛාදේය්‍ය වා භුඤ්ජේය්‍ය වා, පාචිත්තියන්”</Emphasis>ති. (*35*:<Emphasis>84</Emphasis>)
</Paragraph>

</Division>
<Division number="239" book="paci">

<Paragraph number="772" book="paci">
<Emphasis>යෝ පනා</Emphasis>ති යෝ යාදිසෝ …පේ…  <Emphasis>භික්ඛූ</Emphasis>ති …පේ…  අයං ඉමස්මිං අත්ථේ අධිප්පේතෝ භික්ඛූති.
</Paragraph>

<Paragraph number="773" book="paci">
<Emphasis>භුත්තාවී</Emphasis> නාම පඤ්චන්නං භෝජනානං අඤ්ඤතරං භෝජනං අන්තමසෝ කුසග්ගේනපි භුත්තං හෝති.
</Paragraph>

<Paragraph number="774" book="paci">
<Emphasis>පවාරිතෝ</Emphasis> නාම අසනං පඤ්ඤායති, භෝජනං පඤ්ඤායති, හත්ථපාසේ ඨිතෝ අභිහරති, පටික්ඛේපෝ පඤ්ඤායති.
</Paragraph>

<Paragraph number="775" book="paci">
<Emphasis>අනතිරිත්තං</Emphasis> නාම අකප්පියකතං හෝති, අප්පටිග්ගහිතකතං හෝති, අනුච්චාරිතකතං හෝති, අහත්ථපාසේ කතං හෝති, අභුත්තාවිනා කතං හෝති, භුත්තාවිනා පවාරිතේන ආසනා වුට්ඨිතේන කතං හෝති, “අලමේතං සබ්බන්”ති අවුත්තං හෝති, න ගිලානාතිරිත්තං හෝති—  ඒතං අනතිරිත්තං නාම.
</Paragraph>

<Paragraph number="776" book="paci">
<Emphasis>අතිරිත්තං</Emphasis> නාම කප්පියකතං හෝති, පටිග්ගහිතකතං හෝති, උච්චාරිතකතං හෝති, හත්ථපාසේ කතං හෝති, භුත්තාවිනා කතං හෝති, භුත්තාවිනා පවාරිතේන ආසනා අවුට්ඨිතේන කතං හෝති, “අලමේතං සබ්බන්”ති වුත්තං හෝති, ගිලානාතිරිත්තං හෝති—  ඒතං අතිරිත්තං නාම.
</Paragraph>

<Paragraph number="777" book="paci">
<Emphasis>ඛාදනීයං</Emphasis> නාම පඤ්ච භෝජනානි—  යාමකාලිකං සත්තාහකාලිකං යාවජීවිකං ඨපේත්වා අවසේසං ඛාදනීයං නාම.
</Paragraph>

<Paragraph number="778" book="paci">
<Emphasis>භෝජනීයං</Emphasis> නාම පඤ්ච භෝජනානි—  ඕදනෝ, කුම්මාසෝ, සත්තු, මච්ඡෝ, මංසං.
</Paragraph>

<Paragraph number="779" book="paci">
“ඛාදිස්සාමි භුඤ්ජිස්සාමී”ති පටිග්ගණ්හාති, ආපත්ති දුක්කටස්ස අජ්ඣෝහාරේ අජ්ඣෝහාරේ ආපත්ති පාචිත්තියස්ස.
</Paragraph>

</Division>
<Division number="240" book="paci">

<Paragraph number="780" book="paci">
අනතිරිත්තේ අනතිරිත්තසඤ්ඤී ඛාදනීයං වා භෝජනීයං වා ඛාදති වා භුඤ්ජති වා, ආපත්ති පාචිත්තියස්ස. අනතිරිත්තේ වේමතිකෝ ඛාදනීයං වා භෝජනීයං වා ඛාදති වා භුඤ්ජති වා, ආපත්ති පාචිත්තියස්ස. අනතිරිත්තේ අතිරිත්තසඤ්ඤී ඛාදනීයං වා භෝජනීයං වා ඛාදති වා භුඤ්ජති වා, ආපත්ති පාචිත්තියස්ස.
</Paragraph>

<Paragraph number="781" book="paci">
යාමකාලිකං සත්තාහකාලිකං යාවජීවිකං ආහාරත්ථාය පටිග්ගණ්හාති, ආපත්ති දුක්කටස්ස. අජ්ඣෝහාරේ අජ්ඣෝහාරේ ආපත්ති දුක්කටස්ස. අතිරිත්තේ අනතිරිත්තසඤ්ඤී, ආපත්ති දුක්කටස්ස. අතිරිත්තේ වේමතිකෝ, ආපත්ති දුක්කටස්ස. අතිරිත්තේ අතිරිත්තසඤ්ඤී, අනාපත්ති.
</Paragraph>

</Division>
<Division number="241" book="paci">

<Paragraph number="782" book="paci">
අනාපත්ති—  අතිරිත්තං කාරාපේත්වා භුඤ්ජති, “අතිරිත්තං කාරාපේත්වා භුඤ්ජිස්සාමී”ති පටිග්ගණ්හාති, අඤ්ඤස්සත්ථාය හරන්තෝ ගච්ඡති, ගිලානස්ස සේසකං භුඤ්ජති, යාමකාලිකං සත්තාහකාලිකං යාවජීවිකං සති පච්චයේ පරිභුඤ්ජති, උම්මත්තකස්ස, ආදිකම්මිකස්සාති.

</Paragraph>
</Division>

<Paragraph number="783" type="center" book="paci">
පවාරණාසික්ඛාපදං නිට්ඨිතං පඤ්චමං.
</Paragraph>