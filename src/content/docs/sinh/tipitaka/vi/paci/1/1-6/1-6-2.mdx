---
title: "1.6.2 දුතියපාටිදේසනීයසික්ඛාපද"
tableOfContents: false
sidebar:
  order: 2
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="557" book="paci">

<Paragraph number="1613" book="paci">
තේන සමයේන බුද්ධෝ භගවා රාජගහේ විහරති වේළුවනේ කලන්දකනිවාපේ. තේන ඛෝ පන සමයේන භික්ඛූ කුලේසු නිමන්තිතා භුඤ්ජන්ති. ඡබ්බග්ගියා භික්ඛුනියෝ ඡබ්බග්ගියානං භික්ඛූනං වෝසාසන්තියෝ ඨිතා හෝන්ති—  “ඉධ සූපං දේථ, ඉධ ඕදනං දේථා”ති. ඡබ්බග්ගියා භික්ඛූ යාවදත්ථං භුඤ්ජන්ති. අඤ්ඤේ භික්ඛූ න චිත්තරූපං භුඤ්ජන්ති.
</Paragraph>

<Paragraph number="1614" book="paci">
යේ තේ භික්ඛූ අප්පිච්ඡා …පේ…  තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම ඡබ්බග්ගියා භික්ඛූ භික්ඛුනියෝ වෝසාසන්තියෝ න නිවාරේස්සන්තී”ති …පේ…  “සච්චං කිර තුම්හේ, භික්ඛවේ, භික්ඛුනියෝ වෝසාසන්තියෝ න නිවාරේථා”ති? “සච්චං, භගවා”ති. විගරහි බුද්ධෝ භගවා …පේ…  කථඤ්හි නාම තුම්හේ, මෝඝපුරිසා, භික්ඛුනියෝ වෝසාසන්තියෝ න නිවාරේස්සථ. නේතං, මෝඝපුරිසා, අප්පසන්නානං වා පසාදාය …පේ…  ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

</Division>
<Division number="558" book="paci">

<Paragraph number="1615" book="paci">
<Emphasis>“භික්ඛූ පනේව කුලේසු නිමන්තිතා භුඤ්ජන්ති, තත්‍ර චේ සා භික්ඛුනී වෝසාසමානරූපා ඨිතා හෝති—  ‘ඉධ සූපං දේථ, ඉධ ඕදනං දේථා’ති, තේහි භික්ඛූහි සා භික්ඛුනී අපසාදේතබ්බා—  ‘අපසක්ක තාව, භගිනි, යාව භික්ඛූ භුඤ්ජන්තී’ති. ඒකස්ස චේපි භික්ඛුනෝ න පටිභාසේය්‍ය තං භික්ඛුනිං අපසාදේතුං—  ‘අපසක්ක තාව, භගිනි, යාව භික්ඛූ භුඤ්ජන්තී’ති පටිදේසේතබ්බං තේහි භික්ඛූහි—  ‘ගාරය්හං, ආවුසෝ, ධම්මං ආපජ්ජිම්හා අසප්පායං පාටිදේසනීයං, තං පටිදේසේමා’”</Emphasis>ති. (*2*:<Emphasis>143</Emphasis>)
</Paragraph>

</Division>
<Division number="559" book="paci">

<Paragraph number="1616" book="paci">
<Emphasis>භික්ඛූ පනේව කුලේසු නිමන්තිතා භුඤ්ජන්තී</Emphasis>ති කුලං නාම චත්තාරි කුලානි—  ඛත්තියකුලං, බ්‍රාහ්මණකුලං, වේස්සකුලං, සුද්දකුලං.
</Paragraph>

<Paragraph number="1617" book="paci">
<Emphasis>නිමන්තිතා භුඤ්ජන්තී</Emphasis>ති පඤ්චන්නං භෝජනානං අඤ්ඤතරේන භෝජනේන නිමන්තිතා භුඤ්ජන්ති.
</Paragraph>

<Paragraph number="1618" book="paci">
<Emphasis>භික්ඛුනී</Emphasis> නාම උභතෝසංඝේ උපසම්පන්නා.
</Paragraph>

<Paragraph number="1619" book="paci">
<Emphasis>වෝසාසන්තී</Emphasis> නාම යථාමිත්තතා යථාසන්දිට්ඨතා යථාසම්භත්තතා යථාසමානුපජ්ඣායකතා යථාසමානාචරියකතා—  “ඉධ සූපං දේථ, ඉධ ඕදනං දේථා”ති. ඒසා වෝසාසන්තී නාම.
</Paragraph>

<Paragraph number="1620" book="paci">
<Emphasis>තේහි භික්ඛූහී</Emphasis>ති භුඤ්ජමානේහි භික්ඛූහි.
</Paragraph>

<Paragraph number="1621" book="paci">
<Emphasis>සා භික්ඛුනී</Emphasis>ති යා සා වෝසාසන්තී භික්ඛුනී.
</Paragraph>

<Paragraph number="1622" book="paci">
තේහි භික්ඛූහි සා භික්ඛුනී අපසාදේතබ්බා—  “අපසක්ක තාව, භගිනි, යාව භික්ඛූ භුඤ්ජන්තී”ති. ඒකස්ස චේපි භික්ඛුනෝ අනපසාදිතෝ—  “ඛාදිස්සාමි භුඤ්ජිස්සාමී”ති පටිග්ගණ්හාති, ආපත්ති දුක්කටස්ස. අජ්ඣෝහාරේ අජ්ඣෝහාරේ ආපත්ති පාටිදේසනීයස්ස.
</Paragraph>

</Division>
<Division number="560" book="paci">

<Paragraph number="1623" book="paci">
උපසම්පන්නාය උපසම්පන්නසඤ්ඤී වෝසාසන්තියා න නිවාරේති, ආපත්ති පාටිදේසනීයස්ස. උපසම්පන්නාය වේමතිකෝ වෝසාසන්තියා න නිවාරේති, ආපත්ති පාටිදේසනීයස්ස. උපසම්පන්නාය අනුපසම්පන්නසඤ්ඤී වෝසාසන්තියා න නිවාරේති, ආපත්ති පාටිදේසනීයස්ස.
</Paragraph>

<Paragraph number="1624" book="paci">
ඒකතෝඋපසම්පන්නාය වෝසාසන්තියා න නිවාරේති, ආපත්ති දුක්කටස්ස. අනුපසම්පන්නාය උපසම්පන්නසඤ්ඤී, ආපත්ති දුක්කටස්ස. අනුපසම්පන්නාය වේමතිකෝ, ආපත්ති දුක්කටස්ස. අනුපසම්පන්නාය අනුපසම්පන්නසඤ්ඤී, අනාපත්ති.
</Paragraph>

</Division>
<Division number="561" book="paci">

<Paragraph number="1625" book="paci">
අනාපත්ති—  අත්තනෝ භත්තං දාපේති න දේති, අඤ්ඤේසං භත්තං දේති න දාපේති, යං න දින්නං තං දාපේති, යත්ථ න දින්නං තත්ථ දාපේති, සබ්බේසං සමකං දාපේති, සික්ඛමානා වෝසාසති, සාමණේරී වෝසාසති, පඤ්ච භෝජනානි ඨපේත්වා සබ්බත්ථ, අනාපත්ති, උම්මත්තකස්ස, ආදිකම්මිකස්සාති.

</Paragraph>
</Division>

<Paragraph number="1626" type="center" book="paci">
දුතියපාටිදේසනීයසික්ඛාපදං නිට්ඨිතං.
</Paragraph>