---
title: "1.5.3.9 පරිපාචිතසික්ඛාපද"
tableOfContents: false
sidebar:
  order: 10
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="192" book="paci">

<Paragraph number="629" book="paci">
තේන සමයේන බුද්ධෝ භගවා රාජගහේ විහරති වේළුවනේ කලන්දකනිවාපේ. තේන ඛෝ පන සමයේන ථුල්ලනන්දා භික්ඛුනී අඤ්ඤතරස්ස කුලස්ස කුලූපිකා හෝති නිච්චභත්තිකා. තේන ච ගහපතිනා ථේරා භික්ඛූ නිමන්තිතා හෝන්ති. අථ ඛෝ ථුල්ලනන්දා භික්ඛුනී පුබ්බණ්හසමයං නිවාසේත්වා පත්තචීවරමාදාය යේන තං කුලං තේනුපසඞ්කමි; උපසඞ්කමිත්වා තං ගහපතිං ඒතදවෝච—  “කිමිදං, ගහපති, පහූතං ඛාදනීයං භෝජනීයං පටියත්තන්”ති? “ථේරා මයා, අය්‍යේ, නිමන්තිතා”ති. “කේ පන තේ, ගහපති, ථේරා”ති? “අය්‍යෝ සාරිපුත්තෝ අය්‍යෝ මහාමෝග්ගල්ලානෝ අය්‍යෝ මහාකච්චානෝ අය්‍යෝ මහාකෝට්ඨිකෝ අය්‍යෝ මහාකප්පිනෝ අය්‍යෝ මහාචුන්දෝ අය්‍යෝ අනුරුද්ධෝ අය්‍යෝ රේවතෝ අය්‍යෝ උපාලි අය්‍යෝ ආනන්දෝ අය්‍යෝ රාහුලෝ”ති. “කිං පන ත්වං, ගහපති, මහානාගේ තිට්ඨමානේ චේටකේ නිමන්තේසී”ති?
</Paragraph>

<Paragraph number="630" book="paci">
“කේ පන තේ, අය්‍යේ, මහානාගා”ති? “අය්‍යෝ දේවදත්තෝ අය්‍යෝ කෝකාලිකෝ අය්‍යෝ කටමෝදකතිස්සකෝ අය්‍යෝ ඛණ්ඩදේවියා පුත්තෝ අය්‍යෝ සමුද්දදත්තෝ”ති. අයං චරහි ථුල්ලනන්දාය භික්ඛුනියා අන්තරා කථා විප්පකතා, අථ තේ ථේරා භික්ඛූ පවිසිංසු. “සච්චං මහානාගා ඛෝ තයා, ගහපති, නිමන්තිතා”ති. “ඉදානේව ඛෝ ත්වං, අය්‍යේ, චේටකේ අකාසි; ඉදානි මහානාගේ”ති. ඝරතෝ ච නික්කඩ්ඪි, නිච්චභත්තඤ්ච පච්ඡින්දි.
</Paragraph>

<Paragraph number="631" book="paci">
යේ තේ භික්ඛූ අප්පිච්ඡා …පේ…  තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම දේවදත්තෝ ජානං භික්ඛුනිපරිපාචිතං පිණ්ඩපාතං භුඤ්ජිස්සතී”ති …පේ…  “සච්චං කිර ත්වං, දේවදත්ත, ජානං භික්ඛුනිපරිපාචිතං පිණ්ඩපාතං භුඤ්ජසී”ති? “සච්චං, භගවා”ති. විගරහි බුද්ධෝ භගවා …පේ…  කථඤ්හි නාම ත්වං, මෝඝපුරිස, ජානං භික්ඛුනිපරිපාචිතං පිණ්ඩපාතං භුඤ්ජිස්සසි. නේතං, මෝඝපුරිස, අප්පසන්නානං වා පසාදාය …පේ…  ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

<Paragraph number="632" book="paci">
<Emphasis>“යෝ පන භික්ඛු ජානං භික්ඛුනිපරිපාචිතං පිණ්ඩපාතං භුඤ්ජේය්‍ය, පාචිත්තියන්”</Emphasis>ති.
</Paragraph>

<Paragraph number="633" book="paci">
ඒවඤ්චිදං භගවතා භික්ඛූනං සික්ඛාපදං පඤ්ඤත්තං හෝති.
</Paragraph>

</Division>
<Division number="193" book="paci">

<Paragraph number="634" book="paci">
තේන ඛෝ පන සමයේන අඤ්ඤතරෝ භික්ඛු රාජගහා පබ්බජිතෝ ඤාතිකුලං අගමාසි. මනුස්සා—  “චිරස්සම්පි භදන්තෝ ආගතෝ”ති සක්කච්චං භත්තං අකංසු. තස්ස කුලස්ස කුලූපිකා භික්ඛුනී තේ මනුස්සේ ඒතදවෝච—  “දේථය්‍යස්ස, ආවුසෝ, භත්තන්”ති. අථ ඛෝ සෝ භික්ඛු—  “භගවතා පටික්ඛිත්තං ජානං භික්ඛුනිපරිපාචිතං පිණ්ඩපාතං භුඤ්ජිතුන්”ති කුක්කුච්චායන්තෝ න පටිග්ගහේසි. නාසක්ඛි පිණ්ඩාය චරිතුං, ඡින්නභත්තෝ අහෝසි. අථ ඛෝ සෝ භික්ඛු ආරාමං ගන්ත්වා භික්ඛූනං ඒතමත්ථං ආරෝචේසි. භික්ඛූ භගවතෝ ඒතමත්ථං ආරෝචේසුං.
</Paragraph>

<Paragraph number="635" book="paci">
අථ ඛෝ භගවා ඒතස්මිං නිදානේ ඒතස්මිං පකරණේ ධම්මිං කථං කත්වා භික්ඛූ ආමන්තේසි—  “අනුජානාමි, භික්ඛවේ, පුබ්බේ ගිහිසමාරම්භේ ජානං භික්ඛුනිපරිපාචිතං පිණ්ඩපාතං භුඤ්ජිතුං. ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

</Division>
<Division number="194" book="paci">

<Paragraph number="636" book="paci">
<Emphasis>“යෝ පන භික්ඛු ජානං භික්ඛුනිපරිපාචිතං පිණ්ඩපාතං භුඤ්ජේය්‍ය, අඤ්ඤත්‍ර පුබ්බේ ගිහිසමාරම්භා, පාචිත්තියන්”</Emphasis>ති. (*29*:<Emphasis>78</Emphasis>)
</Paragraph>

</Division>
<Division number="195" book="paci">

<Paragraph number="637" book="paci">
<Emphasis>යෝ පනා</Emphasis>ති යෝ යාදිසෝ …පේ…  <Emphasis>භික්ඛූ</Emphasis>ති …පේ…  අයං ඉමස්මිං අත්ථේ අධිප්පේතෝ භික්ඛූති.
</Paragraph>

<Paragraph number="638" book="paci">
<Emphasis>ජානාති</Emphasis> නාම සාමං වා ජානාති අඤ්ඤේ වා තස්ස ආරෝචේන්ති සා වා ආරෝචේති.
</Paragraph>

<Paragraph number="639" book="paci">
<Emphasis>භික්ඛුනී</Emphasis> නාම උභතෝසංඝේ උපසම්පන්නා.
</Paragraph>

<Paragraph number="640" book="paci">
<Emphasis>පරිපාචේති</Emphasis> නාම පුබ්බේ අදාතුකාමානං අකත්තුකාමානං—  “අය්‍යෝ භාණකෝ, අය්‍යෝ බහුස්සුතෝ, අය්‍යෝ සුත්තන්තිකෝ, අය්‍යෝ විනයධරෝ, අය්‍යෝ ධම්මකථිකෝ, දේථ අය්‍යස්ස, කරෝථ අය්‍යස්සා”ති ඒසා පරිපාචේති නාම.
</Paragraph>

<Paragraph number="641" book="paci">
<Emphasis>පිණ්ඩපාතෝ</Emphasis> නාම පඤ්චන්නං භෝජනානං අඤ්ඤතරං භෝජනං.
</Paragraph>

<Paragraph number="642" book="paci">
<Emphasis>අඤ්ඤත්‍ර පුබ්බේ ගිහිසමාරම්භා</Emphasis>ති ඨපේත්වා ගිහිසමාරම්භං.
</Paragraph>

<Paragraph number="643" book="paci">
<Emphasis>ගිහිසමාරම්භෝ</Emphasis> නාම ඤාතකා වා හෝන්ති පවාරිතා වා පකතිපටියත්තං වා.
</Paragraph>

<Paragraph number="644" book="paci">
අඤ්ඤත්‍ර පුබ්බේ ගිහිසමාරම්භා භුඤ්ජිස්සාමීති පටිග්ගණ්හාති, ආපත්ති දුක්කටස්ස. අජ්ඣෝහාරේ අජ්ඣෝහාරේ, ආපත්ති පාචිත්තියස්ස.
</Paragraph>

</Division>
<Division number="196" book="paci">

<Paragraph number="645" book="paci">
පරිපාචිතේ පරිපාචිතසඤ්ඤී භුඤ්ජති, අඤ්ඤත්‍ර පුබ්බේ ගිහිසමාරම්භා, ආපත්ති පාචිත්තියස්ස. පරිපාචිතේ වේමතිකෝ භුඤ්ජති, අඤ්ඤත්‍ර පුබ්බේ ගිහිසමාරම්භා, ආපත්ති දුක්කටස්ස. පරිපාචිතේ අපරිපාචිතසඤ්ඤී භුඤ්ජති, අඤ්ඤත්‍ර පුබ්බේ ගිහිසමාරම්භා, අනාපත්ති. ඒකතෝඋපසම්පන්නාය පරිපාචිතං භුඤ්ජති, අඤ්ඤත්‍ර පුබ්බේ ගිහිසමාරම්භා, ආපත්ති දුක්කටස්ස. අපරිපාචිතේ පරිපාචිතසඤ්ඤී, ආපත්ති දුක්කටස්ස. අපරිපාචිතේ වේමතිකෝ, ආපත්ති දුක්කටස්ස. අපරිපාචිතේ අපරිපාචිතසඤ්ඤී, අනාපත්ති.
</Paragraph>

</Division>
<Division number="197" book="paci">

<Paragraph number="646" book="paci">
අනාපත්ති—  පුබ්බේ ගිහිසමාරම්භේ, සික්ඛමානා පරිපාචේති, සාමණේරී පරිපාචේති, පඤ්ච භෝජනානි ඨපේත්වා සබ්බත්ථ අනාපත්ති, උම්මත්තකස්ස, ආදිකම්මිකස්සාති.

</Paragraph>
</Division>

<Paragraph number="647" type="center" book="paci">
පරිපාචිතසික්ඛාපදං නිට්ඨිතං නවමං.
</Paragraph>