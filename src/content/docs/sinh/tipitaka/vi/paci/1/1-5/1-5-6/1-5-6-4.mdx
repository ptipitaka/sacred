---
title: "1.5.6.4 අනාදරියසික්ඛාපද"
tableOfContents: false
sidebar:
  order: 5
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="340" book="paci">

<Paragraph number="1046" book="paci">
තේන සමයේන බුද්ධෝ භගවා කෝසම්බියං විහරති ඝෝසිතාරාමේ. තේන ඛෝ පන සමයේන ආයස්මා ඡන්නෝ අනාචාරං ආචරති. භික්ඛූ ඒවමාහංසු—  “මාවුසෝ ඡන්න, ඒවරූපං අකාසි. නේතං කප්පතී”ති. සෝ අනාදරියං පටිච්ච කරෝතියේව.
</Paragraph>

<Paragraph number="1047" book="paci">
යේ තේ භික්ඛූ අප්පිච්ඡා …පේ…  තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම ආයස්මා ඡන්නෝ අනාදරියං කරිස්සතී”ති …පේ…  “සච්චං කිර ත්වං, ඡන්න, අනාදරියං කරෝසී”ති? “සච්චං, භගවා”ති. විගරහි බුද්ධෝ භගවා …පේ…  කථඤ්හි නාම ත්වං, මෝඝපුරිස, අනාදරියං කරිස්සසි. නේතං, මෝඝපුරිස, අප්පසන්නානං වා පසාදාය …පේ…  ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

</Division>
<Division number="341" book="paci">

<Paragraph number="1048" book="paci">
<Emphasis>“අනාදරියේ පාචිත්තියන්”</Emphasis>ති. (*54*:<Emphasis>103</Emphasis>)
</Paragraph>

</Division>
<Division number="342" book="paci">

<Paragraph number="1049" book="paci">
<Emphasis>අනාදරියං</Emphasis> නාම ද්වේ අනාදරියානි—  පුග්ගලානාදරියඤ්ච ධම්මානාදරියඤ්ච.
</Paragraph>

<Paragraph number="1050" book="paci">
<Emphasis>පුග්ගලානාදරියං</Emphasis> නාම උපසම්පන්නේන පඤ්ඤත්තේන වුච්චමානෝ—  “අයං උක්ඛිත්තකෝ වා වම්භිතෝ වා ගරහිතෝ වා, ඉමස්ස වචනං අකතං භවිස්සතී”ති අනාදරියං කරෝති, ආපත්ති පාචිත්තියස්ස.
</Paragraph>

<Paragraph number="1051" book="paci">
<Emphasis>ධම්මානාදරියං</Emphasis> නාම උපසම්පන්නේන පඤ්ඤත්තේන වුච්චමානෝ—  “කථායං නස්සේය්‍ය වා විනස්සේය්‍ය වා අන්තරධායේය්‍ය වා”, තං වා න සික්ඛිතුකාමෝ අනාදරියං කරෝති, ආපත්ති පාචිත්තියස්ස.
</Paragraph>

</Division>
<Division number="343" book="paci">

<Paragraph number="1052" book="paci">
උපසම්පන්නේ උපසම්පන්නසඤ්ඤී අනාදරියං කරෝති, ආපත්ති පාචිත්තියස්ස. උපසම්පන්නේ වේමතිකෝ අනාදරියං කරෝති, ආපත්ති පාචිත්තියස්ස. උපසම්පන්නේ අනුපසම්පන්නසඤ්ඤී අනාදරියං කරෝති, ආපත්ති පාචිත්තියස්ස.
</Paragraph>

<Paragraph number="1053" book="paci">
අපඤ්ඤත්තේන වුච්චමානෝ—  “ඉදං න සල්ලේඛාය න ධුතත්ථාය න පාසාදිකතාය න අපචයාය න වීරියාරම්භාය සංවත්තතී”ති අනාදරියං කරෝති, ආපත්ති දුක්කටස්ස. අනුපසම්පන්නේන පඤ්ඤත්තේන වා අපඤ්ඤත්තේන වා වුච්චමානෝ—  “ඉදං න සල්ලේඛාය න ධුතත්ථාය න පාසාදිකතාය න අපචයාය න වීරියාරම්භාය සංවත්තතී”ති අනාදරියං කරෝති, ආපත්ති දුක්කටස්ස.
</Paragraph>

<Paragraph number="1054" book="paci">
අනුපසම්පන්නේ උපසම්පන්නසඤ්ඤී ආපත්ති දුක්කටස්ස. අනුපසම්පන්නේ වේමතිකෝ, ආපත්ති දුක්කටස්ස. අනුපසම්පන්නේ අනුපසම්පන්නසඤ්ඤී, ආපත්ති දුක්කටස්ස.
</Paragraph>

</Division>
<Division number="344" book="paci">

<Paragraph number="1055" book="paci">
අනාපත්ති—  “ඒවං අම්හාකං ආචරියානං උග්ගහෝ පරිපුච්ඡා”ති භණති, උම්මත්තකස්ස, ආදිකම්මිකස්සාති.

</Paragraph>
</Division>

<Paragraph number="1056" type="center" book="paci">
අනාදරියසික්ඛාපදං නිට්ඨිතං චතුත්ථං.
</Paragraph>