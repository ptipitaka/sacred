---
title: "1.5.5.8 උය්‍යුත්තසේනාසික්ඛාපද"
tableOfContents: false
sidebar:
  order: 9
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="311" book="paci">

<Paragraph number="981" book="paci">
තේන සමයේන බුද්ධෝ භගවා සාවත්ථියං විහරති ජේතවනේ අනාථපිණ්ඩිකස්ස ආරාමේ. තේන ඛෝ පන සමයේන රාජා පසේනදි කෝසලෝ සේනාය අබ්භුය්‍යාතෝ හෝති. ඡබ්බග්ගියා භික්ඛූ උය්‍යුත්තං සේනං දස්සනාය අගමංසු. අද්දසා ඛෝ රාජා පසේනදි කෝසලෝ ඡබ්බග්ගියේ භික්ඛූ දූරතෝව ආගච්ඡන්තේ. දිස්වාන පක්කෝසාපේත්වා ඒතදවෝච—  “කිස්ස තුම්හේ, භන්තේ, ආගතත්ථා”ති? “මහාරාජානං මයං දට්ඨුකාමා”ති. “කිං, භන්තේ, මං දිට්ඨේන යුද්ධාභිනන්දිනං; නනු භගවා පස්සිතබ්බෝ”ති? මනුස්සා උජ්ඣායන්ති ඛිය්‍යන්ති විපාචේන්ති—  “කථඤ්හි නාම සමණා සක්‍යපුත්තියා උය්‍යුත්තං සේනං දස්සනාය ආගච්ඡිස්සන්ති. අම්හාකම්පි අලාභා, අම්හාකම්පි දුල්ලද්ධං, යේ මයං ආජීවස්ස හේතු පුත්තදාරස්ස කාරණා සේනාය ආගච්ඡාමා”ති.
</Paragraph>

<Paragraph number="982" book="paci">
අස්සෝසුං ඛෝ භික්ඛූ තේසං මනුස්සානං උජ්ඣායන්තානං ඛිය්‍යන්තානං විපාචේන්තානං. යේ තේ භික්ඛූ අප්පිච්ඡා …පේ…  තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම ඡබ්බග්ගියා භික්ඛූ උය්‍යුත්තං සේනං දස්සනාය ගච්ඡිස්සන්තී”ති …පේ…  “සච්චං කිර තුම්හේ, භික්ඛවේ, උය්‍යුත්තං සේනං දස්සනාය ගච්ඡථා”ති? “සච්චං, භගවා”ති. විගරහි බුද්ධෝ භගවා …පේ…  කථඤ්හි නාම තුම්හේ, මෝඝපුරිසා, උය්‍යුත්තං සේනං දස්සනාය ගච්ඡිස්සථ. නේතං, මෝඝපුරිසා, අප්පසන්නානං වා පසාදාය …පේ…  ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

<Paragraph number="983" book="paci">
<Emphasis>“යෝ පන භික්ඛු උය්‍යුත්තං සේනං දස්සනාය ගච්ඡේය්‍ය, පාචිත්තියන්”</Emphasis>ති.
</Paragraph>

<Paragraph number="984" book="paci">
ඒවඤ්චිදං භගවතා භික්ඛූනං සික්ඛාපදං පඤ්ඤත්තං හෝති.
</Paragraph>

</Division>
<Division number="312" book="paci">

<Paragraph number="985" book="paci">
තේන ඛෝ පන සමයේන අඤ්ඤතරස්ස භික්ඛුනෝ මාතුලෝ සේනාය ගිලානෝ හෝති. සෝ තස්ස භික්ඛුනෝ සන්තිකේ දූතං පාහේසි—  “අහඤ්හි සේනාය ගිලානෝ. ආගච්ඡතු භදන්තෝ. ඉච්ඡාමි භදන්තස්ස ආගතන්”ති. අථ ඛෝ තස්ස භික්ඛුනෝ ඒතදහෝසි—  “භගවතා සික්ඛාපදං පඤ්ඤත්තං—  ‘න උය්‍යුත්තං සේනං දස්සනාය ගන්තබ්බන්’ති. අයඤ්ච මේ මාතුලෝ සේනාය ගිලානෝ. කථං නු ඛෝ මයා පටිපජ්ජිතබ්බන්”ති? භගවතෝ ඒතමත්ථං ආරෝචේසි. අථ ඛෝ භගවා ඒතස්මිං නිදානේ ඒතස්මිං පකරණේ ධම්මිං කථං කත්වා භික්ඛූ ආමන්තේසි—  “අනුජානාමි, භික්ඛවේ, තථාරූපප්පච්චයා සේනාය ගන්තුං. ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

</Division>
<Division number="313" book="paci">

<Paragraph number="986" book="paci">
<Emphasis>“යෝ පන භික්ඛු උය්‍යුත්තං සේනං දස්සනාය ගච්ඡේය්‍ය, අඤ්ඤත්‍ර තථාරූපප්පච්චයා, පාචිත්තියන්”</Emphasis>ති. (*48*:<Emphasis>97</Emphasis>)
</Paragraph>

</Division>
<Division number="314" book="paci">

<Paragraph number="987" book="paci">
<Emphasis>යෝ පනා</Emphasis>ති යෝ යාදිසෝ …පේ…  <Emphasis>භික්ඛූ</Emphasis>ති …පේ…  අයං ඉමස්මිං අත්ථේ අධිප්පේතෝ භික්ඛූති.
</Paragraph>

<Paragraph number="988" book="paci">
<Emphasis>උය්‍යුත්තා</Emphasis> නාම සේනා ගාමතෝ නික්ඛමිත්වා නිවිට්ඨා වා හෝති පයාතා වා.
</Paragraph>

<Paragraph number="989" book="paci">
<Emphasis>සේනා</Emphasis> නාම හත්ථී අස්සා රථා පත්තී. ද්වාදසපුරිසෝ හත්ථී, තිපුරිසෝ අස්සෝ, චතුපුරිසෝ රථෝ, චත්තාරෝ පුරිසා සරහත්ථා පත්ති. දස්සනාය ගච්ඡති, ආපත්ති දුක්කටස්ස. යත්ථ ඨිතෝ පස්සති, ආපත්ති පාචිත්තියස්ස. දස්සනූපචාරං විජහිත්වා පුනප්පුනං පස්සති, ආපත්ති පාචිත්තියස්ස.
</Paragraph>

<Paragraph number="990" book="paci">
<Emphasis>අඤ්ඤත්‍ර තථාරූපප්පච්චයා</Emphasis>ති ඨපේත්වා තථාරූපප්පච්චයං.
</Paragraph>

</Division>
<Division number="315" book="paci">

<Paragraph number="991" book="paci">
උය්‍යුත්තේ උය්‍යුත්තසඤ්ඤී දස්සනාය ගච්ඡති, අඤ්ඤත්‍ර තථාරූපප්පච්චයා, ආපත්ති පාචිත්තියස්ස. උය්‍යුත්තේ වේමතිකෝ දස්සනාය ගච්ඡති, අඤ්ඤත්‍ර තථාරූපප්පච්චයා, ආපත්ති පාචිත්තියස්ස. උය්‍යුත්තේ අනුය්‍යුත්තසඤ්ඤී දස්සනාය ගච්ඡති, අඤ්ඤත්‍ර තථාරූපප්පච්චයා, ආපත්ති පාචිත්තියස්ස.
</Paragraph>

<Paragraph number="992" book="paci">
ඒකමේකං දස්සනාය ගච්ඡති, ආපත්ති දුක්කටස්ස. යත්ථ ඨිතෝ පස්සති, ආපත්ති දුක්කටස්ස. දස්සනූපචාරං විජහිත්වා පුනප්පුනං පස්සති, ආපත්ති දුක්කටස්ස. අනුය්‍යුත්තේ උය්‍යුත්තසඤ්ඤී, ආපත්ති දුක්කටස්ස. අනුය්‍යුත්තේ වේමතිකෝ, ආපත්ති දුක්කටස්ස. අනුය්‍යුත්තේ අනුය්‍යුත්තසඤ්ඤී, අනාපත්ති.
</Paragraph>

</Division>
<Division number="316" book="paci">

<Paragraph number="993" book="paci">
අනාපත්ති—  ආරාමේ ඨිතෝ පස්සති, භික්ඛුස්ස ඨිතෝකාසං වා නිසින්නෝකාසං වා නිපන්නෝකාසං වා ආගච්ඡති, පටිපථං ගච්ඡන්තෝ පස්සති, තථාරූපප්පච්චයා, ආපදාසු, උම්මත්තකස්ස, ආදිකම්මිකස්සාති.

</Paragraph>
</Division>

<Paragraph number="994" type="center" book="paci">
උය්‍යුත්තසේනාසික්ඛාපදං නිට්ඨිතං අට්ඨමං.
</Paragraph>