---
title: "1.5.1.10 පථවීඛණනසික්ඛාපද"
tableOfContents: false
sidebar:
  order: 2
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="84" book="paci">

<Paragraph number="321" book="paci">
තේන සමයේන බුද්ධෝ භගවා ආළවියං විහරති අග්ගාළවේ චේතියේ. තේන ඛෝ පන සමයේන ආළවකා භික්ඛූ නවකම්මං කරෝන්තා පථවිං ඛණන්තිපි ඛණාපේන්තිපි. මනුස්සා උජ්ඣායන්ති ඛිය්‍යන්ති විපාචේන්ති—  “කථඤ්හි නාම සමණා සක්‍යපුත්තියා පථවිං ඛණිස්සන්තිපි ඛණාපේස්සන්තිපි. ඒකින්ද්‍රියං සමණා සක්‍යපුත්තියා ජීවං විහේඨේන්තී”ති.
</Paragraph>

<Paragraph number="322" book="paci">
අස්සෝසුං ඛෝ භික්ඛූ තේසං මනුස්සානං උජ්ඣායන්තානං ඛිය්‍යන්තානං විපාචේන්තානං. යේ තේ භික්ඛූ අප්පිච්ඡා …පේ…  තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම ආළවකා භික්ඛූ පථවිං ඛණිස්සන්තිපි ඛණාපේස්සන්තිපී”ති …පේ…  “සච්චං කිර තුම්හේ, භික්ඛවේ, පථවිං ඛණථපි ඛණාපේථපී”ති? “සච්චං, භගවා”ති. විගරහි බුද්ධෝ භගවා …පේ…  කථඤ්හි නාම තුම්හේ, මෝඝපුරිසා, පථවිං ඛණිස්සථපි ඛණාපේස්සථපි. ජීවසඤ්ඤිනෝ හි, මෝඝපුරිසා, මනුස්සා පථවියා. නේතං, මෝඝපුරිසා, අප්පසන්නානං වා පසාදාය …පේ…  ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

</Division>
<Division number="85" book="paci">

<Paragraph number="323" book="paci">
<Emphasis>“යෝ පන භික්ඛු පථවිං ඛණේය්‍ය වා ඛණාපේය්‍ය වා, පාචිත්තියන්”</Emphasis>ති. (*10*:<Emphasis>59</Emphasis>)
</Paragraph>

</Division>
<Division number="86" book="paci">

<Paragraph number="324" book="paci">
<Emphasis>යෝ පනා</Emphasis>ති යෝ යාදිසෝ …පේ…  <Emphasis>භික්ඛූ</Emphasis>ති …පේ…  අයං ඉමස්මිං අත්ථේ අධිප්පේතෝ භික්ඛූති.
</Paragraph>

<Paragraph number="325" book="paci">
<Emphasis>පථවී</Emphasis> නාම ද්වේ පථවියෝ—  ජාතා ච පථවී අජාතා ච පථවී.
</Paragraph>

<Paragraph number="326" book="paci">
<Emphasis>ජාතා</Emphasis> නාම පථවී—  සුද්ධපංසු සුද්ධමත්තිකා අප්පපාසාණා අප්පසක්ඛරා අප්පකඨලා අප්පමරුම්බා අප්පවාලිකා, යේභුය්‍යේනපංසුකා, යේභුය්‍යේනමත්තිකා. අදඩ්ඪාපි වුච්චති ජාතා පථවී. යෝපි පංසුපුඤ්ජෝ වා මත්තිකාපුඤ්ජෝ වා අතිරේකචාතුමාසං ඕවට්ඨෝ, අයම්පි වුච්චති ජාතා පථවී.
</Paragraph>

<Paragraph number="327" book="paci">
<Emphasis>අජාතා</Emphasis> නාම පථවී—  සුද්ධපාසාණා සුද්ධසක්ඛරා සුද්ධකඨලා සුද්ධමරුම්බා සුද්ධවාලිකා අප්පපංසුකා අප්පමත්තිකා, යේභුය්‍යේනපාසාණා, යේභුය්‍යේනසක්ඛරා, යේභුය්‍යේනකඨලා, යේභුය්‍යේනමරුම්බා, යේභුය්‍යේනවාලිකා. දඩ්ඪාපි වුච්චති අජාතා පථවී. යෝපි පංසුපුඤ්ජෝ වා මත්තිකාපුඤ්ජෝ වා ඕමකචාතුමාසං ඕවට්ඨෝ, අයම්පි වුච්චති අජාතා පථවී.
</Paragraph>

<Paragraph number="328" book="paci">
<Emphasis>ඛණේය්‍යා</Emphasis>ති සයං ඛණති, ආපත්ති පාචිත්තියස්ස.
</Paragraph>

<Paragraph number="329" book="paci">
<Emphasis>ඛණාපේය්‍යා</Emphasis>ති අඤ්ඤං ආණාපේති, ආපත්ති පාචිත්තියස්ස. සකිං ආණත්තෝ බහුකම්පි ඛණති, ආපත්ති පාචිත්තියස්ස.
</Paragraph>

</Division>
<Division number="87" book="paci">

<Paragraph number="330" book="paci">
පථවියා පථවිසඤ්ඤී ඛණති වා ඛණාපේති වා, භින්දති වා භේදාපේති වා, දහති වා දහාපේති වා, ආපත්ති පාචිත්තියස්ස.
</Paragraph>

<Paragraph number="331" book="paci">
පථවියා වේමතිකෝ ඛණති වා ඛණාපේති වා, භින්දති වා භේදාපේති වා, දහති වා දහාපේති වා, ආපත්ති දුක්කටස්ස.
</Paragraph>

<Paragraph number="332" book="paci">
පථවියා අපථවිසඤ්ඤී ඛණති වා ඛණාපේති වා, භින්දති වා භේදාපේති වා, දහති වා දහාපේති වා, අනාපත්ති.
</Paragraph>

<Paragraph number="333" book="paci">
අපථවියා පථවිසඤ්ඤී, ආපත්ති දුක්කටස්ස. අපථවියා වේමතිකෝ, ආපත්ති දුක්කටස්ස. අපථවියා අපථවිසඤ්ඤී, අනාපත්ති.
</Paragraph>

</Division>
<Division number="88" book="paci">

<Paragraph number="334" book="paci">
අනාපත්ති—  “ඉමං ජාන, ඉමං දේහි, ඉමං ආහර, ඉමිනා අත්ථෝ, ඉමං කප්පියං කරෝහී”ති භණති, අසඤ්චිච්ච, අසතියා, අජානන්තස්ස, උම්මත්තකස්ස, ආදිකම්මිකස්සාති.

</Paragraph>
</Division>

<Paragraph number="335" type="center" book="paci">
පථවීඛණනසික්ඛාපදං නිට්ඨිතං දසමං.

  
මුසාවාදවග්ගෝ පඨමෝ.



</Paragraph>

<Paragraph number="336" type="center" book="paci">
තස්සුද්දානං


</Paragraph>

<Paragraph number="337" type="verses" book="paci">
_මුසා ඕමසපේසුඤ්ඤං,_  
_පදසේය්‍යාය වේ දුවේ;_  
_අඤ්ඤත්‍ර විඤ්ඤුනා භූතා,_  
_දුට්ඨුල්ලාපත්ති ඛණනාති._
</Paragraph>