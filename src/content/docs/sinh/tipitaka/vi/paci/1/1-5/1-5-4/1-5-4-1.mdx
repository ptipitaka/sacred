---
title: "1.5.4.1 ආවසථපිණ්ඩසික්ඛාපද"
tableOfContents: false
sidebar:
  order: 1
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="203" book="paci">

<Paragraph number="664" book="paci">
තේන සමයේන බුද්ධෝ භගවා සාවත්ථියං විහරති ජේතවනේ අනාථපිණ්ඩිකස්ස ආරාමේ. තේන ඛෝ පන සමයේන සාවත්ථියා අවිදූරේ අඤ්ඤතරස්ස පූගස්ස ආවසථපිණ්ඩෝ පඤ්ඤත්තෝ හෝති. ඡබ්බග්ගියා භික්ඛූ පුබ්බණ්හසමයං නිවාසේත්වා පත්තචීවරමාදාය සාවත්ථිං පිණ්ඩාය පවිසිත්වා පිණ්ඩං අලභමානා ආවසථං අගමංසු. මනුස්සා—  “චිරස්සම්පි භදන්තා ආගතා”ති සක්කච්චං පරිවිසිංසු. අථ ඛෝ ඡබ්බග්ගියා භික්ඛූ දුතියම්පි දිවසං …පේ…  තතියම්පි දිවසං පුබ්බණ්හසමයං නිවාසේත්වා පත්තචීවරමාදාය සාවත්ථිං පිණ්ඩාය පවිසිත්වා පිණ්ඩං අලභමානා ආවසථං ගන්ත්වා භුඤ්ජිංසු. අථ ඛෝ ඡබ්බග්ගියානං භික්ඛූනං ඒතදහෝසි—  “කිං මයං කරිස්සාම ආරාමං ගන්ත්වා. හිය්‍යෝපි ඉධේව ආගන්තබ්බං භවිස්සතී”ති, තත්ථේව අනුවසිත්වා අනුවසිත්වා ආවසථපිණ්ඩං භුඤ්ජන්ති. තිත්ථියා අපසක්කන්ති. මනුස්සා උජ්ඣායන්ති ඛිය්‍යන්ති විපාචේන්ති—  “කථඤ්හි නාම සමණා සක්‍යපුත්තියා අනුවසිත්වා අනුවසිත්වා ආවසථපිණ්ඩං භුඤ්ජිස්සන්ති. නයිමේසඤ්ඤේව ආවසථපිණ්ඩෝ පඤ්ඤත්තෝ; සබ්බේසඤ්ඤේව ආවසථපිණ්ඩෝ පඤ්ඤත්තෝ”ති.
</Paragraph>

<Paragraph number="665" book="paci">
අස්සෝසුං ඛෝ භික්ඛූ තේසං මනුස්සානං උජ්ඣායන්තානං ඛිය්‍යන්තානං විපාචේන්තානං. යේ තේ භික්ඛූ අප්පිච්ඡා …පේ…  තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම ඡබ්බග්ගියා භික්ඛූ අනුවසිත්වා අනුවසිත්වා ආවසථපිණ්ඩං භුඤ්ජිස්සන්තී”ති …පේ…  “සච්චං කිර තුම්හේ, භික්ඛවේ, අනුවසිත්වා අනුවසිත්වා ආවසථපිණ්ඩං භුඤ්ජථා”ති? “සච්චං, භගවා”ති. විගරහි බුද්ධෝ භගවා …පේ…  කථඤ්හි නාම තුම්හේ, මෝඝපුරිසා, අනුවසිත්වා අනුවසිත්වා ආවසථපිණ්ඩං භුඤ්ජිස්සථ. නේතං, මෝඝපුරිසා, අප්පසන්නානං වා පසාදාය …පේ…  ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

<Paragraph number="666" book="paci">
<Emphasis>“ඒකෝ ආවසථපිණ්ඩෝ භුඤ්ජිතබ්බෝ. තතෝ චේ උත්තරි භුඤ්ජේය්‍ය, පාචිත්තියන්”</Emphasis>ති.
</Paragraph>

<Paragraph number="667" book="paci">
ඒවඤ්චිදං භගවතා භික්ඛූනං සික්ඛාපදං පඤ්ඤත්තං හෝති.
</Paragraph>

</Division>
<Division number="204" book="paci">

<Paragraph number="668" book="paci">
තේන ඛෝ පන සමයේන ආයස්මා සාරිපුත්තෝ කෝසලේසු ජනපදේ සාවත්ථිං ගච්ඡන්තෝ යේන අඤ්ඤතරෝ ආවසථෝ තේනුපසඞ්කමි. මනුස්සා—  “චිරස්සම්පි ථේරෝ ආගතෝ”ති සක්කච්චං පරිවිසිංසු. අථ ඛෝ ආයස්මතෝ සාරිපුත්තස්ස භුත්තාවිස්ස ඛරෝ ආබාධෝ උප්පජ්ජි, නාසක්ඛි තම්හා ආවසථා පක්කමිතුං. අථ ඛෝ තේ මනුස්සා දුතියම්පි දිවසං ආයස්මන්තං සාරිපුත්තං ඒතදවෝචුං—  “භුඤ්ජථ, භන්තේ”ති. අථ ඛෝ ආයස්මා සාරිපුත්තෝ—  “භගවතා පටික්ඛිත්තං අනුවසිත්වා අනුවසිත්වා ආවසථපිණ්ඩං භුඤ්ජිතුන්”ති කුක්කුච්චායන්තෝ න පටිග්ගහේසි; ඡින්නභත්තෝ අහෝසි. අථ ඛෝ ආයස්මා සාරිපුත්තෝ සාවත්ථිං ගන්ත්වා භික්ඛූනං ඒතමත්ථං ආරෝචේසි. භික්ඛූ භගවතෝ ඒතමත්ථං ආරෝචේසුං.
</Paragraph>

<Paragraph number="669" book="paci">
අථ ඛෝ භගවා ඒතස්මිං නිදානේ ඒතස්මිං පකරණේ ධම්මිං කථං කත්වා භික්ඛූ ආමන්තේසි—  “අනුජානාමි, භික්ඛවේ, ගිලානේන භික්ඛුනා අනුවසිත්වා අනුවසිත්වා ආවසථපිණ්ඩං භුඤ්ජිතුං. ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

</Division>
<Division number="205" book="paci">

<Paragraph number="670" book="paci">
<Emphasis>“අගිලානේන භික්ඛුනා ඒකෝ ආවසථපිණ්ඩෝ භුඤ්ජිතබ්බෝ. තතෝ චේ උත්තරි භුඤ්ජේය්‍ය, පාචිත්තියන්”</Emphasis>ති. (*31*:<Emphasis>80</Emphasis>)
</Paragraph>

</Division>
<Division number="206" book="paci">

<Paragraph number="671" book="paci">
<Emphasis>අගිලානෝ</Emphasis> නාම සක්කෝති තම්හා ආවසථා පක්කමිතුං.
</Paragraph>

<Paragraph number="672" book="paci">
<Emphasis>ගිලානෝ</Emphasis> නාම න සක්කෝති තම්හා ආවසථා පක්කමිතුං.
</Paragraph>

<Paragraph number="673" book="paci">
<Emphasis>ආවසථපිණ්ඩෝ</Emphasis> නාම පඤ්චන්නං භෝජනානං අඤ්ඤතරං භෝජනං—  සාලාය වා මණ්ඩපේ වා රුක්ඛමූලේ වා අජ්ඣෝකාසේ වා අනෝදිස්ස යාවදත්ථෝ පඤ්ඤත්තෝ හෝති. අගිලානේන භික්ඛුනා සකිං භුඤ්ජිතබ්බෝ. තතෝ චේ උත්තරි “භුඤ්ජිස්සාමී”ති පටිග්ගණ්හාති, ආපත්ති දුක්කටස්ස. අජ්ඣෝහාරේ අජ්ඣෝහාරේ ආපත්ති පාචිත්තියස්ස.
</Paragraph>

</Division>
<Division number="207" book="paci">

<Paragraph number="674" book="paci">
අගිලානෝ අගිලානසඤ්ඤී තතුත්තරි ආවසථපිණ්ඩං භුඤ්ජති, ආපත්ති පාචිත්තියස්ස. අගිලානෝ වේමතිකෝ තතුත්තරි ආවසථපිණ්ඩං භුඤ්ජති, ආපත්ති පාචිත්තියස්ස. අගිලානෝ ගිලානසඤ්ඤී තතුත්තරි ආවසථපිණ්ඩං භුඤ්ජති, ආපත්ති පාචිත්තියස්ස.
</Paragraph>

<Paragraph number="675" book="paci">
ගිලානෝ අගිලානසඤ්ඤී, ආපත්ති දුක්කටස්ස. ගිලානෝ වේමතිකෝ ආපත්ති දුක්කටස්ස. ගිලානෝ ගිලානසඤ්ඤී, අනාපත්ති.
</Paragraph>

</Division>
<Division number="208" book="paci">

<Paragraph number="676" book="paci">
අනාපත්ති—  ගිලානස්ස, අගිලානෝ සකිං භුඤ්ජති, ගච්ඡන්තෝ, වා ආගච්ඡන්තෝ වා භුඤ්ජති, සාමිකා නිමන්තේත්වා භෝජේන්ති, ඕදිස්ස පඤ්ඤත්තෝ හෝති, න යාවදත්ථෝ පඤ්ඤත්තෝ හෝති, පඤ්ච භෝජනානි ඨපේත්වා සබ්බත්ථ අනාපත්ති, උම්මත්තකස්ස, ආදිකම්මිකස්සාති.

</Paragraph>
</Division>

<Paragraph number="677" type="center" book="paci">
ආවසථපිණ්ඩසික්ඛාපදං නිට්ඨිතං පඨමං.
</Paragraph>