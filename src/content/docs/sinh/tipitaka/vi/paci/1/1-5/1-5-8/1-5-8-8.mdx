---
title: "1.5.8.8 උපස්සුතිසික්ඛාපද"
tableOfContents: false
sidebar:
  order: 11
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="469" book="paci">

<Paragraph number="1391" book="paci">
තේන සමයේන බුද්ධෝ භගවා සාවත්ථියං විහරති ජේතවනේ අනාථපිණ්ඩිකස්ස ආරාමේ. තේන ඛෝ පන සමයේන ඡබ්බග්ගියා භික්ඛූ පේසලේහි භික්ඛූහි සද්ධිං භණ්ඩන්ති. පේසලා භික්ඛූ ඒවං වදන්ති—  “අලජ්ජිනෝ ඉමේ, ආවුසෝ, ඡබ්බග්ගියා භික්ඛූ. න සක්කා ඉමේහි සහ භණ්ඩිතුන්”ති. ඡබ්බග්ගියා භික්ඛූ ඒවං වදන්ති—  “කිස්ස තුම්හේ, ආවුසෝ, අම්හේ අලජ්ජිවාදේන පාපේථා”ති? “කහං පන තුම්හේ, ආවුසෝ, අස්සුත්ථා”ති? “මයං ආයස්මන්තානං උපස්සුතිං තිට්ඨම්හා”ති.
</Paragraph>

<Paragraph number="1392" book="paci">
යේ තේ භික්ඛූ අප්පිච්ඡා …පේ…  තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම ඡබ්බග්ගියා භික්ඛූ භික්ඛූනං භණ්ඩනජාතානං කලහජාතානං විවාදාපන්නානං උපස්සුතිං තිට්ඨිස්සන්තී”ති …පේ…  “සච්චං කිර තුම්හේ, භික්ඛවේ, භික්ඛූනං භණ්ඩනජාතානං කලහජාතානං විවාදාපන්නානං උපස්සුතිං තිට්ඨථා”ති? “සච්චං, භගවා”ති. විගරහි බුද්ධෝ භගවා …පේ…  කථඤ්හි නාම තුම්හේ, මෝඝපුරිසා, භික්ඛූනං භණ්ඩනජාතානං කලහජාතානං විවාදාපන්නානං උපස්සුතිං තිට්ඨිස්සථ. නේතං, මෝඝපුරිසා, අප්පසන්නානං වා පසාදාය …පේ…  ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

</Division>
<Division number="470" book="paci">

<Paragraph number="1393" book="paci">
<Emphasis>“යෝ පන භික්ඛු භික්ඛූනං භණ්ඩනජාතානං කලහජාතානං විවාදාපන්නානං උපස්සුතිං තිට්ඨේය්‍ය—  ‘යං ඉමේ භණිස්සන්ති තං සෝස්සාමී’ති ඒතදේව පච්චයං කරිත්වා අනඤ්ඤං, පාචිත්තියන්”</Emphasis>ති. (*78*:<Emphasis>127</Emphasis>)
</Paragraph>

</Division>
<Division number="471" book="paci">

<Paragraph number="1394" book="paci">
<Emphasis>යෝ පනා</Emphasis>ති යෝ යාදිසෝ …පේ…  <Emphasis>භික්ඛූ</Emphasis>ති …පේ…  අයං ඉමස්මිං අත්ථේ අධිප්පේතෝ භික්ඛූති.
</Paragraph>

<Paragraph number="1395" book="paci">
<Emphasis>භික්ඛූනන්</Emphasis>ති අඤ්ඤේසං භික්ඛූනං.
</Paragraph>

<Paragraph number="1396" book="paci">
<Emphasis>භණ්ඩනජාතානං කලහජාතානං විවාදාපන්නානන්</Emphasis>ති අධිකරණජාතානං.
</Paragraph>

<Paragraph number="1397" book="paci">
<Emphasis>උපස්සුතිං තිට්ඨේය්‍යා</Emphasis>ති “ඉමේසං සුත්වා චෝදේස්සාමි සාරේස්සාමි පටිචෝදේස්සාමි පටිසාරේස්සාමි මඞ්කූ කරිස්සාමී”ති ගච්ඡති, ආපත්ති දුක්කටස්ස. යත්ථ ඨිතෝ සුණාති, ආපත්ති පාචිත්තියස්ස. පච්ඡතෝ ගච්ඡන්තෝ තුරිතෝ ගච්ඡති සෝස්සාමීති, ආපත්ති දුක්කටස්ස. යත්ථ ඨිතෝ සුණාති, ආපත්ති පාචිත්තියස්ස. පුරතෝ ගච්ඡන්තෝ ඕහිය්‍යති සෝස්සාමීති, ආපත්ති දුක්කටස්ස. යත්ථ ඨිතෝ සුණාති, ආපත්ති පාචිත්තියස්ස. භික්ඛුස්ස ඨිතෝකාසං වා නිසින්නෝකාසං වා නිපන්නෝකාසං වා ආගන්ත්වා මන්තේන්තං උක්කාසිතබ්බං, විජානාපේතබ්බං, නෝ චේ උක්කාසේය්‍ය වා විජානාපේය්‍ය වා, ආපත්ති පාචිත්තියස්ස.
</Paragraph>

<Paragraph number="1398" book="paci">
<Emphasis>ඒතදේව පච්චයං කරිත්වා අනඤ්ඤන්</Emphasis>ති න අඤ්ඤෝ කෝචි පච්චයෝ හෝති උපස්සුතිං තිට්ඨිතුං.
</Paragraph>

</Division>
<Division number="472" book="paci">

<Paragraph number="1399" book="paci">
උපසම්පන්නේ උපසම්පන්නසඤ්ඤී උපස්සුතිං තිට්ඨති, ආපත්ති පාචිත්තියස්ස. උපසම්පන්නේ වේමතිකෝ උපස්සුතිං තිට්ඨති, ආපත්ති පාචිත්තියස්ස. උපසම්පන්නේ අනුපසම්පන්නසඤ්ඤී උපස්සුතිං තිට්ඨති, ආපත්ති පාචිත්තියස්ස.
</Paragraph>

<Paragraph number="1400" book="paci">
අනුපසම්පන්නස්ස උපස්සුතිං තිට්ඨති, ආපත්ති දුක්කටස්ස. අනුපසම්පන්නේ උපසම්පන්නසඤ්ඤී, ආපත්ති දුක්කටස්ස. අනුපසම්පන්නේ වේමතිකෝ, ආපත්ති දුක්කටස්ස. අනුපසම්පන්නේ අනුපසම්පන්නසඤ්ඤී, ආපත්ති දුක්කටස්ස.
</Paragraph>

</Division>
<Division number="473" book="paci">

<Paragraph number="1401" book="paci">
අනාපත්ති—  “ඉමේසං සුත්වා ඕරමිස්සාමි විරමිස්සාමි වූපසමිස්සාමි අත්තානං පරිමෝචේස්සාමී”ති ගච්ඡති, උම්මත්තකස්ස, ආදිකම්මිකස්සාති.

</Paragraph>
</Division>

<Paragraph number="1402" type="center" book="paci">
උපස්සුතිසික්ඛාපදං නිට්ඨිතං අට්ඨමං.
</Paragraph>