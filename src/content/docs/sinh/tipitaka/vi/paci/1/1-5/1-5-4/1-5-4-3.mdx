---
title: "1.5.4.3 පරම්පරභෝජනසික්ඛාපද"
tableOfContents: false
sidebar:
  order: 4
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="221" book="paci">

<Paragraph number="716" book="paci">
තේන සමයේන බුද්ධෝ භගවා වේසාලියං විහරති මහාවනේ කූටාගාරසාලායං. තේන ඛෝ පන සමයේන වේසාලියං පණීතානං භත්තානං භත්තපටිපාටි අධිට්ඨිතා හෝති. අථ ඛෝ අඤ්ඤතරස්ස දලිද්දස්ස කම්මකාරස්ස ඒතදහෝසි—  “න ඛෝ ඉදං ඕරකං භවිස්සති යථයිමේ මනුස්සා සක්කච්චං භත්තං කරෝන්ති; යන්නූනාහම්පි භත්තං කරේය්‍යන්”ති. අථ ඛෝ සෝ දලිද්දෝ කම්මකාරෝ යේන කිරපතිකෝ තේනුපසඞ්කමි; උපසඞ්කමිත්වා තං කිරපතිකං ඒතදවෝච—  “ඉච්ඡාමහං, අය්‍යපුත්ත, බුද්ධප්පමුඛස්ස භික්ඛුසංඝස්ස භත්තං කාතුං. දේහි මේ වේතනන්”ති. සෝපි ඛෝ කිරපතිකෝ සද්ධෝ හෝති පසන්නෝ. අථ ඛෝ සෝ කිරපතිකෝ තස්ස දලිද්දස්ස කම්මකාරස්ස අබ්භාතිරේකං වේතනං අදාසි. අථ ඛෝ සෝ දලිද්දෝ කම්මකාරෝ යේන භගවා තේනුපසඞ්කමි; උපසඞ්කමිත්වා භගවන්තං අභිවාදේත්වා ඒකමන්තං නිසීදි. ඒකමන්තං නිසින්නෝ ඛෝ සෝ දලිද්දෝ කම්මකාරෝ භගවන්තං ඒතදවෝච—  “අධිවාසේතු මේ, භන්තේ, භගවා ස්වාතනාය භත්තං සද්ධිං භික්ඛුසංඝේනා”ති. “මහා ඛෝ, ආවුසෝ, භික්ඛුසංඝෝ, ජානාහී”ති. “හෝතු, භන්තේ, මහා භික්ඛුසංඝෝ. බහූ මේ බදරා පටියත්තා බදරමිස්සේන පේය්‍යා පරිපූරිස්සන්තී”ති. අධිවාසේසි භගවා තුණ්හීභාවේන.
</Paragraph>

<Paragraph number="717" book="paci">
අථ ඛෝ සෝ දලිද්දෝ කම්මකාරෝ භගවතෝ අධිවාසනං විදිත්වා උට්ඨායාසනා භගවන්තං අභිවාදේත්වා පදක්ඛිණං කත්වා පක්කාමි. අස්සෝසුං ඛෝ භික්ඛූ—  “දලිද්දේන කිර කම්මකාරේන ස්වාතනාය බුද්ධප්පමුඛෝ භික්ඛුසංඝෝ නිමන්තිතෝ, බදරමිස්සේන පේය්‍යා පරිපූරිස්සන්තී”ති. තේ කාලස්සේව පිණ්ඩාය චරිත්වා භුඤ්ජිංසු. අස්සෝසුං ඛෝ මනුස්සා—  “දලිද්දේන කිර කම්මකාරේන බුද්ධප්පමුඛෝ භික්ඛුසංඝෝ නිමන්තිතෝ”ති. තේ දලිද්දස්ස කම්මකාරස්ස පහූතං ඛාදනීයං භෝජනීයං අභිහරිංසු. අථ ඛෝ සෝ දලිද්දෝ කම්මකාරෝ තස්සා රත්තියා අච්චයේන පණීතං ඛාදනීයං භෝජනීයං පටියාදාපේත්වා භගවතෝ කාලං ආරෝචාපේසි—  “කාලෝ, භන්තේ, නිට්ඨිතං භත්තන්”ති.
</Paragraph>

<Paragraph number="718" book="paci">
අථ ඛෝ භගවා පුබ්බණ්හසමයං නිවාසේත්වා පත්තචීවරමාදාය යේන තස්ස දලිද්දස්ස කම්මකාරස්ස නිවේසනං තේනුපසඞ්කමි; උපසඞ්කමිත්වා පඤ්ඤත්තේ ආසනේ නිසීදි සද්ධිං භික්ඛුසංඝේන. අථ ඛෝ සෝ දලිද්දෝ කම්මකාරෝ භත්තග්ගේ භික්ඛූ පරිවිසති. භික්ඛූ ඒවමාහංසු—  “ථෝකං, ආවුසෝ, දේහි. ථෝකං, ආවුසෝ, දේහී”ති. “මා ඛෝ තුම්හේ, භන්තේ, ‘අයං දලිද්දෝ කම්මකාරෝ’ති ථෝකං ථෝකං පටිග්ගණ්හිත්ථ. පහූතං මේ ඛාදනීයං භෝජනීයං පටියත්තං. පටිග්ගණ්හථ, භන්තේ, යාවදත්ථන්”ති. “න ඛෝ මයං, ආවුසෝ, ඒතංකාරණා ථෝකං ථෝකං පටිග්ගණ්හාම. අපි ච, මයං කාලස්සේව පිණ්ඩාය චරිත්වා භුඤ්ජිම්හා; තේන මයං ථෝකං ථෝකං පටිග්ගණ්හාමා”ති.
</Paragraph>

<Paragraph number="719" book="paci">
අථ ඛෝ සෝ දලිද්දෝ කම්මකාරෝ උජ්ඣායති ඛිය්‍යති විපාචේති—  “කථඤ්හි නාම භදන්තා මයා නිමන්තිතා අඤ්ඤත්‍ර භුඤ්ජිස්සන්ති. න චාහං පටිබලෝ යාවදත්ථං දාතුන්”ති?
</Paragraph>

<Paragraph number="720" book="paci">
අස්සෝසුං ඛෝ භික්ඛූ තස්ස දලිද්දස්ස කම්මකාරස්ස උජ්ඣායන්තස්ස ඛිය්‍යන්තස්ස විපාචේන්තස්ස. යේ තේ භික්ඛූ අප්පිච්ඡා …පේ…  තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම භික්ඛූ අඤ්ඤත්‍ර නිමන්තිතා අඤ්ඤත්‍ර භුඤ්ජිස්සන්තී”ති …පේ…  “සච්චං කිර, භික්ඛවේ, භික්ඛූ අඤ්ඤත්‍ර නිමන්තිතා අඤ්ඤත්‍ර භුඤ්ජන්තී”ති? “සච්චං, භගවා”ති. විගරහි බුද්ධෝ භගවා …පේ…  කථඤ්හි නාම තේ, භික්ඛවේ, මෝඝපුරිසා අඤ්ඤත්‍ර නිමන්තිතා අඤ්ඤත්‍ර භුඤ්ජිස්සන්ති. නේතං, භික්ඛවේ, අප්පසන්නානං වා පසාදාය …පේ…  ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

<Paragraph number="721" book="paci">
<Emphasis>“පරම්පරභෝජනේ පාචිත්තියන්”</Emphasis>ති.
</Paragraph>

<Paragraph number="722" book="paci">
ඒවඤ්චිදං භගවතා භික්ඛූනං සික්ඛාපදං පඤ්ඤත්තං හෝති.
</Paragraph>

</Division>
<Division number="222" book="paci">

<Paragraph number="723" book="paci">
තේන ඛෝ පන සමයේන අඤ්ඤතරෝ භික්ඛු ගිලානෝ හෝති. අඤ්ඤතරෝ භික්ඛු පිණ්ඩපාතං ආදාය යේන සෝ භික්ඛු තේනුපසඞ්කමි; උපසඞ්කමිත්වා තං භික්ඛුං ඒතදවෝච—  “භුඤ්ජාහි, ආවුසෝ”ති. “අලං, ආවුසෝ, අත්ථි මේ භත්තපච්චාසා”ති. තස්ස භික්ඛුනෝ පිණ්ඩපාතෝ උස්සූරේ ආහරීයිත්ථ. සෝ භික්ඛු න චිත්තරූපං භුඤ්ජි. භගවතෝ ඒතමත්ථං ආරෝචේසුං. අථ ඛෝ භගවා ඒතස්මිං නිදානේ ඒතස්මිං පකරණේ ධම්මිං කථං කත්වා භික්ඛූ ආමන්තේසි—  “අනුජානාමි, භික්ඛවේ, ගිලානේන භික්ඛුනා පරම්පරභෝජනං භුඤ්ජිතුං. ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

<Paragraph number="724" book="paci">
<Emphasis>“පරම්පරභෝජනේ, අඤ්ඤත්‍ර සමයා, පාචිත්තියං. තත්ථායං සමයෝ. ගිලානසමයෝ—  අයං තත්ථ සමයෝ”</Emphasis>ති.
</Paragraph>

<Paragraph number="725" book="paci">
ඒවඤ්චිදං භගවතා භික්ඛූනං සික්ඛාපදං පඤ්ඤත්තං හෝති.
</Paragraph>

</Division>
<Division number="223" book="paci">

<Paragraph number="726" book="paci">
තේන ඛෝ පන සමයේන මනුස්සා චීවරදානසමයේ සචීවරභත්තං පටියාදේත්වා භික්ඛූ නිමන්තේන්ති—  “භෝජේත්වා චීවරේන අච්ඡාදේස්සාමා”ති. භික්ඛූ කුක්කුච්චායන්තා නාධිවාසේන්ති—  “පටික්ඛිත්තං භගවතා පරම්පරභෝජනන්”ති. චීවරං පරිත්තං උප්පජ්ජති. භගවතෝ ඒතමත්ථං ආරෝචේසුං …පේ…  අනුජානාමි, භික්ඛවේ, චීවරදානසමයේ පරම්පරභෝජනං භුඤ්ජිතුං. ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

<Paragraph number="727" book="paci">
<Emphasis>“පරම්පරභෝජනේ, අඤ්ඤත්‍ර සමයා, පාචිත්තියං. තත්ථායං සමයෝ. ගිලානසමයෝ, චීවරදානසමයෝ—  අයං තත්ථ සමයෝ”</Emphasis>ති.
</Paragraph>

<Paragraph number="728" book="paci">
ඒවඤ්චිදං භගවතා භික්ඛූනං සික්ඛාපදං පඤ්ඤත්තං හෝති.
</Paragraph>

</Division>
<Division number="224" book="paci">

<Paragraph number="729" book="paci">
තේන ඛෝ පන සමයේන මනුස්සා චීවරකාරකේ භික්ඛූ භත්තේන නිමන්තේන්ති. භික්ඛූ කුක්කුච්චායන්තා නාධිවාසේන්ති—  “පටික්ඛිත්තං භගවතා පරම්පරභෝජනන්”ති. භගවතෝ ඒතමත්ථං ආරෝචේසුං …පේ…  අනුජානාමි, භික්ඛවේ, චීවරකාරසමයේ පරම්පරභෝජනං භුඤ්ජිතුං. ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

</Division>
<Division number="225" book="paci">

<Paragraph number="730" book="paci">
<Emphasis>“පරම්පරභෝජනේ, අඤ්ඤත්‍ර සමයා, පාචිත්තියං. තත්ථායං සමයෝ. ගිලානසමයෝ, චීවරදානසමයෝ, චීවරකාරසමයෝ—  අයං තත්ථ සමයෝ”</Emphasis>ති. (*33*:<Emphasis>82</Emphasis>)
</Paragraph>

<Paragraph number="731" book="paci">
ඒවඤ්චිදං භගවතා භික්ඛූනං සික්ඛාපදං පඤ්ඤත්තං හෝති.
</Paragraph>

</Division>
<Division number="226" book="paci">

<Paragraph number="732" book="paci">
අථ ඛෝ භගවා පුබ්බණ්හසමයං නිවාසේත්වා පත්තචීවරමාදාය ආයස්මතා ආනන්දේන පච්ඡාසමණේන යේන අඤ්ඤතරං කුලං තේනුපසඞ්කමි; උපසඞ්කමිත්වා පඤ්ඤත්තේ ආසනේ නිසීදි. අථ ඛෝ තේ මනුස්සා භගවතෝ ච ආයස්මතෝ ච ආනන්දස්ස භෝජනං අදංසු. ආයස්මා ආනන්දෝ කුක්කුච්චායන්තෝ න පටිග්ගණ්හාති. “ගණ්හාහි, ආනන්දා”ති. “අලං, භගවා, අත්ථි මේ භත්තපච්චාසා”ති. “තේනහානන්ද, විකප්පේත්වා ගණ්හාහී”ති. අථ ඛෝ භගවා ඒතස්මිං නිදානේ ඒතස්මිං පකරණේ ධම්මිං කථං කත්වා භික්ඛූ ආමන්තේසි—  “අනුජානාමි, භික්ඛවේ, විකප්පේත්වා පරම්පරභෝජනං භුඤ්ජිතුං. ඒවඤ්ච පන, භික්ඛවේ, විකප්පේතබ්බං—  ‘මය්හං භත්තපච්චාසං ඉත්ථන්නාමස්ස දම්මී’”ති.
</Paragraph>

</Division>
<Division number="227" book="paci">

<Paragraph number="733" book="paci">
<Emphasis>පරම්පරභෝජනං</Emphasis> නාම පඤ්චන්නං භෝජනානං අඤ්ඤතරේන භෝජනේන නිමන්තිතෝ, තං ඨපේත්වා අඤ්ඤං පඤ්චන්නං භෝජනානං අඤ්ඤතරං භෝජනං භුඤ්ජති, ඒතං පරම්පරභෝජනං නාම.
</Paragraph>

<Paragraph number="734" book="paci">
<Emphasis>අඤ්ඤත්‍ර සමයා</Emphasis>ති ඨපේත්වා සමයං.
</Paragraph>

<Paragraph number="735" book="paci">
<Emphasis>ගිලානසමයෝ</Emphasis> නාම න සක්කෝති ඒකාසනේ නිසින්නෝ යාවදත්ථං භුඤ්ජිතුං. “ගිලානසමයෝ”ති භුඤ්ජිතබ්බං.
</Paragraph>

<Paragraph number="736" book="paci">
<Emphasis>චීවරදානසමයෝ</Emphasis> නාම අනත්ථතේ කථිනේ වස්සානස්ස පච්ඡිමෝ මාසෝ, අත්ථතේ කථිනේ පඤ්ච මාසා. “චීවරදානසමයෝ”ති භුඤ්ජිතබ්බං.
</Paragraph>

<Paragraph number="737" book="paci">
<Emphasis>චීවරකාරසමයෝ</Emphasis> නාම චීවරේ කයිරමානේ. “චීවරකාරසමයෝ”ති භුඤ්ජිතබ්බං.
</Paragraph>

<Paragraph number="738" book="paci">
“අඤ්ඤත්‍ර සමයා භුඤ්ජිස්සාමී”ති පටිග්ගණ්හාති, ආපත්ති දුක්කටස්ස. අජ්ඣෝහාරේ අජ්ඣෝහාරේ ආපත්ති පාචිත්තියස්ස.
</Paragraph>

</Division>
<Division number="228" book="paci">

<Paragraph number="739" book="paci">
පරම්පරභෝජනේ පරම්පරභෝජනසඤ්ඤී, අඤ්ඤත්‍ර සමයා, භුඤ්ජති, ආපත්ති පාචිත්තියස්ස. පරම්පරභෝජනේ වේමතිකෝ, අඤ්ඤත්‍ර සමයා, භුඤ්ජති, ආපත්ති පාචිත්තියස්ස. පරම්පරභෝජනේ නපරම්පරභෝජනසඤ්ඤී, අඤ්ඤත්‍ර සමයා, භුඤ්ජති, ආපත්ති පාචිත්තියස්ස.
</Paragraph>

<Paragraph number="740" book="paci">
නපරම්පරභෝජනේ පරම්පරභෝජනසඤ්ඤී, ආපත්ති දුක්කටස්ස. නපරම්පරභෝජනේ වේමතිකෝ, ආපත්ති දුක්කටස්ස. නපරම්පරභෝජනේ නපරම්පරභෝජනසඤ්ඤී, අනාපත්ති.
</Paragraph>

</Division>
<Division number="229" book="paci">

<Paragraph number="741" book="paci">
අනාපත්ති—  සමයේ, විකප්පේත්වා භුඤ්ජති, ද්වේ තයෝ නිමන්තනේ ඒකතෝ භුඤ්ජති, නිමන්තනපටිපාටියා භුඤ්ජති, සකලේන ගාමේන නිමන්තිතෝ තස්මිං ගාමේ යත්ථ කත්ථචි භුඤ්ජති, සකලේන පූගේන නිමන්තිතෝ තස්මිං පූගේ යත්ථ කත්ථචි භුඤ්ජති, නිමන්තියමානෝ භික්ඛං ගහේස්සාමීති භණති, නිච්චභත්තේ, සලාකභත්තේ, පක්ඛිකේ, උපෝසථිකේ, පාටිපදිකේ, පඤ්ච භෝජනානි ඨපේත්වා සබ්බත්ථ අනාපත්ති, උම්මත්තකස්ස, ආදිකම්මිකස්සාති.

</Paragraph>
</Division>

<Paragraph number="742" type="center" book="paci">
පරම්පරභෝජනසික්ඛාපදං නිට්ඨිතං තතියං.
</Paragraph>