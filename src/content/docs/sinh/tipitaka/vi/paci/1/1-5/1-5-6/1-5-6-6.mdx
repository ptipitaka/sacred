---
title: "1.5.6.6 ජෝතිකසික්ඛාපද"
tableOfContents: false
sidebar:
  order: 7
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="350" book="paci">

<Paragraph number="1067" book="paci">
තේන සමයේන බුද්ධෝ භගවා භග්ගේසු විහරති සුසුමාරගිරේ භේසකළාවනේ මිගදායේ. තේන ඛෝ පන සමයේන භික්ඛූ හේමන්තිකේ කාලේ අඤ්ඤතරං මහන්තං සුසිරකට්ඨං ජෝතිං සමාදහිත්වා විසිබ්බේසුං. තස්මිඤ්ච සුසිරේ කණ්හසප්පෝ අග්ගිනා සන්තත්තෝ නික්ඛමිත්වා භික්ඛූ පරිපාතේසි. භික්ඛූ තහං තහං උපධාවිංසු.
</Paragraph>

<Paragraph number="1068" book="paci">
යේ තේ භික්ඛූ අප්පිච්ඡා …පේ…  තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම භික්ඛූ ජෝතිං සමාදහිත්වා විසිබ්බේස්සන්තී”ති …පේ…  “සච්චං කිර, භික්ඛවේ, භික්ඛූ ජෝතිං සමාදහිත්වා විසිබ්බේන්තී”ති? “සච්චං, භගවා”ති. විගරහි බුද්ධෝ භගවා …පේ…  කථඤ්හි නාම තේ, භික්ඛවේ, මෝඝපුරිසා ජෝතිං සමාදහිත්වා විසිබ්බේස්සන්ති. නේතං, භික්ඛවේ, අප්පසන්නානං වා පසාදාය …පේ…  ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

<Paragraph number="1069" book="paci">
<Emphasis>“යෝ පන භික්ඛු විසිබ්බනාපේක්ඛෝ ජෝතිං සමාදහේය්‍ය වා සමාදහාපේය්‍ය වා, පාචිත්තියන්”</Emphasis>ති.
</Paragraph>

<Paragraph number="1070" book="paci">
ඒවඤ්චිදං භගවතා භික්ඛූනං සික්ඛාපදං පඤ්ඤත්තං හෝති.
</Paragraph>

</Division>
<Division number="351" book="paci">

<Paragraph number="1071" book="paci">
තේන ඛෝ පන සමයේන භික්ඛූ ගිලානා හෝන්ති. ගිලානපුච්ඡකා භික්ඛූ ගිලානේ භික්ඛූ ඒතදවෝචුං—  “කච්චාවුසෝ, ඛමනීයං, කච්චි යාපනීයන්”ති? “පුබ්බේ මයං, ආවුසෝ, ජෝතිං සමාදහිත්වා විසිබ්බේම; තේන නෝ ඵාසු හෝති. ඉදානි පන ‘භගවතා පටික්ඛිත්තන්’ති කුක්කුච්චායන්තා න විසිබ්බේම, තේන නෝ න ඵාසු හෝතී”ති. භගවතෝ ඒතමත්ථං ආරෝචේසුං …පේ…  අනුජානාමි, භික්ඛවේ, ගිලානේන භික්ඛුනා ජෝතිං සමාදහිත්වා වා සමාදහාපේත්වා වා විසිබ්බේතුං. ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

<Paragraph number="1072" book="paci">
<Emphasis>“යෝ පන භික්ඛු අගිලානෝ විසිබ්බනාපේක්ඛෝ ජෝතිං සමාදහේය්‍ය</Emphasis> <Emphasis>වා සමාදහාපේය්‍ය වා, පාචිත්තියන්”</Emphasis>ති.
</Paragraph>

<Paragraph number="1073" book="paci">
ඒවඤ්චිදං භගවතා භික්ඛූනං සික්ඛාපදං පඤ්ඤත්තං හෝති.
</Paragraph>

</Division>
<Division number="352" book="paci">

<Paragraph number="1074" book="paci">
තේන ඛෝ පන සමයේන භික්ඛූ පදීපේපි ජෝතිකේපි ජන්තාඝරේපි කුක්කුච්චායන්ති. භගවතෝ ඒතමත්ථං ආරෝචේසුං …පේ…  අනුජානාමි, භික්ඛවේ, තථාරූපප්පච්චයා ජෝතිං සමාදහිතුං සමාදහාපේතුං. ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

</Division>
<Division number="353" book="paci">

<Paragraph number="1075" book="paci">
<Emphasis>“යෝ පන භික්ඛු අගිලානෝ විසිබ්බනාපේක්ඛෝ ජෝතිං සමාදහේය්‍ය වා සමාදහාපේය්‍ය වා, අඤ්ඤත්‍ර තථාරූපප්පච්චයා, පාචිත්තියන්”</Emphasis>ති. (*56*:<Emphasis>105</Emphasis>)
</Paragraph>

</Division>
<Division number="354" book="paci">

<Paragraph number="1076" book="paci">
<Emphasis>යෝ පනා</Emphasis>ති යෝ යාදිසෝ …පේ…  <Emphasis>භික්ඛූ</Emphasis>ති …පේ…  අයං ඉමස්මිං අත්ථේ අධිප්පේතෝ භික්ඛූති.
</Paragraph>

<Paragraph number="1077" book="paci">
<Emphasis>අගිලානෝ</Emphasis> නාම යස්ස විනා අග්ගිනා ඵාසු හෝති.
</Paragraph>

<Paragraph number="1078" book="paci">
<Emphasis>ගිලානෝ</Emphasis> නාම යස්ස විනා අග්ගිනා න ඵාසු හෝති.
</Paragraph>

<Paragraph number="1079" book="paci">
<Emphasis>විසිබ්බනාපේක්ඛෝ</Emphasis>ති තප්පිතුකාමෝ.
</Paragraph>

<Paragraph number="1080" book="paci">
<Emphasis>ජෝති</Emphasis> නාම අග්ගි වුච්චති.
</Paragraph>

<Paragraph number="1081" book="paci">
<Emphasis>සමාදහේය්‍යා</Emphasis>ති සයං සමාදහති, ආපත්ති පාචිත්තියස්ස.
</Paragraph>

<Paragraph number="1082" book="paci">
<Emphasis>සමාදහාපේය්‍යා</Emphasis>ති අඤ්ඤං ආණාපේති, ආපත්ති පාචිත්තියස්ස. සකිං ආණත්තෝ බහුකම්පි සමාදහති, ආපත්ති පාචිත්තියස්ස.
</Paragraph>

<Paragraph number="1083" book="paci">
<Emphasis>අඤ්ඤත්‍ර තථා රූපප්පච්චයා</Emphasis>ති ඨපේත්වා තථාරූපප්පච්චයං.
</Paragraph>

</Division>
<Division number="355" book="paci">

<Paragraph number="1084" book="paci">
අගිලානෝ අගිලානසඤ්ඤී විසිබ්බනාපේක්ඛෝ ජෝතිං සමාදහති වා සමාදහාපේති වා, අඤ්ඤත්‍ර තථාරූපප්පච්චයා, ආපත්ති පාචිත්තියස්ස. අගිලානෝ වේමතිකෝ විසිබ්බනාපේක්ඛෝ ජෝතිං සමාදහති වා සමාදහාපේති වා, අඤ්ඤත්‍ර තථාරූපප්පච්චයා, ආපත්ති පාචිත්තියස්ස. අගිලානෝ ගිලානසඤ්ඤී විසිබ්බනාපේක්ඛෝ ජෝතිං සමාදහති වා සමාදහාපේති වා, අඤ්ඤත්‍ර තථාරූපප්පච්චයා, ආපත්ති පාචිත්තියස්ස.
</Paragraph>

<Paragraph number="1085" book="paci">
පටිලාතං උක්ඛිපති, ආපත්ති දුක්කටස්ස. ගිලානෝ අගිලානසඤ්ඤී, ආපත්ති දුක්කටස්ස. ගිලානෝ වේමතිකෝ, ආපත්ති දුක්කටස්ස. ගිලානෝ ගිලානසඤ්ඤී, අනාපත්ති.
</Paragraph>

</Division>
<Division number="356" book="paci">

<Paragraph number="1086" book="paci">
අනාපත්ති—  ගිලානස්ස, අඤ්ඤේන කතං විසිබ්බේති, වීතච්චිතඞ්ගාරං විසිබ්බේති, පදීපේ ජෝතිකේ ජන්තාඝරේ තථාරූපප්පච්චයා, ආපදාසු, උම්මත්තකස්ස, ආදිකම්මිකස්සාති.

</Paragraph>
</Division>

<Paragraph number="1087" type="center" book="paci">
ජෝතිකසික්ඛාපදං නිට්ඨිතං ඡට්ඨං.
</Paragraph>