---
title: "1.5.6.5 භිංසාපනසික්ඛාපද"
tableOfContents: false
sidebar:
  order: 6
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="345" book="paci">

<Paragraph number="1057" book="paci">
තේන සමයේන බුද්ධෝ භගවා සාවත්ථියං විහරති ජේතවනේ අනාථපිණ්ඩිකස්ස ආරාමේ. තේන ඛෝ පන සමයේන ඡබ්බග්ගියා භික්ඛූ සත්තරසවග්ගියේ භික්ඛූ භිංසාපේන්ති. තේ භිංසාපීයමානා රෝදන්ති. භික්ඛූ ඒවමාහංසු—  “කිස්ස තුම්හේ, ආවුසෝ, රෝදථා”ති? “ඉමේ, ආවුසෝ, ඡබ්බග්ගියා භික්ඛූ අම්හේ භිංසාපේන්තී”ති.
</Paragraph>

<Paragraph number="1058" book="paci">
යේ තේ භික්ඛූ අප්පිච්ඡා …පේ…  තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම ඡබ්බග්ගියා භික්ඛූ භික්ඛුං භිංසාපේස්සන්තී”ති …පේ…  “සච්චං කිර තුම්හේ, භික්ඛවේ, භික්ඛුං භිංසාපේථා”ති? “සච්චං, භගවා”ති. විගරහි බුද්ධෝ භගවා …පේ…  කථඤ්හි නාම තුම්හේ, මෝඝපුරිසා, භික්ඛුං භිංසාපේස්සථ. නේතං, මෝඝපුරිසා, අප්පසන්නානං වා පසාදාය …පේ…  ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

</Division>
<Division number="346" book="paci">

<Paragraph number="1059" book="paci">
<Emphasis>“යෝ පන භික්ඛු භික්ඛුං භිංසාපේය්‍ය, පාචිත්තියන්”</Emphasis>ති. (*55*:<Emphasis>104</Emphasis>)
</Paragraph>

</Division>
<Division number="347" book="paci">

<Paragraph number="1060" book="paci">
<Emphasis>යෝ පනා</Emphasis>ති යෝ යාදිසෝ …පේ…  <Emphasis>භික්ඛූ</Emphasis>ති …පේ…  අයං ඉමස්මිං අත්ථේ අධිප්පේතෝ භික්ඛූති.
</Paragraph>

<Paragraph number="1061" book="paci">
<Emphasis>භික්ඛුන්</Emphasis>ති අඤ්ඤං භික්ඛුං.
</Paragraph>

<Paragraph number="1062" book="paci">
<Emphasis>භිංසාපේය්‍යා</Emphasis>ති උපසම්පන්නෝ උපසම්පන්නං භිංසාපේතුකාමෝ රූපං වා සද්දං වා ගන්ධං වා රසං වා ඵෝට්ඨබ්බං වා උපසංහරති. භායේය්‍ය වා සෝ න වා භායේය්‍ය, ආපත්ති පාචිත්තියස්ස. චෝරකන්තාරං වා වාළකන්තාරං වා පිසාචකන්තාරං වා ආචික්ඛති. භායේය්‍ය වා සෝ න වා භායේය්‍ය, ආපත්ති පාචිත්තියස්ස.
</Paragraph>

</Division>
<Division number="348" book="paci">

<Paragraph number="1063" book="paci">
උපසම්පන්නේ උපසම්පන්නසඤ්ඤී භිංසාපේති, ආපත්ති පාචිත්තියස්ස. උපසම්පන්නේ වේමතිකෝ භිංසාපේති, ආපත්ති පාචිත්තියස්ස. උපසම්පන්නේ අනුපසම්පන්නසඤ්ඤී භිංසාපේති, ආපත්ති පාචිත්තියස්ස.
</Paragraph>

<Paragraph number="1064" book="paci">
අනුපසම්පන්නං භිංසාපේතුකාමෝ රූපං වා සද්දං වා ගන්ධං වා රසං වා ඵෝට්ඨබ්බං වා උපසංහරති. භායේය්‍ය වා සෝ න වා භායේය්‍ය, ආපත්ති දුක්කටස්ස. චෝරකන්තාරං වා වාළකන්තාරං වා පිසාචකන්තාරං වා ආචික්ඛති. භායේය්‍ය වා සෝ න වා භායේය්‍ය, ආපත්ති දුක්කටස්ස. අනුපසම්පන්නේ උපසම්පන්නසඤ්ඤී, ආපත්ති දුක්කටස්ස. අනුපසම්පන්නේ වේමතිකෝ, ආපත්ති දුක්කටස්ස. අනුපසම්පන්නේ අනුපසම්පන්නසඤ්ඤී, ආපත්ති දුක්කටස්ස.
</Paragraph>

</Division>
<Division number="349" book="paci">

<Paragraph number="1065" book="paci">
අනාපත්ති—  න භිංසාපේතුකාමෝ රූපං වා සද්දං වා ගන්ධං වා රසං වා ඵෝට්ඨබ්බං වා උපසංහරති, චෝරකන්තාරං වා වාළකන්තාරං වා පිසාචකන්තාරං වා ආචික්ඛති, උම්මත්තකස්ස, ආදිකම්මිකස්සාති.

</Paragraph>
</Division>

<Paragraph number="1066" type="center" book="paci">
භිංසාපනසික්ඛාපදං නිට්ඨිතං පඤ්චමං.
</Paragraph>