---
title: "1.5.2.9 මහල්ලකවිහාරසික්ඛාපද"
tableOfContents: false
sidebar:
  order: 10
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="134" book="paci">

<Paragraph number="457" book="paci">
තේන සමයේන බුද්ධෝ භගවා කෝසම්බියං විහරති ඝෝසිතාරාමේ. තේන ඛෝ පන සමයේන ආයස්මතෝ ඡන්නස්ස උපට්ඨාකෝ මහාමත්තෝ ආයස්මතෝ ඡන්නස්ස විහාරං කාරාපේති. අථ ඛෝ ආයස්මා ඡන්නෝ කතපරියෝසිතං විහාරං පුනප්පුනං ඡාදාපේති, පුනප්පුනං ලේපාපේති. අතිභාරිතෝ විහාරෝ පරිපති. අථ ඛෝ ආයස්මා ඡන්නෝ තිණඤ්ච කට්ඨඤ්ච සඞ්කඩ්ඪන්තෝ අඤ්ඤතරස්ස බ්‍රාහ්මණස්ස යවඛේත්තං දූසේසි. අථ ඛෝ සෝ බ්‍රාහ්මණෝ උජ්ඣායති ඛිය්‍යති විපාචේති—  “කථඤ්හි නාම භදන්තා අම්හාකං යවඛේත්තං දූසේස්සන්තී”ති.
</Paragraph>

<Paragraph number="458" book="paci">
අස්සෝසුං ඛෝ භික්ඛූ තස්ස බ්‍රාහ්මණස්ස උජ්ඣායන්තස්ස ඛිය්‍යන්තස්ස විපාචේන්තස්ස. යේ තේ භික්ඛූ අප්පිච්ඡා …පේ…  තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම ආයස්මා ඡන්නෝ කතපරියෝසිතං විහාරං පුනප්පුනං ඡාදාපේස්සති, පුනප්පුනං ලේපාපේස්සති, අතිභාරිතෝ විහාරෝ පරිපතී”ති.
</Paragraph>

<Paragraph number="459" book="paci">
අථ ඛෝ තේ භික්ඛූ ආයස්මන්තං ඡන්නං අනේකපරියායේන විගරහිත්වා භගවතෝ ඒතමත්ථං ආරෝචේසුං …පේ…  “සච්චං කිර ත්වං, ඡන්න, කතපරියෝසිතං විහාරං පුනප්පුනං ඡාදාපේසි, පුනප්පුනං ලේපාපේසි, අතිභාරිතෝ විහාරෝ පරිපතී”ති? “සච්චං, භගවා”ති. විගරහි බුද්ධෝ භගවා …පේ…  කථඤ්හි නාම ත්වං, මෝඝපුරිස, කතපරියෝසිතං විහාරං පුනප්පුනං ඡාදාපේස්සසි, පුනප්පුනං ලේපාපේස්සසි, අතිභාරිතෝ විහාරෝ පරිපති. නේතං, මෝඝපුරිස, අප්පසන්නානං වා පසාදාය …පේ…  ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

</Division>
<Division number="135" book="paci">

<Paragraph number="460" book="paci">
<Emphasis>“මහල්ලකං පන භික්ඛුනා විහාරං කාරයමානේන යාව ද්වාරකෝසා අග්ගළට්ඨපනාය ආලෝකසන්ධිපරිකම්මාය ද්වත්තිච්ඡදනස්ස පරියායං අප්පහරිතේ ඨිතේන අධිට්ඨාතබ්බං. තතෝ චේ උත්තරි අප්පහරිතේපි ඨිතෝ අධිට්ඨහේය්‍ය පාචිත්තියන්”</Emphasis>ති. (*19*:<Emphasis>68</Emphasis>)
</Paragraph>

</Division>
<Division number="136" book="paci">

<Paragraph number="461" book="paci">
<Emphasis>මහල්ලකෝ</Emphasis> නාම විහාරෝ සස්සාමිකෝ වුච්චති.
</Paragraph>

<Paragraph number="462" book="paci">
<Emphasis>විහාරෝ</Emphasis> නාම උල්ලිත්තෝ වා හෝති අවලිත්තෝ වා උල්ලිත්තාවලිත්තෝ වා.
</Paragraph>

<Paragraph number="463" book="paci">
<Emphasis>කාරයමානේනා</Emphasis>ති කරෝන්තෝ වා කාරාපේන්තෝ වා.
</Paragraph>

<Paragraph number="464" book="paci">
<Emphasis>යාව ද්වාරකෝසා</Emphasis>ති පිට්ඨසඞ්ඝාටස්ස සමන්තා හත්ථපාසා.
</Paragraph>

<Paragraph number="465" book="paci">
<Emphasis>අග්ගළට්ඨපනායා</Emphasis>ති ද්වාරට්ඨපනාය.
</Paragraph>

<Paragraph number="466" book="paci">
<Emphasis>ආලෝකසන්ධිපරිකම්මායා</Emphasis>ති වාතපානපරිකම්මාය සේතවණ්ණං කාළවණ්ණං ගේරුකපරිකම්මං මාලාකම්මං ලතාකම්මං මකරදන්තකං පඤ්චපටිකං.
</Paragraph>

<Paragraph number="467" book="paci">
<Emphasis>ද්වත්තිච්ඡදනස්ස පරියායං අප්පහරිතේ ඨිතේන අධිට්ඨාතබ්බන්</Emphasis>ති—  හරිතං නාම පුබ්බණ්ණං අපරණ්ණං. සචේ හරිතේ ඨිතෝ අධිට්ඨාති, ආපත්ති දුක්කටස්ස. මග්ගේන ඡාදේන්තස්ස ද්වේ මග්ගේ අධිට්ඨහිත්වා තතියං මග්ගං ආණාපේත්වා පක්කමිතබ්බං. පරියායේන ඡාදේන්තස්ස ද්වේ පරියායේ අධිට්ඨහිත්වා තතියං පරියායං ආණාපේත්වා පක්කමිතබ්බං.
</Paragraph>

</Division>
<Division number="137" book="paci">

<Paragraph number="468" book="paci">
<Emphasis>තතෝ චේ උත්තරි අප්පහරිතේපි ඨිතෝ අධිට්ඨහේය්‍යා</Emphasis>ති ඉට්ඨකාය ඡාදේන්තස්ස ඉට්ඨකිට්ඨකාය ආපත්ති පාචිත්තියස්ස. සිලාය ඡාදේන්තස්ස සිලාය සිලාය ආපත්ති පාචිත්තියස්ස. සුධාය ඡාදේන්තස්ස පිණ්ඩේ පිණ්ඩේ ආපත්ති පාචිත්තියස්ස. තිණේන ඡාදේන්තස්ස කරළේ කරළේ ආපත්ති පාචිත්තියස්ස. පණ්ණේන ඡාදේන්තස්ස පණ්ණේ පණ්ණේ ආපත්ති පාචිත්තියස්ස.
</Paragraph>

<Paragraph number="469" book="paci">
අතිරේකද්වත්තිපරියායේ අතිරේකසඤ්ඤී අධිට්ඨාති, ආපත්ති පාචිත්තියස්ස. අතිරේකද්වත්තිපරියායේ වේමතිකෝ අධිට්ඨාති, ආපත්ති පාචිත්තියස්ස. අතිරේකද්වත්තිපරියායේ ඌනකසඤ්ඤී අධිට්ඨාති, ආපත්ති පාචිත්තියස්ස.
</Paragraph>

<Paragraph number="470" book="paci">
ඌනකද්වත්තිපරියායේ අතිරේකසඤ්ඤී, ආපත්ති දුක්කටස්ස. ඌනකද්වත්තිපරියායේ වේමතිකෝ, ආපත්ති දුක්කටස්ස. ඌනකද්වත්තිපරියායේ ඌනකසඤ්ඤී, අනාපත්ති.
</Paragraph>

</Division>
<Division number="138" book="paci">

<Paragraph number="471" book="paci">
අනාපත්ති—  ද්වත්තිපරියායේ, ඌනකද්වත්තිපරියායේ, ලේණේ, ගුහාය, තිණකුටිකාය, අඤ්ඤස්සත්ථාය, අත්තනෝ ධනේන, වාසාගාරං ඨපේත්වා සබ්බත්ථ අනාපත්ති, උම්මත්තකස්ස, ආදිකම්මිකස්සාති.

</Paragraph>
</Division>

<Paragraph number="472" type="center" book="paci">
මහල්ලකවිහාරසික්ඛාපදං නිට්ඨිතං නවමං.
</Paragraph>