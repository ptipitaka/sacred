---
title: "1.5.5.4 රහෝපටිච්ඡන්නසික්ඛාපද"
tableOfContents: false
sidebar:
  order: 5
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="284" book="paci">

<Paragraph number="906" book="paci">
තේන සමයේන බුද්ධෝ භගවා සාවත්ථියං විහරති ජේතවනේ අනාථපිණ්ඩිකස්ස ආරාමේ. තේන ඛෝ පන සමයේන ආයස්මා උපනන්දෝ සක්‍යපුත්තෝ සහායකස්ස ඝරං ගන්ත්වා තස්ස පජාපතියා සද්ධිං රහෝ පටිච්ඡන්නේ ආසනේ නිසජ්ජං කප්පේසි. අථ ඛෝ සෝ පුරිසෝ උජ්ඣායති ඛිය්‍යති විපාචේති—  “කථඤ්හි නාම අය්‍යෝ උපනන්දෝ මය්හං පජාපතියා සද්ධිං රහෝ පටිච්ඡන්නේ ආසනේ නිසජ්ජං කප්පේස්සතී”ති.
</Paragraph>

<Paragraph number="907" book="paci">
අස්සෝසුං ඛෝ භික්ඛූ තස්ස පුරිසස්ස උජ්ඣායන්තස්ස ඛිය්‍යන්තස්ස විපාචේන්තස්ස. යේ තේ භික්ඛූ අප්පිච්ඡා …පේ…  තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම ආයස්මා උපනන්දෝ සක්‍යපුත්තෝ මාතුගාමේන සද්ධිං රහෝ පටිච්ඡන්නේ ආසනේ නිසජ්ජං කප්පේස්සතී”ති …පේ…  “සච්චං කිර ත්වං, උපනන්ද, මාතුගාමේන සද්ධිං රහෝ පටිච්ඡන්නේ ආසනේ නිසජ්ජං කප්පේසී”ති? “සච්චං, භගවා”ති. විගරහි බුද්ධෝ භගවා …පේ…  කථඤ්හි නාම ත්වං, මෝඝපුරිස, මාතුගාමේන සද්ධිං රහෝ පටිච්ඡන්නේ ආසනේ නිසජ්ජං කප්පේස්සසි. නේතං, මෝඝපුරිස, අප්පසන්නානං වා පසාදාය …පේ…  ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

</Division>
<Division number="285" book="paci">

<Paragraph number="908" book="paci">
<Emphasis>“යෝ පන භික්ඛු මාතුගාමේන සද්ධිං රහෝ පටිච්ඡන්නේ ආසනේ නිසජ්ජං කප්පේය්‍ය, පාචිත්තියන්”</Emphasis>ති. (*44*:<Emphasis>93</Emphasis>)
</Paragraph>

</Division>
<Division number="286" book="paci">

<Paragraph number="909" book="paci">
<Emphasis>යෝ පනා</Emphasis>ති යෝ යාදිසෝ …පේ…  <Emphasis>භික්ඛූ</Emphasis>ති …පේ…  අයං ඉමස්මිං අත්ථේ අධිප්පේතෝ භික්ඛූති.
</Paragraph>

<Paragraph number="910" book="paci">
<Emphasis>මාතුගාමෝ</Emphasis> නාම මනුස්සිත්ථී, න යක්ඛී න පේතී න තිරච්ඡානගතා, අන්තමසෝ තදහුජාතාපි දාරිකා, පගේව මහත්තරී.
</Paragraph>

<Paragraph number="911" book="paci">
<Emphasis>සද්ධින්</Emphasis>ති ඒකතෝ.
</Paragraph>

<Paragraph number="912" book="paci">
<Emphasis>රහෝ</Emphasis> නාම චක්ඛුස්ස රහෝ සෝතස්ස රහෝ. චක්ඛුස්ස රහෝ නාම න සක්කා හෝති අක්ඛිං වා නිඛණීයමානේ භමුකං වා උක්ඛිපීයමානේ සීසං වා උක්ඛිපීයමානේ පස්සිතුං. සෝතස්ස රහෝ නාම න සක්කා හෝති පකතිකථා සෝතුං.
</Paragraph>

<Paragraph number="913" book="paci">
<Emphasis>පටිච්ඡන්නං</Emphasis> නාම ආසනං කුට්ටේන වා කවාටේන වා කිලඤ්ජේන වා සාණිපාකාරේන වා රුක්ඛේන වා ථම්භේන වා කෝත්ථළියා වා, යේන කේනචි පටිච්ඡන්නං හෝති.
</Paragraph>

<Paragraph number="914" book="paci">
<Emphasis>නිසජ්ජං කප්පේය්‍යා</Emphasis>ති මාතුගාමේ නිසින්නේ භික්ඛු උපනිසින්නෝ වා හෝති උපනිපන්නෝ වා, ආපත්ති පාචිත්තියස්ස. භික්ඛු නිසින්නේ මාතුගාමෝ උපනිසින්නෝ වා හෝති උපනිපන්නෝ වා, ආපත්ති පාචිත්තියස්ස. උභෝ වා නිසින්නා හෝන්ති උභෝ වා නිපන්නා, ආපත්ති පාචිත්තියස්ස.
</Paragraph>

</Division>
<Division number="287" book="paci">

<Paragraph number="915" book="paci">
මාතුගාමේ මාතුගාමසඤ්ඤී රහෝ පටිච්ඡන්නේ ආසනේ නිසජ්ජං කප්පේති, ආපත්ති පාචිත්තියස්ස. මාතුගාමේ වේමතිකෝ රහෝ පටිච්ඡන්නේ ආසනේ නිසජ්ජං කප්පේති, ආපත්ති පාචිත්තියස්ස. මාතුගාමේ අමාතුගාමසඤ්ඤී රහෝ පටිච්ඡන්නේ ආසනේ නිසජ්ජං කප්පේති, ආපත්ති පාචිත්තියස්ස.
</Paragraph>

<Paragraph number="916" book="paci">
යක්ඛියා වා පේතියා වා පණ්ඩකේන වා තිරච්ඡානගතාය වා මනුස්සවිග්ගහිත්ථියා වා සද්ධිං රහෝ පටිච්ඡන්නේ ආසනේ නිසජ්ජං කප්පේති, ආපත්ති දුක්කටස්ස. අමාතුගාමේ මාතුගාමසඤ්ඤී, ආපත්ති දුක්කටස්ස. අමාතුගාමේ වේමතිකෝ, ආපත්ති දුක්කටස්ස. අමාතුගාමේ අමාතුගාමසඤ්ඤී, අනාපත්ති.
</Paragraph>

</Division>
<Division number="288" book="paci">

<Paragraph number="917" book="paci">
අනාපත්ති—  යෝ කෝචි විඤ්ඤූ පුරිසෝ දුතියෝ හෝති, තිට්ඨති න නිසීදති, අරහෝපේක්ඛෝ, අඤ්ඤවිහිතෝ නිසීදති, උම්මත්තකස්ස, ආදිකම්මිකස්සාති.

</Paragraph>
</Division>

<Paragraph number="918" type="center" book="paci">
රහෝපටිච්ඡන්නසික්ඛාපදං නිට්ඨිතං චතුත්ථං.
</Paragraph>