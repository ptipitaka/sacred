---
title: "1.5.2.6 අනුපඛජ්ජසික්ඛාපද"
tableOfContents: false
sidebar:
  order: 7
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="119" book="paci">

<Paragraph number="415" book="paci">
තේන සමයේන බුද්ධෝ භගවා සාවත්ථියං විහරති ජේතවනේ අනාථපිණ්ඩිකස්ස ආරාමේ. තේන ඛෝ පන සමයේන ඡබ්බග්ගියා භික්ඛූ වරසේය්‍යායෝ පලිබුන්ධේන්ති, ථේරා භික්ඛූ වුට්ඨාපේන්ති. අථ ඛෝ ඡබ්බග්ගියානං භික්ඛූනං ඒතදහෝසි—  “කේන නු ඛෝ මයං උපායේන ඉධේව වස්සං වසේය්‍යාමා”ති? අථ ඛෝ ඡබ්බග්ගියා භික්ඛූ ථේරේ භික්ඛූ අනුපඛජ්ජ සේය්‍යං කප්පේන්ති—  “යස්ස සම්බාධෝ භවිස්සති සෝ පක්කමිස්සතී”ති. යේ තේ භික්ඛූ අප්පිච්ඡා …පේ…  තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම ඡබ්බග්ගියා භික්ඛූ ථේරේ භික්ඛූ අනුපඛජ්ජ සේය්‍යං කප්පේස්සන්තී”ති.
</Paragraph>

<Paragraph number="416" book="paci">
අථ ඛෝ තේ භික්ඛූ ඡබ්බග්ගියේ භික්ඛූ අනේකපරියායේන විගරහිත්වා භගවතෝ ඒතමත්ථං ආරෝචේසුං …පේ…  “සච්චං කිර තුම්හේ, භික්ඛවේ, ථේරේ භික්ඛූ අනුපඛජ්ජ සේය්‍යං කප්පේථා”ති? “සච්චං, භගවා”ති. විගරහි බුද්ධෝ භගවා …පේ…  කථඤ්හි නාම තුම්හේ, මෝඝපුරිසා, ථේරේ භික්ඛූ අනුපඛජ්ජ සේය්‍යං කප්පේස්සථ. නේතං, මෝඝපුරිසා, අප්පසන්නානං වා පසාදාය …පේ…  ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

</Division>
<Division number="120" book="paci">

<Paragraph number="417" book="paci">
<Emphasis>“යෝ පන භික්ඛු සංඝිකේ විහාරේ ජානං පුබ්බුපගතං භික්ඛුං අනුපඛජ්ජ සේය්‍යං කප්පේය්‍ය—  යස්ස සම්බාධෝ භවිස්සති සෝ පක්කමිස්සතී’ති, ඒතදේව පච්චයං කරිත්වා අනඤ්ඤං, පාචිත්තියන්”</Emphasis>ති. (*16*:<Emphasis>65</Emphasis>)
</Paragraph>

</Division>
<Division number="121" book="paci">

<Paragraph number="418" book="paci">
<Emphasis>යෝ පනා</Emphasis>ති යෝ යාදිසෝ …පේ…  <Emphasis>භික්ඛූ</Emphasis>ති …පේ…  අයං ඉමස්මිං අත්ථේ අධිප්පේතෝ භික්ඛූති.
</Paragraph>

<Paragraph number="419" book="paci">
<Emphasis>සංඝිකෝ</Emphasis> නාම විහාරෝ සංඝස්ස දින්නෝ හෝති පරිච්චත්තෝ.
</Paragraph>

<Paragraph number="420" book="paci">
<Emphasis>ජානාති</Emphasis> නාම වුඩ්ඪෝති ජානාති, ගිලානෝති ජානාති, සංඝේන දින්නෝති ජානාති.
</Paragraph>

<Paragraph number="421" book="paci">
<Emphasis>අනුපඛජ්ජා</Emphasis>ති අනුපවිසිත්වා.
</Paragraph>

<Paragraph number="422" book="paci">
<Emphasis>සේය්‍යං කප්පේය්‍යා</Emphasis>ති මඤ්චස්ස වා පීඨස්ස වා පවිසන්තස්ස වා නික්ඛමන්තස්ස වා උපචාරේ සේය්‍යං සන්ථරති වා සන්ථරාපේති වා, ආපත්ති දුක්කටස්ස. අභිනිසීදති වා අභිනිපජ්ජති වා, ආපත්ති පාචිත්තියස්ස.
</Paragraph>

<Paragraph number="423" book="paci">
<Emphasis>ඒතදේව පච්චයං කරිත්වා අනඤ්ඤන්</Emphasis>ති න අඤ්ඤෝ කෝචි පච්චයෝ හෝති අනුපඛජ්ජ සේය්‍යං කප්පේතුං.
</Paragraph>

</Division>
<Division number="122" book="paci">

<Paragraph number="424" book="paci">
සංඝිකේ සංඝිකසඤ්ඤී අනුපඛජ්ජ සේය්‍යං කප්පේති, ආපත්ති පාචිත්තියස්ස. සංඝිකේ වේමතිකෝ අනුපඛජ්ජ සේය්‍යං කප්පේති, ආපත්ති පාචිත්තියස්ස. සංඝිකේ පුග්ගලිකසඤ්ඤී අනුපඛජ්ජ සේය්‍යං කප්පේති, ආපත්ති පාචිත්තියස්ස.
</Paragraph>

<Paragraph number="425" book="paci">
මඤ්චස්ස වා පීඨස්ස වා පවිසන්තස්ස වා නික්ඛමන්තස්ස වා උපචාරං ඨපේත්වා සේය්‍යං සන්ථරති වා සන්ථරාපේති වා, ආපත්ති දුක්කටස්ස. අභිනිසීදති වා අභිනිපජ්ජති වා, ආපත්ති දුක්කටස්ස. විහාරස්ස උපචාරේ වා උපට්ඨානසාලායං වා මණ්ඩපේ වා රුක්ඛමූලේ වා අජ්ඣෝකාසේ වා සේය්‍යං සන්ථරති වා සන්ථරාපේති වා, ආපත්ති දුක්කටස්ස. අභිනිසීදති වා අභිනිපජ්ජති වා, ආපත්ති දුක්කටස්ස. පුග්ගලිකේ සංඝිකසඤ්ඤී, ආපත්ති දුක්කටස්ස. පුග්ගලිකේ වේමතිකෝ, ආපත්ති දුක්කටස්ස. පුග්ගලිකේ පුග්ගලිකසඤ්ඤී අඤ්ඤස්ස පුග්ගලිකේ ආපත්ති දුක්කටස්ස. අත්තනෝ පුග්ගලිකේ අනාපත්ති.
</Paragraph>

</Division>
<Division number="123" book="paci">

<Paragraph number="426" book="paci">
අනාපත්ති—  ගිලානෝ පවිසති, සීතේන වා උණ්හේන වා පීළිතෝ පවිසති, ආපදාසු, උම්මත්තකස්ස, ආදිකම්මිකස්සාති.

</Paragraph>
</Division>

<Paragraph number="427" type="center" book="paci">
අනුපඛජ්ජසික්ඛාපදං නිට්ඨිතං ඡට්ඨං.
</Paragraph>