---
title: "1.5.4.6 දුතියපවාරණාසික්ඛාපද"
tableOfContents: false
sidebar:
  order: 7
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="242" book="paci">

<Paragraph number="784" book="paci">
තේන සමයේන බුද්ධෝ භගවා සාවත්ථියං විහරති ජේතවනේ අනාථපිණ්ඩිකස්ස ආරාමේ. තේන ඛෝ පන සමයේන ද්වේ භික්ඛූ කෝසලේසු ජනපදේ සාවත්ථිං අද්ධානමග්ගප්පටිපන්නා හෝන්ති. ඒකෝ භික්ඛු අනාචාරං ආචරති. දුතියෝ භික්ඛු තං භික්ඛුං ඒතදවෝච—  “මාවුසෝ, ඒවරූපමකාසි, නේතං කප්පතී”ති. සෝ තස්මිං උපනන්ධි. අථ ඛෝ තේ භික්ඛූ සාවත්ථිං අගමංසු. තේන ඛෝ පන සමයේන සාවත්ථියං අඤ්ඤතරස්ස පූගස්ස සංඝභත්තං හෝති. දුතියෝ භික්ඛු භුත්තාවී පවාරිතෝ හෝති. උපනද්ධෝ භික්ඛු ඤාතිකුලං ගන්ත්වා පිණ්ඩපාතං ආදාය යේන සෝ භික්ඛු තේනුපසඞ්කමි; උපසඞ්කමිත්වා තං භික්ඛුං ඒතදවෝච—  “භුඤ්ජාහි, ආවුසෝ”ති. “අලං, ආවුසෝ, පරිපුණ්ණෝම්හී”ති. “සුන්දරෝ, ආවුසෝ, පිණ්ඩපාතෝ, භුඤ්ජාහී”ති. අථ ඛෝ සෝ භික්ඛු තේන භික්ඛුනා නිප්පීළියමානෝ තං පිණ්ඩපාතං භුඤ්ජි. උපනද්ධෝ භික්ඛු තං භික්ඛුං ඒතදවෝච—  “ත්වම්පි නාම, ආවුසෝ, මං වත්තබ්බං මඤ්ඤසි යං ත්වං භුත්තාවී පවාරිතෝ අනතිරිත්තං භෝජනං භුඤ්ජසී”ති. “නනු, ආවුසෝ, ආචික්ඛිතබ්බන්”ති. “නනු, ආවුසෝ, පුච්ඡිතබ්බන්”ති.
</Paragraph>

<Paragraph number="785" book="paci">
අථ ඛෝ සෝ භික්ඛු භික්ඛූනං ඒතමත්ථං ආරෝචේසි. යේ තේ භික්ඛූ අප්පිච්ඡා …පේ…  තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම භික්ඛු භික්ඛුං භුත්තාවිං පවාරිතං අනතිරිත්තේන භෝජනේන අභිහට්ඨුං පවාරේස්සතී”ති …පේ…  “සච්චං කිර ත්වං, භික්ඛු, භික්ඛුං භුත්තාවිං පවාරිතං අනතිරිත්තේන භෝජනේන අභිහට්ඨුං පවාරේසී”ති? “සච්චං, භගවා”ති. විගරහි බුද්ධෝ භගවා …පේ…  කථඤ්හි නාම ත්වං, මෝඝපුරිස, භික්ඛුං භුත්තාවිං පවාරිතං අනතිරිත්තේන භෝජනේන අභිහට්ඨුං පවාරේස්සසි. නේතං, මෝඝපුරිස, අප්පසන්නානං වා පසාදාය …පේ…  ඒවඤ්ච පන භික්ඛවේ ඉමං සික්ඛාපදං උද්දිසේය්‍යාථ—
</Paragraph>

</Division>
<Division number="243" book="paci">

<Paragraph number="786" book="paci">
<Emphasis>“යෝ පන භික්ඛු භික්ඛුං භුත්තාවිං පවාරිතං අනතිරිත්තේන ඛාදනීයේන වා භෝජනීයේන වා අභිහට්ඨුං පවාරේය්‍ය—  ‘හන්ද, භික්ඛු, ඛාද වා භුඤ්ජ වා’ති, ජානං ආසාදනාපේක්ඛෝ, භුත්තස්මිං, පාචිත්තියන්”</Emphasis>ති. (*36*:<Emphasis>85</Emphasis>)
</Paragraph>

</Division>
<Division number="244" book="paci">

<Paragraph number="787" book="paci">
<Emphasis>යෝ පනා</Emphasis>ති යෝ යාදිසෝ …පේ…  <Emphasis>භික්ඛූ</Emphasis>ති …පේ…  අයං ඉමස්මිං අත්ථේ අධිප්පේතෝ භික්ඛූති.
</Paragraph>

<Paragraph number="788" book="paci">
<Emphasis>භික්ඛුන්</Emphasis>ති අඤ්ඤං භික්ඛුං.
</Paragraph>

<Paragraph number="789" book="paci">
<Emphasis>භුත්තාවී</Emphasis> නාම පඤ්චන්නං භෝජනානං අඤ්ඤතරං භෝජනං, අන්තමසෝ කුසග්ගේනපි භුත්තං හෝති.
</Paragraph>

<Paragraph number="790" book="paci">
<Emphasis>පවාරිතෝ</Emphasis> නාම අසනං පඤ්ඤායති, භෝජනං පඤ්ඤායති, හත්ථපාසේ ඨිතෝ අභිහරති, පටික්ඛේපෝ පඤ්ඤායති.
</Paragraph>

<Paragraph number="791" book="paci">
<Emphasis>අනතිරිත්තං</Emphasis> නාම අකප්පියකතං හෝති, අප්පටිග්ගහිතකතං හෝති, අනුච්චාරිතකතං හෝති, අහත්ථපාසේ කතං හෝති, අභුත්තාවිනා කතං හෝති, භුත්තාවිනා පවාරිතේන ආසනා වුට්ඨිතේන කතං හෝති, “අලමේතං සබ්බන්”ති අවුත්තං හෝති, න ගිලානාතිරිත්තං හෝති—  ඒතං අනතිරිත්තං නාම.
</Paragraph>

<Paragraph number="792" book="paci">
<Emphasis>ඛාදනීයං</Emphasis> නාම පඤ්ච භෝජනානි—  යාමකාලිකං සත්තාහකාලිකං යාවජීවිකං ඨපේත්වා අවසේසං ඛාදනීයං නාම.
</Paragraph>

<Paragraph number="793" book="paci">
<Emphasis>භෝජනීයං</Emphasis> නාම පඤ්ච භෝජනානි—  ඕදනෝ, කුම්මාසෝ, සත්තු, මච්ඡෝ, මංසං.
</Paragraph>

<Paragraph number="794" book="paci">
<Emphasis>අභිහට්ඨුං පවාරේය්‍යා</Emphasis>ති යාවතකං ඉච්ඡසි තාවතකං ගණ්හාහීති.
</Paragraph>

<Paragraph number="795" book="paci">
<Emphasis>ජානාති</Emphasis> නාම සාමං වා ජානාති, අඤ්ඤේ වා තස්ස ආරෝචේන්ති, සෝ වා ආරෝචේති.
</Paragraph>

<Paragraph number="796" book="paci">
<Emphasis>ආසාදනාපේක්ඛෝ</Emphasis>ති “ඉමිනා ඉමං චෝදේස්සාමි සාරේස්සාමි පටිචෝදේස්සාමි පටිසාරේස්සාමි මඞ්කුං කරිස්සාමී”ති අභිහරති, ආපත්ති දුක්කටස්ස. තස්ස වචනේන “ඛාදිස්සාමි භුඤ්ජිස්සාමී”ති පටිග්ගණ්හාති, ආපත්ති දුක්කටස්ස. අජ්ඣෝහාරේ අජ්ඣෝහාරේ ආපත්ති දුක්කටස්ස. භෝජනපරියෝසානේ ආපත්ති පාචිත්තියස්ස.
</Paragraph>

</Division>
<Division number="245" book="paci">

<Paragraph number="797" book="paci">
පවාරිතේ පවාරිතසඤ්ඤී අනතිරිත්තේන ඛාදනීයේන වා භෝජනීයේන වා අභිහට්ඨුං පවාරේති, ආපත්ති පාචිත්තියස්ස. පවාරිතේ වේමතිකෝ අනතිරිත්තේන ඛාදනීයේන වා භෝජනීයේන වා අභිහට්ඨුං පවාරේති, ආපත්ති දුක්කටස්ස. පවාරිතේ අප්පවාරිතසඤ්ඤී අනතිරිත්තේන ඛාදනීයේන වා භෝජනීයේන වා අභිහට්ඨුං පවාරේති, අනාපත්ති. යාමකාලිකං සත්තාහකාලිකං යාවජීවිකං ආහාරත්ථාය අභිහරති, ආපත්ති දුක්කටස්ස. තස්ස වචනේන “ඛාදිස්සාමි භුඤ්ජිස්සාමී”ති පටිග්ගණ්හාති, ආපත්ති දුක්කටස්ස. අජ්ඣෝහාරේ අජ්ඣෝහාරේ ආපත්ති දුක්කටස්ස. අප්පවාරිතේ පවාරිතසඤ්ඤී, ආපත්ති දුක්කටස්ස. අප්පවාරිතේ වේමතිකෝ, ආපත්ති දුක්කටස්ස. අප්පවාරිතේ අප්පවාරිතසඤ්ඤී, අනාපත්ති.
</Paragraph>

</Division>
<Division number="246" book="paci">

<Paragraph number="798" book="paci">
අනාපත්ති—  අතිරිත්තං කාරාපේත්වා දේති, “අතිරිත්තං කාරාපේත්වා භුඤ්ජාහී”ති දේති, අඤ්ඤස්සත්ථාය හරන්තෝ ගච්ඡාහීති දේති, ගිලානස්ස සේසකං දේති, “යාමකාලිකං සත්තාහකාලිකං යාවජීවිකං සති පච්චයේ පරිභුඤ්ජා”ති දේති, උම්මත්තකස්ස, ආදිකම්මිකස්සාති.

</Paragraph>
</Division>

<Paragraph number="799" type="center" book="paci">
දුතියපවාරණාසික්ඛාපදං නිට්ඨිතං ඡට්ඨං.
</Paragraph>