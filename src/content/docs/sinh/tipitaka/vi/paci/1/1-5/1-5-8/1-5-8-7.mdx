---
title: "1.5.8.7 සඤ්චිච්චසික්ඛාපද"
tableOfContents: false
sidebar:
  order: 10
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="464" book="paci">

<Paragraph number="1379" book="paci">
තේන සමයේන බුද්ධෝ භගවා සාවත්ථියං විහරති ජේතවනේ අනාථපිණ්ඩිකස්ස ආරාමේ. තේන ඛෝ පන සමයේන ඡබ්බග්ගියා භික්ඛූ සත්තරසවග්ගියානං භික්ඛූනං සඤ්චිච්ච කුක්කුච්චං උපදහන්ති—  “භගවතා, ආවුසෝ, සික්ඛාපදං පඤ්ඤත්තං—  ‘න ඌනවීසතිවස්සෝ පුග්ගලෝ උපසම්පාදේතබ්බෝ’ති. තුම්හේ ච ඌනවීසතිවස්සා උපසම්පන්නා. කච්චි නෝ තුම්හේ අනුපසම්පන්නා”ති? තේ රෝදන්ති. භික්ඛූ ඒවමාහංසු—  “කිස්ස තුම්හේ, ආවුසෝ, රෝදථා”ති? “ඉමේ, ආවුසෝ, ඡබ්බග්ගියා භික්ඛූ අම්හාකං සඤ්චිච්ච කුක්කුච්චං උපදහන්තී”ති.
</Paragraph>

<Paragraph number="1380" book="paci">
යේ තේ භික්ඛූ අප්පිච්ඡා …පේ…  තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම ඡබ්බග්ගියා භික්ඛූ භික්ඛූනං සඤ්චිච්ච කුක්කුච්චං උපදහිස්සන්තී”ති …පේ…  “සච්චං කිර තුම්හේ, භික්ඛවේ, භික්ඛූනං සඤ්චිච්ච කුක්කුච්චං උපදහථා”ති? “සච්චං, භගවා”ති. විගරහි බුද්ධෝ භගවා …පේ…  කථඤ්හි නාම තුම්හේ, මෝඝපුරිසා, භික්ඛූනං සඤ්චිච්ච කුක්කුච්චං උපදහිස්සථ. නේතං, මෝඝපුරිසා, අප්පසන්නානං වා පසාදාය …පේ…  ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

</Division>
<Division number="465" book="paci">

<Paragraph number="1381" book="paci">
<Emphasis>“යෝ පන භික්ඛු භික්ඛුස්ස සඤ්චිච්ච කුක්කුච්චං උපදහේය්‍ය—  ‘ඉතිස්ස මුහුත්තම්පි අඵාසු භවිස්සතී’ති ඒතදේව පච්චයං කරිත්වා අනඤ්ඤං, පාචිත්තියන්”</Emphasis>ති. (*77*:<Emphasis>126</Emphasis>)
</Paragraph>

</Division>
<Division number="466" book="paci">

<Paragraph number="1382" book="paci">
<Emphasis>යෝ පනා</Emphasis>ති යෝ යාදිසෝ …පේ…  <Emphasis>භික්ඛූ</Emphasis>ති …පේ…  අයං ඉමස්මිං අත්ථේ අධිප්පේතෝ භික්ඛූති.
</Paragraph>

<Paragraph number="1383" book="paci">
<Emphasis>භික්ඛුස්සා</Emphasis>ති අඤ්ඤස්ස භික්ඛුස්ස.
</Paragraph>

<Paragraph number="1384" book="paci">
<Emphasis>සඤ්චිච්චා</Emphasis>ති ජානන්තෝ සඤ්ජානන්තෝ චේච්ච අභිවිතරිත්වා වීතික්කමෝ.
</Paragraph>

<Paragraph number="1385" book="paci">
<Emphasis>කුක්කුච්චං උපදහේය්‍යා</Emphasis>ති “ඌනවීසතිවස්සෝ මඤ්ඤේ ත්වං උපසම්පන්නෝ, විකාලේ මඤ්ඤේ තයා භුත්තං, මජ්ජං මඤ්ඤේ තයා පීතං, මාතුගාමේන සද්ධිං රහෝ මඤ්ඤේ තයා නිසින්නන්”ති කුක්කුච්චං උපදහති, ආපත්ති පාචිත්තියස්ස.
</Paragraph>

<Paragraph number="1386" book="paci">
<Emphasis>ඒතදේව පච්චයං කරිත්වා, අනඤ්ඤන්</Emphasis>ති න අඤ්ඤෝ කෝචි පච්චයෝ හෝති කුක්කුච්චං උපදහිතුං.
</Paragraph>

</Division>
<Division number="467" book="paci">

<Paragraph number="1387" book="paci">
උපසම්පන්නේ උපසම්පන්නසඤ්ඤී සඤ්චිච්ච කුක්කුච්චං උපදහති, ආපත්ති පාචිත්තියස්ස. උපසම්පන්නේ වේමතිකෝ සඤ්චිච්ච කුක්කුච්චං උපදහති, ආපත්ති පාචිත්තියස්ස. උපසම්පන්නේ අනුපසම්පන්නසඤ්ඤී සඤ්චිච්ච කුක්කුච්චං උපදහති, ආපත්ති පාචිත්තියස්ස.
</Paragraph>

<Paragraph number="1388" book="paci">
අනුපසම්පන්නස්ස සඤ්චිච්ච කුක්කුච්චං උපදහති, ආපත්ති දුක්කටස්ස. අනුපසම්පන්නේ උපසම්පන්නසඤ්ඤී, ආපත්ති දුක්කටස්ස. අනුපසම්පන්නේ වේමතිකෝ, ආපත්ති දුක්කටස්ස. අනුපසම්පන්නේ අනුපසම්පන්නසඤ්ඤී, ආපත්ති දුක්කටස්ස.
</Paragraph>

</Division>
<Division number="468" book="paci">

<Paragraph number="1389" book="paci">
අනාපත්ති—  න කුක්කුච්චං උපදහිතුකාමෝ “ඌනවීසතිවස්සෝ මඤ්ඤේ ත්වං උපසම්පන්නෝ, විකාලේ මඤ්ඤේ තයා භුත්තං, මජ්ජං මඤ්ඤේ තයා පීතං, මාතුගාමේන සද්ධිං රහෝ මඤ්ඤේ තයා නිසින්නං, ඉඞ්ඝ ජානාහි, මා තේ පච්ඡා කුක්කුච්චං අහෝසී”ති භණති, උම්මත්තකස්ස, ආදිකම්මිකස්සාති.

</Paragraph>
</Division>

<Paragraph number="1390" type="center" book="paci">
සඤ්චිච්චසික්ඛාපදං නිට්ඨිතං සත්තමං.
</Paragraph>