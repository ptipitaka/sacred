---
title: "1.7.4.7 සූපෝදනවිඤ්ඤත්තිසික්ඛාපද"
tableOfContents: false
sidebar:
  order: 8
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="612" book="paci">

<Paragraph number="1865" book="paci">
තේන සමයේන බුද්ධෝ භගවා සාවත්ථියං විහරති ජේතවනේ අනාථපිණ්ඩිකස්ස ආරාමේ. තේන ඛෝ පන සමයේන ඡබ්බග්ගියා භික්ඛූ සූපම්පි ඕදනම්පි අත්තනෝ අත්ථාය විඤ්ඤාපේත්වා භුඤ්ජන්ති. මනුස්සා උජ්ඣායන්ති ඛිය්‍යන්ති විපාචේන්ති— “කථඤ්හි නාම සමණා සක්‍යපුත්තියා සූපම්පි ඕදනම්පි අත්තනෝ අත්ථාය විඤ්ඤාපේත්වා භුඤ්ජිස්සන්ති. කස්ස සම්පන්නං න මනාපං. කස්ස සාදුං න රුච්චතී”ති.
</Paragraph>

<Paragraph number="1866" book="paci">
අස්සෝසුං ඛෝ භික්ඛූ තේසං මනුස්සානං උජ්ඣායන්තානං ඛිය්‍යන්තානං විපාචේන්තානං. යේ තේ භික්ඛූ අප්පිච්ඡා …පේ… තේ උජ්ඣායන්ති ඛිය්‍යන්ති විපාචේන්ති— “කථඤ්හි නාම ඡබ්බග්ගියා භික්ඛූ සූපම්පි ඕදනම්පි අත්තනෝ අත්ථාය විඤ්ඤාපේත්වා භුඤ්ජිස්සන්තී”ති …පේ… “සච්චං කිර තුම්හේ, භික්ඛවේ, සූපම්පි ඕදනම්පි අත්තනෝ අත්ථාය විඤ්ඤාපේත්වා භුඤ්ජථා”ති? “සච්චං, භගවා”ති. විගරහි බුද්ධෝ භගවා …පේ… කථඤ්හි නාම තුම්හේ, මෝඝපුරිසා, සූපම්පි ඕදනම්පි අත්තනෝ අත්ථාය විඤ්ඤාපේත්වා භුඤ්ජිස්සථ. නේතං, මෝඝපුරිසා, අප්පසන්නානං වා පසාදාය …පේ… ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

<Paragraph number="1867" book="paci">
<Emphasis>“න සූපං වා ඕදනං වා අත්තනෝ අත්ථාය විඤ්ඤාපේත්වා භුඤ්ජිස්සාමීති සික්ඛා කරණීයා”</Emphasis>ති.
</Paragraph>

<Paragraph number="1868" book="paci">
ඒවඤ්චිදං භගවතා භික්ඛූනං සික්ඛාපදං පඤ්ඤත්තං හෝති.
</Paragraph>

</Division>
<Division number="613" book="paci">

<Paragraph number="1869" book="paci">
තේන ඛෝ පන සමයේන භික්ඛූ ගිලානා හෝන්ති. ගිලානපුච්ඡකා භික්ඛූ ගිලානේ භික්ඛූ ඒතදවෝචුං— “කච්චාවුසෝ, ඛමනීයං, කච්චි යාපනීයන්”ති? “පුබ්බේ මයං, ආවුසෝ, සූපම්පි ඕදනම්පි අත්තනෝ අත්ථාය විඤ්ඤාපේත්වා භුඤ්ජාම, තේන නෝ ඵාසු හෝති. ඉදානි පන— ‘භගවතා පටික්ඛිත්තන්’ති කුක්කුච්චායන්තා න විඤ්ඤාපේම, තේන නෝ න ඵාසු හෝතී”ති. භගවතෝ ඒතමත්ථං ආරෝචේසුං …පේ… අනුජානාමි, භික්ඛවේ, ගිලානේන භික්ඛුනා සූපම්පි ඕදනම්පි අත්තනෝ අත්ථාය විඤ්ඤාපේත්වා භුඤ්ජිතුං. ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

<Paragraph number="1870" book="paci">
<Emphasis>“න සූපං වා ඕදනං වා අගිලානෝ අත්තනෝ අත්ථාය විඤ්ඤාපේත්වා භුඤ්ජිස්සාමීති සික්ඛා කරණීයා”</Emphasis>ති. (*37*:<Emphasis>182</Emphasis>)
</Paragraph>

<Paragraph number="1871" book="paci">
න සූපං වා ඕදනං වා අගිලානේන අත්තනෝ අත්ථාය විඤ්ඤාපේත්වා භුඤ්ජිතබ්බං. යෝ අනාදරියං පටිච්ච සූපං වා ඕදනං වා අගිලානෝ අත්තනෝ අත්ථාය විඤ්ඤාපේත්වා භුඤ්ජති, ආපත්ති දුක්කටස්ස.
</Paragraph>

<Paragraph number="1872" book="paci">
අනාපත්ති— අසඤ්චිච්ච, අස්සතියා, අජානන්තස්ස, ගිලානස්ස, ඤාතකානං පවාරිතානං, අඤ්ඤස්සත්ථාය, අත්තනෝ ධනේන, ආපදාසු, උම්මත්තකස්ස, ආදිකම්මිකස්සාති.

</Paragraph>
</Division>

<Paragraph number="1873" type="center" book="paci">
සත්තමසික්ඛාපදං නිට්ඨිතං.
</Paragraph>