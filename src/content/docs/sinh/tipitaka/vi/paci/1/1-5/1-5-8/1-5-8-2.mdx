---
title: "1.5.8.2 විලේඛනසික්ඛාපද"
tableOfContents: false
sidebar:
  order: 5
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="438" book="paci">

<Paragraph number="1318" book="paci">
තේන සමයේන බුද්ධෝ භගවා සාවත්ථියං විහරති ජේතවනේ අනාථපිණ්ඩිකස්ස ආරාමේ. තේන ඛෝ පන සමයේන භගවා භික්ඛූනං අනේකපරියායේන විනයකථං කථේති, විනයස්ස වණ්ණං භාසති, විනයපරියත්තියා වණ්ණං භාසති, ආදිස්ස ආදිස්ස ආයස්මතෝ උපාලිස්ස වණ්ණං භාසති. භික්ඛූනං ඒතදහෝසි—  “භගවා ඛෝ අනේකපරියායේන විනයකථං කථේති, විනයස්ස වණ්ණං භාසති, විනයපරියත්තියා වණ්ණං භාසති, ආදිස්ස ආදිස්ස ආයස්මතෝ උපාලිස්ස වණ්ණං භාසති. හන්ද මයං, ආවුසෝ, ආයස්මතෝ උපාලිස්ස සන්තිකේ විනයං පරියාපුණාමා”ති, තේ ච බහූ භික්ඛූ ථේරා ච නවා ච මජ්ඣිමා ච ආයස්මතෝ උපාලිස්ස සන්තිකේ විනයං පරියාපුණන්ති.
</Paragraph>

<Paragraph number="1319" book="paci">
අථ ඛෝ ඡබ්බග්ගියානං භික්ඛූනං ඒතදහෝසි—  “ඒතරහි ඛෝ, ආවුසෝ, බහූ භික්ඛූ ථේරා ච නවා ච මජ්ඣිමා ච ආයස්මතෝ උපාලිස්ස සන්තිකේ විනයං පරියාපුණන්ති. සචේ ඉමේ විනයේ පකතඤ්ඤුනෝ භවිස්සන්ති අම්හේ යේනිච්ඡකං යදිච්ඡකං යාවදිච්ඡකං ආකඩ්ඪිස්සන්ති පරිකඩ්ඪිස්සන්ති. හන්ද මයං, ආවුසෝ, විනයං විවණ්ණේමා”ති. අථ ඛෝ ඡබ්බග්ගියා භික්ඛූ භික්ඛූ උපසඞ්කමිත්වා ඒවං වදන්ති—  “කිං පනිමේහි ඛුද්දානුඛුද්දකේහි සික්ඛාපදේහි උද්දිට්ඨේහි, යාවදේව කුක්කුච්චාය විහේසාය විලේඛාය සංවත්තන්තී”ති.
</Paragraph>

<Paragraph number="1320" book="paci">
යේ තේ භික්ඛූ අප්පිච්ඡා …පේ…  තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම ඡබ්බග්ගියා භික්ඛූ විනයං විවණ්ණේස්සන්තී”ති …පේ…  “සච්චං කිර තුම්හේ, භික්ඛවේ, විනයං විවණ්ණේථා”ති? “සච්චං, භගවා”ති. විගරහි බුද්ධෝ භගවා …පේ…  කථඤ්හි නාම තුම්හේ, මෝඝපුරිසා, විනයං විවණ්ණේස්සථ. නේතං, මෝඝපුරිසා, අප්පසන්නානං වා පසාදාය …පේ…  ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

</Division>
<Division number="439" book="paci">

<Paragraph number="1321" book="paci">
<Emphasis>“යෝ පන භික්ඛු පාතිමෝක්ඛේ උද්දිස්සමානේ ඒවං වදේය්‍ය—  ‘කිං පනිමේහි ඛුද්දානුඛුද්දකේහි සික්ඛාපදේහි උද්දිට්ඨේහි, යාවදේව කුක්කුච්චාය විහේසාය විලේඛාය සංවත්තන්තී’ති, සික්ඛාපදවිවණ්ණකේ පාචිත්තියන්”</Emphasis>ති. (*72*:<Emphasis>121</Emphasis>)
</Paragraph>

</Division>
<Division number="440" book="paci">

<Paragraph number="1322" book="paci">
<Emphasis>යෝ පනා</Emphasis>ති යෝ යාදිසෝ …පේ…  <Emphasis>භික්ඛූ</Emphasis>ති …පේ…  අයං ඉමස්මිං අත්ථේ අධිප්පේතෝ භික්ඛූති.
</Paragraph>

<Paragraph number="1323" book="paci">
<Emphasis>පාතිමෝක්ඛේ උද්දිස්සමානේ</Emphasis>ති උද්දිසන්තේ වා උද්දිසාපේන්තේ වා සජ්ඣායං වා කරෝන්තේ.
</Paragraph>

<Paragraph number="1324" book="paci">
<Emphasis>ඒවං වදේය්‍යා</Emphasis>ති—  “කිං පනිමේහි ඛුද්දානුඛුද්දකේහි සික්ඛාපදේහි උද්දිට්ඨේහි, යාවදේව කුක්කුච්චාය විහේසාය විලේඛාය සංවත්තන්තී”ති. “යේ ඉමං පරියාපුණන්ති තේසං කුක්කුච්චං හෝති, විහේසා හෝති, විලේඛා හෝති, යේ ඉමං න පරියාපුණන්ති තේසං කුක්කුච්චං න හෝති විහේසා න හෝති විලේඛා න හෝති. අනුද්දිට්ඨං ඉදං වරං, අනුග්ගහිතං ඉදං වරං, අපරියාපුටං ඉදං වරං, අධාරිතං ඉදං වරං, විනයෝ වා අන්තරධායතු, ඉමේ වා භික්ඛූ අප්පකතඤ්ඤුනෝ හෝන්තූ”ති උපසම්පන්නස්ස විනයං විවණ්ණේති, ආපත්ති පාචිත්තියස්ස.
</Paragraph>

</Division>
<Division number="441" book="paci">

<Paragraph number="1325" book="paci">
උපසම්පන්නේ උපසම්පන්නසඤ්ඤී විනයං විවණ්ණේති, ආපත්ති පාචිත්තියස්ස. උපසම්පන්නේ වේමතිකෝ විනයං විවණ්ණේති, ආපත්ති පාචිත්තියස්ස. උපසම්පන්නේ අනුපසම්පන්නසඤ්ඤී විනයං විවණ්ණේති, ආපත්ති පාචිත්තියස්ස.
</Paragraph>

<Paragraph number="1326" book="paci">
අඤ්ඤං ධම්මං විවණ්ණේති, ආපත්ති දුක්කටස්ස. අනුපසම්පන්නස්ස විනයං වා අඤ්ඤං වා ධම්මං විවණ්ණේති, ආපත්ති දුක්කටස්ස. අනුපසම්පන්නේ උපසම්පන්නසඤ්ඤී, ආපත්ති දුක්කටස්ස. අනුපසම්පන්නේ වේමතිකෝ, ආපත්ති දුක්කටස්ස. අනුපසම්පන්නේ අනුපසම්පන්නසඤ්ඤී, ආපත්ති දුක්කටස්ස.
</Paragraph>

</Division>
<Division number="442" book="paci">

<Paragraph number="1327" book="paci">
අනාපත්ති—  න විවණ්ණේතුකාමෝ, “ඉඞ්ඝ ත්වං සුත්තන්තේ වා ගාථායෝ වා අභිධම්මං වා පරියාපුණස්සු, පච්ඡා විනයං පරියාපුණිස්සසී”ති භණති, උම්මත්තකස්ස, ආදිකම්මිකස්සාති.

</Paragraph>
</Division>

<Paragraph number="1328" type="center" book="paci">
විලේඛනසික්ඛාපදං නිට්ඨිතං දුතියං.
</Paragraph>