---
title: "1.5.1.7 ධම්මදේසනාසික්ඛාපද"
tableOfContents: false
sidebar:
  order: 8
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="60" book="paci">

<Paragraph number="197" book="paci">
තේන සමයේන බුද්ධෝ භගවා සාවත්ථියං විහරති ජේතවනේ අනාථපිණ්ඩිකස්ස ආරාමේ. තේන ඛෝ පන සමයේන ආයස්මා උදායී සාවත්ථියං කුලූපකෝ හෝති, බහුකානි කුලානි උපසඞ්කමති. අථ ඛෝ ආයස්මා උදායී පුබ්බණ්හසමයං නිවාසේත්වා පත්තචීවරමාදාය යේන අඤ්ඤතරං කුලං තේනුපසඞ්කමි. තේන ඛෝ පන සමයේන ඝරණී නිවේසනද්වාරේ නිසින්නා හෝති, ඝරසුණ්හා ආවසථද්වාරේ නිසින්නා හෝති. අථ ඛෝ ආයස්මා උදායී යේන ඝරණී තේනුපසඞ්කමි; උපසඞ්කමිත්වා ඝරණියා උපකණ්ණකේ ධම්මං දේසේසි. අථ ඛෝ ඝරසුණ්හාය ඒතදහෝසි—  “කිං නු ඛෝ සෝ සමණෝ සස්සුයා ජාරෝ උදාහු ඕභාසතී”ති?
</Paragraph>

<Paragraph number="198" book="paci">
අථ ඛෝ ආයස්මා උදායී ඝරණියා උපකණ්ණකේ ධම්මං දේසේත්වා යේන ඝරසුණ්හා තේනුපසඞ්කමි; උපසඞ්කමිත්වා ඝරසුණ්හාය උපකණ්ණකේ ධම්මං දේසේසි. අථ ඛෝ ඝරණියා ඒතදහෝසි—  “කිං නු ඛෝ සෝ සමණෝ ඝරසුණ්හාය ජාරෝ උදාහු ඕභාසතී”ති? අථ ඛෝ ආයස්මා උදායී ඝරසුණ්හාය උපකණ්ණකේ ධම්මං දේසේත්වා පක්කාමි. අථ ඛෝ ඝරණී ඝරසුණ්හං ඒතදවෝච—  “හේ ජේ, කිං තේ ඒසෝ සමණෝ අවෝචා”ති? “ධම්මං මේ, අය්‍යේ, දේසේසි”. “අය්‍යාය පන කිං අවෝචා”ති? “මය්හම්පි ධම්මං දේසේසී”ති. තා උජ්ඣායන්ති ඛිය්‍යන්ති විපාචේන්ති—  “කථඤ්හි නාම අය්‍යෝ උදායී උපකණ්ණකේ ධම්මං දේසේස්සති. නනු නාම විස්සට්ඨේන විවටේන ධම්මෝ දේසේතබ්බෝ”ති?
</Paragraph>

<Paragraph number="199" book="paci">
අස්සෝසුං ඛෝ භික්ඛූ තාසං ඉත්ථීනං උජ්ඣායන්තීනං ඛිය්‍යන්තීනං විපාචේන්තීනං. යේ තේ භික්ඛූ අප්පිච්ඡා …පේ…  තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම ආයස්මා උදායී මාතුගාමස්ස ධම්මං දේසේස්සතී”ති.
</Paragraph>

<Paragraph number="200" book="paci">
අථ ඛෝ තේ භික්ඛූ ආයස්මන්තං උදායිං අනේකපරියායේන විගරහිත්වා භගවතෝ ඒතමත්ථං ආරෝචේසුං …පේ…  “සච්චං කිර ත්වං, උදායි, මාතුගාමස්ස ධම්මං දේසේසී”ති? “සච්චං, භගවා”ති. විගරහි බුද්ධෝ භගවා …පේ…  කථඤ්හි නාම ත්වං, මෝඝපුරිස, මාතුගාමස්ස ධම්මං දේසේස්සසි. නේතං මෝඝපුරිස, අප්පසන්නානං වා පසාදාය …පේ…  ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

<Paragraph number="201" book="paci">
<Emphasis>“යෝ පන භික්ඛු මාතුගාමස්ස ධම්මං දේසේය්‍ය පාචිත්තියන්”</Emphasis>ති.
</Paragraph>

<Paragraph number="202" book="paci">
ඒවඤ්චිදං භගවතා භික්ඛූනං සික්ඛාපදං පඤ්ඤත්තං හෝති.
</Paragraph>

</Division>
<Division number="61" book="paci">

<Paragraph number="203" book="paci">
තේන ඛෝ පන සමයේන උපාසිකා භික්ඛූ පස්සිත්වා ඒතදවෝචුං—  “ඉඞ්ඝාය්‍යා, ධම්මං දේසේථා”ති. “න, භගිනී, කප්පති මාතුගාමස්ස ධම්මං දේසේතුන්”ති. “ඉඞ්ඝාය්‍යා, ඡප්පඤ්චවාචාහි ධම්මං දේසේථ, සක්කා ඒත්තකේනපි ධම්මෝ අඤ්ඤාතුන්”ති. “න, භගිනී, කප්පති මාතුගාමස්ස ධම්මං දේසේතුන්”ති. කුක්කුච්චායන්තා න දේසේසුං. උපාසිකා උජ්ඣායන්ති ඛිය්‍යන්ති විපාචේන්ති—  “කථඤ්හි නාම, අය්‍යා, අම්හේහි යාචීයමානා ධම්මං න දේසේස්සන්තී”ති.
</Paragraph>

<Paragraph number="204" book="paci">
අස්සෝසුං ඛෝ භික්ඛූ තාසං උපාසිකානං උජ්ඣායන්තීනං ඛිය්‍යන්තීනං විපාචේන්තීනං. අථ ඛෝ තේ භික්ඛූ භගවතෝ ඒතමත්ථං ආරෝචේසුං. අථ ඛෝ භගවා ඒතස්මිං නිදානේ ඒතස්මිං පකරණේ ධම්මිං කථං කත්වා භික්ඛූ ආමන්තේසි—  “අනුජානාමි, භික්ඛවේ, මාතුගාමස්ස ඡප්පඤ්චවාචාහි ධම්මං දේසේතුං. ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

<Paragraph number="205" book="paci">
<Emphasis>“යෝ පන භික්ඛූ මාතුගාමස්ස උත්තරිඡප්පඤ්චවාචාහි ධම්මං දේසේය්‍ය, පාචිත්තියන්”</Emphasis>ති.
</Paragraph>

<Paragraph number="206" book="paci">
ඒවඤ්චිදං භගවතා භික්ඛූනං සික්ඛාපදං පඤ්ඤත්තං හෝති.
</Paragraph>

</Division>
<Division number="62" book="paci">

<Paragraph number="207" book="paci">
තේන ඛෝ පන සමයේන ඡබ්බග්ගියා භික්ඛූ—  “භගවතා අනුඤ්ඤාතං මාතුගාමස්ස ඡප්පඤ්චවාචාහි ධම්මං දේසේතුන්”ති තේ අවිඤ්ඤුං පුරිසවිග්ගහං උපනිසීදාපේත්වා මාතුගාමස්ස උත්තරිඡප්පඤ්චවාචාහි ධම්මං දේසේන්ති. යේ තේ භික්ඛූ අප්පිච්ඡා …පේ…  තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම ඡබ්බග්ගියා භික්ඛූ අවිඤ්ඤුං පුරිසවිග්ගහං උපනිසීදාපේත්වා මාතුගාමස්ස උත්තරිඡප්පඤ්චවාචාහි ධම්මං දේසේස්සන්තී”ති.
</Paragraph>

<Paragraph number="208" book="paci">
අථ ඛෝ තේ භික්ඛූ ඡබ්බග්ගියේ භික්ඛූ අනේකපරියායේන විගරහිත්වා භගවතෝ ඒතමත්ථං ආරෝචේසුං …පේ…  “සච්චං කිර තුම්හේ, භික්ඛවේ, අවිඤ්ඤුං පුරිසවිග්ගහං උපනිසීදාපේත්වා මාතුගාමස්ස උත්තරිඡප්පඤ්චවාචාහි ධම්මං දේසේථා”ති? “සච්චං, භගවා”ති. විගරහි බුද්ධෝ භගවා …පේ…  කථඤ්හි නාම තුම්හේ, මෝඝපුරිසා, අවිඤ්ඤුං පුරිසවිග්ගහං උපනිසීදාපේත්වා මාතුගාමස්ස උත්තරිඡප්පඤ්චවාචාහි ධම්මං දේසේස්සථ. නේතං, මෝඝපුරිසා, අප්පසන්නානං වා පසාදාය …පේ…  ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

</Division>
<Division number="63" book="paci">

<Paragraph number="209" book="paci">
<Emphasis>“යෝ පන භික්ඛු මාතුගාමස්ස උත්තරිඡප්පඤ්චවාචාහි ධම්මං දේසේය්‍ය, අඤ්ඤත්‍ර විඤ්ඤුනා පුරිසවිග්ගහේන, පාචිත්තියන්”</Emphasis>ති. (*7*:<Emphasis>56</Emphasis>)
</Paragraph>

</Division>
<Division number="64" book="paci">

<Paragraph number="210" book="paci">
<Emphasis>යෝ පනා</Emphasis>ති යෝ යාදිසෝ …පේ…  <Emphasis>භික්ඛූ</Emphasis>ති …පේ…  අයං ඉමස්මිං අත්ථේ අධිප්පේතෝ භික්ඛූති.
</Paragraph>

<Paragraph number="211" book="paci">
<Emphasis>මාතුගාමෝ</Emphasis> නාම මනුස්සිත්ථී; න යක්ඛී න පේතී න තිරච්ඡානගතා; විඤ්ඤූ, පටිබලා සුභාසිතදුබ්භාසිතං දුට්ඨුල්ලාදුට්ඨුල්ලං ආජානිතුං.
</Paragraph>

<Paragraph number="212" book="paci">
<Emphasis>උත්තරිඡප්පඤ්චවාචාහී</Emphasis>ති අතිරේකඡප්පඤ්චවාචාහි.
</Paragraph>

<Paragraph number="213" book="paci">
<Emphasis>ධම්මෝ</Emphasis> නාම බුද්ධභාසිතෝ, සාවකභාසිතෝ, ඉසිභාසිතෝ, දේවතාභාසිතෝ, අත්ථූපසඤ්හිතෝ, ධම්මූපසඤ්හිතෝ.
</Paragraph>

<Paragraph number="214" book="paci">
<Emphasis>දේසේය්‍යා</Emphasis>ති පදේන දේසේති, පදේ පදේ ආපත්ති පාචිත්තියස්ස. අක්ඛරාය දේසේති, අක්ඛරක්ඛරාය ආපත්ති පාචිත්තියස්ස.
</Paragraph>

<Paragraph number="215" book="paci">
<Emphasis>අඤ්ඤත්‍ර විඤ්ඤුනා පුරිසවිග්ගහේනා</Emphasis>ති ඨපේත්වා විඤ්ඤුං පුරිසවිග්ගහං. විඤ්ඤූ නාම පුරිසවිග්ගහෝ, පටිබලෝ හෝති සුභාසිතදුබ්භාසිතං දුට්ඨුල්ලාදුට්ඨුල්ලං ආජානිතුං.
</Paragraph>

</Division>
<Division number="65" book="paci">

<Paragraph number="216" book="paci">
මාතුගාමේ මාතුගාමසඤ්ඤී උත්තරිඡප්පඤ්චවාචාහි ධම්මං දේසේති, අඤ්ඤත්‍ර විඤ්ඤුනා පුරිසවිග්ගහේන, ආපත්ති පාචිත්තියස්ස. මාතුගාමේ වේමතිකෝ උත්තරිඡප්පඤ්චවාචාහි ධම්මං දේසේති, අඤ්ඤත්‍ර විඤ්ඤුනා පුරිසවිග්ගහේන, ආපත්ති පාචිත්තියස්ස. මාතුගාමේ අමාතුගාමසඤ්ඤී උත්තරිඡප්පඤ්චවාචාහි ධම්මං දේසේති, අඤ්ඤත්‍ර විඤ්ඤුනා පුරිසවිග්ගහේන, ආපත්ති පාචිත්තියස්ස.
</Paragraph>

<Paragraph number="217" book="paci">
යක්ඛියා වා පේතියා වා පණ්ඩකස්ස වා තිරච්ඡානගතමනුස්සවිග්ගහිත්ථියා වා උත්තරිඡප්පඤ්චවාචාහි ධම්මං දේසේති, අඤ්ඤත්‍ර විඤ්ඤුනා පුරිසවිග්ගහේන, ආපත්ති දුක්කටස්ස. අමාතුගාමේ මාතුගාමසඤ්ඤී, ආපත්ති දුක්කටස්ස. අමාතුගාමේ වේමතිකෝ, ආපත්ති දුක්කටස්ස. අමාතුගාමේ අමාතුගාමසඤ්ඤී, අනාපත්ති.
</Paragraph>

</Division>
<Division number="66" book="paci">

<Paragraph number="218" book="paci">
අනාපත්ති—  විඤ්ඤුනා පුරිසවිග්ගහේන, ඡප්පඤ්චවාචාහි ධම්මං දේසේති, ඌනකඡප්පඤ්චවාචාහි ධම්මං දේසේති, උට්ඨහිත්වා පුන නිසීදිත්වා දේසේති, මාතුගාමෝ උට්ඨහිත්වා පුන නිසීදති තස්මිං දේසේති, අඤ්ඤස්ස මාතුගාමස්ස දේසේති, පඤ්හං පුච්ඡති, පඤ්හං පුට්ඨෝ කථේති, අඤ්ඤස්සත්ථාය භණන්තං මාතුගාමෝ සුණාති, උම්මත්තකස්ස, ආදිකම්මිකස්සාති.

</Paragraph>
</Division>

<Paragraph number="219" type="center" book="paci">
ධම්මදේසනාසික්ඛාපදං නිට්ඨිතං සත්තමං.
</Paragraph>