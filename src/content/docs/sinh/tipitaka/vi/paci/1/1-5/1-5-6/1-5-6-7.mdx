---
title: "1.5.6.7 නහානසික්ඛාපද"
tableOfContents: false
sidebar:
  order: 8
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="357" book="paci">

<Paragraph number="1088" book="paci">
තේන සමයේන බුද්ධෝ භගවා රාජගහේ විහරති වේළුවනේ කලන්දකනිවාපේ. තේන ඛෝ පන සමයේන භික්ඛූ තපෝදේ නහායන්ති. තේන ඛෝ පන සමයේන රාජා මාගධෝ සේනියෝ බිම්බිසාරෝ “සීසං නහායිස්සාමී”ති තපෝදං ගන්ත්වා—  “යාවාය්‍යා නහායන්තී”ති ඒකමන්තං පටිමානේසි. භික්ඛූ යාව සමන්ධකාරා නහායිංසු. අථ ඛෝ රාජා මාගධෝ සේනියෝ බිම්බිසාරෝ විකාලේ සීසං නහායිත්වා, නගරද්වාරේ ථකිතේ බහිනගරේ වසිත්වා, කාලස්සේව අසම්භින්නේන විලේපනේන යේන භගවා තේනුපසඞ්කමි; උපසඞ්කමිත්වා භගවන්තං අභිවාදේත්වා ඒකමන්තං නිසීදි. ඒකමන්තං නිසින්නං ඛෝ රාජානං මාගධං සේනියං බිම්බිසාරං භගවා ඒතදවෝච—  “කිස්ස ත්වං, මහාරාජ, කාලස්සේව ආගතෝ අසම්භින්නේන විලේපනේනා”ති? අථ ඛෝ රාජා මාගධෝ සේනියෝ බිම්බිසාරෝ භගවතෝ ඒතමත්ථං ආරෝචේසි. අථ ඛෝ භගවා රාජානං මාගධං සේනියං බිම්බිසාරං ධම්මියා කථාය සන්දස්සේසි සමාදපේසි සමුත්තේජේසි සම්පහංසේසි. අථ ඛෝ රාජා මාගධෝ සේනියෝ බිම්බිසාරෝ භගවතා ධම්මියා කථාය සන්දස්සිතෝ සමාදපිතෝ සමුත්තේජිතෝ සම්පහංසිතෝ උට්ඨායාසනා භගවන්තං අභිවාදේත්වා පදක්ඛිණං කත්වා පක්කාමි.
</Paragraph>

<Paragraph number="1089" book="paci">
අථ ඛෝ භගවා ඒතස්මිං නිදානේ ඒතස්මිං පකරණේ භික්ඛුසංඝං සන්නිපාතාපේත්වා භික්ඛූ පටිපුච්ඡි—  “සච්චං කිර, භික්ඛවේ, භික්ඛූ රාජානම්පි පස්සිත්වා න මත්තං ජානිත්වා නහායන්තී”ති? “සච්චං, භගවා”ති. විගරහි බුද්ධෝ භගවා …පේ…  කථඤ්හි නාම තේ, භික්ඛවේ, මෝඝපුරිසා රාජානම්පි පස්සිත්වා න මත්තං ජානිත්වා නහායිස්සන්ති. නේතං, භික්ඛවේ, අප්පසන්නානං වා පසාදාය …පේ…  ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

<Paragraph number="1090" book="paci">
<Emphasis>“යෝ පන භික්ඛු ඕරේනද්ධමාසං නහායේය්‍ය, පාචිත්තියන්”</Emphasis>ති.
</Paragraph>

<Paragraph number="1091" book="paci">
ඒවඤ්චිදං භගවතා භික්ඛූනං සික්ඛාපදං පඤ්ඤත්තං හෝති.
</Paragraph>

</Division>
<Division number="358" book="paci">

<Paragraph number="1092" book="paci">
තේන ඛෝ පන සමයේන භික්ඛූ උණ්හසමයේ පරිළාහසමයේ කුක්කුච්චායන්තා න නහායන්ති, සේදගතේන ගත්තේන සයන්ති. චීවරම්පි සේනාසනම්පි දුස්සති. භගවතෝ ඒතමත්ථං ආරෝචේසුං …පේ…  අනුජානාමි, භික්ඛවේ, උණ්හසමයේ පරිළාහසමයේ ඕරේනද්ධමාසං නහායිතුං. ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

<Paragraph number="1093" book="paci">
<Emphasis>“යෝ පන භික්ඛු ඕරේනද්ධමාසං නහායේය්‍ය, අඤ්ඤත්‍ර සමයා, පාචිත්තියං. තත්ථායං සමයෝ. දියඩ්ඪෝ මාසෝ සේසෝ ගිම්හානන්ති වස්සානස්ස පඨමෝ මාසෝ ඉච්චේතේ අඩ්ඪතේය්‍යමාසා උණ්හසමයෝ පරිළාහසමයෝ—  අයං තත්ථ සමයෝ”</Emphasis>ති.
</Paragraph>

<Paragraph number="1094" book="paci">
ඒවඤ්චිදං භගවතා භික්ඛූනං සික්ඛාපදං පඤ්ඤත්තං හෝති.
</Paragraph>

</Division>
<Division number="359" book="paci">

<Paragraph number="1095" book="paci">
තේන ඛෝ පන සමයේන භික්ඛූ ගිලානා හෝන්ති. ගිලානපුච්ඡකා භික්ඛූ ගිලානේ භික්ඛූ ඒතදවෝචුං—  “කච්චාවුසෝ, ඛමනීයං, කච්චි යාපනීයන්”ති? “පුබ්බේ මයං, ආවුසෝ, ඕරේනද්ධමාසං නහායාම, තේන නෝ ඵාසු හෝති; ඉදානි පන ‘භගවතා පටික්ඛිත්තන්’ති කුක්කුච්චායන්තා න නහායාම, තේන නෝ න ඵාසු හෝතී”ති. භගවතෝ ඒතමත්ථං ආරෝචේසුං …පේ…  අනුජානාමි, භික්ඛවේ, ගිලානේන භික්ඛුනා ඕරේනද්ධමාසං නහායිතුං. ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

<Paragraph number="1096" book="paci">
<Emphasis>“යෝ පන භික්ඛු ඕරේනද්ධමාසං නහායේය්‍ය, අඤ්ඤත්‍ර සමයා, පාචිත්තියං. තත්ථායං සමයෝ. දියඩ්ඪෝ මාසෝ සේසෝ ගිම්හානන්ති වස්සානස්ස පඨමෝ මාසෝ ඉච්චේතේ අඩ්ඪතේය්‍යමාසා උණ්හසමයෝ, පරිළාහසමයෝ, ගිලානසමයෝ—  අයං තත්ථ සමයෝ”</Emphasis>ති.
</Paragraph>

<Paragraph number="1097" book="paci">
ඒවඤ්චිදං භගවතා භික්ඛූනං සික්ඛාපදං පඤ්ඤත්තං හෝති.
</Paragraph>

</Division>
<Division number="360" book="paci">

<Paragraph number="1098" book="paci">
තේන ඛෝ පන සමයේන භික්ඛූ නවකම්මං කත්වා කුක්කුච්චායන්තා න නහායන්ති. තේ සේදගතේන ගත්තේන සයන්ති. චීවරම්පි සේනාසනම්පි දුස්සති. භගවතෝ ඒතමත්ථං ආරෝචේසුං …පේ…  අනුජානාමි, භික්ඛවේ, කම්මසමයේ ඕරේනද්ධමාසං නහායිතුං. ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

<Paragraph number="1099" book="paci">
<Emphasis>“යෝ පන භික්ඛු ඕරේනද්ධමාසං නහායේය්‍ය, අඤ්ඤත්‍ර සමයා, පාචිත්තියං. තත්ථායං සමයෝ. දියඩ්ඪෝ මාසෝ සේසෝ ගිම්හානන්ති වස්සානස්ස පඨමෝ මාසෝ ඉච්චේතේ අඩ්ඪතේය්‍යමාසා උණ්හසමයෝ, පරිළාහසමයෝ, ගිලානසමයෝ, කම්මසමයෝ—  අයං තත්ථ සමයෝ”</Emphasis>ති.
</Paragraph>

<Paragraph number="1100" book="paci">
ඒවඤ්චිදං භගවතා භික්ඛූනං සික්ඛාපදං පඤ්ඤත්තං හෝති.
</Paragraph>

</Division>
<Division number="361" book="paci">

<Paragraph number="1101" book="paci">
තේන ඛෝ පන සමයේන භික්ඛූ අද්ධානං ගන්ත්වා කුක්කුච්චායන්තා න නහායන්ති. තේ සේදගතේන ගත්තේන සයන්ති. චීවරම්පි සේනාසනම්පි දුස්සති. භගවතෝ ඒතමත්ථං ආරෝචේසුං …පේ…  අනුජානාමි, භික්ඛවේ, අද්ධානගමනසමයේ ඕරේනද්ධමාසං නහායිතුං. ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

<Paragraph number="1102" book="paci">
<Emphasis>“යෝ පන භික්ඛු ඕරේනද්ධමාසං නහායේය්‍ය, අඤ්ඤත්‍ර සමයා, පාචිත්තියං. තත්ථායං සමයෝ. දියඩ්ඪෝ මාසෝ සේසෝ ගිම්හානන්ති වස්සානස්ස පඨමෝ මාසෝ ඉච්චේතේ අඩ්ඪතේය්‍යමාසා උණ්හසමයෝ, පරිළාහසමයෝ, ගිලානසමයෝ, කම්මසමයෝ, අද්ධානගමනසමයෝ—  අයං තත්ථ සමයෝ”</Emphasis>ති.
</Paragraph>

<Paragraph number="1103" book="paci">
ඒවඤ්චිදං භගවතා භික්ඛූනං සික්ඛාපදං පඤ්ඤත්තං හෝති.
</Paragraph>

</Division>
<Division number="362" book="paci">

<Paragraph number="1104" book="paci">
තේන ඛෝ පන සමයේන සම්බහුලා භික්ඛූ අජ්ඣෝකාසේ චීවරකම්මං කරෝන්තා සරජේන වාතේන ඕකිණ්ණා හෝන්ති. දේවෝ ච ථෝකං ථෝකං ඵුසායති. භික්ඛූ කුක්කුච්චායන්තා න නහායන්ති, කිලින්නේන ගත්තේන සයන්ති. චීවරම්පි සේනාසනම්පි දුස්සති. භගවතෝ ඒතමත්ථං ආරෝචේසුං …පේ…  අනුජානාමි, භික්ඛවේ, වාතවුට්ඨිසමයේ ඕරේනද්ධමාසං නහායිතුං. ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

</Division>
<Division number="363" book="paci">

<Paragraph number="1105" book="paci">
<Emphasis>“යෝ පන භික්ඛු ඕරේනද්ධමාසං නහායේය්‍ය, අඤ්ඤත්‍ර සමයා, පාචිත්තියං. තත්ථායං සමයෝ. දියඩ්ඪෝ මාසෝ සේසෝ ගිම්හානන්ති වස්සානස්ස පඨමෝ මාසෝ ඉච්චේතේ අඩ්ඪතේය්‍යමාසා උණ්හසමයෝ, පරිළාහසමයෝ, ගිලානසමයෝ, කම්මසමයෝ, අද්ධානගමනසමයෝ, වාතවුට්ඨිසමයෝ—  අයං තත්ථ සමයෝ”</Emphasis>ති. (*57*:<Emphasis>106</Emphasis>)
</Paragraph>

</Division>
<Division number="364" book="paci">

<Paragraph number="1106" book="paci">
<Emphasis>යෝ පනා</Emphasis>ති යෝ යාදිසෝ …පේ…  <Emphasis>භික්ඛූ</Emphasis>ති …පේ…  අයං ඉමස්මිං අත්ථේ අධිප්පේතෝ භික්ඛූති.
</Paragraph>

<Paragraph number="1107" book="paci">
<Emphasis>ඕරේනද්ධමාසන්</Emphasis>ති ඌනකද්ධමාසං.
</Paragraph>

<Paragraph number="1108" book="paci">
<Emphasis>නහායේය්‍යා</Emphasis>ති චුණ්ණේන වා මත්තිකාය වා නහායති, පයෝගේ පයෝගේ දුක්කටං. නහානපරියෝසානේ, ආපත්ති පාචිත්තියස්ස.
</Paragraph>

<Paragraph number="1109" book="paci">
<Emphasis>අඤ්ඤත්‍ර සමයා</Emphasis>ති ඨපේත්වා සමයං.
</Paragraph>

<Paragraph number="1110" book="paci">
<Emphasis>උණ්හසමයෝ</Emphasis> නාම දියඩ්ඪෝ මාසෝ සේසෝ ගිම්හානං. <Emphasis>පරිළාහසමයෝ</Emphasis> නාම වස්සානස්ස පඨමෝ මාසෝ “ඉච්චේතේ අඩ්ඪතේය්‍යමාසා උණ්හසමයෝ පරිළාහසමයෝ”ති නහායිතබ්බං.
</Paragraph>

<Paragraph number="1111" book="paci">
<Emphasis>ගිලානසමයෝ</Emphasis> නාම යස්ස විනා නහානේන න ඵාසු හෝති. ගිලානසමයෝති නහායිතබ්බං.
</Paragraph>

<Paragraph number="1112" book="paci">
<Emphasis>කම්මසමයෝ</Emphasis> නාම අන්තමසෝ පරිවේණම්පි සම්මට්ඨං හෝති. “කම්මසමයෝ”ති නහායිතබ්බං.
</Paragraph>

<Paragraph number="1113" book="paci">
<Emphasis>අද්ධානගමනසමයෝ</Emphasis> නාම “අද්ධයෝජනං ගච්ඡිස්සාමී”ති නහායිතබ්බං, ගච්ඡන්තේන නහායිතබ්බං, ගතේන නහායිතබ්බං.
</Paragraph>

<Paragraph number="1114" book="paci">
<Emphasis>වාතවුට්ඨිසමයෝ</Emphasis> නාම භික්ඛූ සරජේන වාතේන ඕකිණ්ණා හෝන්ති, ද්වේ වා තීණි වා උදකඵුසිතානි කායේ පතිතානි හෝන්ති. “වාතවුට්ඨිසමයෝ”ති නහායිතබ්බං.
</Paragraph>

</Division>
<Division number="365" book="paci">

<Paragraph number="1115" book="paci">
ඌනකද්ධමාසේ ඌනකසඤ්ඤී, අඤ්ඤත්‍ර සමයා, නහායති, ආපත්ති පාචිත්තියස්ස. ඌනකද්ධමාසේ වේමතිකෝ, අඤ්ඤත්‍ර සමයා, නහායති, ආපත්ති පාචිත්තියස්ස. ඌනකද්ධමාසේ අතිරේකසඤ්ඤී, අඤ්ඤත්‍ර සමයා, නහායති, ආපත්ති පාචිත්තියස්ස.
</Paragraph>

<Paragraph number="1116" book="paci">
අතිරේකද්ධමාසේ ඌනකසඤ්ඤී, ආපත්ති දුක්කටස්ස. අතිරේකද්ධමාසේ වේමතිකෝ, ආපත්ති දුක්කටස්ස. අතිරේකද්ධමාසේ අතිරේකසඤ්ඤී, අනාපත්ති.
</Paragraph>

</Division>
<Division number="366" book="paci">

<Paragraph number="1117" book="paci">
අනාපත්ති—  සමයේ, අද්ධමාසං නහායති, අතිරේකද්ධමාසං නහායති, පාරං ගච්ඡන්තෝ නහායති, සබ්බපච්චන්තිමේසු ජනපදේසු, ආපදාසු, උම්මත්තකස්ස, ආදිකම්මිකස්සාති.

</Paragraph>
</Division>

<Paragraph number="1118" type="center" book="paci">
නහානසික්ඛාපදං නිට්ඨිතං සත්තමං.
</Paragraph>