---
title: "1.5.1.2 ඕමසවාදසික්ඛාපද"
tableOfContents: false
sidebar:
  order: 3
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="12" book="paci">

<Paragraph number="29" book="paci">
තේන සමයේන බුද්ධෝ භගවා සාවත්ථියං විහරති ජේතවනේ අනාථපිණ්ඩිකස්ස ආරාමේ. තේන ඛෝ පන සමයේන ඡබ්බග්ගියා භික්ඛූ පේසලේහි භික්ඛූහි සද්ධිං භණ්ඩන්තා පේසලේ භික්ඛූ ඕමසන්ති—  ජාතියාපි, නාමේනපි, ගෝත්තේනපි, කම්මේනපි, සිප්පේනපි, ආබාධේනපි, ලිඞ්ගේනපි, කිලේසේනපි, ආපත්තියාපි; හීනේනපි අක්කෝසේන ඛුංසේන්ති වම්භේන්ති. යේ තේ භික්ඛූ අප්පිච්ඡා …පේ…  තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම ඡබ්බග්ගියා භික්ඛූ පේසලේහි භික්ඛූහි සද්ධිං භණ්ඩන්තා පේසලේ භික්ඛූ ඕමසිස්සන්ති—  ජාතියාපි, නාමේනපි, ගෝත්තේනපි, කම්මේනපි, සිප්පේනපි, ආබාධේනපි, ලිඞ්ගේනපි, කිලේසේනපි, ආපත්තියාපි; හීනේනපි අක්කෝසේන ඛුංසේස්සන්ති වම්භේස්සන්තී”ති.
</Paragraph>

<Paragraph number="30" book="paci">
අථ ඛෝ තේ භික්ඛූ ඡබ්බග්ගියේ භික්ඛූ අනේකපරියායේන විගරහිත්වා භගවතෝ ඒතමත්ථං ආරෝචේසුං …පේ…  “සච්චං කිර තුම්හේ, භික්ඛවේ, පේසලේහි භික්ඛූහි සද්ධිං භණ්ඩන්තා පේසලේ භික්ඛූ ඕමසථ—  ජාතියාපි …පේ…  හීනේනපි අක්කෝසේන ඛුංසේථ වම්භේථා”ති? “සච්චං, භගවා”ති. විගරහි බුද්ධෝ භගවා …පේ…  කථඤ්හි නාම තුම්හේ, මෝඝපුරිසා, පේසලේහි භික්ඛූහි සද්ධිං භණ්ඩන්තා පේසලේ භික්ඛූ ඕමසිස්සථ—  ජාතියාපි …පේ…  හීනේනපි අක්කෝසේන ඛුංසේස්සථ වම්භේස්සථ. නේතං, මෝඝපුරිසා, අප්පසන්නානං වා පසාදාය …පේ…  විගරහිත්වා …පේ…  ධම්මිං කථං කත්වා භික්ඛූ ආමන්තේසි—
</Paragraph>

</Division>
<Division number="13" book="paci">

<Paragraph number="31" book="paci">
“භූතපුබ්බං, භික්ඛවේ, තක්කසිලායං අඤ්ඤතරස්ස බ්‍රාහ්මණස්ස නන්දිවිසාලෝ නාම බලීබද්දෝ අහෝසි. අථ ඛෝ, භික්ඛවේ, නන්දිවිසාලෝ බලීබද්දෝ තං බ්‍රාහ්මණං ඒතදවෝච—  ‘ගච්ඡ ත්වං, බ්‍රාහ්මණ, සේට්ඨිනා සද්ධිං සහස්සේන අබ්භුතං කරෝහි—  මය්හං බලීබද්දෝ සකටසතං අතිබද්ධං පවට්ටේස්සතී’ති. අථ ඛෝ, භික්ඛවේ, සෝ බ්‍රාහ්මණෝ සේට්ඨිනා සද්ධිං සහස්සේන අබ්භුතං අකාසි—  මය්හං බලීබද්දෝ සකටසතං අතිබද්ධං පවට්ටේස්සතීති. අථ ඛෝ, භික්ඛවේ, සෝ බ්‍රාහ්මණෝ සකටසතං අතිබන්ධිත්වා නන්දිවිසාලං බලීබද්දං යුඤ්ජිත්වා ඒතදවෝච—  ‘ගච්ඡ, කූට, වහස්සු, කූටා’ති. අථ ඛෝ, භික්ඛවේ, නන්දිවිසාලෝ බලීබද්දෝ තත්ථේව අට්ඨාසි. අථ ඛෝ, භික්ඛවේ, සෝ බ්‍රාහ්මණෝ සහස්සේන පරාජිතෝ පජ්ඣායි. අථ ඛෝ, භික්ඛවේ, නන්දිවිසාලෝ බලීබද්දෝ තං බ්‍රාහ්මණං ඒතදවෝච—  ‘කිස්ස ත්වං, බ්‍රාහ්මණ, පජ්ඣායසී’ති? ‘තථා හි පනාහං, භෝ, තයා සහස්සේන පරාජිතෝ’ති. ‘කිස්ස පන මං ත්වං, බ්‍රාහ්මණ, අකූටං කූටවාදේන පාපේසි? ගච්ඡ ත්වං, බ්‍රාහ්මණ, සේට්ඨිනා සද්ධිං ද්වීහි සහස්සේහි අබ්භුතං කරෝහි—  “මය්හං බලීබද්දෝ සකටසතං අතිබද්ධං පවට්ටේස්සතී”’ති. ‘මා ච මං අකූටං කූටවාදේන පාපේසී’ති. අථ ඛෝ, භික්ඛවේ, සෝ බ්‍රාහ්මණෝ සේට්ඨිනා සද්ධිං ද්වීහි සහස්සේහි අබ්භුතං අකාසි—  ‘මය්හං බලීබද්දෝ සකටසතං අතිබද්ධං පවට්ටේස්සතී’ති. අථ ඛෝ, භික්ඛවේ, සෝ බ්‍රාහ්මණෝ සකටසතං අතිබන්ධිත්වා නන්දිවිසාලං බලීබද්දං යුඤ්ජිත්වා ඒතදවෝච—  ‘ගච්ඡ, භද්‍ර, වහස්සු, භද්‍රා’ති. අථ ඛෝ, භික්ඛවේ, නන්දිවිසාලෝ බලීබද්දෝ සකටසතං අතිබද්ධං පවට්ටේසි.
</Paragraph>

<Paragraph number="32" type="verses" book="paci">
_මනාපමේව භාසේය්‍ය,_  
_නාමනාපං කුදාචනං;_  
_මනාපං භාසමානස්ස,_  
_ගරුං භාරං උදබ්බහි;_  
_ධනඤ්ච නං අලාභේසි,_  
_තේන චත්තමනෝ අහූති._  

</Paragraph>

<Paragraph number="33" book="paci">
තදාපි මේ, භික්ඛවේ, අමනාපා ඛුංසනා වම්භනා. කිමඞ්ගං පන ඒතරහි මනාපා භවිස්සති ඛුංසනා වම්භනා? නේතං, භික්ඛවේ, අප්පසන්නානං වා පසාදාය …පේ…  ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

</Division>
<Division number="14" book="paci">

<Paragraph number="34" book="paci">
<Emphasis>“ඕමසවාදේ පාචිත්තියන්”</Emphasis>ති. (*2*:<Emphasis>51</Emphasis>)
</Paragraph>

</Division>
<Division number="15" book="paci">

<Paragraph number="35" book="paci">
<Emphasis>ඕමසවාදෝ</Emphasis> නාම දසහි ආකාරේහි ඕමසති—  ජාතියාපි, නාමේනපි, ගෝත්තේනපි, කම්මේනපි, සිප්පේනපි, ආබාධේනපි, ලිඞ්ගේනපි, කිලේසේනපි, ආපත්තියාපි, අක්කෝසේනපි.
</Paragraph>

<Paragraph number="36" book="paci">
<Emphasis>ජාති</Emphasis> නාම ද්වේ ජාතියෝ—  හීනා ච ජාති උක්කට්ඨා ච ජාති. <Emphasis>හීනා</Emphasis> නාම ජාති—  චණ්ඩාලජාති, වේනජාති, නේසාදජාති, රථකාරජාති, පුක්කුසජාති. ඒසා හීනා නාම ජාති. <Emphasis>උක්කට්ඨා</Emphasis> නාම ජාති—  ඛත්තියජාති, බ්‍රාහ්මණජාති. ඒසා උක්කට්ඨා නාම ජාති.
</Paragraph>

<Paragraph number="37" book="paci">
<Emphasis>නාමං</Emphasis> නාම ද්වේ නාමානි—  හීනඤ්ච නාමං උක්කට්ඨඤ්ච නාමං. <Emphasis>හීනං</Emphasis> නාම නාමං—  අවකණ්ණකං, ජවකණ්ණකං, ධනිට්ඨකං, සවිට්ඨකං, කුලවඩ්ඪකං, තේසු තේසු වා පන ජනපදේසු ඕඤ්ඤාතං අවඤ්ඤාතං හීළිතං පරිභූතං අචිත්තීකතං, ඒතං හීනං නාම නාමං. <Emphasis>උක්කට්ඨං</Emphasis> නාම නාමං—  බුද්ධප්පටිසංයුත්තං, ධම්මප්පටිසංයුත්තං, සංඝප්පටිසංයුත්තං, තේසු තේසු වා පන ජනපදේසු අනෝඤ්ඤාතං අනවඤ්ඤාතං අහීළිතං අපරිභූතං චිත්තීකතං, ඒතං උක්කට්ඨං නාම නාමං.
</Paragraph>

<Paragraph number="38" book="paci">
<Emphasis>ගෝත්තං</Emphasis> නාම ද්වේ ගෝත්තානි—  හීනඤ්ච ගෝත්තං උක්කට්ඨඤ්ච ගෝත්තං. <Emphasis>හීනං</Emphasis> නාම ගෝත්තං—  කෝසියගෝත්තං, භාරද්වාජගෝත්තං, තේසු තේසු වා පන ජනපදේසු ඕඤ්ඤාතං අවඤ්ඤාතං හීළිතං පරිභූතං අචිත්තීකතං, ඒතං හීනං නාම ගෝත්තං. <Emphasis>උක්කට්ඨං</Emphasis> නාම ගෝත්තං—  ගෝතමගෝත්තං, මෝග්ගල්ලානගෝත්තං, කච්චානගෝත්තං, වාසිට්ඨගෝත්තං, තේසු තේසු වා පන ජනපදේසු අනෝඤ්ඤාතං අනවඤ්ඤාතං අහීළිතං අපරිභූතං චිත්තීකතං, ඒතං උක්කට්ඨං නාම ගෝත්තං.
</Paragraph>

<Paragraph number="39" book="paci">
<Emphasis>කම්මං</Emphasis> නාම ද්වේ කම්මානි—  හීනඤ්ච කම්මං උක්කට්ඨඤ්ච කම්මං. <Emphasis>හීනං</Emphasis> නාම කම්මං—  කෝට්ඨකකම්මං, පුප්ඵඡඩ්ඩකකම්මං, තේසු තේසු වා පන ජනපදේසු ඕඤ්ඤාතං අවඤ්ඤාතං හීළිතං පරිභූතං අචිත්තීකතං, ඒතං හීනං නාම කම්මං. <Emphasis>උක්කට්ඨං</Emphasis> නාම කම්මං—  කසි, වණිජ්ජා, ගෝරක්ඛා, තේසු තේසු වා පන ජනපදේසු අනෝඤ්ඤාතං අනවඤ්ඤාතං අහීළිතං අපරිභූතං චිත්තීකතං. ඒතං උක්කට්ඨං නාම කම්මං.
</Paragraph>

<Paragraph number="40" book="paci">
<Emphasis>සිප්පං</Emphasis> නාම ද්වේ සිප්පානි—  හීනඤ්ච සිප්පං උක්කට්ඨඤ්ච සිප්පං. <Emphasis>හීනං</Emphasis> නාම සිප්පං—  නළකාරසිප්පං, කුම්භකාරසිප්පං, පේසකාරසිප්පං, චම්මකාරසිප්පං, නහාපිතසිප්පං, තේසු තේසු වා පන ජනපදේසු ඕඤ්ඤාතං අවඤ්ඤාතං හීළිතං පරිභූතං අචිත්තීකතං. ඒතං හීනං නාම සිප්පං. <Emphasis>උක්කට්ඨං</Emphasis> නාම සිප්පං—  මුද්දා, ගණනා, ලේඛා, තේසු තේසු වා පන ජනපදේසු අනෝඤ්ඤාතං අනවඤ්ඤාතං අහීළිතං අපරිභූතං චිත්තීකතං, ඒතං උක්කට්ඨං නාම සිප්පං.
</Paragraph>

<Paragraph number="41" book="paci">
සබ්බේපි <Emphasis>ආබාධා</Emphasis> හීනා, අපි ච මධුමේහෝ ආබාධෝ උක්කට්ඨෝ.
</Paragraph>

<Paragraph number="42" book="paci">
<Emphasis>ලිඞ්ගං</Emphasis> නාම ද්වේ ලිඞ්ගානි—  හීනඤ්ච ලිඞ්ගං උක්කට්ඨඤ්ච ලිඞ්ගං. <Emphasis>හීනං</Emphasis> නාම ලිඞ්ගං—  අතිදීඝං, අතිරස්සං, අතිකණ්හං, අච්චෝදාතං, ඒතං හීනං නාම ලිඞ්ගං. <Emphasis>උක්කට්ඨං</Emphasis> නාම ලිඞ්ගං—  නාතිදීඝං, නාතිරස්සං, නාතිකණ්හං, නාච්චෝදාතං. ඒතං උක්කට්ඨං නාම ලිඞ්ගං.
</Paragraph>

<Paragraph number="43" book="paci">
සබ්බේපි <Emphasis>කිලේසා</Emphasis> හීනා.
</Paragraph>

<Paragraph number="44" book="paci">
සබ්බාපි <Emphasis>ආපත්තියෝ</Emphasis> හීනා. අපි ච සෝතාපත්තිසමාපත්ති උක්කට්ඨා.
</Paragraph>

<Paragraph number="45" book="paci">
<Emphasis>අක්කෝසෝ</Emphasis> නාම ද්වේ අක්කෝසා—  හීනෝ ච අක්කෝසෝ උක්කට්ඨෝ ච අක්කෝසෝ. <Emphasis>හීනෝ</Emphasis> නාම අක්කෝසෝ—  ඕට්ඨෝසි, මේණ්ඩෝසි, ගෝණෝසි, ගද්‍රභෝසි, තිරච්ඡානගතෝසි, නේරයිකෝසි; නත්ථි තුය්හං සුගති, දුග්ගතියේව තුය්හං පාටිකඞ්ඛාති, යකාරේන වා භකාරේන වා, කාටකෝටචිකාය වා, ඒසෝ හීනෝ නාම අක්කෝසෝ. <Emphasis>උක්කට්ඨෝ</Emphasis> නාම අක්කෝසෝ—  පණ්ඩිතෝසි, බ්‍යත්තෝසි, මේධාවීසි, බහුස්සුතෝසි, ධම්මකථිකෝසි, නත්ථි තුය්හං දුග්ගති, සුගතියේව තුය්හං පාටිකඞ්ඛාති, ඒසෝ උක්කට්ඨෝ නාම අක්කෝසෝ.
</Paragraph>

</Division>
<Division number="16" book="paci">

<Paragraph number="46" book="paci">
උපසම්පන්නෝ උපසම්පන්නං ඛුංසේතුකාමෝ වම්භේතුකාමෝ මඞ්කුකත්තුකාමෝ හීනේන හීනං වදේති, චණ්ඩාලං වේනං නේසාදං රථකාරං පුක්කුසං—  “චණ්ඩාලෝසි, වේනෝසි, නේසාදෝසි, රථකාරෝසි, පුක්කුසෝසී”ති භණති, ආපත්ති වාචාය, වාචාය පාචිත්තියස්ස.
</Paragraph>

<Paragraph number="47" book="paci">
උපසම්පන්නෝ උපසම්පන්නං ඛුංසේතුකාමෝ වම්භේතුකාමෝ මඞ්කුකත්තුකාමෝ හීනේන උක්කට්ඨං වදේති, ඛත්තියං බ්‍රාහ්මණං—  “චණ්ඩාලෝසි, වේනෝසි, නේසාදෝසි, රථකාරෝසි, පුක්කුසෝසී”ති භණති, ආපත්ති වාචාය, වාචාය පාචිත්තියස්ස.
</Paragraph>

<Paragraph number="48" book="paci">
උපසම්පන්නෝ උපසම්පන්නං ඛුංසේතුකාමෝ වම්භේතුකාමෝ මඞ්කුකත්තුකාමෝ උක්කට්ඨේන හීනං වදේති, චණ්ඩාලං වේනං නේසාදං රථකාරං පුක්කුසං—  “ඛත්තියෝසි, බ්‍රාහ්මණෝසී”ති භණති, ආපත්ති වාචාය, වාචාය පාචිත්තියස්ස.
</Paragraph>

<Paragraph number="49" book="paci">
උපසම්පන්නෝ උපසම්පන්නං ඛුංසේතුකාමෝ වම්භේතුකාමෝ මඞ්කුකත්තුකාමෝ උක්කට්ඨේන උක්කට්ඨං වදේති, ඛත්තියං බ්‍රාහ්මණං—  “ඛත්තියෝසි, බ්‍රාහ්මණෝසී”ති භණති, ආපත්ති වාචාය, වාචාය පාචිත්තියස්ස.
</Paragraph>

</Division>
<Division number="17" book="paci">

<Paragraph number="50" book="paci">
උපසම්පන්නෝ උපසම්පන්නං ඛුංසේතුකාමෝ වම්භේතුකාමෝ මඞ්කුකත්තුකාමෝ හීනේන හීනං වදේති, අවකණ්ණකං ජවකණ්ණකං ධනිට්ඨකං සවිට්ඨකං කුලවඩ්ඪකං—  “අවකණ්ණකෝසි, ජවකණ්ණකෝසි, ධනිට්ඨකෝසි, සවිට්ඨකෝසි, කුලවඩ්ඪකෝසී”ති භණති, ආපත්ති වාචාය, වාචාය පාචිත්තියස්ස.
</Paragraph>

<Paragraph number="51" book="paci">
උපසම්පන්නෝ උපසම්පන්නං ඛුංසේතුකාමෝ වම්භේතුකාමෝ මඞ්කුකත්තුකාමෝ හීනේන උක්කට්ඨං වදේති, බුද්ධරක්ඛිතං ධම්මරක්ඛිතං සංඝරක්ඛිතං—  “අවකණ්ණකෝසි, ජවකණ්ණකෝසි, ධනිට්ඨකෝසි, සවිට්ඨකෝසි, කුලවඩ්ඪකෝසී”ති භණති, ආපත්ති වාචාය, වාචාය පාචිත්තියස්ස.
</Paragraph>

<Paragraph number="52" book="paci">
උපසම්පන්නෝ උපසම්පන්නං ඛුංසේතුකාමෝ වම්භේතුකාමෝ මඞ්කුකත්තුකාමෝ උක්කට්ඨේන හීනං වදේති, අවකණ්ණකං ජවකණ්ණකං ධනිට්ඨකං සවිට්ඨකං කුලවඩ්ඪකං—  “බුද්ධරක්ඛිතෝසි, ධම්මරක්ඛිතෝසි, සංඝරක්ඛිතෝසී”ති භණති, ආපත්ති වාචාය, වාචාය පාචිත්තියස්ස.
</Paragraph>

<Paragraph number="53" book="paci">
උපසම්පන්නෝ උපසම්පන්නං ඛුංසේතුකාමෝ වම්භේතුකාමෝ මඞ්කුකත්තුකාමෝ උක්කට්ඨේන උක්කට්ඨං වදේති, බුද්ධරක්ඛිතං ධම්මරක්ඛිතං සංඝරක්ඛිතං—  “බුද්ධරක්ඛිතෝසි, ධම්මරක්ඛිතෝසි, සංඝරක්ඛිතෝසී”ති භණති, ආපත්ති වාචාය, වාචාය පාචිත්තියස්ස.
</Paragraph>

</Division>
<Division number="18" book="paci">

<Paragraph number="54" book="paci">
උපසම්පන්නෝ උපසම්පන්නං ඛුංසේතුකාමෝ වම්භේතුකාමෝ මඞ්කුකත්තුකාමෝ හීනේන හීනං වදේති, කෝසියං භාරද්වාජං—  “කෝසියෝසි, භාරද්වාජෝසී”ති භණති, ආපත්ති වාචාය, වාචාය පාචිත්තියස්ස.
</Paragraph>

<Paragraph number="55" book="paci">
උපසම්පන්නෝ උපසම්පන්නං ඛුංසේතුකාමෝ වම්භේතුකාමෝ මඞ්කුකත්තුකාමෝ හීනේන උක්කට්ඨං වදේති, ගෝතමං මෝග්ගල්ලානං කච්චානං වාසිට්ඨං—  “කෝසියෝසි, භාරද්වාජෝසී”ති භණති, ආපත්ති වාචාය, වාචාය පාචිත්තියස්ස.
</Paragraph>

<Paragraph number="56" book="paci">
උපසම්පන්නෝ උපසම්පන්නං ඛුංසේතුකාමෝ වම්භේතුකාමෝ මඞ්කුකත්තුකාමෝ උක්කට්ඨේන හීනං වදේති, කෝසියං භාරද්වාජං—  “ගෝතමෝසි, මෝග්ගල්ලානෝසි, කච්චානෝසි, වාසිට්ඨෝසී”ති භණති, ආපත්ති වාචාය, වාචාය පාචිත්තියස්ස.
</Paragraph>

<Paragraph number="57" book="paci">
උපසම්පන්නෝ උපසම්පන්නං ඛුංසේතුකාමෝ වම්භේතුකාමෝ මඞ්කුකත්තුකාමෝ උක්කට්ඨේන උක්කට්ඨං වදේති, ගෝතමං මෝග්ගල්ලානං කච්චානං වාසිට්ඨං—  “ගෝතමෝසි, මෝග්ගල්ලානෝසි, කච්චානෝසි, වාසිට්ඨෝසී”ති භණති, ආපත්ති වාචාය, වාචාය පාචිත්තියස්ස.
</Paragraph>

</Division>
<Division number="19" book="paci">

<Paragraph number="58" book="paci">
උපසම්පන්නෝ උපසම්පන්නං ඛුංසේතුකාමෝ වම්භේතුකාමෝ මඞ්කුකත්තුකාමෝ හීනේන හීනං වදේති, කෝට්ඨකං පුප්ඵඡඩ්ඩකං—  “කෝට්ඨකෝසි, පුප්ඵඡඩ්ඩකෝසී”ති භණති, ආපත්ති වාචාය, වාචාය පාචිත්තියස්ස.
</Paragraph>

<Paragraph number="59" book="paci">
උපසම්පන්නෝ උපසම්පන්නං ඛුංසේතුකාමෝ වම්භේතුකාමෝ මඞ්කුකත්තුකාමෝ හීනේන උක්කට්ඨං වදේති, කස්සකං වාණිජං ගෝරක්ඛං—  “කෝට්ඨකෝසි, පුප්ඵඡඩ්ඩකෝසී”ති භණති, ආපත්ති වාචාය, වාචාය පාචිත්තියස්ස.
</Paragraph>

<Paragraph number="60" book="paci">
උපසම්පන්නෝ උපසම්පන්නං ඛුංසේතුකාමෝ වම්භේතුකාමෝ මඞ්කුකත්තුකාමෝ උක්කට්ඨේන හීනං වදේති, කෝට්ඨකං පුප්ඵඡඩ්ඩකං—  “කස්සකෝසි, වාණිජෝසි, ගෝරක්ඛෝසී”ති භණති, ආපත්ති වාචාය, වාචාය පාචිත්තියස්ස.
</Paragraph>

<Paragraph number="61" book="paci">
උපසම්පන්නෝ උපසම්පන්නං ඛුංසේතුකාමෝ වම්භේතුකාමෝ මඞ්කුකත්තුකාමෝ උක්කට්ඨේන උක්කට්ඨං වදේති, කස්සකං වාණිජං ගෝරක්ඛං—  “කස්සකෝසි, වාණිජෝසි, ගෝරක්ඛෝසී”ති භණති, ආපත්ති වාචාය, වාචාය පාචිත්තියස්ස.
</Paragraph>

</Division>
<Division number="20" book="paci">

<Paragraph number="62" book="paci">
උපසම්පන්නෝ උපසම්පන්නං ඛුංසේතුකාමෝ වම්භේතුකාමෝ මඞ්කුකත්තුකාමෝ හීනේන හීනං වදේති, නළකාරං කුම්භකාරං පේසකාරං චම්මකාරං නහාපිතං—  “නළකාරෝසි, කුම්භකාරෝසි, පේසකාරෝසි, චම්මකාරෝසි, නහාපිතෝසී”ති භණති, ආපත්ති වාචාය, වාචාය පාචිත්තියස්ස.
</Paragraph>

<Paragraph number="63" book="paci">
උපසම්පන්නෝ උපසම්පන්නං ඛුංසේතුකාමෝ වම්භේතුකාමෝ මඞ්කුකත්තුකාමෝ හීනේන උක්කට්ඨං වදේති, මුද්දිකං ගණකං ලේඛකං—  “නළකාරෝසි, කුම්භකාරෝසි, පේසකාරෝසි, චම්මකාරෝසි, නහාපිතෝසී”ති භණති, ආපත්ති වාචාය, වාචාය පාචිත්තියස්ස.
</Paragraph>

<Paragraph number="64" book="paci">
උපසම්පන්නෝ උපසම්පන්නං ඛුංසේතුකාමෝ වම්භේතුකාමෝ මඞ්කුකත්තුකාමෝ උක්කට්ඨේන හීනං වදේති, නළකාරං කුම්භකාරං පේසකාරං චම්මකාරං නහාපිතං—  “මුද්දිකෝසි, ගණකෝසි, ලේඛකෝසී”ති භණති, ආපත්ති වාචාය, වාචාය පාචිත්තියස්ස.
</Paragraph>

<Paragraph number="65" book="paci">
උපසම්පන්නෝ උපසම්පන්නං ඛුංසේතුකාමෝ වම්භේතුකාමෝ මඞ්කුකත්තුකාමෝ උක්කට්ඨේන උක්කට්ඨං වදේති, මුද්දිකං ගණකං ලේඛකං—  “මුද්දිකෝසි, ගණකෝසි, ලේඛකෝසී”ති භණති, ආපත්ති වාචාය, වාචාය පාචිත්තියස්ස.
</Paragraph>

</Division>
<Division number="21" book="paci">

<Paragraph number="66" book="paci">
උපසම්පන්නෝ උපසම්පන්නං ඛුංසේතුකාමෝ වම්භේතුකාමෝ මඞ්කුකත්තුකාමෝ හීනේන හීනං වදේති, කුට්ඨිකං ගණ්ඩිකං කිලාසිකං සෝසිකං අපමාරිකං—  “කුට්ඨිකෝසි, ගණ්ඩිකෝසි, කිලාසිකෝසි, සෝසිකෝසි, අපමාරිකෝසී”ති භණති, ආපත්ති වාචාය, වාචාය පාචිත්තියස්ස.
</Paragraph>

<Paragraph number="67" book="paci">
උපසම්පන්නෝ උපසම්පන්නං ඛුංසේතුකාමෝ වම්භේතුකාමෝ මඞ්කුකත්තුකාමෝ හීනේන උක්කට්ඨං වදේති, මධුමේහිකං—  “කුට්ඨිකෝසි, ගණ්ඩිකෝසි, කිලාසිකෝසි, සෝසිකෝසි, අපමාරිකෝසී”ති භණති, ආපත්ති වාචාය, වාචාය පාචිත්තියස්ස.
</Paragraph>

<Paragraph number="68" book="paci">
උපසම්පන්නෝ උපසම්පන්නං ඛුංසේතුකාමෝ වම්භේතුකාමෝ මඞ්කුකත්තුකාමෝ උක්කට්ඨේන හීනං වදේති, කුට්ඨිකං ගණ්ඩිකං කිලාසිකං සෝසිකං අපමාරිකං—  “මධුමේහිකෝසී”ති භණති, ආපත්ති වාචාය, වාචාය පාචිත්තියස්ස.
</Paragraph>

<Paragraph number="69" book="paci">
උපසම්පන්නෝ උපසම්පන්නං ඛුංසේතුකාමෝ වම්භේතුකාමෝ මඞ්කුකත්තුකාමෝ උක්කට්ඨේන උක්කට්ඨං වදේති, මධුමේහිකං—  “මධුමේහිකෝසී”ති භණති, ආපත්ති වාචාය, වාචාය පාචිත්තියස්ස.
</Paragraph>

</Division>
<Division number="22" book="paci">

<Paragraph number="70" book="paci">
උපසම්පන්නෝ උපසම්පන්නං ඛුංසේතුකාමෝ වම්භේතුකාමෝ මඞ්කුකත්තුකාමෝ හීනේන හීනං වදේති, අතිදීඝං අතිරස්සං අතිකණ්හං අච්චෝදාතං—  “අතිදීඝෝසි, අතිරස්සෝසි, අතිකණ්හෝසි, අච්චෝදාතෝසී”ති භණති, ආපත්ති වාචාය, වාචාය පාචිත්තියස්ස.
</Paragraph>

<Paragraph number="71" book="paci">
උපසම්පන්නෝ උපසම්පන්නං ඛුංසේතුකාමෝ වම්භේතුකාමෝ මඞ්කුකත්තුකාමෝ හීනේන උක්කට්ඨං වදේති, නාතිදීඝං නාතිරස්සං නාතිකණ්හං නාච්චෝදාතං—  “අතිදීඝෝසි, අතිරස්සෝසි, අතිකණ්හෝසි, අච්චෝදාතෝසී”ති භණති, ආපත්ති වාචාය, වාචාය පාචිත්තියස්ස.
</Paragraph>

<Paragraph number="72" book="paci">
උපසම්පන්නෝ උපසම්පන්නං ඛුංසේතුකාමෝ වම්භේතුකාමෝ මඞ්කුකත්තුකාමෝ උක්කට්ඨේන හීනං වදේති, අතිදීඝං අතිරස්සං අතිකණ්හං අච්චෝදාතං—  “නාතිදීඝෝසි, නාතිරස්සෝසි, නාතිකණ්හෝසි, නාච්චෝදාතෝසී”ති භණති, ආපත්ති වාචාය, වාචාය පාචිත්තියස්ස.
</Paragraph>

<Paragraph number="73" book="paci">
උපසම්පන්නෝ උපසම්පන්නං ඛුංසේතුකාමෝ වම්භේතුකාමෝ මඞ්කුකත්තුකාමෝ උක්කට්ඨේන උක්කට්ඨං වදේති, නාතිදීඝං නාතිරස්සං නාතිකණ්හං නාච්චෝදාතං—  “නාතිදීඝෝසි, නාතිරස්සෝසි, නාතිකණ්හෝසි, නාච්චෝදාතෝසී”ති භණති, ආපත්ති වාචාය, වාචාය පාචිත්තියස්ස.
</Paragraph>

</Division>
<Division number="23" book="paci">

<Paragraph number="74" book="paci">
උපසම්පන්නෝ උපසම්පන්නං ඛුංසේතුකාමෝ වම්භේතුකාමෝ මඞ්කුකත්තුකාමෝ හීනේන හීනං වදේති, රාගපරියුට්ඨිතං දෝසපරියුට්ඨිතං මෝහපරියුට්ඨිතං—  “රාගපරියුට්ඨිතෝසි, දෝසපරියුට්ඨිතෝසි, මෝහපරියුට්ඨිතෝසී”ති භණති, ආපත්ති වාචාය, වාචාය පාචිත්තියස්ස.
</Paragraph>

<Paragraph number="75" book="paci">
උපසම්පන්නෝ උපසම්පන්නං ඛුංසේතුකාමෝ වම්භේතුකාමෝ මඞ්කුකත්තුකාමෝ හීනේන උක්කට්ඨං වදේති, වීතරාගං වීතදෝසං වීතමෝහං—  “රාගපරියුට්ඨිතෝසි, දෝසපරියුට්ඨිතෝසි, මෝහපරියුට්ඨිතෝසී”ති භණති, ආපත්ති වාචාය, වාචාය පාචිත්තියස්ස.
</Paragraph>

<Paragraph number="76" book="paci">
උපසම්පන්නෝ උපසම්පන්නං ඛුංසේතුකාමෝ වම්භේතුකාමෝ මඞ්කුකත්තුකාමෝ උක්කට්ඨේන හීනං වදේති, රාගපරියුට්ඨිතං දෝසපරියුට්ඨිතං මෝහපරියුට්ඨිතං—  “වීතරාගෝසි, වීතදෝසෝසි, වීතමෝහෝසී”ති භණති, ආපත්ති වාචාය, වාචාය පාචිත්තියස්ස.
</Paragraph>

<Paragraph number="77" book="paci">
උපසම්පන්නෝ උපසම්පන්නං ඛුංසේතුකාමෝ වම්භේතුකාමෝ මඞ්කුකත්තුකාමෝ උක්කට්ඨේන උක්කට්ඨං වදේති, වීතරාගං වීතදෝසං වීතමෝහං—  “වීතරාගෝසි, වීතදෝසෝසි, වීතමෝහෝසී”ති භණති, ආපත්ති වාචාය, වාචාය පාචිත්තියස්ස.
</Paragraph>

</Division>
<Division number="24" book="paci">

<Paragraph number="78" book="paci">
උපසම්පන්නෝ උපසම්පන්නං ඛුංසේතුකාමෝ වම්භේතුකාමෝ මඞ්කුකත්තුකාමෝ හීනේන හීනං වදේති, පාරාජිකං අජ්ඣාපන්නං සංඝාදිසේසං අජ්ඣාපන්නං ථුල්ලච්චයං අජ්ඣාපන්නං පාචිත්තියං අජ්ඣාපන්නං පාටිදේසනීයං අජ්ඣාපන්නං දුක්කටං අජ්ඣාපන්නං දුබ්භාසිතං අජ්ඣාපන්නං—  “පාරාජිකං අජ්ඣාපන්නෝසි, සංඝාදිසේසං අජ්ඣාපන්නෝසි, ථුල්ලච්චයං අජ්ඣාපන්නෝසි, පාචිත්තියං අජ්ඣාපන්නෝසි, පාටිදේසනීයං අජ්ඣාපන්නෝසි, දුක්කටං අජ්ඣාපන්නෝසි, දුබ්භාසිතං අජ්ඣාපන්නෝසී”ති භණති, ආපත්ති වාචාය, වාචාය පාචිත්තියස්ස.
</Paragraph>

<Paragraph number="79" book="paci">
උපසම්පන්නෝ උපසම්පන්නං ඛුංසේතුකාමෝ වම්භේතුකාමෝ මඞ්කුකත්තුකාමෝ හීනේන උක්කට්ඨං වදේති, සෝතාපන්නං—  “පාරාජිකං අජ්ඣාපන්නෝසි …පේ…  දුබ්භාසිතං අජ්ඣාපන්නෝසී”ති භණති, ආපත්ති වාචාය, වාචාය පාචිත්තියස්ස.
</Paragraph>

<Paragraph number="80" book="paci">
උපසම්පන්නෝ උපසම්පන්නං ඛුංසේතුකාමෝ වම්භේතුකාමෝ මඞ්කුකත්තුකාමෝ උක්කට්ඨේන හීනං වදේති, පාරාජිකං අජ්ඣාපන්නං …පේ…  දුබ්භාසිතං අජ්ඣාපන්නං—  “සෝතාපන්නෝසී”ති භණති, ආපත්ති වාචාය, වාචාය පාචිත්තියස්ස.
</Paragraph>

<Paragraph number="81" book="paci">
උපසම්පන්නෝ උපසම්පන්නං ඛුංසේතුකාමෝ වම්භේතුකාමෝ මඞ්කුකත්තුකාමෝ උක්කට්ඨේන උක්කට්ඨං වදේති, සෝතාපන්නං—  “සෝතාපන්නෝසී”ති භණති, ආපත්ති වාචාය, වාචාය පාචිත්තියස්ස.
</Paragraph>

</Division>
<Division number="25" book="paci">

<Paragraph number="82" book="paci">
උපසම්පන්නෝ උපසම්පන්නං ඛුංසේතුකාමෝ වම්භේතුකාමෝ මඞ්කුකත්තුකාමෝ හීනේන හීනං වදේති, ඕට්ඨං මේණ්ඩං ගෝණං ගද්‍රභං තිරච්ඡානගතං නේරයිකං—  “ඕට්ඨෝසි, මේණ්ඩෝසි, ගෝණෝසි, ගද්‍රභෝසි, තිරච්ඡානගතෝසි, නේරයිකෝසි, නත්ථි තුය්හං සුගති, දුග්ගති යේව තුය්හං පාටිකඞ්ඛා”ති භණති, ආපත්ති වාචාය, වාචාය පාචිත්තියස්ස.
</Paragraph>

<Paragraph number="83" book="paci">
උපසම්පන්නෝ උපසම්පන්නං ඛුංසේතුකාමෝ වම්භේතුකාමෝ මඞ්කුකත්තුකාමෝ හීනේන උක්කට්ඨං වදේති, පණ්ඩිතං බ්‍යත්තං මේධාවිං බහුස්සුතං ධම්මකථිකං—  “ඕට්ඨෝසි, මේණ්ඩෝසි, ගෝණෝසි, ගද්‍රභෝසි, තිරච්ඡානගතෝසි, නේරයිකෝසි, නත්ථි තුය්හං සුගති, දුග්ගතියේව තුය්හං පාටිකඞ්ඛා”ති භණති, ආපත්ති වාචාය, වාචාය පාචිත්තියස්ස.
</Paragraph>

<Paragraph number="84" book="paci">
උපසම්පන්නෝ උපසම්පන්නං ඛුංසේතුකාමෝ වම්භේතුකාමෝ මඞ්කුකත්තුකාමෝ උක්කට්ඨේන හීනං වදේති, ඕට්ඨං මේණ්ඩං ගෝණං ගද්‍රභං තිරච්ඡානගතං නේරයිකං—  “පණ්ඩිතෝසි, බ්‍යත්තෝසි, මේධාවීසි, බහුස්සුතෝසි, ධම්මකථිකෝසි, නත්ථි තුය්හං දුග්ගති, සුගතියේව තුය්හං පාටිකඞ්ඛා”ති භණති, ආපත්ති වාචාය, වාචාය පාචිත්තියස්ස.
</Paragraph>

<Paragraph number="85" book="paci">
උපසම්පන්නෝ උපසම්පන්නං ඛුංසේතුකාමෝ වම්භේතුකාමෝ මඞ්කුකත්තුකාමෝ උක්කට්ඨේන උක්කට්ඨං වදේති, පණ්ඩිතං බ්‍යත්තං මේධාවිං බහුස්සුතං ධම්මකථිකං—  “පණ්ඩිතෝසි, බ්‍යත්තෝසි, මේධාවීසි, බහුස්සුතෝසි, ධම්මකථිකෝසි, නත්ථි තුය්හං දුග්ගති, සුගති යේව තුය්හං පාටිකඞ්ඛා”ති භණති, ආපත්ති වාචාය, වාචාය පාචිත්තියස්ස.
</Paragraph>

</Division>
<Division number="26" book="paci">

<Paragraph number="86" book="paci">
උපසම්පන්නෝ උපසම්පන්නං ඛුංසේතුකාමෝ වම්භේතුකාමෝ මඞ්කුකත්තුකාමෝ ඒවං වදේති, “සන්ති ඉධේකච්චේ චණ්ඩාලා වේනා නේසාදා රථකාරා පුක්කුසා”ති භණති, ආපත්ති වාචාය, වාචාය දුක්කටස්ස.
</Paragraph>

<Paragraph number="87" book="paci">
උපසම්පන්නෝ උපසම්පන්නං ඛුංසේතුකාමෝ වම්භේතුකාමෝ මඞ්කුකත්තුකාමෝ ඒවං වදේති, “සන්ති ඉධේකච්චේ ඛත්තියා, බ්‍රාහ්මණා”ති භණති, ආපත්ති වාචාය, වාචාය දුක්කටස්ස.
</Paragraph>

</Division>
<Division number="27" book="paci">

<Paragraph number="88" book="paci">
උපසම්පන්නෝ උපසම්පන්නං ඛුංසේතුකාමෝ වම්භේතුකාමෝ මඞ්කුකත්තුකාමෝ ඒවං වදේති, “සන්ති ඉධේකච්චේ අවකණ්ණකා ජවකණ්ණකා ධනිට්ඨකා සවිට්ඨකා කුලවඩ්ඪකා”ති භණති …පේ… . “සන්ති ඉධේකච්චේ බුද්ධරක්ඛිතා ධම්මරක්ඛිතා සංඝරක්ඛිතා”ති භණති …පේ… . “සන්ති ඉධේකච්චේ කෝසියා භාරද්වාජා”ති භණති …පේ… . “සන්ති ඉධේකච්චේ ගෝතමා මෝග්ගල්ලානා කච්චානා වාසිට්ඨා”ති භණති …පේ… . “සන්ති ඉධේකච්චේ කෝට්ඨකා පුප්ඵඡඩ්ඩකා”ති භණති …පේ… . “සන්ති ඉධේකච්චේ කස්සකා වාණිජා ගෝරක්ඛා”ති භණති …පේ… . “සන්ති ඉධේකච්චේ නළකාරා කුම්භකාරා පේසකාරා චම්මකාරා නහාපිතා”ති භණති …පේ… . “සන්ති ඉධේකච්චේ මුද්දිකා ගණකා ලේඛකා”ති භණති …පේ… . “සන්ති ඉධේකච්චේ කුට්ඨිකා ගණ්ඩිකා කිලාසිකා සෝසිකා අපමාරිකා”ති භණති …පේ… . “සන්ති ඉධේකච්චේ මධුමේහිකා”ති භණති …පේ… . “සන්ති ඉධේකච්චේ අතිදීඝා අතිරස්සා අතිකණ්හා අච්චෝදාතා”ති භණති …පේ… . “සන්ති ඉධේකච්චේ නාතිදීඝා නාතිරස්සා නාතිකණ්හා නාච්චෝදාතා”ති භණති …පේ… . “සන්ති ඉධේකච්චේ රාගපරියුට්ඨිතා දෝසපරියුට්ඨිතා මෝහපරියුට්ඨිතා”ති භණති …පේ… . “සන්ති ඉධේකච්චේ වීතරාගා වීතදෝසා වීතමෝහා”ති භණති …පේ… . “සන්ති ඉධේකච්චේ පාරාජිකං අජ්ඣාපන්නා …පේ…  දුබ්භාසිතං අජ්ඣාපන්නා”ති භණති …පේ… . “සන්ති ඉධේකච්චේ සෝතාපන්නා”ති භණති …පේ… . “සන්ති ඉධේකච්චේ ඕට්ඨා මේණ්ඩා ගෝණා ගද්‍රභා තිරච්ඡානගතා නේරයිකා, නත්ථි තේසං සුගති, දුග්ගතියේව තේසං පාටිකඞ්ඛා”ති භණති, ආපත්ති වාචාය, වාචාය දුක්කටස්ස.
</Paragraph>

</Division>
<Division number="28" book="paci">

<Paragraph number="89" book="paci">
උපසම්පන්නෝ උපසම්පන්නං ඛුංසේතුකාමෝ වම්භේතුකාමෝ මඞ්කුකත්තුකාමෝ ඒවං වදේති, “සන්ති ඉධේකච්චේ පණ්ඩිතා බ්‍යත්තා, මේධාවී බහුස්සුතා ධම්මකථිකා, නත්ථි තේසං දුග්ගති, සුගතියේව තේසං පාටිකඞ්ඛා”ති භණති, ආපත්ති වාචාය, වාචාය දුක්කටස්ස.
</Paragraph>

</Division>
<Division number="29" book="paci">

<Paragraph number="90" book="paci">
උපසම්පන්නෝ උපසම්පන්නං ඛුංසේතුකාමෝ වම්භේතුකාමෝ මඞ්කුකත්තුකාමෝ ඒවං වදේති, “යේ නූන චණ්ඩාලා වේනා නේසාදා රථකාරා පුක්කුසා”ති භණති, ආපත්ති වාචාය, වාචාය දුක්කටස්ස …පේ… .
</Paragraph>

<Paragraph number="91" book="paci">
උපසම්පන්නෝ උපසම්පන්නං ඛුංසේතුකාමෝ වම්භේතුකාමෝ මඞ්කුකත්තුකාමෝ ඒවං වදේති, “යේ නූන පණ්ඩිතා බ්‍යත්තා මේධාවී බහුස්සුතා ධම්මකථිකා”ති භණති, ආපත්ති වාචාය, වාචාය දුක්කටස්ස.
</Paragraph>

</Division>
<Division number="30" book="paci">

<Paragraph number="92" book="paci">
උපසම්පන්නෝ උපසම්පන්නං ඛුංසේතුකාමෝ වම්භේතුකාමෝ මඞ්කුකත්තුකාමෝ ඒවං වදේති, “න මයං චණ්ඩාලා වේනා නේසාදා රථකාරා පුක්කුසා”ති භණති …පේ… . “න මයං පණ්ඩිතා බ්‍යත්තා මේධාවී බහුස්සුතා ධම්මකථිකා, නත්ථම්හාකං දුග්ගති, සුගතියේව අම්හාකං පාටිකඞ්ඛා”ති භණති. ආපත්ති වාචාය, වාචාය දුක්කටස්ස.
</Paragraph>

</Division>
<Division number="31" book="paci">

<Paragraph number="93" book="paci">
උපසම්පන්නෝ අනුපසම්පන්නං ඛුංසේතුකාමෝ වම්භේතුකාමෝ මඞ්කුකත්තුකාමෝ හීනේන හීනං වදේති …පේ…  හීනේන උක්කට්ඨං වදේති …පේ…  උක්කට්ඨේන හීනං වදේති …පේ…  උක්කට්ඨේන උක්කට්ඨං වදේති, පණ්ඩිතං බ්‍යත්තං මේධාවිං බහුස්සුතං ධම්මකථිකං—  “පණ්ඩිතෝසි, බ්‍යත්තෝසි, මේධාවීසි, බහුස්සුතෝසි, ධම්මකථිකෝසි, නත්ථි තුය්හං දුග්ගති, සුගතියේව තුය්හං පාටිකඞ්ඛා”ති භණති, ආපත්ති වාචාය, වාචාය දුක්කටස්ස.
</Paragraph>

<Paragraph number="94" book="paci">
උපසම්පන්නෝ අනුපසම්පන්නං ඛුංසේතුකාමෝ වම්භේතුකාමෝ මඞ්කුකත්තුකාමෝ ඒවං වදේති, “සන්ති ඉධේකච්චේ චණ්ඩාලා වේනා නේසාදා රථකාරා පුක්කුසා”ති භණති …පේ… . “සන්ති ඉධේකච්චේ පණ්ඩිතා බ්‍යත්තා මේධාවී බහුස්සුතා ධම්මකථිකා, නත්ථි තේසං දුග්ගති, සුගතියේව තේසං පාටිකඞ්ඛා”ති භණති, ආපත්ති වාචාය, වාචාය දුක්කටස්ස.
</Paragraph>

<Paragraph number="95" book="paci">
උපසම්පන්නෝ අනුපසම්පන්නං ඛුංසේතුකාමෝ වම්භේතුකාමෝ මඞ්කුකත්තුකාමෝ ඒවං වදේති, “යේ නූන චණ්ඩාලා වේනා නේසාදා රථකාරා පුක්කුසා”ති භණති …පේ… . “යේ නූන පණ්ඩිතා බ්‍යත්තා මේධාවී බහුස්සුතා ධම්මකථිකා”ති භණති, ආපත්ති වාචාය, වාචාය දුක්කටස්ස.
</Paragraph>

<Paragraph number="96" book="paci">
උපසම්පන්නෝ අනුපසම්පන්නං ඛුංසේතුකාමෝ වම්භේතුකාමෝ මඞ්කුකත්තුකාමෝ ඒවං වදේති, “න මයං චණ්ඩාලා වේනා නේසාදා රථකාරා පුක්කුසා”ති භණති …පේ… . “න මයං පණ්ඩිතා බ්‍යත්තා මේධාවී බහුස්සුතා ධම්මකථිකා, නත්ථම්හාකං දුග්ගති, සුගතියේව අම්හාකං පාටිකඞ්ඛා”ති භණති. ආපත්ති වාචාය, වාචාය දුක්කටස්ස.
</Paragraph>

</Division>
<Division number="32" book="paci">

<Paragraph number="97" book="paci">
උපසම්පන්නෝ උපසම්පන්නං න ඛුංසේතුකාමෝ න වම්භේතුකාමෝ න මඞ්කුකත්තුකාමෝ, දවකම්‍යතා හීනේන හීනං වදේති, චණ්ඩාලං වේනං නේසාදං රථකාරං පුක්කුසං—  “චණ්ඩාලෝසි, වේනෝසි, නේසාදෝසි, රථකාරෝසි, පුක්කුසෝසී”ති භණති, ආපත්ති වාචාය, වාචාය දුබ්භාසිතස්ස.
</Paragraph>

<Paragraph number="98" book="paci">
උපසම්පන්නෝ උපසම්පන්නං න ඛුංසේතුකාමෝ න වම්භේතුකාමෝ න මඞ්කුකත්තුකාමෝ, දවකම්‍යතා හීනේන උක්කට්ඨං වදේති, ඛත්තියං බ්‍රාහ්මණං—  “චණ්ඩාලෝසි, වේනෝසි, නේසාදෝසි, රථකාරෝසි, පුක්කුසෝසී”ති භණති, ආපත්ති වාචාය, වාචාය දුබ්භාසිතස්ස.
</Paragraph>

<Paragraph number="99" book="paci">
උපසම්පන්නෝ උපසම්පන්නං න ඛුංසේතුකාමෝ න වම්භේතුකාමෝ න මඞ්කුකත්තුකාමෝ, දවකම්‍යතා උක්කට්ඨේන හීනං වදේති, චණ්ඩාලං වේනං නේසාදං රථකාරං පුක්කුසං—  “ඛත්තියෝසි, බ්‍රාහ්මණෝසී”ති භණති, ආපත්ති වාචාය, වාචාය දුබ්භාසිතස්ස.
</Paragraph>

<Paragraph number="100" book="paci">
උපසම්පන්නෝ උපසම්පන්නං න ඛුංසේතුකාමෝ න වම්භේතුකාමෝ න මඞ්කුකත්තුකාමෝ, දවකම්‍යතා උක්කට්ඨේන උක්කට්ඨං වදේති, ඛත්තියං බ්‍රාහ්මණං—  “ඛත්තියෝසි, බ්‍රාහ්මණෝසී”ති භණති, ආපත්ති වාචාය, වාචාය දුබ්භාසිතස්ස.
</Paragraph>

<Paragraph number="101" book="paci">
උපසම්පන්නෝ උපසම්පන්නං න ඛුංසේතුකාමෝ න වම්භේතුකාමෝ න මඞ්කුකත්තුකාමෝ, දවකම්‍යතා හීනේන හීනං වදේති …පේ…  හීනේන උක්කට්ඨං වදේති …පේ…  උක්කට්ඨේන හීනං වදේති …පේ…  උක්කට්ඨේන උක්කට්ඨං වදේති, පණ්ඩිතං බ්‍යත්තං මේධාවිං බහුස්සුතං ධම්මකථිකං—  “පණ්ඩිතෝසි, බ්‍යත්තෝසි, මේධාවීසි, බහුස්සුතෝසි, ධම්මකථිකෝසි, නත්ථි තුය්හං දුග්ගති, සුගතියේව තුය්හං පාටිකඞ්ඛා”ති භණති, ආපත්ති වාචාය, වාචාය දුබ්භාසිතස්ස.
</Paragraph>

</Division>
<Division number="33" book="paci">

<Paragraph number="102" book="paci">
උපසම්පන්නෝ උපසම්පන්නං න ඛුංසේතුකාමෝ න වම්භේතුකාමෝ න මඞ්කුකත්තුකාමෝ, දවකම්‍යතා ඒවං වදේති, “සන්ති ඉධේකච්චේ චණ්ඩාලා වේනා නේසාදා රථකාරා පුක්කුසා”ති භණති …පේ… . “සන්ති ඉධේකච්චේ පණ්ඩිතා බ්‍යත්තා මේධාවී බහුස්සුතා ධම්මකථිකා, නත්ථි තේසං දුග්ගති, සුගතියේව තේසං පාටිකඞ්ඛා”ති භණති, ආපත්ති වාචාය, වාචාය දුබ්භාසිතස්ස.
</Paragraph>

<Paragraph number="103" book="paci">
උපසම්පන්නෝ උපසම්පන්නං න ඛුංසේතුකාමෝ න වම්භේතුකාමෝ න මඞ්කුකත්තුකාමෝ, දවකම්‍යතා ඒවං වදේති, “යේ නූන චණ්ඩාලා වේනා නේසාදා රථකාරා පුක්කුසා”ති භණති …පේ… . “යේ නූන පණ්ඩිතා බ්‍යත්තා මේධාවී බහුස්සුතා ධම්මකථිකා”ති භණති, ආපත්ති වාචාය, වාචාය දුබ්භාසිතස්ස.
</Paragraph>

<Paragraph number="104" book="paci">
උපසම්පන්නෝ උපසම්පන්නං න ඛුංසේතුකාමෝ න වම්භේතුකාමෝ න මඞ්කුකත්තුකාමෝ, දවකම්‍යතා ඒවං වදේති, “න මයං චණ්ඩාලා වේනා නේසාදා රථකාරා පුක්කුසා”ති භණති …පේ… . “න මයං පණ්ඩිතා බ්‍යත්තා මේධාවී බහුස්සුතා ධම්මකථිකා, නත්ථම්හාකං දුග්ගති, සුගතියේව අම්හාකං පාටිකඞ්ඛා”ති භණති. ආපත්ති වාචාය, වාචාය දුබ්භාසිතස්ස.
</Paragraph>

</Division>
<Division number="34" book="paci">

<Paragraph number="105" book="paci">
උපසම්පන්නෝ අනුපසම්පන්නං න ඛුංසේතුකාමෝ න වම්භේතුකාමෝ න මඞ්කුකත්තුකාමෝ, දවකම්‍යතා හීනේන හීනං වදේති …පේ…  හීනේන උක්කට්ඨං වදේති …පේ…  උක්කට්ඨේන හීනං වදේති …පේ…  උක්කට්ඨේන උක්කට්ඨං වදේති, පණ්ඩිතං බ්‍යත්තං මේධාවිං බහුස්සුතං ධම්මකථිකං—  “පණ්ඩිතෝසි, බ්‍යත්තෝසි, මේධාවීසි, බහුස්සුතෝසි ධම්මකථිකෝසි, නත්ථි තුය්හං දුග්ගති, සුගතියේව තුය්හං පාටිකඞ්ඛා”ති භණති, ආපත්ති වාචාය, වාචාය දුබ්භාසිතස්ස.
</Paragraph>

<Paragraph number="106" book="paci">
උපසම්පන්නෝ අනුපසම්පන්නං න ඛුංසේතුකාමෝ න වම්භේතුකාමෝ න මඞ්කුකත්තුකාමෝ, දවකම්‍යතා ඒවං වදේති, “සන්ති ඉධේකච්චේ චණ්ඩාලා වේනා නේසාදා රථකාරා පුක්කුසා”ති භණති …පේ… . “සන්ති ඉධේකච්චේ පණ්ඩිතා බ්‍යත්තා මේධාවී බහුස්සුතා ධම්මකථිකා, නත්ථි තේසං දුග්ගති, සුගතියේව තේසං පාටිකඞ්ඛා”ති භණති, ආපත්ති වාචාය, වාචාය දුබ්භාසිතස්ස.
</Paragraph>

<Paragraph number="107" book="paci">
උපසම්පන්නෝ අනුපසම්පන්නං න ඛුංසේතුකාමෝ න වම්භේතුකාමෝ න මඞ්කුකත්තුකාමෝ, දවකම්‍යතා ඒවං වදේති, “යේ නූන චණ්ඩාලා වේනා නේසාදා රථකාරා පුක්කුසා”ති භණති …පේ… . “යේ නූන පණ්ඩිතා බ්‍යත්තා මේධාවී බහුස්සුතා ධම්මකථිකා”ති භණති, ආපත්ති වාචාය, වාචාය දුබ්භාසිතස්ස.
</Paragraph>

<Paragraph number="108" book="paci">
උපසම්පන්නෝ අනුපසම්පන්නං න ඛුංසේතුකාමෝ න වම්භේතුකාමෝ න මඞ්කුකත්තුකාමෝ, දවකම්‍යතා ඒවං වදේති, “න මයං චණ්ඩාලා වේනා නේසාදා රථකාරා පුක්කුසා”ති භණති …පේ… . “න මයං පණ්ඩිතා බ්‍යත්තා මේධාවී බහුස්සුතා ධම්මකථිකා, නත්ථම්හාකං දුග්ගති, සුගතියේව අම්හාකං පාටිකඞ්ඛා”ති භණති, ආපත්ති වාචාය, වාචාය දුබ්භාසිතස්ස.
</Paragraph>

</Division>
<Division number="35" book="paci">

<Paragraph number="109" book="paci">
අනාපත්ති—  අත්ථපුරේක්ඛාරස්ස, ධම්මපුරේක්ඛාරස්ස, අනුසාසනිපුරේක්ඛාරස්ස, උම්මත්තකස්ස, ඛිත්තචිත්තස්ස, වේදනාට්ටස්ස, ආදිකම්මිකස්සාති.

</Paragraph>
</Division>

<Paragraph number="110" type="center" book="paci">
ඕමසවාදසික්ඛාපදං නිට්ඨිතං දුතියං.
</Paragraph>