---
title: "1.5.5.10 උය්‍යෝධිකසික්ඛාපද"
tableOfContents: false
sidebar:
  order: 2
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="322" book="paci">

<Paragraph number="1005" book="paci">
තේන සමයේන බුද්ධෝ භගවා සාවත්ථියං විහරති ජේතවනේ අනාථපිණ්ඩිකස්ස ආරාමේ. තේන ඛෝ පන සමයේන ඡබ්බග්ගියා භික්ඛූ දිරත්තතිරත්තං සේනාය වසමානා උය්‍යෝධිකම්පි බලග්ගම්පි සේනාබ්‍යූහම්පි අනීකදස්සනම්පි ගච්ඡන්ති. අඤ්ඤතරෝපි ඡබ්බග්ගියෝ භික්ඛු උය්‍යෝධිකං ගන්ත්වා කණ්ඩේන පටිවිද්ධෝ හෝති. මනුස්සා තං භික්ඛුං උප්පණ්ඩේසුං—  “කච්චි, භන්තේ, සුයුද්ධං අහෝසි, කති තේ ලක්ඛානි ලද්ධානී”ති? සෝ භික්ඛු තේහි මනුස්සේහි උප්පණ්ඩියමානෝ මඞ්කු අහෝසි. මනුස්සා උජ්ඣායන්ති ඛිය්‍යන්ති විපාචේන්ති—  “කථඤ්හි නාම සමණා සක්‍යපුත්තියා උය්‍යෝධිකං දස්සනාය ආගච්ඡිස්සන්ති. අම්හාකම්පි අලාභා, අම්හාකම්පි දුල්ලද්ධං, යේ මයං ආජීවස්ස හේතු පුත්තදාරස්ස කාරණා උය්‍යෝධිකං ආගච්ඡාමා”ති.
</Paragraph>

<Paragraph number="1006" book="paci">
අස්සෝසුං ඛෝ භික්ඛූ තේසං මනුස්සානං උජ්ඣායන්තානං ඛිය්‍යන්තානං විපාචේන්තානං. යේ තේ භික්ඛූ අප්පිච්ඡා …පේ…  තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම ඡබ්බග්ගියා භික්ඛූ උය්‍යෝධිකං දස්සනාය ගච්ඡිස්සන්තී”ති …පේ…  “සච්චං කිර තුම්හේ, භික්ඛවේ, උය්‍යෝධිකං දස්සනාය ගච්ඡථා”ති? “සච්චං, භගවා”ති. විගරහි බුද්ධෝ භගවා …පේ…  කථඤ්හි නාම තුම්හේ, මෝඝපුරිසා, උය්‍යෝධිකං දස්සනාය ගච්ඡිස්සථ. නේතං, මෝඝපුරිසා, අප්පසන්නානං වා පසාදාය …පේ…  ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

</Division>
<Division number="323" book="paci">

<Paragraph number="1007" book="paci">
<Emphasis>“දිරත්තතිරත්තඤ්චේ භික්ඛු සේනාය වසමානෝ උය්‍යෝධිකං වා බලග්ගං වා සේනාබ්‍යූහං වා අනීකදස්සනං වා ගච්ඡේය්‍ය, පාචිත්තියන්”</Emphasis>ති. (*50*:<Emphasis>99</Emphasis>)
</Paragraph>

</Division>
<Division number="324" book="paci">

<Paragraph number="1008" book="paci">
<Emphasis>දිරත්තතිරත්තඤ්චේ භික්ඛු සේනාය වසමානෝ</Emphasis>ති ද්වේතිස්සෝ රත්තියෝ වසමානෝ.
</Paragraph>

<Paragraph number="1009" book="paci">
<Emphasis>උය්‍යෝධිකං</Emphasis> නාම යත්ථ සම්පහාරෝ දිස්සති.
</Paragraph>

<Paragraph number="1010" book="paci">
<Emphasis>බලග්ගං</Emphasis> නාම ඒත්තකා හත්ථී, ඒත්තකා අස්සා, ඒත්තකා රථා, ඒත්තකා පත්තී.
</Paragraph>

<Paragraph number="1011" book="paci">
<Emphasis>සේනාබ්‍යූහං</Emphasis> නාම ඉතෝ හත්ථී හෝන්තු, ඉතෝ අස්සා හෝන්තු, ඉතෝ රථා හෝන්තු, ඉතෝ පත්තිකා හෝන්තු.
</Paragraph>

<Paragraph number="1012" book="paci">
<Emphasis>අනීකං</Emphasis> නාම හත්ථානීකං, අස්සානීකං, රථානීකං, පත්තානීකං. තයෝ හත්ථී පච්ඡිමං හත්ථානීකං, තයෝ අස්සා පච්ඡිමං අස්සානීකං, තයෝ රථා පච්ඡිමං රථානීකං, චත්තාරෝ පුරිසා සරහත්ථා පත්තී පච්ඡිමං පත්තානීකං. දස්සනාය ගච්ඡති, ආපත්ති දුක්කටස්ස. යත්ථ ඨිතෝ පස්සති, ආපත්ති පාචිත්තියස්ස. දස්සනූපචාරං විජහිත්වා පුනප්පුනං පස්සති, ආපත්ති පාචිත්තියස්ස.
</Paragraph>

<Paragraph number="1013" book="paci">
ඒකමේකං දස්සනාය ගච්ඡති, ආපත්ති දුක්කටස්ස. යත්ථ ඨිතෝ පස්සති, ආපත්ති දුක්කටස්ස. දස්සනූපචාරං විජහිත්වා පුනප්පුනං පස්සති, ආපත්ති දුක්කටස්ස.
</Paragraph>

</Division>
<Division number="325" book="paci">

<Paragraph number="1014" book="paci">
අනාපත්ති—  ආරාමේ ඨිතෝ පස්සති, භික්ඛුස්ස ඨිතෝකාසං වා නිසින්නෝකාසං වා නිපන්නෝකාසං වා ආගන්ත්වා සම්පහාරෝ දිස්සති, පටිපථං ගච්ඡන්තෝ පස්සති, සති කරණීයේ ගන්ත්වා පස්සති, ආපදාසු, උම්මත්තකස්ස, ආදිකම්මිකස්සාති.

</Paragraph>
</Division>

<Paragraph number="1015" type="center" book="paci">
උය්‍යෝධිකසික්ඛාපදං නිට්ඨිතං දසමං.

  
අචේලකවග්ගෝ පඤ්චමෝ.



</Paragraph>

<Paragraph number="1016" type="center" book="paci">
තස්සුද්දානං


</Paragraph>

<Paragraph number="1017" type="verses" book="paci">
_පූවං කථෝපනන්දස්ස,_  
_තයංපට්ඨාකමේව ච;_  
_මහානාමෝ පසේනදි,_  
_සේනාවිද්ධෝ ඉමේ දසාති._
</Paragraph>