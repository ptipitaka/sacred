---
title: "1.5.4.10 දන්තපෝනසික්ඛාපද"
tableOfContents: false
sidebar:
  order: 2
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="263" book="paci">

<Paragraph number="848" book="paci">
තේන සමයේන බුද්ධෝ භගවා වේසාලියං විහරති මහාවනේ කූටාගාරසාලායං. තේන ඛෝ පන සමයේන අඤ්ඤතරෝ භික්ඛු සබ්බපංසුකූලිකෝ සුසානේ විහරති. සෝ මනුස්සේහි දිය්‍යමානං න ඉච්ඡති පටිග්ගහේතුං, සුසානේපි රුක්ඛමූලේපි උම්මාරේපි අය්‍යවෝසාටිතකානි සාමං ගහේත්වා පරිභුඤ්ජති. මනුස්සා උජ්ඣායන්ති ඛිය්‍යන්ති විපාචේන්ති—  “කථඤ්හි නාම අයං භික්ඛු අම්හාකං අය්‍යවෝසාටිතකානි සාමං ගහේත්වා පරිභුඤ්ජිස්සති. ථේරෝයං භික්ඛු වඨරෝ මනුස්සමංසං මඤ්ඤේ ඛාදතී”ති.
</Paragraph>

<Paragraph number="849" book="paci">
අස්සෝසුං ඛෝ භික්ඛූ තේසං මනුස්සානං උජ්ඣායන්තානං ඛිය්‍යන්තානං විපාචේන්තානං. යේ තේ භික්ඛූ අප්පිච්ඡා …පේ…  තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම භික්ඛු අදින්නං මුඛද්වාරං ආහාරං ආහරිස්සතී”ති …පේ…  “සච්චං කිර ත්වං, භික්ඛු, අදින්නං මුඛද්වාරං ආහාරං ආහරසී”ති? “සච්චං, භගවා”ති. විගරහි බුද්ධෝ භගවා …පේ…  කථඤ්හි නාම ත්වං, මෝඝපුරිස, අදින්නං මුඛද්වාරං ආහාරං ආහරිස්සසි. නේතං, මෝඝපුරිස, අප්පසන්නානං වා පසාදාය …පේ…  ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

<Paragraph number="850" book="paci">
<Emphasis>“යෝ පන භික්ඛු අදින්නං මුඛද්වාරං ආහාරං ආහරේය්‍ය, පාචිත්තියන්”</Emphasis>ති.
</Paragraph>

<Paragraph number="851" book="paci">
ඒවඤ්චිදං භගවතා භික්ඛූනං සික්ඛාපදං පඤ්ඤත්තං හෝති.
</Paragraph>

</Division>
<Division number="264" book="paci">

<Paragraph number="852" book="paci">
තේන ඛෝ පන සමයේන භික්ඛූ උදකදන්තපෝනේ කුක්කුච්චායන්ති. භගවතෝ ඒතමත්ථං ආරෝචේසුං …පේ…  “අනුජානාමි, භික්ඛවේ, උදකදන්තපෝනං සාමං ගහේත්වා පරිභුඤ්ජිතුං. ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

</Division>
<Division number="265" book="paci">

<Paragraph number="853" book="paci">
<Emphasis>“යෝ පන භික්ඛු අදින්නං මුඛද්වාරං ආහාරං ආහරේය්‍ය, අඤ්ඤත්‍ර උදකදන්තපෝනා, පාචිත්තියන්”</Emphasis>ති. (*40*:<Emphasis>89</Emphasis>)
</Paragraph>

</Division>
<Division number="266" book="paci">

<Paragraph number="854" book="paci">
<Emphasis>යෝ පනා</Emphasis>ති යෝ යාදිසෝ …පේ…  <Emphasis>භික්ඛූ</Emphasis>ති …පේ…  අයං ඉමස්මිං අත්ථේ අධිප්පේතෝ භික්ඛූති.
</Paragraph>

<Paragraph number="855" book="paci">
<Emphasis>අදින්නං</Emphasis> නාම අප්පටිග්ගහිතකං වුච්චති.
</Paragraph>

<Paragraph number="856" book="paci">
<Emphasis>දින්නං</Emphasis> නාම කායේන වා කායපටිබද්ධේන වා නිස්සග්ගියේන වා දේන්තේ හත්ථපාසේ ඨිතෝ කායේන වා කායපටිබද්ධේන වා පටිග්ගණ්හාති, ඒතං දින්නං නාම.
</Paragraph>

<Paragraph number="857" book="paci">
<Emphasis>ආහාරෝ</Emphasis> නාම උදකදන්තපෝනං ඨපේත්වා යං කිඤ්චි අජ්ඣෝහරණීයං, ඒසෝ ආහාරෝ නාම.
</Paragraph>

<Paragraph number="858" book="paci">
<Emphasis>අඤ්ඤත්‍ර උදකදන්තපෝනා</Emphasis>ති ඨපේත්වා උදකදන්තපෝනං.
</Paragraph>

<Paragraph number="859" book="paci">
“ඛාදිස්සාමි භුඤ්ජිස්සාමී”ති ගණ්හාති, ආපත්ති දුක්කටස්ස. අජ්ඣෝහාරේ අජ්ඣෝහාරේ ආපත්ති පාචිත්තියස්ස.
</Paragraph>

</Division>
<Division number="267" book="paci">

<Paragraph number="860" book="paci">
අප්පටිග්ගහිතකේ අප්පටිග්ගහිතකසඤ්ඤී අදින්නං මුඛද්වාරං ආහාරං ආහාරේති, අඤ්ඤත්‍ර උදකදන්තපෝනා, ආපත්ති පාචිත්තියස්ස. අප්පටිග්ගහිතකේ වේමතිකෝ අදින්නං මුඛද්වාරං ආහාරං ආහාරේති, අඤ්ඤත්‍ර උදකදන්තපෝනා, ආපත්ති පාචිත්තියස්ස. අප්පටිග්ගහිතකේ පටිග්ගහිතකසඤ්ඤී අදින්නං මුඛද්වාරං ආහාරං ආහාරේති, අඤ්ඤත්‍ර උදකදන්තපෝනා, ආපත්ති පාචිත්තියස්ස.
</Paragraph>

<Paragraph number="861" book="paci">
පටිග්ගහිතකේ අප්පටිග්ගහිතකසඤ්ඤී, ආපත්ති දුක්කටස්ස. පටිග්ගහිතකේ වේමතිකෝ, ආපත්ති දුක්කටස්ස. පටිග්ගහිතකේ පටිග්ගහිතකසඤ්ඤී, අනාපත්ති.
</Paragraph>

</Division>
<Division number="268" book="paci">

<Paragraph number="862" book="paci">
අනාපත්ති—  උදකදන්තපෝනේ, චත්තාරි මහාවිකටානි සති පච්චයේ අසති කප්පියකාරකේ සාමං ගහේත්වා පරිභුඤ්ජති, උම්මත්තකස්ස, ආදිකම්මිකස්සාති.

</Paragraph>
</Division>

<Paragraph number="863" type="center" book="paci">
දන්තපෝනසික්ඛාපදං නිට්ඨිතං දසමං.

  
භෝජනවග්ගෝ චතුත්ථෝ.



</Paragraph>

<Paragraph number="864" type="center" book="paci">
තස්සුද්දානං


</Paragraph>

<Paragraph number="865" type="verses" book="paci">
_පිණ්ඩෝ ගණං පරං පූවං,_  
_ද්වේ ච වුත්තා පවාරණා;_  
_විකාලේ සන්නිධී ඛීරං,_  
_දන්තපෝනේන තේ දසාති._
</Paragraph>