---
title: "1.5.7.8 අරිට්ඨසික්ඛාපද"
tableOfContents: false
sidebar:
  order: 9
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="417" book="paci">

<Paragraph number="1247" book="paci">
තේන සමයේන බුද්ධෝ භගවා සාවත්ථියං විහරති ජේතවනේ අනාථපිණ්ඩිකස්ස ආරාමේ. තේන ඛෝ පන සමයේන අරිට්ඨස්ස නාම භික්ඛුනෝ ගද්ධබාධිපුබ්බස්ස ඒවරූපං පාපකං දිට්ඨිගතං උප්පන්නං හෝති—  “තථාහං භගවතා ධම්මං දේසිතං ආජානාමි යථා යේමේ අන්තරායිකා ධම්මා වුත්තා භගවතා තේ පටිසේවතෝ නාලං අන්තරායායා”ති. අස්සෝසුං ඛෝ සම්බහුලා භික්ඛූ—  “අරිට්ඨස්ස කිර නාම භික්ඛුනෝ ගද්ධබාධිපුබ්බස්ස ඒවරූපං පාපකං දිට්ඨිගතං උප්පන්නං—  ‘තථාහං භගවතා ධම්මං දේසිතං ආජානාමි, යථා යේමේ අන්තරායිකා ධම්මා වුත්තා භගවතා, තේ පටිසේවතෝ නාලං අන්තරායායා’”ති. අථ ඛෝ තේ භික්ඛූ යේන අරිට්ඨෝ භික්ඛු ගද්ධබාධිපුබ්බෝ තේනුපසඞ්කමිංසු; උපසඞ්කමිත්වා අරිට්ඨං භික්ඛුං ගද්ධබාධිපුබ්බං ඒතදවෝචුං—  “සච්චං කිර තේ, ආවුසෝ අරිට්ඨ, ඒවරූපං පාපකං දිට්ඨිගතං උප්පන්නං—  ‘තථාහං භගවතා ධම්මං දේසිතං ආජානාමි, යථා යේමේ අන්තරායිකා ධම්මා වුත්තා භගවතා, තේ පටිසේවතෝ නාලං අන්තරායායා’”ති? “ඒවං බ්‍යා ඛෝ අහං, ආවුසෝ, භගවතා ධම්මං දේසිතං ආජානාමි—  ‘යථා යේමේ අන්තරායිකා ධම්මා වුත්තා භගවතා තේ පටිසේවතෝ නාලං අන්තරායායා’”ති.
</Paragraph>

<Paragraph number="1248" book="paci">
“මා, ආවුසෝ අරිට්ඨ, ඒවං අවච. මා භගවන්තං අබ්භාචික්ඛි. න හි සාධු භගවතෝ අබ්භක්ඛානං. න හි භගවා ඒවං වදේය්‍ය. අනේකපරියායේනාවුසෝ අරිට්ඨ, අන්තරායිකා ධම්මා අන්තරායිකා වුත්තා භගවතා. අලඤ්ච පන තේ පටිසේවතෝ අන්තරායාය. අප්පස්සාදා කාමා වුත්තා භගවතා බහුදුක්ඛා බහුපායාසා, ආදීනවෝ ඒත්ථ භිය්‍යෝ. අට්ඨිකඞ්කලූපමා කාමා වුත්තා භගවතා බහුදුක්ඛා බහුපායාසා, ආදීනවෝ ඒත්ථ භිය්‍යෝ. මංසපේසූපමා කාමා වුත්තා භගවතා …පේ…  තිණුක්කූපමා කාමා වුත්තා භගවතා…  අඞ්ගාරකාසූපමා කාමා වුත්තා භගවතා…  සුපිනකූපමා කාමා වුත්තා භගවතා…  යාචිතකූපමා කාමා වුත්තා භගවතා…  රුක්ඛඵලූපමා කාමා වුත්තා භගවතා…  අසිසූනූපමා කාමා වුත්තා භගවතා…  සත්තිසූලූපමා කාමා වුත්තා භගවතා…  සප්පසිරූපමා කාමා වුත්තා භගවතා බහුදුක්ඛා බහුපායාසා, ආදීනවෝ ඒත්ථ භිය්‍යෝ”ති.
</Paragraph>

<Paragraph number="1249" book="paci">
ඒවම්පි ඛෝ අරිට්ඨෝ භික්ඛු ගද්ධබාධිපුබ්බෝ තේහි භික්ඛූහි වුච්චමානෝ තථේව තං පාපකං දිට්ඨිගතං ථාමසා පරාමාසා අභිනිවිස්ස වෝහරති—  “ඒවං බ්‍යා ඛෝ අහං, ආවුසෝ, භගවතා ධම්මං දේසිතං ආජානාමි—  ‘යථා යේමේ අන්තරායිකා ධම්මා වුත්තා භගවතා, තේ පටිසේවතෝ නාලං අන්තරායායා’”ති. යතෝ ච ඛෝ තේ භික්ඛූ නාසක්ඛිංසු අරිට්ඨං භික්ඛුං ගද්ධබාධිපුබ්බං ඒතස්මා පාපකා දිට්ඨිගතා විවේචේතුං, අථ ඛෝ තේ භික්ඛූ යේන භගවා තේනුපසඞ්කමිංසු; උපසඞ්කමිත්වා භගවතෝ ඒතමත්ථං ආරෝචේසුං. අථ ඛෝ භගවා ඒතස්මිං නිදානේ ඒතස්මිං පකරණේ භික්ඛුසංඝං සන්නිපාතාපේත්වා අරිට්ඨං භික්ඛුං ගද්ධබාධිපුබ්බං පටිපුච්ඡි—  “සච්චං කිර තේ, අරිට්ඨ, ඒවරූපං පාපකං දිට්ඨිගතං උප්පන්නං—  ‘තථාහං භගවතා ධම්මං දේසිතං ආජානාමි යථා යේමේ අන්තරායිකා ධම්මා වුත්තා භගවතා තේ පටිසේවතෝ නාලං අන්තරායායා’”ති? “ඒවං බ්‍යා ඛෝ අහං, භන්තේ, භගවතා ධම්මං දේසිතං ආජානාමි—  ‘යථා යේමේ අන්තරායිකා ධම්මා වුත්තා භගවතා තේ පටිසේවතෝ නාලං අන්තරායායා’”ති.
</Paragraph>

<Paragraph number="1250" book="paci">
කස්ස නු ඛෝ නාම ත්වං, මෝඝපුරිස, මයා ඒවං ධම්මං දේසිතං ආජානාසි? නනු මයා, මෝඝපුරිස, අනේකපරියායේන අන්තරායිකා ධම්මා අන්තරායිකා වුත්තා. අලඤ්ච පන තේ පටිසේවතෝ අන්තරායාය. අප්පස්සාදා කාමා වුත්තා මයා බහුදුක්ඛා බහුපායාසා, ආදීනවෝ ඒත්ථ භිය්‍යෝ. අට්ඨිකඞ්කලූපමා කාමා වුත්තා මයා …පේ…  මංසපේසූපමා කාමා වුත්තා මයා…  තිණුක්කූපමා කාමා වුත්තා මයා…  අඞ්ගාරකාසූපමා කාමා වුත්තා මයා…  සුපිනකූපමා කාමා වුත්තා මයා…  යාචිතකූපමා කාමා වුත්තා මයා…  රුක්ඛඵලූපමා කාමා වුත්තා මයා…  අසිසූනූපමා කාමා වුත්තා මයා…  සත්තිසූලූපමා කාමා වුත්තා මයා…  සප්පසිරූපමා කාමා වුත්තා මයා බහුදුක්ඛා බහුපායාසා, ආදීනවෝ ඒත්ථ භිය්‍යෝ. අථ ච පන ත්වං, මෝඝපුරිස, අත්තනා දුග්ගහිතේන අම්හේ චේව අබ්භාචික්ඛසි, අත්තානඤ්ච ඛණසි, බහුඤ්ච අපුඤ්ඤං පසවසි. තඤ්හි තේ, මෝඝපුරිස, භවිස්සති දීඝරත්තං අහිතාය දුක්ඛාය. නේතං, මෝඝපුරිස, අප්පසන්නානං වා පසාදාය …පේ…  ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

</Division>
<Division number="418" book="paci">

<Paragraph number="1251" book="paci">
<Emphasis>“යෝ පන භික්ඛු ඒවං වදේය්‍ය—  ‘තථාහං භගවතා ධම්මං දේසිතං ආජානාමි, යථා යේමේ අන්තරායිකා ධම්මා වුත්තා භගවතා, තේ පටිසේවතෝ නාලං අන්තරායායා’ති සෝ භික්ඛු භික්ඛූහි ඒවමස්ස වචනීයෝ—  ‘මායස්මා ඒවං අවච, මා භගවන්තං අබ්භාචික්ඛි, න හි සාධු භගවතෝ අබ්භක්ඛානං, න හි භගවා ඒවං වදේය්‍ය, අනේකපරියායේනාවුසෝ, අන්තරායිකා ධම්මා අන්තරායිකා වුත්තා භගවතා, අලඤ්ච පන තේ පටිසේවතෝ අන්තරායායා’ති. ඒවඤ්ච සෝ භික්ඛු භික්ඛූහි වුච්චමානෝ තථේව පග්ගණ්හේය්‍ය, සෝ භික්ඛු භික්ඛූහි යාවතතියං සමනුභාසිතබ්බෝ තස්ස පටිනිස්සග්ගාය. යාවතතියඤ්චේ සමනුභාසියමානෝ තං පටිනිස්සජ්ජේය්‍ය, ඉච්චේතං කුසලං, නෝ චේ පටිනිස්සජ්ජේය්‍ය, පාචිත්තියන්”</Emphasis>ති. (*68*:<Emphasis>117</Emphasis>)
</Paragraph>

</Division>
<Division number="419" book="paci">

<Paragraph number="1252" book="paci">
<Emphasis>යෝ පනා</Emphasis>ති යෝ යාදිසෝ …පේ…  <Emphasis>භික්ඛූ</Emphasis>ති …පේ…  අයං ඉමස්මිං අත්ථේ අධිප්පේතෝ භික්ඛූති.
</Paragraph>

<Paragraph number="1253" book="paci">
<Emphasis>ඒවං වදේය්‍යා</Emphasis>ති—  “තථාහං භගවතා ධම්මං දේසිතං ආජානාමි, යථා යේමේ අන්තරායිකා ධම්මා වුත්තා භගවතා තේ පටිසේවතෝ නාලං අන්තරායායා”ති.
</Paragraph>

<Paragraph number="1254" book="paci">
<Emphasis>සෝ භික්ඛූ</Emphasis>ති යෝ සෝ ඒවංවාදී භික්ඛු.
</Paragraph>

<Paragraph number="1255" book="paci">
<Emphasis>භික්ඛූහී</Emphasis>ති අඤ්ඤේහි භික්ඛූහි. යේ පස්සන්ති යේ සුණන්ති තේහි වත්තබ්බෝ—  “මායස්මා ඒවං අවච, මා භගවන්තං අබ්භාචික්ඛි, න හි සාධු භගවතෝ අබ්භක්ඛානං, න හි භගවා ඒවං වදේය්‍ය, අනේකපරියායේනාවුසෝ අන්තරායිකා ධම්මා අන්තරායිකා වුත්තා භගවතා. අලඤ්ච පන තේ පටිසේවතෝ අන්තරායායා”ති. දුතියම්පි වත්තබ්බෝ. තතියම්පි වත්තබ්බෝ. සචේ පටිනිස්සජ්ජති, ඉච්චේතං කුසලං; නෝ චේ පටිනිස්සජ්ජති, ආපත්ති දුක්කටස්ස. සුත්වා න වදන්ති, ආපත්ති දුක්කටස්ස. සෝ භික්ඛු <Emphasis>සංඝමජ්ඣම්පි</Emphasis> ආකඩ්ඪිත්වා වත්තබ්බෝ—  “මායස්මා ඒවං අවච, මා භගවන්තං අබ්භාචික්ඛි, න හි සාධු භගවතෝ අබ්භක්ඛානං, න හි භගවා ඒවං වදේය්‍ය, අනේකපරියායේනාවුසෝ අන්තරායිකා ධම්මා අන්තරායිකා වුත්තා භගවතා. අලඤ්ච පන තේ පටිසේවතෝ අන්තරායායා”ති. දුතියම්පි වත්තබ්බෝ. තතියම්පි වත්තබ්බෝ. සචේ පටිනිස්සජ්ජති, ඉච්චේතං කුසලං. නෝ චේ පටිනිස්සජ්ජති, ආපත්ති දුක්කටස්ස. සෝ භික්ඛු සමනුභාසිතබ්බෝ. “ඒවඤ්ච පන, භික්ඛවේ, සමනුභාසිතබ්බෝ. බ්‍යත්තේන භික්ඛුනා පටිබලේන සංඝෝ ඤාපේතබ්බෝ—
</Paragraph>

</Division>
<Division number="420" book="paci">

<Paragraph number="1256" book="paci">
‘සුණාතු මේ, භන්තේ, සංඝෝ. ඉත්ථන්නාමස්ස භික්ඛුනෝ ඒවරූපං පාපකං දිට්ඨිගතං උප්පන්නං—  “තථාහං භගවතා ධම්මං දේසිතං ආජානාමි, යථා යේමේ අන්තරායිකා ධම්මා වුත්තා භගවතා, තේ පටිසේවතෝ නාලං අන්තරායායා”ති. සෝ තං දිට්ඨිං න පටිනිස්සජ්ජති. යදි සංඝස්ස පත්තකල්ලං, සංඝෝ ඉත්ථන්නාමං භික්ඛුං සමනුභාසේය්‍ය—  තස්සා දිට්ඨියා පටිනිස්සග්ගාය. ඒසා ඤත්ති.
</Paragraph>

<Paragraph number="1257" book="paci">
සුණාතු මේ, භන්තේ, සංඝෝ. ඉත්ථන්නාමස්ස භික්ඛුනෝ ඒවරූපං පාපකං දිට්ඨිගතං උප්පන්නං—  “තථාහං භගවතා ධම්මං දේසිතං ආජානාමි, යථා යේමේ අන්තරායිකා ධම්මා වුත්තා භගවතා, තේ පටිසේවතෝ නාලං අන්තරායායා”ති. සෝ තං දිට්ඨිං න පටිනිස්සජ්ජති. සංඝෝ ඉත්ථන්නාමං භික්ඛුං සමනුභාසති තස්සා දිට්ඨියා පටිනිස්සග්ගාය. යස්සායස්මතෝ ඛමති ඉත්ථන්නාමස්ස භික්ඛුනෝ සමනුභාසනා, තස්සා දිට්ඨියා පටිනිස්සග්ගාය, සෝ තුණ්හස්ස; යස්ස නක්ඛමති, සෝ භාසේය්‍ය.
</Paragraph>

<Paragraph number="1258" book="paci">
දුතියම්පි ඒතමත්ථං වදාමි …පේ…  තතියම්පි ඒතමත්ථං වදාමි—  සුණාතු මේ, භන්තේ, සංඝෝ. ඉත්ථන්නාමස්ස භික්ඛුනෝ ඒවරූපං පාපකං දිට්ඨිගතං උප්පන්නං—  “තථාහං භගවතා ධම්මං දේසිතං ආජානාමි යථා යේමේ අන්තරායිකා ධම්මා වුත්තා භගවතා තේ පටිසේවතෝ නාලං අන්තරායායා”ති. සෝ තං දිට්ඨිං න පටිනිස්සජ්ජති. සංඝෝ ඉත්ථන්නාමං භික්ඛුං සමනුභාසති තස්සා දිට්ඨියා පටිනිස්සග්ගාය. යස්සායස්මතෝ ඛමති ඉත්ථන්නාමස්ස භික්ඛුනෝ සමනුභාසනා, තස්සා දිට්ඨියා පටිනිස්සග්ගාය, සෝ තුණ්හස්ස; යස්ස නක්ඛමති, සෝ භාසේය්‍ය.
</Paragraph>

<Paragraph number="1259" book="paci">
සමනුභට්ඨෝ සංඝේන ඉත්ථන්නාමෝ භික්ඛු, තස්සා දිට්ඨියා පටිනිස්සග්ගාය. ඛමති සංඝස්ස, තස්මා තුණ්හී, ඒවමේතං ධාරයාමී’”ති.
</Paragraph>

<Paragraph number="1260" book="paci">
ඤත්තියා දුක්කටං. ද්වීහි කම්මවාචාහි දුක්කටා. කම්මවාචාපරියෝසානේ ආපත්ති පාචිත්තියස්ස.
</Paragraph>

</Division>
<Division number="421" book="paci">

<Paragraph number="1261" book="paci">
ධම්මකම්මේ ධම්මකම්මසඤ්ඤී න පටිනිස්සජ්ජති, ආපත්ති පාචිත්තියස්ස. ධම්මකම්මේ වේමතිකෝ න පටිනිස්සජ්ජති, ආපත්ති පාචිත්තියස්ස. ධම්මකම්මේ අධම්මකම්මසඤ්ඤී න පටිනිස්සජ්ජති, ආපත්ති පාචිත්තියස්ස.
</Paragraph>

<Paragraph number="1262" book="paci">
අධම්මකම්මේ ධම්මකම්මසඤ්ඤී, ආපත්ති දුක්කටස්ස. අධම්මකම්මේ වේමතිකෝ, ආපත්ති දුක්කටස්ස. අධම්මකම්මේ අධම්මකම්මසඤ්ඤී, ආපත්ති දුක්කටස්ස.
</Paragraph>

</Division>
<Division number="422" book="paci">

<Paragraph number="1263" book="paci">
අනාපත්ති—  අසමනුභාසන්තස්ස, පටිනිස්සජ්ජන්තස්ස, උම්මත්තකස්සාති.

</Paragraph>
</Division>

<Paragraph number="1264" type="center" book="paci">
අරිට්ඨසික්ඛාපදං නිට්ඨිතං අට්ඨමං.
</Paragraph>