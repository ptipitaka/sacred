---
title: "1.5.9.2 රතනසික්ඛාපද"
tableOfContents: false
sidebar:
  order: 3
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="502" book="paci">

<Paragraph number="1476" book="paci">
තේන සමයේන බුද්ධෝ භගවා සාවත්ථියං විහරති ජේතවනේ අනාථපිණ්ඩිකස්ස ආරාමේ. තේන ඛෝ පන සමයේන අඤ්ඤතරෝ භික්ඛු අචිරවතියා නදියා නහායති. අඤ්ඤතරෝපි බ්‍රාහ්මණෝ පඤ්චසතානං ථවිකං ථලේ නික්ඛිපිත්වා අචිරවතියා නදියා නහායන්තෝ විස්සරිත්වා අගමාසි. අථ ඛෝ සෝ භික්ඛු—  “තස්සායං බ්‍රාහ්මණස්ස ථවිකා, මා ඉධ නස්සී”ති අග්ගහේසි. අථ ඛෝ සෝ බ්‍රාහ්මණෝ සරිත්වා තුරිතෝ ආධාවිත්වා තං භික්ඛුං ඒතදවෝච—  “අපි මේ, භෝ, ථවිකං පස්සේය්‍යාසී”ති? “හන්ද, බ්‍රාහ්මණා”ති අදාසි. අථ ඛෝ තස්ස බ්‍රාහ්මණස්ස ඒතදහෝසි—  “කේන නු ඛෝ අහං උපායේන ඉමස්ස භික්ඛුනෝ පුණ්ණපත්තං න දදේය්‍යන්”ති. “න මේ, භෝ, පඤ්චසතානි, සහස්සං මේ”ති පලිබුන්ධේත්වා මුඤ්චි.
</Paragraph>

<Paragraph number="1477" book="paci">
අථ ඛෝ සෝ භික්ඛු ආරාමං ගන්ත්වා භික්ඛූනං ඒතමත්ථං ආරෝචේසි. යේ තේ භික්ඛූ අප්පිච්ඡා …පේ…  තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම භික්ඛු රතනං උග්ගහේස්සතී”ති …පේ…  “සච්චං කිර ත්වං, භික්ඛු, රතනං උග්ගහේසී”ති? “සච්චං, භගවා”ති. විගරහි බුද්ධෝ භගවා …පේ…  කථඤ්හි නාම ත්වං, මෝඝපුරිස, රතනං උග්ගහේස්සසි. නේතං, මෝඝපුරිස, අප්පසන්නානං වා පසාදාය …පේ…  ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

<Paragraph number="1478" book="paci">
<Emphasis>“යෝ පන භික්ඛු රතනං වා රතනසම්මතං වා උග්ගණ්හේය්‍ය වා උග්ගණ්හාපේය්‍ය වා, පාචිත්තියන්”</Emphasis>ති.
</Paragraph>

<Paragraph number="1479" book="paci">
ඒවඤ්චිදං භගවතා භික්ඛූනං සික්ඛාපදං පඤ්ඤත්තං හෝති.
</Paragraph>

</Division>
<Division number="503" book="paci">

<Paragraph number="1480" book="paci">
තේන ඛෝ පන සමයේන සාවත්ථියා උස්සවෝ හෝති. මනුස්සා අලඞ්කතප්පටියත්තා උය්‍යානං ගච්ඡන්ති. විසාඛාපි මිගාරමාතා අලඞ්කතප්පටියත්තා “උය්‍යානං ගමිස්සාමී”ති ගාමතෝ නික්ඛමිත්වා—  “ක්‍යාහං කරිස්සාමි උය්‍යානං ගන්ත්වා, යන්නූනාහං භගවන්තං පයිරුපාසේය්‍යන්”ති ආභරණං ඕමුඤ්චිත්වා උත්තරාසඞ්ගේන භණ්ඩිකං බන්ධිත්වා දාසියා අදාසි—  “හන්ද, ජේ, ඉමං භණ්ඩිකං ගණ්හාහී”ති. අථ ඛෝ විසාඛා මිගාරමාතා යේන භගවා තේනුපසඞ්කමි; උපසඞ්කමිත්වා භගවන්තං අභිවාදේත්වා ඒකමන්තං නිසීදි. ඒකමන්තං නිසින්නං ඛෝ විසාඛං මිගාරමාතරං භගවා ධම්මියා කථාය සන්දස්සේසි සමාදපේසි සමුත්තේජේසි සම්පහංසේසි. අථ ඛෝ විසාඛා මිගාරමාතා භගවතා ධම්මියා කථාය සන්දස්සිතා සමාදපිතා සමුත්තේජිතා සම්පහංසිතා උට්ඨායාසනා භගවන්තං අභිවාදේත්වා පදක්ඛිණං කත්වා පක්කාමි. අථ ඛෝ සා දාසී තං භණ්ඩිකං විස්සරිත්වා අගමාසි. භික්ඛූ පස්සිත්වා භගවතෝ ඒතමත්ථං ආරෝචේසුං. “තේන හි, භික්ඛවේ, උග්ගහේත්වා නික්ඛිපථා”ති. අථ ඛෝ භගවා ඒතස්මිං නිදානේ ඒතස්මිං පකරණේ ධම්මිං කථං කත්වා භික්ඛූ ආමන්තේසි—  “අනුජානාමි, භික්ඛවේ, රතනං වා රතනසම්මතං වා අජ්ඣාරාමේ උග්ගහේත්වා වා උග්ගහාපේත්වා වා නික්ඛිපිතුං—  ‘යස්ස භවිස්සති සෝ හරිස්සතී’ති. ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

<Paragraph number="1481" book="paci">
<Emphasis>“යෝ පන භික්ඛු රතනං වා රතනසම්මතං වා, අඤ්ඤත්‍ර අජ්ඣාරාමා, උග්ගණ්හේය්‍ය වා උග්ගණ්හාපේය්‍ය වා, පාචිත්තියන්”</Emphasis>ති.
</Paragraph>

<Paragraph number="1482" book="paci">
ඒවඤ්චිදං භගවතා භික්ඛූනං සික්ඛාපදං පඤ්ඤත්තං හෝති.
</Paragraph>

</Division>
<Division number="504" book="paci">

<Paragraph number="1483" book="paci">
තේන ඛෝ පන සමයේන කාසීසු ජනපදේ අනාථපිණ්ඩිකස්ස ගහපතිස්ස කම්මන්තගාමෝ හෝති. තේන ච ගහපතිනා අන්තේවාසී ආණත්තෝ හෝති—  “සචේ භදන්තා ආගච්ඡන්ති, භත්තං කරේය්‍යාසී”ති. තේන ඛෝ පන සමයේන සම්බහුලා භික්ඛූ කාසීසු ජනපදේ චාරිකං චරමානා යේන අනාථපිණ්ඩිකස්ස ගහපතිස්ස කම්මන්තගාමෝ තේනුපසඞ්කමිංසු. අද්දසා ඛෝ සෝ පුරිසෝ තේ භික්ඛූ දූරතෝව ආගච්ඡන්තේ. දිස්වාන යේන තේ භික්ඛූ තේනුපසඞ්කමි; උපසඞ්කමිත්වා තේ භික්ඛූ අභිවාදේත්වා ඒතදවෝච—  “අධිවාසේන්තු, භන්තේ, අය්‍යා ස්වාතනාය ගහපතිනෝ භත්තන්”ති. අධිවාසේසුං ඛෝ තේ භික්ඛූ තුණ්හීභාවේන. අථ ඛෝ සෝ පුරිසෝ තස්සා රත්තියා අච්චයේන පණීතං ඛාදනීයං භෝජනීයං පටියාදාපේත්වා කාලං ආරෝචාපේත්වා අඞ්ගුලිමුද්දිකං ඕමුඤ්චිත්වා තේ භික්ඛූ භත්තේන පරිවිසිත්වා—  “අය්‍යා භුඤ්ජිත්වා ගච්ඡන්තු, අහම්පි කම්මන්තං ගමිස්සාමී”ති අඞ්ගුලිමුද්දිකං විස්සරිත්වා අගමාසි. භික්ඛූ පස්සිත්වා—  “සචේ මයං ගමිස්සාම නස්සිස්සතායං අඞ්ගුලිමුද්දිකා”ති තත්ථේව අච්ඡිංසු. අථ ඛෝ සෝ පුරිසෝ කම්මන්තා ආගච්ඡන්තෝ තේ භික්ඛූ පස්සිත්වා ඒතදවෝච—  “කිස්ස, භන්තේ, අය්‍යා ඉධේව අච්ඡන්තී”ති? අථ ඛෝ තේ භික්ඛූ තස්ස පුරිසස්ස ඒතමත්ථං ආරෝචේත්වා සාවත්ථිං ගන්ත්වා භික්ඛූනං ඒතමත්ථං ආරෝචේසුං. භික්ඛූ භගවතෝ ඒතමත්ථං ආරෝචේසුං.
</Paragraph>

<Paragraph number="1484" book="paci">
අථ ඛෝ භගවා ඒතස්මිං නිදානේ ඒතස්මිං පකරණේ ධම්මිං කථං කත්වා භික්ඛූ ආමන්තේසි—  “අනුජානාමි, භික්ඛවේ, රතනං වා රතනසම්මතං වා අජ්ඣාරාමේ වා අජ්ඣාවසථේ වා උග්ගහේත්වා වා උග්ගහාපේත්වා වා නික්ඛිපිතුං—  ‘යස්ස භවිස්සති සෝ හරිස්සතී’ති. ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

</Division>
<Division number="505" book="paci">

<Paragraph number="1485" book="paci">
<Emphasis>“යෝ පන භික්ඛු රතනං වා රතනසම්මතං වා, අඤ්ඤත්‍ර අජ්ඣාරාමා වා අජ්ඣාවසථා වා, උග්ගණ්හේය්‍ය වා උග්ගණ්හාපේය්‍ය වා, පාචිත්තියං. රතනං වා පන භික්ඛුනා රතනසම්මතං වා අජ්ඣාරාමේ වා අජ්ඣාවසථේ වා උග්ගහේත්වා වා උග්ගහාපේත්වා වා නික්ඛිපිතබ්බං—  ‘යස්ස භවිස්සති සෝ හරිස්සතී’ති. අයං තත්ථ සාමීචී”</Emphasis>ති. (*84*:<Emphasis>133</Emphasis>)
</Paragraph>

</Division>
<Division number="506" book="paci">

<Paragraph number="1486" book="paci">
<Emphasis>යෝ පනා</Emphasis>ති යෝ යාදිසෝ …පේ…  <Emphasis>භික්ඛූ</Emphasis>ති …පේ…  අයං ඉමස්මිං අත්ථේ අධිප්පේතෝ භික්ඛූති.
</Paragraph>

<Paragraph number="1487" book="paci">
<Emphasis>රතනං</Emphasis> නාම මුත්තා මණි වේළුරියෝ සඞ්ඛෝ සිලා පවාලං රජතං ජාතරූපං ලෝහිතඞ්කෝ මසාරගල්ලං.
</Paragraph>

<Paragraph number="1488" book="paci">
<Emphasis>රතනසම්මතං</Emphasis> නාම යං මනුස්සානං උපභෝගපරිභෝගං, ඒතං රතනසම්මතං නාම.
</Paragraph>

<Paragraph number="1489" book="paci">
<Emphasis>අඤ්ඤත්‍ර අජ්ඣාරාමා වා අජ්ඣාවසථා වා</Emphasis>ති ඨපේත්වා අජ්ඣාරාමං අජ්ඣාවසථං.
</Paragraph>

<Paragraph number="1490" book="paci">
<Emphasis>අජ්ඣාරාමෝ</Emphasis> නාම පරික්ඛිත්තස්ස ආරාමස්ස අන්තෝ ආරාමෝ, අපරික්ඛිත්තස්ස උපචාරෝ.
</Paragraph>

<Paragraph number="1491" book="paci">
<Emphasis>අජ්ඣාවසථෝ</Emphasis> නාම පරික්ඛිත්තස්ස ආවසථස්ස අන්තෝ ආවසථෝ, අපරික්ඛිත්තස්ස උපචාරෝ.
</Paragraph>

<Paragraph number="1492" book="paci">
<Emphasis>උග්ගණ්හේය්‍යා</Emphasis>ති සයං ගණ්හාති, ආපත්ති පාචිත්තියස්ස.
</Paragraph>

<Paragraph number="1493" book="paci">
<Emphasis>උග්ගණ්හාපේය්‍යා</Emphasis>ති අඤ්ඤං ගාහාපේති, ආපත්ති පාචිත්තියස්ස.
</Paragraph>

<Paragraph number="1494" book="paci">
<Emphasis>රතනං වා පන භික්ඛුනා රතනසම්මතං වා අජ්ඣාරාමේ වා අජ්ඣාවසථේ වා උග්ගහේත්වා වා උග්ගහාපේත්වා වා නික්ඛිපිතබ්බන්</Emphasis>ති රූපේන වා නිමිත්තේන වා සඤ්ඤාණං කත්වා නික්ඛිපිත්වා ආචික්ඛිතබ්බං—  “යස්ස භණ්ඩං නට්ඨං සෝ ආගච්ඡතූ”ති. සචේ තත්ථ ආගච්ඡති සෝ වත්තබ්බෝ—  “ආවුසෝ, කීදිසං තේ භණ්ඩන්”ති? සචේ රූපේන වා නිමිත්තේන වා සම්පාදේති දාතබ්බං, නෝ චේ සම්පාදේති “විචිනාහි, ආවුසෝ”ති වත්තබ්බෝ. තම්හා ආවාසා පක්කමන්තේන යේ තත්ථ හෝන්ති භික්ඛූ පතිරූපා, තේසං හත්ථේ නික්ඛිපිත්වා පක්කමිතබ්බං. නෝ චේ හෝන්ති භික්ඛූ පතිරූපා, යේ තත්ථ හෝන්ති ගහපතිකා පතිරූපා, තේසං හත්ථේ නික්ඛිපිත්වා පක්කමිතබ්බං.
</Paragraph>

<Paragraph number="1495" book="paci">
<Emphasis>අයං තත්ථ සාමීචී</Emphasis>ති අයං තත්ථ අනුධම්මතා.
</Paragraph>

</Division>
<Division number="507" book="paci">

<Paragraph number="1496" book="paci">
අනාපත්ති—  රතනං වා රතනසම්මතං වා අජ්ඣාරාමේ වා අජ්ඣාවසථේ වා උග්ගහේත්වා වා උග්ගහාපේත්වා වා නික්ඛිපති—  “යස්ස භවිස්සති සෝ හරිස්සතී”ති, රතනසම්මතං විස්සාසං ගණ්හාති, තාවකාලිකං ගණ්හාති, පංසුකූලසඤ්ඤිස්ස, උම්මත්තකස්ස, ආදිකම්මිකස්සාති.

</Paragraph>
</Division>

<Paragraph number="1497" type="center" book="paci">
රතනසික්ඛාපදං නිට්ඨිතං දුතියං.
</Paragraph>