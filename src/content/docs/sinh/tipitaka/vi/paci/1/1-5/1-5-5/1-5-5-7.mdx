---
title: "1.5.5.7 මහානාමසික්ඛාපද"
tableOfContents: false
sidebar:
  order: 8
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="303" book="paci">

<Paragraph number="964" book="paci">
තේන සමයේන බුද්ධෝ භගවා සක්කේසු විහරති කපිලවත්ථුස්මිං නිග්‍රෝධාරාමේ. තේන ඛෝ පන සමයේන මහානාමස්ස සක්කස්ස භේසජ්ජං උස්සන්නං හෝති. අථ ඛෝ මහානාමෝ සක්කෝ යේන භගවා තේනුපසඞ්කමි; උපසඞ්කමිත්වා භගවන්තං අභිවාදේත්වා ඒකමන්තං නිසීදි. ඒකමන්තං නිසින්නෝ ඛෝ මහානාමෝ සක්කෝ භගවන්තං ඒතදවෝච—  “ඉච්ඡාමහං, භන්තේ, සංඝං චතුමාසං භේසජ්ජේන පවාරේතුන්”ති. “සාධු සාධු, මහානාම. තේන හි ත්වං, මහානාම, සංඝං චතුමාසං භේසජ්ජේන පවාරේහී”ති. භික්ඛූ කුක්කුච්චායන්තා නාධිවාසේන්ති. භගවතෝ ඒතමත්ථං ආරෝචේසුං …පේ…  අනුජානාමි, භික්ඛවේ, චතුමාසං භේසජ්ජප්පච්චයපවාරණං සාදිතුන්”ති.
</Paragraph>

</Division>
<Division number="304" book="paci">

<Paragraph number="965" book="paci">
තේන ඛෝ පන සමයේන භික්ඛූ මහානාමං සක්කං පරිත්තං භේසජ්ජං විඤ්ඤාපේන්ති. තථේව මහානාමස්ස සක්කස්ස භේසජ්ජං උස්සන්නං හෝති. දුතියම්පි ඛෝ මහානාමෝ සක්කෝ යේන භගවා තේනුපසඞ්කමි; උපසඞ්කමිත්වා භගවන්තං අභිවාදේත්වා ඒකමන්තං නිසීදි. ඒකමන්තං නිසින්නෝ ඛෝ මහානාමෝ සක්කෝ භගවන්තං ඒතදවෝච—  “ඉච්ඡාමහං, භන්තේ, සංඝං අපරම්පි චතුමාසං භේසජ්ජේන පවාරේතුන්”ති. “සාධු සාධු, මහානාම. තේන හි ත්වං, මහානාම, සංඝං අපරම්පි චතුමාසං භේසජ්ජේන පවාරේහී”ති. භික්ඛූ කුක්කුච්චායන්තා නාධිවාසේන්ති. භගවතෝ ඒතමත්ථං ආරෝචේසුං …පේ…  අනුජානාමි, භික්ඛවේ, පුන පවාරණම්පි සාදිතුන්”ති.
</Paragraph>

</Division>
<Division number="305" book="paci">

<Paragraph number="966" book="paci">
තේන ඛෝ පන සමයේන භික්ඛූ මහානාමං සක්කං පරිත්තංයේව භේසජ්ජං විඤ්ඤාපේන්ති. තථේව මහානාමස්ස සක්කස්ස භේසජ්ජං උස්සන්නං හෝති. තතියම්පි ඛෝ මහානාමෝ සක්කෝ යේන භගවා තේනුපසඞ්කමි; උපසඞ්කමිත්වා භගවන්තං අභිවාදේත්වා ඒකමන්තං නිසීදි. ඒකමන්තං නිසින්නෝ ඛෝ මහානාමෝ සක්කෝ භගවන්තං ඒතදවෝච—  “ඉච්ඡාමහං, භන්තේ, සංඝං යාවජීවං භේසජ්ජේන පවාරේතුන්”ති. “සාධු සාධු, මහානාම. තේන හි ත්වං, මහානාම, සංඝං යාවජීවං භේසජ්ජේන පවාරේහී”ති. භික්ඛූ කුක්කුච්චායන්තා නාධිවාසේන්ති. භගවතෝ ඒතමත්ථං ආරෝචේසුං …පේ…  අනුජානාමි, භික්ඛවේ, නිච්චපවාරණම්පි සාදිතුන්”ති.
</Paragraph>

<Paragraph number="967" book="paci">
තේන ඛෝ පන සමයේන ඡබ්බග්ගියා භික්ඛූ දුන්නිවත්ථා හෝන්ති දුප්පාරුතා අනාකප්පසම්පන්නා. මහානාමෝ සක්කෝ වත්තා හෝති—  “කිස්ස තුම්හේ, භන්තේ, දුන්නිවත්ථා දුප්පාරුතා අනාකප්පසම්පන්නා? නනු නාම පබ්බජිතේන සුනිවත්ථේන භවිතබ්බං සුපාරුතේන ආකප්පසම්පන්නේනා”ති? ඡබ්බග්ගියා භික්ඛූ මහානාමේ සක්කේ උපනන්ධිංසු. අථ ඛෝ ඡබ්බග්ගියානං භික්ඛූනං ඒතදහෝසි—  “කේන නු ඛෝ මයං උපායේන මහානාමං සක්කං මඞ්කුං කරේය්‍යාමා”ති? අථ ඛෝ ඡබ්බග්ගියානං භික්ඛූනං ඒතදහෝසි—  “මහානාමේන ඛෝ, ආවුසෝ, සක්කේන සංඝෝ භේසජ්ජේන පවාරිතෝ. හන්ද මයං, ආවුසෝ, මහානාමං සක්කං සප්පිං විඤ්ඤාපේමා”ති. අථ ඛෝ ඡබ්බග්ගියා භික්ඛූ යේන මහානාමෝ සක්කෝ තේනුපසඞ්කමිංසු; උපසඞ්කමිත්වා මහානාමං සක්කං ඒතදවෝචුං—  “දෝණේන, ආවුසෝ, සප්පිනා අත්ථෝ”ති. “අජ්ජණ්හෝ, භන්තේ, ආගමේථ. මනුස්සා වජං ගතා සප්පිං ආහරිතුං. කාලං ආහරිස්සථා”ති.
</Paragraph>

<Paragraph number="968" book="paci">
දුතියම්පි ඛෝ …පේ…  තතියම්පි ඛෝ ඡබ්බග්ගියා භික්ඛූ මහානාමං සක්කං ඒතදවෝචුං—  “දෝණේන, ආවුසෝ, සප්පිනා අත්ථෝ”ති. “අජ්ජණ්හෝ, භන්තේ, ආගමේථ. මනුස්සා වජං ගතා සප්පිං ආහරිතුං. කාලං ආහරිස්සථා”ති. “කිං පන තයා, ආවුසෝ, අදාතුකාමේන පවාරිතේන, යං ත්වං පවාරේත්වා න දේසී”ති. අථ ඛෝ මහානාමෝ සක්කෝ උජ්ඣායති ඛිය්‍යති විපාචේති—  “කථඤ්හි නාම භදන්තා—  ‘අජ්ජණ්හෝ, භන්තේ, ආගමේථා’ති වුච්චමානා නාගමේස්සන්තී”ති.
</Paragraph>

<Paragraph number="969" book="paci">
අස්සෝසුං ඛෝ භික්ඛූ මහානාමස්ස සක්කස්ස උජ්ඣායන්තස්ස ඛිය්‍යන්තස්ස විපාචේන්තස්ස. යේ තේ භික්ඛූ අප්පිච්ඡා …පේ…  තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම ඡබ්බග්ගියා භික්ඛූ මහානාමේන සක්කේන—  ‘අජ්ජණ්හෝ, භන්තේ, ආගමේථා’ති වුච්චමානා නාගමේස්සන්තී”ති …පේ…  “සච්චං කිර තුම්හේ, භික්ඛවේ, මහානාමේන සක්කේන—  ‘අජ්ජණ්හෝ, භන්තේ, ආගමේථා’ති වුච්චමානා නාගමේථා”ති? “සච්චං, භගවා”ති. විගරහි බුද්ධෝ භගවා …පේ…  කථඤ්හි නාම තුම්හේ, මෝඝපුරිසා, මහානාමේන සක්කේන—  “අජ්ජණ්හෝ, භන්තේ, ආගමේථා”ති වුච්චමානා නාගමේස්සථ. නේතං, මෝඝපුරිසා, අප්පසන්නානං වා පසාදාය …පේ…  ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

</Division>
<Division number="306" book="paci">

<Paragraph number="970" book="paci">
<Emphasis>“අගිලානේන භික්ඛුනා චතුමාසප්පච්චයපවාරණා සාදිතබ්බා</Emphasis>, <Emphasis>අඤ්ඤත්‍ර පුනපවාරණාය, අඤ්ඤත්‍ර නිච්චපවාරණාය; තතෝ චේ උත්තරි සාදියේය්‍ය, පාචිත්තියන්”</Emphasis>ති. (*47*:<Emphasis>96</Emphasis>)
</Paragraph>

</Division>
<Division number="307" book="paci">

<Paragraph number="971" book="paci">
<Emphasis>අගිලානේන භික්ඛුනා චතුමාසප්පච්චයපවාරණා සාදිතබ්බා</Emphasis>ති ගිලානප්පච්චයපවාරණා සාදිතබ්බා.
</Paragraph>

<Paragraph number="972" book="paci">
<Emphasis>පුනපවාරණාපි සාදිතබ්බා</Emphasis>ති යදා ගිලානෝ භවිස්සාමි තදා විඤ්ඤාපේස්සාමීති.
</Paragraph>

<Paragraph number="973" book="paci">
<Emphasis>නිච්චපවාරණාපි සාදිතබ්බා</Emphasis>ති යදා ගිලානෝ භවිස්සාමි තදා විඤ්ඤාපේස්සාමීති.
</Paragraph>

<Paragraph number="974" book="paci">
<Emphasis>තතෝ චේ උත්තරි සාදියේය්‍යා</Emphasis>ති අත්ථි පවාරණා භේසජ්ජපරියන්තා න රත්තිපරියන්තා, අත්ථි පවාරණා රත්තිපරියන්තා න භේසජ්ජපරියන්තා, අත්ථි පවාරණා භේසජ්ජපරියන්තා ච රත්තිපරියන්තා ච, අත්ථි පවාරණා නේව භේසජ්ජපරියන්තා න රත්තිපරියන්තා.
</Paragraph>

<Paragraph number="975" book="paci">
<Emphasis>භේසජ්ජපරියන්තා</Emphasis> නාම භේසජ්ජානි පරිග්ගහිතානි හෝන්ති—  “ඒත්තකේහි භේසජ්ජේහි පවාරේමී”ති. <Emphasis>රත්තිපරියන්තා</Emphasis> නාම රත්තියෝ පරිග්ගහිතායෝ හෝන්ති—  “ඒත්තකාසු රත්තීසු පවාරේමී”ති. <Emphasis>භේසජ්ජපරියන්තා ච රත්තිපරියන්තා ච</Emphasis> නාම භේසජ්ජානි ච පරිග්ගහිතානි හෝන්ති රත්තියෝ ච පරිග්ගහිතායෝ හෝන්ති—  “ඒත්තකේහි භේසජ්ජේහි ඒත්තකාසු රත්තීසු පවාරේමී”ති. <Emphasis>නේව භේසජ්ජපරියන්තා න රත්තිපරියන්තා</Emphasis> නාම භේසජ්ජානි ච අපරිග්ගහිතානි හෝන්ති රත්තියෝ ච අපරිග්ගහිතායෝ හෝන්ති.
</Paragraph>

</Division>
<Division number="308" book="paci">

<Paragraph number="976" book="paci">
භේසජ්ජපරියන්තේ—  යේහි භේසජ්ජේහි පවාරිතෝ හෝති තානි භේසජ්ජානි ඨපේත්වා අඤ්ඤානි භේසජ්ජානි විඤ්ඤාපේති, ආපත්ති පාචිත්තියස්ස. රත්තිපරියන්තේ—  යාසු රත්තීසු පවාරිතෝ හෝති, තා රත්තියෝ ඨපේත්වා අඤ්ඤාසු රත්තීසු විඤ්ඤාපේති, ආපත්ති පාචිත්තියස්ස. භේසජ්ජපරියන්තේ ච රත්තිපරියන්තේ ච—  යේහි භේසජ්ජේහි පවාරිතෝ හෝති, තානි භේසජ්ජානි ඨපේත්වා යාසු රත්තීසු පවාරිතෝ හෝති, තා රත්තියෝ ඨපේත්වා අඤ්ඤානි භේසජ්ජානි අඤ්ඤාසු රත්තීසු විඤ්ඤාපේති, ආපත්ති පාචිත්තියස්ස. නේව භේසජ්ජපරියන්තේ න රත්තිපරියන්තේ, අනාපත්ති.
</Paragraph>

</Division>
<Division number="309" book="paci">

<Paragraph number="977" book="paci">
න භේසජ්ජේන කරණීයේන භේසජ්ජං විඤ්ඤාපේති, ආපත්ති පාචිත්තියස්ස. අඤ්ඤේන භේසජ්ජේන කරණීයේන අඤ්ඤං භේසජ්ජං විඤ්ඤාපේති, ආපත්ති පාචිත්තියස්ස. තතුත්තරි තතුත්තරිසඤ්ඤී භේසජ්ජං විඤ්ඤාපේති, ආපත්ති පාචිත්තියස්ස. තතුත්තරි වේමතිකෝ භේසජ්ජං විඤ්ඤාපේති, ආපත්ති පාචිත්තියස්ස. තතුත්තරි නතතුත්තරිසඤ්ඤී භේසජ්ජං විඤ්ඤාපේති, ආපත්ති පාචිත්තියස්ස.
</Paragraph>

<Paragraph number="978" book="paci">
නතතුත්තරි තතුත්තරිසඤ්ඤී, ආපත්ති දුක්කටස්ස. නතතුත්තරි වේමතිකෝ, ආපත්ති දුක්කටස්ස. නතතුත්තරි නතතුත්තරිසඤ්ඤී, අනාපත්ති.
</Paragraph>

</Division>
<Division number="310" book="paci">

<Paragraph number="979" book="paci">
අනාපත්ති—  යේහි භේසජ්ජේහි පවාරිතෝ හෝති තානි භේසජ්ජානි විඤ්ඤාපේති, යාසු රත්තීසු පවාරිතෝ හෝති තාසු රත්තීසු විඤ්ඤාපේති, “ඉමේහි තයා භේසජ්ජේහි පවාරිතාම්හ, අම්හාකඤ්ච ඉමිනා ච ඉමිනා ච භේසජ්ජේන අත්ථෝ”ති ආචික්ඛිත්වා විඤ්ඤාපේති, “යාසු තයා රත්තීසු පවාරිතාම්හ තායෝ ච රත්තියෝ වීතිවත්තා අම්හාකඤ්ච භේසජ්ජේන අත්ථෝ”ති ආචික්ඛිත්වා විඤ්ඤාපේති, ඤාතකානං පවාරිතානං, අඤ්ඤස්සත්ථාය, අත්තනෝ ධනේන, උම්මත්තකස්ස, ආදිකම්මිකස්සාති.

</Paragraph>
</Division>

<Paragraph number="980" type="center" book="paci">
මහානාමසික්ඛාපදං නිට්ඨිතං සත්තමං.
</Paragraph>