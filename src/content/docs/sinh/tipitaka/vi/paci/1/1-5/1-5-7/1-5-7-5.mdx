---
title: "1.5.7.5 ඌනවීසතිවස්සසික්ඛාපද"
tableOfContents: false
sidebar:
  order: 6
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="402" book="paci">

<Paragraph number="1212" book="paci">
තේන සමයේන බුද්ධෝ භගවා රාජගහේ විහරති වේළුවනේ කලන්දකනිවාපේ. තේන ඛෝ පන සමයේන රාජගහේ සත්තරසවග්ගියා දාරකා සහායකා හෝන්ති. උපාලිදාරකෝ තේසං පාමෝක්ඛෝ හෝති. අථ ඛෝ උපාලිස්ස මාතාපිතූනං ඒතදහෝසි—  “කේන නු ඛෝ උපායේන උපාලි අම්හාකං අච්චයේන සුඛඤ්ච ජීවේය්‍ය න ච කිලමේය්‍යා”ති? අථ ඛෝ උපාලිස්ස මාතාපිතූනං ඒතදහෝසි—  “සචේ ඛෝ උපාලි ලේඛං සික්ඛේය්‍ය, ඒවං ඛෝ උපාලි අම්හාකං අච්චයේන සුඛඤ්ච ජීවේය්‍ය, න ච කිලමේය්‍යා”ති. අථ ඛෝ උපාලිස්ස මාතාපිතූනං ඒතදහෝසි—  “සචේ ඛෝ උපාලි ලේඛං සික්ඛිස්සති, අඞ්ගුලියෝ දුක්ඛා භවිස්සන්ති. සචේ ඛෝ උපාලි ගණනං සික්ඛේය්‍ය, ඒවං ඛෝ උපාලි අම්හාකං අච්චයේන සුඛඤ්ච ජීවේය්‍ය න ච කිලමේය්‍යා”ති. අථ ඛෝ උපාලිස්ස මාතාපිතූනං ඒතදහෝසි—  “සචේ ඛෝ උපාලි ගණනං සික්ඛිස්සති, උරස්ස දුක්ඛෝ භවිස්සති. සචේ ඛෝ උපාලි රූපං සික්ඛේය්‍ය, ඒවං ඛෝ උපාලි අම්හාකං අච්චයේන සුඛඤ්ච ජීවේය්‍ය න ච කිලමේය්‍යා”ති. අථ ඛෝ උපාලිස්ස මාතාපිතූනං ඒතදහෝසි—  “සචේ ඛෝ උපාලි රූපං සික්ඛිස්සති, අක්ඛීනි දුක්ඛා භවිස්සන්ති. ඉමේ ඛෝ සමණා සක්‍යපුත්තියා සුඛසීලා සුඛසමාචාරා සුභෝජනානි භුඤ්ජිත්වා නිවාතේසු සයනේසු සයන්ති. සචේ ඛෝ උපාලි සමණේසු සක්‍යපුත්තියේසු පබ්බජේය්‍ය, ඒවං ඛෝ උපාලි අම්හාකං අච්චයේන සුඛඤ්ච ජීවේය්‍ය, න ච කිලමේය්‍යා”ති.
</Paragraph>

<Paragraph number="1213" book="paci">
අස්සෝසි ඛෝ උපාලිදාරකෝ මාතාපිතූනං ඉමං කථාසල්ලාපං. අථ ඛෝ උපාලිදාරකෝ යේන තේ දාරකා තේනුපසඞ්කමි; උපසඞ්කමිත්වා තේ දාරකේ ඒතදවෝච—  “ඒථ මයං, අය්‍යා, සමණේසු සක්‍යපුත්තියේසු පබ්බජිස්සාමා”ති. “සචේ ඛෝ ත්වං, අය්‍ය, පබ්බජිස්සසි, ඒවං මයම්පි පබ්බජිස්සාමා”ති. අථ ඛෝ තේ දාරකා ඒකමේකස්ස මාතාපිතරෝ උපසඞ්කමිත්වා ඒතදවෝචුං—  “අනුජානාථ මං අගාරස්මා අනගාරියං පබ්බජ්ජායා”ති. අථ ඛෝ තේසං දාරකානං මාතාපිතරෝ—  “සබ්බේපිමේ දාරකා සමානච්ඡන්දා කල්‍යාණාධිප්පායා”ති අනුජානිංසු. තේ භික්ඛූ උපසඞ්කමිත්වා පබ්බජ්ජං යාචිංසු. තේ භික්ඛූ පබ්බාජේසුං උපසම්පාදේසුං. තේ රත්තියා පච්චූසසමයං පච්චුට්ඨාය රෝදන්ති—  “යාගුං දේථ, භත්තං දේථ, ඛාදනීයං දේථා”ති. භික්ඛූ ඒවමාහංසු—  “ආගමේථ, ආවුසෝ, යාව රත්ති විභායති. සචේ යාගු භවිස්සති, පිවිස්සථ. සචේ භත්තං භවිස්සති, භුඤ්ජිස්සථ. සචේ ඛාදනීයං භවිස්සති, ඛාදිස්සථ. නෝ චේ භවිස්සති යාගු වා භත්තං වා ඛාදනීයං වා, පිණ්ඩාය චරිත්වා භුඤ්ජිස්සථා”ති. ඒවම්පි ඛෝ තේ භික්ඛූ භික්ඛූහි වුච්චමානා රෝදන්තියේව—  “යාගුං දේථ, භත්තං දේථ, ඛාදනීයං දේථා”ති. සේනාසනං ඌහදන්තිපි උම්මිහන්තිපි.
</Paragraph>

<Paragraph number="1214" book="paci">
අස්සෝසි ඛෝ භගවා රත්තියා පච්චූසසමයං පච්චුට්ඨාය දාරකසද්දං. සුත්වාන ආයස්මන්තං ආනන්දං ආමන්තේසි—  “කිං නු ඛෝ සෝ, ආනන්ද, දාරකසද්දෝ”ති? අථ ඛෝ ආයස්මා ආනන්දෝ භගවතෝ ඒතමත්ථං ආරෝචේසි. අථ ඛෝ භගවා ඒතස්මිං නිදානේ ඒතස්මිං පකරණේ භික්ඛුසංඝං සන්නිපාතාපේත්වා භික්ඛූ පටිපුච්ඡි—  “සච්චං කිර, භික්ඛවේ, භික්ඛූ ජානං ඌනවීසතිවස්සං පුග්ගලං උපසම්පාදේන්තී”ති? “සච්චං, භගවා”ති. විගරහි බුද්ධෝ භගවා …පේ…  කථඤ්හි නාම තේ, භික්ඛවේ, මෝඝපුරිසා ජානං ඌනවීසතිවස්සං පුග්ගලං උපසම්පාදේස්සන්ති. ඌනකවීසතිවස්සෝ, භික්ඛවේ, පුග්ගලෝ අක්ඛමෝ හෝති සීතස්ස උණ්හස්ස ජිඝච්ඡාය පිපාසාය ඩංසමකසවාතාතපසරීසපසම්ඵස්සානං දුරුත්තානං දුරාගතානං වචනපථානං උප්පන්නානං සාරීරිකානං වේදනානං දුක්ඛානං තිබ්බානං ඛරානං කටුකානං අසාතානං අමනාපානං පාණහරානං අනධිවාසකජාතිකෝ හෝති. වීසතිවස්සෝව ඛෝ, භික්ඛවේ, පුග්ගලෝ ඛමෝ හෝති සීතස්ස උණ්හස්ස …පේ…  පාණහරානං අධිවාසකජාතිකෝ හෝති. නේතං, භික්ඛවේ, අප්පසන්නානං වා පසාදාය …පේ…  ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

</Division>
<Division number="403" book="paci">

<Paragraph number="1215" book="paci">
<Emphasis>“යෝ පන භික්ඛු ජානං ඌනවීසතිවස්සං පුග්ගලං උපසම්පාදේය්‍ය, සෝ ච පුග්ගලෝ අනුපසම්පන්නෝ</Emphasis>, <Emphasis>තේ ච භික්ඛූ ගාරය්හා, ඉදං තස්මිං පාචිත්තියන්”</Emphasis>ති. (*65*:<Emphasis>114</Emphasis>)
</Paragraph>

</Division>
<Division number="404" book="paci">

<Paragraph number="1216" book="paci">
<Emphasis>යෝ පනා</Emphasis>ති යෝ යාදිසෝ …පේ…  <Emphasis>භික්ඛූ</Emphasis>ති …පේ…  අයං ඉමස්මිං අත්ථේ අධිප්පේතෝ භික්ඛූති.
</Paragraph>

<Paragraph number="1217" book="paci">
<Emphasis>ජානාති</Emphasis> නාම සාමං වා ජානාති, අඤ්ඤේ වා තස්ස ආරෝචේන්ති, සෝ වා ආරෝචේති.
</Paragraph>

<Paragraph number="1218" book="paci">
<Emphasis>ඌනවීසතිවස්සෝ</Emphasis> නාම අප්පත්තවීසතිවස්සෝ.
</Paragraph>

<Paragraph number="1219" book="paci">
“උපසම්පාදේස්සාමී”ති ගණං වා ආචරියං වා පත්තං වා චීවරං වා පරියේසති, සීමං වා සම්මන්නති, ආපත්ති දුක්කටස්ස. ඤත්තියා දුක්කටං. ද්වීහි කම්මවාචාහි දුක්කටා. කම්මවාචාපරියෝසානේ උපජ්ඣායස්ස ආපත්ති පාචිත්තියස්ස. ගණස්ස ච ආචරියස්ස ච ආපත්ති දුක්කටස්ස.
</Paragraph>

</Division>
<Division number="405" book="paci">

<Paragraph number="1220" book="paci">
ඌනවීසතිවස්සේ ඌනවීසතිවස්සසඤ්ඤී උපසම්පාදේති, ආපත්ති පාචිත්තියස්ස. ඌනවීසතිවස්සේ වේමතිකෝ උපසම්පාදේති, ආපත්ති දුක්කටස්ස. ඌනවීසතිවස්සේ පරිපුණ්ණවීසතිවස්සසඤ්ඤී උපසම්පාදේති, අනාපත්ති. පරිපුණ්ණවීසතිවස්සේ ඌනවීසතිවස්සසඤ්ඤී, ආපත්ති දුක්කටස්ස. පරිපුණ්ණවීසතිවස්සේ වේමතිකෝ, ආපත්ති දුක්කටස්ස. පරිපුණ්ණවීසතිවස්සේ පරිපුණ්ණවීසතිවස්සසඤ්ඤී, අනාපත්ති.
</Paragraph>

</Division>
<Division number="406" book="paci">

<Paragraph number="1221" book="paci">
අනාපත්ති—  ඌනවීසතිවස්සං පරිපුණ්ණවීසතිවස්සසඤ්ඤී උපසම්පාදේති, පරිපුණ්ණවීසතිවස්සං පරිපුණ්ණවීසතිවස්සසඤ්ඤී උපසම්පාදේති, උම්මත්තකස්ස, ආදිකම්මිකස්සාති.

</Paragraph>
</Division>

<Paragraph number="1222" type="center" book="paci">
ඌනවීසතිවස්සසික්ඛාපදං නිට්ඨිතං පඤ්චමං.
</Paragraph>