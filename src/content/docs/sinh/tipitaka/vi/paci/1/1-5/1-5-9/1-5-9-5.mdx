---
title: "1.5.9.5 මඤ්චපීඨසික්ඛාපද"
tableOfContents: false
sidebar:
  order: 6
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="521" book="paci">

<Paragraph number="1532" book="paci">
තේන සමයේන බුද්ධෝ භගවා සාවත්ථියං විහරති ජේතවනේ අනාථපිණ්ඩිකස්ස ආරාමේ. තේන ඛෝ පන සමයේන ආයස්මා උපනන්දෝ සක්‍යපුත්තෝ උච්චේ මඤ්චේ සයති. අථ ඛෝ භගවා සම්බහුලේහි භික්ඛූහි සද්ධිං සේනාසනචාරිකං ආහිණ්ඩන්තෝ යේනායස්මතෝ උපනන්දස්ස සක්‍යපුත්තස්ස විහාරෝ තේනුපසඞ්කමි. අද්දසා ඛෝ ආයස්මා උපනන්දෝ සක්‍යපුත්තෝ භගවන්තං දූරතෝව ආගච්ඡන්තං. දිස්වාන භගවන්තං ඒතදවෝච—  “ආගච්ඡතු මේ, භන්තේ, භගවා සයනං පස්සතූ”ති. අථ ඛෝ භගවා තතෝව පටිනිවත්තිත්වා භික්ඛූ ආමන්තේසි—  “ආසයතෝ, භික්ඛවේ, මෝඝපුරිසෝ වේදිතබ්බෝ”ති. අථ ඛෝ භගවා ආයස්මන්තං උපනන්දං සක්‍යපුත්තං අනේකපරියායේන විගරහිත්වා දුබ්භරතාය …පේ…  ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

</Division>
<Division number="522" book="paci">

<Paragraph number="1533" book="paci">
<Emphasis>“නවං පන භික්ඛුනා මඤ්චං වා පීඨං වා කාරයමානේන අට්ඨඞ්ගුලපාදකං කාරේතබ්බං සුගතඞ්ගුලේන, අඤ්ඤත්‍ර හේට්ඨිමාය අටනියා; තං අතික්කාමයතෝ ඡේදනකං පාචිත්තියන්”</Emphasis>ති. (*87*:<Emphasis>136</Emphasis>)
</Paragraph>

</Division>
<Division number="523" book="paci">

<Paragraph number="1534" book="paci">
<Emphasis>නවං</Emphasis> නාම කරණං උපාදාය වුච්චති.
</Paragraph>

<Paragraph number="1535" book="paci">
<Emphasis>මඤ්චෝ</Emphasis> නාම චත්තාරෝ මඤ්චා—  මසාරකෝ, බුන්දිකාබද්ධෝ, කුළීරපාදකෝ, ආහච්චපාදකෝ.
</Paragraph>

<Paragraph number="1536" book="paci">
<Emphasis>පීඨං</Emphasis> නාම චත්තාරි පීඨානි—  මසාරකං, බුන්දිකාබද්ධං, කුළීරපාදකං, ආහච්චපාදකං.
</Paragraph>

<Paragraph number="1537" book="paci">
<Emphasis>කාරයමානේනා</Emphasis>ති කරෝන්තෝ වා කාරාපේන්තෝ වා.
</Paragraph>

<Paragraph number="1538" book="paci">
<Emphasis>අට්ඨඞ්ගුලපාදකං කාරේතබ්බං සුගතඞ්ගුලේන, අඤ්ඤත්‍ර හේට්ඨිමාය අටනියා</Emphasis>ති ඨපේත්වා හේට්ඨිමං අටනිං; තං අතික්කාමේත්වා කරෝති වා කාරාපේති වා, පයෝගේ දුක්කටං, පටිලාභේන ඡින්දිත්වා පාචිත්තියං දේසේතබ්බං.
</Paragraph>

</Division>
<Division number="524" book="paci">

<Paragraph number="1539" book="paci">
අත්තනා විප්පකතං අත්තනා පරියෝසාපේති, ආපත්ති පාචිත්තියස්ස. අත්තනා විප්පකතං පරේහි පරියෝසාපේති, ආපත්ති පාචිත්තියස්ස. පරේහි විප්පකතං අත්තනා පරියෝසාපේති, ආපත්ති පාචිත්තියස්ස. පරේහි විප්පකතං පරේහි පරියෝසාපේති, ආපත්ති පාචිත්තියස්ස.
</Paragraph>

<Paragraph number="1540" book="paci">
අඤ්ඤස්සත්ථාය කරෝති වා කාරාපේති වා, ආපත්ති දුක්කටස්ස. අඤ්ඤේන කතං පටිලභිත්වා පරිභුඤ්ජති, ආපත්ති දුක්කටස්ස.
</Paragraph>

</Division>
<Division number="525" book="paci">

<Paragraph number="1541" book="paci">
අනාපත්ති—  පමාණිකං කරෝති, ඌනකං කරෝති, අඤ්ඤේන කතං පමාණාතික්කන්තං පටිලභිත්වා ඡින්දිත්වා පරිභුඤ්ජති, උම්මත්තකස්ස, ආදිකම්මිකස්සාති.

</Paragraph>
</Division>

<Paragraph number="1542" type="center" book="paci">
මඤ්චපීඨසික්ඛාපදං නිට්ඨිතං පඤ්චමං.
</Paragraph>