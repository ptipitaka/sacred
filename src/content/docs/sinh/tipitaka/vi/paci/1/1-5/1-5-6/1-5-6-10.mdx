---
title: "1.5.6.10 චීවරඅපනිධානසික්ඛාපද"
tableOfContents: false
sidebar:
  order: 2
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="377" book="paci">

<Paragraph number="1152" book="paci">
තේන සමයේන බුද්ධෝ භගවා සාවත්ථියං විහරති ජේතවනේ අනාථපිණ්ඩිකස්ස ආරාමේ. තේන ඛෝ පන සමයේන සත්තරසවග්ගියා භික්ඛූ අසන්නිහිතපරික්ඛාරා හෝන්ති. ඡබ්බග්ගියා භික්ඛූ සත්තරසවග්ගියානං භික්ඛූනං පත්තම්පි චීවරම්පි අපනිධේන්ති. සත්තරසවග්ගියා භික්ඛූ ඡබ්බග්ගියේ භික්ඛූ ඒතදවෝචුං—  “දේථාවුසෝ, අම්හාකං පත්තම්පි චීවරම්පී”ති. ඡබ්බග්ගියා භික්ඛූ හසන්ති, තේ රෝදන්ති. භික්ඛූ ඒවමාහංසු—  “කිස්ස තුම්හේ, ආවුසෝ, රෝදථා”ති? “ඉමේ, ආවුසෝ, ඡබ්බග්ගියා භික්ඛූ අම්හාකං පත්තම්පි චීවරම්පි අපනිධේන්තී”ති.
</Paragraph>

<Paragraph number="1153" book="paci">
යේ තේ භික්ඛූ අප්පිච්ඡා …පේ…  තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම ඡබ්බග්ගියා භික්ඛූ භික්ඛූනං පත්තම්පි චීවරම්පි අපනිධේස්සන්තී”ති …පේ…  “සච්චං කිර තුම්හේ, භික්ඛවේ, භික්ඛූනං පත්තම්පි චීවරම්පි අපනිධේථා”ති? “සච්චං, භගවා”ති. විගරහි බුද්ධෝ භගවා …පේ…  කථඤ්හි නාම තුම්හේ, මෝඝපුරිසා, භික්ඛූනං පත්තම්පි චීවරම්පි අපනිධේස්සථ. නේතං, මෝඝපුරිසා, අප්පසන්නානං වා පසාදාය …පේ…  ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

</Division>
<Division number="378" book="paci">

<Paragraph number="1154" book="paci">
<Emphasis>“යෝ පන භික්ඛු භික්ඛුස්ස පත්තං වා චීවරං වා නිසීදනං වා සූචිඝරං වා කායබන්ධනං වා අපනිධේය්‍ය වා අපනිධාපේය්‍ය වා, අන්තමසෝ හසාපේක්ඛෝපි, පාචිත්තියන්”</Emphasis>ති. (*60*:<Emphasis>109</Emphasis>)
</Paragraph>

</Division>
<Division number="379" book="paci">

<Paragraph number="1155" book="paci">
<Emphasis>යෝ පනා</Emphasis>ති යෝ යාදිසෝ …පේ…  <Emphasis>භික්ඛූ</Emphasis>ති …පේ…  අයං ඉමස්මිං අත්ථේ අධිප්පේතෝ භික්ඛූති.
</Paragraph>

<Paragraph number="1156" book="paci">
<Emphasis>භික්ඛුස්සා</Emphasis>ති අඤ්ඤස්ස භික්ඛුස්ස.
</Paragraph>

<Paragraph number="1157" book="paci">
<Emphasis>පත්තෝ</Emphasis> නාම ද්වේ පත්තා—  අයෝපත්තෝ, මත්තිකාපත්තෝ.
</Paragraph>

<Paragraph number="1158" book="paci">
<Emphasis>චීවරං</Emphasis> නාම ඡන්නං චීවරානං අඤ්ඤතරං චීවරං, විකප්පනුපගං පච්ඡිමං.
</Paragraph>

<Paragraph number="1159" book="paci">
<Emphasis>නිසීදනං</Emphasis> නාම සදසං වුච්චති.
</Paragraph>

<Paragraph number="1160" book="paci">
<Emphasis>සූචිඝරං</Emphasis> නාම සසූචිකං වා අසූචිකං වා.
</Paragraph>

<Paragraph number="1161" book="paci">
<Emphasis>කායබන්ධනං</Emphasis> නාම ද්වේ කායබන්ධනානි—  පට්ටිකා, සූකරන්තකං.
</Paragraph>

<Paragraph number="1162" book="paci">
<Emphasis>අපනිධේය්‍ය වා</Emphasis>ති සයං අපනිධේති, ආපත්ති පාචිත්තියස්ස.
</Paragraph>

<Paragraph number="1163" book="paci">
<Emphasis>අපනිධාපේය්‍ය වා</Emphasis>ති අඤ්ඤං ආණාපේසි, ආපත්ති පාචිත්තියස්ස. සකිං ආණත්තෝ බහුකම්පි අපනිධේති, ආපත්ති පාචිත්තියස්ස.
</Paragraph>

<Paragraph number="1164" book="paci">
<Emphasis>අන්තමසෝ හසාපේක්ඛෝපී</Emphasis>ති කීළාධිප්පායෝ.
</Paragraph>

</Division>
<Division number="380" book="paci">

<Paragraph number="1165" book="paci">
උපසම්පන්නේ උපසම්පන්නසඤ්ඤී පත්තං වා චීවරං වා නිසීදනං වා සූචිඝරං වා කායබන්ධනං වා අපනිධේති වා අපනිධාපේති වා, අන්තමසෝ හසාපේක්ඛෝපි, ආපත්ති පාචිත්තියස්ස. උපසම්පන්නේ වේමතිකෝ …පේ…  උපසම්පන්නේ අනුපසම්පන්නසඤ්ඤී පත්තං වා චීවරං වා නිසීදනං වා සූචිඝරං වා කායබන්ධනං වා අපනිධේති වා අපනිධාපේති වා, අන්තමසෝ හසාපේක්ඛෝපි, ආපත්ති පාචිත්තියස්ස.
</Paragraph>

<Paragraph number="1166" book="paci">
අඤ්ඤං පරික්ඛාරං අපනිධේති වා අපනිධාපේති වා, අන්තමසෝ හසාපේක්ඛෝපි, ආපත්ති දුක්කටස්ස. අනුපසම්පන්නස්ස පත්තං වා චීවරං වා අඤ්ඤං වා පරික්ඛාරං අපනිධේති වා අපනිධාපේති වා, අන්තමසෝ හසාපේක්ඛෝපි, ආපත්ති දුක්කටස්ස. අනුපසම්පන්නේ උපසම්පන්නසඤ්ඤී, ආපත්ති දුක්කටස්ස. අනුපසම්පන්නේ වේමතිකෝ, ආපත්ති දුක්කටස්ස. අනුපසම්පන්නේ අනුපසම්පන්නසඤ්ඤී, ආපත්ති දුක්කටස්ස.
</Paragraph>

</Division>
<Division number="381" book="paci">

<Paragraph number="1167" book="paci">
අනාපත්ති—  නහසාධිප්පායෝ, දුන්නික්ඛිත්තං පටිසාමේති, “ධම්මිං කථං කත්වා දස්සාමී”ති පටිසාමේති, උම්මත්තකස්ස, ආදිකම්මිකස්සාති.

</Paragraph>
</Division>

<Paragraph number="1168" type="center" book="paci">
චීවරඅපනිධානසික්ඛාපදං නිට්ඨිතං දසමං.

  
සුරාපානවග්ගෝ ඡට්ඨෝ.



</Paragraph>

<Paragraph number="1169" type="center" book="paci">
තස්සුද්දානං


</Paragraph>

<Paragraph number="1170" type="verses" book="paci">
_සුරා අඞ්ගුලි හාසෝ ච,_  
_අනාදරියඤ්ච භිංසනං;_  
_ජෝතිනහානදුබ්බණ්ණං,_  
_සාමං අපනිධේන චාති._
</Paragraph>