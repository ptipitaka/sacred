---
title: "1.5.4.2 ගණභෝජනසික්ඛාපද"
tableOfContents: false
sidebar:
  order: 3
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="209" book="paci">

<Paragraph number="678" book="paci">
තේන සමයේන බුද්ධෝ භගවා රාජගහේ විහරති වේළුවනේ කලන්දකනිවාපේ. තේන ඛෝ පන සමයේන දේවදත්තෝ පරිහීනලාභසක්කාරෝ සපරිසෝ කුලේසු විඤ්ඤාපේත්වා විඤ්ඤාපේත්වා භුඤ්ජති. මනුස්සා උජ්ඣායන්ති ඛිය්‍යන්ති විපාචේන්ති—  “කථඤ්හි නාම සමණා සක්‍යපුත්තියා කුලේසු විඤ්ඤාපේත්වා විඤ්ඤාපේත්වා භුඤ්ජිස්සන්ති. කස්ස සම්පන්නං න මනාපං, කස්ස සාදුං න රුච්චතී”ති.
</Paragraph>

<Paragraph number="679" book="paci">
අස්සෝසුං ඛෝ භික්ඛූ තේසං මනුස්සානං උජ්ඣායන්තානං ඛිය්‍යන්තානං විපාචේන්තානං. යේ තේ භික්ඛූ අප්පිච්ඡා …පේ…  තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම දේවදත්තෝ සපරිසෝ කුලේසු විඤ්ඤාපේත්වා විඤ්ඤාපේත්වා භුඤ්ජිස්සතී”ති …පේ…  “සච්චං කිර ත්වං, දේවදත්ත, සපරිසෝ කුලේසු විඤ්ඤාපේත්වා විඤ්ඤාපේත්වා භුඤ්ජසී”ති? “සච්චං, භගවා”ති. විගරහි බුද්ධෝ භගවා …පේ…  කථඤ්හි නාම ත්වං, මෝඝපුරිස, සපරිසෝ කුලේසු විඤ්ඤාපේත්වා විඤ්ඤාපේත්වා භුඤ්ජිස්සසි. නේතං, මෝඝපුරිස, අප්පසන්නානං වා පසාදාය …පේ…  ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

<Paragraph number="680" book="paci">
<Emphasis>“ගණභෝජනේ පාචිත්තියන්”</Emphasis>ති.
</Paragraph>

<Paragraph number="681" book="paci">
ඒවඤ්චිදං භගවතා භික්ඛූනං සික්ඛාපදං පඤ්ඤත්තං හෝති.
</Paragraph>

</Division>
<Division number="210" book="paci">

<Paragraph number="682" book="paci">
තේන ඛෝ පන සමයේන මනුස්සා ගිලානේ භික්ඛූ භත්තේන නිමන්තේන්ති. භික්ඛූ කුක්කුච්චායන්තා නාධිවාසේන්ති—  “පටික්ඛිත්තං භගවතා ගණභෝජනන්”ති. භගවතෝ ඒතමත්ථං ආරෝචේසුං. අථ ඛෝ භගවා ඒතස්මිං නිදානේ ඒතස්මිං පකරණේ ධම්මිං කථං කත්වා භික්ඛූ ආමන්තේසි—  “අනුජානාමි, භික්ඛවේ, ගිලානේන භික්ඛුනා ගණභෝජනං භුඤ්ජිතුං. ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

<Paragraph number="683" book="paci">
<Emphasis>“ගණභෝජනේ, අඤ්ඤත්‍ර සමයා, පාචිත්තියං. තත්ථායං සමයෝ. ගිලානසමයෝ—  අයං තත්ථ සමයෝ”</Emphasis>ති.
</Paragraph>

<Paragraph number="684" book="paci">
ඒවඤ්චිදං භගවතා භික්ඛූනං සික්ඛාපදං පඤ්ඤත්තං හෝති.
</Paragraph>

</Division>
<Division number="211" book="paci">

<Paragraph number="685" book="paci">
තේන ඛෝ පන සමයේන මනුස්සා චීවරදානසමයේ සචීවරභත්තං පටියාදේත්වා භික්ඛූ නිමන්තේන්ති—  “භෝජේත්වා චීවරේන අච්ඡාදේස්සාමා”ති. භික්ඛූ කුක්කුච්චායන්තා නාධිවාසේන්ති—  “පටික්ඛිත්තං භගවතා ගණභෝජනන්”ති. චීවරං පරිත්තං උප්පජ්ජති. භගවතෝ ඒතමත්ථං ආරෝචේසුං …පේ…  අනුජානාමි, භික්ඛවේ, චීවරදානසමයේ ගණභෝජනං භුඤ්ජිතුං. ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

<Paragraph number="686" book="paci">
<Emphasis>“ගණභෝජනේ, අඤ්ඤත්‍ර සමයා, පාචිත්තියං. තත්ථායං සමයෝ. ගිලානසමයෝ, චීවරදානසමයෝ—  අයං තත්ථ සමයෝ”</Emphasis>ති.
</Paragraph>

<Paragraph number="687" book="paci">
ඒවඤ්චිදං භගවතා භික්ඛූනං සික්ඛාපදං පඤ්ඤත්තං හෝති.
</Paragraph>

</Division>
<Division number="212" book="paci">

<Paragraph number="688" book="paci">
තේන ඛෝ පන සමයේන මනුස්සා චීවරකාරකේ භික්ඛූ භත්තේන නිමන්තේන්ති. භික්ඛූ කුක්කුච්චායන්තා නාධිවාසේන්ති—  “පටික්ඛිත්තං භගවතා ගණභෝජනන්”ති. භගවතෝ ඒතමත්ථං ආරෝචේසුං …පේ…  අනුජානාමි, භික්ඛවේ, චීවරකාරසමයේ ගණභෝජනං භුඤ්ජිතුං. ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

<Paragraph number="689" book="paci">
<Emphasis>“ගණභෝජනේ, අඤ්ඤත්‍ර සමයා, පාචිත්තියං. තත්ථායං සමයෝ. ගිලානසමයෝ, චීවරදානසමයෝ, චීවරකාරසමයෝ—  අයං තත්ථ සමයෝ”</Emphasis>ති.
</Paragraph>

<Paragraph number="690" book="paci">
ඒවඤ්චිදං භගවතා භික්ඛූනං සික්ඛාපදං පඤ්ඤත්තං හෝති.
</Paragraph>

</Division>
<Division number="213" book="paci">

<Paragraph number="691" book="paci">
තේන ඛෝ පන සමයේන භික්ඛූ මනුස්සේහි සද්ධිං අද්ධානං ගච්ඡන්ති. අථ ඛෝ තේ භික්ඛූ තේ මනුස්සේ ඒතදවෝචුං—  “මුහුත්තං, ආවුසෝ, ආගමේථ; පිණ්ඩාය චරිස්සාමා”ති. තේ ඒවමාහංසු—  “ඉධේව, භන්තේ, භුඤ්ජථා”ති. භික්ඛූ කුක්කුච්චායන්තා න පටිග්ගණ්හන්ති—  “පටික්ඛිත්තං භගවතා ගණභෝජනන්”ති. භගවතෝ ඒතමත්ථං ආරෝචේසුං …පේ…  අනුජානාමි, භික්ඛවේ, අද්ධානගමනසමයේ ගණභෝජනං භුඤ්ජිතුං. ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

<Paragraph number="692" book="paci">
<Emphasis>“ගණභෝජනේ, අඤ්ඤත්‍ර සමයා, පාචිත්තියං. තත්ථායං සමයෝ. ගිලානසමයෝ, චීවරදානසමයෝ, චීවරකාරසමයෝ, අද්ධානගමනසමයෝ—  අයං තත්ථ සමයෝ”</Emphasis>ති.
</Paragraph>

<Paragraph number="693" book="paci">
ඒවඤ්චිදං භගවතා භික්ඛූනං සික්ඛාපදං පඤ්ඤත්තං හෝති.
</Paragraph>

</Division>
<Division number="214" book="paci">

<Paragraph number="694" book="paci">
තේන ඛෝ පන සමයේන භික්ඛූ මනුස්සේහි සද්ධිං නාවාය ගච්ඡන්ති. අථ ඛෝ තේ භික්ඛූ තේ මනුස්සේ ඒතදවෝචුං—  “මුහුත්තං, ආවුසෝ, තීරං උපනේථ; පිණ්ඩාය චරිස්සාමා”ති. තේ ඒවමාහංසු—  “ඉධේව, භන්තේ, භුඤ්ජථා”ති. භික්ඛූ කුක්කුච්චායන්තා න පටිග්ගණ්හන්ති—  “පටික්ඛිත්තං භගවතා ගණභෝජනන්”ති. භගවතෝ ඒතමත්ථං ආරෝචේසුං …පේ…  අනුජානාමි, භික්ඛවේ, නාවාභිරුහනසමයේ ගණභෝජනං භුඤ්ජිතුං. ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

<Paragraph number="695" book="paci">
<Emphasis>“ගණභෝජනේ, අඤ්ඤත්‍ර සමයා, පාචිත්තියං. තත්ථායං සමයෝ. ගිලානසමයෝ, චීවරදානසමයෝ, චීවරකාරසමයෝ, අද්ධානගමනසමයෝ, නාවාභිරුහනසමයෝ—  අයං තත්ථ සමයෝ”</Emphasis>ති.
</Paragraph>

<Paragraph number="696" book="paci">
ඒවඤ්චිදං භගවතා භික්ඛූනං සික්ඛාපදං පඤ්ඤත්තං හෝති.
</Paragraph>

</Division>
<Division number="215" book="paci">

<Paragraph number="697" book="paci">
තේන ඛෝ පන සමයේන දිසාසු වස්සංවුට්ඨා භික්ඛූ රාජගහං ආගච්ඡන්ති භගවන්තං දස්සනාය. මනුස්සා නානාවේරජ්ජකේ භික්ඛූ පස්සිත්වා භත්තේන නිමන්තේන්ති. භික්ඛූ කුක්කුච්චායන්තා නාධිවාසේන්ති—  “පටික්ඛිත්තං භගවතා ගණභෝජනන්”ති. භගවතෝ ඒතමත්ථං ආරෝචේසුං …පේ…  අනුජානාමි, භික්ඛවේ, මහාසමයේ ගණභෝජනං භුඤ්ජිතුං. ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

<Paragraph number="698" book="paci">
<Emphasis>“ගණභෝජනේ, අඤ්ඤත්‍ර සමයා, පාචිත්තියං. තත්ථායං සමයෝ. ගිලානසමයෝ, චීවරදානසමයෝ, චීවරකාරසමයෝ, අද්ධානගමනසමයෝ, නාවාභිරුහනසමයෝ, මහාසමයෝ—  අයං තත්ථ සමයෝ”</Emphasis>ති.
</Paragraph>

<Paragraph number="699" book="paci">
ඒවඤ්චිදං භගවතා භික්ඛූනං සික්ඛාපදං පඤ්ඤත්තං හෝති.
</Paragraph>

</Division>
<Division number="216" book="paci">

<Paragraph number="700" book="paci">
තේන ඛෝ පන සමයේන රඤ්ඤෝ මාගධස්ස සේනියස්ස බිම්බිසාරස්ස ඤාතිසාලෝහිතෝ ආජීවකේසු පබ්බජිතෝ හෝති. අථ ඛෝ සෝ ආජීවකෝ යේන රාජා මාගධෝ සේනියෝ බිම්බිසාරෝ තේනුපසඞ්කමි; උපසඞ්කමිත්වා රාජානං මාගධං සේනියං බිම්බිසාරං ඒතදවෝච—  “ඉච්ඡාමහං, මහාරාජ, සබ්බපාසණ්ඩිකභත්තං කාතුන්”ති. “සචේ ත්වං, භන්තේ, බුද්ධප්පමුඛං භික්ඛුසංඝං පඨමං භෝජේය්‍යාසි”. “ඒවං කරේය්‍යාමී”ති. අථ ඛෝ සෝ ආජීවකෝ භික්ඛූනං සන්තිකේ දූතං පාහේසි—  “අධිවාසේන්තු මේ භික්ඛූ ස්වාතනාය භත්තන්”ති. භික්ඛූ කුක්කුච්චායන්තා නාධිවාසේන්ති—  “පටික්ඛිත්තං භගවතා ගණභෝජනන්”ති. අථ ඛෝ සෝ ආජීවකෝ යේන භගවා තේනුපසඞ්කමි; උපසඞ්කමිත්වා භගවතා සද්ධිං සම්මෝදි, සම්මෝදනීයං කථං සාරණීයං වීතිසාරේත්වා ඒකමන්තං අට්ඨාසි. ඒකමන්තං ඨිතෝ ඛෝ සෝ ආජීවකෝ භගවන්තං ඒතදවෝච—  “භවම්පි ගෝතමෝ පබ්බජිතෝ, අහම්පි පබ්බජිතෝ; අරහති පබ්බජිතෝ පබ්බජිතස්ස පිණ්ඩං පටිග්ගහේතුං. අධිවාසේතු මේ භවං ගෝතමෝ ස්වාතනාය භත්තං සද්ධිං භික්ඛුසංඝේනා”ති. අධිවාසේසි භගවා තුණ්හීභාවේන. අථ ඛෝ සෝ ආජීවකෝ භගවතෝ අධිවාසනං විදිත්වා පක්කාමි. අථ ඛෝ භගවා ඒතස්මිං නිදානේ ඒතස්මිං පකරණේ ධම්මිං කථං කත්වා භික්ඛූ ආමන්තේසි—  “අනුජානාමි, භික්ඛවේ, සමණභත්තසමයේ ගණභෝජනං භුඤ්ජිතුං. ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

</Division>
<Division number="217" book="paci">

<Paragraph number="701" book="paci">
<Emphasis>ගණභෝජනේ, අඤ්ඤත්‍ර සමයා, පාචිත්තියං. තත්ථායං සමයෝ. ගිලානසමයෝ, චීවරදානසමයෝ, චීවරකාරසමයෝ, අද්ධානගමනසමයෝ, නාවාභිරුහනසමයෝ, මහාසමයෝ, සමණභත්තසමයෝ—  අයං තත්ථ සමයෝ”</Emphasis>ති. (*32*:<Emphasis>81</Emphasis>)
</Paragraph>

</Division>
<Division number="218" book="paci">

<Paragraph number="702" book="paci">
<Emphasis>ගණභෝජනං</Emphasis> නාම යත්ථ චත්තාරෝ භික්ඛූ පඤ්චන්නං භෝජනානං අඤ්ඤතරේන භෝජනේන නිමන්තිතා භුඤ්ජන්ති. ඒතං ගණභෝජනං නාම.
</Paragraph>

<Paragraph number="703" book="paci">
<Emphasis>අඤ්ඤත්‍ර සමයා</Emphasis>ති ඨපේත්වා සමයං.
</Paragraph>

<Paragraph number="704" book="paci">
<Emphasis>ගිලානසමයෝ</Emphasis> නාම අන්තමසෝ පාදාපි ඵලිතා හෝන්ති. “ගිලානසමයෝ”ති භුඤ්ජිතබ්බං.
</Paragraph>

<Paragraph number="705" book="paci">
<Emphasis>චීවරදානසමයෝ</Emphasis> නාම අනත්ථතේ කථිනේ වස්සානස්ස පච්ඡිමෝ මාසෝ, අත්ථතේ කථිනේ පඤ්චමාසා. “චීවරදානසමයෝ”ති භුඤ්ජිතබ්බං.
</Paragraph>

<Paragraph number="706" book="paci">
<Emphasis>චීවරකාරසමයෝ</Emphasis> නාම චීවරේ කයිරමානේ. “චීවරකාරසමයෝ”ති භුඤ්ජිතබ්බං.
</Paragraph>

<Paragraph number="707" book="paci">
<Emphasis>අද්ධානගමනසමයෝ</Emphasis> නාම “අද්ධයෝජනං ගච්ඡිස්සාමී”ති භුඤ්ජිතබ්බං, ගච්ඡන්තේන භුඤ්ජිතබ්බං, ගතේන භුඤ්ජිතබ්බං.
</Paragraph>

<Paragraph number="708" book="paci">
<Emphasis>නාවාභිරුහනසමයෝ</Emphasis> නාම “නාවං අභිරුහිස්සාමී”ති භුඤ්ජිතබ්බං, ආරුළ්හේන භුඤ්ජිතබ්බං, ඕරුළ්හේන භුඤ්ජිතබ්බං.
</Paragraph>

<Paragraph number="709" book="paci">
<Emphasis>මහාසමයෝ</Emphasis> නාම යත්ථ ද්වේ තයෝ භික්ඛූ පිණ්ඩාය චරිත්වා යාපේන්ති, චතුත්ථේ ආගතේ න යාපේන්ති. “මහාසමයෝ”ති භුඤ්ජිතබ්බං.
</Paragraph>

<Paragraph number="710" book="paci">
<Emphasis>සමණභත්තසමයෝ</Emphasis> නාම යෝ කෝචි පරිබ්බාජකසමාපන්නෝ භත්තං කරෝති. “සමණභත්තසමයෝ”ති භුඤ්ජිතබ්බං.
</Paragraph>

<Paragraph number="711" book="paci">
“අඤ්ඤත්‍ර සමයා භුඤ්ජිස්සාමී”ති පටිග්ගණ්හාති, ආපත්ති දුක්කටස්ස. අජ්ඣෝහාරේ අජ්ඣෝහාරේ ආපත්ති පාචිත්තියස්ස.
</Paragraph>

</Division>
<Division number="219" book="paci">

<Paragraph number="712" book="paci">
ගණභෝජනේ ගණභෝජනසඤ්ඤී, අඤ්ඤත්‍ර සමයා, භුඤ්ජති, ආපත්ති පාචිත්තියස්ස. ගණභෝජනේ වේමතිකෝ, අඤ්ඤත්‍ර සමයා, භුඤ්ජති, ආපත්ති පාචිත්තියස්ස. ගණභෝජනේ නගණභෝජනසඤ්ඤී, අඤ්ඤත්‍ර සමයා, භුඤ්ජති, ආපත්ති පාචිත්තියස්ස.
</Paragraph>

<Paragraph number="713" book="paci">
නගණභෝජනේ ගණභෝජනසඤ්ඤී, ආපත්ති දුක්කටස්ස. නගණභෝජනේ වේමතිකෝ, ආපත්ති දුක්කටස්ස. නගණභෝජනේ නගණභෝජනසඤ්ඤී, අනාපත්ති.
</Paragraph>

</Division>
<Division number="220" book="paci">

<Paragraph number="714" book="paci">
අනාපත්ති—  සමයේ, ද්වේ තයෝ ඒකතෝ භුඤ්ජන්ති, පිණ්ඩාය චරිත්වා ඒකතෝ සන්නිපතිත්වා භුඤ්ජන්ති, නිච්චභත්තං, සලාකභත්තං, පක්ඛිකං, උපෝසථිකං, පාටිපදිකං, පඤ්ච භෝජනානි ඨපේත්වා සබ්බත්ථ අනාපත්ති, උම්මත්තකස්ස, ආදිකම්මිකස්සාති.

</Paragraph>
</Division>

<Paragraph number="715" type="center" book="paci">
ගණභෝජනසික්ඛාපදං නිට්ඨිතං දුතියං.
</Paragraph>