---
title: "1.5.9.3 විකාලගාමප්පවිසනසික්ඛාපද"
tableOfContents: false
sidebar:
  order: 4
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="508" book="paci">

<Paragraph number="1498" book="paci">
තේන සමයේන බුද්ධෝ භගවා සාවත්ථියං විහරති ජේතවනේ අනාථපිණ්ඩිකස්ස ආරාමේ. තේන ඛෝ පන සමයේන ඡබ්බග්ගියා භික්ඛූ විකාලේ ගාමං පවිසිත්වා සභායං නිසීදිත්වා අනේකවිහිතං තිරච්ඡානකථං කථේන්ති, සේය්‍යථිදං—  රාජකථං චෝරකථං මහාමත්තකථං සේනාකථං භයකථං යුද්ධකථං අන්නකථං පානකථං වත්ථකථං සයනකථං මාලාකථං ගන්ධකථං ඤාතිකථං යානකථං ගාමකථං නිගමකථං නගරකථං ජනපදකථං ඉත්ථිකථං සූරකථං විසිඛාකථං කුම්භට්ඨානකථං පුබ්බපේතකථං නානත්තකථං ලෝකක්ඛායිකං සමුද්දක්ඛායිකං ඉතිභවාභවකථං ඉති වා. මනුස්සා උජ්ඣායන්ති ඛිය්‍යන්ති විපාචේන්ති—  “කථඤ්හි නාම සමණා සක්‍යපුත්තියා විකාලේ ගාමං පවිසිත්වා සභායං නිසීදිත්වා අනේකවිහිතං තිරච්ඡානකථං කථේස්සන්ති, සේය්‍යථිදං—  රාජකථං චෝරකථං …පේ…  ඉතිභවාභවකථං ඉති වා, සේය්‍යථාපි ගිහී කාමභෝගිනෝ”ති.
</Paragraph>

<Paragraph number="1499" book="paci">
අස්සෝසුං ඛෝ භික්ඛූ තේසං මනුස්සානං උජ්ඣායන්තානං ඛිය්‍යන්තානං විපාචේන්තානං. යේ තේ භික්ඛූ අප්පිච්ඡා …පේ…  තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම ඡබ්බග්ගියා භික්ඛූ විකාලේ ගාමං පවිසිත්වා සභායං නිසීදිත්වා අනේකවිහිතං තිරච්ඡානකථං කථේස්සන්ති, සේය්‍යථිදං—  රාජකථං චෝරකථං …පේ…  ඉතිභවාභවකථං ඉති වා”ති …පේ…  “සච්චං කිර තුම්හේ, භික්ඛවේ, විකාලේ ගාමං පවිසිත්වා සභායං නිසීදිත්වා අනේකවිහිතං තිරච්ඡානකථං කථේථ, සේය්‍යථිදං—  රාජකථං චෝරකථං …පේ…  ඉතිභවාභවකථං ඉති වා”ති? “සච්චං, භගවා”ති. විගරහි බුද්ධෝ භගවා …පේ…  කථඤ්හි නාම තුම්හේ, මෝඝපුරිසා, විකාලේ ගාමං පවිසිත්වා සභායං නිසීදිත්වා අනේකවිහිතං තිරච්ඡානකථං කථේස්සථ, සේය්‍යථිදං—  රාජකථං චෝරකථං …පේ…  ඉතිභවාභවකථං ඉති වා. නේතං, මෝඝපුරිසා, අප්පසන්නානං වා පසාදාය …පේ…  ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

<Paragraph number="1500" book="paci">
<Emphasis>“යෝ පන භික්ඛු විකාලේ ගාමං පවිසේය්‍ය, පාචිත්තියන්”</Emphasis>ති.
</Paragraph>

<Paragraph number="1501" book="paci">
ඒවඤ්චිදං භගවතා භික්ඛූනං සික්ඛාපදං පඤ්ඤත්තං හෝති.
</Paragraph>

</Division>
<Division number="509" book="paci">

<Paragraph number="1502" book="paci">
තේන ඛෝ පන සමයේන සම්බහුලා භික්ඛූ කෝසලේසු ජනපදේ සාවත්ථිං ගච්ඡන්තා සායං අඤ්ඤතරං ගාමං උපගච්ඡිංසු. මනුස්සා තේ භික්ඛූ පස්සිත්වා ඒතදවෝචුං—  “පවිසථ, භන්තේ”ති. අථ ඛෝ තේ භික්ඛූ—  “භගවතා පටික්ඛිත්තං විකාලේ ගාමං පවිසිතුන්”ති කුක්කුච්චායන්තා න පවිසිංසු. චෝරා තේ භික්ඛූ අච්ඡින්දිංසු. අථ ඛෝ තේ භික්ඛූ සාවත්ථිං ගන්ත්වා භික්ඛූනං ඒතමත්ථං ආරෝචේසුං. භික්ඛූ භගවතෝ ඒතමත්ථං ආරෝචේසුං. අථ ඛෝ භගවා ඒතස්මිං නිදානේ ඒතස්මිං පකරණේ ධම්මිං කථං කත්වා භික්ඛූ ආමන්තේසි—  “අනුජානාමි, භික්ඛවේ, ආපුච්ඡා විකාලේ ගාමං පවිසිතුං. ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

<Paragraph number="1503" book="paci">
<Emphasis>“යෝ පන භික්ඛු අනාපුච්ඡා විකාලේ ගාමං පවිසේය්‍ය, පාචිත්තියන්”</Emphasis>ති.
</Paragraph>

<Paragraph number="1504" book="paci">
ඒවඤ්චිදං භගවතා භික්ඛූනං සික්ඛාපදං පඤ්ඤත්තං හෝති.
</Paragraph>

</Division>
<Division number="510" book="paci">

<Paragraph number="1505" book="paci">
තේන ඛෝ පන සමයේන අඤ්ඤතරෝ භික්ඛු කෝසලේසු ජනපදේ සාවත්ථිං ගච්ඡන්තෝ සායං අඤ්ඤතරං ගාමං උපගච්ඡි. මනුස්සා තං භික්ඛුං පස්සිත්වා ඒතදවෝචුං—  “පවිසථ, භන්තේ”ති. අථ ඛෝ සෝ භික්ඛු—  “භගවතා පටික්ඛිත්තං අනාපුච්ඡා විකාලේ ගාමං පවිසිතුන්”ති කුක්කුච්චායන්තෝ න පාවිසි. චෝරා තං භික්ඛුං අච්ඡින්දිංසු. අථ ඛෝ සෝ භික්ඛු සාවත්ථිං ගන්ත්වා භික්ඛූනං ඒතමත්ථං ආරෝචේසි. භික්ඛූ භගවතෝ ඒතමත්ථං ආරෝචේසුං. අථ ඛෝ භගවා ඒතස්මිං නිදානේ ඒතස්මිං පකරණේ ධම්මිං කථං කත්වා භික්ඛූ ආමන්තේසි—  “අනුජානාමි, භික්ඛවේ, සන්තං භික්ඛුං ආපුච්ඡා විකාලේ ගාමං පවිසිතුං. ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

<Paragraph number="1506" book="paci">
<Emphasis>“යෝ පන භික්ඛු සන්තං භික්ඛුං අනාපුච්ඡා විකාලේ ගාමං පවිසේය්‍ය, පාචිත්තියන්”</Emphasis>ති.
</Paragraph>

<Paragraph number="1507" book="paci">
ඒවඤ්චිදං භගවතා භික්ඛූනං සික්ඛාපදං පඤ්ඤත්තං හෝති.
</Paragraph>

</Division>
<Division number="511" book="paci">

<Paragraph number="1508" book="paci">
තේන ඛෝ පන සමයේන අඤ්ඤතරෝ භික්ඛු අහිනා දට්ඨෝ හෝති. අඤ්ඤතරෝ භික්ඛු “අග්ගිං ආහරිස්සාමී”ති ගාමං ගච්ඡති. අථ ඛෝ සෝ භික්ඛු—  “භගවතා පටික්ඛිත්තං සන්තං භික්ඛුං අනාපුච්ඡා විකාලේ ගාමං පවිසිතුන්”ති කුක්කුච්චායන්තෝ න පාවිසි …පේ…  භගවතෝ ඒතමත්ථං ආරෝචේසුං. අථ ඛෝ භගවා ඒතස්මිං නිදානේ ඒතස්මිං පකරණේ ධම්මිං කථං කත්වා භික්ඛූ ආමන්තේසි—  “අනුජානාමි, භික්ඛවේ, තථාරූපේ අච්චායිකේ කරණීයේ සන්තං භික්ඛුං අනාපුච්ඡා විකාලේ ගාමං පවිසිතුං. ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

</Division>
<Division number="512" book="paci">

<Paragraph number="1509" book="paci">
<Emphasis>“යෝ පන භික්ඛු සන්තං භික්ඛුං අනාපුච්ඡා විකාලේ ගාමං පවිසේය්‍ය, අඤ්ඤත්‍ර තථාරූපා අච්චායිකා කරණීයා, පාචිත්තියන්”</Emphasis>ති. (*85*:<Emphasis>134</Emphasis>)
</Paragraph>

</Division>
<Division number="513" book="paci">

<Paragraph number="1510" book="paci">
<Emphasis>යෝ පනා</Emphasis>ති යෝ යාදිසෝ …පේ…  <Emphasis>භික්ඛූ</Emphasis>ති …පේ…  අයං ඉමස්මිං අත්ථේ අධිප්පේතෝ භික්ඛූති.
</Paragraph>

<Paragraph number="1511" book="paci">
<Emphasis>සන්තෝ</Emphasis> නාම භික්ඛු සක්කා හෝති ආපුච්ඡා පවිසිතුං.
</Paragraph>

<Paragraph number="1512" book="paci">
<Emphasis>අසන්තෝ</Emphasis> නාම භික්ඛු න සක්කා හෝති ආපුච්ඡා පවිසිතුං.
</Paragraph>

<Paragraph number="1513" book="paci">
<Emphasis>විකාලෝ</Emphasis> නාම මජ්ඣන්හිකේ වීතිවත්තේ යාව අරුණුග්ගමනා.
</Paragraph>

<Paragraph number="1514" book="paci">
<Emphasis>ගාමං පවිසේය්‍යා</Emphasis>ති පරික්ඛිත්තස්ස ගාමස්ස පරික්ඛේපං අතික්කමන්තස්ස ආපත්ති පාචිත්තියස්ස. අපරික්ඛිත්තස්ස ගාමස්ස උපචාරං ඕක්කමන්තස්ස ආපත්ති පාචිත්තියස්ස.
</Paragraph>

<Paragraph number="1515" book="paci">
<Emphasis>අඤ්ඤත්‍ර තථාරූපා අච්චායිකා කරණීයා</Emphasis>ති ඨපේත්වා තථාරූපං අච්චායිකං කරණීයං.
</Paragraph>

</Division>
<Division number="514" book="paci">

<Paragraph number="1516" book="paci">
විකාලේ විකාලසඤ්ඤී සන්තං භික්ඛුං අනාපුච්ඡා ගාමං පවිසති, අඤ්ඤත්‍ර තථාරූපා අච්චායිකා කරණීයා, ආපත්ති පාචිත්තියස්ස. විකාලේ වේමතිකෝ සන්තං භික්ඛුං අනාපුච්ඡා ගාමං පවිසති, අඤ්ඤත්‍ර තථාරූපා අච්චායිකා කරණීයා, ආපත්ති පාචිත්තියස්ස. විකාලේ කාලසඤ්ඤී සන්තං භික්ඛුං අනාපුච්ඡා ගාමං පවිසති, අඤ්ඤත්‍ර තථාරූපා අච්චායිකා කරණීයා, ආපත්ති පාචිත්තියස්ස.
</Paragraph>

<Paragraph number="1517" book="paci">
කාලේ විකාලසඤ්ඤී, ආපත්ති දුක්කටස්ස. කාලේ වේමතිකෝ, ආපත්ති දුක්කටස්ස. කාලේ කාලසඤ්ඤී, අනාපත්ති.
</Paragraph>

</Division>
<Division number="515" book="paci">

<Paragraph number="1518" book="paci">
අනාපත්ති—  තථාරූපේ අච්චායිකේ කරණීයේ, සන්තං භික්ඛුං ආපුච්ඡා පවිසති, අසන්තං භික්ඛුං අනාපුච්ඡා පවිසති, අන්තරාරාමං ගච්ඡති, භික්ඛුනුපස්සයං ගච්ඡති, තිත්ථියසේය්‍යං ගච්ඡති, පටික්කමනං ගච්ඡති, ගාමේන මග්ගෝ හෝති, ආපදාසු, උම්මත්තකස්ස, ආදිකම්මිකස්සාති.

</Paragraph>
</Division>

<Paragraph number="1519" type="center" book="paci">
විකාලගාමප්පවිසනසික්ඛාපදං නිට්ඨිතං තතියං.
</Paragraph>