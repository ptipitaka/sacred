---
title: "1.5.3.6 චීවරසිබ්බනසික්ඛාපද"
tableOfContents: false
sidebar:
  order: 7
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="175" book="paci">

<Paragraph number="575" book="paci">
තේන සමයේන බුද්ධෝ භගවා සාවත්ථියං විහරති ජේතවනේ අනාථපිණ්ඩිකස්ස ආරාමේ. තේන ඛෝ පන සමයේන ආයස්මා උදායී පට්ටෝ හෝති චීවරකම්මං කාතුං. අඤ්ඤතරා භික්ඛුනී යේනායස්මා උදායී තේනුපසඞ්කමි; උපසඞ්කමිත්වා ආයස්මන්තං උදායිං ඒතදවෝච—  “සාධු මේ, භන්තේ, අය්‍යෝ චීවරං සිබ්බතූ”ති. අථ ඛෝ ආයස්මා උදායී තස්සා භික්ඛුනියා චීවරං සිබ්බිත්වා සුරත්තං සුපරිකම්මකතං කත්වා මජ්ඣේ පටිභානචිත්තං වුට්ඨාපේත්වා සංහරිත්වා නික්ඛිපි. අථ ඛෝ සා භික්ඛුනී යේනායස්මා උදායී තේනුපසඞ්කමි; උපසඞ්කමිත්වා ආයස්මන්තං උදායිං ඒතදවෝච—  “කහං තං, භන්තේ, චීවරන්”ති? “හන්ද, භගිනි, ඉමං චීවරං යථාසංහටං හරිත්වා නික්ඛිපිත්වා යදා භික්ඛුනිසංඝෝ ඕවාදං ආගච්ඡති තදා ඉමං චීවරං පාරුපිත්වා භික්ඛුනිසංඝස්ස පිට්ඨිතෝ පිට්ඨිතෝ ආගච්ඡා”ති. අථ ඛෝ සා භික්ඛුනී තං චීවරං යථාසංහටං හරිත්වා නික්ඛිපිත්වා යදා භික්ඛුනිසංඝෝ ඕවාදං ආගච්ඡති තදා තං චීවරං පාරුපිත්වා භික්ඛුනිසංඝස්ස පිට්ඨිතෝ පිට්ඨිතෝ ආගච්ඡති. මනුස්සා උජ්ඣායන්ති ඛිය්‍යන්ති විපාචේන්ති—  “යාව ඡින්නිකා ඉමා භික්ඛුනියෝ ධුත්තිකා අහිරිකායෝ, යත්‍ර හි නාම චීවරේ පටිභානචිත්තං වුට්ඨාපේස්සන්තී”ති.
</Paragraph>

<Paragraph number="576" book="paci">
භික්ඛුනියෝ ඒවමාහංසු—  “කස්සිදං කම්මන්”ති? “අය්‍යස්ස උදායිස්සා”ති. “යේපි තේ ඡින්නකා ධුත්තකා අහිරිකා තේසම්පි ඒවරූපං න සෝභේය්‍ය, කිං පන අය්‍යස්ස උදායිස්සා”ති. අථ ඛෝ තා භික්ඛුනියෝ භික්ඛූනං ඒතමත්ථං ආරෝචේසුං.
</Paragraph>

<Paragraph number="577" book="paci">
යේ තේ භික්ඛූ අප්පිච්ඡා …පේ…  තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම ආයස්මා උදායී භික්ඛුනියා චීවරං සිබ්බිස්සතී”ති …පේ…  “සච්චං කිර ත්වං, උදායි, භික්ඛුනියා චීවරං සිබ්බසී”ති? “සච්චං, භගවා”ති. “ඤාතිකා තේ, උදායි, අඤ්ඤාතිකා”ති? “අඤ්ඤාතිකා, භගවා”ති. “අඤ්ඤාතකෝ, මෝඝපුරිස, අඤ්ඤාතිකාය න ජානාති පතිරූපං වා අප්පතිරූපං වා පාසාදිකං වා අපාසාදිකං වා. කථඤ්හි නාම ත්වං, මෝඝපුරිස, අඤ්ඤාතිකාය භික්ඛුනියා චීවරං සිබ්බිස්සසි. නේතං, මෝඝපුරිස, අප්පසන්නානං වා පසාදාය …පේ…  ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

</Division>
<Division number="176" book="paci">

<Paragraph number="578" book="paci">
<Emphasis>“යෝ පන භික්ඛු අඤ්ඤාතිකාය භික්ඛුනියා චීවරං සිබ්බේය්‍ය වා සිබ්බාපේය්‍ය වා, පාචිත්තියන්”</Emphasis>ති. (*26*:<Emphasis>75</Emphasis>)
</Paragraph>

</Division>
<Division number="177" book="paci">

<Paragraph number="579" book="paci">
<Emphasis>යෝ පනා</Emphasis>ති යෝ යාදිසෝ …පේ…  <Emphasis>භික්ඛූ</Emphasis>ති …පේ…  අයං ඉමස්මිං අත්ථේ අධිප්පේතෝ භික්ඛූති.
</Paragraph>

<Paragraph number="580" book="paci">
<Emphasis>අඤ්ඤාතිකා</Emphasis> නාම මාතිතෝ වා පිතිතෝ වා යාව සත්තමා පිතාමහයුගා අසම්බද්ධා.
</Paragraph>

<Paragraph number="581" book="paci">
<Emphasis>භික්ඛුනී</Emphasis> නාම උභතෝසංඝේ උපසම්පන්නා.
</Paragraph>

<Paragraph number="582" book="paci">
<Emphasis>චීවරං</Emphasis> නාම ඡන්නං චීවරානං අඤ්ඤතරං චීවරං.
</Paragraph>

<Paragraph number="583" book="paci">
<Emphasis>සිබ්බේය්‍යා</Emphasis>ති සයං සිබ්බති ආරාපථේ ආරාපථේ ආපත්ති පාචිත්තියස්ස.
</Paragraph>

<Paragraph number="584" book="paci">
<Emphasis>සිබ්බාපේය්‍යා</Emphasis>ති අඤ්ඤං ආණාපේති, ආපත්ති පාචිත්තියස්ස. සකිං ආණත්තෝ බහුකම්පි සිබ්බති, ආපත්ති පාචිත්තියස්ස.
</Paragraph>

</Division>
<Division number="178" book="paci">

<Paragraph number="585" book="paci">
අඤ්ඤාතිකාය අඤ්ඤාතිකසඤ්ඤී චීවරං සිබ්බති වා සිබ්බාපේති වා, ආපත්ති පාචිත්තියස්ස. අඤ්ඤාතිකාය වේමතිකෝ චීවරං සිබ්බති වා සිබ්බාපේති වා, ආපත්ති පාචිත්තියස්ස. අඤ්ඤාතිකාය ඤාතිකසඤ්ඤී චීවරං සිබ්බති වා සිබ්බාපේති වා, ආපත්ති පාචිත්තියස්ස.
</Paragraph>

<Paragraph number="586" book="paci">
ඒකතෝඋපසම්පන්නාය චීවරං සිබ්බති වා සිබ්බාපේති වා, ආපත්ති දුක්කටස්ස. ඤාතිකාය අඤ්ඤාතිකසඤ්ඤී, ආපත්ති දුක්කටස්ස. ඤාතිකාය වේමතිකෝ, ආපත්ති දුක්කටස්ස. ඤාතිකාය ඤාතිකසඤ්ඤී, අනාපත්ති.
</Paragraph>

</Division>
<Division number="179" book="paci">

<Paragraph number="587" book="paci">
අනාපත්ති—  ඤාතිකාය, චීවරං ඨපේත්වා අඤ්ඤං පරික්ඛාරං සිබ්බති වා සිබ්බාපේති වා, සික්ඛමානාය, සාමණේරියා, උම්මත්තකස්ස, ආදිකම්මිකස්සාති.

</Paragraph>
</Division>

<Paragraph number="588" type="center" book="paci">
චීවරසිබ්බනසික්ඛාපදං නිට්ඨිතං ඡට්ඨං.
</Paragraph>