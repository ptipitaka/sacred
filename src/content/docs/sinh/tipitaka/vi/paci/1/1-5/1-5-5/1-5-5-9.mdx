---
title: "1.5.5.9 සේනාවාසසික්ඛාපද"
tableOfContents: false
sidebar:
  order: 10
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="317" book="paci">

<Paragraph number="995" book="paci">
තේන සමයේන බුද්ධෝ භගවා සාවත්ථියං විහරති ජේතවනේ අනාථපිණ්ඩිකස්ස ආරාමේ. තේන ඛෝ පන සමයේන ඡබ්බග්ගියා භික්ඛූ සති කරණීයේ සේනං ගන්ත්වා අතිරේකතිරත්තං සේනාය වසන්ති. මනුස්සා උජ්ඣායන්ති ඛිය්‍යන්ති විපාචේන්ති—  “කථඤ්හි නාම සමණා සක්‍යපුත්තියා සේනාය වසිස්සන්ති. අම්හාකම්පි අලාභා, අම්හාකම්පි දුල්ලද්ධං, යේ මයං ආජීවස්ස හේතු පුත්තදාරස්ස කාරණා සේනාය පටිවසාමා”ති.
</Paragraph>

<Paragraph number="996" book="paci">
අස්සෝසුං ඛෝ භික්ඛූ තේසං මනුස්සානං උජ්ඣායන්තානං ඛිය්‍යන්තානං විපාචේන්තානං. යේ තේ භික්ඛූ අප්පිච්ඡා …පේ…  තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම ඡබ්බග්ගියා භික්ඛූ අතිරේකතිරත්තං සේනාය වසිස්සන්තී”ති …පේ…  “සච්චං කිර තුම්හේ, භික්ඛවේ, අතිරේකතිරත්තං සේනාය වසථා”ති? “සච්චං, භගවා”ති. විගරහි බුද්ධෝ භගවා …පේ…  කථඤ්හි නාම තුම්හේ, මෝඝපුරිසා, අතිරේකතිරත්තං සේනාය වසිස්සථ. නේතං, මෝඝපුරිසා, අප්පසන්නානං වා පසාදාය …පේ…  ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

</Division>
<Division number="318" book="paci">

<Paragraph number="997" book="paci">
<Emphasis>“සියා ච තස්ස භික්ඛුනෝ කෝචිදේව පච්චයෝ සේනං ගමනාය, දිරත්තතිරත්තං තේන භික්ඛුනා සේනාය වසිතබ්බං. තතෝ චේ උත්තරි වසේය්‍ය, පාචිත්තියන්”</Emphasis>ති. (*49*:<Emphasis>98</Emphasis>)
</Paragraph>

</Division>
<Division number="319" book="paci">

<Paragraph number="998" book="paci">
<Emphasis>සියා ච තස්ස භික්ඛුනෝ කෝචිදේව පච්චයෝ සේනං ගමනායා</Emphasis>ති සියා පච්චයෝ සියා කරණීයං.
</Paragraph>

<Paragraph number="999" book="paci">
<Emphasis>දිරත්තතිරත්තං තේන භික්ඛුනා සේනාය වසිතබ්බන්</Emphasis>ති ද්වේතිස්සෝ රත්තියෝ වසිතබ්බං.
</Paragraph>

<Paragraph number="1000" book="paci">
<Emphasis>තතෝ චේ උත්තරි වසේය්‍යා</Emphasis>ති චතුත්ථේ දිවසේ අත්ථඞ්ගතේ සූරියේ සේනාය වසති, ආපත්ති පාචිත්තියස්ස.
</Paragraph>

</Division>
<Division number="320" book="paci">

<Paragraph number="1001" book="paci">
අතිරේකතිරත්තේ අතිරේකසඤ්ඤී සේනාය වසති, ආපත්ති පාචිත්තියස්ස. අතිරේකතිරත්තේ වේමතිකෝ සේනාය වසති, ආපත්ති පාචිත්තියස්ස. අතිරේකතිරත්තේ ඌනකසඤ්ඤී සේනාය වසති, ආපත්ති පාචිත්තියස්ස.
</Paragraph>

<Paragraph number="1002" book="paci">
ඌනකතිරත්තේ අතිරේකසඤ්ඤී, ආපත්ති දුක්කටස්ස. ඌනකතිරත්තේ වේමතිකෝ, ආපත්ති දුක්කටස්ස. ඌනකතිරත්තේ ඌනකසඤ්ඤී, අනාපත්ති.
</Paragraph>

</Division>
<Division number="321" book="paci">

<Paragraph number="1003" book="paci">
අනාපත්ති—  ද්වේතිස්සෝ රත්තියෝ වසති, ඌනකද්වේතිස්සෝ රත්තියෝ වසති, ද්වේ රත්තියෝ වසිත්වා තතියාය රත්තියා පුරාරුණා නික්ඛමිත්වා පුන වසති, ගිලානෝ වසති, ගිලානස්ස කරණීයේන වසති, සේනා වා පටිසේනාය රුද්ධා හෝති, කේනචි පලිබුද්ධෝ හෝති, ආපදාසු, උම්මත්තකස්ස, ආදිකම්මිකස්සාති.

</Paragraph>
</Division>

<Paragraph number="1004" type="center" book="paci">
සේනාවාසසික්ඛාපදං නිට්ඨිතං නවමං.
</Paragraph>