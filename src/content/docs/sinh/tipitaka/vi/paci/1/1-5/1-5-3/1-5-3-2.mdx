---
title: "1.5.3.2 අත්ථඞ්ගතසික්ඛාපද"
tableOfContents: false
sidebar:
  order: 3
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="153" book="paci">

<Paragraph number="517" book="paci">
තේන සමයේන බුද්ධෝ භගවා සාවත්ථියං විහරති ජේතවනේ අනාථපිණ්ඩිකස්ස ආරාමේ. තේන ඛෝ පන සමයේන ථේරා භික්ඛූ භික්ඛුනියෝ ඕවදන්ති පරියායේන. තේන ඛෝ පන සමයේන ආයස්මතෝ චූළපන්ථකස්ස පරියායෝ හෝති භික්ඛුනියෝ ඕවදිතුං. භික්ඛුනියෝ ඒවමාහංසු—  “න දානි අජ්ජ ඕවාදෝ ඉද්ධෝ භවිස්සති, තඤ්ඤේව දානි උදානං අය්‍යෝ චූළපන්ථකෝ පුනප්පුනං භණිස්සතී”ති. අථ ඛෝ තා භික්ඛුනියෝ යේනායස්මා චූළපන්ථකෝ තේනුපසඞ්කමිංසු; උපසඞ්කමිත්වා ආයස්මන්තං චූළපන්ථකං අභිවාදේත්වා ඒකමන්තං නිසීදිංසු. ඒකමන්තං නිසින්නා ඛෝ තා භික්ඛුනියෝ ආයස්මා චූළපන්ථකෝ ඒතදවෝච—  “සමග්ගාත්ථ, භගිනියෝ”ති? “සමග්ගාම්හාය්‍යා”ති. “වත්තන්ති, භගිනියෝ, අට්ඨ ගරුධම්මා”ති? “වත්තන්තාය්‍යා”ති. “ඒසෝ, භගිනියෝ, ඕවාදෝ”ති නිය්‍යාදේත්වා ඉමං උදානං පුනප්පුනං අභාසි—
</Paragraph>

<Paragraph number="518" type="verses" book="paci">
_“අධිචේතසෝ අප්පමජ්ජතෝ,_  
_මුනිනෝ මෝනපථේසු සික්ඛතෝ;_  
_සෝකා න භවන්ති තාදිනෝ,_  
උපසන්තස්ස සදා සතීමතෝ”ති._  

</Paragraph>

<Paragraph number="519" book="paci">
භික්ඛුනියෝ ඒවමාහංසු—  “නනු අවෝචුම්හා—  න දානි අජ්ජ ඕවාදෝ ඉද්ධෝ භවිස්සති, තඤ්ඤේව දානි උදානං අය්‍යෝ චූළපන්ථකෝ පුනප්පුනං භණිස්සතී”ති. අස්සෝසි ඛෝ ආයස්මා චූළපන්ථකෝ තාසං භික්ඛුනීනං ඉමං කථාසල්ලාපං. අථ ඛෝ ආයස්මා චූළපන්ථකෝ වේහාසං අබ්භුග්ගන්ත්වා ආකාසේ අන්තලික්ඛේ චඞ්කමතිපි තිට්ඨතිපි නිසීදතිපි සේය්‍යම්පි කප්පේති ධූමායතිපි පජ්ජලතිපි අන්තරධායතිපි, තඤ්චේව උදානං භණති අඤ්ඤඤ්ච බහුං බුද්ධවචනං. භික්ඛුනියෝ ඒවමාහංසු—  “අච්ඡරියං වත භෝ, අබ්භුතං වත භෝ. න වත නෝ ඉතෝ පුබ්බේ ඕවාදෝ ඒවං ඉද්ධෝ භූතපුබ්බෝ යථා අය්‍යස්ස චූළපන්ථකස්සා”ති. අථ ඛෝ ආයස්මා චූළපන්ථකෝ තා භික්ඛුනියෝ යාව සමන්ධකාරා ඕවදිත්වා උය්‍යෝජේසි—  “ගච්ඡථ, භගිනියෝ”ති.
</Paragraph>

<Paragraph number="520" book="paci">
අථ ඛෝ තා භික්ඛුනියෝ නගරද්වාරේ ථකිතේ බහිනගරේ වසිත්වා කාලස්සේව නගරං පවිසන්ති. මනුස්සා උජ්ඣායන්ති ඛිය්‍යන්ති විපාචේන්ති—  “අබ්‍රහ්මචාරිනියෝ ඉමා භික්ඛුනියෝ; ආරාමේ භික්ඛූහි සද්ධිං වසිත්වා ඉදානි නගරං පවිසන්තී”ති.
</Paragraph>

<Paragraph number="521" book="paci">
අස්සෝසුං ඛෝ භික්ඛූ තේසං මනුස්සානං උජ්ඣායන්තානං ඛිය්‍යන්තානං විපාචේන්තානං. යේ තේ භික්ඛූ අප්පිච්ඡා …පේ…  තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම ආයස්මා චූළපන්ථකෝ අත්ථඞ්ගතේ සූරියේ භික්ඛුනියෝ ඕවදිස්සතී”ති …පේ…  “සච්චං කිර ත්වං, චූළපන්ථක, අත්ථඞ්ගතේ සූරියේ භික්ඛුනියෝ ඕවදසී”ති? “සච්චං, භගවා”ති. විගරහි බුද්ධෝ භගවා …පේ…  කථඤ්හි නාම ත්වං, චූළපන්ථක, අත්ථඞ්ගතේ සූරියේ භික්ඛුනියෝ ඕවදිස්සසි. නේතං, චූළපන්ථක, අප්පසන්නානං වා පසාදාය …පේ…  ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

</Division>
<Division number="154" book="paci">

<Paragraph number="522" book="paci">
<Emphasis>“සම්මතෝපි චේ භික්ඛු අත්ථඞ්ගතේ සූරියේ භික්ඛුනියෝ ඕවදේය්‍ය, පාචිත්තියන්”</Emphasis>ති. (*22*:<Emphasis>71</Emphasis>)
</Paragraph>

</Division>
<Division number="155" book="paci">

<Paragraph number="523" book="paci">
<Emphasis>සම්මතෝ</Emphasis> නාම ඤත්තිචතුත්ථේන කම්මේන සම්මතෝ.
</Paragraph>

<Paragraph number="524" book="paci">
<Emphasis>අත්ථඞ්ගතේ සූරියේ</Emphasis>ති ඕග්ගතේ සූරියේ.
</Paragraph>

<Paragraph number="525" book="paci">
<Emphasis>භික්ඛුනී</Emphasis> නාම උභතෝසංඝේ උපසම්පන්නා.
</Paragraph>

<Paragraph number="526" book="paci">
<Emphasis>ඕවදේය්‍යා</Emphasis>ති අට්ඨහි වා ගරුධම්මේහි අඤ්ඤේන වා ධම්මේන ඕවදති, ආපත්ති පාචිත්තියස්ස.
</Paragraph>

</Division>
<Division number="156" book="paci">

<Paragraph number="527" book="paci">
අත්ථඞ්ගතේ අත්ථඞ්ගතසඤ්ඤී ඕවදති, ආපත්ති පාචිත්තියස්ස. අත්ථඞ්ගතේ වේමතිකෝ ඕවදති, ආපත්ති පාචිත්තියස්ස. අත්ථඞ්ගතේ අනත්ථඞ්ගතසඤ්ඤී ඕවදති, ආපත්ති පාචිත්තියස්ස.
</Paragraph>

<Paragraph number="528" book="paci">
ඒකතෝඋපසම්පන්නාය ඕවදති, ආපත්ති දුක්කටස්ස. අනත්ථඞ්ගතේ අත්ථඞ්ගතසඤ්ඤී, ආපත්ති දුක්කටස්ස. අනත්ථඞ්ගතේ වේමතිකෝ, ආපත්ති දුක්කටස්ස. අනත්ථඞ්ගතේ අනත්ථඞ්ගතසඤ්ඤී, අනාපත්ති.
</Paragraph>

</Division>
<Division number="157" book="paci">

<Paragraph number="529" book="paci">
අනාපත්ති—  උද්දේසං දේන්තෝ, පරිපුච්ඡං දේන්තෝ, “ඕසාරේහි අය්‍යා”ති වුච්චමානෝ, ඕසාරේති, පඤ්හං පුච්ඡති, පඤ්හං පුට්ඨෝ කථේති, අඤ්ඤස්සත්ථාය භණන්තං භික්ඛුනියෝ සුණන්ති, සික්ඛමානාය සාමණේරියා, උම්මත්තකස්ස, ආදිකම්මිකස්සාති.

</Paragraph>
</Division>

<Paragraph number="530" type="center" book="paci">
අත්ථඞ්ගතසික්ඛාපදං නිට්ඨිතං දුතියං.
</Paragraph>