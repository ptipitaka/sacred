---
title: "1.5.7.6 ථේය්‍යසත්ථසික්ඛාපද"
tableOfContents: false
sidebar:
  order: 7
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="407" book="paci">

<Paragraph number="1223" book="paci">
තේන සමයේන බුද්ධෝ භගවා සාවත්ථියං විහරති ජේතවනේ අනාථපිණ්ඩිකස්ස ආරාමේ. තේන ඛෝ පන සමයේන අඤ්ඤතරෝ සත්ථෝ රාජගහා පටියාලෝකං ගන්තුකාමෝ හෝති. අඤ්ඤතරෝ භික්ඛු තේ මනුස්සේ ඒතදවෝච—  “අහම්පායස්මන්තේහි සද්ධිං ගමිස්සාමී”ති. “මයං ඛෝ, භන්තේ, සුඞ්කං පරිහරිස්සාමා”ති. “පජානාථාවුසෝ”ති. අස්සෝසුං ඛෝ කම්මියා—  “සත්ථෝ කිර සුඞ්කං පරිහරිස්සතී”ති. තේ මග්ගේ පරියුට්ඨිංසු. අථ ඛෝ තේ කම්මියා තං සත්ථං ගහේත්වා අච්ඡින්දිත්වා තං භික්ඛුං ඒතදවෝචුං—  “කිස්ස ත්වං, භන්තේ, ජානං ථේය්‍යසත්ථේන සද්ධිං ගච්ඡසී”ති? පලිබුන්ධේත්වා මුඤ්චිංසු.
</Paragraph>

<Paragraph number="1224" book="paci">
අථ ඛෝ සෝ භික්ඛු සාවත්ථිං ගන්ත්වා භික්ඛූනං ඒතමත්ථං ආරෝචේසි. යේ තේ භික්ඛූ අප්පිච්ඡා …පේ…  තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම භික්ඛු ජානං ථේය්‍යසත්ථේන සද්ධිං සංවිධාය ඒකද්ධානමග්ගං පටිපජ්ජිස්සතී”ති …පේ…  “සච්චං කිර ත්වං, භික්ඛු, ජානං ථේය්‍යසත්ථේන සද්ධිං සංවිධාය ඒකද්ධානමග්ගං පටිපජ්ජසී”ති? “සච්චං, භගවා”ති. විගරහි බුද්ධෝ භගවා …පේ…  කථඤ්හි නාම ත්වං, මෝඝපුරිස, ජානං ථේය්‍යසත්ථේන සද්ධිං සංවිධාය ඒකද්ධානමග්ගං පටිපජ්ජිස්සසි. නේතං, මෝඝපුරිස, අප්පසන්නානං වා පසාදාය …පේ…  ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

</Division>
<Division number="408" book="paci">

<Paragraph number="1225" book="paci">
<Emphasis>“යෝ පන භික්ඛු ජානං ථේය්‍යසත්ථේන</Emphasis> <Emphasis>සද්ධිං සංවිධාය ඒකද්ධානමග්ගං පටිපජ්ජේය්‍ය, අන්තමසෝ ගාමන්තරම්පි, පාචිත්තියන්”</Emphasis>ති. (*66*:<Emphasis>115</Emphasis>)
</Paragraph>

</Division>
<Division number="409" book="paci">

<Paragraph number="1226" book="paci">
<Emphasis>යෝ පනා</Emphasis>ති යෝ යාදිසෝ …පේ…  <Emphasis>භික්ඛූ</Emphasis>ති …පේ…  අයං ඉමස්මිං අත්ථේ අධිප්පේතෝ භික්ඛූති.
</Paragraph>

<Paragraph number="1227" book="paci">
<Emphasis>ජානාති</Emphasis> නාම සාමං වා ජානාති, අඤ්ඤේ වා තස්ස ආරෝචේන්ති, සෝ වා ආරෝචේති.
</Paragraph>

<Paragraph number="1228" book="paci">
<Emphasis>ථේය්‍යසත්ථෝ</Emphasis> නාම චෝරා කතකම්මා වා හෝන්ති අකතකම්මා වා, රාජානං වා ථේය්‍යං ගච්ඡන්ති සුඞ්කං වා පරිහරන්ති.
</Paragraph>

<Paragraph number="1229" book="paci">
<Emphasis>සද්ධින්</Emphasis>ති ඒකතෝ.
</Paragraph>

<Paragraph number="1230" book="paci">
<Emphasis>සංවිධායා</Emphasis>ති—  “ගච්ඡාමාවුසෝ, ගච්ඡාම, භන්තේ; ගච්ඡාම, භන්තේ, ගච්ඡාමාවුසෝ, අජ්ජ වා හිය්‍යෝ වා පරේ වා ගච්ඡාමා”ති සංවිදහති, ආපත්ති දුක්කටස්ස.
</Paragraph>

<Paragraph number="1231" book="paci">
<Emphasis>අන්තමසෝ ගාමන්තරම්පී</Emphasis>ති කුක්කුටසම්පාතේ ගාමේ ගාමන්තරේ ගාමන්තරේ ආපත්ති පාචිත්තියස්ස. අගාමකේ අරඤ්ඤේ අද්ධයෝජනේ අද්ධයෝජනේ ආපත්ති පාචිත්තියස්ස.
</Paragraph>

</Division>
<Division number="410" book="paci">

<Paragraph number="1232" book="paci">
ථේය්‍යසත්ථේ ථේය්‍යසත්ථසඤ්ඤී සංවිධාය ඒකද්ධානමග්ගං පටිපජ්ජති, අන්තමසෝ ගාමන්තරම්පි, ආපත්ති පාචිත්තියස්ස. ථේය්‍යසත්ථේ වේමතිකෝ සංවිධාය ඒකද්ධානමග්ගං පටිපජ්ජති, අන්තමසෝ ගාමන්තරම්පි, ආපත්ති දුක්කටස්ස. ථේය්‍යසත්ථේ අථේය්‍යසත්ථසඤ්ඤී සංවිධාය ඒකද්ධානමග්ගං පටිපජ්ජති, අන්තමසෝ ගාමන්තරම්පි, අනාපත්ති. භික්ඛු සංවිදහති, මනුස්සා න සංවිදහන්ති, ආපත්ති දුක්කටස්ස. අථේය්‍යසත්ථේ ථේය්‍යසත්ථසඤ්ඤී, ආපත්ති දුක්කටස්ස. අථේය්‍යසත්ථේ වේමතිකෝ, ආපත්ති දුක්කටස්ස. අථේය්‍යසත්ථේ අථේය්‍යසත්ථසඤ්ඤී අනාපත්ති.
</Paragraph>

</Division>
<Division number="411" book="paci">

<Paragraph number="1233" book="paci">
අනාපත්ති—  අසංවිදහිත්වා ගච්ඡති, මනුස්සා සංවිදහන්ති භික්ඛු න සංවිදහති, විසඞ්කේතේන ගච්ඡති, ආපදාසු, උම්මත්තකස්ස, ආදිකම්මිකස්සාති.

</Paragraph>
</Division>

<Paragraph number="1234" type="center" book="paci">
ථේය්‍යසත්ථසික්ඛාපදං නිට්ඨිතං ඡට්ඨං.
</Paragraph>