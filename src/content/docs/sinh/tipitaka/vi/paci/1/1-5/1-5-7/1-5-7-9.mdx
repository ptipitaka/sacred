---
title: "1.5.7.9 උක්ඛිත්තසම්භෝගසික්ඛාපද"
tableOfContents: false
sidebar:
  order: 10
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="423" book="paci">

<Paragraph number="1265" book="paci">
තේන සමයේන බුද්ධෝ භගවා සාවත්ථියං විහරති ජේතවනේ අනාථපිණ්ඩිකස්ස ආරාමේ. තේන ඛෝ පන සමයේන ඡබ්බග්ගියා භික්ඛූ ජානං තථාවාදිනා අරිට්ඨේන භික්ඛුනා අකටානුධම්මේන තං දිට්ඨිං අප්පටිනිස්සට්ඨේන සද්ධිං සම්භුඤ්ජන්තිපි සංවසන්තිපි සහාපි සේය්‍යං කප්පේන්ති.
</Paragraph>

<Paragraph number="1266" book="paci">
යේ තේ භික්ඛූ අප්පිච්ඡා …පේ…  තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම ඡබ්බග්ගියා භික්ඛූ ජානං තථාවාදිනා අරිට්ඨේන භික්ඛුනා අකටානුධම්මේන තං දිට්ඨිං අප්පටිනිස්සට්ඨේන සද්ධිං සම්භුඤ්ජිස්සන්තිපි සංවසිස්සන්තිපි සහාපි සේය්‍යං කප්පේස්සන්තී”ති …පේ…  “සච්චං කිර තුම්හේ, භික්ඛවේ, ජානං තථාවාදිනා අරිට්ඨේන භික්ඛුනා අකටානුධම්මේන තං දිට්ඨිං අප්පටිනිස්සට්ඨේන සද්ධිං සම්භුඤ්ජථාපි සංවසථාපි සහාපි සේය්‍යං කප්පේථා”ති? “සච්චං, භගවා”ති. විගරහි බුද්ධෝ භගවා …පේ…  කථඤ්හි නාම තුම්හේ, මෝඝපුරිසා, ජානං තථාවාදිනා අරිට්ඨේන භික්ඛුනා අකටානුධම්මේන තං දිට්ඨිං අප්පටිනිස්සට්ඨේන සද්ධිං සම්භුඤ්ජිස්සථාපි සංවසිස්සථාපි සහාපි සේය්‍යං කප්පේස්සථ. නේතං, මෝඝපුරිසා, අප්පසන්නානං වා පසාදාය …පේ…  ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

</Division>
<Division number="424" book="paci">

<Paragraph number="1267" book="paci">
<Emphasis>“යෝ පන භික්ඛු ජානං තථාවාදිනා භික්ඛුනා අකටානුධම්මේන තං දිට්ඨිං අප්පටිනිස්සට්ඨේන සද්ධිං සම්භුඤ්ජේය්‍ය වා සංවසේය්‍ය වා සහ වා සේය්‍යං කප්පේය්‍ය, පාචිත්තියන්”</Emphasis>ති. (*69*:<Emphasis>118</Emphasis>)
</Paragraph>

</Division>
<Division number="425" book="paci">

<Paragraph number="1268" book="paci">
<Emphasis>යෝ පනා</Emphasis>ති යෝ යාදිසෝ …පේ…  <Emphasis>භික්ඛූ</Emphasis>ති …පේ…  අයං ඉමස්මිං අත්ථේ අධිප්පේතෝ භික්ඛූති.
</Paragraph>

<Paragraph number="1269" book="paci">
<Emphasis>ජානාති</Emphasis> නාම සාමං වා ජානාති, අඤ්ඤේ වා තස්ස ආරෝචේන්ති, සෝ වා ආරෝචේති.
</Paragraph>

<Paragraph number="1270" book="paci">
<Emphasis>තථාවාදිනා</Emphasis>ති—  “තථාහං භගවතා ධම්මං දේසිතං ආජානාමි, යථා යේමේ අන්තරායිකා ධම්මා වුත්තා භගවතා, තේ පටිසේවතෝ නාලං අන්තරායායා”ති ඒවං වාදිනා.
</Paragraph>

<Paragraph number="1271" book="paci">
<Emphasis>අකටානුධම්මෝ</Emphasis> නාම උක්ඛිත්තෝ අනෝසාරිතෝ.
</Paragraph>

<Paragraph number="1272" book="paci">
<Emphasis>තං දිට්ඨිං අප්පටිනිස්සට්ඨේන සද්ධින්</Emphasis>ති ඒතං දිට්ඨිං අප්පටිනිස්සට්ඨේන සද්ධිං.
</Paragraph>

<Paragraph number="1273" book="paci">
<Emphasis>සම්භුඤ්ජේය්‍ය වා</Emphasis>ති සම්භෝගෝ නාම ද්වේ සම්භෝගා—  ආමිසසම්භෝගෝ ච ධම්මසම්භෝගෝ ච. <Emphasis>ආමිසසම්භෝගෝ</Emphasis> නාම ආමිසං දේති වා පටිග්ගණ්හාති වා, ආපත්ති පාචිත්තියස්ස. <Emphasis>ධම්මසම්භෝගෝ</Emphasis> නාම උද්දිසති වා උද්දිසාපේති වා, පදේන උද්දිසති වා උද්දිසාපේති වා, පදේ පදේ ආපත්ති පාචිත්තියස්ස. අක්ඛරාය උද්දිසති වා උද්දිසාපේති වා, අක්ඛරක්ඛරාය ආපත්ති පාචිත්තියස්ස.
</Paragraph>

<Paragraph number="1274" book="paci">
<Emphasis>සංවසේය්‍ය වා</Emphasis>ති උක්ඛිත්තකේන සද්ධිං උපෝසථං වා පවාරණං වා සංඝකම්මං වා කරෝති, ආපත්ති පාචිත්තියස්ස.
</Paragraph>

<Paragraph number="1275" book="paci">
<Emphasis>සහ වා සේය්‍යං කප්පේය්‍යා</Emphasis>ති ඒකච්ඡන්නේ උක්ඛිත්තකේ නිපන්නේ භික්ඛු නිපජ්ජති, ආපත්ති පාචිත්තියස්ස. භික්ඛු නිපන්නේ උක්ඛිත්තකෝ නිපජ්ජති, ආපත්ති පාචිත්තියස්ස. උභෝ වා නිපජ්ජන්ති, ආපත්ති පාචිත්තියස්ස. උට්ඨහිත්වා පුනප්පුනං නිපජ්ජන්ති, ආපත්ති පාචිත්තියස්ස.
</Paragraph>

</Division>
<Division number="426" book="paci">

<Paragraph number="1276" book="paci">
උක්ඛිත්තකේ උක්ඛිත්තකසඤ්ඤී සම්භුඤ්ජති වා සංවසති වා සහ වා සේය්‍යං කප්පේති, ආපත්ති පාචිත්තියස්ස. උක්ඛිත්තකේ වේමතිකෝ සම්භුඤ්ජති වා සංවසති වා සහ වා සේය්‍යං කප්පේති, ආපත්ති දුක්කටස්ස. උක්ඛිත්තකේ අනුක්ඛිත්තකසඤ්ඤී සම්භුඤ්ජති වා සංවසති වා සහ වා සේය්‍යං කප්පේති, අනාපත්ති. අනුක්ඛිත්තකේ උක්ඛිත්තකසඤ්ඤී, ආපත්ති දුක්කටස්ස. අනුක්ඛිත්තකේ වේමතිකෝ, ආපත්ති දුක්කටස්ස. අනුක්ඛිත්තකේ අනුක්ඛිත්තකසඤ්ඤී, අනාපත්ති.
</Paragraph>

</Division>
<Division number="427" book="paci">

<Paragraph number="1277" book="paci">
අනාපත්ති—  අනුක්ඛිත්තෝති ජානාති, උක්ඛිත්තෝ ඕසාරිතෝති ජානාති, තං දිට්ඨිං පටිනිස්සට්ඨෝති ජානාති, උම්මත්තකස්ස, ආදිකම්මිකස්සාති.

</Paragraph>
</Division>

<Paragraph number="1278" type="center" book="paci">
උක්ඛිත්තසම්භෝගසික්ඛාපදං නිට්ඨිතං නවමං.
</Paragraph>