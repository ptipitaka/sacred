---
title: "1.5.2.4 සේනාසනසික්ඛාපද"
tableOfContents: false
sidebar:
  order: 5
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="108" book="paci">

<Paragraph number="380" book="paci">
තේන සමයේන බුද්ධෝ භගවා සාවත්ථියං විහරති ජේතවනේ අනාථපිණ්ඩිකස්ස ආරාමේ. තේන ඛෝ පන සමයේන භික්ඛූ හේමන්තිකේ කාලේ අජ්ඣෝකාසේ සේනාසනං පඤ්ඤපේත්වා කායං ඕතාපේන්තා කාලේ ආරෝචිතේ තං පක්කමන්තා නේව උද්ධරිංසු න උද්ධරාපේසුං, අනාපුච්ඡා පක්කමිංසු. සේනාසනං ඕවට්ඨං හෝති. යේ තේ භික්ඛූ අප්පිච්ඡා …පේ…  තේ උජ්ඣායන්ති ඛිය්‍යන්ති විපාචේන්ති—  “කථං හි නාම භික්ඛූ අජ්ඣෝකාසේ සේනාසනං පඤ්ඤපේත්වා තං පක්කමන්තා නේව උද්ධරිස්සන්ති න උද්ධරාපේස්සන්ති, අනාපුච්ඡා පක්කමිස්සන්ති, සේනාසනං ඕවට්ඨන්”ති.
</Paragraph>

<Paragraph number="381" book="paci">
අථ ඛෝ තේ භික්ඛූ තේ අනේකපරියායේන විගරහිත්වා භගවතෝ ඒතමත්ථං ආරෝචේසුං …පේ…  “සච්චං කිර, භික්ඛවේ, භික්ඛූ අජ්ඣෝකාසේ …පේ…  ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

</Division>
<Division number="109" book="paci">

<Paragraph number="382" book="paci">
<Emphasis>“යෝ පන භික්ඛු සංඝිකං මඤ්චං වා පීඨං වා භිසිං වා කෝච්ඡං වා අජ්ඣෝකාසේ සන්ථරිත්වා වා සන්ථරාපේත්වා වා තං පක්කමන්තෝ නේව උද්ධරේය්‍ය න උද්ධරාපේය්‍ය, අනාපුච්ඡං වා ගච්ඡේය්‍ය, පාචිත්තියන්”</Emphasis>ති. (*14*:<Emphasis>63</Emphasis>)
</Paragraph>

<Paragraph number="383" book="paci">
ඒවඤ්චිදං භගවතා භික්ඛූනං සික්ඛාපදං පඤ්ඤත්තං හෝති.
</Paragraph>

</Division>
<Division number="110" book="paci">

<Paragraph number="384" book="paci">
තේන ඛෝ පන සමයේන භික්ඛූ අජ්ඣෝකාසේ වසිත්වා කාලස්සේව සේනාසනං අභිහරන්ති. අද්දසා ඛෝ භගවා තේ භික්ඛූ කාලස්සේව සේනාසනං අභිහරන්තේ. දිස්වාන ඒතස්මිං නිදානේ ඒතස්මිං පකරණේ ධම්මිං කථං කත්වා භික්ඛූ ආමන්තේසි—  “අනුජානාමි, භික්ඛවේ, අට්ඨ මාසේ අවස්සිකසඞ්කේතේ මණ්ඩපේ වා රුක්ඛමූලේ වා යත්ථ කාකා වා කුලලා වා න ඌහදන්ති තත්ථ සේනාසනං නික්ඛිපිතුන්”ති.
</Paragraph>

</Division>
<Division number="111" book="paci">

<Paragraph number="385" book="paci">
<Emphasis>යෝ පනා</Emphasis>ති යෝ යාදිසෝ …පේ…  <Emphasis>භික්ඛූ</Emphasis>ති …පේ…  අයං ඉමස්මිං අත්ථේ අධිප්පේතෝ භික්ඛූති.
</Paragraph>

<Paragraph number="386" book="paci">
<Emphasis>සංඝිකං</Emphasis> නාම සංඝස්ස දින්නං හෝති පරිච්චත්තං.
</Paragraph>

<Paragraph number="387" book="paci">
<Emphasis>මඤ්චෝ</Emphasis> නාම චත්තාරෝ මඤ්චා—  මසාරකෝ, බුන්දිකාබද්ධෝ, කුළීරපාදකෝ, ආහච්චපාදකෝ.
</Paragraph>

<Paragraph number="388" book="paci">
<Emphasis>පීඨං</Emphasis> නාම චත්තාරි පීඨානි—  මසාරකං, බුන්දිකාබද්ධං, කුළීරපාදකං, ආහච්චපාදකං.
</Paragraph>

<Paragraph number="389" book="paci">
<Emphasis>භිසි</Emphasis> නාම පඤ්ච භිසියෝ—  උණ්ණභිසි, චෝළභිසි, වාකභිසි, තිණභිසි, පණ්ණභිසි.
</Paragraph>

<Paragraph number="390" book="paci">
<Emphasis>කෝච්ඡං</Emphasis> නාම—  වාකමයං වා උසීරමයං වා මුඤ්ජමයං වා පබ්බජමයං වා අන්තෝ සංවේඨේත්වා බද්ධං හෝති.
</Paragraph>

<Paragraph number="391" book="paci">
<Emphasis>සන්ථරිත්වා</Emphasis>ති සයං සන්ථරිත්වා.
</Paragraph>

<Paragraph number="392" book="paci">
<Emphasis>සන්ථරාපේත්වා</Emphasis>ති අඤ්ඤං සන්ථරාපේත්වා. අනුපසම්පන්නං සන්ථරාපේති, තස්ස පලිබෝධෝ. උපසම්පන්නං සන්ථරාපේති, සන්ථාරකස්ස පලිබෝධෝ.
</Paragraph>

<Paragraph number="393" book="paci">
<Emphasis>තං පක්කමන්තෝ නේව උද්ධරේය්‍යා</Emphasis>ති න සයං උද්ධරේය්‍ය.
</Paragraph>

<Paragraph number="394" book="paci">
<Emphasis>න උද්ධරාපේය්‍යා</Emphasis>ති න අඤ්ඤං උද්ධරාපේය්‍ය.
</Paragraph>

<Paragraph number="395" book="paci">
<Emphasis>අනාපුච්ඡං වා ගච්ඡේය්‍යා</Emphasis>ති භික්ඛුං වා සාමණේරං වා ආරාමිකං වා අනාපුච්ඡා මජ්ඣිමස්ස පුරිසස්ස ලේඩ්ඩුපාතං අතික්කමන්තස්ස ආපත්ති පාචිත්තියස්ස.
</Paragraph>

</Division>
<Division number="112" book="paci">

<Paragraph number="396" book="paci">
සංඝිකේ සංඝිකසඤ්ඤී අජ්ඣෝකාසේ සන්ථරිත්වා වා සන්ථරාපේත්වා වා තං පක්කමන්තෝ නේව උද්ධරේය්‍ය න උද්ධරාපේය්‍ය අනාපුච්ඡං වා ගච්ඡේය්‍ය, ආපත්ති පාචිත්තියස්ස. සංඝිකේ වේමතිකෝ …පේ…  සංඝිකේ පුග්ගලිකසඤ්ඤී අජ්ඣෝකාසේ සන්ථරිත්වා වා සන්ථරාපේත්වා වා තං පක්කමන්තෝ නේව උද්ධරේය්‍ය න උද්ධරාපේය්‍ය, අනාපුච්ඡං වා ගච්ඡේය්‍ය, ආපත්ති පාචිත්තියස්ස.
</Paragraph>

<Paragraph number="397" book="paci">
චිමිලිකං වා උත්තරත්ථරණං වා භූමත්ථරණං වා තට්ටිකං වා චම්මඛණ්ඩං වා පාදපුඤ්ඡනිං වා ඵලකපීඨං වා අජ්ඣෝකාසේ සන්ථරිත්වා වා සන්ථරාපේත්වා වා තං පක්කමන්තෝ නේව උද්ධරේය්‍ය න උද්ධරාපේය්‍ය, අනාපුච්ඡං වා ගච්ඡේය්‍ය, ආපත්ති දුක්කටස්ස. පුග්ගලිකේ සංඝිකසඤ්ඤී, ආපත්ති දුක්කටස්ස. පුග්ගලිකේ වේමතිකෝ, ආපත්ති දුක්කටස්ස. පුග්ගලිකේ පුග්ගලිකසඤ්ඤී අඤ්ඤස්ස පුග්ගලිකේ, ආපත්ති දුක්කටස්ස. අත්තනෝ පුග්ගලිකේ අනාපත්ති.
</Paragraph>

</Division>
<Division number="113" book="paci">

<Paragraph number="398" book="paci">
අනාපත්ති—  උද්ධරිත්වා ගච්ඡති, උද්ධරාපේත්වා ගච්ඡති, ආපුච්ඡං ගච්ඡති, ඕතාපේන්තෝ ගච්ඡති, කේනචි පලිබුද්ධං හෝති, ආපදාසු, උම්මත්තකස්ස, ආදිකම්මිකස්සාති.

</Paragraph>
</Division>

<Paragraph number="399" type="center" book="paci">
සේනාසනසික්ඛාපදං නිට්ඨිතං චතුත්ථං.
</Paragraph>