---
title: "1.5.6.1 සුරාපානසික්ඛාපද"
tableOfContents: false
sidebar:
  order: 1
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="326" book="paci">

<Paragraph number="1018" book="paci">
තේන සමයේන බුද්ධෝ භගවා චේතියේසු චාරිකං චරමානෝ යේන භද්දවතිකා තේන පායාසි. අද්දසංසු ඛෝ ගෝපාලකා පසුපාලකා කස්සකා පථාවිනෝ භගවන්තං දූරතෝව ආගච්ඡන්තං. දිස්වාන භගවන්තං ඒතදවෝචුං—  “මා ඛෝ, භන්තේ, භගවා අම්බතිත්ථං අගමාසි. අම්බතිත්ථේ, භන්තේ, ජටිලස්ස අස්සමේ නාගෝ පටිවසති ඉද්ධිමා ආසිවිසෝ ඝෝරවිසෝ. සෝ භගවන්තං මා විහේඨේසී”ති. ඒවං වුත්තේ, භගවා තුණ්හී අහෝසි. දුතියම්පි ඛෝ …පේ…  තතියම්පි ඛෝ ගෝපාලකා පසුපාලකා කස්සකා පථාවිනෝ භගවන්තං ඒතදවෝචුං—  “මා ඛෝ, භන්තේ, භගවා අම්බතිත්ථං අගමාසි. අම්බතිත්ථේ, භන්තේ, ජටිලස්ස අස්සමේ නාගෝ පටිවසති ඉද්ධිමා ආසිවිසෝ ඝෝරවිසෝ. සෝ භගවන්තං මා විහේඨේසී”ති. තතියම්පි ඛෝ භගවා තුණ්හී අහෝසි.
</Paragraph>

<Paragraph number="1019" book="paci">
අථ ඛෝ භගවා අනුපුබ්බේන චාරිකං චරමානෝ යේන භද්දවතිකා තදවසරි. තත්‍ර සුදං භගවා භද්දවතිකායං විහරති. අථ ඛෝ ආයස්මා සාගතෝ යේන අම්බතිත්ථස්ස ජටිලස්ස අස්සමෝ තේනුපසඞ්කමි; උපසඞ්කමිත්වා අග්‍යාගාරං පවිසිත්වා තිණසන්ථාරකං පඤ්ඤපේත්වා නිසීදි පල්ලඞ්කං ආභුජිත්වා උජුං කායං පණිධාය පරිමුඛං සතිං උපට්ඨපේත්වා. අද්දසා ඛෝ සෝ නාගෝ ආයස්මන්තං සාගතං පවිට්ඨං. දිස්වාන දුම්මනෝ පධූපායි. ආයස්මාපි සාගතෝ පධූපායි. අථ ඛෝ සෝ නාගෝ මක්ඛං අසහමානෝ පජ්ජලි. ආයස්මාපි සාගතෝ තේජෝධාතුං සමාපජ්ජිත්වා පජ්ජලි. අථ ඛෝ ආයස්මා සාගතෝ තස්ස නාගස්ස තේජසා තේජං පරියාදියිත්වා යේන භද්දවතිකා තේනුපසඞ්කමි. අථ ඛෝ භගවා භද්දවතිකායං යථාභිරන්තං විහරිත්වා යේන කෝසම්බී තේන චාරිකං පක්කාමි. අස්සෝසුං ඛෝ කෝසම්බිකා උපාසකා—  “අය්‍යෝ කිර සාගතෝ අම්බතිත්ථිකේන නාගේන සද්ධිං සඞ්ගාමේසී”ති.
</Paragraph>

<Paragraph number="1020" book="paci">
අථ ඛෝ භගවා අනුපුබ්බේන චාරිකං චරමානෝ යේන කෝසම්බී තදවසරි. අථ ඛෝ කෝසම්බිකා උපාසකා භගවතෝ පච්චුග්ගමනං කරිත්වා යේනායස්මා සාගතෝ තේනුපසඞ්කමිංසු; උපසඞ්කමිත්වා ආයස්මන්තං සාගතං අභිවාදේත්වා ඒකමන්තං අට්ඨංසු. ඒකමන්තං ඨිතා ඛෝ කෝසම්බිකා උපාසකා ආයස්මන්තං සාගතං ඒතදවෝචුං—  “කිං, භන්තේ, අය්‍යානං දුල්ලභඤ්ච මනාපඤ්ච, කිං පටියාදේමා”ති? ඒවං වුත්තේ, ඡබ්බග්ගියා භික්ඛූ කෝසම්බිකේ උපාසකේ ඒතදවෝචුං—  “අත්ථාවුසෝ, කාපෝතිකා නාම පසන්නා භික්ඛූනං දුල්ලභා ච මනාපා ච, තං පටියාදේථා”ති. අථ ඛෝ කෝසම්බිකා උපාසකා ඝරේ ඝරේ කාපෝතිකං පසන්නං පටියාදේත්වා ආයස්මන්තං සාගතං පිණ්ඩාය පවිට්ඨං දිස්වාන ආයස්මන්තං සාගතං ඒතදවෝචුං—  “පිවතු, භන්තේ, අය්‍යෝ සාගතෝ කාපෝතිකං පසන්නං, පිවතු, භන්තේ, අය්‍යෝ සාගතෝ කාපෝතිකං පසන්නන්”ති. අථ ඛෝ ආයස්මා සාගතෝ ඝරේ ඝරේ කාපෝතිකං පසන්නං පිවිත්වා නගරම්හා නික්ඛමන්තෝ නගරද්වාරේ පරිපති.
</Paragraph>

<Paragraph number="1021" book="paci">
අථ ඛෝ භගවා සම්බහුලේහි භික්ඛූහි සද්ධිං නගරම්හා නික්ඛමන්තෝ අද්දස ආයස්මන්තං සාගතං නගරද්වාරේ පරිපතන්තං. දිස්වාන භික්ඛූ ආමන්තේසි—  “ගණ්හථ, භික්ඛවේ, සාගතන්”ති. “ඒවං, භන්තේ”ති ඛෝ තේ භික්ඛූ භගවතෝ පටිස්සුණිත්වා ආයස්මන්තං සාගතං ආරාමං නේත්වා යේන භගවා තේන සීසං කත්වා නිපාතේසුං. අථ ඛෝ ආයස්මා සාගතෝ පරිවත්තිත්වා යේන භගවා තේන පාදේ කරිත්වා සේය්‍යං කප්පේසි. අථ ඛෝ භගවා භික්ඛූ ආමන්තේසි—  “නනු, භික්ඛවේ, පුබ්බේ සාගතෝ තථාගතේ සගාරවෝ අහෝසි සප්පතිස්සෝ”ති? “ඒවං, භන්තේ”. “අපි නු ඛෝ, භික්ඛවේ, සාගතෝ ඒතරහි තථාගතේ සගාරවෝ සප්පතිස්සෝ”ති? “නෝ හේතං, භන්තේ”. “නනු, භික්ඛවේ, සාගතෝ අම්බතිත්ථිකේන නාගේන සද්ධිං සඞ්ගාමේසී”ති? “ඒවං, භන්තේ”. “අපි නු ඛෝ, භික්ඛවේ, සාගතෝ ඒතරහි පහෝති නාගේන සද්ධිං සඞ්ගාමේතුන්”ති? “නෝ හේතං, භන්තේ”. “අපි නු ඛෝ, භික්ඛවේ, තං පාතබ්බං යං පිවිත්වා විසඤ්ඤී අස්සා”ති? “නෝ හේතං, භන්තේ”. “අනනුච්ඡවිකං, භික්ඛවේ, සාගතස්ස අනනුලෝමිකං අප්පතිරූපං අස්සාමණකං අකප්පියං අකරණීයං. කථඤ්හි නාම, භික්ඛවේ, සාගතෝ මජ්ජං පිවිස්සති. නේතං, භික්ඛවේ, අප්පසන්නානං වා පසාදාය …පේ…  ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

</Division>
<Division number="327" book="paci">

<Paragraph number="1022" book="paci">
<Emphasis>“සුරාමේරයපානේ පාචිත්තියන්”</Emphasis>ති. (*51*:<Emphasis>100</Emphasis>)
</Paragraph>

</Division>
<Division number="328" book="paci">

<Paragraph number="1023" book="paci">
<Emphasis>සුරා</Emphasis> නාම පිට්ඨසුරා පූවසුරා ඕදනසුරා කිණ්ණපක්ඛිත්තා සම්භාරසංයුත්තා.
</Paragraph>

<Paragraph number="1024" book="paci">
<Emphasis>මේරයෝ</Emphasis> නාම පුප්ඵාසවෝ ඵලාසවෝ මධ්වාසවෝ ගුළාසවෝ සම්භාරසංයුත්තෝ.
</Paragraph>

<Paragraph number="1025" book="paci">
<Emphasis>පිවේය්‍යා</Emphasis>ති අන්තමසෝ කුසග්ගේනපි පිවති, ආපත්ති පාචිත්තියස්ස.
</Paragraph>

<Paragraph number="1026" book="paci">
මජ්ජේ මජ්ජසඤ්ඤී පිවති, ආපත්ති පාචිත්තියස්ස. මජ්ජේ වේමතිකෝ පිවති, ආපත්ති පාචිත්තියස්ස. මජ්ජේ අමජ්ජසඤ්ඤී පිවති, ආපත්ති පාචිත්තියස්ස.
</Paragraph>

<Paragraph number="1027" book="paci">
අමජ්ජේ මජ්ජසඤ්ඤී, ආපත්ති දුක්කටස්ස. අමජ්ජේ වේමතිකෝ, ආපත්ති දුක්කටස්ස. අමජ්ජේ අමජ්ජසඤ්ඤී, අනාපත්ති.
</Paragraph>

</Division>
<Division number="329" book="paci">

<Paragraph number="1028" book="paci">
අනාපත්ති—  අමජ්ජඤ්ච හෝති මජ්ජවණ්ණං මජ්ජගන්ධං මජ්ජරසං තං පිවති, සූපසම්පාකේ, මංසසම්පාකේ, තේලසම්පාකේ, ආමලකඵාණිතේ, අමජ්ජං අරිට්ඨං පිවති, උම්මත්තකස්ස, ආදිකම්මිකස්සාති.

</Paragraph>
</Division>

<Paragraph number="1029" type="center" book="paci">
සුරාපානසික්ඛාපදං නිට්ඨිතං පඨමං.
</Paragraph>