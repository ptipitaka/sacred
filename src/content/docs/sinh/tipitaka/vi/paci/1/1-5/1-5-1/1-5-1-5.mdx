---
title: "1.5.1.5 සහසේය්‍යසික්ඛාපද"
tableOfContents: false
sidebar:
  order: 6
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="49" book="paci">

<Paragraph number="164" book="paci">
තේන සමයේන බුද්ධෝ භගවා ආළවියං විහරති අග්ගාළවේ චේතියේ. තේන ඛෝ පන සමයේන උපාසකා ආරාමං ආගච්ඡන්ති ධම්මස්සවනාය. ධම්මේ භාසිතේ ථේරා භික්ඛූ යථාවිහාරං ගච්ඡන්ති. නවකා භික්ඛූ තත්ථේව උපට්ඨානසාලායං උපාසකේහි සද්ධිං මුට්ඨස්සතී, අසම්පජානා, නග්ගා, විකූජමානා, කාකච්ඡමානා සේය්‍යං කප්පේන්ති. උපාසකා උජ්ඣායන්ති ඛිය්‍යන්ති විපාචේන්ති—  “කථඤ්හි නාම භදන්තා මුට්ඨස්සතී අසම්පජානා නග්ගා විකූජමානා කාකච්ඡමානා සේය්‍යං කප්පේස්සන්තී”ති.
</Paragraph>

<Paragraph number="165" book="paci">
අස්සෝසුං ඛෝ භික්ඛූ තේසං උපාසකානං උජ්ඣායන්තානං ඛිය්‍යන්තානං විපාචේන්තානං. යේ තේ භික්ඛූ අප්පිච්ඡා …පේ…  තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම භික්ඛූ අනුපසම්පන්නේන සහසේය්‍යං කප්පේස්සන්තී”ති.
</Paragraph>

<Paragraph number="166" book="paci">
අථ ඛෝ තේ භික්ඛූ තේ නවකේ භික්ඛූ අනේකපරියායේන විගරහිත්වා භගවතෝ ඒතමත්ථං ආරෝචේසුං …පේ…  “සච්චං කිර, භික්ඛවේ, භික්ඛූ අනුපසම්පන්නේන සහසේය්‍යං කප්පේන්තී”ති? “සච්චං, භගවා”ති. විගරහි බුද්ධෝ භගවා …පේ…  කථඤ්හි නාම තේ, භික්ඛවේ, මෝඝපුරිසා අනුපසම්පන්නේන සහසේය්‍යං කප්පේස්සන්ති. නේතං, භික්ඛවේ, අප්පසන්නානං වා පසාදාය …පේ…  ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

<Paragraph number="167" book="paci">
<Emphasis>“යෝ පන භික්ඛු අනුපසම්පන්නේන සහසේය්‍යං කප්පේය්‍ය පාචිත්තියන්”</Emphasis>ති.
</Paragraph>

<Paragraph number="168" book="paci">
ඒවඤ්චිදං භගවතා භික්ඛූනං සික්ඛාපදං පඤ්ඤත්තං හෝති.
</Paragraph>

</Division>
<Division number="50" book="paci">

<Paragraph number="169" book="paci">
අථ ඛෝ භගවා ආළවියං යථාභිරන්තං විහරිත්වා යේන කෝසම්බී තේන චාරිකං පක්කාමි. අනුපුබ්බේන චාරිකං චරමානෝ යේන කෝසම්බී තදවසරි. තත්‍ර සුදං භගවා කෝසම්බියං විහරති බදරිකාරාමේ. භික්ඛූ ආයස්මන්තං රාහුලං ඒතදවෝචුං—  “භගවතා, ආවුසෝ රාහුල, සික්ඛාපදං පඤ්ඤත්තං—  ‘න අනුපසම්පන්නේන සහසේය්‍යා කප්පේතබ්බා’ති. සේය්‍යං, ආවුසෝ රාහුල, ජානාහී”ති. අථ ඛෝ ආයස්මා රාහුලෝ සේය්‍යං අලභමානෝ වච්චකුටියා සේය්‍යං කප්පේසි. අථ ඛෝ භගවා රත්තියා පච්චූසසමයං පච්චුට්ඨාය යේන වච්චකුටි තේනුපසඞ්කමි; උපසඞ්කමිත්වා උක්කාසි. ආයස්මාපි රාහුලෝ උක්කාසි. “කෝ ඒත්ථා”ති? “අහං, භගවා, රාහුලෝ”ති. “කිස්ස ත්වං, රාහුල, ඉධ නිසින්නෝසී”ති?
</Paragraph>

<Paragraph number="170" book="paci">
අථ ඛෝ ආයස්මා රාහුලෝ භගවතෝ ඒතමත්ථං ආරෝචේසි. අථ ඛෝ භගවා ඒතස්මිං නිදානේ ඒතස්මිං පකරණේ ධම්මිං කථං කත්වා භික්ඛූ ආමන්තේසි—  “අනුජානාමි, භික්ඛවේ, අනුපසම්පන්නේන දිරත්තතිරත්තං සහසේය්‍යං කප්පේතුං. ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

</Division>
<Division number="51" book="paci">

<Paragraph number="171" book="paci">
<Emphasis>“යෝ පන භික්ඛු අනුපසම්පන්නේන උත්තරිදිරත්තතිරත්තං සහසේය්‍යං කප්පේය්‍ය, පාචිත්තියන්”</Emphasis>ති. (*5*:<Emphasis>54</Emphasis>)
</Paragraph>

</Division>
<Division number="52" book="paci">

<Paragraph number="172" book="paci">
<Emphasis>යෝ පනා</Emphasis>ති යෝ යාදිසෝ …පේ…  <Emphasis>භික්ඛූ</Emphasis>ති …පේ…  අයං ඉමස්මිං අත්ථේ අධිප්පේතෝ භික්ඛූති.
</Paragraph>

<Paragraph number="173" book="paci">
<Emphasis>අනුපසම්පන්නෝ</Emphasis> නාම භික්ඛුං ඨපේත්වා අවසේසෝ අනුපසම්පන්නෝ නාම.
</Paragraph>

<Paragraph number="174" book="paci">
<Emphasis>උත්තරිදිරත්තතිරත්තන්</Emphasis>ති අතිරේකදිරත්තතිරත්තං.
</Paragraph>

<Paragraph number="175" book="paci">
<Emphasis>සහා</Emphasis>ති ඒකතෝ.
</Paragraph>

<Paragraph number="176" book="paci">
<Emphasis>සේය්‍යා</Emphasis> නාම සබ්බච්ඡන්නා, සබ්බපරිච්ඡන්නා, යේභුය්‍යේනච්ඡන්නා, යේභුය්‍යේන පරිච්ඡන්නා.
</Paragraph>

<Paragraph number="177" book="paci">
<Emphasis>සේය්‍යං කප්පේය්‍යා</Emphasis>ති චතුත්ථේ දිවසේ අත්ථඞ්ගතේ සූරියේ, අනුපසම්පන්නේ නිපන්නේ, භික්ඛු නිපජ්ජති, ආපත්ති පාචිත්තියස්ස. භික්ඛු නිපන්නේ, අනුපසම්පන්නෝ නිපජ්ජති, ආපත්ති පාචිත්තියස්ස. උභෝ වා නිපජ්ජන්ති, ආපත්ති පාචිත්තියස්ස. උට්ඨහිත්වා පුනප්පුනං නිපජ්ජන්ති, ආපත්ති පාචිත්තියස්ස.
</Paragraph>

</Division>
<Division number="53" book="paci">

<Paragraph number="178" book="paci">
අනුපසම්පන්නේ අනුපසම්පන්නසඤ්ඤී උත්තරිදිරත්තතිරත්තං සහසේය්‍යං කප්පේති, ආපත්ති පාචිත්තියස්ස. අනුපසම්පන්නේ වේමතිකෝ උත්තරිදිරත්තතිරත්තං සහසේය්‍යං කප්පේති, ආපත්ති පාචිත්තියස්ස. අනුපසම්පන්නේ උපසම්පන්නසඤ්ඤී උත්තරිදිරත්තතිරත්තං සහසේය්‍යං කප්පේති, ආපත්ති පාචිත්තියස්ස.
</Paragraph>

<Paragraph number="179" book="paci">
උපඩ්ඪච්ඡන්නේ උපඩ්ඪපරිච්ඡන්නේ, ආපත්ති දුක්කටස්ස. උපසම්පන්නේ අනුපසම්පන්නසඤ්ඤී, ආපත්ති දුක්කටස්ස. උපසම්පන්නේ වේමතිකෝ, ආපත්ති දුක්කටස්ස. උපසම්පන්නේ උපසම්පන්නසඤ්ඤී, අනාපත්ති.
</Paragraph>

</Division>
<Division number="54" book="paci">

<Paragraph number="180" book="paci">
අනාපත්ති—  ද්වේතිස්සෝ රත්තියෝ වසති, ඌනකද්වේතිස්සෝ රත්තියෝ වසති, ද්වේ රත්තියෝ වසිත්වා තතියාය රත්තියා පුරාරුණා නික්ඛමිත්වා පුන වසති, සබ්බච්ඡන්නේ, සබ්බඅපරිච්ඡන්නේ, සබ්බපරිච්ඡන්නේ සබ්බඅච්ඡන්නේ, යේභුය්‍යේන අච්ඡන්නේ, යේභුය්‍යේන අපරිච්ඡන්නේ, අනුපසම්පන්නේ නිපන්නේ භික්ඛු නිසීදති, භික්ඛු නිපන්නේ අනුපසම්පන්නෝ නිසීදති, උභෝ වා නිසීදන්ති, උම්මත්තකස්ස, ආදිකම්මිකස්සාති.

</Paragraph>
</Division>

<Paragraph number="181" type="center" book="paci">
සහසේය්‍යසික්ඛාපදං නිට්ඨිතං පඤ්චමං.
</Paragraph>