---
title: "1.7.6.6 සසිත්ථකසික්ඛාපද"
tableOfContents: false
sidebar:
  order: 7
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="632" book="paci">

<Paragraph number="1966" book="paci">
තේන සමයේන බුද්ධෝ භගවා භග්ගේසු විහරති සුසුමාරගිරේ භේසකළාවනේ මිගදායේ. තේන ඛෝ පන සමයේන භික්ඛූ කෝකනදේ පාසාදේ සසිත්ථකං පත්තධෝවනං අන්තරඝරේ ඡඩ්ඩේන්ති. මනුස්සා උජ්ඣායන්ති ඛිය්‍යන්ති විපාචේන්ති— “කථඤ්හි නාම සමණා සක්‍යපුත්තියා සසිත්ථකං පත්තධෝවනං අන්තරඝරේ ඡඩ්ඩේස්සන්ති, සේය්‍යථාපි ගිහී කාමභෝගිනෝ”ති.
</Paragraph>

<Paragraph number="1967" book="paci">
අස්සෝසුං ඛෝ භික්ඛූ තේසං මනුස්සානං උජ්ඣායන්තානං ඛිය්‍යන්තානං විපාචේන්තානං. යේ තේ භික්ඛූ අප්පිච්ඡා …පේ… තේ උජ්ඣායන්ති ඛිය්‍යන්ති විපාචේන්ති— “කථඤ්හි නාම භික්ඛූ සසිත්ථකං පත්තධෝවනං අන්තරඝරේ ඡඩ්ඩේස්සන්තී”ති …පේ… “සච්චං කිර, භික්ඛවේ, භික්ඛූ සසිත්ථකං පත්තධෝවනං අන්තරඝරේ ඡඩ්ඩේන්තී”ති? “සච්චං, භගවා”ති. විගරහි බුද්ධෝ භගවා …පේ… කථඤ්හි නාම තේ, භික්ඛවේ, මෝඝපුරිසා සසිත්ථකං පත්තධෝවනං අන්තරඝරේ ඡඩ්ඩේස්සන්ති. නේතං, භික්ඛවේ, අප්පසන්නානං වා පසාදාය …පේ… ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

<Paragraph number="1968" book="paci">
<Emphasis>“න සසිත්ථකං පත්තධෝවනං අන්තරඝරේ ඡඩ්ඩේස්සාමීති සික්ඛා කරණීයා”</Emphasis>ති. (*56*:<Emphasis>201</Emphasis>)
</Paragraph>

<Paragraph number="1969" book="paci">
න සසිත්ථකං පත්තධෝවනං අන්තරඝරේ ඡඩ්ඩේතබ්බං. යෝ අනාදරියං පටිච්ච සසිත්ථකං පත්තධෝවනං අන්තරඝරේ ඡඩ්ඩේති, ආපත්ති දුක්කටස්ස.
</Paragraph>

<Paragraph number="1970" book="paci">
අනාපත්ති— අසඤ්චිච්ච, අස්සතියා, අජානන්තස්ස, ගිලානස්ස, උද්ධරිත්වා වා භින්දිත්වා වා පටිග්ගහේ වා නීහරිත්වා වා ඡඩ්ඩේති, ආපදාසු, උම්මත්තකස්ස, ආදිකම්මිකස්සාති.

</Paragraph>
</Division>

<Paragraph number="1971" type="center" book="paci">
ඡට්ඨසික්ඛාපදං නිට්ඨිතං.
</Paragraph>