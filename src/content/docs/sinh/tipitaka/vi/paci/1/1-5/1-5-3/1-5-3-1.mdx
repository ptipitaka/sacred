---
title: "1.5.3.1 ඕවාදසික්ඛාපද"
tableOfContents: false
sidebar:
  order: 1
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="144" book="paci">

<Paragraph number="484" book="paci">
තේන සමයේන බුද්ධෝ භගවා සාවත්ථියං විහරති ජේතවනේ අනාථපිණ්ඩිකස්ස ආරාමේ. තේන ඛෝ පන සමයේන ථේරා භික්ඛූ භික්ඛුනියෝ ඕවදන්තා ලාභිනෝ හෝන්ති චීවරපිණ්ඩපාතසේනාසනගිලානප්පච්චයභේසජ්ජපරික්ඛාරානං. අථ ඛෝ ඡබ්බග්ගියානං භික්ඛූනං ඒතදහෝසි—  “ඒතරහි ඛෝ, ආවුසෝ, ථේරා භික්ඛූ භික්ඛුනියෝ ඕවදන්තා ලාභිනෝ හෝන්ති චීවරපිණ්ඩපාතසේනාසනගිලානප්පච්චයභේසජ්ජපරික්ඛාරානං. හන්දාවුසෝ, මයම්පි භික්ඛුනියෝ ඕවදාමා”ති. අථ ඛෝ ඡබ්බග්ගියා භික්ඛූ භික්ඛුනියෝ උපසඞ්කමිත්වා ඒතදවෝචුං—  “අම්හේපි, භගිනියෝ, උපසඞ්කමථ; මයම්පි ඕවදිස්සාමා”ති.
</Paragraph>

<Paragraph number="485" book="paci">
අථ ඛෝ තා භික්ඛුනියෝ යේන ඡබ්බග්ගියා භික්ඛූ තේනුපසඞ්කමිංසු; උපසඞ්කමිත්වා ඡබ්බග්ගියේ භික්ඛූ අභිවාදේත්වා ඒකමන්තං නිසීදිංසු. අථ ඛෝ ඡබ්බග්ගියා භික්ඛූ භික්ඛුනීනං පරිත්තඤ්ඤේව ධම්මිං කථං කත්වා දිවසං තිරච්ඡානකථාය වීතිනාමේත්වා උය්‍යෝජේසුං—  “ගච්ඡථ, භගිනියෝ”ති. අථ ඛෝ තා භික්ඛුනියෝ යේන භගවා තේනුපසඞ්කමිංසු; උපසඞ්කමිත්වා භගවන්තං අභිවාදේත්වා ඒකමන්තං අට්ඨංසු. ඒකමන්තං ඨිතා ඛෝ තා භික්ඛුනියෝ භගවා ඒතදවෝච—  “කච්චි, භික්ඛුනියෝ, ඕවාදෝ ඉද්ධෝ අහෝසී”ති? “කුතෝ, භන්තේ, ඕවාදෝ ඉද්ධෝ භවිස්සති. අය්‍යා ඡබ්බග්ගියා පරිත්තඤ්ඤේව ධම්මිං කථං කත්වා දිවසං තිරච්ඡානකථාය වීතිනාමේත්වා උය්‍යෝජේසුන්”ති. අථ ඛෝ භගවා තා භික්ඛුනියෝ ධම්මියා කථාය සන්දස්සේසි සමාදපේසි සමුත්තේජේසි සම්පහංසේසි. අථ ඛෝ තා භික්ඛුනියෝ භගවතා ධම්මියා කථාය සන්දස්සිතා සමාදපිතා සමුත්තේජිතා සම්පහංසිතා භගවන්තං අභිවාදේත්වා පදක්ඛිණං කත්වා පක්කමිංසු.
</Paragraph>

<Paragraph number="486" book="paci">
අථ ඛෝ භගවා ඒතස්මිං නිදානේ ඒතස්මිං පකරණේ භික්ඛුසංඝං සන්නිපාතාපේත්වා ඡබ්බග්ගියේ භික්ඛූ පටිපුච්ඡි—  “සච්චං කිර තුම්හේ, භික්ඛවේ, භික්ඛුනීනං පරිත්තඤ්ඤේව ධම්මිං කථං කත්වා දිවසං තිරච්ඡානකථාය වීතිනාමේත්වා උය්‍යෝජේථා”ති? “සච්චං, භගවා”ති. විගරහි බුද්ධෝ භගවා …පේ…  කථඤ්හි නාම තුම්හේ, මෝඝපුරිසා, භික්ඛුනීනං පරිත්තඤ්ඤේව ධම්මිං කථං කත්වා දිවසං තිරච්ඡානකථාය වීතිනාමේත්වා උය්‍යෝජේස්සථ. නේතං, මෝඝපුරිසා, අප්පසන්නානං වා පසාදාය …පේ…  විගරහිත්වා …පේ…  ධම්මිං කථං කත්වා භික්ඛූ ආමන්තේසි—  “අනුජානාමි, භික්ඛවේ, භික්ඛුනෝවාදකං සම්මන්නිතුං. ඒවඤ්ච පන, භික්ඛවේ, සම්මන්නිතබ්බෝ. පඨමං භික්ඛු යාචිතබ්බෝ. යාචිත්වා බ්‍යත්තේන භික්ඛුනා පටිබලේන සංඝෝ ඤාපේතබ්බෝ—
</Paragraph>

</Division>
<Division number="145" book="paci">

<Paragraph number="487" book="paci">
‘සුණාතු මේ, භන්තේ, සංඝෝ. යදි සංඝස්ස පත්තකල්ලං, සංඝෝ ඉත්ථන්නාමං භික්ඛුං භික්ඛුනෝවාදකං සම්මන්නේය්‍ය. ඒසා ඤත්ති.
</Paragraph>

<Paragraph number="488" book="paci">
සුණාතු මේ, භන්තේ, සංඝෝ. සංඝෝ ඉත්ථන්නාමං භික්ඛුං භික්ඛුනෝවාදකං සම්මන්නති. යස්සායස්මතෝ ඛමති ඉත්ථන්නාමස්ස භික්ඛුනෝ භික්ඛුනෝවාදකස්ස සම්මුති, සෝ තුණ්හස්ස; යස්ස නක්ඛමති, සෝ භාසේය්‍ය.
</Paragraph>

<Paragraph number="489" book="paci">
දුතියම්පි ඒතමත්ථං වදාමි …පේ…  තතියම්පි ඒතමත්ථං වදාමි—  සුණාතු මේ, භන්තේ, සංඝෝ. සංඝෝ ඉත්ථන්නාමං භික්ඛුං භික්ඛුනෝවාදකං සම්මන්නති. යස්සායස්මතෝ ඛමති ඉත්ථන්නාමස්ස භික්ඛුනෝ භික්ඛුනෝවාදකස්ස සම්මුති, සෝ තුණ්හස්ස; යස්ස නක්ඛමති, සෝ භාසේය්‍ය.
</Paragraph>

<Paragraph number="490" book="paci">
සම්මතෝ සංඝේන ඉත්ථන්නාමෝ භික්ඛු භික්ඛුනෝවාදකෝ. ඛමති සංඝස්ස, තස්මා තුණ්හී, ඒවමේතං ධාරයාමී’”ති.
</Paragraph>

<Paragraph number="491" book="paci">
අථ ඛෝ භගවා ඡබ්බග්ගියේ භික්ඛූ අනේකපරියායේන විගරහිත්වා දුබ්භරතාය …පේ…  ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

</Division>
<Division number="146" book="paci">

<Paragraph number="492" book="paci">
<Emphasis>“යෝ පන භික්ඛු අසම්මතෝ භික්ඛුනියෝ ඕවදේය්‍ය පාචිත්තියන්”</Emphasis>ති. (*21*:<Emphasis>70</Emphasis>)
</Paragraph>

<Paragraph number="493" book="paci">
ඒවඤ්චිදං භගවතා භික්ඛූනං සික්ඛාපදං පඤ්ඤත්තං හෝති.
</Paragraph>

</Division>
<Division number="147" book="paci">

<Paragraph number="494" book="paci">
තේන ඛෝ පන සමයේන ථේරා භික්ඛූ සම්මතා භික්ඛුනියෝ ඕවදන්තා තථේව ලාභිනෝ හෝන්ති චීවරපිණ්ඩපාතසේනාසනගිලානප්පච්චයභේසජ්ජපරික්ඛාරානං. අථ ඛෝ ඡබ්බග්ගියානං භික්ඛූනං ඒතදහෝසි—  “ඒතරහි ඛෝ, ආවුසෝ, ථේරා භික්ඛූ සම්මතා භික්ඛුනියෝ ඕවදන්තා තථේව ලාභිනෝ හෝන්ති චීවරපිණ්ඩපාතසේනාසනගිලානප්පච්චයභේසජ්ජපරික්ඛාරානං. හන්දාවුසෝ, මයම්පි නිස්සීමං ගන්ත්වා අඤ්ඤමඤ්ඤං භික්ඛුනෝවාදකං සම්මන්නිත්වා භික්ඛුනියෝ ඕවදාමා”ති. අථ ඛෝ ඡබ්බග්ගියා භික්ඛූ නිස්සීමං ගන්ත්වා අඤ්ඤමඤ්ඤං භික්ඛුනෝවාදකං සම්මන්නිත්වා භික්ඛුනියෝ උපසඞ්කමිත්වා ඒතදවෝචුං—  “මයම්පි, භගිනියෝ, සම්මතා. අම්හේපි උපසඞ්කමථ. මයම්පි ඕවදිස්සාමා”ති.
</Paragraph>

<Paragraph number="495" book="paci">
අථ ඛෝ තා භික්ඛුනියෝ යේන ඡබ්බග්ගියා භික්ඛූ තේනුපසඞ්කමිංසු; උපසඞ්කමිත්වා ඡබ්බග්ගියේ භික්ඛූ අභිවාදේත්වා ඒකමන්තං නිසීදිංසු. අථ ඛෝ ඡබ්බග්ගියා භික්ඛූ භික්ඛුනීනං පරිත්තඤ්ඤේව ධම්මිං කථං කත්වා දිවසං තිරච්ඡානකථාය වීතිනාමේත්වා උය්‍යෝජේසුං—  “ගච්ඡථ, භගිනියෝ”ති. අථ ඛෝ තා භික්ඛුනියෝ යේන භගවා තේනුපසඞ්කමිංසු; උපසඞ්කමිත්වා භගවන්තං අභිවාදේත්වා ඒකමන්තං අට්ඨංසු. ඒකමන්තං ඨිතා ඛෝ තා භික්ඛුනියෝ භගවා ඒතදවෝච—  “කච්චි, භික්ඛුනියෝ, ඕවාදෝ ඉද්ධෝ අහෝසී”ති? “කුතෝ, භන්තේ, ඕවාදෝ ඉද්ධෝ භවිස්සති. අය්‍යා ඡබ්බග්ගියා පරිත්තඤ්ඤේව ධම්මිං කථං කත්වා දිවසං තිරච්ඡානකථාය වීතිනාමේත්වා උය්‍යෝජේසුන්”ති.
</Paragraph>

<Paragraph number="496" book="paci">
අථ ඛෝ භගවා තා භික්ඛුනියෝ ධම්මියා කථාය සන්දස්සේසි …පේ…  අථ ඛෝ තා භික්ඛුනියෝ භගවතා ධම්මියා කථාය සන්දස්සිතා සමාදපිතා සමුත්තේජිතා සම්පහංසිතා භගවන්තං අභිවාදේත්වා පදක්ඛිණං කත්වා පක්කමිංසු. අථ ඛෝ භගවා ඒතස්මිං නිදානේ ඒතස්මිං පකරණේ භික්ඛුසංඝං සන්නිපාතාපේත්වා ඡබ්බග්ගියේ භික්ඛූ පටිපුච්ඡි—  “සච්චං කිර තුම්හේ, භික්ඛවේ, භික්ඛුනීනං පරිත්තඤ්ඤේව ධම්මිං කථං කත්වා දිවසං තිරච්ඡානකථාය වීතිනාමේත්වා උය්‍යෝජේථා”ති? “සච්චං, භගවා”ති. විගරහි බුද්ධෝ භගවා …පේ…  කථඤ්හි නාම තුම්හේ, මෝඝපුරිසා, භික්ඛුනීනං පරිත්තඤ්ඤේව ධම්මිං කථං කත්වා දිවසං තිරච්ඡානකථාය වීතිනාමේත්වා උය්‍යෝජේස්සථ. නේතං, මෝඝපුරිසා, අප්පසන්නානං වා පසාදාය …පේ…  විගරහිත්වා …පේ…  ධම්මිං කථං කත්වා භික්ඛූ ආමන්තේසි—  “අනුජානාමි, භික්ඛවේ, අට්ඨහඞ්ගේහි සමන්නාගතං භික්ඛුං භික්ඛුනෝවාදකං සම්මන්නිතුං. සීලවා හෝති, පාතිමෝක්ඛසංවරසංවුතෝ විහරති ආචාරගෝචරසම්පන්නෝ අණුමත්තේසු වජ්ජේසු භයදස්සාවී, සමාදාය සික්ඛති සික්ඛාපදේසු; බහුස්සුතෝ හෝති සුතධරෝ සුතසන්නිචයෝ, යේ තේ ධම්මා ආදිකල්‍යාණා මජ්ඣේකල්‍යාණා පරියෝසානකල්‍යාණා සාත්ථං සබ්‍යඤ්ජනං කේවලපරිපුණ්ණං පරිසුද්ධං බ්‍රහ්මචරියං අභිවදන්ති තථාරූපාස්ස ධම්මා බහුස්සුතා හෝන්ති ධාතා වචසා පරිචිතා මනසා අනුපේක්ඛිතා දිට්ඨියා සුප්පටිවිද්ධා; උභයානි ඛෝ පනස්ස පාතිමෝක්ඛානි විත්ථාරේන ස්වාගතානි හෝන්ති සුවිභත්තානි සුප්පවත්තීනි සුවිනිච්ඡිතානි සුත්තසෝ අනුබ්‍යඤ්ජනසෝ; කල්‍යාණවාචෝ හෝති කල්‍යාණවාක්කරණෝ; යේභුය්‍යේන භික්ඛුනීනං පියෝ හෝති මනාපෝ; පටිබලෝ හෝති භික්ඛුනියෝ ඕවදිතුං; න ඛෝ පනේතං භගවන්තං උද්දිස්ස පබ්බජිතාය කාසායවත්ථවසනාය ගරුධම්මං අජ්ඣාපන්නපුබ්බෝ හෝති; වීසතිවස්සෝ වා හෝති අතිරේකවීසතිවස්සෝ වා—  අනුජානාමි, භික්ඛවේ, ඉමේහි අට්ඨහඞ්ගේහි සමන්නාගතං භික්ඛුං භික්ඛුනෝවාදකං සම්මන්නිතුන්”ති.
</Paragraph>

</Division>
<Division number="148" book="paci">

<Paragraph number="497" book="paci">
<Emphasis>යෝ පනා</Emphasis>ති යෝ යාදිසෝ …පේ…  <Emphasis>භික්ඛූ</Emphasis>ති …පේ…  අයං ඉමස්මිං අත්ථේ අධිප්පේතෝ භික්ඛූති.
</Paragraph>

<Paragraph number="498" book="paci">
<Emphasis>අසම්මතෝ</Emphasis> නාම ඤත්තිචතුත්ථේන කම්මේන අසම්මතෝ.
</Paragraph>

<Paragraph number="499" book="paci">
<Emphasis>භික්ඛුනියෝ</Emphasis> නාම උභතෝසංඝේ උපසම්පන්නා.
</Paragraph>

<Paragraph number="500" book="paci">
<Emphasis>ඕවදේය්‍යා</Emphasis>ති අට්ඨහි ගරුධම්මේහි ඕවදති, ආපත්ති පාචිත්තියස්ස. අඤ්ඤේන ධම්මේන ඕවදති, ආපත්ති දුක්කටස්ස. ඒකතෝඋපසම්පන්නං ඕවදති, ආපත්ති දුක්කටස්ස.
</Paragraph>

</Division>
<Division number="149" book="paci">

<Paragraph number="501" book="paci">
තේන සම්මතේන භික්ඛුනා පරිවේණං සම්මජ්ජිත්වා පානීයං පරිභෝජනීයං උපට්ඨාපේත්වා ආසනං පඤ්ඤපේත්වා දුතියං ගහේත්වා නිසීදිතබ්බං. භික්ඛුනීහි තත්ථ ගන්ත්වා තං භික්ඛුං අභිවාදේත්වා ඒකමන්තං නිසීදිතබ්බං. තේන භික්ඛුනා පුච්ඡිතබ්බා—  “සමග්ගාත්ථ, භගිනියෝ”ති? සචේ “සමග්ගාම්හාය්‍යා”ති භණන්ති, “වත්තන්ති, භගිනියෝ, අට්ඨ ගරුධම්මා”ති? සචේ “වත්තන්තාය්‍යා”ති භණන්ති, “ඒසෝ, භගිනියෝ, ඕවාදෝ”ති නිය්‍යාදේතබ්බෝ. සචේ “න වත්තන්තාය්‍යා”ති භණන්ති, ඕසාරේතබ්බා. “වස්සසතූපසම්පන්නාය භික්ඛුනියා තදහුපසම්පන්නස්ස භික්ඛුනෝ අභිවාදනං පච්චුට්ඨානං අඤ්ජලිකම්මං සාමීචිකම්මං කාතබ්බං; අයම්පි ධම්මෝ සක්කත්වා ගරුකත්වා මානේත්වා පූජේත්වා යාවජීවං අනතික්කමනීයෝ. න භික්ඛුනියා අභික්ඛුකේ ආවාසේ වස්සං වසිතබ්බං; අයම්පි ධම්මෝ සක්කත්වා ගරුකත්වා මානේත්වා පූජේත්වා යාවජීවං අනතික්කමනීයෝ. අන්වද්ධමාසං භික්ඛුනියා භික්ඛුසංඝතෝ ද්වේ ධම්මා පච්චාසීසිතබ්බා උපෝසථපුච්ඡකඤ්ච ඕවාදූපසඞ්කමනඤ්ච, අයම්පි ධම්මෝ …පේ…  වස්සං වුට්ඨාය භික්ඛුනියා උභතෝසංඝේ තීහි ඨානේහි පවාරේතබ්බං දිට්ඨේන වා සුතේන වා පරිසඞ්කාය වා; අයම්පි ධම්මෝ …පේ…  ගරුධම්මං අජ්ඣාපන්නාය භික්ඛුනියා උභතෝසංඝේ පක්ඛමානත්තං චරිතබ්බං; අයම්පි ධම්මෝ …පේ…  ද්වේ වස්සානි ඡසු ධම්මේසු සික්ඛිතසික්ඛාය සික්ඛමානාය උභතෝසංඝේ උපසම්පදා පරියේසිතබ්බා; අයම්පි ධම්මෝ …පේ…  න භික්ඛුනියා කේනචි පරියායේන භික්ඛු අක්කෝසිතබ්බෝ පරිභාසිතබ්බෝ; අයම්පි ධම්මෝ …පේ…  අජ්ජතග්ගේ ඕවටෝ භික්ඛුනීනං භික්ඛූසු වචනපථෝ, අනෝවටෝ භික්ඛූනං භික්ඛුනීසු වචනපථෝ; අයම්පි ධම්මෝ සක්කත්වා ගරුකත්වා මානේත්වා පූජේත්වා යාවජීවං අනතික්කමනීයෝ”ති.
</Paragraph>

<Paragraph number="502" book="paci">
සචේ “සමග්ගාම්හාය්‍යා”ති භණන්තං අඤ්ඤං ධම්මං භණති, ආපත්ති දුක්කටස්ස. සචේ “වග්ගාම්හාය්‍යා”ති භණන්තං අට්ඨ ගරුධම්මේ භණති, ආපත්ති දුක්කටස්ස. ඕවාදං අනිය්‍යාදේත්වා අඤ්ඤං ධම්මං භණති, ආපත්ති දුක්කටස්ස.
</Paragraph>

</Division>
<Division number="150" book="paci">

<Paragraph number="503" book="paci">
අධම්මකම්මේ අධම්මකම්මසඤ්ඤී වග්ගං භික්ඛුනිසංඝං වග්ගසඤ්ඤී ඕවදති, ආපත්ති පාචිත්තියස්ස. අධම්මකම්මේ අධම්මකම්මසඤ්ඤී වග්ගං භික්ඛුනිසංඝං වේමතිකෝ ඕවදති, ආපත්ති පාචිත්තියස්ස. අධම්මකම්මේ අධම්මකම්මසඤ්ඤී වග්ගං භික්ඛුනිසංඝං සමග්ගසඤ්ඤී ඕවදති, ආපත්ති පාචිත්තියස්ස.
</Paragraph>

<Paragraph number="504" book="paci">
අධම්මකම්මේ වේමතිකෝ වග්ගං භික්ඛුනිසංඝං වග්ගසඤ්ඤී ඕවදති, ආපත්ති පාචිත්තියස්ස. අධම්මකම්මේ වේමතිකෝ වග්ගං භික්ඛුනිසංඝං වේමතිකෝ ඕවදති, ආපත්ති පාචිත්තියස්ස. අධම්මකම්මේ වේමතිකෝ වග්ගං භික්ඛුනිසංඝං සමග්ගසඤ්ඤී ඕවදති, ආපත්ති පාචිත්තියස්ස.
</Paragraph>

<Paragraph number="505" book="paci">
අධම්මකම්මේ ධම්මකම්මසඤ්ඤී වග්ගං භික්ඛුනිසංඝං වග්ගසඤ්ඤී ඕවදති, ආපත්ති පාචිත්තියස්ස. අධම්මකම්මේ ධම්මකම්මසඤ්ඤී වග්ගං භික්ඛුනිසංඝං වේමතිකෝ ඕවදති, ආපත්ති පාචිත්තියස්ස. අධම්මකම්මේ ධම්මකම්මසඤ්ඤී වග්ගං භික්ඛුනිසංඝං සමග්ගසඤ්ඤී ඕවදති, ආපත්ති පාචිත්තියස්ස.
</Paragraph>

<Paragraph number="506" book="paci">
අධම්මකම්මේ අධම්මකම්මසඤ්ඤී සමග්ගං භික්ඛුනිසංඝං වග්ගසඤ්ඤී ඕවදති, ආපත්ති පාචිත්තියස්ස. අධම්මකම්මේ අධම්මකම්මසඤ්ඤී සමග්ගං භික්ඛුනිසංඝං වේමතිකෝ ඕවදති, ආපත්ති පාචිත්තියස්ස. අධම්මකම්මේ අධම්මකම්මසඤ්ඤී සමග්ගං භික්ඛුනිසංඝං සමග්ගසඤ්ඤී ඕවදති, ආපත්ති පාචිත්තියස්ස.
</Paragraph>

<Paragraph number="507" book="paci">
අධම්මකම්මේ වේමතිකෝ සමග්ගං භික්ඛුනිසංඝං වග්ගසඤ්ඤී ඕවදති …පේ…  වේමතිකෝ ඕවදති …පේ…  සමග්ගසඤ්ඤී ඕවදති, ආපත්ති පාචිත්තියස්ස.
</Paragraph>

<Paragraph number="508" book="paci">
අධම්මකම්මේ ධම්මකම්මසඤ්ඤී සමග්ගං භික්ඛුනිසංඝං වග්ගසඤ්ඤී ඕවදති …පේ…  වේමතිකෝ ඕවදති …පේ…  සමග්ගසඤ්ඤී ඕවදති, ආපත්ති පාචිත්තියස්ස.
</Paragraph>

</Division>
<Division number="151" book="paci">

<Paragraph number="509" book="paci">
ධම්මකම්මේ අධම්මකම්මසඤ්ඤී වග්ගං භික්ඛුනිසංඝං වග්ගසඤ්ඤී ඕවදති, ආපත්ති දුක්කටස්ස. ධම්මකම්මේ අධම්මකම්මසඤ්ඤී වග්ගං භික්ඛුනිසංඝං වේමතිකෝ ඕවදති …පේ…  සමග්ගසඤ්ඤී ඕවදති, ආපත්ති දුක්කටස්ස.
</Paragraph>

<Paragraph number="510" book="paci">
ධම්මකම්මේ වේමතිකෝ වග්ගං භික්ඛුනිසංඝං වග්ගසඤ්ඤී ඕවදති …පේ…  වේමතිකෝ ඕවදති …පේ…  සමග්ගසඤ්ඤී ඕවදති, ආපත්ති දුක්කටස්ස.
</Paragraph>

<Paragraph number="511" book="paci">
ධම්මකම්මේ ධම්මකම්මසඤ්ඤී වග්ගං භික්ඛුනිසංඝං වග්ගසඤ්ඤී ඕවදති …පේ…  වේමතිකෝ ඕවදති …පේ…  සමග්ගසඤ්ඤී ඕවදති, ආපත්ති දුක්කටස්ස.
</Paragraph>

<Paragraph number="512" book="paci">
ධම්මකම්මේ අධම්මකම්මසඤ්ඤී සමග්ගං භික්ඛුනිසංඝං වග්ගසඤ්ඤී ඕවදති …පේ…  වේමතිකෝ ඕවදති …පේ…  සමග්ගසඤ්ඤී ඕවදති, ආපත්ති දුක්කටස්ස.
</Paragraph>

<Paragraph number="513" book="paci">
ධම්මකම්මේ වේමතිකෝ සමග්ගං භික්ඛුනිසංඝං වග්ගසඤ්ඤී ඕවදති …පේ…  වේමතිකෝ ඕවදති …පේ…  සමග්ගසඤ්ඤී ඕවදති, ආපත්ති දුක්කටස්ස.
</Paragraph>

<Paragraph number="514" book="paci">
ධම්මකම්මේ ධම්මකම්මසඤ්ඤී සමග්ගං භික්ඛුනිසංඝං වග්ගසඤ්ඤී ඕවදති, ආපත්ති දුක්කටස්ස. ධම්මකම්මේ ධම්මකම්මසඤ්ඤී සමග්ගං භික්ඛුනිසංඝං වේමතිකෝ ඕවදති, ආපත්ති දුක්කටස්ස. ධම්මකම්මේ ධම්මකම්මසඤ්ඤී සමග්ගං භික්ඛුනිසංඝං සමග්ගසඤ්ඤී ඕවදති, අනාපත්ති.
</Paragraph>

</Division>
<Division number="152" book="paci">

<Paragraph number="515" book="paci">
අනාපත්ති—  උද්දේසං දේන්තෝ, පරිපුච්ඡං දේන්තෝ, “ඕසාරේහි අය්‍යා”ති වුච්චමානෝ, ඕසාරේති, පඤ්හං පුච්ඡති, පඤ්හං පුට්ඨෝ කථේති, අඤ්ඤස්සත්ථාය භණන්තං භික්ඛුනියෝ සුණන්ති, සික්ඛමානාය, සාමණේරියා, උම්මත්තකස්ස, ආදිකම්මිකස්සාති.

</Paragraph>
</Division>

<Paragraph number="516" type="center" book="paci">
ඕවාදසික්ඛාපදං නිට්ඨිතං පඨමං.
</Paragraph>