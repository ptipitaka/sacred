---
title: "1.5.3.8 නාවාභිරුහනසික්ඛාපද"
tableOfContents: false
sidebar:
  order: 9
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="186" book="paci">

<Paragraph number="609" book="paci">
තේන සමයේන බුද්ධෝ භගවා සාවත්ථියං විහරති ජේතවනේ අනාථපිණ්ඩිකස්ස ආරාමේ. තේන ඛෝ පන සමයේන ඡබ්බග්ගියා භික්ඛූ භික්ඛුනීහි සද්ධිං සංවිධාය ඒකං නාවං අභිරුහන්ති. මනුස්සා උජ්ඣායන්ති ඛිය්‍යන්ති විපාචේන්ති—  “යථේව මයං සපජාපතිකා නාවාය කීළාම, ඒවමේවිමේ සමණා සක්‍යපුත්තියා භික්ඛුනීහි සද්ධිං සංවිධාය නාවාය කීළන්තී”ති.
</Paragraph>

<Paragraph number="610" book="paci">
අස්සෝසුං ඛෝ භික්ඛූ තේසං මනුස්සානං උජ්ඣායන්තානං ඛිය්‍යන්තානං විපාචේන්තානං. යේ තේ භික්ඛූ අප්පිච්ඡා …පේ…  තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම ඡබ්බග්ගියා භික්ඛූ භික්ඛුනීහි සද්ධිං සංවිධාය ඒකං නාවං අභිරුහිස්සන්තී”ති …පේ…  “සච්චං කිර තුම්හේ, භික්ඛවේ, භික්ඛුනීහි සද්ධිං සංවිධාය ඒකං නාවං අභිරුහථා”ති? “සච්චං, භගවා”ති. විගරහි බුද්ධෝ භගවා …පේ…  කථඤ්හි නාම තුම්හේ, මෝඝපුරිසා, භික්ඛුනීහි සද්ධිං සංවිධාය ඒකං නාවං අභිරුහිස්සථ. නේතං, මෝඝපුරිසා, අප්පසන්නානං වා පසාදාය …පේ…  ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

<Paragraph number="611" book="paci">
<Emphasis>“යෝ පන භික්ඛු භික්ඛුනියා සද්ධිං සංවිධාය ඒකං නාවං අභිරුහේය්‍ය, උද්ධඞ්ගාමිනිං වා අධෝගාමිනිං</Emphasis> <Emphasis>වා, පාචිත්තියන්”</Emphasis>ති.
</Paragraph>

<Paragraph number="612" book="paci">
ඒවඤ්චිදං භගවතා භික්ඛූනං සික්ඛාපදං පඤ්ඤත්තං හෝති.
</Paragraph>

</Division>
<Division number="187" book="paci">

<Paragraph number="613" book="paci">
තේන ඛෝ පන සමයේන සම්බහුලා භික්ඛූ ච භික්ඛුනියෝ ච සාකේතා සාවත්ථිං අද්ධානමග්ගප්පටිපන්නා හෝන්ති. අන්තරාමග්ගේ නදී තරිතබ්බා හෝති. අථ ඛෝ තා භික්ඛුනියෝ තේ භික්ඛූ ඒතදවෝචුං—  “මයම්පි අය්‍යේහි සද්ධිං උත්තරිස්සාමා”ති. “න, භගිනී, කප්පති භික්ඛුනියා සද්ධිං සංවිධාය ඒකං නාවං අභිරුහිතුං; තුම්හේ වා පඨමං උත්තරථ මයං වා උත්තරිස්සාමා”ති. “අය්‍යා, භන්තේ, අග්ගපුරිසා. අය්‍යාව පඨමං උත්තරන්තූ”ති. අථ ඛෝ තාසං භික්ඛුනීනං පච්ඡා උත්තරන්තීනං චෝරා අච්ඡින්දිංසු ච දූසේසුඤ්ච. අථ ඛෝ තා භික්ඛුනියෝ සාවත්ථිං ගන්ත්වා භික්ඛුනීනං ඒතමත්ථං ආරෝචේසුං. භික්ඛුනියෝ භික්ඛූනං ඒතමත්ථං ආරෝචේසුං. භික්ඛූ භගවතෝ ඒතමත්ථං ආරෝචේසුං.
</Paragraph>

<Paragraph number="614" book="paci">
අථ ඛෝ භගවා ඒතස්මිං නිදානේ ඒතස්මිං පකරණේ ධම්මිං කථං කත්වා භික්ඛූ ආමන්තේසි—  “අනුජානාමි, භික්ඛවේ, තිරියං තරණාය භික්ඛුනියා සද්ධිං සංවිධාය ඒකං නාවං අභිරුහිතුං. ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

</Division>
<Division number="188" book="paci">

<Paragraph number="615" book="paci">
<Emphasis>“යෝ පන භික්ඛු භික්ඛුනියා සද්ධිං සංවිධාය ඒකං නාවං අභිරුහේය්‍ය උද්ධඞ්ගාමිනිං වා අධෝගාමිනිං වා, අඤ්ඤත්‍ර තිරියං තරණාය, පාචිත්තියන්”</Emphasis>ති. (*28*:<Emphasis>77</Emphasis>)
</Paragraph>

</Division>
<Division number="189" book="paci">

<Paragraph number="616" book="paci">
<Emphasis>යෝ පනා</Emphasis>ති යෝ යාදිසෝ …පේ…  <Emphasis>භික්ඛූ</Emphasis>ති …පේ…  අයං ඉමස්මිං අත්ථේ අධිප්පේතෝ භික්ඛූති.
</Paragraph>

<Paragraph number="617" book="paci">
<Emphasis>භික්ඛුනී</Emphasis> නාම උභතෝසංඝේ උපසම්පන්නා.
</Paragraph>

<Paragraph number="618" book="paci">
<Emphasis>සද්ධින්</Emphasis>ති ඒකතෝ.
</Paragraph>

<Paragraph number="619" book="paci">
<Emphasis>සංවිධායා</Emphasis>ති “අභිරුහාම, භගිනි, අභිරුහාමාය්‍ය; අභිරුහාමාය්‍ය, අභිරුහාම, භගිනි; අජ්ජ වා හිය්‍යෝ වා පරේ වා අභිරුහාමා”ති සංවිදහති ආපත්ති දුක්කටස්ස.
</Paragraph>

<Paragraph number="620" book="paci">
භික්ඛුනියා අභිරුළ්හේ භික්ඛු අභිරුහති, ආපත්ති පාචිත්තියස්ස. භික්ඛුම්හි අභිරුළ්හේ භික්ඛුනී අභිරුහති, ආපත්ති පාචිත්තියස්ස. උභෝ වා අභිරුහන්ති, ආපත්ති පාචිත්තියස්ස.
</Paragraph>

<Paragraph number="621" book="paci">
<Emphasis>උද්ධඞ්ගාමිනින්</Emphasis>ති උජ්ජවනිකාය.
</Paragraph>

<Paragraph number="622" book="paci">
<Emphasis>අධෝගාමිනින්</Emphasis>ති ඕජවනිකාය.
</Paragraph>

<Paragraph number="623" book="paci">
<Emphasis>අඤ්ඤත්‍ර තිරියං තරණායා</Emphasis>ති ඨපේත්වා තිරියං තරණං.
</Paragraph>

<Paragraph number="624" book="paci">
කුක්කුටසම්පාතේ ගාමේ, ගාමන්තරේ ගාමන්තරේ ආපත්ති පාචිත්තියස්ස. අගාමකේ අරඤ්ඤේ, අඩ්ඪයෝජනේ අඩ්ඪයෝජනේ ආපත්ති පාචිත්තියස්ස.
</Paragraph>

</Division>
<Division number="190" book="paci">

<Paragraph number="625" book="paci">
සංවිදහිතේ සංවිදහිතසඤ්ඤී ඒකං නාවං අභිරුහති උද්ධඞ්ගාමිනිං වා අධෝගාමිනිං වා, අඤ්ඤත්‍ර තිරියං තරණාය, ආපත්ති පාචිත්තියස්ස. සංවිදහිතේ වේමතිකෝ ඒකං නාවං අභිරුහති උද්ධඞ්ගාමිනිං වා අධෝගාමිනිං වා, අඤ්ඤත්‍ර තිරියං තරණාය, ආපත්ති පාචිත්තියස්ස. සංවිදහිතේ අසංවිදහිතසඤ්ඤී ඒකං නාවං අභිරුහති උද්ධඞ්ගාමිනිං වා අධෝගාමිනිං වා, අඤ්ඤත්‍ර තිරියං තරණාය, ආපත්ති පාචිත්තියස්ස.
</Paragraph>

<Paragraph number="626" book="paci">
භික්ඛු සංවිදහති, භික්ඛුනී න සංවිදහති, ආපත්ති දුක්කටස්ස. අසංවිදහිතේ සංවිදහිතසඤ්ඤී, ආපත්ති දුක්කටස්ස. අසංවිදහිතේ වේමතිකෝ, ආපත්ති දුක්කටස්ස. අසංවිදහිතේ, අසංවිදහිතසඤ්ඤී, අනාපත්ති.
</Paragraph>

</Division>
<Division number="191" book="paci">

<Paragraph number="627" book="paci">
අනාපත්ති—  තිරියං තරණාය, අසංවිදහිත්වා අභිරුහන්ති, භික්ඛුනී සංවිදහති, භික්ඛු න සංවිදහති, විසඞ්කේතේන අභිරුහන්ති, ආපදාසු උම්මත්තකස්ස, ආදිකම්මිස්සාති.

</Paragraph>
</Division>

<Paragraph number="628" type="center" book="paci">
නාවාභිරුහනසික්ඛාපදං නිට්ඨිතං අට්ඨමං.
</Paragraph>