---
title: "1.5.7.4 දුට්ඨුල්ලසික්ඛාපද"
tableOfContents: false
sidebar:
  order: 5
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="397" book="paci">

<Paragraph number="1200" book="paci">
තේන සමයේන බුද්ධෝ භගවා සාවත්ථියං විහරති ජේතවනේ අනාථපිණ්ඩිකස්ස ආරාමේ. තේන ඛෝ පන සමයේන ආයස්මා උපනන්දෝ සක්‍යපුත්තෝ සඤ්චේතනිකං සුක්කවිස්සට්ඨිං ආපත්තිං ආපජ්ජිත්වා භාතුනෝ සද්ධිවිහාරිකස්ස භික්ඛුනෝ ආරෝචේසි—  “අහං, ආවුසෝ, සඤ්චේතනිකං සුක්කවිස්සට්ඨිං ආපත්තිං ආපන්නෝ. මා කස්සචි ආරෝචේහී”ති. තේන ඛෝ පන සමයේන අඤ්ඤතරෝ භික්ඛු සඤ්චේතනිකං සුක්කවිස්සට්ඨිං ආපත්තිං ආපජ්ජිත්වා සංඝං තස්සා ආපත්තියා පරිවාසං යාචි. තස්ස සංඝෝ තස්සා ආපත්තියා පරිවාසං අදාසි. සෝ පරිවසන්තෝ තං භික්ඛුං පස්සිත්වා ඒතදවෝච—  “අහං, ආවුසෝ, සඤ්චේතනිකං සුක්කවිස්සට්ඨිං ආපත්තිං ආපජ්ජිත්වා සංඝං තස්සා ආපත්තියා පරිවාසං යාචිං, තස්ස මේ සංඝෝ තස්සා ආපත්තියා පරිවාසං අදාසි, සෝහං පරිවසාමි, වේදියාමහං, ආවුසෝ, වේදියතීති මං ආයස්මා ධාරේතූ”ති.
</Paragraph>

<Paragraph number="1201" book="paci">
“කිං නු ඛෝ, ආවුසෝ, යෝ අඤ්ඤෝපි ඉමං ආපත්තිං ආපජ්ජති සෝපි ඒවං කරෝතී”ති? “ඒවමාවුසෝ”ති. “අයං, ආවුසෝ, ආයස්මා උපනන්දෝ සක්‍යපුත්තෝ සඤ්චේතනිකං සුක්කවිස්සට්ඨිං ආපත්තිං ආපජ්ජිත්වා සෝ මේ ආරෝචේති මා කස්සචි ආරෝචේහී”ති. “කිං පන ත්වං, ආවුසෝ, පටිච්ඡාදේසී”ති? “ඒවමාවුසෝ”ති.
</Paragraph>

<Paragraph number="1202" book="paci">
අථ ඛෝ සෝ භික්ඛු භික්ඛූනං ඒතමත්ථං ආරෝචේසි. යේ තේ භික්ඛූ අප්පිච්ඡා …පේ…  තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම භික්ඛු භික්ඛුස්ස ජානං දුට්ඨුල්ලං ආපත්තිං පටිච්ඡාදේස්සතී”ති …පේ…  “සච්චං කිර ත්වං, භික්ඛු, භික්ඛුස්ස ජානං දුට්ඨුල්ලං ආපත්තිං පටිච්ඡාදේසී”ති. “සච්චං, භගවා”ති. විගරහි බුද්ධෝ භගවා …පේ…  කථඤ්හි නාම ත්වං, මෝඝපුරිස, භික්ඛුස්ස ජානං දුට්ඨුල්ලං ආපත්තිං පටිච්ඡාදේස්සසි. නේතං, මෝඝපුරිස, අප්පසන්නානං වා පසාදාය …පේ…  ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

</Division>
<Division number="398" book="paci">

<Paragraph number="1203" book="paci">
<Emphasis>“යෝ පන භික්ඛු භික්ඛුස්ස ජානං දුට්ඨුල්ලං ආපත්තිං පටිච්ඡාදේය්‍ය, පාචිත්තියන්”</Emphasis>ති. (*64*:<Emphasis>113</Emphasis>)
</Paragraph>

</Division>
<Division number="399" book="paci">

<Paragraph number="1204" book="paci">
<Emphasis>යෝ පනා</Emphasis>ති යෝ යාදිසෝ …පේ…  <Emphasis>භික්ඛූ</Emphasis>ති …පේ…  අයං ඉමස්මිං අත්ථේ අධිප්පේතෝ භික්ඛූති.
</Paragraph>

<Paragraph number="1205" book="paci">
<Emphasis>භික්ඛුස්සා</Emphasis>ති අඤ්ඤස්ස භික්ඛුස්ස.
</Paragraph>

<Paragraph number="1206" book="paci">
<Emphasis>ජානාති</Emphasis> නාම සාමං වා ජානාති අඤ්ඤේ වා තස්ස ආරෝචේන්ති, සෝ වා ආරෝචේති.
</Paragraph>

<Paragraph number="1207" book="paci">
<Emphasis>දුට්ඨුල්ලා</Emphasis> නාම ආපත්ති චත්තාරි ච පාරාජිකානි තේරස ච සංඝාදිසේසා.
</Paragraph>

<Paragraph number="1208" book="paci">
<Emphasis>පටිච්ඡාදේය්‍යා</Emphasis>ති “ඉමං ජානිත්වා චෝදේස්සන්ති, සාරේස්සන්ති ඛුංසේස්සන්ති, වම්භේස්සන්ති, මඞ්කුං කරිස්සන්ති නාරෝචේස්සාමී”ති ධුරං නික්ඛිත්තමත්තේ, ආපත්ති පාචිත්තියස්ස.
</Paragraph>

</Division>
<Division number="400" book="paci">

<Paragraph number="1209" book="paci">
දුට්ඨුල්ලාය ආපත්තියා දුට්ඨුල්ලාපත්තිසඤ්ඤී පටිච්ඡාදේති, ආපත්ති පාචිත්තියස්ස. දුට්ඨුල්ලාය ආපත්තියා වේමතිකෝ පටිච්ඡාදේති, ආපත්ති දුක්කටස්ස. දුට්ඨුල්ලාය ආපත්තියා අදුට්ඨුල්ලාපත්තිසඤ්ඤී පටිච්ඡාදේති, ආපත්ති දුක්කටස්ස. අදුට්ඨුල්ලං ආපත්තිං පටිච්ඡාදේති, ආපත්ති දුක්කටස්ස. අනුපසම්පන්නස්ස දුට්ඨුල්ලං වා අදුට්ඨුල්ලං වා අජ්ඣාචාරං පටිච්ඡාදේති, ආපත්ති දුක්කටස්ස. අදුට්ඨුල්ලාය ආපත්තියා දුට්ඨුල්ලාපත්තිසඤ්ඤී, ආපත්ති දුක්කටස්ස. අදුට්ඨුල්ලාය ආපත්තියා වේමතිකෝ, ආපත්ති දුක්කටස්ස. අදුට්ඨුල්ලාය ආපත්තියා අදුට්ඨුල්ලාපත්තිසඤ්ඤී, ආපත්ති දුක්කටස්ස.
</Paragraph>

</Division>
<Division number="401" book="paci">

<Paragraph number="1210" book="paci">
අනාපත්ති—  “සංඝස්ස භණ්ඩනං වා කලහෝ වා විග්ගහෝ වා විවාදෝ වා භවිස්සතී”ති නාරෝචේති, “සංඝභේදෝ වා සංඝරාජි වා භවිස්සතී”ති නාරෝචේති, “අයං කක්ඛළෝ ඵරුසෝ ජීවිතන්තරායං වා බ්‍රහ්මචරියන්තරායං වා කරිස්සතී”ති නාරෝචේති, අඤ්ඤේ පතිරූපේ භික්ඛූ අපස්සන්තෝ නාරෝචේති, නඡාදේතුකාමෝ නාරෝචේති, “පඤ්ඤායිස්සති සකේන කම්මේනා”ති නාරෝචේති, උම්මත්තකස්ස, ආදිකම්මිකස්සාති.

</Paragraph>
</Division>

<Paragraph number="1211" type="center" book="paci">
දුට්ඨුල්ලසික්ඛාපදං නිට්ඨිතං චතුත්ථං.
</Paragraph>