---
title: "1.5.8.10 ඡන්දංඅදත්වාගමනසික්ඛාපද"
tableOfContents: false
sidebar:
  order: 2
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="479" book="paci">

<Paragraph number="1411" book="paci">
තේන සමයේන බුද්ධෝ භගවා සාවත්ථියං විහරති ජේතවනේ අනාථපිණ්ඩිකස්ස ආරාමේ. තේන ඛෝ පන සමයේන සංඝෝ සන්නිපතිතෝ හෝති කේනචිදේව කරණීයේන. ඡබ්බග්ගියා භික්ඛූ චීවරකම්මං කරෝන්තා ඒකස්ස ඡන්දං අදංසු. අථ ඛෝ සංඝෝ “යස්සත්ථාය සන්නිපතිතෝ තං කම්මං කරිස්සාමී”ති ඤත්තිං ඨපේසි. අථ ඛෝ සෝ භික්ඛු—  “ඒවමේවිමේ ඒකමේකස්ස කම්මං කරෝන්ති, කස්ස තුම්හේ කම්මං කරිස්සථා”ති ඡන්දං අදත්වා උට්ඨායාසනා පක්කාමි.
</Paragraph>

<Paragraph number="1412" book="paci">
යේ තේ භික්ඛූ අප්පිච්ඡා …පේ…  තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම භික්ඛු සංඝේ විනිච්ඡයකථාය වත්තමානාය ඡන්දං අදත්වා උට්ඨායාසනා පක්කමිස්සතී”ති …පේ…  “සච්චං කිර ත්වං, භික්ඛු, සංඝේ විනිච්ඡයකථාය වත්තමානාය ඡන්දං අදත්වා උට්ඨායාසනා පක්කමසී”ති? “සච්චං, භගවා”ති. විගරහි බුද්ධෝ භගවා …පේ…  කථඤ්හි නාම ත්වං, මෝඝපුරිස, සංඝේ විනිච්ඡයකථාය වත්තමානාය ඡන්දං අදත්වා උට්ඨායාසනා පක්කමිස්සසි. නේතං, මෝඝපුරිස, අප්පසන්නානං වා පසාදාය …පේ…  ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

</Division>
<Division number="480" book="paci">

<Paragraph number="1413" book="paci">
<Emphasis>“යෝ පන භික්ඛු සංඝේ විනිච්ඡයකථාය වත්තමානාය ඡන්දං අදත්වා උට්ඨායාසනා පක්කමේය්‍ය, පාචිත්තියන්”</Emphasis>ති. (*80*:<Emphasis>129</Emphasis>)
</Paragraph>

</Division>
<Division number="481" book="paci">

<Paragraph number="1414" book="paci">
<Emphasis>යෝ පනා</Emphasis>ති යෝ යාදිසෝ …පේ…  <Emphasis>භික්ඛූ</Emphasis>ති …පේ…  අයං ඉමස්මිං අත්ථේ අධිප්පේතෝ භික්ඛූති.
</Paragraph>

<Paragraph number="1415" book="paci">
<Emphasis>සංඝේ විනිච්ඡයකථා</Emphasis> නාම වත්ථු වා ආරෝචිතං හෝති අවිනිච්ඡිතං, ඤත්ති වා ඨපිතා හෝති, කම්මවාචා වා විප්පකතා හෝති.
</Paragraph>

<Paragraph number="1416" book="paci">
<Emphasis>ඡන්දං අදත්වා උට්ඨායාසනා පක්කමේය්‍යා</Emphasis>ති—  “කථං ඉදං කම්මං කුප්පං අස්ස වග්ගං අස්ස න කරේය්‍යා”ති ගච්ඡති, ආපත්ති දුක්කටස්ස. පරිසාය හත්ථපාසං විජහන්තස්ස ආපත්ති දුක්කටස්ස. විජහිතේ ආපත්ති පාචිත්තියස්ස.
</Paragraph>

</Division>
<Division number="482" book="paci">

<Paragraph number="1417" book="paci">
ධම්මකම්මේ ධම්මකම්මසඤ්ඤී ඡන්දං අදත්වා උට්ඨායාසනා පක්කමති, ආපත්ති පාචිත්තියස්ස. ධම්මකම්මේ වේමතිකෝ ඡන්දං අදත්වා උට්ඨායාසනා පක්කමති, ආපත්ති දුක්කටස්ස. ධම්මකම්මේ අධම්මකම්මසඤ්ඤී ඡන්දං අදත්වා උට්ඨායාසනා පක්කමති, අනාපත්ති. අධම්මකම්මේ ධම්මකම්මසඤ්ඤී, ආපත්ති දුක්කටස්ස. අධම්මකම්මේ වේමතිකෝ, ආපත්ති දුක්කටස්ස. අධම්මකම්මේ අධම්මකම්මසඤ්ඤී, අනාපත්ති.
</Paragraph>

</Division>
<Division number="483" book="paci">

<Paragraph number="1418" book="paci">
අනාපත්ති—  “සංඝස්ස භණ්ඩනං වා කලහෝ වා විග්ගහෝ වා විවාදෝ වා භවිස්සතී”ති ගච්ඡති, “සංඝභේදෝ වා සංඝරාජි වා භවිස්සතී”ති ගච්ඡති, “අධම්මේන වා වග්ගේන වා න කම්මාරහස්ස වා කම්මං කරිස්සතී”ති ගච්ඡති, ගිලානෝ ගච්ඡති, ගිලානස්ස කරණීයේන ගච්ඡති, උච්චාරේන වා පස්සාවේන වා පීළිතෝ ගච්ඡති, “න කම්මං කෝපේතුකාමෝ පුන පච්චාගමිස්සාමී”ති ගච්ඡති, උම්මත්තකස්ස, ආදිකම්මිකස්සාති.

</Paragraph>
</Division>

<Paragraph number="1419" type="center" book="paci">
ඡන්දං අදත්වා ගමනසික්ඛාපදං නිට්ඨිතං දසමං.
</Paragraph>