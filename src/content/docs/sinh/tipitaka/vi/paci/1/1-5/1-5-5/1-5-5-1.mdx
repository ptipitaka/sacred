---
title: "1.5.5.1 අචේලකසික්ඛාපද"
tableOfContents: false
sidebar:
  order: 1
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="269" book="paci">

<Paragraph number="866" book="paci">
තේන සමයේන බුද්ධෝ භගවා වේසාලියං විහරති මහාවනේ කූටාගාරසාලායං. තේන ඛෝ පන සමයේන සංඝස්ස ඛාදනීයං උස්සන්නං හෝති. අථ ඛෝ ආයස්මා ආනන්දෝ භගවතෝ ඒතමත්ථං ආරෝචේසි. “තේනහානන්ද, විඝාසාදානං පූවං දේහී”ති. “ඒවං, භන්තේ”ති ඛෝ ආයස්මා ආනන්දෝ භගවතෝ පටිස්සුණිත්වා විඝාසාදේ පටිපාටියා නිසීදාපේත්වා ඒකේකං පූවං දේන්තෝ අඤ්ඤතරිස්සා පරිබ්බාජිකාය ඒකං මඤ්ඤමානෝ ද්වේ පූවේ අදාසි. සාමන්තා පරිබ්බාජිකායෝ තං පරිබ්බාජිකං ඒතදවෝචුං—  “ජාරෝ තේ ඒසෝ සමණෝ”ති. “න මේ සෝ සමණෝ ජාරෝ, ඒකං මඤ්ඤමානෝ ද්වේ පූවේ අදාසී”ති. දුතියම්පි ඛෝ …පේ…  තතියම්පි ඛෝ ආයස්මා ආනන්දෝ ඒකේකං පූවං දේන්තෝ තස්සායේව පරිබ්බාජිකාය ඒකං මඤ්ඤමානෝ ද්වේ පූවේ අදාසි. සාමන්තා පරිබ්බාජිකායෝ තං පරිබ්බාජිකං ඒතදවෝචුං—  “ජාරෝ තේ ඒසෝ සමණෝ”ති. “න මේ සෝ සමණෝ ජාරෝ, ඒකං මඤ්ඤමානෝ ද්වේ පූවේ අදාසී”ති. “ජාරෝ න ජාරෝ”ති භණ්ඩිංසු. අඤ්ඤතරෝපි ආජීවකෝ පරිවේසනං අගමාසි. අඤ්ඤතරෝ භික්ඛු පහූතේන සප්පිනා ඕදනං මද්දිත්වා තස්ස ආජීවකස්ස මහන්තං පිණ්ඩං අදාසි. අථ ඛෝ සෝ ආජීවකෝ තං පිණ්ඩං ආදාය අගමාසි. අඤ්ඤතරෝ ආජීවකෝ තං ආජීවකං ඒතදවෝච—  “කුතෝ තයා, ආවුසෝ, පිණ්ඩෝ ලද්ධෝ”ති? “තස්සාවුසෝ, සමණස්ස ගෝතමස්ස මුණ්ඩගහපතිකස්ස පරිවේසනාය ලද්ධෝ”ති.
</Paragraph>

<Paragraph number="867" book="paci">
අස්සෝසුං ඛෝ උපාසකා තේසං ආජීවකානං ඉමං කථාසල්ලාපං. අථ ඛෝ තේ උපාසකා යේන භගවා තේනුපසඞ්කමිංසු; උපසඞ්කමිත්වා භගවන්තං අභිවාදේත්වා ඒකමන්තං නිසීදිංසු. ඒකමන්තං නිසින්නා ඛෝ තේ උපාසකා භගවන්තං ඒතදවෝචුං—  “ඉමේ, භන්තේ, තිත්ථියා අවණ්ණකාමා බුද්ධස්ස අවණ්ණකාමා ධම්මස්ස අවණ්ණකාමා සංඝස්ස. සාධු, භන්තේ, අය්‍යා තිත්ථියානං සහත්ථා න දදේය්‍යුන්”ති. අථ ඛෝ භගවා තේ උපාසකේ ධම්මියා කථාය සන්දස්සේසි සමාදපේසි සමුත්තේජේසි සම්පහංසේසි. අථ ඛෝ තේ උපාසකා භගවතා ධම්මියා කථාය සන්දස්සිතා සමාදපිතා සමුත්තේජිතා සම්පහංසිතා උට්ඨායාසනා භගවන්තං අභිවාදේත්වා පදක්ඛිණං කත්වා පක්කමිංසු. අථ ඛෝ භගවා ඒතස්මිං නිදානේ ඒතස්මිං පකරණේ ධම්මිං කථං කත්වා භික්ඛූ ආමන්තේසි—  “තේන හි, භික්ඛවේ, භික්ඛූනං සික්ඛාපදං පඤ්ඤපේස්සාමි දස අත්ථවසේ පටිච්ච—  සංඝසුට්ඨුතාය, සංඝඵාසුතාය …පේ…  සද්ධම්මට්ඨිතියා, විනයානුග්ගහාය. ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

</Division>
<Division number="270" book="paci">

<Paragraph number="868" book="paci">
<Emphasis>“යෝ පන භික්ඛු අචේලකස්ස වා පරිබ්බාජකස්ස වා පරිබ්බාජිකාය වා සහත්ථා ඛාදනීයං වා භෝජනීයං වා දදේය්‍ය, පාචිත්තියන්”</Emphasis>ති. (*41*:<Emphasis>90</Emphasis>)
</Paragraph>

</Division>
<Division number="271" book="paci">

<Paragraph number="869" book="paci">
<Emphasis>යෝ පනා</Emphasis>ති යෝ යාදිසෝ …පේ…  <Emphasis>භික්ඛූ</Emphasis>ති …පේ…  අයං ඉමස්මිං අත්ථේ අධිප්පේතෝ භික්ඛූති.
</Paragraph>

<Paragraph number="870" book="paci">
<Emphasis>අචේලකෝ</Emphasis> නාම යෝ කෝචි පරිබ්බාජකසමාපන්නෝ නග්ගෝ.
</Paragraph>

<Paragraph number="871" book="paci">
<Emphasis>පරිබ්බාජකෝ</Emphasis> නාම භික්ඛුඤ්ච සාමණේරඤ්ච ඨපේත්වා යෝ කෝචි පරිබ්බාජකසමාපන්නෝ.
</Paragraph>

<Paragraph number="872" book="paci">
<Emphasis>පරිබ්බාජිකා</Emphasis> නාම භික්ඛුනිඤ්ච සික්ඛමානඤ්ච සාමණේරිඤ්ච ඨපේත්වා යා කාචි පරිබ්බාජිකසමාපන්නා.
</Paragraph>

<Paragraph number="873" book="paci">
<Emphasis>ඛාදනීයං</Emphasis> නාම පඤ්ච භෝජනානි—  උදකදන්තපෝනං ඨපේත්වා අවසේසං ඛාදනීයං නාම.
</Paragraph>

<Paragraph number="874" book="paci">
<Emphasis>භෝජනීයං</Emphasis> නාම පඤ්ච භෝජනානි—  ඕදනෝ, කුම්මාසෝ, සත්තු, මච්ඡෝ, මංසං.
</Paragraph>

<Paragraph number="875" book="paci">
<Emphasis>දදේය්‍යා</Emphasis>ති කායේන වා කායපටිබද්ධේන වා නිස්සග්ගියේන වා දේති, ආපත්ති පාචිත්තියස්ස.
</Paragraph>

</Division>
<Division number="272" book="paci">

<Paragraph number="876" book="paci">
තිත්ථියේ තිත්ථියසඤ්ඤී සහත්ථා ඛාදනීයං වා භෝජනීයං වා දේති, ආපත්ති පාචිත්තියස්ස. තිත්ථියේ වේමතිකෝ සහත්ථා ඛාදනීයං වා භෝජනීයං වා දේති, ආපත්ති පාචිත්තියස්ස. තිත්ථියේ අතිත්ථියසඤ්ඤී සහත්ථා ඛාදනීයං වා භෝජනීයං වා දේති, ආපත්ති පාචිත්තියස්ස.
</Paragraph>

<Paragraph number="877" book="paci">
උදකදන්තපෝනං දේති, ආපත්ති දුක්කටස්ස. අතිත්ථියේ තිත්ථියසඤ්ඤී, ආපත්ති දුක්කටස්ස. අතිත්ථියේ වේමතිකෝ, ආපත්ති දුක්කටස්ස. අතිත්ථියේ අතිත්ථියසඤ්ඤී, අනාපත්ති.
</Paragraph>

</Division>
<Division number="273" book="paci">

<Paragraph number="878" book="paci">
අනාපත්ති—  දාපේති න දේති, උපනික්ඛිපිත්වා දේති, බාහිරාලේපං දේති, උම්මත්තකස්ස, ආදිකම්මිකස්සාති.

</Paragraph>
</Division>

<Paragraph number="879" type="center" book="paci">
අචේලකසික්ඛාපදං නිට්ඨිතං පඨමං.
</Paragraph>