---
title: "1.5.9.9 වස්සිකසාටිකාසික්ඛාපද"
tableOfContents: false
sidebar:
  order: 10
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="542" book="paci">

<Paragraph number="1576" book="paci">
තේන සමයේන බුද්ධෝ භගවා සාවත්ථියං විහරති ජේතවනේ අනාථපිණ්ඩිකස්ස ආරාමේ. තේන ඛෝ පන සමයේන භගවතා භික්ඛූනං වස්සිකසාටිකා අනුඤ්ඤාතා හෝති. ඡබ්බග්ගියා භික්ඛූ—  “භගවතා වස්සිකසාටිකා අනුඤ්ඤාතා”ති අප්පමාණිකායෝ වස්සිකසාටිකායෝ ධාරේන්ති. පුරතෝපි පච්ඡතෝපි ආකඩ්ඪන්තා ආහිණ්ඩන්ති.
</Paragraph>

<Paragraph number="1577" book="paci">
යේ තේ භික්ඛූ අප්පිච්ඡා …පේ…  තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම ඡබ්බග්ගියා භික්ඛූ අප්පමාණිකායෝ වස්සිකසාටිකායෝ ධාරේස්සන්තී”ති …පේ…  “සච්චං කිර තුම්හේ, භික්ඛවේ, අප්පමාණිකායෝ වස්සිකසාටිකායෝ ධාරේථා”ති? “සච්චං, භගවා”ති. විගරහි බුද්ධෝ භගවා …පේ…  කථඤ්හි නාම තුම්හේ, මෝඝපුරිසා, අප්පමාණිකායෝ වස්සිකසාටිකායෝ ධාරේස්සථ. නේතං, මෝඝපුරිසා, අප්පසන්නානං වා පසාදාය …පේ…  ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

</Division>
<Division number="543" book="paci">

<Paragraph number="1578" book="paci">
<Emphasis>“වස්සිකසාටිකං පන භික්ඛුනා කාරයමානේන පමාණිකා කාරේතබ්බා. තත්‍රිදං පමාණං—  දීඝසෝ ඡ විදත්ථියෝ, සුගතවිදත්ථියා; තිරියං අඩ්ඪතේය්‍යා. තං අතික්කාමයතෝ ඡේදනකං පාචිත්තියන්”</Emphasis>ති. (*91*:<Emphasis>140</Emphasis>)
</Paragraph>

</Division>
<Division number="544" book="paci">

<Paragraph number="1579" book="paci">
<Emphasis>වස්සිකසාටිකා</Emphasis> නාම වස්සානස්ස චතුමාසත්ථාය.
</Paragraph>

<Paragraph number="1580" book="paci">
<Emphasis>කාරයමානේනා</Emphasis>ති කරෝන්තෝ වා කාරාපේන්තෝ වා. පමාණිකා කාරේතබ්බා. තත්‍රිදං පමාණං—  දීඝසෝ ඡ විදත්ථියෝ, සුගතවිදත්ථියා; තිරියං අඩ්ඪතේය්‍යා. තං අතික්කාමේත්වා කරෝති වා කාරාපේති වා, පයෝගේ දුක්කටං. පටිලාභේන ඡින්දිත්වා පාචිත්තියං දේසේතබ්බං.
</Paragraph>

</Division>
<Division number="545" book="paci">

<Paragraph number="1581" book="paci">
අත්තනා විප්පකතං අත්තනා පරියෝසාපේති, ආපත්ති පාචිත්තියස්ස. අත්තනා විප්පකතං පරේහි පරියෝසාපේති, ආපත්ති පාචිත්තියස්ස. පරේහි විප්පකතං අත්තනා පරියෝසාපේති, ආපත්ති පාචිත්තියස්ස. පරේහි විප්පකතං පරේහි පරියෝසාපේති, ආපත්ති පාචිත්තියස්ස.
</Paragraph>

<Paragraph number="1582" book="paci">
අඤ්ඤස්සත්ථාය කරෝති වා කාරාපේති වා, ආපත්ති දුක්කටස්ස. අඤ්ඤේන කතං පටිලභිත්වා පරිභුඤ්ජති, ආපත්ති දුක්කටස්ස.
</Paragraph>

</Division>
<Division number="546" book="paci">

<Paragraph number="1583" book="paci">
අනාපත්ති—  පමාණිකං කරෝති, ඌනකං කරෝති, අඤ්ඤේන කතං පමාණාතික්කන්තං පටිලභිත්වා ඡින්දිත්වා පරිභුඤ්ජති, විතානං වා භූමත්ථරණං වා සාණිපාකාරං වා භිසිං වා බිබ්බෝහනං වා කරෝති, උම්මත්තකස්ස, ආදිකම්මිකස්සාති.

</Paragraph>
</Division>

<Paragraph number="1584" type="center" book="paci">
වස්සිකසාටිකාසික්ඛාපදං නිට්ඨිතං නවමං.
</Paragraph>