---
title: "1.5.8.1 සහධම්මිකසික්ඛාපද"
tableOfContents: false
sidebar:
  order: 1
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="433" book="paci">

<Paragraph number="1302" book="paci">
තේන සමයේන බුද්ධෝ භගවා කෝසම්බියං විහරති ඝෝසිතාරාමේ. තේන ඛෝ පන සමයේන ආයස්මා ඡන්නෝ අනාචාරං ආචරති. භික්ඛූ ඒවමාහංසු—  “මාවුසෝ ඡන්න, ඒවරූපං අකාසි. නේතං කප්පතී”ති. සෝ ඒවං වදේති—  “න තාවාහං, ආවුසෝ, ඒතස්මිං සික්ඛාපදේ සික්ඛිස්සාමි යාව න අඤ්ඤං භික්ඛුං බ්‍යත්තං විනයධරං පරිපුච්ඡාමී”ති.
</Paragraph>

<Paragraph number="1303" book="paci">
යේ තේ භික්ඛූ අප්පිච්ඡා …පේ…  තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම ආයස්මා ඡන්නෝ භික්ඛූහි සහධම්මිකං වුච්චමානෝ ඒවං වක්ඛති—  ‘න තාවාහං, ආවුසෝ, ඒතස්මිං සික්ඛාපදේ සික්ඛිස්සාමි යාව න අඤ්ඤං භික්ඛුං බ්‍යත්තං විනයධරං පරිපුච්ඡාමී’”ති …පේ…  “සච්චං කිර ත්වං, ඡන්න, භික්ඛූහි සහධම්මිකං වුච්චමානෝ ඒවං වදේසි—  ‘න තාවාහං, ආවුසෝ, ඒතස්මිං සික්ඛාපදේ සික්ඛිස්සාමි යාව න අඤ්ඤං භික්ඛුං බ්‍යත්තං විනයධරං පරිපුච්ඡාමී’”ති? “සච්චං, භගවා”ති. විගරහි බුද්ධෝ භගවා …පේ…  කථඤ්හි නාම ත්වං, මෝඝපුරිස, භික්ඛූහි සහධම්මිකං වුච්චමානෝ ඒවං වක්ඛසි—  ‘න තාවාහං, ආවුසෝ, ඒතස්මිං සික්ඛාපදේ සික්ඛිස්සාමි යාව න අඤ්ඤං භික්ඛුං බ්‍යත්තං විනයධරං පරිපුච්ඡාමී’ති. නේතං, මෝඝපුරිස, අප්පසන්නානං වා පසාදාය …පේ…  ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

</Division>
<Division number="434" book="paci">

<Paragraph number="1304" book="paci">
<Emphasis>“යෝ පන භික්ඛු භික්ඛූහි සහධම්මිකං වුච්චමානෝ ඒවං වදේය්‍ය—  ‘න තාවාහං, ආවුසෝ, ඒතස්මිං සික්ඛාපදේ සික්ඛිස්සාමි යාව න අඤ්ඤං භික්ඛුං බ්‍යත්තං විනයධරං පරිපුච්ඡාමී’ති, පාචිත්තියං. සික්ඛමානේන, භික්ඛවේ, භික්ඛුනා අඤ්ඤාතබ්බං පරිපුච්ඡිතබ්බං පරිපඤ්හිතබ්බං. අයං තත්ථ සාමීචී”</Emphasis>ති. (*71*:<Emphasis>120</Emphasis>)
</Paragraph>

</Division>
<Division number="435" book="paci">

<Paragraph number="1305" book="paci">
<Emphasis>යෝ පනා</Emphasis>ති යෝ යාදිසෝ …පේ…  <Emphasis>භික්ඛූ</Emphasis>ති …පේ…  අයං ඉමස්මිං අත්ථේ අධිප්පේතෝ භික්ඛූති.
</Paragraph>

<Paragraph number="1306" book="paci">
<Emphasis>භික්ඛූහී</Emphasis>ති අඤ්ඤේහි භික්ඛූහි.
</Paragraph>

<Paragraph number="1307" book="paci">
<Emphasis>සහධම්මිකං</Emphasis> නාම යං භගවතා පඤ්ඤත්තං සික්ඛාපදං ඒතං සහධම්මිකං නාම. තේන වුච්චමානෝ ඒවං වදේති—  “න තාවාහං, ආවුසෝ, ඒතස්මිං සික්ඛාපදේ සික්ඛිස්සාමි යාව න අඤ්ඤං භික්ඛුං බ්‍යත්තං විනයධරං පරිපුච්ඡාමී”ති. පණ්ඩිතං බ්‍යත්තං මේධාවිං බහුස්සුතං ධම්මකථිකං පරිපුච්ඡාමීති භණති, ආපත්ති පාචිත්තියස්ස.
</Paragraph>

</Division>
<Division number="436" book="paci">

<Paragraph number="1308" book="paci">
උපසම්පන්නේ උපසම්පන්නසඤ්ඤී ඒවං වදේති, ආපත්ති පාචිත්තියස්ස. උපසම්පන්නේ වේමතිකෝ ඒවං වදේති, ආපත්ති පාචිත්තියස්ස. උපසම්පන්නේ අනුපසම්පන්නසඤ්ඤී ඒවං වදේති, ආපත්ති පාචිත්තියස්ස.
</Paragraph>

<Paragraph number="1309" book="paci">
අපඤ්ඤත්තේන වුච්චමානෝ—  “ඉදං න සල්ලේඛාය න ධුතත්ථාය න පාසාදිකතාය න අපචයාය න වීරියාරම්භාය සංවත්තතී”ති ඒවං වදේති, “න තාවාහං, ආවුසෝ, ඒතස්මිං සික්ඛාපදේ සික්ඛිස්සාමි යාව න අඤ්ඤං භික්ඛුං බ්‍යත්තං විනයධරං පණ්ඩිතං මේධාවිං බහුස්සුතං ධම්මකථිකං පරිපුච්ඡාමී”ති භණති, ආපත්ති දුක්කටස්ස.
</Paragraph>

<Paragraph number="1310" book="paci">
අනුපසම්පන්නේන පඤ්ඤත්තේන වා අපඤ්ඤත්තේන වා වුච්චමානෝ—  “ඉදං න සල්ලේඛාය න ධුතත්ථාය න පාසාදිකතාය න අපචයාය න වීරියාරම්භාය සංවත්තතී”ති ඒවං වදේති, “න තාවාහං, ආවුසෝ, ඒතස්මිං සික්ඛාපදේ සික්ඛිස්සාමි යාව න අඤ්ඤං භික්ඛුං බ්‍යත්තං විනයධරං පණ්ඩිතං මේධාවිං බහුස්සුතං ධම්මකථිකං පරිපුච්ඡාමී”ති භණති, ආපත්ති දුක්කටස්ස. අනුපසම්පන්නේ උපසම්පන්නසඤ්ඤී, ආපත්ති දුක්කටස්ස. අනුපසම්පන්නේ වේමතිකෝ, ආපත්ති දුක්කටස්ස. අනුපසම්පන්නේ අනුපසම්පන්නසඤ්ඤී, ආපත්ති දුක්කටස්ස.
</Paragraph>

<Paragraph number="1311" book="paci">
<Emphasis>සික්ඛමානේනා</Emphasis>ති සික්ඛිතුකාමේන.
</Paragraph>

<Paragraph number="1312" book="paci">
<Emphasis>අඤ්ඤාතබ්බන්</Emphasis>ති ජානිතබ්බං.
</Paragraph>

<Paragraph number="1313" book="paci">
<Emphasis>පරිපුච්ඡිතබ්බන්</Emphasis>ති “ඉදං, භන්තේ, කථං; ඉමස්ස වා ක්වත්ථෝ”ති?
</Paragraph>

<Paragraph number="1314" book="paci">
<Emphasis>පරිපඤ්හිතබ්බන්</Emphasis>ති චින්තේතබ්බං තුලයිතබ්බං.
</Paragraph>

<Paragraph number="1315" book="paci">
<Emphasis>අයං තත්ථ සාමීචී</Emphasis>ති අයං තත්ථ අනුධම්මතා.
</Paragraph>

</Division>
<Division number="437" book="paci">

<Paragraph number="1316" book="paci">
අනාපත්ති—  “ජානිස්සාමි සික්ඛිස්සාමී”ති භණති, උම්මත්තකස්ස, ආදිකම්මිකස්සාති.

</Paragraph>
</Division>

<Paragraph number="1317" type="center" book="paci">
සහධම්මිකසික්ඛාපදං නිට්ඨිතං පඨමං.
</Paragraph>