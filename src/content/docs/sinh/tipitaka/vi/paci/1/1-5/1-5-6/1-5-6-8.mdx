---
title: "1.5.6.8 දුබ්බණ්ණකරණසික්ඛාපද"
tableOfContents: false
sidebar:
  order: 9
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="367" book="paci">

<Paragraph number="1119" book="paci">
තේන සමයේන බුද්ධෝ භගවා සාවත්ථියං විහරති ජේතවනේ අනාථපිණ්ඩිකස්ස ආරාමේ. තේන ඛෝ පන සමයේන සම්බහුලා භික්ඛූ ච පරිබ්බාජකා ච සාකේතා සාවත්ථිං අද්ධානමග්ගප්පටිපන්නා හෝන්ති. අන්තරාමග්ගේ චෝරා නික්ඛමිත්වා තේ අච්ඡින්දිංසු. සාවත්ථියා රාජභටා නික්ඛමිත්වා තේ චෝරේ සභණ්ඩේ ගහේත්වා භික්ඛූනං සන්තිකේ දූතං පාහේසුං—  “ආගච්ඡන්තු, භදන්තා, සකං සකං චීවරං සඤ්ජානිත්වා ගණ්හන්තූ”ති. භික්ඛූ න සඤ්ජානන්ති. තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම භදන්තා අත්තනෝ අත්තනෝ චීවරං න සඤ්ජානිස්සන්තී”ති.
</Paragraph>

<Paragraph number="1120" book="paci">
අස්සෝසුං ඛෝ භික්ඛූ තේසං මනුස්සානං උජ්ඣායන්තානං ඛිය්‍යන්තානං විපාචේන්තානං. අථ ඛෝ තේ භික්ඛූ භගවතෝ ඒතමත්ථං ආරෝචේසුං. අථ ඛෝ භගවා ඒතස්මිං නිදානේ ඒතස්මිං පකරණේ භික්ඛුසංඝං සන්නිපාතාපේත්වා භික්ඛූනං තදනුච්ඡවිකං තදනුලෝමිකං ධම්මිං කථං කත්වා භික්ඛූ ආමන්තේසි—  “තේන හි, භික්ඛවේ, භික්ඛූනං සික්ඛාපදං පඤ්ඤපේස්සාමි දස අත්ථවසේ පටිච්ච—  සංඝසුට්ඨුතාය, සංඝඵාසුතාය …පේ…  සද්ධම්මට්ඨිතියා, විනයානුග්ගහාය. ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

</Division>
<Division number="368" book="paci">

<Paragraph number="1121" book="paci">
<Emphasis>“නවං පන භික්ඛුනා චීවරලාභේන තිණ්ණං දුබ්බණ්ණකරණානං අඤ්ඤතරං දුබ්බණ්ණකරණං ආදාතබ්බං—  නීලං වා කද්දමං වා කාළසාමං වා. අනාදා</Emphasis> <Emphasis>චේ භික්ඛු තිණ්ණං දුබ්බණ්ණකරණානං අඤ්ඤතරං දුබ්බණ්ණකරණං නවං චීවරං පරිභුඤ්ජේය්‍ය, පාචිත්තියන්”</Emphasis>ති. (*58*:<Emphasis>107</Emphasis>)
</Paragraph>

</Division>
<Division number="369" book="paci">

<Paragraph number="1122" book="paci">
<Emphasis>නවං</Emphasis> නාම අකතකප්පං වුච්චති.
</Paragraph>

<Paragraph number="1123" book="paci">
<Emphasis>චීවරං</Emphasis> නාම ඡන්නං චීවරානං අඤ්ඤතරං චීවරං.
</Paragraph>

<Paragraph number="1124" book="paci">
<Emphasis>තිණ්ණං දුබ්බණ්ණකරණානං අඤ්ඤතරං දුබ්බණ්ණකරණං ආදාතබ්බන්</Emphasis>ති අන්තමසෝ කුසග්ගේනපි ආදාතබ්බං.
</Paragraph>

<Paragraph number="1125" book="paci">
<Emphasis>නීලං</Emphasis> නාම ද්වේ නීලානි—  කංසනීලං, පලාසනීලං.
</Paragraph>

<Paragraph number="1126" book="paci">
<Emphasis>කද්දමෝ</Emphasis> නාම ඕදකෝ වුච්චති.
</Paragraph>

<Paragraph number="1127" book="paci">
<Emphasis>කාළසාමං</Emphasis> නාම යං කිඤ්චි කාළසාමකං.
</Paragraph>

<Paragraph number="1128" book="paci">
<Emphasis>අනාදා චේ භික්ඛු තිණ්ණං දුබ්බණ්ණකරණානං අඤ්ඤතරං දුබ්බණ්ණකරණන්</Emphasis>ති අන්තමසෝ කුසග්ගේනපි අනාදියිත්වා තිණ්ණං දුබ්බණ්ණකරණානං අඤ්ඤතරං දුබ්බණ්ණකරණං නවං චීවරං පරිභුඤ්ජති, ආපත්ති පාචිත්තියස්ස.
</Paragraph>

</Division>
<Division number="370" book="paci">

<Paragraph number="1129" book="paci">
අනාදින්නේ අනාදින්නසඤ්ඤී පරිභුඤ්ජති, ආපත්ති පාචිත්තියස්ස. අනාදින්නේ වේමතිකෝ පරිභුඤ්ජති, ආපත්ති පාචිත්තියස්ස. අනාදින්නේ ආදින්නසඤ්ඤී පරිභුඤ්ජති, ආපත්ති පාචිත්තියස්ස.
</Paragraph>

<Paragraph number="1130" book="paci">
ආදින්නේ අනාදින්නසඤ්ඤී, ආපත්ති දුක්කටස්ස. ආදින්නේ වේමතිකෝ, ආපත්ති දුක්කටස්ස. ආදින්නේ ආදින්නසඤ්ඤී, අනාපත්ති.
</Paragraph>

</Division>
<Division number="371" book="paci">

<Paragraph number="1131" book="paci">
අනාපත්ති—  ආදියිත්වා පරිභුඤ්ජති, කප්පෝ නට්ඨෝ හෝති, කප්පකතෝකාසෝ ජිණ්ණෝ හෝති, කප්පකතේන අකප්පකතං සංසිබ්බිතං හෝති, අග්ගළේ අනුවාතේ පරිභණ්ඩේ, උම්මත්තකස්ස, ආදිකම්මිකස්සාති.

</Paragraph>
</Division>

<Paragraph number="1132" type="center" book="paci">
දුබ්බණ්ණකරණසික්ඛාපදං නිට්ඨිතං අට්ඨමං.
</Paragraph>