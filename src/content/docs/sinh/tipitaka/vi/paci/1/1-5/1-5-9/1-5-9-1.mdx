---
title: "1.5.9.1 අන්තේපුරසික්ඛාපද"
tableOfContents: false
sidebar:
  order: 1
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="494" book="paci">

<Paragraph number="1448" book="paci">
තේන සමයේන බුද්ධෝ භගවා සාවත්ථියං විහරති ජේතවනේ අනාථපිණ්ඩිකස්ස ආරාමේ. තේන ඛෝ පන සමයේන රාජා පසේනදි කෝසලෝ උය්‍යානපාලං ආණාපේසි—  “ගච්ඡ, භණේ, උය්‍යානං සෝධේහි. උය්‍යානං ගමිස්සාමා”ති. “ඒවං, දේවා”ති ඛෝ සෝ උය්‍යානපාලෝ රඤ්ඤෝ පසේනදිස්ස කෝසලස්ස පටිස්සුත්වා උය්‍යානං සෝධේන්තෝ අද්දස භගවන්තං අඤ්ඤතරස්මිං රුක්ඛමූලේ නිසින්නං. දිස්වාන යේන රාජා පසේනදි කෝසලෝ තේනුපසඞ්කමි; උපසඞ්කමිත්වා රාජානං පසේනදිං කෝසලං ඒතදවෝච—  “සුද්ධං, දේව, උය්‍යානං. අපි ච භගවා තත්ථ නිසින්නෝ”ති. “හෝතු, භණේ. මයං භගවන්තං පයිරුපාසිස්සාමා”ති.
</Paragraph>

<Paragraph number="1449" book="paci">
අථ ඛෝ රාජා පසේනදි කෝසලෝ උය්‍යානං ගන්ත්වා යේන භගවා තේනුපසඞ්කමි. තේන ඛෝ පන සමයේන අඤ්ඤතරෝ උපාසකෝ භගවන්තං පයිරුපාසන්තෝ නිසින්නෝ හෝති. අද්දසා ඛෝ රාජා පසේනදි කෝසලෝ තං උපාසකං භගවන්තං පයිරුපාසන්තං නිසින්නං. දිස්වාන භීතෝ අට්ඨාසි. අථ ඛෝ රඤ්ඤෝ පසේනදිස්ස කෝසලස්ස ඒතදහෝසි—  “නාරහතායං පුරිසෝ පාපෝ හෝතුං, යථා භගවන්තං පයිරුපාසතී”ති. යේන භගවා තේනුපසඞ්කමි; උපසඞ්කමිත්වා භගවන්තං අභිවාදේත්වා ඒකමන්තං නිසීදි. අථ ඛෝ සෝ උපාසකෝ භගවතෝ ගාරවේන රාජානං පසේනදිං කෝසලං නේව අභිවාදේසි න පච්චුට්ඨාසි. අථ ඛෝ රාජා පසේනදි කෝසලෝ අනත්තමනෝ අහෝසි—  “කථඤ්හි නාමායං පුරිසෝ මයි ආගතේ නේව අභිවාදේස්සති න පච්චුට්ඨේස්සතී”ති. අථ ඛෝ භගවා රාජානං පසේනදිං කෝසලං අනත්තමනං විදිත්වා රාජානං පසේනදිං කෝසලං ඒතදවෝච—  “ඒසෝ ඛෝ, මහාරාජ, උපාසකෝ බහුස්සුතෝ ආගතාගමෝ කාමේසු වීතරාගෝ”ති. අථ ඛෝ රඤ්ඤෝ පසේනදිස්ස කෝසලස්ස ඒතදහෝසි—  “නාරහතායං උපාසකෝ ඕරකෝ හෝතුං, භගවාපි ඉමස්ස වණ්ණං භාසතී”ති. තං උපාසකං ඒතදවෝච—  “වදේය්‍යාසි, උපාසක, යේන අත්ථෝ”ති. “සුට්ඨු, දේවා”ති. අථ ඛෝ භගවා රාජානං පසේනදිං කෝසලං ධම්මියා කථාය සන්දස්සේසි සමාදපේසි සමුත්තේජේසි සම්පහංසේසි. අථ ඛෝ රාජා පසේනදි කෝසලෝ භගවතා ධම්මියා කථාය සන්දස්සිතෝ සමාදපිතෝ සමුත්තේජිතෝ සම්පහංසිතෝ උට්ඨායාසනා භගවන්තං අභිවාදේත්වා පදක්ඛිණං කත්වා පක්කාමි.
</Paragraph>

</Division>
<Division number="495" book="paci">

<Paragraph number="1450" book="paci">
තේන ඛෝ පන සමයේන රාජා පසේනදි කෝසලෝ උපරිපාසාදවරගතෝ හෝති. අද්දසා ඛෝ රාජා පසේනදි කෝසලෝ තං උපාසකං රථිකාය ඡත්තපාණිං ගච්ඡන්තං. දිස්වාන පක්කෝසාපේත්වා ඒතදවෝච—  “ත්වං කිර, උපාසක, බහුස්සුතෝ ආගතාගමෝ. සාධු, උපාසක, අම්හාකං ඉත්ථාගාරං ධම්මං වාචේහී”ති. “යමහං, දේව, ජානාමි අය්‍යානං වාහසා, අය්‍යාව දේවස්ස ඉත්ථාගාරං ධම්මං වාචේස්සන්තී”ති. අථ ඛෝ රාජා පසේනදි කෝසලෝ—  “සච්චං ඛෝ උපාසකෝ ආහා”ති යේන භගවා තේනුපසඞ්කමි; උපසඞ්කමිත්වා භගවන්තං අභිවාදේත්වා ඒකමන්තං නිසීදි. ඒකමන්තං නිසින්නෝ ඛෝ රාජා පසේනදි කෝසලෝ භගවන්තං ඒතදවෝච—  “සාධු, භන්තේ, භගවා ඒකං භික්ඛුං ආණාපේතු යෝ අම්හාකං ඉත්ථාගාරං ධම්මං වාචේස්සතී”ති. අථ ඛෝ භගවා රාජානං පසේනදිං කෝසලං ධම්මියා කථාය සන්දස්සේසි …පේ…  පදක්ඛිණං කත්වා පක්කාමි. අථ ඛෝ භගවා ආයස්මන්තං ආනන්දං ආමන්තේසි—  “තේනහානන්ද, රඤ්ඤෝ ඉත්ථාගාරං ධම්මං වාචේහී”ති. “ඒවං, භන්තේ”ති ඛෝ ආයස්මා ආනන්දෝ භගවතෝ පටිස්සුත්වා කාලේන කාලං පවිසිත්වා රඤ්ඤෝ ඉත්ථාගාරං ධම්මං වාචේති. අථ ඛෝ ආයස්මා ආනන්දෝ පුබ්බණ්හසමයං නිවාසේත්වා පත්තචීවරමාදාය යේන රඤ්ඤෝ පසේනදිස්ස කෝසලස්ස නිවේසනං තේනුපසඞ්කමි.
</Paragraph>

</Division>
<Division number="496" book="paci">

<Paragraph number="1451" book="paci">
තේන ඛෝ පන සමයේන රාජා පසේනදි කෝසලෝ මල්ලිකාය දේවියා සද්ධිං සයනගතෝ හෝති. අද්දසා ඛෝ මල්ලිකා දේවී ආයස්මන්තං ආනන්දං දූරතෝව ආගච්ඡන්තං. දිස්වාන සහසා වුට්ඨාසි; පීතකමට්ඨං දුස්සං පභස්සිත්ථ. අථ ඛෝ ආයස්මා ආනන්දෝ තතෝව පටිනිවත්තිත්වා ආරාමං ගන්ත්වා භික්ඛූනං ඒතමත්ථං ආරෝචේසි. යේ තේ භික්ඛූ අප්පිච්ඡා …පේ…  තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම ආයස්මා ආනන්දෝ පුබ්බේ අප්පටිසංවිදිතෝ රඤ්ඤෝ අන්තේපුරං පවිසිස්සතී”ති …පේ…  “සච්චං කිර ත්වං, ආනන්ද, පුබ්බේ අප්පටිසංවිදිතෝ රඤ්ඤෝ අන්තේපුරං පවිසසී”ති? “සච්චං, භගවා”ති. විගරහි බුද්ධෝ භගවා …පේ…  කථඤ්හි නාම ත්වං, ආනන්ද, පුබ්බේ අප්පටිසංවිදිතෝ රඤ්ඤෝ අන්තේපුරං පවිසිස්සසි. නේතං, ආනන්ද, අප්පසන්නානං වා පසාදාය …පේ…  විගරහිත්වා …පේ…  ධම්මිං කථං කත්වා භික්ඛූ ආමන්තේසි—
</Paragraph>

</Division>
<Division number="497" book="paci">

<Paragraph number="1452" book="paci">
“දසයිමේ, භික්ඛවේ, ආදීනවා රාජන්තේපුරප්පවේසනේ. කතමේ දස? ඉධ, භික්ඛවේ, රාජා මහේසියා සද්ධිං නිසින්නෝ හෝති, තත්ථ භික්ඛු පවිසති. මහේසී වා භික්ඛුං දිස්වා සිතං පාතුකරෝති. භික්ඛු වා මහේසිං දිස්වා සිතං පාතුකරෝති. තත්ථ රඤ්ඤෝ ඒවං හෝති—  ‘අද්ධා ඉමේසං කතං වා කරිස්සන්ති වා’ති. අයං, භික්ඛවේ, පඨමෝ ආදීනවෝ රාජන්තේපුරප්පවේසනේ.
</Paragraph>

<Paragraph number="1453" book="paci">
පුන චපරං, භික්ඛවේ, රාජා බහුකිච්චෝ බහුකරණීයෝ. අඤ්ඤතරං ඉත්ථිං ගන්ත්වා නස්සරති. සා තේන ගබ්භං ගණ්හි. තත්ථ රඤ්ඤෝ ඒවං හෝති—  ‘න ඛෝ ඉධ අඤ්ඤෝ කෝචි පවිසති අඤ්ඤත්‍ර පබ්බජිතේන. සියා නු ඛෝ පබ්බජිතස්ස කම්මන්’ති. අයං, භික්ඛවේ, දුතියෝ ආදීනවෝ රාජන්තේපුරප්පවේසනේ.
</Paragraph>

<Paragraph number="1454" book="paci">
පුන චපරං, භික්ඛවේ, රඤ්ඤෝ අන්තේපුරේ අඤ්ඤතරං රතනං නස්සති. තත්ථ රඤ්ඤෝ ඒවං හෝති—  ‘න ඛෝ ඉධ අඤ්ඤෝ කෝචි පවිසති අඤ්ඤත්‍ර පබ්බජිතේන. සියා නු ඛෝ පබ්බජිතස්ස කම්මන්’ති. අයං, භික්ඛවේ, තතියෝ ආදීනවෝ රාජන්තේපුරප්පවේසනේ.
</Paragraph>

<Paragraph number="1455" book="paci">
පුන චපරං, භික්ඛවේ, රඤ්ඤෝ අන්තේපුරේ අබ්භන්තරා ගුය්හමන්තා බහිද්ධා සම්භේදං ගච්ඡන්ති. තත්ථ රඤ්ඤෝ ඒවං හෝති—  ‘න ඛෝ ඉධ අඤ්ඤෝ කෝචි පවිසති අඤ්ඤත්‍ර පබ්බජිතේන. සියා නු ඛෝ පබ්බජිතස්ස කම්මන්’ති. අයං, භික්ඛවේ, චතුත්ථෝ ආදීනවෝ රාජන්තේපුරප්පවේසනේ.
</Paragraph>

<Paragraph number="1456" book="paci">
පුන චපරං, භික්ඛවේ, රඤ්ඤෝ අන්තේපුරේ පුත්තෝ වා පිතරං පත්ථේති පිතා වා පුත්තං පත්ථේති. තේසං ඒවං හෝති—  ‘න ඛෝ ඉධ අඤ්ඤෝ කෝචි පවිසති අඤ්ඤත්‍ර පබ්බජිතේන. සියා නු ඛෝ පබ්බජිතස්ස කම්මන්’ති. අයං, භික්ඛවේ, පඤ්චමෝ ආදීනවෝ රාජන්තේපුරප්පවේසනේ.
</Paragraph>

<Paragraph number="1457" book="paci">
පුන චපරං, භික්ඛවේ, රාජා නීචට්ඨානියං උච්චේ ඨානේ ඨපේති. යේසං තං අමනාපං තේසං ඒවං හෝති—  ‘රාජා ඛෝ පබ්බජිතේන සංසට්ඨෝ. සියා නු ඛෝ පබ්බජිතස්ස කම්මන්’ති. අයං, භික්ඛවේ, ඡට්ඨෝ ආදීනවෝ, රාජන්තේපුරප්පවේසනේ.
</Paragraph>

<Paragraph number="1458" book="paci">
පුන චපරං, භික්ඛවේ, රාජා උච්චට්ඨානියං නීචේ ඨානේ ඨපේති. යේසං තං අමනාපං තේසං ඒවං හෝති—  ‘රාජා ඛෝ පබ්බජිතේන සංසට්ඨෝ. සියා නු ඛෝ පබ්බජිතස්ස කම්මන්’ති. අයං, භික්ඛවේ, සත්තමෝ ආදීනවෝ රාජන්තේපුරප්පවේසනේ.
</Paragraph>

<Paragraph number="1459" book="paci">
පුන චපරං, භික්ඛවේ, රාජා අකාලේ සේනං උය්‍යෝජේති. යේසං තං අමනාපං තේසං ඒවං හෝති—  ‘රාජා ඛෝ පබ්බජිතේන සංසට්ඨෝ. සියා නු ඛෝ පබ්බජිතස්ස කම්මන්’ති. අයං, භික්ඛවේ, අට්ඨමෝ ආදීනවෝ රාජන්තේපුරප්පවේසනේ.
</Paragraph>

<Paragraph number="1460" book="paci">
පුන චපරං, භික්ඛවේ, රාජා කාලේ සේනං උය්‍යෝජේත්වා අන්තරාමග්ගතෝ නිවත්තාපේති. යේසං තං අමනාපං තේසං ඒවං හෝති—  ‘රාජා ඛෝ පබ්බජිතේන සංසට්ඨෝ. සියා නු ඛෝ පබ්බජිතස්ස කම්මන්’ති. අයං, භික්ඛවේ, නවමෝ ආදීනවෝ රාජන්තේපුරප්පවේසනේ.
</Paragraph>

<Paragraph number="1461" book="paci">
පුන චපරං, භික්ඛවේ, රඤ්ඤෝ රාජන්තේපුරං හත්ථිසම්මද්දං අස්සසම්මද්දං රථසම්මද්දං රජනීයානි රූපසද්දගන්ධරසඵෝට්ඨබ්බානි, යානි න පබ්බජිතස්ස සාරුප්පානි. අයං, භික්ඛවේ, දසමෝ ආදීනවෝ රාජන්තේපුරප්පවේසනේ. ඉමේ ඛෝ, භික්ඛවේ, දස ආදීනවා රාජන්තේපුරප්පවේසනේ”ති. අථ ඛෝ භගවා ආයස්මන්තං ආනන්දං අනේකපරියායේන විගරහිත්වා දුබ්භරතාය …පේ…  ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

</Division>
<Division number="498" book="paci">

<Paragraph number="1462" book="paci">
<Emphasis>“යෝ පන භික්ඛු රඤ්ඤෝ ඛත්තියස්ස මුද්ධාවසිත්තස්ස අනික්ඛන්තරාජකේ අනිග්ගතරතනකේ පුබ්බේ අප්පටිසංවිදිතෝ ඉන්දඛීලං අතික්කාමේය්‍ය, පාචිත්තියන්”</Emphasis>ති. (*83*:<Emphasis>132</Emphasis>)
</Paragraph>

</Division>
<Division number="499" book="paci">

<Paragraph number="1463" book="paci">
<Emphasis>යෝ පනා</Emphasis>ති යෝ යාදිසෝ …පේ…  <Emphasis>භික්ඛූ</Emphasis>ති …පේ…  අයං ඉමස්මිං අත්ථේ අධිප්පේතෝ භික්ඛූති.
</Paragraph>

<Paragraph number="1464" book="paci">
<Emphasis>ඛත්තියෝ</Emphasis> නාම උභතෝ සුජාතෝ හෝති, මාතිතෝ ච පිතිතෝ ච සංසුද්ධගහණිකෝ, යාව සත්තමා පිතාමහයුගා අක්ඛිත්තෝ අනුපකුට්ඨෝ ජාතිවාදේන.
</Paragraph>

<Paragraph number="1465" book="paci">
<Emphasis>මුද්ධාවසිත්තෝ</Emphasis> නාම ඛත්තියාභිසේකේන අභිසිත්තෝ හෝති.
</Paragraph>

<Paragraph number="1466" book="paci">
<Emphasis>අනික්ඛන්තරාජකේ</Emphasis>ති රාජා සයනිඝරා අනික්ඛන්තෝ හෝති.
</Paragraph>

<Paragraph number="1467" book="paci">
<Emphasis>අනිග්ගතරතනකේ</Emphasis>ති මහේසී සයනිඝරා අනික්ඛන්තා හෝති, උභෝ වා අනික්ඛන්තා හෝන්ති.
</Paragraph>

<Paragraph number="1468" book="paci">
<Emphasis>පුබ්බේ අප්පටිසංවිදිතෝ</Emphasis>ති පුබ්බේ අනාමන්තේත්වා.
</Paragraph>

<Paragraph number="1469" book="paci">
<Emphasis>ඉන්දඛීලෝ</Emphasis> නාම සයනිඝරස්ස උම්මාරෝ වුච්චති.
</Paragraph>

<Paragraph number="1470" book="paci">
<Emphasis>සයනිඝරං</Emphasis> නාම යත්ථ කත්ථචි රඤ්ඤෝ සයනං පඤ්ඤත්තං හෝති, අන්තමසෝ සාණිපාකාරපරික්ඛිත්තම්පි.
</Paragraph>

<Paragraph number="1471" book="paci">
<Emphasis>ඉන්දඛීලං අතික්කාමේය්‍යා</Emphasis>ති පඨමං පාදං උම්මාරං අතික්කාමේති, ආපත්ති දුක්කටස්ස. දුතියං පාදං අතික්කාමේති, ආපත්ති පාචිත්තියස්ස.
</Paragraph>

</Division>
<Division number="500" book="paci">

<Paragraph number="1472" book="paci">
අප්පටිසංවිදිතේ අප්පටිසංවිදිතසඤ්ඤී ඉන්දඛීලං අතික්කාමේති, ආපත්ති පාචිත්තියස්ස. අප්පටිසංවිදිතේ වේමතිකෝ ඉන්දඛීලං අතික්කාමේති, ආපත්ති පාචිත්තියස්ස. අප්පටිසංවිදිතේ පටිසංවිදිතසඤ්ඤී ඉන්දඛීලං අතික්කාමේති, ආපත්ති පාචිත්තියස්ස.
</Paragraph>

<Paragraph number="1473" book="paci">
පටිසංවිදිතේ අප්පටිසංවිදිතසඤ්ඤී, ආපත්ති දුක්කටස්ස. පටිසංවිදිතේ වේමතිකෝ, ආපත්ති දුක්කටස්ස. පටිසංවිදිතේ පටිසංවිදිතසඤ්ඤී, අනාපත්ති.
</Paragraph>

</Division>
<Division number="501" book="paci">

<Paragraph number="1474" book="paci">
අනාපත්ති—  පටිසංවිදිතේ, න ඛත්තියෝ හෝති, න ඛත්තියාභිසේකේන අභිසිත්තෝ හෝති, රාජා සයනිඝරා නික්ඛන්තෝ හෝති, මහේසී සයනිඝරා නික්ඛන්තා හෝති, උභෝ වා නික්ඛන්තා හෝන්ති, න සයනිඝරේ, උම්මත්තකස්ස, ආදිකම්මිකස්සාති.

</Paragraph>
</Division>

<Paragraph number="1475" type="center" book="paci">
අන්තේපුරසික්ඛාපදං නිට්ඨිතං පඨමං.
</Paragraph>