---
title: "1.5.7.7 සංවිධානසික්ඛාපද"
tableOfContents: false
sidebar:
  order: 8
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="412" book="paci">

<Paragraph number="1235" book="paci">
තේන සමයේන බුද්ධෝ භගවා සාවත්ථියං විහරති ජේතවනේ අනාථපිණ්ඩිකස්ස ආරාමේ. තේන ඛෝ පන සමයේන අඤ්ඤතරෝ භික්ඛු කෝසලේසු ජනපදේ සාවත්ථිං ගච්ඡන්තෝ අඤ්ඤතරේන ගාමද්වාරේන අතික්කමති. අඤ්ඤතරා ඉත්ථී සාමිකේන සහ භණ්ඩිත්වා ගාමතෝ නික්ඛමිත්වා තං භික්ඛුං පස්සිත්වා ඒතදවෝච—  “කහං, භන්තේ, අය්‍යෝ ගමිස්සතී”ති? “සාවත්ථිං ඛෝ අහං, භගිනි, ගමිස්සාමී”ති. “අහං අය්‍යේන සද්ධිං ගමිස්සාමී”ති. “ඒය්‍යාසි, භගිනී”ති. අථ ඛෝ තස්සා ඉත්ථියා සාමිකෝ ගාමතෝ නික්ඛමිත්වා මනුස්සේ පුච්ඡි—  “අපාය්‍යෝ, ඒවරූපිං ඉත්ථිං පස්සේය්‍යාථා”ති? “ඒසාය්‍යෝ, පබ්බජිතේන සහ ගච්ඡතී”ති. අථ ඛෝ සෝ පුරිසෝ අනුබන්ධිත්වා තං භික්ඛුං ගහේත්වා ආකෝටේත්වා මුඤ්චි. අථ ඛෝ සෝ භික්ඛු අඤ්ඤතරස්මිං රුක්ඛමූලේ පධූපේන්තෝ නිසීදි. අථ ඛෝ සා ඉත්ථී තං පුරිසං ඒතදවෝච—  “නාය්‍යෝ, සෝ භික්ඛු මං නිප්පාතේසි; අපි ච අහමේව තේන භික්ඛුනා සද්ධිං ගච්ඡාමි; අකාරකෝ සෝ භික්ඛු; ගච්ඡ, නං ඛමාපේහී”ති. අථ ඛෝ සෝ පුරිසෝ තං භික්ඛුං ඛමාපේසි.
</Paragraph>

<Paragraph number="1236" book="paci">
අථ ඛෝ සෝ භික්ඛු සාවත්ථිං ගන්ත්වා භික්ඛූනං ඒතමත්ථං ආරෝචේසි. යේ තේ භික්ඛූ අප්පිච්ඡා …පේ…  තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම භික්ඛු මාතුගාමේන සද්ධිං සංවිධාය ඒකද්ධානමග්ගං පටිපජ්ජිස්සතී”ති …පේ…  “සච්චං කිර ත්වං, භික්ඛු, මාතුගාමේන සද්ධිං සංවිධාය ඒකද්ධානමග්ගං පටිපජ්ජසී”ති? “සච්චං, භගවා”ති. විගරහි බුද්ධෝ භගවා …පේ…  කථඤ්හි නාම ත්වං, මෝඝපුරිස, මාතුගාමේන සද්ධිං සංවිධාය ඒකද්ධානමග්ගං පටිපජ්ජිස්සසි. නේතං, මෝඝපුරිස, අප්පසන්නානං වා පසාදාය …පේ…  ඒවඤ්ච පන, භික්ඛවේ, ඉමං සික්ඛාපදං, උද්දිසේය්‍යාථ—
</Paragraph>

</Division>
<Division number="413" book="paci">

<Paragraph number="1237" book="paci">
<Emphasis>“යෝ පන භික්ඛු මාතුගාමේන සද්ධිං සංවිධාය ඒකද්ධානමග්ගං පටිපජ්ජේය්‍ය, අන්තමසෝ ගාමන්තරම්පි, පාචිත්තියන්”</Emphasis>ති. (*67*:<Emphasis>116</Emphasis>)
</Paragraph>

</Division>
<Division number="414" book="paci">

<Paragraph number="1238" book="paci">
<Emphasis>යෝ පනා</Emphasis>ති යෝ යාදිසෝ …පේ…  <Emphasis>භික්ඛූ</Emphasis>ති …පේ…  අයං ඉමස්මිං අත්ථේ අධිප්පේතෝ භික්ඛූති.
</Paragraph>

<Paragraph number="1239" book="paci">
<Emphasis>මාතුගාමෝ</Emphasis> නාම මනුස්සිත්ථී, න යක්ඛී න පේතී න තිරච්ඡානගතා විඤ්ඤූ පටිබලා සුභාසිතදුබ්භාසිතං දුට්ඨුල්ලාදුට්ඨුල්ලං ආජානිතුං.
</Paragraph>

<Paragraph number="1240" book="paci">
<Emphasis>සද්ධින්</Emphasis>ති ඒකතෝ.
</Paragraph>

<Paragraph number="1241" book="paci">
<Emphasis>සංවිධායා</Emphasis>ති—  “ගච්ඡාම භගිනි, ගච්ඡාමාය්‍ය, ගච්ඡාමාය්‍ය, ගච්ඡාම භගිනි, අජ්ජ වා හිය්‍යෝ වා පරේ වා ගච්ඡාමා”ති සංවිදහති, ආපත්ති දුක්කටස්ස.
</Paragraph>

<Paragraph number="1242" book="paci">
<Emphasis>අන්තමසෝ ගාමන්තරම්පී</Emphasis>ති කුක්කුටසම්පාතේ ගාමේ ගාමන්තරේ ගාමන්තරේ ආපත්ති පාචිත්තියස්ස. අගාමකේ අරඤ්ඤේ අද්ධයෝජනේ අද්ධයෝජනේ ආපත්ති පාචිත්තියස්ස.
</Paragraph>

</Division>
<Division number="415" book="paci">

<Paragraph number="1243" book="paci">
මාතුගාමේ මාතුගාමසඤ්ඤී සංවිධාය ඒකද්ධානමග්ගං පටිපජ්ජති, අන්තමසෝ ගාමන්තරම්පි, ආපත්ති පාචිත්තියස්ස. මාතුගාමේ වේමතිකෝ සංවිධාය ඒකද්ධානමග්ගං පටිපජ්ජති, අන්තමසෝ ගාමන්තරම්පි, ආපත්ති පාචිත්තියස්ස. මාතුගාමේ අමාතුගාමසඤ්ඤී සංවිධාය ඒකද්ධානමග්ගං පටිපජ්ජති, අන්තමසෝ ගාමන්තරම්පි, ආපත්ති පාචිත්තියස්ස.
</Paragraph>

<Paragraph number="1244" book="paci">
භික්ඛු සංවිදහති මාතුගාමෝ න සංවිදහති, ආපත්ති දුක්කටස්ස. යක්ඛියා වා පේතියා පණ්ඩකේන වා තිරච්ඡානගතමනුස්සවිග්ගහිත්ථියා වා සද්ධිං සංවිධාය ඒකද්ධානමග්ගං පටිපජ්ජති, අන්තමසෝ ගාමන්තරම්පි, ආපත්ති දුක්කටස්ස. අමාතුගාමේ මාතුගාමසඤ්ඤී, ආපත්ති දුක්කටස්ස. අමාතුගාමේ වේමතිකෝ, ආපත්ති දුක්කටස්ස. අමාතුගාමේ අමාතුගාමසඤ්ඤී, අනාපත්ති.
</Paragraph>

</Division>
<Division number="416" book="paci">

<Paragraph number="1245" book="paci">
අනාපත්ති—  අසංවිදහිත්වා ගච්ඡති, මාතුගාමෝ සංවිදහති භික්ඛු න සංවිදහති, විසඞ්කේතේන ගච්ඡති, ආපදාසු, උම්මත්තකස්ස, ආදිකම්මිකස්සාති.

</Paragraph>
</Division>

<Paragraph number="1246" type="center" book="paci">
සංවිධානසික්ඛාපදං නිට්ඨිතං සත්තමං.
</Paragraph>