---
title: "1.5.5.2 උය්‍යෝජනසික්ඛාපද"
tableOfContents: false
sidebar:
  order: 3
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="274" book="paci">

<Paragraph number="880" book="paci">
තේන සමයේන බුද්ධෝ භගවා සාවත්ථියං විහරති ජේතවනේ අනාථපිණ්ඩිකස්ස ආරාමේ. තේන ඛෝ පන සමයේන ආයස්මා උපනන්දෝ සක්‍යපුත්තෝ භාතුනෝ සද්ධිවිහාරිකං භික්ඛුං ඒතදවෝච—  “ඒහාවුසෝ, ගාමං පිණ්ඩාය පවිසිස්සාමා”ති. තස්ස අදාපේත්වා උය්‍යෝජේසි—  “ගච්ඡාවුසෝ, න මේ තයා සද්ධිං කථා වා නිසජ්ජා වා ඵාසු හෝති, ඒකකස්ස මේ කථා වා නිසජ්ජා වා ඵාසු හෝතී”ති. අථ ඛෝ සෝ භික්ඛු උපකට්ඨේ කාලේ නාසක්ඛි පිණ්ඩාය චරිතුං, පටික්කමනේපි භත්තවිස්සග්ගං න සම්භාවේසි, ඡින්නභත්තෝ අහෝසි.
</Paragraph>

<Paragraph number="881" book="paci">
අථ ඛෝ සෝ භික්ඛු ආරාමං ගන්ත්වා භික්ඛූනං ඒතමත්ථං ආරෝචේසි. යේ තේ භික්ඛූ අප්පිච්ඡා …පේ…  තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම ආයස්මා උපනන්දෝ සක්‍යපුත්තෝ භික්ඛුං—  ‘ඒහාවුසෝ, ගාමං පිණ්ඩාය පවිසිස්සාමා’ති තස්ස අදාපේත්වා උය්‍යෝජේස්සතී”ති …පේ…  “සච්චං කිර ත්වං, උපනන්ද, භික්ඛුං—  ‘ඒහාවුසෝ, ගාමං පිණ්ඩාය පවිසිස්සාමා’ති තස්ස අදාපේත්වා උය්‍යෝජේසී”ති? “සච්චං, භගවා”ති. විගරහි බුද්ධෝ භගවා …පේ…  කථඤ්හි නාම ත්වං, මෝඝපුරිස, භික්ඛුං—  “ඒහාවුසෝ, ගාමං පිණ්ඩාය පවිසිස්සාමා”ති තස්ස අදාපේත්වා උය්‍යෝජේස්සසි. නේතං, මෝඝපුරිස, අප්පසන්නානං වා පසාදාය …පේ…  ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

</Division>
<Division number="275" book="paci">

<Paragraph number="882" book="paci">
<Emphasis>“යෝ පන භික්ඛු භික්ඛුං—  ‘ඒහාවුසෝ, ගාමං වා නිගමං වා පිණ්ඩාය පවිසිස්සාමා’ති තස්ස දාපේත්වා වා අදාපේත්වා වා උය්‍යෝජේය්‍ය—  ‘ගච්ඡාවුසෝ, න මේ තයා සද්ධිං කථා වා නිසජ්ජා වා ඵාසු හෝති, ඒකකස්ස මේ කථා වා නිසජ්ජා වා ඵාසු හෝතී’ති, ඒතදේව පච්චයං කරිත්වා අනඤ්ඤං, පාචිත්තියන්”</Emphasis>ති. (*42*:<Emphasis>91</Emphasis>)
</Paragraph>

</Division>
<Division number="276" book="paci">

<Paragraph number="883" book="paci">
<Emphasis>යෝ පනා</Emphasis>ති යෝ, යාදිසෝ …පේ…  <Emphasis>භික්ඛූ</Emphasis>ති …පේ…  අයං ඉමස්මිං අත්ථේ අධිප්පේතෝ භික්ඛූති.
</Paragraph>

<Paragraph number="884" book="paci">
<Emphasis>භික්ඛුන්</Emphasis>ති අඤ්ඤං භික්ඛුං.
</Paragraph>

<Paragraph number="885" book="paci">
<Emphasis>ඒහාවුසෝ, ගාමං වා නිගමං වා</Emphasis>ති ගාමෝපි නිගමෝපි නගරම්පි, ගාමෝ චේව නිගමෝ ච.
</Paragraph>

<Paragraph number="886" book="paci">
<Emphasis>තස්ස දාපේත්වා</Emphasis>ති යාගුං වා භත්තං වා ඛාදනීයං වා භෝජනීයං වා දාපේත්වා.
</Paragraph>

<Paragraph number="887" book="paci">
<Emphasis>අදාපේත්වා</Emphasis>ති න කිඤ්චි දාපේත්වා.
</Paragraph>

<Paragraph number="888" book="paci">
<Emphasis>උය්‍යෝජේය්‍යා</Emphasis>ති මාතුගාමේන සද්ධිං හසිතුකාමෝ කීළිතුකාමෝ රහෝ නිසීදිතුකාමෝ අනාචාරං ආචරිතුකාමෝ ඒවං වදේති—  “ගච්ඡාවුසෝ, න මේ තයා සද්ධිං කථා වා නිසජ්ජා වා ඵාසු හෝති, ඒකකස්ස මේ කථා වා නිසජ්ජා වා ඵාසු හෝතී”ති උය්‍යෝජේති, ආපත්ති දුක්කටස්ස. දස්සනූපචාරං වා සවනූපචාරං වා විජහන්තස්ස ආපත්ති දුක්කටස්ස. විජහිතේ, ආපත්ති පාචිත්තියස්ස.
</Paragraph>

<Paragraph number="889" book="paci">
<Emphasis>ඒතදේව පච්චයං කරිත්වා අනඤ්ඤන්</Emphasis>ති න අඤ්ඤෝ කෝචි පච්චයෝ හෝති උය්‍යෝජේතුං.
</Paragraph>

</Division>
<Division number="277" book="paci">

<Paragraph number="890" book="paci">
උපසම්පන්නේ උපසම්පන්නසඤ්ඤී උය්‍යෝජේති, ආපත්ති පාචිත්තියස්ස. උපසම්පන්නේ වේමතිකෝ උය්‍යෝජේති, ආපත්ති පාචිත්තියස්ස. උපසම්පන්නේ අනුපසම්පන්නසඤ්ඤී උය්‍යෝජේති, ආපත්ති පාචිත්තියස්ස.
</Paragraph>

<Paragraph number="891" book="paci">
කලිසාසනං ආරෝපේති, ආපත්ති දුක්කටස්ස. අනුපසම්පන්නං උය්‍යෝජේති, ආපත්ති දුක්කටස්ස. කලිසාසනං ආරෝපේති, ආපත්ති දුක්කටස්ස. අනුපසම්පන්නේ උපසම්පන්නසඤ්ඤී, ආපත්ති දුක්කටස්ස. අනුපසම්පන්නේ වේමතිකෝ, ආපත්ති දුක්කටස්ස. අනුපසම්පන්නේ අනුපසම්පන්නසඤ්ඤී, ආපත්ති දුක්කටස්ස.
</Paragraph>

</Division>
<Division number="278" book="paci">

<Paragraph number="892" book="paci">
අනාපත්ති—  “උභෝ ඒකතෝ න යාපේස්සාමා”ති උය්‍යෝජේති, “මහග්ඝං භණ්ඩං පස්සිත්වා ලෝභධම්මං උප්පාදේස්සතී”ති උය්‍යෝජේති, “මාතුගාමං පස්සිත්වා අනභිරතිං උප්පාදේස්සතී”ති උය්‍යෝජේති, “ගිලානස්ස වා ඕහිය්‍යකස්ස වා විහාරපාලස්ස වා යාගුං වා භත්තං වා ඛාදනීයං වා භෝජනීයං වා නීහරා”ති උය්‍යෝජේති, න අනාචාරං ආචරිතුකාමෝ, සති කරණීයේ උය්‍යෝජේති, උම්මත්තකස්ස, ආදිකම්මිකස්සාති.

</Paragraph>
</Division>

<Paragraph number="893" type="center" book="paci">
උය්‍යෝජනසික්ඛාපදං නිට්ඨිතං දුතියං.
</Paragraph>