---
title: "1.5.4.8 සන්නිධිකාරකසික්ඛාපද"
tableOfContents: false
sidebar:
  order: 9
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="252" book="paci">

<Paragraph number="812" book="paci">
තේන සමයේන බුද්ධෝ භගවා සාවත්ථියං විහරති ජේතවනේ අනාථපිණ්ඩිකස්ස ආරාමේ. තේන ඛෝ පන සමයේන ආයස්මතෝ ආනන්දස්ස උපජ්ඣායෝ ආයස්මා බේලට්ඨසීසෝ අරඤ්ඤේ විහරති. සෝ පිණ්ඩාය චරිත්වා සුක්ඛකුරං ආරාමං හරිත්වා සුක්ඛාපේත්වා නික්ඛිපති. යදා ආහාරේන අත්ථෝ හෝති, තදා උදකේන තේමේත්වා තේමේත්වා භුඤ්ජති, චිරේන ගාමං පිණ්ඩාය පවිසති. භික්ඛූ ආයස්මන්තං බේලට්ඨසීසං ඒතදවෝචුං—  “කිස්ස ත්වං, ආවුසෝ, චිරේන ගාමං පිණ්ඩාය පවිසසී”ති? අථ ඛෝ ආයස්මා බේලට්ඨසීසෝ භික්ඛූනං ඒතමත්ථං ආරෝචේසි. “කිං පන ත්වං, ආවුසෝ, සන්නිධිකාරකං භෝජනං භුඤ්ජසී”ති? “ඒවමාවුසෝ”ති.
</Paragraph>

<Paragraph number="813" book="paci">
යේ තේ භික්ඛූ අප්පිච්ඡා …පේ…  තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම ආයස්මා බේලට්ඨසීසෝ සන්නිධිකාරකං භෝජනං භුඤ්ජිස්සතී”ති …පේ…  “සච්චං කිර ත්වං, බේලට්ඨසීස, සන්නිධිකාරකං භෝජනං භුඤ්ජසී”ති? “සච්චං, භගවා”ති. විගරහි බුද්ධෝ භගවා …පේ…  කථඤ්හි නාම ත්වං, බේලට්ඨසීස, සන්නිධිකාරකං භෝජනං භුඤ්ජිස්සසි. නේතං, බේලට්ඨසීස, අප්පසන්නානං වා පසාදාය …පේ…  ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

</Division>
<Division number="253" book="paci">

<Paragraph number="814" book="paci">
<Emphasis>“යෝ පන භික්ඛු සන්නිධිකාරකං ඛාදනීයං වා භෝජනීයං වා ඛාදේය්‍ය වා භුඤ්ජේය්‍ය වා, පාචිත්තියන්”</Emphasis>ති. (*38*:<Emphasis>87</Emphasis>)
</Paragraph>

</Division>
<Division number="254" book="paci">

<Paragraph number="815" book="paci">
<Emphasis>යෝ පනා</Emphasis>ති යෝ යාදිසෝ …පේ…  <Emphasis>භික්ඛූ</Emphasis>ති …පේ…  අයං ඉමස්මිං අත්ථේ අධිප්පේතෝ භික්ඛූති.
</Paragraph>

<Paragraph number="816" book="paci">
<Emphasis>සන්නිධිකාරකං</Emphasis> නාම අජ්ජ පටිග්ගහිතං අපරජ්ජු ඛාදිතං හෝති.
</Paragraph>

<Paragraph number="817" book="paci">
<Emphasis>ඛාදනීයං</Emphasis> නාම පඤ්ච භෝජනානි—  යාමකාලිකං සත්තාහකාලිකං යාවජීවිකං ඨපේත්වා අවසේසං ඛාදනීයං නාම.
</Paragraph>

<Paragraph number="818" book="paci">
<Emphasis>භෝජනීයං</Emphasis> නාම පඤ්ච භෝජනානි—  ඕදනෝ, කුම්මාසෝ, සත්තු, මච්ඡෝ, මංසං.
</Paragraph>

<Paragraph number="819" book="paci">
“ඛාදිස්සාමි භුඤ්ජිස්සාමී”ති පටිග්ගණ්හාති, ආපත්ති දුක්කටස්ස. අජ්ඣෝහාරේ අජ්ඣෝහාරේ ආපත්ති පාචිත්තියස්ස.
</Paragraph>

</Division>
<Division number="255" book="paci">

<Paragraph number="820" book="paci">
සන්නිධිකාරකේ සන්නිධිකාරකසඤ්ඤී ඛාදනීයං වා භෝජනීයං වා ඛාදති වා භුඤ්ජති වා, ආපත්ති පාචිත්තියස්ස. සන්නිධිකාරකේ වේමතිකෝ ඛාදනීයං වා භෝජනීයං වා ඛාදති වා භුඤ්ජති වා, ආපත්ති පාචිත්තියස්ස. සන්නිධිකාරකේ අසන්නිධිකාරකසඤ්ඤී ඛාදනීයං වා භෝජනීයං වා ඛාදති වා භුඤ්ජති වා, ආපත්ති පාචිත්තියස්ස.
</Paragraph>

<Paragraph number="821" book="paci">
යාමකාලිකං සත්තාහකාලිකං යාවජීවිකං ආහාරත්ථාය පටිග්ගණ්හාති, ආපත්ති දුක්කටස්ස. අජ්ඣෝහාරේ අජ්ඣෝහාරේ ආපත්ති දුක්කටස්ස. අසන්නිධිකාරකේ සන්නිධිකාරකසඤ්ඤී, ආපත්ති දුක්කටස්ස. අසන්නිධිකාරකේ වේමතිකෝ, ආපත්ති දුක්කටස්ස. අසන්නිධිකාරකේ අසන්නිධිකාරකසඤ්ඤී, අනාපත්ති.
</Paragraph>

</Division>
<Division number="256" book="paci">

<Paragraph number="822" book="paci">
අනාපත්ති—  යාවකාලිකං යාවකාලේ නිදහිත්වා භුඤ්ජති, යාමකාලිකං යාමේ නිදහිත්වා භුඤ්ජති, සත්තාහකාලිකං සත්තාහං නිදහිත්වා භුඤ්ජති, යාවජීවිකං සති පච්චයේ පරිභුඤ්ජති, උම්මත්තකස්ස, ආදිකම්මිකස්සාති.

</Paragraph>
</Division>

<Paragraph number="823" type="center" book="paci">
සන්නිධිකාරකසික්ඛාපදං නිට්ඨිතං අට්ඨමං.
</Paragraph>