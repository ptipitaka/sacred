---
title: "1.5.2.1 භූතගාමසික්ඛාපද"
tableOfContents: false
sidebar:
  order: 1
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="89" book="paci">

<Paragraph number="338" book="paci">
තේන සමයේන බුද්ධෝ භගවා ආළවියං විහරති අග්ගාළවේ චේතියේ. තේන ඛෝ පන සමයේන ආළවකා භික්ඛූ නවකම්මං කරෝන්තා රුක්ඛං ඡින්දන්තිපි ඡේදාපේන්තිපි. අඤ්ඤතරෝපි ආළවකෝ භික්ඛු රුක්ඛං ඡින්දති. තස්මිං රුක්ඛේ අධිවත්ථා දේවතා තං භික්ඛුං ඒතදවෝච—  “මා, භන්තේ, අත්තනෝ භවනං කත්තුකාමෝ මය්හං භවනං ඡින්දී”ති. සෝ භික්ඛු අනාදියන්තෝ ඡින්දියේව, තස්සා ච දේවතාය දාරකස්ස බාහුං ආකෝටේසි. අථ ඛෝ තස්සා දේවතාය ඒතදහෝසි—  “යන්නූනාහං ඉමං භික්ඛුං ඉධේව ජීවිතා වෝරෝපේය්‍යන්”ති. අථ ඛෝ තස්සා දේවතාය ඒතදහෝසි—  “න ඛෝ මේතං පතිරූපං යාහං ඉමං භික්ඛුං ඉධේව ජීවිතා වෝරෝපේය්‍යං. යන්නූනාහං භගවතෝ ඒතමත්ථං ආරෝචේය්‍යන්”ති. අථ ඛෝ සා දේවතා යේන භගවා තේනුපසඞ්කමි; උපසඞ්කමිත්වා භගවතෝ ඒතමත්ථං ආරෝචේසි. “සාධු සාධු, දේවතේ. සාධු ඛෝ ත්වං, දේවතේ, තං භික්ඛුං ජීවිතා න වෝරෝපේසි. සචජ්ජ ත්වං, දේවතේ, තං භික්ඛුං ජීවිතා වෝරෝපේය්‍යාසි, බහුඤ්ච ත්වං, දේවතේ, අපුඤ්ඤං පසවේය්‍යාසි. ගච්ඡ ත්වං, දේවතේ, අමුකස්මිං ඕකාසේ රුක්ඛෝ විවිත්තෝ තස්මිං උපගච්ඡා”ති. මනුස්සා උජ්ඣායන්ති ඛිය්‍යන්ති විපාචේන්ති—  “කථඤ්හි නාම සමණා සක්‍යපුත්තියා රුක්ඛං ඡින්දිස්සන්තිපි ඡේදාපේස්සන්තිපි ඒකින්ද්‍රියං සමණා සක්‍යපුත්තියා ජීවං විහේඨේන්තී”ති.
</Paragraph>

<Paragraph number="339" book="paci">
අස්සෝසුං ඛෝ භික්ඛූ තේසං මනුස්සානං උජ්ඣායන්තානං ඛිය්‍යන්තානං විපාචේන්තානං. යේ තේ භික්ඛූ අප්පිච්ඡා …පේ…  තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම ආළවකා භික්ඛූ රුක්ඛං ඡින්දිස්සන්තිපි ඡේදාපේස්සන්තිපී”ති …පේ…  “සච්චං කිර තුම්හේ, භික්ඛවේ, රුක්ඛං ඡින්දථාපි ඡේදාපේථාපී”ති? “සච්චං, භගවා”ති. විගරහි බුද්ධෝ භගවා …පේ…  කථඤ්හි නාම තුම්හේ, මෝඝපුරිසා, රුක්ඛං ඡින්දිස්සථාපි, ඡේදාපේස්සථාපි. ජීවසඤ්ඤිනෝ හි, මෝඝපුරිසා, මනුස්සා රුක්ඛස්මිං. නේතං, මෝඝපුරිසා, අප්පසන්නානං වා පසාදාය …පේ…  ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

</Division>
<Division number="90" book="paci">

<Paragraph number="340" book="paci">
<Emphasis>“භූතගාමපාතබ්‍යතාය පාචිත්තියන්”</Emphasis>ති. (*11*:<Emphasis>60</Emphasis>)
</Paragraph>

</Division>
<Division number="91" book="paci">

<Paragraph number="341" book="paci">
<Emphasis>භූතගාමෝ</Emphasis> නාම පඤ්ච බීජජාතානි—  මූලබීජං, ඛන්ධබීජං, ඵළුබීජං, අග්ගබීජං, බීජබීජමේව පඤ්චමං.
</Paragraph>

<Paragraph number="342" book="paci">
<Emphasis>මූලබීජං</Emphasis> නාම—  හලිද්දි, සිඞ්ගිවේරං, වචා, වචත්තං, අතිවිසා, කටුකරෝහිණී, උසීරං, භද්දමුත්තකං, යානි වා පනඤ්ඤානිපි අත්ථි මූලේ ජායන්ති, මූලේ සඤ්ජායන්ති, ඒතං මූලබීජං නාම.
</Paragraph>

<Paragraph number="343" book="paci">
<Emphasis>ඛන්ධබීජං</Emphasis> නාම—  අස්සත්ථෝ, නිග්‍රෝධෝ, පිලක්ඛෝ, උදුම්බරෝ, කච්ඡකෝ, කපිත්ථනෝ, යානි වා පනඤ්ඤානිපි අත්ථි ඛන්ධේ ජායන්ති, ඛන්ධේ සඤ්ජායන්ති, ඒතං ඛන්ධබීජං නාම.
</Paragraph>

<Paragraph number="344" book="paci">
<Emphasis>ඵළුබීජං</Emphasis> නාම—  උච්ඡු, වේළු, නළෝ, යානි වා පනඤ්ඤානිපි අත්ථි පබ්බේ ජායන්ති, පබ්බේ සඤ්ජායන්ති, ඒතං ඵළුබීජං නාම.
</Paragraph>

<Paragraph number="345" book="paci">
<Emphasis>අග්ගබීජං</Emphasis> නාම—  අජ්ජුකං, ඵණිජ්ජකං, හිරිවේරං, යානි වා පනඤ්ඤානිපි අත්ථි අග්ගේ ජායන්ති, අග්ගේ සඤ්ජායන්ති, ඒතං අග්ගබීජං නාම.
</Paragraph>

<Paragraph number="346" book="paci">
<Emphasis>බීජබීජං</Emphasis> නාම—  පුබ්බණ්ණං, අපරණ්ණං, යානි වා පනඤ්ඤානිපි අත්ථි බීජේ ජායන්ති, බීජේ සඤ්ජායන්ති, ඒතං බීජබීජං නාම.
</Paragraph>

</Division>
<Division number="92" book="paci">

<Paragraph number="347" book="paci">
බීජේ බීජසඤ්ඤී ඡින්දති වා ඡේදාපේති වා, භින්දති වා භේදාපේති වා, පචති වා පචාපේති වා, ආපත්ති පාචිත්තියස්ස. බීජේ වේමතිකෝ ඡින්දති වා ඡේදාපේති වා, භින්දති වා භේදාපේති වා, පචති වා පචාපේති වා, ආපත්ති දුක්කටස්ස. බීජේ අබීජසඤ්ඤී ඡින්දති වා ඡේදාපේති වා, භින්දති වා භේදාපේති වා, පචති වා පචාපේති වා, අනාපත්ති. අබීජේ බීජසඤ්ඤී ආපත්ති දුක්කටස්ස. අබීජේ වේමතිකෝ, ආපත්ති දුක්කටස්ස. අබීජේ අබීජසඤ්ඤී, අනාපත්ති.
</Paragraph>

</Division>
<Division number="93" book="paci">

<Paragraph number="348" book="paci">
අනාපත්ති—  “ඉමං ජාන, ඉමං දේහි, ඉමං ආහර, ඉමිනා අත්ථෝ, ඉමං කප්පියං කරෝහී”ති භණති, අසඤ්චිච්ච, අස්සතියා, අජානන්තස්ස, උම්මත්තකස්ස, ආදිකම්මිකස්සාති.

</Paragraph>
</Division>

<Paragraph number="349" type="center" book="paci">
භූතගාමසික්ඛාපදං නිට්ඨිතං පඨමං.
</Paragraph>