---
title: "1.6.1 පඨමපාටිදේසනීයසික්ඛාපද"
tableOfContents: false
sidebar:
  order: 1
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />


<Paragraph number="1599" type="center" book="paci">
ඉමේ ඛෝ පනායස්මන්තෝ චත්තාරෝ පාටිදේසනීයා

  
ධම්මා උද්දේසං ආගච්ඡන්ති.


</Paragraph>

<Division number="552" book="paci">

<Paragraph number="1600" book="paci">
තේන සමයේන බුද්ධෝ භගවා සාවත්ථියං විහරති ජේතවනේ අනාථපිණ්ඩිකස්ස ආරාමේ. තේන ඛෝ පන සමයේන අඤ්ඤතරා භික්ඛුනී සාවත්ථියං පිණ්ඩාය චරිත්වා පටික්කමනකාලේ අඤ්ඤතරං භික්ඛුං පස්සිත්වා ඒතදවෝච—  “හන්දාය්‍ය, භික්ඛං පටිග්ගණ්හා”ති. “සුට්ඨු, භගිනී”ති සබ්බේව අග්ගහේසි. සා උපකට්ඨේ කාලේ නාසක්ඛි පිණ්ඩාය චරිතුං, ඡින්නභත්තා අහෝසි. අථ ඛෝ සා භික්ඛුනී දුතියම්පි දිවසං …පේ…  තතියම්පි දිවසං සාවත්ථියං පිණ්ඩාය චරිත්වා පටික්කමනකාලේ තං භික්ඛුං පස්සිත්වා ඒතදවෝච—  “හන්දාය්‍ය, භික්ඛං පටිග්ගණ්හා”ති. “සුට්ඨු, භගිනී”ති සබ්බේව අග්ගහේසි. සා උපකට්ඨේ කාලේ නාසක්ඛි පිණ්ඩාය චරිතුං, ඡින්නභත්තා අහෝසි. අථ ඛෝ සා භික්ඛුනී චතුත්ථේ දිවසේ රථිකාය පවේධේන්තී ගච්ඡති. සේට්ඨි ගහපති රථේන පටිපථං ආගච්ඡන්තෝ තං භික්ඛුනිං ඒතදවෝච—  “අපේහාය්‍යේ”ති. සා වෝක්කමන්තී තත්ථේව පරිපති. සේට්ඨි ගහපති තං භික්ඛුනිං ඛමාපේසි—  “ඛමාහාය්‍යේ, මයාසි පාතිතා”ති. “නාහං, ගහපති, තයා පාතිතා. අපි ච අහමේව දුබ්බලා”ති. “කිස්ස පන ත්වං, අය්‍යේ, දුබ්බලා”ති? අථ ඛෝ සා භික්ඛුනී සේට්ඨිස්ස ගහපතිස්ස ඒතමත්ථං ආරෝචේසි. සේට්ඨි ගහපති තං භික්ඛුනිං ඝරං නේත්වා භෝජේත්වා උජ්ඣායති ඛිය්‍යති විපාචේති—  “කථඤ්හි නාම භදන්තා භික්ඛුනියා හත්ථතෝ ආමිසං පටිග්ගහේස්සන්ති. කිච්ඡලාභෝ මාතුගාමෝ”ති.
</Paragraph>

<Paragraph number="1601" book="paci">
අස්සෝසුං ඛෝ භික්ඛූ තස්ස සේට්ඨිස්ස ගහපතිස්ස උජ්ඣායන්තස්ස ඛිය්‍යන්තස්ස විපාචේන්තස්ස. යේ තේ භික්ඛූ අප්පිච්ඡා …පේ…  තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම භික්ඛු භික්ඛුනියා හත්ථතෝ ආමිසං පටිග්ගහේස්සතී”ති …පේ…  “සච්චං කිර ත්වං, භික්ඛු, භික්ඛුනියා හත්ථතෝ ආමිසං පටිග්ගහේසී”ති? “සච්චං, භගවා”ති. “ඤාතිකා තේ, භික්ඛු, අඤ්ඤාතිකා”ති? “අඤ්ඤාතිකා, භගවා”ති. “අඤ්ඤාතකෝ, මෝඝපුරිස, අඤ්ඤාතිකාය න ජානාති පතිරූපං වා අප්පතිරූපං වා සන්තං වා අසන්තං වා. කථඤ්හි නාම ත්වං, මෝඝපුරිස, අඤ්ඤාතිකාය භික්ඛුනියා හත්ථතෝ ආමිසං පටිග්ගහේස්සසි. නේතං, මෝඝපුරිස, අප්පසන්නානං වා පසාදාය …පේ…  ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

</Division>
<Division number="553" book="paci">

<Paragraph number="1602" book="paci">
<Emphasis>“යෝ පන භික්ඛු අඤ්ඤාතිකාය භික්ඛුනියා අන්තරඝරං පවිට්ඨාය හත්ථතෝ ඛාදනීයං වා භෝජනීයං වා සහත්ථා පටිග්ගහේත්වා ඛාදේය්‍ය වා භුඤ්ජේය්‍ය වා, පටිදේසේතබ්බං තේන භික්ඛුනා—  ‘ගාරය්හං, ආවුසෝ, ධම්මං ආපජ්ජිං අසප්පායං පාටිදේසනීයං, තං පටිදේසේමී’”</Emphasis>ති. (*1*:<Emphasis>142</Emphasis>)
</Paragraph>

</Division>
<Division number="554" book="paci">

<Paragraph number="1603" book="paci">
<Emphasis>යෝ පනා</Emphasis>ති යෝ යාදිසෝ …පේ…  <Emphasis>භික්ඛූ</Emphasis>ති …පේ…  අයං ඉමස්මිං අත්ථේ අධිප්පේතෝ භික්ඛූති.
</Paragraph>

<Paragraph number="1604" book="paci">
<Emphasis>අඤ්ඤාතිකා</Emphasis> නාම මාතිතෝ වා. පිතිතෝ වා යාව සත්තමා පිතාමහයුගා අසම්බද්ධා.
</Paragraph>

<Paragraph number="1605" book="paci">
<Emphasis>භික්ඛුනී</Emphasis> නාම උභතෝසංඝේ උපසම්පන්නා.
</Paragraph>

<Paragraph number="1606" book="paci">
<Emphasis>අන්තරඝරං</Emphasis> නාම රථිකා බ්‍යූහං සිඞ්ඝාටකං ඝරං.
</Paragraph>

<Paragraph number="1607" book="paci">
<Emphasis>ඛාදනීයං</Emphasis> නාම පඤ්ච භෝජනානි—  යාමකාලිකං සත්තාහකාලිකං යාවජීවිකං ඨපේත්වා අවසේසං ඛාදනීයං නාම.
</Paragraph>

<Paragraph number="1608" book="paci">
<Emphasis>භෝජනීයං</Emphasis> නාම පඤ්ච භෝජනානි—  ඕදනෝ, කුම්මාසෝ, සත්තු, මච්ඡෝ, මංසං. “ඛාදිස්සාමි භුඤ්ජිස්සාමී”ති පටිග්ගණ්හාති, ආපත්ති දුක්කටස්ස. අජ්ඣෝහාරේ අජ්ඣෝහාරේ ආපත්ති පාටිදේසනීයස්ස.
</Paragraph>

</Division>
<Division number="555" book="paci">

<Paragraph number="1609" book="paci">
අඤ්ඤාතිකාය අඤ්ඤාතිකසඤ්ඤී අන්තරඝරං පවිට්ඨාය හත්ථතෝ ඛාදනීයං වා භෝජනීයං වා සහත්ථා පටිග්ගහේත්වා ඛාදති වා භුඤ්ජති වා, ආපත්ති පාටිදේසනීයස්ස. අඤ්ඤාතිකාය වේමතිකෝ අන්තරඝරං පවිට්ඨාය හත්ථතෝ ඛාදනීයං වා භෝජනීයං වා සහත්ථා පටිග්ගහේත්වා ඛාදති වා භුඤ්ජති වා, ආපත්ති පාටිදේසනීයස්ස. අඤ්ඤාතිකාය ඤාතිකසඤ්ඤී අන්තරඝරං පවිට්ඨාය හත්ථතෝ ඛාදනීයං වා භෝජනීයං වා සහත්ථා පටිග්ගහේත්වා ඛාදති වා භුඤ්ජති වා, ආපත්ති පාටිදේසනීයස්ස.
</Paragraph>

<Paragraph number="1610" book="paci">
යාමකාලිකං සත්තාහකාලිකං යාවජීවිකං ආහාරත්ථාය පටිග්ගණ්හාති, ආපත්ති දුක්කටස්ස. අජ්ඣෝහාරේ අජ්ඣෝහාරේ ආපත්ති දුක්කටස්ස. ඒකතෝඋපසම්පන්නාය හත්ථතෝ ඛාදනීයං වා භෝජනීයං වා—  “ඛාදිස්සාමි භුඤ්ජිස්සාමී”ති පටිග්ගණ්හාති, ආපත්ති දුක්කටස්ස. අජ්ඣෝහාරේ අජ්ඣෝහාරේ ආපත්ති දුක්කටස්ස. ඤාතිකාය අඤ්ඤාතිකසඤ්ඤී, ආපත්ති දුක්කටස්ස. ඤාතිකාය වේමතිකෝ, ආපත්ති දුක්කටස්ස. ඤාතිකාය ඤාතිකසඤ්ඤී, අනාපත්ති.
</Paragraph>

</Division>
<Division number="556" book="paci">

<Paragraph number="1611" book="paci">
අනාපත්ති—  ඤාතිකාය, දාපේති න දේති, උපනික්ඛිපිත්වා දේති අන්තරාරාමේ, භික්ඛුනුපස්සයේ, තිත්ථියසේය්‍යාය, පටික්කමනේ, ගාමතෝ නීහරිත්වා දේති, යාමකාලිකං සත්තාහකාලිකං යාවජීවිකං “සති පච්චයේ පරිභුඤ්ජා”ති දේති, සික්ඛමානාය, සාමණේරියා, උම්මත්තකස්ස, ආදිකම්මිකස්සාති.

</Paragraph>
</Division>

<Paragraph number="1612" type="center" book="paci">
පඨමපාටිදේසනීයසික්ඛාපදං නිට්ඨිතං.
</Paragraph>