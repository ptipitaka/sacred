---
title: "1.7.6.7 ඡත්තපාණිසික්ඛාපද"
tableOfContents: false
sidebar:
  order: 8
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="633" book="paci">

<Paragraph number="1972" book="paci">
තේන සමයේන බුද්ධෝ භගවා සාවත්ථියං විහරති ජේතවනේ අනාථපිණ්ඩිකස්ස ආරාමේ. තේන ඛෝ පන සමයේන ඡබ්බග්ගියා භික්ඛූ ඡත්තපාණිස්ස ධම්මං දේසේන්ති.
</Paragraph>

<Paragraph number="1973" book="paci">
යේ තේ භික්ඛූ අප්පිච්ඡා …පේ… තේ උජ්ඣායන්ති ඛිය්‍යන්ති විපාචේන්ති— “කථඤ්හි නාම ඡබ්බග්ගියා භික්ඛූ ඡත්තපාණිස්ස ධම්මං දේසේස්සන්තී”ති …පේ… “සච්චං කිර තුම්හේ, භික්ඛවේ, ඡත්තපාණිස්ස ධම්මං දේසේථා”ති? “සච්චං, භගවා”ති. විගරහි බුද්ධෝ භගවා …පේ… කථඤ්හි නාම තුම්හේ, මෝඝපුරිසා, ඡත්තපාණිස්ස ධම්මං දේසේස්සථ. නේතං, මෝඝපුරිසා, අප්පසන්නානං වා පසාදාය …පේ… ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

<Paragraph number="1974" book="paci">
<Emphasis>“න ඡත්තපාණිස්ස ධම්මං දේසේස්සාමීති සික්ඛා කරණීයා”</Emphasis>ති.
</Paragraph>

<Paragraph number="1975" book="paci">
ඒවඤ්චිදං භගවතා භික්ඛූනං සික්ඛාපදං පඤ්ඤත්තං හෝති.
</Paragraph>

</Division>
<Division number="634" book="paci">

<Paragraph number="1976" book="paci">
තේන ඛෝ පන සමයේන භික්ඛූ ඡත්තපාණිස්ස ගිලානස්ස ධම්මං දේසේතුං කුක්කුච්චායන්ති. මනුස්සා උජ්ඣායන්ති ඛිය්‍යන්ති විපාචේන්ති— “කථඤ්හි නාම සමණා සක්‍යපුත්තියා ඡත්තපාණිස්ස ගිලානස්ස ධම්මං න දේසේස්සන්තී”ති.
</Paragraph>

<Paragraph number="1977" book="paci">
අස්සෝසුං ඛෝ භික්ඛූ තේසං මනුස්සානං උජ්ඣායන්තානං ඛිය්‍යන්තානං විපාචේන්තානං. අථ ඛෝ තේ භික්ඛූ භගවතෝ ඒතමත්ථං ආරෝචේසුං. අථ ඛෝ භගවා ඒතස්මිං නිදානේ ඒතස්මිං පකරණේ ධම්මිං කථං කත්වා භික්ඛූ ආමන්තේසි— “අනුජානාමි, භික්ඛවේ, ඡත්තපාණිස්ස ගිලානස්ස ධම්මං දේසේතුං. ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

<Paragraph number="1978" book="paci">
<Emphasis>“න ඡත්තපාණිස්ස අගිලානස්ස ධම්මං දේසේස්සාමීති සික්ඛා කරණීයා”</Emphasis>ති. (*57*:<Emphasis>202</Emphasis>)
</Paragraph>

<Paragraph number="1979" book="paci">
<Emphasis>ඡත්තං</Emphasis> නාම තීණි ඡත්තානි— සේතච්ඡත්තං, කිලඤ්ජච්ඡත්තං, පණ්ණච්ඡත්තං මණ්ඩලබද්ධං සලාකබද්ධං.
</Paragraph>

<Paragraph number="1980" book="paci">
<Emphasis>ධම්මෝ</Emphasis> නාම බුද්ධභාසිතෝ සාවකභාසිතෝ ඉසිභාසිතෝ දේවතාභාසිතෝ අත්ථූපසඤ්හිතෝ ධම්මූපසඤ්හිතෝ.
</Paragraph>

<Paragraph number="1981" book="paci">
<Emphasis>දේසේය්‍යා</Emphasis>ති පදේන දේසේති, පදේ පදේ ආපත්ති දුක්කටස්ස. අක්ඛරාය දේසේති, අක්ඛරක්ඛරාය ආපත්ති දුක්කටස්ස. න ඡත්තපාණිස්ස අගිලානස්ස ධම්මෝ දේසේතබ්බෝ. යෝ අනාදරියං පටිච්ච ඡත්තපාණිස්ස අගිලානස්ස ධම්මං දේසේති, ආපත්ති දුක්කටස්ස.
</Paragraph>

<Paragraph number="1982" book="paci">
අනාපත්ති— අසඤ්චිච්ච …පේ… ආදිකම්මිකස්සාති.

</Paragraph>
</Division>

<Paragraph number="1983" type="center" book="paci">
සත්තමසික්ඛාපදං නිට්ඨිතං.
</Paragraph>