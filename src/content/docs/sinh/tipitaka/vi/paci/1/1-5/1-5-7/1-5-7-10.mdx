---
title: "1.5.7.10 කණ්ටකසික්ඛාපද"
tableOfContents: false
sidebar:
  order: 2
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="428" book="paci">

<Paragraph number="1279" book="paci">
තේන සමයේන බුද්ධෝ භගවා සාවත්ථියං විහරති ජේතවනේ අනාථපිණ්ඩිකස්ස ආරාමේ. තේන ඛෝ පන සමයේන කණ්ටකස්ස නාම සමණුද්දේසස්ස ඒවරූපං පාපකං දිට්ඨිගතං උප්පන්නං හෝති—  “තථාහං භගවතා ධම්මං දේසිතං ආජානාමි, යථා යේමේ අන්තරායිකා ධම්මා වුත්තා භගවතා තේ පටිසේවතෝ නාලං අන්තරායායා”ති. අස්සෝසුං ඛෝ සම්බහුලා භික්ඛූ කණ්ටකස්ස නාම කිර සමණුද්දේසස්ස ඒවරූපං පාපකං දිට්ඨිගතං උප්පන්නං—  “තථාහං භගවතා ධම්මං දේසිතං ආජානාමි, යථා යේමේ අන්තරායිකා ධම්මා වුත්තා භගවතා, තේ පටිසේවතෝ නාලං අන්තරායායා”ති. අථ ඛෝ තේ භික්ඛූ යේන කණ්ටකෝ සමණුද්දේසෝ තේනුපසඞ්කමිංසු; උපසඞ්කමිත්වා කණ්ටකං සමණුද්දේසං ඒතදවෝචුං—  “සච්චං කිර තේ, ආවුසෝ කණ්ටක, ඒවරූපං පාපකං දිට්ඨිගතං උප්පන්නං—  ‘තථාහං භගවතා ධම්මං දේසිතං ආජානාමි, යථා යේමේ අන්තරායිකා ධම්මා වුත්තා භගවතා තේ පටිසේවතෝ නාලං අන්තරායායා’”ති? “ඒවං බ්‍යා ඛෝ අහං, භන්තේ, භගවතා ධම්මං දේසිතං ආජානාමි—  ‘යථා යේමේ අන්තරායිකා ධම්මා වුත්තා භගවතා තේ පටිසේවතෝ නාලං අන්තරායායා’”ති.
</Paragraph>

<Paragraph number="1280" book="paci">
“මා, ආවුසෝ කණ්ටක, ඒවං අවච. මා භගවන්තං අබ්භාචික්ඛි. න හි සාධු භගවතෝ අබ්භක්ඛානං. න හි භගවා ඒවං වදේය්‍ය. අනේකපරියායේනාවුසෝ කණ්ටක, අන්තරායිකා ධම්මා අන්තරායිකා වුත්තා භගවතා. අලඤ්ච පන තේ පටිසේවතෝ අන්තරායාය. අප්පස්සාදා කාමා වුත්තා භගවතා බහුදුක්ඛා බහුපායාසා, ආදීනවෝ ඒත්ථ භිය්‍යෝ …පේ…  ඒවම්පි ඛෝ කණ්ටකෝ සමණුද්දේසෝ තේහි භික්ඛූහි වුච්චමානෝ තථේව තං පාපකං දිට්ඨිගතං ථාමසා පරාමාසා අභිනිවිස්ස වෝහරති—  “ඒවං බ්‍යා ඛෝ අහං, භන්තේ, භගවතා ධම්මං දේසිතං ආජානාමි—  ‘යථා යේමේ අන්තරායිකා ධම්මා වුත්තා භගවතා තේ පටිසේවතෝ නාලං අන්තරායායා’”ති.
</Paragraph>

<Paragraph number="1281" book="paci">
යතෝ ච ඛෝ තේ භික්ඛූ නාසක්ඛිංසු කණ්ටකං සමණුද්දේසං ඒතස්මා පාපකා දිට්ඨිගතා විවේචේතුං, අථ ඛෝ තේ භික්ඛූ යේන භගවා තේනුපසඞ්කමිංසු; උපසඞ්කමිත්වා භගවතෝ ඒතමත්ථං ආරෝචේසුං. අථ ඛෝ භගවා ඒතස්මිං නිදානේ ඒතස්මිං පකරණේ භික්ඛුසංඝං සන්නිපාතාපේත්වා කණ්ටකං සමණුද්දේසං පටිපුච්ඡි—  “සච්චං කිර තේ, කණ්ටක, ඒවරූපං පාපකං දිට්ඨිගතං උප්පන්නං—  ‘තථාහං භගවතා ධම්මං දේසිතං ආජානාමි, යථා යේමේ අන්තරායිකා ධම්මා වුත්තා භගවතා තේ පටිසේවතෝ නාලං අන්තරායායා’”ති? “ඒවං බ්‍යා ඛෝ අහං, භන්තේ, භගවතා ධම්මං දේසිතං ආජානාමි—  ‘යථා යේමේ අන්තරායිකා ධම්මා වුත්තා භගවතා තේ පටිසේවතෝ නාලං අන්තරායායා’”ති.
</Paragraph>

<Paragraph number="1282" book="paci">
“කස්ස නු ඛෝ නාම ත්වං, මෝඝපුරිස, මයා ඒවං ධම්මං දේසිතං ආජානාසි? නනු මයා, මෝඝපුරිස, අනේකපරියායේන අන්තරායිකා ධම්මා අන්තරායිකා වුත්තා, අලඤ්ච පන තේ පටිසේවතෝ අන්තරායාය? අප්පස්සාදා කාමා වුත්තා මයා බහුදුක්ඛා බහුපායාසා, ආදීනවෝ ඒත්ථ භිය්‍යෝ. අට්ඨිකඞ්කලූපමා කාමා වුත්තා මයා …පේ…  සප්පසිරූපමා කාමා වුත්තා මයා බහුදුක්ඛා බහුපායාසා, ආදීනවෝ ඒත්ථ භිය්‍යෝ. අථ ච පන ත්වං, මෝඝපුරිස, අත්තනා දුග්ගහිතේන අම්හේ චේව අබ්භාචික්ඛසි අත්තානඤ්ච ඛණසි බහුඤ්ච අපුඤ්ඤං පසවසි. තඤ්හි තේ, මෝඝපුරිස, භවිස්සති දීඝරත්තං අහිතාය දුක්ඛාය. නේතං, මෝඝපුරිස, අප්පසන්නානං වා පසාදාය …පේ…  පසන්නානඤ්ච ඒකච්චානං අඤ්ඤථත්තායා”ති. විගරහිත්වා …පේ…  ධම්මිං කථං කත්වා භික්ඛූ ආමන්තේසි—  “තේන හි, භික්ඛවේ, සංඝෝ කණ්ටකං සමණුද්දේසං නාසේතු. ඒවඤ්ච පන, භික්ඛවේ, නාසේතබ්බෝ—  ‘අජ්ජතග්ගේ තේ, ආවුසෝ කණ්ටක, න චේව සෝ භගවා සත්ථා අපදිසිතබ්බෝ. යම්පි චඤ්ඤේ සමණුද්දේසා ලභන්ති භික්ඛූහි සද්ධිං දිරත්තතිරත්තං සහසේය්‍යං සාපි තේ නත්ථි. චර පිරේ විනස්සා’”ති. අථ ඛෝ සංඝෝ කණ්ටකං සමණුද්දේසං නාසේසි.
</Paragraph>

<Paragraph number="1283" book="paci">
තේන ඛෝ පන සමයේන ඡබ්බග්ගියා භික්ඛූ ජානං තථානාසිතං කණ්ටකං සමණුද්දේසං උපලාපේන්තිපි උපට්ඨාපේන්තිපි සම්භුඤ්ජන්තිපි සහාපි සේය්‍යං කප්පේන්ති. යේ තේ භික්ඛූ අප්පිච්ඡා …පේ…  තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම ඡබ්බග්ගියා භික්ඛූ ජානං තථානාසිතං කණ්ටකං සමණුද්දේසං උපලාපේස්සන්තිපි උපට්ඨාපේස්සන්තිපි සම්භුඤ්ජිස්සන්තිපි සහාපි සේය්‍යං කප්පේස්සන්තී”ති …පේ…  “සච්චං කිර තුම්හේ, භික්ඛවේ, ජානං තථානාසිතං කණ්ටකං සමණුද්දේසං උපලාපේථාපි උපට්ඨාපේථාපි සම්භුඤ්ජථාපි සහාපි සේය්‍යං කප්පේථා”ති? “සච්චං, භගවා”ති. විගරහි බුද්ධෝ භගවා …පේ…  කථඤ්හි නාම තුම්හේ, මෝඝපුරිසා, ජානං තථානාසිතං කණ්ටකං සමණුද්දේසං උපලාපේස්සථාපි උපට්ඨාපේස්සථාපි සම්භුඤ්ජිස්සථාපි සහාපි සේය්‍යං කප්පේස්සථ. නේතං, මෝඝපුරිසා, අප්පසන්නානං වා පසාදාය …පේ…  ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

</Division>
<Division number="429" book="paci">

<Paragraph number="1284" book="paci">
<Emphasis>“සමණුද්දේසෝපි චේ ඒවං වදේය්‍ය—  ‘තථාහං භගවතා ධම්මං දේසිතං ආජානාමි, යථා යේමේ අන්තරායිකා ධම්මා වුත්තා භගවතා තේ පටිසේවතෝ නාලං අන්තරායායා’ති, සෝ සමණුද්දේසෝ භික්ඛූහි ඒවමස්ස වචනීයෝ—  ‘මාවුසෝ සමණුද්දේස, ඒවං අවච, මා භගවන්තං අබ්භාචික්ඛි, න හි සාධු භගවතෝ අබ්භක්ඛානං, න හි භගවා ඒවං වදේය්‍ය. අනේකපරියායේනාවුසෝ සමණුද්දේස, අන්තරායිකා ධම්මා අන්තරායිකා වුත්තා භගවතා. අලඤ්ච පන තේ පටිසේවතෝ අන්තරායායා’ති. ඒවඤ්ච සෝ සමණුද්දේසෝ භික්ඛූහි වුච්චමානෝ තථේව පග්ගණ්හේය්‍ය, සෝ සමණුද්දේසෝ භික්ඛූහි ඒවමස්ස වචනීයෝ—  ‘අජ්ජතග්ගේ තේ, ආවුසෝ සමණුද්දේස, න චේව සෝ භගවා සත්ථා අපදිසිතබ්බෝ. යම්පි චඤ්ඤේ සමණුද්දේසා ලභන්ති භික්ඛූහි සද්ධිං දිරත්තතිරත්තං සහසේය්‍යං සාපි තේ නත්ථි. චර පිරේ විනස්සා’ති. යෝ පන භික්ඛු ජානං තථානාසිතං සමණුද්දේසං උපලාපේය්‍ය වා උපට්ඨාපේය්‍ය වා සම්භුඤ්ජේය්‍ය වා සහ වා සේය්‍යං කප්පේය්‍ය, පාචිත්තියන්”</Emphasis>ති. (*70*:<Emphasis>119</Emphasis>)
</Paragraph>

</Division>
<Division number="430" book="paci">

<Paragraph number="1285" book="paci">
<Emphasis>සමණුද්දේසෝ</Emphasis> නාම සාමණේරෝ වුච්චති.
</Paragraph>

<Paragraph number="1286" book="paci">
<Emphasis>ඒවං වදේය්‍යා</Emphasis>ති—  “තථාහං භගවතා ධම්මං දේසිතං ආජානාමි, යථා යේමේ අන්තරායිකා ධම්මා වුත්තා භගවතා, තේ පටිසේවතෝ නාලං අන්තරායායා”ති.
</Paragraph>

<Paragraph number="1287" book="paci">
<Emphasis>සෝ සමණුද්දේසෝ</Emphasis>ති යෝ සෝ ඒවංවාදී සමණුද්දේසෝ.
</Paragraph>

<Paragraph number="1288" book="paci">
<Emphasis>භික්ඛූහී</Emphasis>ති අඤ්ඤේහි භික්ඛූහි, යේ පස්සන්ති යේ සුණන්ති තේහි වත්තබ්බෝ—  “මා, ආවුසෝ සමණුද්දේස, ඒවං අවච. මා භගවන්තං අබ්භාචික්ඛි. න හි සාධු භගවතෝ අබ්භක්ඛානං. න හි භගවා ඒවං වදේය්‍ය. අනේකපරියායේනාවුසෝ සමණුද්දේස, අන්තරායිකා ධම්මා අන්තරායිකා වුත්තා භගවතා. අලඤ්ච පන තේ පටිසේවතෝ අන්තරායායා”ති. දුතියම්පි වත්තබ්බෝ…  තතියම්පි වත්තබ්බෝ…  සචේ පටිනිස්සජ්ජති ඉච්චේතං කුසලං, නෝ චේ පටිනිස්සජ්ජති සෝ සමණුද්දේසෝ භික්ඛූහි ඒවමස්ස වචනීයෝ—  “අජ්ජතග්ගේ තේ, ආවුසෝ සමණුද්දේස, න චේව සෝ භගවා සත්ථා අපදිසිතබ්බෝ. යම්පි චඤ්ඤේ සමණුද්දේසා ලභන්ති භික්ඛූහි සද්ධිං දිරත්තතිරත්තං සහසේය්‍යං සාපි තේ නත්ථි. චර පිරේ විනස්සා”ති.
</Paragraph>

<Paragraph number="1289" book="paci">
<Emphasis>යෝ පනා</Emphasis>ති යෝ යාදිසෝ …පේ…  <Emphasis>භික්ඛූ</Emphasis>ති …පේ…  අයං ඉමස්මිං අත්ථේ අධිප්පේතෝ භික්ඛූති.
</Paragraph>

<Paragraph number="1290" book="paci">
<Emphasis>ජානාති</Emphasis> නාම සාමං වා ජානාති, අඤ්ඤේ වා තස්ස ආරෝචේන්ති, සෝ වා ආරෝචේති.
</Paragraph>

<Paragraph number="1291" book="paci">
<Emphasis>තථානාසිතන්</Emphasis>ති ඒවං නාසිතං.
</Paragraph>

<Paragraph number="1292" book="paci">
<Emphasis>සමණුද්දේසෝ</Emphasis> නාම සාමණේරෝ වුච්චති.
</Paragraph>

<Paragraph number="1293" book="paci">
<Emphasis>උපලාපේය්‍ය වා</Emphasis>ති තස්ස පත්තං වා චීවරං වා උද්දේසං වා පරිපුච්ඡං වා දස්සාමීති උපලාපේති, ආපත්ති පාචිත්තියස්ස.
</Paragraph>

<Paragraph number="1294" book="paci">
<Emphasis>උපට්ඨාපේය්‍ය වා</Emphasis>ති තස්ස චුණ්ණං වා මත්තිකං වා දන්තකට්ඨං වා මුඛෝදකං වා සාදියති, ආපත්ති පාචිත්තියස්ස.
</Paragraph>

<Paragraph number="1295" book="paci">
<Emphasis>සම්භුඤ්ජේය්‍ය වා</Emphasis>ති සම්භෝගෝ නාම ද්වේ සම්භෝගා—  ආමිසසම්භෝගෝ ච ධම්මසම්භෝගෝ ච. <Emphasis>ආමිසසම්භෝගෝ</Emphasis> නාම ආමිසං දේති වා පටිග්ගණ්හාති වා, ආපත්ති පාචිත්තියස්ස. <Emphasis>ධම්මසම්භෝගෝ</Emphasis> නාම උද්දිසති වා උද්දිසාපේති වා, පදේන උද්දිසති වා උද්දිසාපේති වා, පදේ පදේ ආපත්ති පාචිත්තියස්ස. අක්ඛරාය උද්දිසති වා උද්දිසාපේති වා, අක්ඛරක්ඛරාය ආපත්ති පාචිත්තියස්ස.
</Paragraph>

<Paragraph number="1296" book="paci">
<Emphasis>සහ වා සේය්‍යං කප්පේය්‍යා</Emphasis>ති ඒකච්ඡන්නේ නාසිතකේ සමණුද්දේසේ නිපන්නේ භික්ඛු නිපජ්ජති, ආපත්ති පාචිත්තියස්ස. භික්ඛු නිපන්නේ නාසිතකෝ සමණුද්දේසෝ නිපජ්ජති, ආපත්ති පාචිත්තියස්ස. උභෝ වා නිපජ්ජන්ති, ආපත්ති පාචිත්තියස්ස. උට්ඨහිත්වා පුනප්පුනං නිපජ්ජන්ති, ආපත්ති පාචිත්තියස්ස.
</Paragraph>

</Division>
<Division number="431" book="paci">

<Paragraph number="1297" book="paci">
නාසිතකේ නාසිතකසඤ්ඤී උපලාපේති වා උපට්ඨාපේති වා සම්භුඤ්ජති වා සහ වා සේය්‍යං කප්පේති, ආපත්ති පාචිත්තියස්ස. නාසිතකේ වේමතිකෝ උපලාපේති වා උපට්ඨාපේති වා සම්භුඤ්ජති වා සහ වා සේය්‍යං කප්පේති, ආපත්ති දුක්කටස්ස. නාසිතකේ අනාසිතකසඤ්ඤී උපලාපේති වා උපට්ඨාපේති වා සම්භුඤ්ජති වා සහ වා සේය්‍යං කප්පේති, අනාපත්ති. අනාසිතකේ නාසිතකසඤ්ඤී, ආපත්ති දුක්කටස්ස. අනාසිතකේ වේමතිකෝ, ආපත්ති දුක්කටස්ස. අනාසිතකේ අනාසිතකසඤ්ඤී, අනාපත්ති.
</Paragraph>

</Division>
<Division number="432" book="paci">

<Paragraph number="1298" book="paci">
අනාපත්ති—  අනාසිතකෝති ජානාති, තං දිට්ඨිං පටිනිස්සට්ඨෝති ජානාති, උම්මත්තකස්ස, ආදිකම්මිකස්සාති.

</Paragraph>
</Division>

<Paragraph number="1299" type="center" book="paci">
කණ්ටකසික්ඛාපදං නිට්ඨිතං දසමං.

  
සප්පාණකවග්ගෝ සත්තමෝ.



</Paragraph>

<Paragraph number="1300" type="center" book="paci">
තස්සුද්දානං


</Paragraph>

<Paragraph number="1301" book="paci">
_සඤ්චිච්චවධසප්පාණං,_  
උක්කෝටං දුට්ඨුල්ලඡාදනං;_  
_ඌනවීසති සත්ථඤ්ච,_  
_සංවිධානං අරිට්ඨකං;_  
උක්ඛිත්තං කණ්ටකඤ්චේව,_  
_දස සික්ඛාපදා ඉමේති._
</Paragraph>