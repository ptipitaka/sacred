---
title: "1.5.5.3 සභෝජනසික්ඛාපද"
tableOfContents: false
sidebar:
  order: 4
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="279" book="paci">

<Paragraph number="894" book="paci">
තේන සමයේන බුද්ධෝ භගවා සාවත්ථියං විහරති ජේතවනේ අනාථපිණ්ඩිකස්ස ආරාමේ. තේන ඛෝ පන සමයේන ආයස්මා උපනන්දෝ සක්‍යපුත්තෝ සහායකස්ස ඝරං ගන්ත්වා තස්ස පජාපතියා සද්ධිං සයනිඝරේ නිසජ්ජං කප්පේසි. අථ ඛෝ සෝ පුරිසෝ යේනායස්මා උපනන්දෝ සක්‍යපුත්තෝ තේනුපසඞ්කමි; උපසඞ්කමිත්වා ආයස්මන්තං උපනන්දං සක්‍යපුත්තං අභිවාදේත්වා ඒකමන්තං නිසීදි. ඒකමන්තං නිසින්නෝ ඛෝ සෝ පුරිසෝ පජාපතිං ඒතදවෝච—  “දදේහාය්‍යස්ස භික්ඛන්”ති. අථ ඛෝ සා ඉත්ථී ආයස්මතෝ උපනන්දස්ස සක්‍යපුත්තස්ස භික්ඛං අදාසි. අථ ඛෝ සෝ පුරිසෝ ආයස්මන්තං උපනන්දං සක්‍යපුත්තං ඒතදවෝච—  “ගච්ඡථ, භන්තේ, යතෝ අය්‍යස්ස භික්ඛා දින්නා”ති. අථ ඛෝ සා ඉත්ථී සල්ලක්ඛේත්වා—  “පරියුට්ඨිතෝ අයං පුරිසෝ”ති, ආයස්මන්තං උපනන්දං සක්‍යපුත්තං ඒතදවෝච—  “නිසීදථ, භන්තේ, මා අගමිත්ථා”ති. දුතියම්පි ඛෝ සෝ පුරිසෝ …පේ…  තතියම්පි ඛෝ සෝ පුරිසෝ ආයස්මන්තං උපනන්දං සක්‍යපුත්තං ඒතදවෝච—  “ගච්ඡථ, භන්තේ, යතෝ අය්‍යස්ස භික්ඛා දින්නා”ති. තතියම්පි ඛෝ සා ඉත්ථී ආයස්මන්තං උපනන්දං සක්‍යපුත්තං ඒතදවෝච—  “නිසීදථ, භන්තේ, මා අගමිත්ථා”ති.
</Paragraph>

<Paragraph number="895" book="paci">
අථ ඛෝ සෝ පුරිසෝ නික්ඛමිත්වා භික්ඛූ උජ්ඣාපේසි—  “අයං, භන්තේ, අය්‍යෝ උපනන්දෝ මය්හං පජාපතියා සද්ධිං සයනිඝරේ නිසින්නෝ. සෝ මයා උය්‍යෝජීයමානෝ න ඉච්ඡති ගන්තුං. බහුකිච්චා මයං බහුකරණීයා”ති.
</Paragraph>

<Paragraph number="896" book="paci">
යේ තේ භික්ඛූ අප්පිච්ඡා …පේ…  තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම ආයස්මා උපනන්දෝ සක්‍යපුත්තෝ සභෝජනේ කුලේ අනුපඛජ්ජ නිසජ්ජං කප්පේස්සතී”ති …පේ…  “සච්චං කිර ත්වං, උපනන්ද, සභෝජනේ කුලේ අනුපඛජ්ජ නිසජ්ජං කප්පේසී”ති? “සච්චං, භගවා”ති. විගරහි බුද්ධෝ භගවා …පේ…  කථඤ්හි නාම ත්වං, මෝඝපුරිස, සභෝජනේ කුලේ අනුපඛජ්ජ නිසජ්ජං කප්පේස්සසි. නේතං, මෝඝපුරිස, අප්පසන්නානං වා පසාදාය …පේ…  ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

</Division>
<Division number="280" book="paci">

<Paragraph number="897" book="paci">
<Emphasis>“යෝ පන භික්ඛු සභෝජනේ කුලේ අනුපඛජ්ජ නිසජ්ජං කප්පේය්‍ය, පාචිත්තියන්”</Emphasis>ති. (*43*:<Emphasis>92</Emphasis>)
</Paragraph>

</Division>
<Division number="281" book="paci">

<Paragraph number="898" book="paci">
<Emphasis>යෝ පනා</Emphasis>ති යෝ යාදිසෝ …පේ…  <Emphasis>භික්ඛූ</Emphasis>ති …පේ…  අයං ඉමස්මිං අත්ථේ අධිප්පේතෝ භික්ඛූති.
</Paragraph>

<Paragraph number="899" book="paci">
<Emphasis>සභෝජනං</Emphasis> නාම කුලං ඉත්ථී චේව හෝති පුරිසෝ ච, ඉත්ථී ච පුරිසෝ ච උභෝ අනික්ඛන්තා හෝන්ති, උභෝ අවීතරාගා.
</Paragraph>

<Paragraph number="900" book="paci">
<Emphasis>අනුපඛජ්ජා</Emphasis>ති අනුපවිසිත්වා.
</Paragraph>

<Paragraph number="901" book="paci">
<Emphasis>නිසජ්ජං කප්පේය්‍යා</Emphasis>ති මහල්ලකේ ඝරේ පිට්ඨසඞ්ඝාටස්ස හත්ථපාසං විජහිත්වා නිසීදති, ආපත්ති පාචිත්තියස්ස. ඛුද්දකේ ඝරේ පිට්ඨිවංසං අතික්කමිත්වා නිසීදති, ආපත්ති පාචිත්තියස්ස.
</Paragraph>

</Division>
<Division number="282" book="paci">

<Paragraph number="902" book="paci">
සයනිඝරේ සයනිඝරසඤ්ඤී සභෝජනේ කුලේ අනුපඛජ්ජ නිසජ්ජං කප්පේති, ආපත්ති පාචිත්තියස්ස. සයනිඝරේ වේමතිකෝ සභෝජනේ කුලේ අනුපඛජ්ජ නිසජ්ජං කප්පේති, ආපත්ති පාචිත්තියස්ස. සයනිඝරේ නසයනිඝරසඤ්ඤී සභෝජනේ කුලේ අනුපඛජ්ජ නිසජ්ජං කප්පේති, ආපත්ති පාචිත්තියස්ස.
</Paragraph>

<Paragraph number="903" book="paci">
නසයනිඝරේ සයනිඝරසඤ්ඤී, ආපත්ති දුක්කටස්ස. නසයනිඝරේ වේමතිකෝ, ආපත්ති දුක්කටස්ස. නසයනිඝරේ නසයනිඝරසඤ්ඤී, අනාපත්ති.
</Paragraph>

</Division>
<Division number="283" book="paci">

<Paragraph number="904" book="paci">
අනාපත්ති—  මහල්ලකේ ඝරේ පිට්ඨසඞ්ඝාටස්ස හත්ථපාසං අවිජහිත්වා නිසීදති, ඛුද්දකේ ඝරේ පිට්ඨිවංසං අනතික්කමිත්වා නිසීදති, භික්ඛු දුතියෝ හෝති, උභෝ නික්ඛන්තා හෝන්ති, උභෝ වීතරාගා, නසයනිඝරේ, උම්මත්තකස්ස, ආදිකම්මිකස්සාති.

</Paragraph>
</Division>

<Paragraph number="905" type="center" book="paci">
සභෝජනසික්ඛාපදං නිට්ඨිතං තතියං.
</Paragraph>