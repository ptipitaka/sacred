---
title: "1.5.2.2 අඤ්ඤවාදකසික්ඛාපද"
tableOfContents: false
sidebar:
  order: 3
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="94" book="paci">

<Paragraph number="350" book="paci">
තේන සමයේන බුද්ධෝ භගවා කෝසම්බියං විහරති ඝෝසිතාරාමේ. තේන ඛෝ පන සමයේන ආයස්මා ඡන්නෝ අනාචාරං ආචරිත්වා සංඝමජ්ඣේ ආපත්තියා අනුයුඤ්ජීයමානෝ අඤ්ඤේනඤ්ඤං පටිචරති—  “කෝ ආපන්නෝ, කිං ආපන්නෝ, කිස්මිං ආපන්නෝ, කථං ආපන්නෝ, කං භණථ, කිං භණථා”ති?
</Paragraph>

<Paragraph number="351" book="paci">
යේ තේ භික්ඛූ අප්පිච්ඡා …පේ…  තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම ආයස්මා ඡන්නෝ සංඝමජ්ඣේ ආපත්තියා අනුයුඤ්ජීයමානෝ අඤ්ඤේනඤ්ඤං පටිචරිස්සති—  ‘කෝ ආපන්නෝ, කිං ආපන්නෝ, කිස්මිං ආපන්නෝ, කථං ආපන්නෝ, කං භණථ, කිං භණථා’”ති …පේ…  සච්චං කිර ත්වං, ඡන්න, සංඝමජ්ඣේ ආපත්තියා අනුයුඤ්ජීයමානෝ අඤ්ඤේනඤ්ඤං පටිචරසි—  ‘කෝ ආපන්නෝ, කිං ආපන්නෝ, කිස්මිං ආපන්නෝ, කථං ආපන්නෝ, කං භණථ, කිං භණථා’”ති? “සච්චං, භගවා”ති. විගරහි බුද්ධෝ භගවා …පේ…  කථඤ්හි නාම ත්වං, මෝඝපුරිස, සංඝමජ්ඣේ ආපත්තියා අනුයුඤ්ජීයමානෝ අඤ්ඤේනඤ්ඤං පටිචරිස්සසි—  “කෝ ආපන්නෝ, කිං ආපන්නෝ, කිස්මිං ආපන්නෝ, කථං ආපන්නෝ, කං භණථ, කිං භණථා”ති. නේතං, මෝඝපුරිස, අප්පසන්නානං වා පසාදාය …පේ…  විගරහිත්වා …පේ…  ධම්මිං කථං කත්වා භික්ඛූ ආමන්තේසි—  “තේන හි, භික්ඛවේ, සංඝෝ ඡන්නස්ස භික්ඛුනෝ අඤ්ඤවාදකං රෝපේතු. ඒවඤ්ච පන, භික්ඛවේ, රෝපේතබ්බං. බ්‍යත්තේන භික්ඛුනා පටිබලේන සංඝෝ ඤාපේතබ්බෝ—
</Paragraph>

</Division>
<Division number="95" book="paci">

<Paragraph number="352" book="paci">
‘සුණාතු මේ, භන්තේ, සංඝෝ. අයං ඡන්නෝ භික්ඛු සංඝමජ්ඣේ ආපත්තියා අනුයුඤ්ජීයමානෝ අඤ්ඤේනඤ්ඤං පටිචරති. යදි සංඝස්ස පත්තකල්ලං, සංඝෝ ඡන්නස්ස භික්ඛුනෝ අඤ්ඤවාදකං රෝපේය්‍ය. ඒසා ඤත්ති.
</Paragraph>

<Paragraph number="353" book="paci">
සුණාතු මේ, භන්තේ, සංඝෝ. අයං ඡන්නෝ භික්ඛු සංඝමජ්ඣේ ආපත්තියා අනුයුඤ්ජීයමානෝ අඤ්ඤේනඤ්ඤං පටිචරති. සංඝෝ ඡන්නස්ස භික්ඛුනෝ අඤ්ඤවාදකං රෝපේති. යස්සායස්මතෝ ඛමති ඡන්නස්ස භික්ඛුනෝ අඤ්ඤවාදකස්ස රෝපනා, සෝ තුණ්හස්ස; යස්ස නක්ඛමති, සෝ භාසේය්‍ය.
</Paragraph>

<Paragraph number="354" book="paci">
රෝපිතං සංඝේන ඡන්නස්ස භික්ඛුනෝ අඤ්ඤවාදකං. ඛමති සංඝස්ස, තස්මා තුණ්හී, ඒවමේතං ධාරයාමී’”ති.
</Paragraph>

<Paragraph number="355" book="paci">
අථ ඛෝ භගවා ආයස්මන්තං ඡන්නං අනේකපරියායේන විගරහිත්වා දුබ්භරතාය …පේ…  ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

<Paragraph number="356" book="paci">
<Emphasis>“අඤ්ඤවාදකේ පාචිත්තියන්”</Emphasis>ති.
</Paragraph>

<Paragraph number="357" book="paci">
ඒවඤ්චිදං භගවතා භික්ඛූනං සික්ඛාපදං පඤ්ඤත්තං හෝති.
</Paragraph>

</Division>
<Division number="96" book="paci">

<Paragraph number="358" book="paci">
තේන ඛෝ පන සමයේන ආයස්මා ඡන්නෝ සංඝමජ්ඣේ ආපත්තියා අනුයුඤ්ජීයමානෝ අඤ්ඤේනඤ්ඤං පටිචරන්තෝ—  “ආපත්තිං ආපජ්ජිස්සාමී”ති තුණ්හීභූතෝ සංඝං විහේසේති. යේ තේ භික්ඛූ අප්පිච්ඡා …පේ…  තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම ආයස්මා ඡන්නෝ සංඝමජ්ඣේ ආපත්තියා අනුයුඤ්ජීයමානෝ තුණ්හීභූතෝ සංඝං විහේසේස්සතී”ති …පේ…  “සච්චං කිර ත්වං, ඡන්න, සංඝමජ්ඣේ ආපත්තියා අනුයුඤ්ජීයමානෝ තුණ්හීභූතෝ සංඝං විහේසේසී”ති? “සච්චං, භගවා”ති. විගරහි බුද්ධෝ භගවා …පේ…  කථඤ්හි නාම ත්වං, මෝඝපුරිස, සංඝමජ්ඣේ ආපත්තියා අනුයුඤ්ජීයමානෝ තුණ්හීභූතෝ සංඝං විහේසේස්සසි. නේතං, මෝඝපුරිස, අප්පසන්නානං වා පසාදාය …පේ…  විගරහිත්වා …පේ…  ධම්මිං කථං කත්වා භික්ඛූ ආමන්තේසි—  “තේන හි, භික්ඛවේ, සංඝෝ ඡන්නස්ස භික්ඛුනෝ විහේසකං රෝපේතු. ඒවඤ්ච පන, භික්ඛවේ, රෝපේතබ්බං. බ්‍යත්තේන භික්ඛුනා පටිබලේන සංඝෝ ඤාපේතබ්බෝ—
</Paragraph>

</Division>
<Division number="97" book="paci">

<Paragraph number="359" book="paci">
‘සුණාතු මේ, භන්තේ, සංඝෝ. අයං ඡන්නෝ භික්ඛු සංඝමජ්ඣේ ආපත්තියා අනුයුඤ්ජීයමානෝ තුණ්හීභූතෝ සංඝං විහේසේති. යදි සංඝස්ස පත්තකල්ලං, සංඝෝ ඡන්නස්ස භික්ඛුනෝ විහේසකං රෝපේය්‍ය. ඒසා ඤත්ති.
</Paragraph>

<Paragraph number="360" book="paci">
සුණාතු මේ, භන්තේ, සංඝෝ. අයං ඡන්නෝ භික්ඛු සංඝමජ්ඣේ ආපත්තියා අනුයුඤ්ජීයමානෝ තුණ්හීභූතෝ සංඝං විහේසේති. සංඝෝ ඡන්නස්ස භික්ඛුනෝ විහේසකං රෝපේති. යස්සායස්මතෝ ඛමති ඡන්නස්ස භික්ඛුනෝ විහේසකස්ස රෝපනා, සෝ තුණ්හස්ස; යස්ස නක්ඛමති, සෝ භාසේය්‍ය.
</Paragraph>

<Paragraph number="361" book="paci">
රෝපිතං සංඝේන ඡන්නස්ස භික්ඛුනෝ විහේසකං. ඛමති සංඝස්ස, තස්මා තුණ්හී, ඒවමේතං ධාරයාමී’”ති.
</Paragraph>

<Paragraph number="362" book="paci">
අථ ඛෝ භගවා ආයස්මන්තං ඡන්නං අනේකපරියායේන විගරහිත්වා දුබ්භරතාය …පේ…  ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

</Division>
<Division number="98" book="paci">

<Paragraph number="363" book="paci">
<Emphasis>“අඤ්ඤවාදකේ විහේසකේ පාචිත්තියන්”</Emphasis>ති. (*12*:<Emphasis>61</Emphasis>)
</Paragraph>

</Division>
<Division number="99" book="paci">

<Paragraph number="364" book="paci">
<Emphasis>අඤ්ඤවාදකෝ</Emphasis> නාම සංඝමජ්ඣේ වත්ථුස්මිං වා ආපත්තියා වා අනුයුඤ්ජීයමානෝ තං න කථේතුකාමෝ තං න උග්ඝාටේතුකාමෝ අඤ්ඤේනඤ්ඤං පටිචරති—  “කෝ ආපන්නෝ, කිං ආපන්නෝ, කිස්මිං ආපන්නෝ, කථං ආපන්නෝ, කං භණථ, කිං භණථා”ති. ඒසෝ අඤ්ඤවාදකෝ නාම.
</Paragraph>

<Paragraph number="365" book="paci">
<Emphasis>විහේසකෝ</Emphasis> නාම සංඝමජ්ඣේ වත්ථුස්මිං වා ආපත්තියා වා අනුයුඤ්ජීයමානෝ තං න කථේතුකාමෝ තං න උග්ඝාටේතුකාමෝ තුණ්හීභූතෝ සංඝං විහේසේති. ඒසෝ විහේසකෝ නාම.
</Paragraph>

</Division>
<Division number="100" book="paci">

<Paragraph number="366" book="paci">
අරෝපිතේ අඤ්ඤවාදකේ සංඝමජ්ඣේ වත්ථුස්මිං වා ආපත්තියා වා අනුයුඤ්ජීයමානෝ තං න කථේතුකාමෝ තං න උග්ඝාටේතුකාමෝ අඤ්ඤේනඤ්ඤං පටිචරති—  “කෝ ආපන්නෝ, කිං ආපන්නෝ, කිස්මිං ආපන්නෝ, කථං ආපන්නෝ, කං භණථ, කිං භණථා”ති, ආපත්ති දුක්කටස්ස. අරෝපිතේ විහේසකේ සංඝමජ්ඣේ වත්ථුස්මිං වා ආපත්තියා වා අනුයුඤ්ජීයමානෝ තං න කථේතුකාමෝ තං න උග්ඝාටේතුකාමෝ තුණ්හීභූතෝ සංඝං විහේසේති, ආපත්ති දුක්කටස්ස. රෝපිතේ අඤ්ඤවාදකේ සංඝමජ්ඣේ වත්ථුස්මිං වා ආපත්තියා වා අනුයුඤ්ජීයමානෝ තං න කථේතුකාමෝ තං න උග්ඝාටේතුකාමෝ අඤ්ඤේනඤ්ඤං පටිචරති—  “කෝ ආපන්නෝ, කිං ආපන්නෝ, කිස්මිං ආපන්නෝ, කථං ආපන්නෝ, කං භණථ, කිං භණථා”ති, ආපත්ති පාචිත්තියස්ස. රෝපිතේ විහේසකේ සංඝමජ්ඣේ වත්ථුස්මිං වා ආපත්තියා වා අනුයුඤ්ජීයමානෝ තං න කථේතුකාමෝ තං න උග්ඝාටේතුකාමෝ තුණ්හීභූතෝ සංඝං විහේසේති, ආපත්ති පාචිත්තියස්ස.
</Paragraph>

</Division>
<Division number="101" book="paci">

<Paragraph number="367" book="paci">
ධම්මකම්මේ ධම්මකම්මසඤ්ඤී අඤ්ඤවාදකේ විහේසකේ, ආපත්ති පාචිත්තියස්ස. ධම්මකම්මේ වේමතිකෝ අඤ්ඤවාදකේ විහේසකේ, ආපත්ති පාචිත්තියස්ස. ධම්මකම්මේ අධම්මකම්මසඤ්ඤී අඤ්ඤවාදකේ විහේසකේ, ආපත්ති පාචිත්තියස්ස. අධම්මකම්මේ ධම්මකම්මසඤ්ඤී, ආපත්ති දුක්කටස්ස. අධම්මකම්මේ වේමතිකෝ, ආපත්ති දුක්කටස්ස. අධම්මකම්මේ අධම්මකම්මසඤ්ඤී, ආපත්ති දුක්කටස්ස.
</Paragraph>

</Division>
<Division number="102" book="paci">

<Paragraph number="368" book="paci">
අනාපත්ති—  අජානන්තෝ පුච්ඡති, ගිලානෝ වා න කථේති; “සංඝස්ස භණ්ඩනං වා කලහෝ වා විග්ගහෝ වා විවාදෝ වා භවිස්සතී”ති න කථේති; “සංඝභේදෝ වා සංඝරාජි වා භවිස්සතී”ති න කථේති; “අධම්මේන වා වග්ගේන වා නකම්මාරහස්ස වා කම්මං කරිස්සතී”ති න කථේති; උම්මත්තකස්ස, ආදිකම්මිකස්සාති.

</Paragraph>
</Division>

<Paragraph number="369" type="center" book="paci">
අඤ්ඤවාදකසික්ඛාපදං නිට්ඨිතං දුතියං.
</Paragraph>