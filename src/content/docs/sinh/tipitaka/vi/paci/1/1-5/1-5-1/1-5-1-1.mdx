---
title: "1.5.1.1 මුසාවාදසික්ඛාපද"
tableOfContents: false
sidebar:
  order: 1
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />


<Paragraph number="2" type="center" book="paci">
ඉමේ ඛෝ පනායස්මන්තෝ ද්වේනවුති පාචිත්තියා

  
ධම්මා උද්දේසං ආගච්ඡන්ති.


</Paragraph>

<Division number="1" book="paci">

<Paragraph number="3" book="paci">
තේන සමයේන බුද්ධෝ භගවා සාවත්ථියං විහරති ජේතවනේ අනාථපිණ්ඩිකස්ස ආරාමේ. තේන ඛෝ පන සමයේන හත්ථකෝ සක්‍යපුත්තෝ වාදක්ඛිත්තෝ හෝති. සෝ තිත්ථියේහි සද්ධිං සල්ලපන්තෝ අවජානිත්වා පටිජානාති, පටිජානිත්වා අවජානාති, අඤ්ඤේනඤ්ඤං පටිචරති, සම්පජානමුසා භාසති, සඞ්කේතං කත්වා විසංවාදේති. තිත්ථියා උජ්ඣායන්ති ඛිය්‍යන්ති විපාචේන්ති—  “කථඤ්හි නාම හත්ථකෝ සක්‍යපුත්තෝ අම්හේහි සද්ධිං සල්ලපන්තෝ අවජානිත්වා පටිජානිස්සති, පටිජානිත්වා අවජානිස්සති, අඤ්ඤේනඤ්ඤං පටිචරිස්සති, සම්පජානමුසා භාසිස්සති, සඞ්කේතං කත්වා විසංවාදේස්සතී”ති.
</Paragraph>

<Paragraph number="4" book="paci">
අස්සෝසුං ඛෝ භික්ඛූ තේසං තිත්ථියානං උජ්ඣායන්තානං ඛිය්‍යන්තානං විපාචේන්තානං. අථ ඛෝ තේ භික්ඛූ යේන හත්ථකෝ සක්‍යපුත්තෝ තේනුපසඞ්කමිංසු; උපසඞ්කමිත්වා හත්ථකං සක්‍යපුත්තං ඒතදවෝචුං—  “සච්චං කිර ත්වං, ආවුසෝ හත්ථක, තිත්ථියේහි සද්ධිං සල්ලපන්තෝ අවජානිත්වා පටිජානාසි, පටිජානිත්වා අවජානාසි, අඤ්ඤේනඤ්ඤං පටිචරසි, සම්පජානමුසා භාසසි, සඞ්කේතං කත්වා විසංවාදේසී”ති? “ඒතේ ඛෝ, ආවුසෝ, තිත්ථියා නාම යේන කේනචි ජේතබ්බා; නේව තේසං ජයෝ දාතබ්බෝ”ති. යේ තේ භික්ඛූ අප්පිච්ඡා …පේ…  තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම හත්ථකෝ සක්‍යපුත්තෝ තිත්ථියේහි සද්ධිං සල්ලපන්තෝ අවජානිත්වා පටිජානිස්සති, පටිජානිත්වා අවජානිස්සති, අඤ්ඤේනඤ්ඤං පටිචරිස්සති, සම්පජානමුසා භාසිස්සති, සඞ්කේතං කත්වා විසංවාදේස්සතී”ති.
</Paragraph>

<Paragraph number="5" book="paci">
අථ ඛෝ තේ භික්ඛූ හත්ථකං සක්‍යපුත්තං අනේකපරියායේන විගරහිත්වා භගවතෝ ඒතමත්ථං ආරෝචේසුං. අථ ඛෝ භගවා ඒතස්මිං නිදානේ ඒතස්මිං පකරණේ භික්ඛුසංඝං සන්නිපාතාපේත්වා හත්ථකං සක්‍යපුත්තං පටිපුච්ඡි—  “සච්චං කිර ත්වං, හත්ථක, තිත්ථියේහි සද්ධිං සල්ලපන්තෝ අවජානිත්වා පටිජානාසි, පටිජානිත්වා අවජානාසි, අඤ්ඤේනඤ්ඤං පටිචරසි, සම්පජානමුසා භාසසි, සඞ්කේතං කත්වා විසංවාදේසී”ති? “සච්චං, භගවා”ති. විගරහි බුද්ධෝ භගවා …පේ…  කථඤ්හි නාම ත්වං, මෝඝපුරිස, තිත්ථියේහි සද්ධිං සල්ලපන්තෝ අවජානිත්වා පටිජානිස්සසි, පටිජානිත්වා අවජානිස්සසි, අඤ්ඤේනඤ්ඤං පටිචරිස්සසි, සම්පජානමුසා භාසිස්සසි, සඞ්කේතං කත්වා විසංවාදේස්සසි. නේතං, මෝඝපුරිස, අප්පසන්නානං වා පසාදාය …පේ…  ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

</Division>
<Division number="2" book="paci">

<Paragraph number="6" book="paci">
<Emphasis>“සම්පජානමුසාවාදේ පාචිත්තියන්”</Emphasis>ති. (*1*:<Emphasis>50</Emphasis>)
</Paragraph>

</Division>
<Division number="3" book="paci">

<Paragraph number="7" book="paci">
<Emphasis>සම්පජානමුසාවාදෝ</Emphasis> නාම විසංවාදනපුරේක්ඛාරස්ස වාචා, ගිරා, බ්‍යප්පථෝ, වචීභේදෝ, වාචසිකා විඤ්ඤත්ති, අට්ඨ අනරියවෝහාරා—  අදිට්ඨං දිට්ඨං මේති, අස්සුතං සුතං මේති, අමුතං මුතං මේති, අවිඤ්ඤාතං විඤ්ඤාතං මේති, දිට්ඨං අදිට්ඨං මේති, සුතං අස්සුතං මේති, මුතං අමුතං මේති, විඤ්ඤාතං අවිඤ්ඤාතං මේති.
</Paragraph>

<Paragraph number="8" book="paci">
<Emphasis>අදිට්ඨං</Emphasis> නාම න චක්ඛුනා දිට්ඨං. <Emphasis>අස්සුතං</Emphasis> නාම න සෝතේන සුතං. <Emphasis>අමුතං</Emphasis> නාම න ඝානේන ඝායිතං, න ජිව්හාය සායිතං, න කායේන ඵුට්ඨං. <Emphasis>අවිඤ්ඤාතං</Emphasis> නාම න මනසා විඤ්ඤාතං. <Emphasis>දිට්ඨං</Emphasis> නාම චක්ඛුනා දිට්ඨං. <Emphasis>සුතං</Emphasis> නාම සෝතේන සුතං. <Emphasis>මුතං</Emphasis> නාම ඝානේන ඝායිතං, ජිව්හාය සායිතං, කායේන ඵුට්ඨං. <Emphasis>විඤ්ඤාතං</Emphasis> නාම මනසා විඤ්ඤාතං.
</Paragraph>

</Division>
<Division number="4" book="paci">

<Paragraph number="9" book="paci">
තීහාකාරේහි “අදිට්ඨං දිට්ඨං මේ”ති සම්පජානමුසා භණන්තස්ස ආපත්ති පාචිත්තියස්ස—  පුබ්බේවස්ස හෝති “මුසා භණිස්සන්”ති, භණන්තස්ස හෝති “මුසා භණාමී”ති, භණිතස්ස හෝති “මුසා මයා භණිතන්”ති.
</Paragraph>

<Paragraph number="10" book="paci">
චතූහාකාරේහි “අදිට්ඨං දිට්ඨං මේ”ති සම්පජානමුසා භණන්තස්ස ආපත්ති පාචිත්තියස්ස—  පුබ්බේවස්ස හෝති “මුසා භණිස්සන්”ති, භණන්තස්ස හෝති “මුසා භණාමී”ති, භණිතස්ස හෝති “මුසා මයා භණිතන්”ති, විනිධාය දිට්ඨිං.
</Paragraph>

<Paragraph number="11" book="paci">
පඤ්චහාකාරේහි “අදිට්ඨං දිට්ඨං මේ”ති සම්පජානමුසා භණන්තස්ස ආපත්ති පාචිත්තියස්ස—  පුබ්බේවස්ස හෝති “මුසා භණිස්සන්”ති, භණන්තස්ස හෝති “මුසා භණාමී”ති, භණිතස්ස හෝති “මුසා මයා භණිතන්”ති, විනිධාය දිට්ඨිං, විනිධාය ඛන්තිං.
</Paragraph>

<Paragraph number="12" book="paci">
ඡහාකාරේහි “අදිට්ඨං දිට්ඨං මේ”ති සම්පජානමුසා භණන්තස්ස ආපත්ති පාචිත්තියස්ස—  පුබ්බේවස්ස හෝති “මුසා භණිස්සන්”ති, භණන්තස්ස හෝති “මුසා භණාමී”ති, භණිතස්ස හෝති “මුසා මයා භණිතන්”ති, විනිධාය දිට්ඨිං, විනිධාය ඛන්තිං, විනිධාය රුචිං.
</Paragraph>

<Paragraph number="13" book="paci">
සත්තහාකාරේහි “අදිට්ඨං දිට්ඨං මේ”ති සම්පජානමුසා භණන්තස්ස ආපත්ති පාචිත්තියස්ස—  පුබ්බේවස්ස හෝති “මුසා භණිස්සන්”ති, භණන්තස්ස හෝති “මුසා භණාමී”ති, භණිතස්ස හෝති “මුසා මයා භණිතන්”ති, විනිධාය දිට්ඨිං, විනිධාය ඛන්තිං, විනිධාය රුචිං, විනිධාය භාවං.
</Paragraph>

</Division>
<Division number="5" book="paci">

<Paragraph number="14" book="paci">
තීහාකාරේහි “අස්සුතං සුතං මේ”ති …පේ…  අමුතං මුතං මේති …පේ…  අවිඤ්ඤාතං විඤ්ඤාතං මේති සම්පජානමුසා භණන්තස්ස ආපත්ති පාචිත්තියස්ස—  පුබ්බේවස්ස හෝති “මුසා භණිස්සන්”ති, භණන්තස්ස හෝති “මුසා භණාමී”ති, භණිතස්ස හෝති “මුසා මයා භණිතන්”ති.
</Paragraph>

<Paragraph number="15" book="paci">
චතූහාකාරේහි …පේ…  පඤ්චහාකාරේහි …පේ…  ඡහාකාරේහි …පේ…  සත්තහාකාරේහි “අවිඤ්ඤාතං විඤ්ඤාතං මේ”ති සම්පජානමුසා භණන්තස්ස ආපත්ති පාචිත්තියස්ස—  පුබ්බේවස්ස හෝති “මුසා භණිස්සන්”ති, භණන්තස්ස හෝති “මුසා භණාමී”ති, භණිතස්ස හෝති “මුසා මයා භණිතන්”ති, විනිධාය දිට්ඨිං, විනිධාය ඛන්තිං, විනිධාය රුචිං, විනිධාය භාවං.
</Paragraph>

</Division>
<Division number="6" book="paci">

<Paragraph number="16" book="paci">
තීහාකාරේහි “අදිට්ඨං දිට්ඨඤ්ච මේ සුතඤ්චා”ති සම්පජානමුසා භණන්තස්ස ආපත්ති පාචිත්තියස්ස …පේ…  තීහාකාරේහි “අදිට්ඨං දිට්ඨඤ්ච මේ මුතඤ්චා”ති සම්පජානමුසා භණන්තස්ස ආපත්ති පාචිත්තියස්ස …පේ…  තීහාකාරේහි “අදිට්ඨං දිට්ඨඤ්ච මේ විඤ්ඤාතඤ්චා”ති සම්පජානමුසා භණන්තස්ස ආපත්ති පාචිත්තියස්ස …පේ…  තීහාකාරේහි අදිට්ඨං “දිට්ඨඤ්ච මේ සුතඤ්ච මුතඤ්චා”ති …පේ…  තීහාකාරේහි අදිට්ඨං “දිට්ඨඤ්ච මේ සුතඤ්ච විඤ්ඤාතඤ්චා”ති …පේ…  තීහාකාරේහි අදිට්ඨං “දිට්ඨඤ්ච මේ සුතඤ්ච මුතඤ්ච විඤ්ඤාතඤ්චා”ති සම්පජානමුසා භණන්තස්ස ආපත්ති පාචිත්තියස්ස …පේ… .
</Paragraph>

<Paragraph number="17" book="paci">
තීහාකාරේහි අස්සුතං “සුතඤ්ච මේ මුතඤ්චා”ති …පේ…  තීහාකාරේහි අස්සුතං “සුතඤ්ච මේ විඤ්ඤාතඤ්චා”ති …පේ…  තීහාකාරේහි අස්සුතං “සුතඤ්ච මේ දිට්ඨඤ්චා”ති සම්පජානමුසා භණන්තස්ස ආපත්ති පාචිත්තියස්ස …පේ…  තීහාකාරේහි අස්සුතං “සුතඤ්ච මේ මුතඤ්ච විඤ්ඤාතඤ්චා”ති …පේ…  තීහාකාරේහි අස්සුතං “සුතඤ්ච මේ මුතඤ්ච දිට්ඨඤ්චා”ති …පේ…  තීහාකාරේහි අස්සුතං “සුතඤ්ච මේ මුතඤ්ච විඤ්ඤාතඤ්ච දිට්ඨඤ්චා”ති සම්පජානමුසා භණන්තස්ස ආපත්ති පාචිත්තියස්ස …පේ… .
</Paragraph>

<Paragraph number="18" book="paci">
තීහාකාරේහි අමුතං “මුතඤ්ච මේ විඤ්ඤාතඤ්චා”ති …පේ…  තීහාකාරේහි අමුතං “මුතඤ්ච මේ දිට්ඨඤ්චා”ති …පේ…  තීහාකාරේහි අමුතං “මුතඤ්ච මේ සුතඤ්චා”ති සම්පජානමුසා භණන්තස්ස ආපත්ති පාචිත්තියස්ස …පේ…  තීහාකාරේහි අමුතං “මුතඤ්ච මේ විඤ්ඤාතඤ්ච දිට්ඨඤ්චා”ති …පේ…  තීහාකාරේහි අමුතං “මුතඤ්ච මේ විඤ්ඤාතඤ්ච සුතඤ්චා”ති …පේ…  තීහාකාරේහි අමුතං “මුතඤ්ච මේ විඤ්ඤාතඤ්ච දිට්ඨඤ්ච සුතඤ්චා”ති සම්පජානමුසා භණන්තස්ස ආපත්ති පාචිත්තියස්ස …පේ… .
</Paragraph>

<Paragraph number="19" book="paci">
තීහාකාරේහි අවිඤ්ඤාතං “විඤ්ඤාතඤ්ච මේ දිට්ඨඤ්චා”ති …පේ…  තීහාකාරේහි අවිඤ්ඤාතං “විඤ්ඤාතඤ්ච මේ සුතඤ්චා”ති …පේ…  තීහාකාරේහි අවිඤ්ඤාතං “විඤ්ඤාතඤ්ච මේ මුතඤ්චා”ති සම්පජානමුසා භණන්තස්ස ආපත්ති පාචිත්තියස්ස …පේ…  තීහාකාරේහි අවිඤ්ඤාතං “විඤ්ඤාතඤ්ච මේ දිට්ඨඤ්ච සුතඤ්චා”ති …පේ…  තීහාකාරේහි අවිඤ්ඤාතං “විඤ්ඤාතඤ්ච මේ දිට්ඨඤ්ච මුතඤ්චා”ති …පේ…  තීහාකාරේහි අවිඤ්ඤාතං “විඤ්ඤාතඤ්ච මේ දිට්ඨඤ්ච සුතඤ්ච මුතඤ්චා”ති සම්පජානමුසා භණන්තස්ස ආපත්ති පාචිත්තියස්ස …පේ… .
</Paragraph>

</Division>
<Division number="7" book="paci">

<Paragraph number="20" book="paci">
තීහාකාරේහි දිට්ඨං “අදිට්ඨං මේ”ති …පේ…  සුතං “අස්සුතං මේ”ති …පේ…  මුතං “අමුතං මේ”ති …පේ…  විඤ්ඤාතං “අවිඤ්ඤාතං මේ”ති සම්පජානමුසා භණන්තස්ස ආපත්ති පාචිත්තියස්ස …පේ… .
</Paragraph>

</Division>
<Division number="8" book="paci">

<Paragraph number="21" book="paci">
තීහාකාරේහි දිට්ඨං “සුතං මේ”ති …පේ…  තීහාකාරේහි දිට්ඨං “මුතං මේ”ති …පේ…  තීහාකාරේහි දිට්ඨං “විඤ්ඤාතං මේ”ති සම්පජානමුසා භණන්තස්ස ආපත්ති පාචිත්තියස්ස …පේ…  තීහාකාරේහි දිට්ඨං “සුතඤ්ච මේ මුතඤ්චා”ති …පේ…  තීහාකාරේහි දිට්ඨං “සුතඤ්ච මේ විඤ්ඤාතඤ්චා”ති …පේ…  තීහාකාරේහි දිට්ඨං “සුතඤ්ච මේ මුතඤ්ච විඤ්ඤාතඤ්චා”ති සම්පජානමුසා භණන්තස්ස ආපත්ති පාචිත්තියස්ස …පේ… .
</Paragraph>

<Paragraph number="22" book="paci">
තීහාකාරේහි සුතං “මුතං මේ”ති …පේ…  තීහාකාරේහි සුතං “විඤ්ඤාතං මේ”ති …පේ…  තීහාකාරේහි සුතං “දිට්ඨං මේ”ති සම්පජානමුසා භණන්තස්ස ආපත්ති පාචිත්තියස්ස …පේ…  තීහාකාරේහි සුතං “මුතඤ්ච මේ විඤ්ඤාතඤ්චා”ති …පේ…  තීහාකාරේහි සුතං “මුතඤ්ච මේ දිට්ඨඤ්චා”ති …පේ…  තීහාකාරේහි සුතං “මුතඤ්ච මේ විඤ්ඤාතඤ්ච දිට්ඨඤ්චා”ති සම්පජානමුසා භණන්තස්ස ආපත්ති පාචිත්තියස්ස …පේ… .
</Paragraph>

<Paragraph number="23" book="paci">
තීහාකාරේහි මුතං “විඤ්ඤාතං මේ”ති …පේ…  තීහාකාරේහි මුතං “දිට්ඨං මේ”ති …පේ…  තීහාකාරේහි මුතං “සුතං මේ”ති සම්පජානමුසා භණන්තස්ස ආපත්ති පාචිත්තියස්ස …පේ…  තීහාකාරේහි මුතං “විඤ්ඤාතඤ්ච මේ දිට්ඨඤ්චා”ති …පේ…  තීහාකාරේහි මුතං “විඤ්ඤාතඤ්ච මේ සුතඤ්චා”ති …පේ…  තීහාකාරේහි මුතං “විඤ්ඤාතඤ්ච මේ දිට්ඨඤ්ච සුතඤ්චා”ති සම්පජානමුසා භණන්තස්ස ආපත්ති පාචිත්තියස්ස …පේ… .
</Paragraph>

<Paragraph number="24" book="paci">
තීහාකාරේහි විඤ්ඤාතං “දිට්ඨං මේ”ති …පේ…  තීහාකාරේහි විඤ්ඤාතං “සුතං මේ”ති …පේ…  තීහාකාරේහි විඤ්ඤාතං “මුතං මේ”ති සම්පජානමුසා භණන්තස්ස ආපත්ති පාචිත්තියස්ස …පේ…  තීහාකාරේහි විඤ්ඤාතං “දිට්ඨඤ්ච මේ සුතඤ්චා”ති …පේ…  තීහාකාරේහි විඤ්ඤාතං “දිට්ඨඤ්ච මේ මුතඤ්චා”ති …පේ…  තීහාකාරේහි විඤ්ඤාතං “දිට්ඨඤ්ච මේ සුතඤ්ච මුතඤ්චා”ති සම්පජානමුසා භණන්තස්ස ආපත්ති පාචිත්තියස්ස …පේ… .
</Paragraph>

</Division>
<Division number="9" book="paci">

<Paragraph number="25" book="paci">
තීහාකාරේහි දිට්ඨේ වේමතිකෝ දිට්ඨං නෝකප්පේති, දිට්ඨං නස්සරති, දිට්ඨං පමුට්ඨෝ හෝති …පේ…  සුතේ වේමතිකෝ සුතං නෝකප්පේති, සුතං නස්සරති, සුතං පමුට්ඨෝ හෝති …පේ…  මුතේ වේමතිකෝ මුතං නෝකප්පේති, මුතං නස්සරති, මුතං පමුට්ඨෝ හෝති …පේ…  විඤ්ඤාතේ වේමතිකෝ විඤ්ඤාතං නෝකප්පේති, විඤ්ඤාතං නස්සරති, විඤ්ඤාතං පමුට්ඨෝ හෝති…  විඤ්ඤාතඤ්ච මේ දිට්ඨඤ්චාති …පේ…  විඤ්ඤාතං පමුට්ඨෝ හෝති…  විඤ්ඤාතඤ්ච මේ සුතඤ්චාති …පේ…  විඤ්ඤාතං පමුට්ඨෝ හෝති; විඤ්ඤාතඤ්ච මේ මුතඤ්චාති …පේ…  විඤ්ඤාතං පමුට්ඨෝ හෝති; විඤ්ඤාතඤ්ච මේ දිට්ඨඤ්ච සුතඤ්චාති …පේ…  විඤ්ඤාතං පමුට්ඨෝ හෝති; විඤ්ඤාතඤ්ච මේ දිට්ඨඤ්ච මුතඤ්චාති …පේ…  විඤ්ඤාතං පමුට්ඨෝ හෝති; විඤ්ඤාතඤ්ච මේ දිට්ඨඤ්ච සුතඤ්ච මුතඤ්චාති සම්පජානමුසා භණන්තස්ස ආපත්ති පාචිත්තියස්ස.
</Paragraph>

</Division>
<Division number="10" book="paci">

<Paragraph number="26" book="paci">
චතූහාකාරේහි …පේ…  පඤ්චහාකාරේහි …පේ…  ඡහාකාරේහි …පේ…  සත්තහාකාරේහි …පේ…  විඤ්ඤාතං පමුට්ඨෝ හෝති, විඤ්ඤාතඤ්ච මේ දිට්ඨඤ්ච සුතඤ්ච මුතඤ්චාති සම්පජානමුසා භණන්තස්ස ආපත්ති පාචිත්තියස්ස—  පුබ්බේවස්ස හෝති “මුසා භණිස්සන්”ති, භණන්තස්ස හෝති “මුසා භණාමී”ති, භණිතස්ස හෝති “මුසා මයා භණිතන්”ති, විනිධාය දිට්ඨිං, විනිධාය ඛන්තිං, විනිධාය රුචිං, විනිධාය භාවං.
</Paragraph>

</Division>
<Division number="11" book="paci">

<Paragraph number="27" book="paci">
අනාපත්ති—  දවා භණති, රවා භණති. “<Emphasis>දවා භණති</Emphasis> නාම සහසා භණති. <Emphasis>රවා භණති</Emphasis> නාම ‘අඤ්ඤං භණිස්සාමී’ති අඤ්ඤං භණති”. උම්මත්තකස්ස, ආදිකම්මිකස්සාති.

</Paragraph>
</Division>

<Paragraph number="28" type="center" book="paci">
මුසාවාදසික්ඛාපදං නිට්ඨිතං පඨමං.
</Paragraph>