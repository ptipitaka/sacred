---
title: "1.5.4.4 කාණමාතුසික්ඛාපද"
tableOfContents: false
sidebar:
  order: 5
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="230" book="paci">

<Paragraph number="743" book="paci">
තේන සමයේන බුද්ධෝ භගවා සාවත්ථියං විහරති ජේතවනේ අනාථපිණ්ඩිකස්ස ආරාමේ. තේන ඛෝ පන සමයේන කාණමාතා උපාසිකා සද්ධා හෝති පසන්නා. කාණා ගාමකේ අඤ්ඤතරස්ස පුරිසස්ස දින්නා හෝති. අථ ඛෝ කාණා මාතුඝරං අගමාසි කේනචිදේව කරණීයේන. අථ ඛෝ කාණාය සාමිකෝ කාණාය සන්තිකේ දූතං පාහේසි—  “ආගච්ඡතු කාණා, ඉච්ඡාමි කාණාය ආගතන්”ති. අථ ඛෝ කාණමාතා උපාසිකා “කිස්මිං විය රිත්තහත්ථං ගන්තුන්”ති පූවං පචි. පක්කේ පූවේ අඤ්ඤතරෝ පිණ්ඩචාරිකෝ භික්ඛු කාණමාතාය උපාසිකාය නිවේසනං පාවිසි. අථ ඛෝ කාණමාතා උපාසිකා තස්ස භික්ඛුනෝ පූවං දාපේසි. සෝ නික්ඛමිත්වා අඤ්ඤස්ස ආචික්ඛි. තස්සපි පූවං දාපේසි. සෝ නික්ඛමිත්වා අඤ්ඤස්ස ආචික්ඛි. තස්සපි පූවං දාපේසි. යථාපටියත්තං පූවං පරික්ඛයං අගමාසි.
</Paragraph>

<Paragraph number="744" book="paci">
දුතියම්පි ඛෝ කාණාය සාමිකෝ කාණාය සන්තිකේ දූතං පාහේසි—  “ආගච්ඡතු කාණා, ඉච්ඡාමි කාණාය ආගතන්”ති. දුතියම්පි ඛෝ කාණමාතා උපාසිකා “කිස්මිං විය රිත්තහත්ථං ගන්තුන්”ති පූවං පචි. පක්කේ පූවේ අඤ්ඤතරෝ පිණ්ඩචාරිකෝ භික්ඛු කාණමාතාය උපාසිකාය නිවේසනං පාවිසි. අථ ඛෝ කාණමාතා උපාසිකා තස්ස භික්ඛුනෝ පූවං දාපේසි. සෝ නික්ඛමිත්වා අඤ්ඤස්ස ආචික්ඛි. තස්සපි පූවං දාපේසි. සෝ නික්ඛමිත්වා අඤ්ඤස්ස ආචික්ඛි. තස්සපි පූවං දාපේසි. යථාපටියත්තං පූවං පරික්ඛයං අගමාසි.
</Paragraph>

<Paragraph number="745" book="paci">
තතියම්පි ඛෝ කාණාය සාමිකෝ කාණාය සන්තිකේ දූතං පාහේසි—  “ආගච්ඡතු කාණා, ඉච්ඡාමි කාණාය ආගතං. සචේ කාණා නාගච්ඡිස්සති, අහං අඤ්ඤං පජාපතිං ආනේස්සාමී”ති. තතියම්පි ඛෝ කාණමාතා උපාසිකා කිස්මිං විය රිත්තහත්ථං ගන්තුන්ති පූවං පචි. පක්කේ පූවේ අඤ්ඤතරෝ පිණ්ඩචාරිකෝ භික්ඛු කාණමාතාය උපාසිකාය නිවේසනං පාවිසි. අථ ඛෝ කාණමාතා උපාසිකා තස්ස භික්ඛුනෝ පූවං දාපේසි. සෝ නික්ඛමිත්වා අඤ්ඤස්ස ආචික්ඛි. තස්සපි පූවං දාපේසි. සෝ නික්ඛමිත්වා අඤ්ඤස්ස ආචික්ඛි. තස්සපි පූවං දාපේසි. යථාපටියත්තං පූවං පරික්ඛයං අගමාසි. අථ ඛෝ කාණාය සාමිකෝ අඤ්ඤං පජාපතිං ආනේසි.
</Paragraph>

<Paragraph number="746" book="paci">
අස්සෝසි ඛෝ කාණා—  “තේන කිර පුරිසේන අඤ්ඤා පජාපති ආනීතා”ති. සා රෝදන්තී අට්ඨාසි. අථ ඛෝ භගවා පුබ්බණ්හසමයං නිවාසේත්වා පත්තචීවරමාදාය යේන කාණමාතාය උපාසිකාය නිවේසනං තේනුපසඞ්කමි; උපසඞ්කමිත්වා පඤ්ඤත්තේ ආසනේ නිසීදි. අථ ඛෝ කාණමාතා උපාසිකා යේන භගවා තේනුපසඞ්කමි; උපසඞ්කමිත්වා භගවන්තං අභිවාදේත්වා ඒකමන්තං නිසීදි. ඒකමන්තං නිසින්නං ඛෝ කාණමාතරං උපාසිකං භගවා ඒතදවෝච—  “කිස්සායං කාණා රෝදතී”ති? අථ ඛෝ කාණමාතා උපාසිකා භගවතෝ ඒතමත්ථං ආරෝචේසි. අථ ඛෝ භගවා කාණමාතරං උපාසිකං ධම්මියා කථාය සන්දස්සේත්වා සමාදපේත්වා සමුත්තේජේත්වා සම්පහංසේත්වා උට්ඨායාසනා පක්කාමි.
</Paragraph>

</Division>
<Division number="231" book="paci">

<Paragraph number="747" book="paci">
තේන ඛෝ පන සමයේන අඤ්ඤතරෝ සත්ථෝ රාජගහා පටියාලෝකං ගන්තුකාමෝ හෝති. අඤ්ඤතරෝ පිණ්ඩචාරිකෝ භික්ඛු තං සත්ථං පිණ්ඩාය පාවිසි. අඤ්ඤතරෝ උපාසකෝ තස්ස භික්ඛුනෝ සත්තුං දාපේසි. සෝ නික්ඛමිත්වා අඤ්ඤස්ස ආචික්ඛි. තස්සපි සත්තුං දාපේසි. සෝ නික්ඛමිත්වා අඤ්ඤස්ස ආචික්ඛි. තස්සපි සත්තුං දාපේසි. යථාපටියත්තං පාථේය්‍යං පරික්ඛයං අගමාසි. අථ ඛෝ සෝ උපාසකෝ තේ මනුස්සේ ඒතදවෝච—  “අජ්ජණ්හෝ, අය්‍යා, ආගමේථ, යථාපටියත්තං පාථේය්‍යං අය්‍යානං දින්නං. පාථේය්‍යං පටියාදේස්සාමී”ති. “නාය්‍යෝ සක්කා ආගමේතුං, පයාතෝ සත්ථෝ”ති අගමංසු. අථ ඛෝ තස්ස උපාසකස්ස පාථේය්‍යං පටියාදේත්වා පච්ඡා ගච්ඡන්තස්ස චෝරා අච්ඡින්දිංසු. මනුස්සා උජ්ඣායන්ති ඛිය්‍යන්ති විපාචේන්ති—  “කථඤ්හි නාම සමණා සක්‍යපුත්තියා න මත්තං ජානිත්වා පටිග්ගහේස්සන්ති. අයං ඉමේසං දත්වා පච්ඡා ගච්ඡන්තෝ චෝරේහි අච්ඡින්නෝ”ති.
</Paragraph>

<Paragraph number="748" book="paci">
අස්සෝසුං ඛෝ භික්ඛූ තේසං මනුස්සානං උජ්ඣායන්තානං ඛිය්‍යන්තානං විපාචේන්තානං. අථ ඛෝ තේ භික්ඛූ භගවතෝ ඒතමත්ථං ආරෝචේසුං. අථ ඛෝ භගවා ඒතස්මිං නිදානේ ඒතස්මිං පකරණේ ධම්මිං කථං කත්වා භික්ඛූ ආමන්තේසි—  “තේන හි, භික්ඛවේ, භික්ඛූනං සික්ඛාපදං පඤ්ඤපේස්සාමි දස අත්ථවසේ පටිච්ච—  සංඝසුට්ඨුතාය, සංඝඵාසුතාය …පේ…  විනයානුග්ගහාය. ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

</Division>
<Division number="232" book="paci">

<Paragraph number="749" book="paci">
<Emphasis>“භික්ඛුං පනේව කුලං උපගතං පූවේහි වා මන්ථේහි වා අභිහට්ඨුං පවාරේය්‍ය, ආකඞ්ඛමානේන භික්ඛුනා ද්වත්තිපත්තපූරා පටිග්ගහේතබ්බා තතෝ චේ උත්තරි පටිග්ගණ්හේය්‍ය පාචිත්තියං. ද්වත්තිපත්තපූරේ පටිග්ගහේත්වා තතෝ නීහරිත්වා භික්ඛූහි සද්ධිං සංවිභජිතබ්බං. අයං තත්ථ සාමීචී”</Emphasis>ති. (*34*:<Emphasis>83</Emphasis>)
</Paragraph>

</Division>
<Division number="233" book="paci">

<Paragraph number="750" book="paci">
<Emphasis>භික්ඛුං පනේව කුලං උපගතන්</Emphasis>ති කුලං නාම චත්තාරි කුලානි—  ඛත්තියකුලං, බ්‍රාහ්මණකුලං, වේස්සකුලං, සුද්දකුලං.
</Paragraph>

<Paragraph number="751" book="paci">
<Emphasis>උපගතන්</Emphasis>ති තත්ථ ගතං.
</Paragraph>

<Paragraph number="752" book="paci">
<Emphasis>පූවං</Emphasis> නාම යං කිඤ්චි පහේණකත්ථාය පටියත්තං.
</Paragraph>

<Paragraph number="753" book="paci">
<Emphasis>මන්ථං</Emphasis> නාම යං කිඤ්චි පාථේය්‍යත්ථාය පටියත්තං.
</Paragraph>

<Paragraph number="754" book="paci">
<Emphasis>අභිහට්ඨුං පවාරේය්‍යා</Emphasis>ති යාවතකං ඉච්ඡසි තාවතකං ගණ්හාහීති.
</Paragraph>

<Paragraph number="755" book="paci">
<Emphasis>ආකඞ්ඛමානේනා</Emphasis>ති ඉච්ඡමානේන.
</Paragraph>

<Paragraph number="756" book="paci">
<Emphasis>ද්වත්තිපත්තපූරා පටිග්ගහේතබ්බා</Emphasis>ති ද්වේතයෝ පත්තපූරා පටිග්ගහේතබ්බා.
</Paragraph>

<Paragraph number="757" book="paci">
<Emphasis>තතෝ චේ උත්තරි පටිගණ්හේය්‍යා</Emphasis>ති තතුත්තරි පටිග්ගණ්හාති, ආපත්ති පාචිත්තියස්ස.
</Paragraph>

<Paragraph number="758" book="paci">
<Emphasis>ද්වත්තිපත්තපූරේ පටිග්ගහේත්වා</Emphasis> තතෝ නික්ඛමන්තේන භික්ඛුං පස්සිත්වා ආචික්ඛිතබ්බං—  “අමුත්‍ර මයා ද්වත්තිපත්තපූරා පටිග්ගහිතා, මා ඛෝ තත්ථ පටිග්ගණ්හී”ති. සචේ පස්සිත්වා න ආචික්ඛති, ආපත්ති දුක්කටස්ස. සචේ ආචික්ඛිතේ පටිග්ගණ්හාති, ආපත්ති දුක්කටස්ස.
</Paragraph>

<Paragraph number="759" book="paci">
<Emphasis>තතෝ නීහරිත්වා භික්ඛූහි සද්ධිං සංවිභජිතබ්බන්</Emphasis>ති පටික්කමනං නීහරිත්වා සංවිභජිතබ්බං.
</Paragraph>

<Paragraph number="760" book="paci">
<Emphasis>අයං තත්ථ සාමීචී</Emphasis>ති අයං තත්ථ අනුධම්මතා.
</Paragraph>

</Division>
<Division number="234" book="paci">

<Paragraph number="761" book="paci">
අතිරේකද්වත්තිපත්තපූරේ අතිරේකසඤ්ඤී පටිග්ගණ්හාති, ආපත්ති පාචිත්තියස්ස. අතිරේකද්වත්තිපත්තපූරේ වේමතිකෝ පටිග්ගණ්හාති, ආපත්ති පාචිත්තියස්ස. අතිරේකද්වත්තිපත්තපූරේ ඌනකසඤ්ඤී පටිග්ගණ්හාති, ආපත්ති පාචිත්තියස්ස.
</Paragraph>

<Paragraph number="762" book="paci">
ඌනකද්වත්තිපත්තපූරේ අතිරේකසඤ්ඤී, ආපත්ති දුක්කටස්ස. ඌනකද්වත්තිපත්තපූරේ වේමතිකෝ, ආපත්ති දුක්කටස්ස. ඌනකද්වත්තිපත්තපූරේ ඌනකසඤ්ඤී, අනාපත්ති.
</Paragraph>

</Division>
<Division number="235" book="paci">

<Paragraph number="763" book="paci">
අනාපත්ති—  ද්වත්තිපත්තපූරේ පටිග්ගණ්හාති, ඌනකද්වත්තිපත්තපූරේ පටිග්ගණ්හාති, න පහේණකත්ථාය න පාථේය්‍යත්ථාය පටියත්තං දේන්ති, පහේණකත්ථාය වා පාථේය්‍යත්ථාය වා පටියත්තසේසකං දේන්ති, ගමනේ පටිප්පස්සද්ධේ දේන්ති, ඤාතකානං පවාරිතානං, අඤ්ඤස්සත්ථාය, අත්තනෝ ධනේන, උම්මත්තකස්ස, ආදිකම්මිකස්සාති.

</Paragraph>
</Division>

<Paragraph number="764" type="center" book="paci">
කාණමාතුසික්ඛාපදං නිට්ඨිතං චතුත්ථං.
</Paragraph>