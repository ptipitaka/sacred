---
title: "1.7.1.1 පරිමණ්ඩලසික්ඛාපද"
tableOfContents: false
sidebar:
  order: 1
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />


<Paragraph number="1682" type="center" book="paci">
ඉමේ ඛෝ පනායස්මන්තෝ සේඛියා

  
ධම්මා උද්දේසං ආගච්ඡන්ති.


</Paragraph>

<Division number="576" book="paci">

<Paragraph number="1683" book="paci">
තේන සමයේන බුද්ධෝ භගවා සාවත්ථියං විහරති ජේතවනේ අනාථපිණ්ඩිකස්ස ආරාමේ. තේන ඛෝ පන සමයේන ඡබ්බග්ගියා භික්ඛූ පුරතෝපි පච්ඡතෝපි ඕලම්බේන්තා නිවාසේන්ති. මනුස්සා උජ්ඣායන්ති ඛිය්‍යන්ති විපාචේන්ති—  “කථඤ්හි නාම සමණා සක්‍යපුත්තියා පුරතෝපි පච්ඡතෝපි ඕලම්බේන්තා නිවාසේස්සන්ති, සේය්‍යථාපි ගිහී කාමභෝගිනෝ”ති.
</Paragraph>

<Paragraph number="1684" book="paci">
අස්සෝසුං ඛෝ භික්ඛූ තේසං මනුස්සානං උජ්ඣායන්තානං ඛිය්‍යන්තානං විපාචේන්තානං. යේ තේ භික්ඛූ අප්පිච්ඡා …පේ…  තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම ඡබ්බග්ගියා භික්ඛූ පුරතෝපි පච්ඡතෝපි ඕලම්බේන්තා නිවාසේස්සන්තී”ති.
</Paragraph>

<Paragraph number="1685" book="paci">
අථ ඛෝ තේ භික්ඛූ ඡබ්බග්ගියේ භික්ඛූ අනේකපරියායේන විගරහිත්වා භගවතෝ ඒතමත්ථං ආරෝචේසුං. අථ ඛෝ භගවා ඒතස්මිං නිදානේ ඒතස්මිං පකරණේ භික්ඛුසංඝං සන්නිපාතාපේත්වා ඡබ්බග්ගියේ භික්ඛූ පටිපුච්ඡි—  “සච්චං කිර තුම්හේ, භික්ඛවේ, පුරතෝපි පච්ඡතෝපි ඕලම්බේන්තා නිවාසේථා”ති? “සච්චං, භගවා”ති. විගරහි බුද්ධෝ භගවා …පේ…  කථඤ්හි නාම තුම්හේ, මෝඝපුරිසා, පුරතෝපි පච්ඡතෝපි ඕලම්බේන්තා නිවාසේස්සථ. නේතං, මෝඝපුරිසා, අප්පසන්නානං වා පසාදාය …පේ…  ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

<Paragraph number="1686" book="paci">
<Emphasis>“පරිමණ්ඩලං නිවාසේස්සාමීති සික්ඛා කරණීයා”</Emphasis>ති. (*1*:<Emphasis>146</Emphasis>)
</Paragraph>

<Paragraph number="1687" book="paci">
පරිමණ්ඩලං නිවාසේතබ්බං නාභිමණ්ඩලං ජාණුමණ්ඩලං පටිච්ඡාදේන්තේන. යෝ අනාදරියං පටිච්ච පුරතෝ වා පච්ඡතෝ වා ඕලම්බේන්තෝ නිවාසේති, ආපත්ති දුක්කටස්ස.
</Paragraph>

<Paragraph number="1688" book="paci">
අනාපත්ති—  අසඤ්චිච්ච, අස්සතියා, අජානන්තස්ස, ගිලානස්ස, ආපදාසු, උම්මත්තකස්ස, ආදිකම්මිකස්සාති.

</Paragraph>
</Division>

<Paragraph number="1689" type="center" book="paci">
පඨමසික්ඛාපදං නිට්ඨිතං.
</Paragraph>