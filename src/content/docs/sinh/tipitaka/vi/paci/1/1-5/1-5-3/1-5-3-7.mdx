---
title: "1.5.3.7 සංවිධානසික්ඛාපද"
tableOfContents: false
sidebar:
  order: 8
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="180" book="paci">

<Paragraph number="589" book="paci">
තේන සමයේන බුද්ධෝ භගවා සාවත්ථියං විහරති ජේතවනේ අනාථපිණ්ඩිකස්ස ආරාමේ. තේන ඛෝ පන සමයේන ඡබ්බග්ගියා භික්ඛූ භික්ඛුනීහි සද්ධිං සංවිධාය ඒකද්ධානමග්ගං පටිපජ්ජන්ති. මනුස්සා උජ්ඣායන්ති ඛිය්‍යන්ති විපාචේන්ති—  “යථේව මයං සපජාපතිකා ආහිණ්ඩාම, ඒවමේවිමේ සමණා සක්‍යපුත්තියා භික්ඛුනීහි සද්ධිං සංවිධාය ආහිණ්ඩන්තී”ති.
</Paragraph>

<Paragraph number="590" book="paci">
අස්සෝසුං ඛෝ භික්ඛූ තේසං මනුස්සානං උජ්ඣායන්තානං ඛිය්‍යන්තානං විපාචේන්තානං. යේ තේ භික්ඛූ අප්පිච්ඡා …පේ…  තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම ඡබ්බග්ගියා භික්ඛූ භික්ඛුනීහි සද්ධිං සංවිධාය ඒකද්ධානමග්ගං පටිපජ්ජිස්සන්තී”ති …පේ…  “සච්චං කිර තුම්හේ, භික්ඛවේ, භික්ඛුනීහි සද්ධිං සංවිධාය ඒකද්ධානමග්ගං පටිපජ්ජථා”ති? “සච්චං, භගවා”ති. විගරහි බුද්ධෝ භගවා …පේ…  කථඤ්හි නාම තුම්හේ, මෝඝපුරිසා, භික්ඛුනීහි සද්ධිං සංවිධාය ඒකද්ධානමග්ගං පටිපජ්ජිස්සථ. නේතං, මෝඝපුරිසා, අප්පසන්නානං වා පසාදාය …පේ…  ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ.
</Paragraph>

<Paragraph number="591" book="paci">
<Emphasis>“යෝ පන භික්ඛු භික්ඛුනියා සද්ධිං සංවිධාය ඒකද්ධානමග්ගං පටිපජ්ජේය්‍ය, අන්තමසෝ ගාමන්තරම්පි, පාචිත්තියන්”</Emphasis>ති.
</Paragraph>

<Paragraph number="592" book="paci">
ඒවඤ්චිදං භගවතා භික්ඛූනං සික්ඛාපදං පඤ්ඤත්තං හෝති.
</Paragraph>

</Division>
<Division number="181" book="paci">

<Paragraph number="593" book="paci">
තේන ඛෝ පන සමයේන සම්බහුලා භික්ඛූ ච භික්ඛුනියෝ ච සාකේතා සාවත්ථිං අද්ධානමග්ගප්පටිපන්නා හෝන්ති. අථ ඛෝ තා භික්ඛුනියෝ තේ භික්ඛූ ඒතදවෝචුං—  “මයම්පි අය්‍යේහි සද්ධිං ගමිස්සාමා”ති. “න, භගිනී, කප්පති භික්ඛුනියා සද්ධිං සංවිධාය ඒකද්ධානමග්ගං පටිපජ්ජිතුං. තුම්හේ වා පඨමං ගච්ඡථ මයං වා ගමිස්සාමා”ති. “අය්‍යා, භන්තේ, අග්ගපුරිසා. අය්‍යාව පඨමං ගච්ඡන්තූ”ති. අථ ඛෝ තාසං භික්ඛුනීනං පච්ඡා ගච්ඡන්තීනං අන්තරාමග්ගේ චෝරා අච්ඡින්දිංසු ච දූසේසුඤ්ච. අථ ඛෝ තා භික්ඛුනියෝ සාවත්ථිං ගන්ත්වා භික්ඛුනීනං ඒතමත්ථං ආරෝචේසුං. භික්ඛුනියෝ භික්ඛූනං ඒතමත්ථං ආරෝචේසුං. භික්ඛූ භගවතෝ ඒතමත්ථං ආරෝචේසුං.
</Paragraph>

<Paragraph number="594" book="paci">
අථ ඛෝ භගවා ඒතස්මිං නිදානේ ඒතස්මිං පකරණේ ධම්මිං කථං කත්වා භික්ඛූ ආමන්තේසි—  “අනුජානාමි, භික්ඛවේ, සත්ථගමනීයේ මග්ගේ සාසඞ්කසම්මතේ සප්පටිභයේ භික්ඛුනියා සද්ධිං සංවිධාය ඒකද්ධානමග්ගං පටිපජ්ජිතුං. ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

</Division>
<Division number="182" book="paci">

<Paragraph number="595" book="paci">
<Emphasis>“යෝ පන භික්ඛු භික්ඛුනියා සද්ධිං සංවිධාය ඒකද්ධානමග්ගං පටිපජ්ජේය්‍ය, අන්තමසෝ ගාමන්තරම්පි, අඤ්ඤත්‍ර සමයා, පාචිත්තියං. තත්ථායං සමයෝ. සත්ථගමනීයෝ හෝති මග්ගෝ සාසඞ්කසම්මතෝ සප්පටිභයෝ—  අයං තත්ථ සමයෝ”</Emphasis>ති. (*27*:<Emphasis>76</Emphasis>)
</Paragraph>

</Division>
<Division number="183" book="paci">

<Paragraph number="596" book="paci">
<Emphasis>යෝ පනා</Emphasis>ති යෝ යාදිසෝ …පේ…  <Emphasis>භික්ඛූ</Emphasis>ති …පේ…  අයං ඉමස්මිං අත්ථේ අධිප්පේතෝ භික්ඛූති.
</Paragraph>

<Paragraph number="597" book="paci">
<Emphasis>භික්ඛුනී</Emphasis> නාම උභතෝසංඝේ උපසම්පන්නා.
</Paragraph>

<Paragraph number="598" book="paci">
<Emphasis>සද්ධින්</Emphasis>ති ඒකතෝ.
</Paragraph>

<Paragraph number="599" book="paci">
<Emphasis>සංවිධායා</Emphasis>ති—  “ගච්ඡාම, භගිනි, ගච්ඡාමාය්‍ය; ගච්ඡාමාය්‍ය, ගච්ඡාම, භගිනි; අජ්ජ වා හිය්‍යෝ වා පරේ වා ගච්ඡාමා”ති සංවිදහති, ආපත්ති දුක්කටස්ස.
</Paragraph>

<Paragraph number="600" book="paci">
<Emphasis>අන්තමසෝ ගාමන්තරම්පී</Emphasis>ති කුක්කුටසම්පාතේ ගාමේ, ගාමන්තරේ ගාමන්තරේ ආපත්ති පාචිත්තියස්ස. අගාමකේ අරඤ්ඤේ, අද්ධයෝජනේ අද්ධයෝජනේ ආපත්ති පාචිත්තියස්ස.
</Paragraph>

<Paragraph number="601" book="paci">
<Emphasis>අඤ්ඤත්‍ර සමයා</Emphasis>ති ඨපේත්වා සමයං.
</Paragraph>

<Paragraph number="602" book="paci">
<Emphasis>සත්ථගමනීයෝ</Emphasis> නාම මග්ගෝ න සක්කා හෝති විනා සත්ථේන ගන්තුං.
</Paragraph>

<Paragraph number="603" book="paci">
<Emphasis>සාසඞ්කං</Emphasis> නාම තස්මිං මග්ගේ චෝරානං නිවිට්ඨෝකාසෝ දිස්සති, භුත්තෝකාසෝ දිස්සති, ඨිතෝකාසෝ දිස්සති, නිසින්නෝකාසෝ දිස්සති, නිපන්නෝකාසෝ දිස්සති.
</Paragraph>

<Paragraph number="604" book="paci">
<Emphasis>සප්පටිභයං</Emphasis> නාම තස්මිං මග්ගේ චෝරේහි මනුස්සා හතා දිස්සන්ති, විලුත්තා දිස්සන්ති, ආකෝටිතා දිස්සන්ති, සප්පටිභයං ගන්ත්වා අප්පටිභයං දස්සේත්වා උය්‍යෝජේතබ්බා—  “ගච්ඡථ, භගිනියෝ”ති.
</Paragraph>

</Division>
<Division number="184" book="paci">

<Paragraph number="605" book="paci">
සංවිදහිතේ සංවිදහිතසඤ්ඤී ඒකද්ධානමග්ගං පටිපජ්ජති, අන්තමසෝ ගාමන්තරම්පි, අඤ්ඤත්‍ර සමයා, ආපත්ති පාචිත්තියස්ස. සංවිදහිතේ වේමතිකෝ ඒකද්ධානමග්ගං පටිපජ්ජති, අන්තමසෝ ගාමන්තරම්පි, අඤ්ඤත්‍ර සමයා, ආපත්ති පාචිත්තියස්ස. සංවිදහිතේ, අසංවිදහිතසඤ්ඤී ඒකද්ධානමග්ගං පටිපජ්ජති, අන්තමසෝ ගාමන්තරම්පි, අඤ්ඤත්‍ර සමයා, ආපත්ති පාචිත්තියස්ස.
</Paragraph>

<Paragraph number="606" book="paci">
භික්ඛු සංවිදහති භික්ඛුනී න සංවිදහති, ආපත්ති දුක්කටස්ස. අසංවිදහිතේ සංවිදහිතසඤ්ඤී, ආපත්ති දුක්කටස්ස. අසංවිදහිතේ වේමතිකෝ, ආපත්ති දුක්කටස්ස. අසංවිදහිතේ අසංවිදහිතසඤ්ඤී, අනාපත්ති.
</Paragraph>

</Division>
<Division number="185" book="paci">

<Paragraph number="607" book="paci">
අනාපත්ති—  සමයේ, අසංවිදහිත්වා ගච්ඡති, භික්ඛුනී සංවිදහති, භික්ඛු න සංවිදහති, විසඞ්කේතේන ගච්ඡන්ති, ආපදාසු, උම්මත්තකස්ස, ආදිකම්මිකස්සාති.

</Paragraph>
</Division>

<Paragraph number="608" type="center" book="paci">
සංවිධානසික්ඛාපදං නිට්ඨිතං සත්තමං.
</Paragraph>