---
title: "1.5.1.6 දුතියසහසේය්‍යසික්ඛාපද"
tableOfContents: false
sidebar:
  order: 7
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="55" book="paci">

<Paragraph number="182" book="paci">
තේන සමයේන බුද්ධෝ භගවා සාවත්ථියං විහරති ජේතවනේ අනාථපිණ්ඩිකස්ස ආරාමේ. තේන ඛෝ පන සමයේන ආයස්මා අනුරුද්ධෝ කෝසලේසු ජනපදේ සාවත්ථිං ගච්ඡන්තෝ සායං අඤ්ඤතරං ගාමං උපගච්ඡි. තේන ඛෝ පන සමයේන තස්මිං ගාමේ අඤ්ඤතරිස්සා ඉත්ථියා ආවසථාගාරං පඤ්ඤත්තං හෝති. අථ ඛෝ ආයස්මා අනුරුද්ධෝ යේන සා ඉත්ථී තේනුපසඞ්කමි; උපසඞ්කමිත්වා තං ඉත්ථිං ඒතදවෝච—  “සචේ තේ, භගිනි, අගරු, වසේය්‍යාම ඒකරත්තං ආවසථාගාරේ”ති. “වසේය්‍යාථ, භන්තේ”ති. අඤ්ඤේපි අද්ධිකා යේන සා ඉත්ථී තේනුපසඞ්කමිංසු; උපසඞ්කමිත්වා තං ඉත්ථිං ඒතදවෝචුං—  “සචේ තේ, අය්‍යේ, අගරු වසේය්‍යාම ඒකරත්තං ආවසථාගාරේ”ති. “ඒසෝ ඛෝ අය්‍යෝ සමණෝ පඨමං උපගතෝ; සචේ සෝ අනුජානාති, වසේය්‍යාථා”ති. අථ ඛෝ තේ අද්ධිකා යේනායස්මා අනුරුද්ධෝ තේනුපසඞ්කමිංසු; උපසඞ්කමිත්වා ආයස්මන්තං අනුරුද්ධං ඒතදවෝචුං—  “සචේ තේ, භන්තේ, අගරු, වසේය්‍යාම ඒකරත්තං ආවසථාගාරේ”ති. “වසේය්‍යාථ, ආවුසෝ”ති.
</Paragraph>

<Paragraph number="183" book="paci">
අථ ඛෝ සා ඉත්ථී ආයස්මන්තේ අනුරුද්ධේ සහ දස්සනේන පටිබද්ධචිත්තා අහෝසි. අථ ඛෝ සා ඉත්ථී යේනායස්මා අනුරුද්ධෝ තේනුපසඞ්කමි; උපසඞ්කමිත්වා ආයස්මන්තං අනුරුද්ධං ඒතදවෝච—  “අය්‍යෝ, භන්තේ, ඉමේහි මනුස්සේහි ආකිණ්ණෝ න ඵාසු විහරිස්සති. සාධාහං, භන්තේ, අය්‍යස්ස මඤ්චකං අබ්භන්තරං පඤ්ඤපේය්‍යන්”ති. අධිවාසේසි ඛෝ ආයස්මා අනුරුද්ධෝ තුණ්හීභාවේන. අථ ඛෝ සා ඉත්ථී ආයස්මතෝ අනුරුද්ධස්ස මඤ්චකං අබ්භන්තරං පඤ්ඤපේත්වා අලඞ්කතප්පටියත්තා ගන්ධගන්ධිනී යේනායස්මා අනුරුද්ධෝ තේනුපසඞ්කමි; උපසඞ්කමිත්වා ආයස්මන්තං අනුරුද්ධං ඒතදවෝච—  “අය්‍යෝ, භන්තේ, අභිරූපෝ දස්සනීයෝ පාසාදිකෝ, අහඤ්චම්හි අභිරූපා දස්සනීයා පාසාදිකා. සාධාහං, භන්තේ, අය්‍යස්ස පජාපති භවේය්‍යන්”ති. ඒවං වුත්තේ, ආයස්මා අනුරුද්ධෝ තුණ්හී අහෝසි. දුතියම්පි ඛෝ …පේ…  තතියම්පි ඛෝ සා ඉත්ථී ආයස්මන්තං අනුරුද්ධං ඒතදවෝච—  “අය්‍යෝ, භන්තේ, අභිරූපෝ දස්සනීයෝ පාසාදිකෝ, අහඤ්චම්හි අභිරූපා දස්සනීයා පාසාදිකා. සාධු, භන්තේ, අය්‍යෝ මඤ්චේව පටිච්ඡතු සබ්බඤ්ච සාපතේය්‍යන්”ති. තතියම්පි ඛෝ ආයස්මා අනුරුද්ධෝ තුණ්හී අහෝසි. අථ ඛෝ සා ඉත්ථී සාටකං නික්ඛිපිත්වා ආයස්මතෝ අනුරුද්ධස්ස පුරතෝ චඞ්කමතිපි තිට්ඨතිපි නිසීදතිපි සේය්‍යම්පි කප්පේති. අථ ඛෝ ආයස්මා අනුරුද්ධෝ ඉන්ද්‍රියානි ඕක්ඛිපිත්වා තං ඉත්ථිං නේව ඕලෝකේසි නපි ආලපි. අථ ඛෝ සා ඉත්ථී—  “අච්ඡරියං වත භෝ, අබ්භුතං වත භෝ. බහූ මේ මනුස්සා සතේනපි සහස්සේනපි පහිණන්ති. අයං පන සමණෝ—  මයා සාමං යාචියමානෝ—  න ඉච්ඡති මඤ්චේව පටිච්ඡිතුං සබ්බඤ්ච සාපතේය්‍යන්”ති සාටකං නිවාසේත්වා ආයස්මතෝ අනුරුද්ධස්ස පාදේසු සිරසා නිපතිත්වා ආයස්මන්තං අනුරුද්ධං ඒතදවෝච—  “අච්චයෝ මං, භන්තේ, අච්චගමා යථාබාලං යථාමූළ්හං යථාඅකුසලං යාහං ඒවමකාසිං. තස්සා මේ, භන්තේ, අය්‍යෝ අච්චයං අච්චයතෝ පටිග්ගණ්හාතු ආයතිං සංවරායා”ති. “තග්ඝ ත්වං, භගිනි, අච්චයෝ අච්චගමා යථාබාලං යථාමූළ්හං යථාඅකුසලං යා ත්වං ඒවමකාසි. යතෝ ච ඛෝ ත්වං, භගිනි, අච්චයං අච්චයතෝ දිස්වා යථාධම්මං පටිකරෝසි, තං තේ මයං පටිග්ගණ්හාම. වුද්ධි හේසා, භගිනි, අරියස්ස විනයේ යෝ අච්චයං අච්චයතෝ දිස්වා යථාධම්මං පටිකරෝති ආයතිඤ්ච සංවරං ආපජ්ජතී”ති.
</Paragraph>

<Paragraph number="184" book="paci">
අථ ඛෝ සා ඉත්ථී තස්සා රත්තියා අච්චයේන ආයස්මන්තං අනුරුද්ධං පණීතේන ඛාදනීයේන භෝජනීයේන සහත්ථා සන්තප්පේත්වා සම්පවාරේත්වා, ආයස්මන්තං අනුරුද්ධං භුත්තාවිං ඕනීතපත්තපාණිං අභිවාදේත්වා ඒකමන්තං නිසීදි. ඒකමන්තං නිසින්නං ඛෝ තං ඉත්ථිං ආයස්මා අනුරුද්ධෝ ධම්මියා කථාය සන්දස්සේසි සමාදපේසි සමුත්තේජේසි සම්පහංසේසි. අථ ඛෝ සා ඉත්ථී—  ආයස්මතා අනුරුද්ධේන ධම්මියා කථාය සන්දස්සිතා සමාදපිතා සමුත්තේජිතා සම්පහංසිතා—  ආයස්මන්තං අනුරුද්ධං ඒතදවෝච—  “අභික්කන්තං, භන්තේ, අභික්කන්තං, භන්තේ. සේය්‍යථාපි, භන්තේ, නික්කුජ්ජිතං වා උක්කුජ්ජේය්‍ය, පටිච්ඡන්නං වා විවරේය්‍ය, මූළ්හස්ස වා මග්ගං ආචික්ඛේය්‍ය, අන්ධකාරේ වා තේලපජ්ජෝතං ධාරේය්‍ය—  ‘චක්ඛුමන්තෝ රූපානි දක්ඛන්තී’ති; ඒවමේවං අය්‍යේන අනුරුද්ධේන අනේකපරියායේන ධම්මෝ පකාසිතෝ. ඒසාහං, භන්තේ, තං භගවන්තං සරණං ගච්ඡාමි ධම්මඤ්ච භික්ඛුසංඝඤ්ච. උපාසිකං මං අය්‍යෝ ධාරේතු අජ්ජතග්ගේ පාණුපේතං සරණං ගතන්”ති.
</Paragraph>

<Paragraph number="185" book="paci">
අථ ඛෝ ආයස්මා අනුරුද්ධෝ සාවත්ථිං ගන්ත්වා භික්ඛූනං ඒතමත්ථං ආරෝචේසි. යේ තේ භික්ඛූ අප්පිච්ඡා …පේ…  තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම ආයස්මා අනුරුද්ධෝ මාතුගාමේන සහසේය්‍යං කප්පේස්සතී”ති.
</Paragraph>

<Paragraph number="186" book="paci">
අථ ඛෝ තේ භික්ඛූ ආයස්මන්තං අනුරුද්ධං අනේකපරියායේන විගරහිත්වා භගවතෝ ඒතමත්ථං ආරෝචේසුං …පේ…  “සච්චං කිර ත්වං, අනුරුද්ධ, මාතුගාමේන සහසේය්‍යං කප්පේසී”ති? “සච්චං, භගවා”ති. විගරහි බුද්ධෝ භගවා …පේ…  කථඤ්හි නාම ත්වං, අනුරුද්ධ, මාතුගාමේන සහසේය්‍යං කප්පේස්සසි. නේතං, අනුරුද්ධ, අප්පසන්නානං වා පසාදාය …පේ…  ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

</Division>
<Division number="56" book="paci">

<Paragraph number="187" book="paci">
<Emphasis>“යෝ පන භික්ඛු මාතුගාමේන සහසේය්‍යං කප්පේය්‍ය පාචිත්තියන්”</Emphasis>ති. (*6*:<Emphasis>55</Emphasis>)
</Paragraph>

</Division>
<Division number="57" book="paci">

<Paragraph number="188" book="paci">
<Emphasis>යෝ පනා</Emphasis>ති යෝ යාදිසෝ …පේ…  <Emphasis>භික්ඛූ</Emphasis>ති …පේ…  අයං ඉමස්මිං අත්ථේ අධිප්පේතෝ භික්ඛූති.
</Paragraph>

<Paragraph number="189" book="paci">
<Emphasis>මාතුගාමෝ</Emphasis> නාම මනුස්සිත්ථී, න යක්ඛී, න පේතී, න තිරච්ඡානගතා; අන්තමසෝ තදහුජාතාපි දාරිකා, පගේව මහත්තරී.
</Paragraph>

<Paragraph number="190" book="paci">
<Emphasis>සහා</Emphasis>ති ඒකතෝ.
</Paragraph>

<Paragraph number="191" book="paci">
<Emphasis>සේය්‍යා</Emphasis> නාම සබ්බච්ඡන්නා, සබ්බපරිච්ඡන්නා, යේභුය්‍යේනච්ඡන්නා, යේභුය්‍යේන පරිච්ඡන්නා.
</Paragraph>

<Paragraph number="192" book="paci">
<Emphasis>සේය්‍යං කප්පේය්‍යා</Emphasis>ති අත්ථඞ්ගතේ සූරියේ, මාතුගාමේ නිපන්නේ භික්ඛු නිපජ්ජති, ආපත්ති පාචිත්තියස්ස. භික්ඛු නිපන්නේ මාතුගාමෝ නිපජ්ජති, ආපත්ති පාචිත්තියස්ස. උභෝ වා නිපජ්ජන්ති, ආපත්ති පාචිත්තියස්ස. උට්ඨහිත්වා පුනප්පුනං නිපජ්ජන්ති, ආපත්ති පාචිත්තියස්ස.
</Paragraph>

</Division>
<Division number="58" book="paci">

<Paragraph number="193" book="paci">
මාතුගාමේ මාතුගාමසඤ්ඤී සහසේය්‍යං කප්පේති, ආපත්ති පාචිත්තියස්ස. මාතුගාමේ වේමතිකෝ සහසේය්‍යං කප්පේති, ආපත්ති පාචිත්තියස්ස. මාතුගාමේ අමාතුගාමසඤ්ඤී සහසේය්‍යං කප්පේති, ආපත්ති පාචිත්තියස්ස.
</Paragraph>

<Paragraph number="194" book="paci">
උපඩ්ඪච්ඡන්නේ උපඩ්ඪපරිච්ඡන්නේ, ආපත්ති දුක්කටස්ස. යක්ඛියා වා පේතියා වා පණ්ඩකේන වා තිරච්ඡානගතිත්ථියා වා සහසේය්‍යං කප්පේති, ආපත්ති දුක්කටස්ස. අමාතුගාමේ මාතුගාමසඤ්ඤී, ආපත්ති දුක්කටස්ස. අමාතුගාමේ වේමතිකෝ, ආපත්ති දුක්කටස්ස. අමාතුගාමේ අමාතුගාමසඤ්ඤී, අනාපත්ති.
</Paragraph>

</Division>
<Division number="59" book="paci">

<Paragraph number="195" book="paci">
අනාපත්ති—  සබ්බච්ඡන්නේ සබ්බඅපරිච්ඡන්නේ, සබ්බපරිච්ඡන්නේ සබ්බඅච්ඡන්නේ, යේභුය්‍යේන අච්ඡන්නේ, යේභුය්‍යේන අපරිච්ඡන්නේ, මාතුගාමේ නිපන්නේ භික්ඛු නිසීදති, භික්ඛු නිපන්නේ මාතුගාමෝ නිසීදති, උභෝ වා නිසීදන්ති, උම්මත්තකස්ස, ආදිකම්මිකස්සාති.

</Paragraph>
</Division>

<Paragraph number="196" type="center" book="paci">
දුතියසහසේය්‍යසික්ඛාපදං නිට්ඨිතං ඡට්ඨං.
</Paragraph>