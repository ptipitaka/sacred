---
title: "1.5.3.10 රහෝනිසජ්ජසික්ඛාපද"
tableOfContents: false
sidebar:
  order: 2
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="198" book="paci">

<Paragraph number="648" book="paci">
තේන සමයේන බුද්ධෝ භගවා සාවත්ථියං විහරති ජේතවනේ අනාථපිණ්ඩිකස්ස ආරාමේ. තේන ඛෝ පන සමයේන ආයස්මතෝ උදායිස්ස පුරාණදුතියිකා භික්ඛුනීසු පබ්බජිතා හෝති. සා ආයස්මතෝ උදායිස්ස සන්තිකේ අභික්ඛණං ආගච්ඡති, ආයස්මාපි උදායී තස්සා භික්ඛුනියා සන්තිකේ අභික්ඛණං ගච්ඡති. තේන ඛෝ පන සමයේන ආයස්මා උදායී තස්සා භික්ඛුනියා සද්ධිං ඒකෝ ඒකාය රහෝ නිසජ්ජං කප්පේසි.
</Paragraph>

<Paragraph number="649" book="paci">
යේ තේ භික්ඛූ අප්පිච්ඡා …පේ…  තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම ආයස්මා උදායී භික්ඛුනියා සද්ධිං ඒකෝ ඒකාය රහෝ නිසජ්ජං කප්පේස්සතී”ති …පේ…  “සච්චං කිර ත්වං, උදායි, භික්ඛුනියා සද්ධිං ඒකෝ ඒකාය රහෝ නිසජ්ජං කප්පේසී”ති? “සච්චං, භගවා”ති. විගරහි බුද්ධෝ භගවා …පේ…  කථඤ්හි නාම ත්වං, මෝඝපුරිස, භික්ඛුනියා සද්ධිං ඒකෝ ඒකාය රහෝ නිසජ්ජං කප්පේස්සසි. නේතං, මෝඝපුරිස, අප්පසන්නානං වා පසාදාය …පේ…  ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

</Division>
<Division number="199" book="paci">

<Paragraph number="650" book="paci">
<Emphasis>“යෝ පන භික්ඛු භික්ඛුනියා සද්ධිං ඒකෝ ඒකාය රහෝ නිසජ්ජං කප්පේය්‍ය, පාචිත්තියන්”</Emphasis>ති. (*30*:<Emphasis>79</Emphasis>)
</Paragraph>

</Division>
<Division number="200" book="paci">

<Paragraph number="651" book="paci">
<Emphasis>යෝ පනා</Emphasis>ති යෝ යාදිසෝ …පේ…  <Emphasis>භික්ඛූ</Emphasis>ති …පේ…  අයං ඉමස්මිං අත්ථේ අධිප්පේතෝ භික්ඛූති.
</Paragraph>

<Paragraph number="652" book="paci">
<Emphasis>භික්ඛුනී</Emphasis> නාම උභතෝසංඝේ උපසම්පන්නා.
</Paragraph>

<Paragraph number="653" book="paci">
<Emphasis>සද්ධින්</Emphasis>ති ඒකතෝ.
</Paragraph>

<Paragraph number="654" book="paci">
<Emphasis>ඒකෝ ඒකායා</Emphasis>ති භික්ඛු චේව හෝති භික්ඛුනී ච.
</Paragraph>

<Paragraph number="655" book="paci">
<Emphasis>රහෝ</Emphasis> නාම චක්ඛුස්ස රහෝ සෝතස්ස රහෝ. චක්ඛුස්ස රහෝ නාම න සක්කා හෝති අක්ඛිං වා නිඛණීයමානේ භමුකං වා උක්ඛිපීයමානේ සීසං වා උක්ඛිපීයමානේ පස්සිතුං. සෝතස්ස රහෝ නාම න සක්කා හෝති පකතිකථා සෝතුං.
</Paragraph>

<Paragraph number="656" book="paci">
<Emphasis>නිසජ්ජං කප්පේය්‍යා</Emphasis>ති භික්ඛුනියා නිසින්නාය භික්ඛු උපනිසින්නෝ වා හෝති උපනිපන්නෝ වා, ආපත්ති පාචිත්තියස්ස.
</Paragraph>

<Paragraph number="657" book="paci">
භික්ඛු නිසින්නේ භික්ඛුනී උපනිසින්නා වා හෝති උපනිපන්නා වා, ආපත්ති පාචිත්තියස්ස. උභෝ වා නිසින්නා හෝන්ති උභෝ වා නිපන්නා, ආපත්ති පාචිත්තියස්ස.
</Paragraph>

</Division>
<Division number="201" book="paci">

<Paragraph number="658" book="paci">
රහෝ රහෝසඤ්ඤී ඒකෝ ඒකාය නිසජ්ජං කප්පේති, ආපත්ති පාචිත්තියස්ස. රහෝ වේමතිකෝ ඒකෝ ඒකාය නිසජ්ජං කප්පේති, ආපත්ති පාචිත්තියස්ස. රහෝ අරහෝසඤ්ඤී ඒකෝ ඒකාය නිසජ්ජං කප්පේති, ආපත්ති පාචිත්තියස්ස.
</Paragraph>

<Paragraph number="659" book="paci">
අරහෝ රහෝසඤ්ඤී, ආපත්ති දුක්කටස්ස. අරහෝ වේමතිකෝ, ආපත්ති දුක්කටස්ස. අරහෝ අරහෝසඤ්ඤී, අනාපත්ති.
</Paragraph>

</Division>
<Division number="202" book="paci">

<Paragraph number="660" book="paci">
අනාපත්ති—  යෝ කෝචි විඤ්ඤූ දුතියෝ හෝති, තිට්ඨති න නිසීදති, අරහෝපේක්ඛෝ, අඤ්ඤවිහිතෝ නිසීදති, උම්මත්තකස්ස, ආදිකම්මිකස්සාති.

</Paragraph>
</Division>

<Paragraph number="661" type="center" book="paci">
රහෝනිසජ්ජසික්ඛාපදං නිට්ඨිතං දසමං.

  
ඕවාදවග්ගෝ තතියෝ.



</Paragraph>

<Paragraph number="662" type="center" book="paci">
තස්සුද්දානං


</Paragraph>

<Paragraph number="663" type="verses" book="paci">
_අසම්මතඅත්ථඞ්ගතූ,_  
_පස්සයාමිසදානේන;_  
_සිබ්බති අද්ධානං නාවං භුඤ්ජේය්‍ය,_  
_ඒකෝ ඒකාය තේ දසාති._
</Paragraph>