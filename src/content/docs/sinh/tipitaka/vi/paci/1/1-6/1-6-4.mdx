---
title: "1.6.4 චතුත්ථපාටිදේසනීයසික්ඛාපද"
tableOfContents: false
sidebar:
  order: 4
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="570" book="paci">

<Paragraph number="1656" book="paci">
තේන සමයේන බුද්ධෝ භගවා සක්කේසු විහරති කපිලවත්ථුස්මිං නිග්‍රෝධාරාමේ. තේන ඛෝ පන සමයේන සාකියදාසකා අවරුද්ධා හෝන්ති. සාකියානියෝ ඉච්ඡන්ති ආරඤ්ඤකේසු සේනාසනේසු භත්තං කාතුං. අස්සෝසුං ඛෝ සාකියදාසකා—  “සාකියානියෝ කිර ආරඤ්ඤකේසු සේනාසනේසු භත්තං කත්තුකාමා”ති. තේ මග්ගේ පරියුට්ඨිංසු. සාකියානියෝ පණීතං ඛාදනීයං භෝජනීයං ආදාය ආරඤ්ඤකං සේනාසනං අගමංසු. සාකියදාසකා නික්ඛමිත්වා සාකියානියෝ අච්ඡින්දිංසු ච දූසේසුඤ්ච. සාකියා නික්ඛමිත්වා තේ චෝරේ සභණ්ඩේ ගහේත්වා උජ්ඣායන්ති ඛිය්‍යන්ති විපාචේන්ති—  “කථඤ්හි නාම භදන්තා ආරාමේ චෝරේ පටිවසන්තේ නාරෝචේස්සන්තී”ති.
</Paragraph>

<Paragraph number="1657" book="paci">
අස්සෝසුං ඛෝ භික්ඛූ සාකියානං උජ්ඣායන්තානං ඛිය්‍යන්තානං විපාචේන්තානං. අථ ඛෝ තේ භික්ඛූ භගවතෝ ඒතමත්ථං ආරෝචේසුං. අථ ඛෝ භගවා ඒතස්මිං නිදානේ ඒතස්මිං පකරණේ ධම්මිං කථං කත්වා භික්ඛූ ආමන්තේසි—  “තේන හි, භික්ඛවේ, භික්ඛූනං සික්ඛාපදං පඤ්ඤපේස්සාමි දස අත්ථවසේ පටිච්ච සංඝසුට්ඨුතාය …පේ…  ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

<Paragraph number="1658" book="paci">
<Emphasis>“යානි ඛෝ පන තානි ආරඤ්ඤකානි සේනාසනානි සාසඞ්කසම්මතානි සප්පටිභයානි, යෝ පන භික්ඛු තථාරූපේසු සේනාසනේසු පුබ්බේ අප්පටිසංවිදිතං ඛාදනීයං</Emphasis> <Emphasis>වා භෝජනීයං වා අජ්ඣාරාමේ සහත්ථා පටිග්ගහේත්වා ඛාදේය්‍ය වා භුඤ්ජේය්‍ය වා, පටිදේසේතබ්බං තේන භික්ඛුනා—  ‘ගාරය්හං, ආවුසෝ, ධම්මං ආපජ්ජිං අසප්පායං පාටිදේසනීයං තං පටිදේසේමී’”</Emphasis>ති.
</Paragraph>

<Paragraph number="1659" book="paci">
ඒවඤ්චිදං භගවතා භික්ඛූනං සික්ඛාපදං පඤ්ඤත්තං හෝති.
</Paragraph>

</Division>
<Division number="571" book="paci">

<Paragraph number="1660" book="paci">
තේන ඛෝ පන සමයේන අඤ්ඤතරෝ භික්ඛු ආරඤ්ඤකේසු සේනාසනේසු ගිලානෝ හෝති. මනුස්සා ඛාදනීයං වා භෝජනීයං වා ආදාය ආරඤ්ඤකං සේනාසනං අගමංසු. අථ ඛෝ තේ මනුස්සා තං භික්ඛුං ඒතදවෝචුං—  “භුඤ්ජථ, භන්තේ”ති. අථ ඛෝ සෝ භික්ඛු—  “භගවතා පටික්ඛිත්තං ආරඤ්ඤකේසු සේනාසනේසු ඛාදනීයං වා භෝජනීයං වා සහත්ථා පටිග්ගහේත්වා ඛාදිතුං භුඤ්ජිතුන්”ති කුක්කුච්චායන්තෝ න පටිග්ගහේසි, නාසක්ඛි පිණ්ඩාය චරිතුං, ඡින්නභත්තෝ අහෝසි.
</Paragraph>

<Paragraph number="1661" book="paci">
අථ ඛෝ සෝ භික්ඛු භික්ඛූනං ඒතමත්ථං ආරෝචේසි. භික්ඛූ භගවතෝ ඒතමත්ථං ආරෝචේසුං. අථ ඛෝ භගවා ඒතස්මිං නිදානේ ඒතස්මිං පකරණේ ධම්මිං කථං කත්වා භික්ඛූ ආමන්තේසි—  “අනුජානාමි, භික්ඛවේ, ගිලානේන භික්ඛුනා ආරඤ්ඤකේසු සේනාසනේසු පුබ්බේ අප්පටිසංවිදිතං ඛාදනීයං වා භෝජනීයං වා සහත්ථා පටිග්ගහේත්වා ඛාදිතුං භුඤ්ජිතුං. ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

</Division>
<Division number="572" book="paci">

<Paragraph number="1662" book="paci">
<Emphasis>“යානි ඛෝ පන තානි ආරඤ්ඤකානි සේනාසනානි සාසඞ්කසම්මතානි සප්පටිභයානි, යෝ පන භික්ඛු තථාරූපේසු සේනාසනේසු පුබ්බේ අප්පටිසංවිදිතං ඛාදනීයං වා භෝජනීයං වා අජ්ඣාරාමේ සහත්ථා පටිග්ගහේත්වා අගිලානෝ ඛාදේය්‍ය වා භුඤ්ජේය්‍ය වා, පටිදේසේතබ්බං තේන භික්ඛුනා—  ‘ගාරය්හං, ආවුසෝ, ධම්මං ආපජ්ජිං අසප්පායං පාටිදේසනීයං, තං පටිදේසේමී’”</Emphasis>ති. (*4*:<Emphasis>145</Emphasis>)
</Paragraph>

</Division>
<Division number="573" book="paci">

<Paragraph number="1663" book="paci">
<Emphasis>යානි ඛෝ පන තානි ආරඤ්ඤකානි සේනාසනානී</Emphasis>ති <Emphasis>ආරඤ්ඤකං</Emphasis> නාම <Emphasis>සේනාසනං</Emphasis> පඤ්චධනුසතිකං පච්ඡිමං.
</Paragraph>

<Paragraph number="1664" book="paci">
<Emphasis>සාසඞ්කං</Emphasis> නාම ආරාමේ ආරාමූපචාරේ චෝරානං නිවිට්ඨෝකාසෝ දිස්සති, භුත්තෝකාසෝ දිස්සති, ඨිතෝකාසෝ දිස්සති, නිසින්නෝකාසෝ දිස්සති, නිපන්නෝකාසෝ දිස්සති.
</Paragraph>

<Paragraph number="1665" book="paci">
<Emphasis>සප්පටිභයං</Emphasis> නාම ආරාමේ ආරාමූපචාරේ චෝරේහි මනුස්සා හතා දිස්සන්ති, විලුත්තා දිස්සන්ති, ආකෝටිතා දිස්සන්ති.
</Paragraph>

<Paragraph number="1666" book="paci">
<Emphasis>යෝ පනා</Emphasis>ති යෝ යාදිසෝ …පේ…  <Emphasis>භික්ඛූ</Emphasis>ති …පේ…  අයං ඉමස්මිං අත්ථේ අධිප්පේතෝ භික්ඛූති.
</Paragraph>

<Paragraph number="1667" book="paci">
<Emphasis>තථාරූපේසු සේනාසනේසූ</Emphasis>ති ඒවරූපේසු සේනාසනේසු.
</Paragraph>

<Paragraph number="1668" book="paci">
<Emphasis>අප්පටිසංවිදිතං</Emphasis> නාම පඤ්චන්නං පටිසංවිදිතං, ඒතං අප්පටිසංවිදිතං නාම. ආරාමං ආරාමූපචාරං ඨපේත්වා පටිසංවිදිතං, ඒතං අප්පටිසංවිදිතං නාම.
</Paragraph>

<Paragraph number="1669" book="paci">
පටිසංවිදිතං නාම යෝ කෝචි ඉත්ථී වා පුරිසෝ වා ආරාමං ආරාමූපචාරං ආගන්ත්වා ආරෝචේති—  “ඉත්ථන්නාමස්ස, භන්තේ, ඛාදනීයං වා භෝජනීයං වා ආහරිස්සන්තී”ති. සචේ සාසඞ්කං හෝති, සාසඞ්කන්ති ආචික්ඛිතබ්බං; සචේ සප්පටිභයං හෝති, සප්පටිභයන්ති ආචික්ඛිතබ්බං; සචේ—  “හෝතු, භන්තේ, ආහරියිස්සතී”ති භණති, චෝරා වත්තබ්බා—  “මනුස්සා ඉධූපචරන්ති අපසක්කථා”ති. යාගුයා පටිසංවිදිතේ තස්සා පරිවාරෝ ආහරිය්‍යති, ඒතං පටිසංවිදිතං නාම. භත්තේන පටිසංවිදිතේ තස්ස පරිවාරෝ ආහරිය්‍යති, ඒතං පටිසංවිදිතං නාම. ඛාදනීයේන පටිසංවිදිතේ තස්ස පරිවාරෝ ආහරිය්‍යති, ඒතං පටිසංවිදිතං නාම. කුලේන පටිසංවිදිතේ යෝ තස්මිං කුලේ මනුස්සෝ ඛාදනීයං වා භෝජනීයං වා ආහරති, ඒතං පටිසංවිදිතං නාම. ගාමේන පටිසංවිදිතේ යෝ තස්මිං ගාමේ මනුස්සෝ ඛාදනීයං වා භෝජනීයං වා ආහරති, ඒතං පටිසංවිදිතං නාම. පූගේන පටිසංවිදිතේ යෝ තස්මිං පූගේ මනුස්සෝ ඛාදනීයං වා භෝජනීයං වා ආහරති, ඒතං පටිසංවිදිතං නාම.
</Paragraph>

<Paragraph number="1670" book="paci">
<Emphasis>ඛාදනීයං</Emphasis> නාම පඤ්ච භෝජනානි—  යාමකාලිකං සත්තාහකාලිකං යාවජීවිකං ඨපේත්වා අවසේසං ඛාදනීයං නාම.
</Paragraph>

<Paragraph number="1671" book="paci">
<Emphasis>භෝජනීයං</Emphasis> නාම පඤ්ච භෝජනානි—  ඕදනෝ, කුම්මාසෝ, සත්තු, මච්ඡෝ, මංසං.
</Paragraph>

<Paragraph number="1672" book="paci">
<Emphasis>අජ්ඣාරාමෝ</Emphasis> නාම පරික්ඛිත්තස්ස ආරාමස්ස අන්තෝආරාමෝ. අපරික්ඛිත්තස්ස උපචාරෝ.
</Paragraph>

<Paragraph number="1673" book="paci">
<Emphasis>අගිලානෝ</Emphasis> නාම සක්කෝති පිණ්ඩාය චරිතුං.
</Paragraph>

<Paragraph number="1674" book="paci">
<Emphasis>ගිලානෝ</Emphasis> නාම න සක්කෝති පිණ්ඩාය චරිතුං.
</Paragraph>

<Paragraph number="1675" book="paci">
අප්පටිසංවිදිතං අගිලානෝ “ඛාදිස්සාමි භුඤ්ජිස්සාමී”ති පටිග්ගණ්හාති, ආපත්ති දුක්කටස්ස. අජ්ඣෝහාරේ අජ්ඣෝහාරේ ආපත්ති පාටිදේසනීයස්ස.
</Paragraph>

</Division>
<Division number="574" book="paci">

<Paragraph number="1676" book="paci">
අප්පටිසංවිදිතේ අප්පටිසංවිදිතසඤ්ඤී ඛාදනීයං වා භෝජනීයං වා අජ්ඣාරාමේ සහත්ථා පටිග්ගහේත්වා අගිලානෝ ඛාදති වා භුඤ්ජති වා, ආපත්ති පාටිදේසනීයස්ස. අප්පටිසංවිදිතේ වේමතිකෝ ඛාදනීයං වා භෝජනීයං වා අජ්ඣාරාමේ සහත්ථා පටිග්ගහේත්වා අගිලානෝ ඛාදති වා භුඤ්ජති වා, ආපත්ති පාටිදේසනීයස්ස. අප්පටිසංවිදිතේ පටිසංවිදිතසඤ්ඤී ඛාදනීයං වා භෝජනීයං වා අජ්ඣාරාමේ සහත්ථා පටිග්ගහේත්වා අගිලානෝ ඛාදති වා භුඤ්ජති වා, ආපත්ති පාටිදේසනීයස්ස.
</Paragraph>

<Paragraph number="1677" book="paci">
යාමකාලිකං සත්තාහකාලිකං යාවජීවිකං ආහාරත්ථාය පටිග්ගණ්හාති, ආපත්ති දුක්කටස්ස. අජ්ඣෝහාරේ අජ්ඣෝහාරේ ආපත්ති දුක්කටස්ස. පටිසංවිදිතේ අප්පටිසංවිදිතසඤ්ඤී, ආපත්ති දුක්කටස්ස. පටිසංවිදිතේ වේමතිකෝ, ආපත්ති දුක්කටස්ස. පටිසංවිදිතේ පටිසංවිදිතසඤ්ඤී, අනාපත්ති.
</Paragraph>

</Division>
<Division number="575" book="paci">

<Paragraph number="1678" book="paci">
අනාපත්ති—  පටිසංවිදිතේ, ගිලානස්ස, පටිසංවිදිතේ වා ගිලානස්ස වා සේසකං භුඤ්ජති, බහාරාමේ පටිග්ගහේත්වා අන්තෝආරාමේ භුඤ්ජති, තත්ථ ජාතකං මූලං වා තචං වා පත්තං වා පුප්ඵං වා ඵලං වා භුඤ්ජති, යාමකාලිකං සත්තාහකාලිකං යාවජීවිකං සති පච්චයේ පරිභුඤ්ජති, උම්මත්තකස්ස, ආදිකම්මිකස්සාති.

</Paragraph>
</Division>

<Paragraph number="1679" type="center" book="paci">
චතුත්ථපාටිදේසනීයසික්ඛාපදං නිට්ඨිතං.


</Paragraph>

<Paragraph number="1680" book="paci">
උද්දිට්ඨා ඛෝ, ආයස්මන්තෝ, චත්තාරෝ පාටිදේසනීයා ධම්මා. තත්ථායස්මන්තේ පුච්ඡාමි—  “කච්චිත්ථ පරිසුද්ධා”? දුතියම්පි පුච්ඡාමි—  “කච්චිත්ථ පරිසුද්ධා”? තතියම්පි පුච්ඡාමි—  “කච්චිත්ථ පරිසුද්ධා”? පරිසුද්ධේත්ථායස්මන්තෝ, තස්මා තුණ්හී, ඒවමේතං ධාරයාමීති.

</Paragraph>

<Paragraph number="1681" type="center" book="paci">
පාටිදේසනීයකණ්ඩං නිට්ඨිතං.
</Paragraph>