---
title: "1.5.4.9 පණීතභෝජනසික්ඛාපද"
tableOfContents: false
sidebar:
  order: 10
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="257" book="paci">

<Paragraph number="824" book="paci">
තේන සමයේන බුද්ධෝ භගවා සාවත්ථියං විහරති ජේතවනේ අනාථපිණ්ඩිකස්ස ආරාමේ. තේන ඛෝ පන සමයේන ඡබ්බග්ගියා භික්ඛූ පණීතභෝජනානි අත්තනෝ අත්ථාය විඤ්ඤාපේත්වා භුඤ්ජන්ති. මනුස්සා උජ්ඣායන්ති ඛිය්‍යන්ති විපාචේන්ති—  “කථඤ්හි නාම සමණා සක්‍යපුත්තියා පණීතභෝජනානි අත්තනෝ අත්ථාය විඤ්ඤාපේත්වා භුඤ්ජිස්සන්ති. කස්ස සම්පන්නං න මනාපං, කස්ස සාදුං න රුච්චතී”ති.
</Paragraph>

<Paragraph number="825" book="paci">
අස්සෝසුං ඛෝ භික්ඛූ තේසං මනුස්සානං උජ්ඣායන්තානං ඛිය්‍යන්තානං විපාචේන්තානං. යේ තේ භික්ඛූ අප්පිච්ඡා …පේ…  තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම ඡබ්බග්ගියා භික්ඛූ පණීතභෝජනානි අත්තනෝ අත්ථාය විඤ්ඤාපේත්වා භුඤ්ජිස්සන්තී”ති …පේ…  “සච්චං කිර තුම්හේ, භික්ඛවේ, පණීතභෝජනානි අත්තනෝ අත්ථාය විඤ්ඤාපේත්වා භුඤ්ජථා”ති? “සච්චං, භගවා”ති. විගරහි බුද්ධෝ භගවා …පේ…  කථඤ්හි නාම තුම්හේ, මෝඝපුරිසා, පණීතභෝජනානි අත්තනෝ අත්ථාය විඤ්ඤාපේත්වා භුඤ්ජිස්සථ. නේතං, මෝඝපුරිසා, අප්පසන්නානං වා පසාදාය …පේ…  ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

<Paragraph number="826" book="paci">
<Emphasis>“යානි ඛෝ පන තානි පණීතභෝජනානි, සේය්‍යථිදං—  සප්පි නවනීතං තේලං මධු ඵාණිතං මච්ඡෝ මංසං ඛීරං දධි. යෝ පන භික්ඛු ඒවරූපානි පණීතභෝජනානි අත්තනෝ අත්ථාය විඤ්ඤාපේත්වා භුඤ්ජේය්‍ය, පාචිත්තියන්”</Emphasis>ති.
</Paragraph>

<Paragraph number="827" book="paci">
ඒවඤ්චිදං භගවතා භික්ඛූනං සික්ඛාපදං පඤ්ඤත්තං හෝති.
</Paragraph>

</Division>
<Division number="258" book="paci">

<Paragraph number="828" book="paci">
තේන ඛෝ පන සමයේන භික්ඛූ ගිලානා හෝන්ති. ගිලානපුච්ඡකා භික්ඛූ ගිලානේ භික්ඛූ ඒතදවෝචුං—  “කච්චාවුසෝ, ඛමනීයං, කච්චි යාපනීයන්”ති? “පුබ්බේ මයං, ආවුසෝ, පණීතභෝජනානි අත්තනෝ අත්ථාය විඤ්ඤාපේත්වා භුඤ්ජාම, තේන නෝ ඵාසු හෝති; ඉදානි පන ‘භගවතා පටික්ඛිත්තන්’ති කුක්කුච්චායන්තා න විඤ්ඤාපේම, තේන නෝ න ඵාසු හෝතී”ති. භගවතෝ ඒතමත්ථං ආරෝචේසුං. අථ ඛෝ භගවා ඒතස්මිං නිදානේ ඒතස්මිං පකරණේ ධම්මිං කථං කත්වා භික්ඛූ ආමන්තේසි—  “අනුජානාමි, භික්ඛවේ, ගිලානේන භික්ඛුනා පණීතභෝජනානි අත්තනෝ අත්ථාය විඤ්ඤාපේත්වා භුඤ්ජිතුං. ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

</Division>
<Division number="259" book="paci">

<Paragraph number="829" book="paci">
<Emphasis>“යානි ඛෝ පන තානි පණීතභෝජනානි, සේය්‍යථිදං—  සප්පි නවනීතං තේලං මධු ඵාණිතං මච්ඡෝ මංසං ඛීරං දධි. යෝ පන භික්ඛු ඒවරූපානි පණීතභෝජනානි අගිලානෝ අත්තනෝ අත්ථාය විඤ්ඤාපේත්වා භුඤ්ජේය්‍ය, පාචිත්තියන්”</Emphasis>ති. (*39*:<Emphasis>88</Emphasis>)
</Paragraph>

</Division>
<Division number="260" book="paci">

<Paragraph number="830" book="paci">
<Emphasis>යානි ඛෝ පන තානි පණීතභෝජනානී</Emphasis>ති <Emphasis>සප්පි</Emphasis> නාම ගෝසප්පි වා අජිකාසප්පි වා මහිංසසප්පි වා, යේසං මංසං කප්පති තේසං සප්පි.
</Paragraph>

<Paragraph number="831" book="paci">
<Emphasis>නවනීතං</Emphasis> නාම තේසඤ්ඤේව නවනීතං.
</Paragraph>

<Paragraph number="832" book="paci">
<Emphasis>තේලං</Emphasis> නාම තිලතේලං සාසපතේලං මධුකතේලං ඒරණ්ඩතේලං වසාතේලං.
</Paragraph>

<Paragraph number="833" book="paci">
<Emphasis>මධු</Emphasis> නාම මක්ඛිකාමධු.
</Paragraph>

<Paragraph number="834" book="paci">
<Emphasis>ඵාණිතං</Emphasis> නාම උච්ඡුම්හා නිබ්බත්තං.
</Paragraph>

<Paragraph number="835" book="paci">
<Emphasis>මච්ඡෝ</Emphasis> නාම උදකෝ වුච්චති.
</Paragraph>

<Paragraph number="836" book="paci">
<Emphasis>මංසං</Emphasis> නාම යේසං මංසං කප්පති, තේසං මංසං.
</Paragraph>

<Paragraph number="837" book="paci">
<Emphasis>ඛීරං</Emphasis> නාම ගෝඛීරං වා අජිකාඛීරං වා මහිංසඛීරං වා, යේසං මංසං කප්පති, තේසං ඛීරං.
</Paragraph>

<Paragraph number="838" book="paci">
<Emphasis>දධි</Emphasis> නාම තේසඤ්ඤේව දධි.
</Paragraph>

<Paragraph number="839" book="paci">
<Emphasis>යෝ පනා</Emphasis>ති යෝ යාදිසෝ …පේ…  <Emphasis>භික්ඛූ</Emphasis>ති …පේ…  අයං ඉමස්මිං අත්ථේ අධිප්පේතෝ භික්ඛූති.
</Paragraph>

<Paragraph number="840" book="paci">
<Emphasis>ඒවරූපානි පණීතභෝජනානී</Emphasis>ති තථාරූපානි පණීතභෝජනානි.
</Paragraph>

<Paragraph number="841" book="paci">
<Emphasis>අගිලානෝ</Emphasis> නාම යස්ස විනා පණීතභෝජනානි ඵාසු හෝති.
</Paragraph>

<Paragraph number="842" book="paci">
<Emphasis>ගිලානෝ</Emphasis> නාම යස්ස විනා පණීතභෝජනානි න ඵාසු හෝති.
</Paragraph>

<Paragraph number="843" book="paci">
අගිලානෝ අත්තනෝ අත්ථාය විඤ්ඤාපේති, පයෝගේ දුක්කටං. පටිලාභේන “භුඤ්ජිස්සාමී”ති පටිග්ගණ්හාති, ආපත්ති දුක්කටස්ස. අජ්ඣෝහාරේ අජ්ඣෝහාරේ ආපත්ති පාචිත්තියස්ස.
</Paragraph>

</Division>
<Division number="261" book="paci">

<Paragraph number="844" book="paci">
අගිලානෝ අගිලානසඤ්ඤී පණීතභෝජනානි අත්තනෝ අත්ථාය විඤ්ඤාපේත්වා භුඤ්ජති, ආපත්ති පාචිත්තියස්ස. අගිලානෝ වේමතිකෝ පණීතභෝජනානි අත්තනෝ අත්ථාය විඤ්ඤාපේත්වා භුඤ්ජති, ආපත්ති පාචිත්තියස්ස. අගිලානෝ ගිලානසඤ්ඤී පණීතභෝජනානි අත්තනෝ අත්ථාය විඤ්ඤාපේත්වා භුඤ්ජති, ආපත්ති පාචිත්තියස්ස.
</Paragraph>

<Paragraph number="845" book="paci">
ගිලානෝ අගිලානසඤ්ඤී, ආපත්ති දුක්කටස්ස. ගිලානෝ වේමතිකෝ, ආපත්ති දුක්කටස්ස. ගිලානෝ ගිලානසඤ්ඤී අනාපත්ති.
</Paragraph>

</Division>
<Division number="262" book="paci">

<Paragraph number="846" book="paci">
අනාපත්ති—  ගිලානස්ස, ගිලානෝ හුත්වා විඤ්ඤාපේත්වා අගිලානෝ භුඤ්ජති, ගිලානස්ස සේසකං භුඤ්ජති, ඤාතකානං පවාරිතානං අඤ්ඤස්සත්ථාය අත්තනෝ ධනේන, උම්මත්තකස්ස, ආදිකම්මිකස්සාති.

</Paragraph>
</Division>

<Paragraph number="847" type="center" book="paci">
පණීතභෝජනසික්ඛාපදං නිට්ඨිතං නවමං.
</Paragraph>