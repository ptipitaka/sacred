---
title: "1.5.8.5 තලසත්තිකසික්ඛාපද"
tableOfContents: false
sidebar:
  order: 8
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="454" book="paci">

<Paragraph number="1356" book="paci">
තේන සමයේන බුද්ධෝ භගවා සාවත්ථියං විහරති ජේතවනේ අනාථපිණ්ඩිකස්ස ආරාමේ. තේන ඛෝ පන සමයේන ඡබ්බග්ගියා භික්ඛූ කුපිතා අනත්තමනා සත්තරසවග්ගියානං භික්ඛූනං තලසත්තිකං උග්ගිරන්ති. තේ පහාරසමුච්චිතා රෝදන්ති. භික්ඛූ ඒවමාහංසු—  “කිස්ස තුම්හේ, ආවුසෝ, රෝදථා”ති? “ඉමේ, ආවුසෝ, ඡබ්බග්ගියා භික්ඛූ කුපිතා අනත්තමනා අම්හාකං තලසත්තිකං උග්ගිරන්තී”ති.
</Paragraph>

<Paragraph number="1357" book="paci">
යේ තේ භික්ඛූ අප්පිච්ඡා …පේ…  තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම ඡබ්බග්ගියා භික්ඛූ කුපිතා අනත්තමනා සත්තරසවග්ගියානං භික්ඛූනං තලසත්තිකං උග්ගිරිස්සන්තී”ති …පේ…  “සච්චං කිර තුම්හේ, භික්ඛවේ, කුපිතා අනත්තමනා සත්තරසවග්ගියානං භික්ඛූනං තලසත්තිකං උග්ගිරථා”ති? “සච්චං, භගවා”ති. විගරහි බුද්ධෝ භගවා …පේ…  කථඤ්හි නාම තුම්හේ, මෝඝපුරිසා, කුපිතා අනත්තමනා සත්තරසවග්ගියානං භික්ඛූනං තලසත්තිකං උග්ගිරිස්සථ. නේතං, මෝඝපුරිසා, අප්පසන්නානං වා පසාදාය …පේ…  ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

</Division>
<Division number="455" book="paci">

<Paragraph number="1358" book="paci">
<Emphasis>“යෝ පන භික්ඛු භික්ඛුස්ස කුපිතෝ අනත්තමනෝ තලසත්තිකං උග්ගිරේය්‍ය, පාචිත්තියන්”</Emphasis>ති. (*75*:<Emphasis>124</Emphasis>)
</Paragraph>

</Division>
<Division number="456" book="paci">

<Paragraph number="1359" book="paci">
<Emphasis>යෝ පනා</Emphasis>ති යෝ යාදිසෝ …පේ…  <Emphasis>භික්ඛූ</Emphasis>ති …පේ…  අයං ඉමස්මිං අත්ථේ අධිප්පේතෝ භික්ඛූති.
</Paragraph>

<Paragraph number="1360" book="paci">
<Emphasis>භික්ඛුස්සා</Emphasis>ති අඤ්ඤස්ස භික්ඛුස්ස.
</Paragraph>

<Paragraph number="1361" book="paci">
<Emphasis>කුපිතෝ අනත්තමනෝ</Emphasis>ති අනභිරද්ධෝ ආහතචිත්තෝ ඛිලජාතෝ.
</Paragraph>

<Paragraph number="1362" book="paci">
<Emphasis>තලසත්තිකං උග්ගිරේය්‍යා</Emphasis>ති කායං වා කායපටිබද්ධං වා අන්තමසෝ උප්පලපත්තම්පි උච්චාරේති, ආපත්ති පාචිත්තියස්ස.
</Paragraph>

</Division>
<Division number="457" book="paci">

<Paragraph number="1363" book="paci">
උපසම්පන්නේ උපසම්පන්නසඤ්ඤී කුපිතෝ අනත්තමනෝ තලසත්තිකං උග්ගිරති, ආපත්ති පාචිත්තියස්ස. උපසම්පන්නේ වේමතිකෝ කුපිතෝ අනත්තමනෝ තලසත්තිකං උග්ගිරති, ආපත්ති පාචිත්තියස්ස. උපසම්පන්නේ අනුපසම්පන්නසඤ්ඤී කුපිතෝ අනත්තමනෝ තලසත්තිකං උග්ගිරති, ආපත්ති පාචිත්තියස්ස.
</Paragraph>

<Paragraph number="1364" book="paci">
අනුපසම්පන්නස්ස කුපිතෝ අනත්තමනෝ තලසත්තිකං උග්ගිරති, ආපත්ති දුක්කටස්ස. අනුපසම්පන්නේ උපසම්පන්නසඤ්ඤී, ආපත්ති දුක්කටස්ස. අනුපසම්පන්නේ වේමතිකෝ, ආපත්ති දුක්කටස්ස. අනුපසම්පන්නේ අනුපසම්පන්නසඤ්ඤී, ආපත්ති දුක්කටස්ස.
</Paragraph>

</Division>
<Division number="458" book="paci">

<Paragraph number="1365" book="paci">
අනාපත්ති—  කේනචි විහේඨීයමානෝ මෝක්ඛාධිප්පායෝ තලසත්තිකං උග්ගිරති, උම්මත්තකස්ස, ආදිකම්මිකස්සාති.

</Paragraph>
</Division>

<Paragraph number="1366" type="center" book="paci">
තලසත්තිකසික්ඛාපදං නිට්ඨිතං පඤ්චමං.
</Paragraph>