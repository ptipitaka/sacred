---
title: "1.5.6.9 විකප්පනසික්ඛාපද"
tableOfContents: false
sidebar:
  order: 10
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="372" book="paci">

<Paragraph number="1133" book="paci">
තේන සමයේන බුද්ධෝ භගවා සාවත්ථියං විහරති ජේතවනේ අනාථපිණ්ඩිකස්ස ආරාමේ. තේන ඛෝ පන සමයේන ආයස්මා උපනන්දෝ සක්‍යපුත්තෝ භාතුනෝ සද්ධිවිහාරිකස්ස භික්ඛුනෝ සාමං චීවරං විකප්පේත්වා අප්පච්චුද්ධාරණං පරිභුඤ්ජති. අථ ඛෝ සෝ භික්ඛු භික්ඛූනං ඒතමත්ථං ආරෝචේසි—  “අයං, ආවුසෝ, ආයස්මා උපනන්දෝ සක්‍යපුත්තෝ මය්හං චීවරං සාමං විකප්පේත්වා අප්පච්චුද්ධාරණං පරිභුඤ්ජතී”ති.
</Paragraph>

<Paragraph number="1134" book="paci">
යේ තේ භික්ඛූ අප්පිච්ඡා …පේ…  තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම ආයස්මා උපනන්දෝ සක්‍යපුත්තෝ භික්ඛුස්ස සාමං චීවරං විකප්පේත්වා අප්පච්චුද්ධාරණං පරිභුඤ්ජිස්සතී”ති …පේ…  “සච්චං කිර ත්වං, උපනන්ද, භික්ඛුස්ස සාමං චීවරං විකප්පේත්වා අප්පච්චුද්ධාරණං පරිභුඤ්ජසී”ති? “සච්චං, භගවා”ති. විගරහි බුද්ධෝ භගවා …පේ…  කථඤ්හි නාම ත්වං, මෝඝපුරිස, භික්ඛුස්ස සාමං චීවරං විකප්පේත්වා අප්පච්චුද්ධාරණං පරිභුඤ්ජිස්සසි. නේතං, මෝඝපුරිස, අප්පසන්නානං වා පසාදාය …පේ…  ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

</Division>
<Division number="373" book="paci">

<Paragraph number="1135" book="paci">
<Emphasis>“යෝ පන භික්ඛු භික්ඛුස්ස වා භික්ඛුනියා වා සික්ඛමානාය වා සාමණේරස්ස වා සාමණේරියා වා සාමං චීවරං විකප්පේත්වා අප්පච්චුද්ධාරණං පරිභුඤ්ජේය්‍ය, පාචිත්තියන්”</Emphasis>ති. (*59*:<Emphasis>108</Emphasis>)
</Paragraph>

</Division>
<Division number="374" book="paci">

<Paragraph number="1136" book="paci">
<Emphasis>යෝ පනා</Emphasis>ති යෝ යාදිසෝ …පේ…  <Emphasis>භික්ඛූ</Emphasis>ති …පේ…  අයං ඉමස්මිං අත්ථේ අධිප්පේතෝ භික්ඛූති.
</Paragraph>

<Paragraph number="1137" book="paci">
<Emphasis>භික්ඛුස්සා</Emphasis>ති අඤ්ඤස්ස භික්ඛුස්ස.
</Paragraph>

<Paragraph number="1138" book="paci">
<Emphasis>භික්ඛුනී</Emphasis> නාම උභතෝසංඝේ උපසම්පන්නා.
</Paragraph>

<Paragraph number="1139" book="paci">
<Emphasis>සික්ඛමානා</Emphasis> නාම ද්වේ වස්සානි ඡසු ධම්මේසු සික්ඛිතසික්ඛා.
</Paragraph>

<Paragraph number="1140" book="paci">
<Emphasis>සාමණේරෝ</Emphasis> නාම දසසික්ඛාපදිකෝ.
</Paragraph>

<Paragraph number="1141" book="paci">
<Emphasis>සාමණේරී</Emphasis> නාම දසසික්ඛාපදිකා.
</Paragraph>

<Paragraph number="1142" book="paci">
<Emphasis>සාමන්</Emphasis>ති සයං විකප්පේත්වා.
</Paragraph>

<Paragraph number="1143" book="paci">
<Emphasis>චීවරං</Emphasis> නාම ඡන්නං චීවරානං අඤ්ඤතරං චීවරං විකප්පනුපගං පච්ඡිමං.
</Paragraph>

<Paragraph number="1144" book="paci">
<Emphasis>විකප්පනා</Emphasis> නාම ද්වේ විකප්පනා—  සම්මුඛාවිකප්පනා ච පරම්මුඛාවිකප්පනා ච.
</Paragraph>

<Paragraph number="1145" book="paci">
<Emphasis>සම්මුඛාවිකප්පනා</Emphasis> නාම “ඉමං චීවරං තුය්හං විකප්පේමි ඉත්ථන්නාමස්ස වා”ති.
</Paragraph>

<Paragraph number="1146" book="paci">
<Emphasis>පරම්මුඛාවිකප්පනා</Emphasis> නාම “ඉමං චීවරං විකප්පනත්ථාය තුය්හං දම්මී”ති. තේන වත්තබ්බෝ—  “කෝ තේ මිත්තෝ වා සන්දිට්ඨෝ වා”ති? “ඉත්ථන්නාමෝ ච ඉත්ථන්නාමෝ චා”ති. තේන වත්තබ්බෝ—  “අහං තේසං දම්මි, තේසං සන්තකං පරිභුඤ්ජ වා විස්සජ්ජේහි වා යථාපච්චයං වා කරෝහී”ති.
</Paragraph>

<Paragraph number="1147" book="paci">
<Emphasis>අප්පච්චුද්ධාරණං</Emphasis> නාම තස්ස වා අදින්නං, තස්ස වා අවිස්සසන්තෝ පරිභුඤ්ජති, ආපත්ති පාචිත්තියස්ස.
</Paragraph>

</Division>
<Division number="375" book="paci">

<Paragraph number="1148" book="paci">
අප්පච්චුද්ධාරණේ අප්පච්චුද්ධාරණසඤ්ඤී පරිභුඤ්ජති, ආපත්ති පාචිත්තියස්ස. අප්පච්චුද්ධාරණේ වේමතිකෝ පරිභුඤ්ජති, ආපත්ති පාචිත්තියස්ස. අප්පච්චුද්ධාරණේ අප්පච්චුද්ධාරණසඤ්ඤී පරිභුඤ්ජති, ආපත්ති පාචිත්තියස්ස.
</Paragraph>

<Paragraph number="1149" book="paci">
අධිට්ඨේති වා විස්සජ්ජේති වා, ආපත්ති දුක්කටස්ස. පච්චුද්ධාරණේ අප්පච්චුද්ධාරණසඤ්ඤී, ආපත්ති දුක්කටස්ස. පච්චුද්ධාරණේ වේමතිකෝ, ආපත්ති දුක්කටස්ස. පච්චුද්ධාරණේ පච්චුද්ධාරණසඤ්ඤී, අනාපත්ති.
</Paragraph>

</Division>
<Division number="376" book="paci">

<Paragraph number="1150" book="paci">
අනාපත්ති—  සෝ වා දේති, තස්ස වා විස්සසන්තෝ පරිභුඤ්ජති, උම්මත්තකස්ස, ආදිකම්මිකස්සාති.

</Paragraph>
</Division>

<Paragraph number="1151" type="center" book="paci">
විකප්පනසික්ඛාපදං නිට්ඨිතං නවමං.
</Paragraph>