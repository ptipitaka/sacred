---
title: "1.5.1.3 පේසුඤ්ඤසික්ඛාපද"
tableOfContents: false
sidebar:
  order: 4
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="36" book="paci">

<Paragraph number="111" book="paci">
තේන සමයේන බුද්ධෝ භගවා සාවත්ථියං විහරති ජේතවනේ අනාථපිණ්ඩිකස්ස ආරාමේ. තේන ඛෝ පන සමයේන ඡබ්බග්ගියා භික්ඛූ භික්ඛූනං භණ්ඩනජාතානං කලහජාතානං විවාදාපන්නානං පේසුඤ්ඤං උපසංහරන්ති; ඉමස්ස සුත්වා අමුස්ස අක්ඛායන්ති, ඉමස්ස භේදාය; අමුස්ස සුත්වා ඉමස්ස අක්ඛායන්ති, අමුස්ස භේදාය. තේන අනුප්පන්නානි චේව භණ්ඩනානි උප්පජ්ජන්ති, උප්පන්නානි ච භණ්ඩනානි භිය්‍යෝභාවාය වේපුල්ලාය සංවත්තන්ති. යේ තේ භික්ඛූ අප්පිච්ඡා …පේ…  තේ උජ්ඣායන්ති ඛිය්‍යන්ති විපාචේන්ති—  “කථඤ්හි නාම ඡබ්බග්ගියා භික්ඛූ භික්ඛූනං භණ්ඩනජාතානං කලහජාතානං විවාදාපන්නානං පේසුඤ්ඤං උපසංහරිස්සන්ති, ඉමස්ස සුත්වා අමුස්ස අක්ඛායිස්සන්ති, ඉමස්ස භේදාය; අමුස්ස සුත්වා ඉමස්ස අක්ඛායිස්සන්ති, අමුස්ස භේදාය. තේන අනුප්පන්නානි චේව භණ්ඩනානි උප්පජ්ජන්ති, උප්පන්නානි ච භණ්ඩනානි භිය්‍යෝභාවාය වේපුල්ලාය සංවත්තන්තී”ති.
</Paragraph>

<Paragraph number="112" book="paci">
අථ ඛෝ තේ භික්ඛූ ඡබ්බග්ගියේ භික්ඛූ අනේකපරියායේන විගරහිත්වා භගවතෝ ඒතමත්ථං ආරෝචේසුං …පේ…  “සච්චං කිර තුම්හේ, භික්ඛවේ, භික්ඛූනං භණ්ඩනජාතානං කලහජාතානං විවාදාපන්නානං පේසුඤ්ඤං උපසංහරථ, ඉමස්ස සුත්වා අමුස්ස අක්ඛායථ, ඉමස්ස භේදාය, අමුස්ස සුත්වා ඉමස්ස අක්ඛායථ, අමුස්ස භේදාය? තේන අනුප්පන්නානි චේව භණ්ඩනානි උප්පජ්ජන්ති, උප්පන්නානි ච භණ්ඩනානි භිය්‍යෝභාවාය වේපුල්ලාය සංවත්තන්තී”ති? “සච්චං, භගවා”ති. විගරහි බුද්ධෝ භගවා …පේ…  කථඤ්හි නාම තුම්හේ, මෝඝපුරිසා, භික්ඛූනං භණ්ඩනජාතානං කලහජාතානං විවාදාපන්නානං පේසුඤ්ඤං උපසංහරිස්සථ. ඉමස්ස සුත්වා අමුස්ස අක්ඛායිස්සථ, ඉමස්ස භේදාය. අමුස්ස සුත්වා ඉමස්ස අක්ඛායිස්සථ, අමුස්ස භේදාය. තේන අනුප්පන්නානි චේව භණ්ඩනානි උප්පජ්ජන්ති, උප්පන්නානි ච භණ්ඩනානි භිය්‍යෝභාවාය වේපුල්ලාය සංවත්තන්ති. නේතං, මෝඝපුරිසා, අප්පසන්නානං වා පසාදාය. පසන්නානං වා භිය්‍යෝභාවාය …පේ…  ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

</Division>
<Division number="37" book="paci">

<Paragraph number="113" book="paci">
<Emphasis>“භික්ඛුපේසුඤ්ඤේ පාචිත්තියන්”</Emphasis>ති. (*3*:<Emphasis>52</Emphasis>)
</Paragraph>

</Division>
<Division number="38" book="paci">

<Paragraph number="114" book="paci">
<Emphasis>පේසුඤ්ඤං</Emphasis> නාම ද්වීහාකාරේහි පේසුඤ්ඤං හෝති—  පියකම්‍යස්ස වා භේදාධිප්පායස්ස වා. දසහාකාරේහි පේසුඤ්ඤං උපසංහරති—  ජාතිතෝපි, නාමතෝපි, ගෝත්තතෝපි, කම්මතෝපි, සිප්පතෝපි, ආබාධතෝපි, ලිඞ්ගතෝපි, කිලේසතෝපි, ආපත්තිතෝපි, අක්කෝසතෝපි.
</Paragraph>

<Paragraph number="115" book="paci">
<Emphasis>ජාති</Emphasis> නාම ද්වේ ජාතියෝ—  හීනා ච ජාති උක්කට්ඨා ච ජාති. <Emphasis>හීනා</Emphasis> නාම ජාති—  චණ්ඩාලජාති වේනජාති නේසාදජාති රථකාරජාති පුක්කුසජාති. ඒසා හීනා නාම ජාති. <Emphasis>උක්කට්ඨා</Emphasis> නාම ජාති—  ඛත්තියජාති බ්‍රාහ්මණජාති. ඒසා උක්කට්ඨා නාම ජාති …පේ… .
</Paragraph>

<Paragraph number="116" book="paci">
<Emphasis>අක්කෝසෝ</Emphasis> නාම ද්වේ අක්කෝසා—  හීනෝ ච අක්කෝසෝ උක්කට්ඨෝ ච අක්කෝසෝ. <Emphasis>හීනෝ</Emphasis> නාම අක්කෝසෝ—  “ඕට්ඨෝසි, මේණ්ඩෝසි, ගෝණෝසි, ගද්‍රභෝසි, තිරච්ඡානගතෝසි, නේරයිකෝසි; නත්ථි තුය්හං සුගති; දුග්ගතියේව තුය්හං පාටිකඞ්ඛා”ති, යකාරේන වා භකාරේන වා කාටකෝටචිකාය වා. ඒසෝ හීනෝ නාම අක්කෝසෝ. <Emphasis>උක්කට්ඨෝ</Emphasis> නාම අක්කෝසෝ—  “පණ්ඩිතෝසි, බ්‍යත්තෝසි, මේධාවීසි, බහුස්සුතෝසි, ධම්මකථිකෝසි; නත්ථි තුය්හං දුග්ගති; සුගතියේව තුය්හං පාටිකඞ්ඛා”ති. ඒසෝ උක්කට්ඨෝ නාම අක්කෝසෝ.
</Paragraph>

</Division>
<Division number="39" book="paci">

<Paragraph number="117" book="paci">
උපසම්පන්නෝ උපසම්පන්නස්ස සුත්වා උපසම්පන්නස්ස පේසුඤ්ඤං උපසංහරති—  “ඉත්ථන්නාමෝ තං ‘චණ්ඩාලෝ වේනෝ නේසාදෝ රථකාරෝ පුක්කුසෝ’ති භණතී”ති. ආපත්ති වාචාය, වාචාය පාචිත්තියස්ස.
</Paragraph>

<Paragraph number="118" book="paci">
උපසම්පන්නෝ උපසම්පන්නස්ස සුත්වා උපසම්පන්නස්ස පේසුඤ්ඤං උපසංහරති—  “ඉත්ථන්නාමෝ තං ‘ඛත්තියෝ බ්‍රාහ්මණෝ’ති භණතී”ති. ආපත්ති වාචාය, වාචාය පාචිත්තියස්ස.
</Paragraph>

<Paragraph number="119" book="paci">
උපසම්පන්නෝ උපසම්පන්නස්ස සුත්වා උපසම්පන්නස්ස පේසුඤ්ඤං උපසංහරති—  “ඉත්ථන්නාමෝ තං ‘අවකණ්ණකෝ ජවකණ්ණකෝ ධනිට්ඨකෝ සවිට්ඨකෝ කුලවඩ්ඪකෝ’ති භණතී”ති. ආපත්ති වාචාය, වාචාය පාචිත්තියස්ස.
</Paragraph>

<Paragraph number="120" book="paci">
උපසම්පන්නෝ උපසම්පන්නස්ස සුත්වා උපසම්පන්නස්ස පේසුඤ්ඤං උපසංහරති—  “ඉත්ථන්නාමෝ තං ‘බුද්ධරක්ඛිතෝ ධම්මරක්ඛිතෝ සංඝරක්ඛිතෝ’ති භණතී”ති. ආපත්ති වාචාය, වාචාය පාචිත්තියස්ස.
</Paragraph>

<Paragraph number="121" book="paci">
උපසම්පන්නෝ උපසම්පන්නස්ස සුත්වා උපසම්පන්නස්ස පේසුඤ්ඤං උපසංහරති—  “ඉත්ථන්නාමෝ තං ‘කෝසියෝ භාරද්වාජෝ’ති භණතී”ති. ආපත්ති වාචාය, වාචාය පාචිත්තියස්ස.
</Paragraph>

<Paragraph number="122" book="paci">
උපසම්පන්නෝ උපසම්පන්නස්ස සුත්වා උපසම්පන්නස්ස පේසුඤ්ඤං උපසංහරති—  “ඉත්ථන්නාමෝ තං ‘ගෝතමෝ මෝග්ගල්ලානෝ කච්චානෝ වාසිට්ඨෝ’ති භණතී”ති. ආපත්ති වාචාය, වාචාය පාචිත්තියස්ස.
</Paragraph>

<Paragraph number="123" book="paci">
උපසම්පන්නෝ උපසම්පන්නස්ස සුත්වා උපසම්පන්නස්ස පේසුඤ්ඤං උපසංහරති—  “ඉත්ථන්නාමෝ තං ‘කෝට්ඨකෝ පුප්ඵඡඩ්ඩකෝ’ති භණතී”ති. ආපත්ති වාචාය, වාචාය පාචිත්තියස්ස.
</Paragraph>

<Paragraph number="124" book="paci">
උපසම්පන්නෝ උපසම්පන්නස්ස සුත්වා උපසම්පන්නස්ස පේසුඤ්ඤං උපසංහරති—  “ඉත්ථන්නාමෝ තං ‘කස්සකෝ වාණිජෝ ගෝරක්ඛෝ’ති භණතී”ති. ආපත්ති වාචාය, වාචාය පාචිත්තියස්ස.
</Paragraph>

<Paragraph number="125" book="paci">
උපසම්පන්නෝ උපසම්පන්නස්ස සුත්වා උපසම්පන්නස්ස පේසුඤ්ඤං උපසංහරති—  “ඉත්ථන්නාමෝ තං ‘නළකාරෝ කුම්භකාරෝ පේසකාරෝ චම්මකාරෝ නහාපිතෝ’ති භණතී”ති. ආපත්ති වාචාය, වාචාය පාචිත්තියස්ස.
</Paragraph>

<Paragraph number="126" book="paci">
උපසම්පන්නෝ උපසම්පන්නස්ස සුත්වා උපසම්පන්නස්ස පේසුඤ්ඤං උපසංහරති—  “ඉත්ථන්නාමෝ තං ‘මුද්දිකෝ ගණකෝ ලේඛකෝ’ති භණතී”ති. ආපත්ති වාචාය, වාචාය පාචිත්තියස්ස.
</Paragraph>

</Division>
<Division number="40" book="paci">

<Paragraph number="127" book="paci">
උපසම්පන්නෝ උපසම්පන්නස්ස සුත්වා උපසම්පන්නස්ස පේසුඤ්ඤං උපසංහරති—  “ඉත්ථන්නාමෝ තං ‘කුට්ඨිකෝ ගණ්ඩිකෝ කිලාසිකෝ සෝසිකෝ අපමාරිකෝ’ති භණතී”ති. ආපත්ති වාචාය, වාචාය පාචිත්තියස්ස.
</Paragraph>

<Paragraph number="128" book="paci">
උපසම්පන්නෝ උපසම්පන්නස්ස සුත්වා උපසම්පන්නස්ස පේසුඤ්ඤං උපසංහරති—  “ඉත්ථන්නාමෝ තං ‘මධුමේහිකෝ’ති භණතී”ති. ආපත්ති වාචාය, වාචාය පාචිත්තියස්ස.
</Paragraph>

<Paragraph number="129" book="paci">
උපසම්පන්නෝ උපසම්පන්නස්ස සුත්වා උපසම්පන්නස්ස පේසුඤ්ඤං උපසංහරති—  “ඉත්ථන්නාමෝ තං ‘අතිදීඝෝ අතිරස්සෝ අතිකණ්හෝ අච්චෝදාතෝ’ති භණතී”ති. ආපත්ති වාචාය, වාචාය පාචිත්තියස්ස.
</Paragraph>

<Paragraph number="130" book="paci">
උපසම්පන්නෝ උපසම්පන්නස්ස සුත්වා උපසම්පන්නස්ස පේසුඤ්ඤං උපසංහරති—  “ඉත්ථන්නාමෝ තං ‘නාතිදීඝෝ නාතිරස්සෝ නාතිකණ්හෝ නාච්චෝදාතෝ’ති භණතී”ති. ආපත්ති වාචාය, වාචාය පාචිත්තියස්ස.
</Paragraph>

<Paragraph number="131" book="paci">
උපසම්පන්නෝ උපසම්පන්නස්ස සුත්වා උපසම්පන්නස්ස පේසුඤ්ඤං උපසංහරති—  “ඉත්ථන්නාමෝ තං ‘රාගපරියුට්ඨිතෝ දෝසපරියුට්ඨිතෝ මෝහපරියුට්ඨිතෝ’ති භණතී”ති. ආපත්ති වාචාය, වාචාය පාචිත්තියස්ස.
</Paragraph>

<Paragraph number="132" book="paci">
උපසම්පන්නෝ උපසම්පන්නස්ස සුත්වා උපසම්පන්නස්ස පේසුඤ්ඤං උපසංහරති—  “ඉත්ථන්නාමෝ තං ‘වීතරාගෝ වීතදෝසෝ වීතමෝහෝ’ති භණතී”ති. ආපත්ති වාචාය, වාචාය පාචිත්තියස්ස.
</Paragraph>

<Paragraph number="133" book="paci">
උපසම්පන්නෝ උපසම්පන්නස්ස සුත්වා උපසම්පන්නස්ස පේසුඤ්ඤං උපසංහරති—  “ඉත්ථන්නාමෝ තං ‘පාරාජිකං අජ්ඣාපන්නෝ, සංඝාදිසේසං අජ්ඣාපන්නෝ, ථුල්ලච්චයං අජ්ඣාපන්නෝ, පාචිත්තියං අජ්ඣාපන්නෝ, පාටිදේසනීයං අජ්ඣාපන්නෝ, දුක්කටං අජ්ඣාපන්නෝ, දුබ්භාසිතං අජ්ඣාපන්නෝ’ති භණතී”ති. ආපත්ති වාචාය, වාචාය පාචිත්තියස්ස.
</Paragraph>

<Paragraph number="134" book="paci">
උපසම්පන්නෝ උපසම්පන්නස්ස සුත්වා උපසම්පන්නස්ස පේසුඤ්ඤං උපසංහරති—  “ඉත්ථන්නාමෝ තං ‘සෝතාපන්නෝ’ති භණතී”ති. ආපත්ති වාචාය, වාචාය පාචිත්තියස්ස.
</Paragraph>

<Paragraph number="135" book="paci">
උපසම්පන්නෝ උපසම්පන්නස්ස සුත්වා උපසම්පන්නස්ස පේසුඤ්ඤං උපසංහරති—  “ඉත්ථන්නාමෝ තං ‘ඕට්ඨෝ මේණ්ඩෝ ගෝණෝ ගද්‍රභෝ තිරච්ඡානගතෝ නේරයිකෝ, නත්ථි තස්ස සුගති, දුග්ගතියේව තස්ස පාටිකඞ්ඛා’ති භණතී”ති. ආපත්ති වාචාය, වාචාය පාචිත්තියස්ස.
</Paragraph>

<Paragraph number="136" book="paci">
උපසම්පන්නෝ උපසම්පන්නස්ස සුත්වා උපසම්පන්නස්ස පේසුඤ්ඤං උපසංහරති—  “ඉත්ථන්නාමෝ තං ‘පණ්ඩිතෝ බ්‍යත්තෝ මේධාවී බහුස්සුතෝ ධම්මකථිකෝ, නත්ථි තස්ස දුග්ගති, සුගතියේව තස්ස පාටිකඞ්ඛා’ති භණතී”ති. ආපත්ති වාචාය, වාචාය පාචිත්තියස්ස.
</Paragraph>

</Division>
<Division number="41" book="paci">

<Paragraph number="137" book="paci">
උපසම්පන්නෝ උපසම්පන්නස්ස සුත්වා උපසම්පන්නස්ස පේසුඤ්ඤං උපසංහරති—  “ඉත්ථන්නාමෝ ‘සන්ති ඉධේකච්චේ චණ්ඩාලා වේනා නේසාදා රථකාරා, පුක්කුසා’ති භණති, න සෝ අඤ්ඤං භණති, තඤ්ඤේව භණතී”ති. ආපත්ති වාචාය, වාචාය දුක්කටස්ස.
</Paragraph>

<Paragraph number="138" book="paci">
උපසම්පන්නෝ උපසම්පන්නස්ස සුත්වා උපසම්පන්නස්ස පේසුඤ්ඤං උපසංහරති—  “ඉත්ථන්නාමෝ ‘සන්ති ඉධේකච්චේ ඛත්තියා බ්‍රාහ්මණා’ති භණති, න සෝ අඤ්ඤං භණති, තඤ්ඤේව භණතී”ති. ආපත්ති වාචාය, වාචාය දුක්කටස්ස …පේ… .
</Paragraph>

<Paragraph number="139" book="paci">
උපසම්පන්නෝ උපසම්පන්නස්ස සුත්වා උපසම්පන්නස්ස පේසුඤ්ඤං උපසංහරති—  “ඉත්ථන්නාමෝ ‘සන්ති ඉධේකච්චේ පණ්ඩිතා බ්‍යත්තා මේධාවී බහුස්සුතා ධම්මකථිකා, නත්ථි තේසං දුග්ගති, සුගතියේව තේසං පාටිකඞ්ඛා’ති භණති, න සෝ අඤ්ඤං භණති, තඤ්ඤේව භණතී”ති. ආපත්ති වාචාය, වාචාය දුක්කටස්ස.
</Paragraph>

<Paragraph number="140" book="paci">
උපසම්පන්නෝ උපසම්පන්නස්ස සුත්වා උපසම්පන්නස්ස පේසුඤ්ඤං උපසංහරති—  “ඉත්ථන්නාමෝ ‘යේ නූන චණ්ඩාලා වේනා නේසාදා රථකාරා පුක්කුසා’ති භණති, න සෝ අඤ්ඤං භණති, තඤ්ඤේව භණතී”ති. ආපත්ති වාචාය, වාචාය දුක්කටස්ස.
</Paragraph>

<Paragraph number="141" book="paci">
උපසම්පන්නෝ උපසම්පන්නස්ස සුත්වා උපසම්පන්නස්ස පේසුඤ්ඤං උපසංහරති—  “ඉත්ථන්නාමෝ ‘යේ නූන පණ්ඩිතා බ්‍යත්තා මේධාවී බහුස්සුතා ධම්මකථිකා’ති භණති, න සෝ අඤ්ඤං භණති, තඤ්ඤේව භණතී”ති. ආපත්ති වාචාය, වාචාය දුක්කටස්ස.
</Paragraph>

<Paragraph number="142" book="paci">
උපසම්පන්නෝ උපසම්පන්නස්ස සුත්වා උපසම්පන්නස්ස පේසුඤ්ඤං උපසංහරති—  “ඉත්ථන්නාමෝ ‘න මයං චණ්ඩාලා වේනා නේසාදා රථකාරා පුක්කුසා’ති භණති, න සෝ අඤ්ඤං භණති, තඤ්ඤේව භණතී”ති. ආපත්ති වාචාය, වාචාය දුක්කටස්ස.
</Paragraph>

<Paragraph number="143" book="paci">
උපසම්පන්නෝ උපසම්පන්නස්ස සුත්වා උපසම්පන්නස්ස පේසුඤ්ඤං උපසංහරති—  “ඉත්ථන්නාමෝ ‘න මයං පණ්ඩිතා බ්‍යත්තා මේධාවී බහුස්සුතා ධම්මකථිකා, නත්ථම්හාකං දුග්ගති, සුගතියේව අම්හාකං පාටිකඞ්ඛා’ති භණති, න සෝ අඤ්ඤං භණති, තඤ්ඤේව භණතී”ති. ආපත්ති වාචාය, වාචාය දුක්කටස්ස.
</Paragraph>

</Division>
<Division number="42" book="paci">

<Paragraph number="144" book="paci">
උපසම්පන්නෝ උපසම්පන්නස්ස සුත්වා උපසම්පන්නස්ස පේසුඤ්ඤං උපසංහරති; ආපත්ති වාචාය, වාචාය පාචිත්තියස්ස.
</Paragraph>

<Paragraph number="145" book="paci">
උපසම්පන්නෝ උපසම්පන්නස්ස සුත්වා අනුපසම්පන්නස්ස පේසුඤ්ඤං උපසංහරති, ආපත්ති දුක්කටස්ස.
</Paragraph>

<Paragraph number="146" book="paci">
උපසම්පන්නෝ අනුපසම්පන්නස්ස සුත්වා උපසම්පන්නස්ස පේසුඤ්ඤං උපසංහරති, ආපත්ති දුක්කටස්ස.
</Paragraph>

<Paragraph number="147" book="paci">
උපසම්පන්නෝ අනුපසම්පන්නස්ස සුත්වා අනුපසම්පන්නස්ස පේසුඤ්ඤං උපසංහරති, ආපත්ති දුක්කටස්ස.
</Paragraph>

</Division>
<Division number="43" book="paci">

<Paragraph number="148" book="paci">
අනාපත්ති—  නපියකම්‍යස්ස, නභේදාධිප්පායස්ස, උම්මත්තකස්ස, ආදිකම්මිකස්සාති.

</Paragraph>
</Division>

<Paragraph number="149" type="center" book="paci">
පේසුඤ්ඤසික්ඛාපදං නිට්ඨිතං තතියං.
</Paragraph>