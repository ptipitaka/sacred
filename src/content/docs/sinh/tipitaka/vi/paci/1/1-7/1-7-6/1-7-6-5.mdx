---
title: "1.7.6.5 සාමිසසික්ඛාපද"
tableOfContents: false
sidebar:
  order: 6
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="631" book="paci">

<Paragraph number="1960" book="paci">
තේන සමයේන බුද්ධෝ භගවා භග්ගේසු විහරති සුසුමාරගිරේ භේසකළාවනේ මිගදායේ. තේන ඛෝ පන සමයේන භික්ඛූ කෝකනදේ පාසාදේ සාමිසේන හත්ථේන පානීයථාලකං පටිග්ගණ්හන්ති. මනුස්සා උජ්ඣායන්ති ඛිය්‍යන්ති විපාචේන්ති— “කථඤ්හි නාම සමණා සක්‍යපුත්තියා සාමිසේන හත්ථේන පානීයථාලකං පටිග්ගහේස්සන්ති, සේය්‍යථාපි ගිහී කාමභෝගිනෝ”ති.
</Paragraph>

<Paragraph number="1961" book="paci">
අස්සෝසුං ඛෝ භික්ඛූ තේසං මනුස්සානං උජ්ඣායන්තානං ඛිය්‍යන්තානං විපාචේන්තානං. යේ තේ භික්ඛූ අප්පිච්ඡා …පේ… තේ උජ්ඣායන්ති ඛිය්‍යන්ති විපාචේන්ති— “කථඤ්හි නාම භික්ඛූ සාමිසේන හත්ථේන පානීයථාලකං පටිග්ගහේස්සන්තී”ති …පේ… “සච්චං කිර, භික්ඛවේ, භික්ඛූ සාමිසේන හත්ථේන පානීයථාලකං පටිග්ගණ්හන්තී”ති? “සච්චං, භගවා”ති. විගරහි බුද්ධෝ භගවා …පේ… කථඤ්හි නාම තේ, භික්ඛවේ, මෝඝපුරිසා සාමිසේන හත්ථේන පානීයථාලකං පටිග්ගහේස්සන්ති. නේතං, භික්ඛවේ, අප්පසන්නානං වා පසාදාය …පේ… ඒවඤ්ච පන, භික්ඛවේ, ඉමං සික්ඛාපදං උද්දිසේය්‍යාථ—
</Paragraph>

<Paragraph number="1962" book="paci">
<Emphasis>“න සාමිසේන හත්ථේන පානීයථාලකං පටිග්ගහේස්සාමීති සික්ඛා කරණීයා”</Emphasis>ති. (*55*:<Emphasis>200</Emphasis>)
</Paragraph>

<Paragraph number="1963" book="paci">
න සාමිසේන හත්ථේන පානීයථාලකෝ පටිග්ගහේතබ්බෝ. යෝ අනාදරියං පටිච්ච සාමිසේන හත්ථේන පානීයථාලකං පටිග්ගණ්හාති, ආපත්ති දුක්කටස්ස.
</Paragraph>

<Paragraph number="1964" book="paci">
අනාපත්ති— අසඤ්චිච්ච, අස්සතියා, අජානන්තස්ස, ගිලානස්ස, “ධෝවිස්සාමී”ති වා “ධෝවාපේස්සාමී”ති වා පටිග්ගණ්හාති, ආපදාසු, උම්මත්තකස්ස, ආදිකම්මිකස්සාති.

</Paragraph>
</Division>

<Paragraph number="1965" type="center" book="paci">
පඤ්චමසික්ඛාපදං නිට්ඨිතං.
</Paragraph>