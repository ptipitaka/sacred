---
title: "15.1 වෝහරන්තේනජානිතබ්බාදි"
tableOfContents: false
sidebar:
  order: 1
type: "tipitaka"
basket: "vi"
book: "pari"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="368" book="pari">

<Paragraph number="1836" book="pari">
සඞ්ගාමාවචරේන භික්ඛුනා සංඝේ වෝහරන්තේන වත්ථු ජානිතබ්බං, විපත්ති ජානිතබ්බා, ආපත්ති ජානිතබ්බා, නිදානං ජානිතබ්බං, ආකාරෝ ජානිතබ්බෝ, පුබ්බාපරං ජානිතබ්බං, කතාකතං ජානිතබ්බං, කම්මං ජානිතබ්බං, අධිකරණං ජානිතබ්බං, සමථෝ ජානිතබ්බෝ, න ඡන්දාගති ගන්තබ්බා, න දෝසාගති ගන්තබ්බා, න මෝහාගති ගන්තබ්බා, න භයාගති ගන්තබ්බා, සඤ්ඤාපනීයේ ඨානේ සඤ්ඤාපේතබ්බං, නිජ්ඣාපනීයේ ඨානේ නිජ්ඣාපේතබ්බං, පේක්ඛනීයේ ඨානේ පේක්ඛිතබ්බං, පසාදනීයේ ඨානේ පසාදේතබ්බං, “ලද්ධපක්ඛෝම්හී”ති පරපක්ඛෝ නාවජානිතබ්බෝ, බහුස්සුතෝම්හීති අප්පස්සුතෝ නාවජානිතබ්බෝ, ථේරතරෝම්හීති නවකතරෝ නාවජානිතබ්බෝ, අසම්පත්තං න බ්‍යාහාතබ්බං, සම්පත්තං ධම්මතෝ විනයතෝ න පරිහාපේතබ්බං, යේන ධම්මේන යේන විනයේන යේන සත්ථුසාසනේන තං අධිකරණං වූපසම්මති, තථා තං අධිකරණං වූපසමේතබ්බං.
</Paragraph>

</Division>
<Division number="369" book="pari">

<Paragraph number="1837" book="pari">
<Emphasis>වත්ථු ජානිතබ්බන්</Emphasis>ති අට්ඨපාරාජිකානං වත්ථු ජානිතබ්බං, තේවීසසංඝාදිසේසානං වත්ථු ජානිතබ්බං, ද්වේඅනියතානං වත්ථු ජානිතබ්බං, ද්වේචත්තාරීසනිස්සග්ගියානං වත්ථු ජානිතබ්බං, අට්ඨාසීතිසතපාචිත්තියානං වත්ථු ජානිතබ්බං, ද්වාදසපාටිදේසනීයානං වත්ථු ජානිතබ්බං, දුක්කටානං වත්ථු ජානිතබ්බං, දුබ්භාසිතානං වත්ථු ජානිතබ්බං.
</Paragraph>

</Division>
<Division number="370" book="pari">

<Paragraph number="1838" book="pari">
<Emphasis>විපත්ති ජානිතබ්බා</Emphasis>ති සීලවිපත්ති ජානිතබ්බා, ආචාරවිපත්ති ජානිතබ්බා, දිට්ඨිවිපත්ති ජානිතබ්බා, ආජීවවිපත්ති ජානිතබ්බා.
</Paragraph>

</Division>
<Division number="371" book="pari">

<Paragraph number="1839" book="pari">
<Emphasis>ආපත්ති ජානිතබ්බා</Emphasis>ති පාරාජිකාපත්ති ජානිතබ්බා, සංඝාදිසේසාපත්ති ජානිතබ්බා, ථුල්ලච්චයාපත්ති ජානිතබ්බා, පාචිත්තියාපත්ති ජානිතබ්බා, පාටිදේසනීයාපත්ති ජානිතබ්බා, දුක්කටාපත්ති ජානිතබ්බා, දුබ්භාසිතාපත්ති ජානිතබ්බා.
</Paragraph>

</Division>
<Division number="372" book="pari">

<Paragraph number="1840" book="pari">
<Emphasis>නිදානං</Emphasis> <Emphasis>ජානිතබ්බන්</Emphasis>ති අට්ඨපාරාජිකානං නිදානං ජානිතබ්බං, තේවීසසංඝාදිසේසානං නිදානං ජානිතබ්බං, ද්වේඅනියතානං නිදානං ජානිතබ්බං, ද්වේචත්තාරීසනිස්සග්ගියානං නිදානං ජානිතබ්බං, අට්ඨාසීතිසතපාචිත්තියානං නිදානං ජානිතබ්බං, ද්වාදසපාටිදේසනීයානං නිදානං ජානිතබ්බං, දුක්කටානං නිදානං ජානිතබ්බං, දුබ්භාසිතානං නිදානං ජානිතබ්බං.
</Paragraph>

</Division>
<Division number="373" book="pari">

<Paragraph number="1841" book="pari">
<Emphasis>ආකාරෝ ජානිතබ්බෝ</Emphasis>ති සංඝෝ ආකාරතෝ ජානිතබ්බෝ, ගණෝ ආකාරතෝ ජානිතබ්බෝ, පුග්ගලෝ ආකාරතෝ ජානිතබ්බෝ, චෝදකෝ ආකාරතෝ ජානිතබ්බෝ, චුදිතකෝ ආකාරතෝ ජානිතබ්බෝ. <Emphasis>සංඝෝ ආකාරතෝ ජානිතබ්බෝ</Emphasis>ති පටිබලෝ නු ඛෝ අයං සංඝෝ ඉමං අධිකරණං වූපසමේතුං ධම්මේන විනයේන සත්ථුසාසනේන උදාහු නෝති, ඒවං සංඝෝ ආකාරතෝ ජානිතබ්බෝ. <Emphasis>ගණෝ ආකාරතෝ ජානිතබ්බෝ</Emphasis>ති පටිබලෝ නු ඛෝ අයං ගණෝ ඉමං අධිකරණං වූපසමේතුං ධම්මේන විනයේන සත්ථුසාසනේන උදාහු නෝති, ඒවං ගණෝ ආකාරතෝ ජානිතබ්බෝ. <Emphasis>පුග්ගලෝ ආකාරතෝ ජානිතබ්බෝ</Emphasis>ති පටිබලෝ නු ඛෝ අයං පුග්ගලෝ ඉමං අධිකරණං වූපසමේතුං ධම්මේන විනයේන සත්ථුසාසනේන උදාහු නෝති, ඒවං පුග්ගලෝ ආකාරතෝ ජානිතබ්බෝ. <Emphasis>චෝදකෝ ආකාරතෝ ජානිතබ්බෝ</Emphasis>ති කච්චි නු ඛෝ අයමායස්මා පඤ්චසු ධම්මේසු පතිට්ඨාය පරං චෝදේති උදාහු නෝති, ඒවං චෝදකෝ ආකාරතෝ ජානිතබ්බෝ. <Emphasis>චුදිතකෝ ආකාරතෝ ජානිතබ්බෝ</Emphasis>ති කච්චි නු ඛෝ අයමායස්මා ද්වීසු ධම්මේසු පතිට්ඨිතෝ සච්චේ ච අකුප්පේ ච උදාහු නෝති, ඒවං චුදිතකෝ ආකාරතෝ ජානිතබ්බෝ.
</Paragraph>

</Division>
<Division number="374" book="pari">

<Paragraph number="1842" book="pari">
<Emphasis>පුබ්බාපරං ජානිතබ්බන්</Emphasis>ති කච්චි නු ඛෝ අයමායස්මා වත්ථුතෝ වා වත්ථුං සඞ්කමති, විපත්තිතෝ වා විපත්තිං සඞ්කමති, ආපත්තිතෝ වා ආපත්තිං සඞ්කමති, අවජානිත්වා වා පටිජානාති, පටිජානිත්වා වා අවජානාති, අඤ්ඤේන වා අඤ්ඤං පටිචරති, උදාහු නෝති, ඒවං පුබ්බාපරං ජානිතබ්බං.
</Paragraph>

</Division>
<Division number="375" book="pari">

<Paragraph number="1843" book="pari">
<Emphasis>කතාකතං ජානිතබ්බන්</Emphasis>ති මේථුනධම්මෝ ජානිතබ්බෝ, මේථුනධම්මස්ස අනුලෝමං ජානිතබ්බං, මේථුනධම්මස්ස පුබ්බභාගෝ ජානිතබ්බෝ. <Emphasis>මේථුනධම්මෝ ජානිතබ්බෝ</Emphasis>ති ද්වයංද්වයසමාපත්ති ජානිතබ්බා. <Emphasis>මේථුනධම්මස්ස අනුලෝමං</Emphasis> <Emphasis>ජානිතබ්බන්</Emphasis>ති භික්ඛු අත්තනෝ මුඛේන පරස්ස අඞ්ගජාතං ගණ්හාති. <Emphasis>මේථුනධම්මස්ස පුබ්බභාගෝ ජානිතබ්බෝ</Emphasis>ති වණ්ණාවණ්ණෝ, කායසංසග්ගෝ, දුට්ඨුල්ලවාචා, අත්තකාමපාරිචරියා, වචනමනුප්පදානං.
</Paragraph>

</Division>
<Division number="376" book="pari">

<Paragraph number="1844" book="pari">
<Emphasis>කම්මං ජානිතබ්බන්</Emphasis>ති සෝළසකම්මානි ජානිතබ්බානි—  චත්තාරි අපලෝකනකම්මානි ජානිතබ්බානි, චත්තාරි ඤත්තිකම්මානි ජානිතබ්බානි, චත්තාරි ඤත්තිදුතියකම්මානි ජානිතබ්බානි, චත්තාරි ඤත්තිචතුත්ථකම්මානි ජානිතබ්බානි.
</Paragraph>

</Division>
<Division number="377" book="pari">

<Paragraph number="1845" book="pari">
<Emphasis>අධිකරණං ජානිතබ්බන්</Emphasis>ති චත්තාරි අධිකරණානි ජානිතබ්බානි—  විවාදාධිකරණං ජානිතබ්බං, අනුවාදාධිකරණං ජානිතබ්බං, ආපත්තාධිකරණං ජානිතබ්බං, කිච්චාධිකරණං ජානිතබ්බං.
</Paragraph>

</Division>
<Division number="378" book="pari">

<Paragraph number="1846" book="pari">
<Emphasis>සමථෝ ජානිතබ්බෝ</Emphasis>ති සත්ත සමථා ජානිතබ්බා—  සම්මුඛාවිනයෝ ජානිතබ්බෝ, සතිවිනයෝ ජානිතබ්බෝ, අමූළ්හවිනයෝ ජානිතබ්බෝ, පටිඤ්ඤාතකරණං ජානිතබ්බං, යේභුය්‍යසිකා ජානිතබ්බා, තස්සපාපියසිකා ජානිතබ්බා, තිණවත්ථාරකෝ ජානිතබ්බෝ.
</Paragraph>
</Division>