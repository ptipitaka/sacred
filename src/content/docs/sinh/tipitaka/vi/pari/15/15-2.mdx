---
title: "15.2 අගතිඅගන්තබ්බ"
tableOfContents: false
sidebar:
  order: 2
type: "tipitaka"
basket: "vi"
book: "pari"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="379" book="pari">

<Paragraph number="1847" book="pari">
<Emphasis>න ඡන්දාගති ගන්තබ්බා</Emphasis>ති ඡන්දාගතිං ගච්ඡන්තෝ කථං ඡන්දාගතිං ගච්ඡති? ඉධේකච්චෝ—  “අයං මේ උපජ්ඣායෝ වා ආචරියෝ වා සද්ධිවිහාරිකෝ වා අන්තේවාසිකෝ වා සමානුපජ්ඣායකෝ වා සමානාචරියකෝ වා සන්දිට්ඨෝ වා සම්භත්තෝ වා ඤාතිසාලෝහිතෝ වා”ති, තස්සානුකම්පාය තස්සානුරක්ඛාය අධම්මං ධම්මෝති දීපේති, ධම්මං අධම්මෝති දීපේති, අවිනයං විනයෝති දීපේති, විනයං අවිනයෝති දීපේති, අභාසිතං අලපිතං තථාගතේන භාසිතං ලපිතං තථාගතේනාති දීපේති, භාසිතං ලපිතං තථාගතේන අභාසිතං අලපිතං තථාගතේනාති දීපේති, අනාචිණ්ණං තථාගතේන ආචිණ්ණං තථාගතේනාති දීපේති, ආචිණ්ණං තථාගතේන අනාචිණ්ණං තථාගතේනාති දීපේති, අපඤ්ඤත්තං තථාගතේන පඤ්ඤත්තං තථාගතේනාති දීපේති, පඤ්ඤත්තං තථාගතේන අපඤ්ඤත්තං තථාගතේනාති දීපේති, අනාපත්තිං ආපත්තීති දීපේති, ආපත්තිං අනාපත්තීති දීපේති, ලහුකං ආපත්තිං ගරුකා ආපත්තීති දීපේති, ගරුකං ආපත්තිං ලහුකා ආපත්තීති දීපේති, සාවසේසං ආපත්තිං අනවසේසා ආපත්තීති දීපේති, අනවසේසං ආපත්තිං සාවසේසා ආපත්තීති දීපේති, දුට්ඨුල්ලං ආපත්තිං අදුට්ඨුල්ලා ආපත්තීති දීපේති, අදුට්ඨුල්ලං ආපත්තිං දුට්ඨුල්ලා ආපත්තීති දීපේති. ඉමේහි අට්ඨාරසහි වත්ථූහි ඡන්දාගතිං ගච්ඡන්තෝ බහුජනාහිතාය පටිපන්නෝ හෝති බහුජනාසුඛාය බහුනෝ ජනස්ස අනත්ථාය අහිතාය දුක්ඛාය දේවමනුස්සානං. ඉමේහි අට්ඨාරසහි වත්ථූහි ඡන්දාගතිං ගච්ඡන්තෝ ඛතං උපහතං අත්තානං පරිහරති, සාවජ්ජෝ ච හෝති සානුවජ්ජෝ ච විඤ්ඤූනං, බහුඤ්ච අපුඤ්ඤං පසවති. ඡන්දාගතිං ගච්ඡන්තෝ ඒවං ඡන්දාගතිං ගච්ඡති.
</Paragraph>

</Division>
<Division number="380" book="pari">

<Paragraph number="1848" book="pari">
<Emphasis>න දෝසාගති ගන්තබ්බා</Emphasis>ති දෝසාගතිං ගච්ඡන්තෝ කථං දෝසාගතිං ගච්ඡති? ඉධේකච්චෝ අනත්ථං මේ අචරීති ආඝාතං බන්ධති, අනත්ථං මේ චරතීති ආඝාතං බන්ධති, අනත්ථං මේ චරිස්සතීති ආඝාතං බන්ධති, පියස්ස මේ මනාපස්ස අනත්ථං අචරි…  අනත්ථං චරති…  අනත්ථං චරිස්සතීති ආඝාතං බන්ධති, අප්පියස්ස මේ අමනාපස්ස අත්ථං අචරි…  අත්ථං චරති…  අත්ථං චරිස්සතීති ආඝාතං බන්ධති. ඉමේහි නවහි ආඝාතවත්ථූහි ආඝාතෝ පටිඝාතෝ කුද්ධෝ කෝධාභිභූතෝ අධම්මං ධම්මෝති දීපේති, ධම්මං අධම්මෝති දීපේති …පේ…  දුට්ඨුල්ලං ආපත්තිං අදුට්ඨුල්ලා ආපත්තීති දීපේති, අදුට්ඨුල්ලං ආපත්තිං දුට්ඨුල්ලා ආපත්තීති දීපේති. ඉමේහි අට්ඨාරසහි වත්ථූහි දෝසාගතිං ගච්ඡන්තෝ බහුජනාහිතාය පටිපන්නෝ හෝති බහුජනාසුඛාය බහුනෝ ජනස්ස අනත්ථාය අහිතාය දුක්ඛාය දේවමනුස්සානං. ඉමේහි අට්ඨාරසහි වත්ථූහි දෝසාගතිං ගච්ඡන්තෝ ඛතං උපහතං අත්තානං පරිහරති, සාවජ්ජෝ ච හෝති සානුවජ්ජෝ ච විඤ්ඤූනං බහුඤ්ච අපුඤ්ඤං පසවති. දෝසාගතිං ගච්ඡන්තෝ ඒවං දෝසාගතිං ගච්ඡති.
</Paragraph>

</Division>
<Division number="381" book="pari">

<Paragraph number="1849" book="pari">
<Emphasis>න මෝහාගති ගන්තබ්බා</Emphasis>ති මෝහාගතිං ගච්ඡන්තෝ කථං මෝහාගතිං ගච්ඡති? රත්තෝ රාගවසේන ගච්ඡති, දුට්ඨෝ දෝසවසේන ගච්ඡති, මූළ්හෝ මෝහවසේන ගච්ඡති, පරාමට්ඨෝ දිට්ඨිවසේන ගච්ඡති, මූළ්හෝ සම්මූළ්හෝ මෝහාභිභූතෝ අධම්මං ධම්මෝති දීපේති, ධම්මං අධම්මෝති දීපේති …පේ…  දුට්ඨුල්ලං ආපත්තිං අදුට්ඨුල්ලා ආපත්තීති දීපේති, අදුට්ඨුල්ලං ආපත්තිං දුට්ඨුල්ලා ආපත්තීති දීපේති. ඉමේහි අට්ඨාරසහි වත්ථූහි මෝහාගතිං ගච්ඡන්තෝ බහුජනාහිතාය පටිපන්නෝ හෝති බහුජනාසුඛාය බහුනෝ ජනස්ස අනත්ථාය අහිතාය දුක්ඛාය දේවමනුස්සානං. ඉමේහි අට්ඨාරසහි වත්ථූහි මෝහාගතිං ගච්ඡන්තෝ ඛතං උපහතං අත්තානං පරිහරති, සාවජ්ජෝ ච හෝති සානුවජ්ජෝ ච විඤ්ඤූනං, බහුඤ්ච අපුඤ්ඤං පසවති. මෝහාගතිං ගච්ඡන්තෝ ඒවං මෝහාගතිං ගච්ඡති.
</Paragraph>

</Division>
<Division number="382" book="pari">

<Paragraph number="1850" book="pari">
<Emphasis>න භයාගති ගන්තබ්බා</Emphasis>ති භයාගතිං ගච්ඡන්තෝ කථං භයාගතිං ගච්ඡති? ඉධේකච්චෝ—  “අයං විසමනිස්සිතෝ වා ගහනනිස්සිතෝ වා බලවනිස්සිතෝ වා කක්ඛළෝ ඵරුසෝ ජීවිතන්තරායං වා බ්‍රහ්මචරියන්තරායං වා කරිස්සතී”ති, තස්ස භයා භීතෝ අධම්මං ධම්මෝති දීපේති, ධම්මං අධම්මෝති දීපේති, අවිනයං විනයෝති දීපේති, විනයං අවිනයෝති දීපේති, අභාසිතං අලපිතං තථාගතේන භාසිතං ලපිතං තථාගතේනාති දීපේති, භාසිතං ලපිතං තථාගතේන අභාසිතං අලපිතං තථාගතේනාති දීපේති, අනාචිණ්ණං තථාගතේන ආචිණ්ණං තථාගතේනාති දීපේති, ආචිණ්ණං තථාගතේන අනාචිණ්ණං තථාගතේනාති දීපේති, අපඤ්ඤත්තං තථාගතේන පඤ්ඤත්තං තථාගතේනාති දීපේති, පඤ්ඤත්තං තථාගතේන අපඤ්ඤත්තං තථාගතේනාති දීපේති, අනාපත්තිං ආපත්තීති දීපේති, ආපත්තිං අනාපත්තීති දීපේති, ලහුකං ආපත්තිං ගරුකා ආපත්තීති දීපේති, ගරුකං ආපත්තිං ලහුකා ආපත්තීති දීපේති, සාවසේසං ආපත්තිං අනවසේසා ආපත්තීති දීපේති, අනවසේසං ආපත්තිං සාවසේසා ආපත්තීති දීපේති, දුට්ඨුල්ලං ආපත්තිං අදුට්ඨුල්ලා ආපත්තීති දීපේති, අදුට්ඨුල්ලං ආපත්තිං දුට්ඨුල්ලා ආපත්තීති දීපේති. ඉමේහි අට්ඨාරසහි වත්ථූහි භයාගතිං ගච්ඡන්තෝ බහුජනාහිතාය පටිපන්නෝ හෝති බහුජනාසුඛාය බහුනෝ ජනස්ස අනත්ථාය අහිතාය දුක්ඛාය දේවමනුස්සානං. ඉමේහි අට්ඨාරසහි වත්ථූහි භයාගතිං ගච්ඡන්තෝ ඛතං උපහතං අත්තානං පරිහරති, සාවජ්ජෝ ච හෝති, සානුවජ්ජෝ ච විඤ්ඤූනං, බහුඤ්ච අපුඤ්ඤං පසවති. භයාගතිං ගච්ඡන්තෝ ඒවං භයාගතිං ගච්ඡති.
</Paragraph>

<Paragraph number="1851" type="verses" book="pari">
_ඡන්දා දෝසා භයා මෝහා,_  
_යෝ ධම්මං අතිවත්තති;_  
_නිහීයති තස්ස යසෝ,_  
_කාළපක්ඛේව චන්දිමාති._
</Paragraph>
</Division>