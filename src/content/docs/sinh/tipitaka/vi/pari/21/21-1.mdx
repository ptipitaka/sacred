---
title: "21.1 කම්මවග්ග"
tableOfContents: false
sidebar:
  order: 1
type: "tipitaka"
basket: "vi"
book: "pari"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="482" book="pari">

<Paragraph number="2393" book="pari">
චත්තාරි කම්මානි. අපලෝකනකම්මං, ඤත්තිකම්මං, ඤත්තිදුතියකම්මං, ඤත්තිචතුත්ථකම්මං—  ඉමානි චත්තාරි කම්මානි. කතිහාකාරේහි විපජ්ජන්ති? ඉමානි චත්තාරි කම්මානි පඤ්චහාකාරේහි විපජ්ජන්ති—  වත්ථුතෝ වා ඤත්තිතෝ වා අනුස්සාවනතෝ වා සීමතෝ වා පරිසතෝ වා.
</Paragraph>

</Division>
<Division number="483" book="pari">

<Paragraph number="2394" book="pari">
කථං <Emphasis>වත්ථුතෝ කම්මානි විපජ්ජන්ති</Emphasis>? සම්මුඛාකරණීයං කම්මං අසම්මුඛා කරෝති, වත්ථුවිපන්නං අධම්මකම්මං; පටිපුච්ඡාකරණීයං කම්මං අප්පටිපුච්ඡා කරෝති, වත්ථුවිපන්නං අධම්මකම්මං; පටිඤ්ඤාය කරණීයං කම්මං අප්පටිඤ්ඤාය කරෝති, වත්ථුවිපන්නං අධම්මකම්මං; සතිවිනයාරහස්ස අමූළ්හවිනයං දේති, වත්ථුවිපන්නං අධම්මකම්මං; අමූළ්හවිනයාරහස්ස තස්සපාපියසිකාකම්මං කරෝති, වත්ථුවිපන්නං අධම්මකම්මං; තස්සපාපියසිකාකම්මාරහස්ස තජ්ජනීයකම්මං කරෝති, වත්ථුවිපන්නං අධම්මකම්මං; තජ්ජනීයකම්මාරහස්ස නියස්සකම්මං කරෝති, වත්ථුවිපන්නං අධම්මකම්මං; නියස්සකම්මාරහස්ස පබ්බාජනීයකම්මං කරෝති, වත්ථුවිපන්නං අධම්මකම්මං; පබ්බාජනීයකම්මාරහස්ස පටිසාරණීයකම්මං කරෝති, වත්ථුවිපන්නං අධම්මකම්මං; පටිසාරණීයකම්මාරහස්ස උක්ඛේපනීයකම්මං කරෝති, වත්ථුවිපන්නං අධම්මකම්මං; උක්ඛේපනීයකම්මාරහස්ස පරිවාසං දේති, වත්ථුවිපන්නං අධම්මකම්මං; පරිවාසාරහං මූලාය පටිකස්සති, වත්ථුවිපන්නං අධම්මකම්මං; මූලායපටිකස්සනාරහස්ස මානත්තං දේති, වත්ථුවිපන්නං අධම්මකම්මං; මානත්තාරහං අබ්භේති, වත්ථුවිපන්නං අධම්මකම්මං; අබ්භානාරහං උපසම්පාදේති, වත්ථුවිපන්නං අධම්මකම්මං; අනුපෝසථේ උපෝසථං කරෝති, වත්ථුවිපන්නං අධම්මකම්මං; අපවාරණාය පවාරේති, වත්ථුවිපන්නං අධම්මකම්මං. ඒවං වත්ථුතෝ කම්මානි විපජ්ජන්ති.
</Paragraph>

</Division>
<Division number="484" book="pari">

<Paragraph number="2395" book="pari">
කථං <Emphasis>ඤත්තිතෝ කම්මානි විපජ්ජන්ති</Emphasis>? පඤ්චහාකාරේහි ඤත්තිතෝ කම්මානි විපජ්ජන්ති—  වත්ථුං න පරාමසති, සංඝං න පරාමසති, පුග්ගලං න පරාමසති, ඤත්තිං න පරාමසති, පච්ඡා වා ඤත්තිං ඨපේති—  ඉමේහි පඤ්චහාකාරේහි ඤත්තිතෝ කම්මානි විපජ්ජන්ති.
</Paragraph>

</Division>
<Division number="485" book="pari">

<Paragraph number="2396" book="pari">
කථං <Emphasis>අනුස්සාවනතෝ කම්මානි විපජ්ජන්ති</Emphasis>? පඤ්චහාකාරේහි අනුස්සාවනතෝ කම්මානි විපජ්ජන්ති—  වත්ථුං න පරාමසති, සංඝං න පරාමසති, පුග්ගලං න පරාමසති, සාවනං හාපේති, අකාලේ වා සාවේති—  ඉමේහි පඤ්චහාකාරේහි අනුස්සාවනතෝ කම්මානි විපජ්ජන්ති.
</Paragraph>

</Division>
<Division number="486" book="pari">

<Paragraph number="2397" book="pari">
කථං <Emphasis>සීමතෝ කම්මානි විපජ්ජන්ති</Emphasis>? ඒකාදසහි ආකාරේහි සීමතෝ කම්මානි විපජ්ජන්ති—  අතිඛුද්දකං සීමං සම්මන්නති, අතිමහතිං සීමං සම්මන්නති, ඛණ්ඩනිමිත්තං සීමං සම්මන්නති, ඡායානිමිත්තං සීමං සම්මන්නති, අනිමිත්තං සීමං සම්මන්නති, බහිසීමේ ඨිතෝ සීමං සම්මන්නති, නදියා සීමං සම්මන්නති, සමුද්දේ සීමං සම්මන්නති, ජාතස්සරේ සීමං සම්මන්නති, සීමාය සීමං සම්භින්දති, සීමාය සීමං අජ්ඣෝත්ථරති—  ඉමේහි ඒකාදසහි ආකාරේහි සීමතෝ කම්මානි විපජ්ජන්ති.
</Paragraph>

</Division>
<Division number="487" book="pari">

<Paragraph number="2398" book="pari">
කථං <Emphasis>පරිසතෝ කම්මානි විපජ්ජන්ති</Emphasis>? ද්වාදසහි ආකාරේහි පරිසතෝ කම්මානි විපජ්ජන්ති—  චතුවග්ගකරණේ කම්මේ යාවතිකා භික්ඛූ කම්මපත්තා තේ අනාගතා හෝන්ති, ඡන්දාරහානං ඡන්දෝ අනාහටෝ හෝති, සම්මුඛීභූතා පටික්කෝසන්ති, චතුවග්ගකරණේ කම්මේ යාවතිකා භික්ඛූ කම්මපත්තා තේ ආගතා හෝන්ති, ඡන්දාරහානං ඡන්දෝ අනාහටෝ හෝති, සම්මුඛීභූතා පටික්කෝසන්ති, චතුවග්ගකරණේ කම්මේ යාවතිකා භික්ඛූ කම්මපත්තා තේ ආගතා හෝන්ති, ඡන්දාරහානං ඡන්දෝ ආහටෝ හෝති, සම්මුඛීභූතා පටික්කෝසන්ති. පඤ්චවග්ගකරණේ කම්මේ …පේ…  දසවග්ගකරණේ කම්මේ …පේ…  වීසතිවග්ගකරණේ කම්මේ යාවතිකා භික්ඛූ කම්මපත්තා තේ අනාගතා හෝන්ති, ඡන්දාරහානං ඡන්දෝ අනාහටෝ හෝති, සම්මුඛීභූතා පටික්කෝසන්ති, වීසතිවග්ගකරණේ කම්මේ යාවතිකා භික්ඛූ කම්මපත්තා තේ ආගතා හෝන්ති, ඡන්දාරහානං ඡන්දෝ අනාහටෝ හෝති, සම්මුඛීභූතා පටික්කෝසන්ති, වීසතිවග්ගකරණේ කම්මේ යාවතිකා භික්ඛූ කම්මපත්තා තේ ආගතා හෝන්ති, ඡන්දාරහානං ඡන්දෝ ආහටෝ හෝති, සම්මුඛීභූතා පටික්කෝසන්ති—  ඉමේහි ද්වාදසහි ආකාරේහි පරිසතෝ කම්මානි විපජ්ජන්ති.
</Paragraph>

</Division>
<Division number="488" book="pari">

<Paragraph number="2399" book="pari">
චතුවග්ගකරණේ කම්මේ චත්තාරෝ භික්ඛූ පකතත්තා කම්මපත්තා, අවසේසා පකතත්තා ඡන්දාරහා. යස්ස සංඝෝ කම්මං කරෝති සෝ නේව කම්මපත්තෝ නාපි ඡන්දාරහෝ, අපි ච කම්මාරහෝ. පඤ්චවග්ගකරණේ කම්මේ පඤ්ච භික්ඛූ පකතත්තා කම්මපත්තා, අවසේසා පකතත්තා ඡන්දාරහා. යස්ස සංඝෝ කම්මං කරෝති සෝ නේව කම්මපත්තෝ නාපි ඡන්දාරහෝ, අපි ච කම්මාරහෝ. දසවග්ගකරණේ කම්මේ දස භික්ඛූ පකතත්තා කම්මපත්තා, අවසේසා පකතත්තා ඡන්දාරහා. යස්ස සංඝෝ කම්මං කරෝති සෝ නේව කම්මපත්තෝ නාපි ඡන්දාරහෝ, අපි ච කම්මාරහෝ. වීසතිවග්ගකරණේ කම්මේ වීසති භික්ඛූ පකතත්තා කම්මපත්තා, අවසේසා පකතත්තා ඡන්දාරහා. යස්ස සංඝෝ කම්මං කරෝති සෝ නේව කම්මපත්තෝ නාපි ඡන්දාරහෝ, අපි ච කම්මාරහෝ.
</Paragraph>

</Division>
<Division number="489" book="pari">

<Paragraph number="2400" book="pari">
චත්තාරි කම්මානි—  අපලෝකනකම්මං, ඤත්තිකම්මං, ඤත්තිදුතියකම්මං, ඤත්තිචතුත්ථකම්මං. ඉමානි චත්තාරි කම්මානි කතිහාකාරේහි විපජ්ජන්ති? ඉමානි චත්තාරි කම්මානි පඤ්චහාකාරේහි විපජ්ජන්ති—  වත්ථුතෝ වා ඤත්තිතෝ වා අනුස්සාවනතෝ වා සීමතෝ වා පරිසතෝ වා.
</Paragraph>

</Division>
<Division number="490" book="pari">

<Paragraph number="2401" book="pari">
කථං <Emphasis>වත්ථුතෝ කම්මානි විපජ්ජන්ති</Emphasis>? පණ්ඩකං උපසම්පාදේති, වත්ථුවිපන්නං අධම්මකම්මං. ථේය්‍යසංවාසකං උපසම්පාදේති, වත්ථුවිපන්නං අධම්මකම්මං. තිත්ථියපක්කන්තකං උපසම්පාදේති, වත්ථුවිපන්නං අධම්මකම්මං. තිරච්ඡානගතං උපසම්පාදේති, වත්ථුවිපන්නං අධම්මකම්මං. මාතුඝාතකං උපසම්පාදේති, වත්ථුවිපන්නං අධම්මකම්මං. පිතුඝාතකං උපසම්පාදේති, වත්ථුවිපන්නං අධම්මකම්මං. අරහන්තඝාතකං උපසම්පාදේති, වත්ථුවිපන්නං අධම්මකම්මං. භික්ඛුනිදූසකං උපසම්පාදේති, වත්ථුවිපන්නං අධම්මකම්මං. සංඝභේදකං උපසම්පාදේති, වත්ථුවිපන්නං අධම්මකම්මං. ලෝහිතුප්පාදකං උපසම්පාදේති, වත්ථුවිපන්නං අධම්මකම්මං. උභතෝබ්‍යඤ්ජනං උපසම්පාදේති, වත්ථුවිපන්නං අධම්මකම්මං. ඌනවීසතිවස්සං පුග්ගලං උපසම්පාදේති, වත්ථුවිපන්නං අධම්මකම්මං. ඒවං වත්ථුතෝ කම්මානි විපජ්ජන්ති.
</Paragraph>

</Division>
<Division number="491" book="pari">

<Paragraph number="2402" book="pari">
කථං <Emphasis>ඤත්තිතෝ කම්මානි විපජ්ජන්ති</Emphasis>? පඤ්චහාකාරේහි ඤත්තිතෝ කම්මානි විපජ්ජන්ති. වත්ථුං න පරාමසති, සංඝං න පරාමසති, පුග්ගලං න පරාමසති, ඤත්තිං න පරාමසති, පච්ඡා වා ඤත්තිං ඨපේති—  ඉමේහි පඤ්චහාකාරේහි ඤත්තිතෝ කම්මානි විපජ්ජන්ති.
</Paragraph>

</Division>
<Division number="492" book="pari">

<Paragraph number="2403" book="pari">
කථං <Emphasis>අනුස්සාවනතෝ කම්මානි විපජ්ජන්ති</Emphasis>? පඤ්චහාකාරේහි අනුස්සාවනතෝ කම්මානි විපජ්ජන්ති—  වත්ථුං න පරාමසති, සංඝං න පරාමසති, පුග්ගලං න පරාමසති, සාවනං හාපේති, අකාලේ වා සාවේති—  ඉමේහි පඤ්චහාකාරේහි අනුස්සාවනතෝ කම්මානි විපජ්ජන්ති.
</Paragraph>

</Division>
<Division number="493" book="pari">

<Paragraph number="2404" book="pari">
කථං <Emphasis>සීමතෝ කම්මානි විපජ්ජන්ති</Emphasis>? ඒකාදසහි ආකාරේහි සීමතෝ කම්මානි විපජ්ජන්ති. අතිඛුද්දකං සීමං සම්මන්නති, අතිමහතිං සීමං සම්මන්නති, ඛණ්ඩනිමිත්තං සීමං සම්මන්නති, ඡායානිමිත්තං සීමං සම්මන්නති, අනිමිත්තං සීමං සම්මන්නති, බහිසීමේ ඨිතෝ සීමං සම්මන්නති, නදියා සීමං සම්මන්නති, සමුද්දේ සීමං සම්මන්නති, ජාතස්සරේ සීමං සම්මන්නති, සීමාය සීමං සම්භින්දති, සීමාය සීමං අජ්ඣෝත්ථරති—  ඉමේහි ඒකාදසහි ආකාරේහි සීමතෝ කම්මානි විපජ්ජන්ති.
</Paragraph>

</Division>
<Division number="494" book="pari">

<Paragraph number="2405" book="pari">
කථං <Emphasis>පරිසතෝ කම්මානි විපජ්ජන්ති</Emphasis>? ද්වාදසහි ආකාරේහි පරිසතෝ කම්මානි විපජ්ජන්ති—  චතුවග්ගකරණේ කම්මේ යාවතිකා භික්ඛූ කම්මපත්තා තේ අනාගතා හෝන්ති, ඡන්දාරහානං ඡන්දෝ අනාහටෝ හෝති, සම්මුඛීභූතා පටික්කෝසන්ති, චතුවග්ගකරණේ කම්මේ යාවතිකා භික්ඛූ කම්මපත්තා තේ ආගතා හෝන්ති, ඡන්දාරහානං ඡන්දෝ අනාහටෝ හෝති, සම්මුඛීභූතා පටික්කෝසන්ති. චතුවග්ගකරණේ කම්මේ යාවතිකා භික්ඛූ කම්මපත්තා තේ ආගතා හෝන්ති, ඡන්දාරහානං ඡන්දෝ ආහටෝ හෝති, සම්මුඛීභූතා පටික්කෝසන්ති. පඤ්චවග්ගකරණේ කම්මේ …පේ…  දසවග්ගකරණේ කම්මේ …පේ…  වීසතිවග්ගකරණේ කම්මේ යාවතිකා භික්ඛූ කම්මපත්තා තේ අනාගතා හෝන්ති, ඡන්දාරහානං ඡන්දෝ අනාහටෝ හෝති, සම්මුඛීභූතා පටික්කෝසන්ති. වීසතිවග්ගකරණේ කම්මේ යාවතිකා භික්ඛූ කම්මපත්තා තේ ආගතා හෝන්ති, ඡන්දාරහානං ඡන්දෝ අනාහටෝ හෝති, සම්මුඛීභූතා පටික්කෝසන්ති. වීසතිවග්ගකරණේ කම්මේ යාවතිකා භික්ඛූ කම්මපත්තා තේ ආගතා හෝන්ති, ඡන්දාරහානං ඡන්දෝ ආහටෝ හෝති, සම්මුඛීභූතා පටික්කෝසන්ති—  ඉමේහි ද්වාදසහි ආකාරේහි පරිසතෝ කම්මානි විපජ්ජන්ති.
</Paragraph>

</Division>
<Division number="495" book="pari">

<Paragraph number="2406" book="pari">
අපලෝකනකම්මං කති ඨානානි ගච්ඡති? ඤත්තිකම්මං කති ඨානානි ගච්ඡති? ඤත්තිදුතියකම්මං කති ඨානානි ගච්ඡති? ඤත්තිචතුත්ථකම්මං කති ඨානානි ගච්ඡති? අපලෝකනකම්මං පඤ්ච ඨානානි ගච්ඡති. ඤත්තිකම්මං නව ඨානානි ගච්ඡති. ඤත්තිදුතියකම්මං සත්ත ඨානානි ගච්ඡති. ඤත්තිචතුත්ථකම්මං සත්ත ඨානානි ගච්ඡති.
</Paragraph>

</Division>
<Division number="496" book="pari">

<Paragraph number="2407" book="pari">
අපලෝකනකම්මං කතමානි පඤ්ච ඨානානි ගච්ඡති? ඕසාරණං, නිස්සාරණං, භණ්ඩුකම්මං, බ්‍රහ්මදණ්ඩං, කම්මලක්ඛණඤ්ඤේව පඤ්චමං—  අපලෝකනකම්මං ඉමානි පඤ්ච ඨානානි ගච්ඡති. ඤත්තිකම්මං කතමානි නව ඨානානි ගච්ඡති? ඕසාරණං, නිස්සාරණං, උපෝසථං, පවාරණං, සම්මුතිං, දානං, පටිග්ගහං, පච්චුක්කඩ්ඪනං, කම්මලක්ඛණඤ්ඤේව නවමං—  ඤත්තිකම්මං ඉමානි නව ඨානානි ගච්ඡති. ඤත්තිදුතියකම්මං කතමානි සත්ත ඨානානි ගච්ඡති? ඕසාරණං, නිස්සාරණං, සම්මුතිං, දානං, උද්ධරණං, දේසනං, කම්මලක්ඛණඤ්ඤේව සත්තමං—  ඤත්තිදුතියකම්මං ඉමානි සත්ත ඨානානි ගච්ඡති. ඤත්තිචතුත්ථකම්මං කතමානි සත්ත ඨානානි ගච්ඡති? ඕසාරණං, නිස්සාරණං, සම්මුතිං, දානං, නිග්ගහං, සමනුභාසනං, කම්මලක්ඛණඤ්ඤේව සත්තමං—  ඤත්තිචතුත්ථකම්මං ඉමානි සත්ත ඨානානි ගච්ඡති.
</Paragraph>

</Division>
<Division number="497" book="pari">

<Paragraph number="2408" book="pari">
චතුවග්ගකරණේ කම්මේ චත්තාරෝ භික්ඛූ පකතත්තා කම්මපත්තා, අවසේසා පකතත්තා ඡන්දාරහා. යස්ස සංඝෝ කම්මං කරෝති සෝ නේව කම්මපත්තෝ නාපි ඡන්දාරහෝ, අපි ච කම්මාරහෝ. පඤ්චවග්ගකරණේ කම්මේ පඤ්ච භික්ඛූ පකතත්තා කම්මපත්තා, අවසේසා පකතත්තා ඡන්දාරහා. යස්ස සංඝෝ කම්මං කරෝති සෝ නේව කම්මපත්තෝ නාපි ඡන්දාරහෝ, අපි ච කම්මාරහෝ. දසවග්ගකරණේ කම්මේ දස භික්ඛූ පකතත්තා කම්මපත්තා, අවසේසා පකතත්තා ඡන්දාරහා. යස්ස සංඝෝ කම්මං කරෝති සෝ නේව කම්මපත්තෝ නාපි ඡන්දාරහෝ, අපි ච කම්මාරහෝ. වීසතිවග්ගකරණේ කම්මේ වීසති භික්ඛූ පකතත්තා කම්මපත්තා, අවසේසා පකතත්තා ඡන්දාරහා. යස්ස සංඝෝ කම්මං කරෝති සෝ නේව කම්මපත්තෝ නාපි ඡන්දාරහෝ, අපි ච කම්මාරහෝ.

</Paragraph>
</Division>

<Paragraph number="2409" type="center" book="pari">
කම්මවග්ගෝ නිට්ඨිතෝ පඨමෝ.
</Paragraph>