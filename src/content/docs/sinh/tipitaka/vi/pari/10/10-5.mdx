---
title: "10.5 පාරාජිකාදිආපත්ති"
tableOfContents: false
sidebar:
  order: 5
type: "tipitaka"
basket: "vi"
book: "pari"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="339" book="pari">

<Paragraph number="1677" type="verses" book="pari">
_“පාරාජිකන්”ති යං වුත්තං,_  
_තං සුණෝහි යථාතථං;_  
_චුතෝ පරද්ධෝ භට්ඨෝ ච,_  
_සද්ධම්මා හි නිරඞ්කතෝ;_  
_සංවාසෝපි තහිං නත්ථි,_  
_තේනේතං ඉති වුච්චති._  

</Paragraph>

<Paragraph number="1678" type="verses" book="pari">
_“සංඝාදිසේසෝ”ති යං වුත්තං,_  
_තං සුණෝහි යථාතථං;_  
_සංඝෝව දේති පරිවාසං,_  
_මූලාය පටිකස්සති;_  
_මානත්තං දේති අබ්භේති,_  
_තේනේතං ඉති වුච්චති._  

</Paragraph>

<Paragraph number="1679" type="verses" book="pari">
_“අනියතෝ”ති යං වුත්තං,_  
_තං සුණෝහි යථාතථං;_  
_අනියතෝ න නියතෝ,_  
_අනේකංසිකතං පදං;_  
_තිණ්ණමඤ්ඤතරං ඨානං,_  
_“අනියතෝ”ති පවුච්චති._  

</Paragraph>

<Paragraph number="1680" type="verses" book="pari">
_“ථුල්ලච්චයන්”ති යං වුත්තං,_  
_තං සුණෝහි යථාතථං;_  
_ඒකස්ස මූලේ යෝ දේසේති,_  
_යෝ ච තං පටිගණ්හති;_  
_අච්චයෝ තේන සමෝ නත්ථි,_  
_තේනේතං ඉති වුච්චති._  

</Paragraph>

<Paragraph number="1681" type="verses" book="pari">
_“නිස්සග්ගියන්”ති යං වුත්තං,_  
_තං සුණෝහි යථාතථං;_  
_සංඝමජ්ඣේ ගණමජ්ඣේ,_  
_ඒකස්සේව ච ඒකතෝ;_  
_නිස්සජ්ජිත්වාන දේසේති,_  
_තේනේතං ඉති වුච්චති._  

</Paragraph>

<Paragraph number="1682" type="verses" book="pari">
_“පාචිත්තියන්”ති යං වුත්තං,_  
_තං සුණෝහි යථාතථං;_  
_පාතේති කුසලං ධම්මං,_  
_අරියමග්ගං අපරජ්ඣති;_  
_චිත්තසම්මෝහනට්ඨානං,_  
_තේනේතං ඉති වුච්චති._  

</Paragraph>

<Paragraph number="1683" type="verses" book="pari">
_“පාටිදේසනීයන්”ති යං වුත්තං,_  
_තං සුණෝහි යථාතථං;_  
_භික්ඛු අඤ්ඤාතකෝ සන්තෝ,_  
_කිච්ඡා ලද්ධාය භෝජනං;_  
_සාමං ගහේත්වා භුඤ්ජේය්‍ය,_  
_“ගාරය්හන්”ති පවුච්චති._  

</Paragraph>

<Paragraph number="1684" type="verses" book="pari">
_නිමන්තනාසු භුඤ්ජන්තා ඡන්දාය,_  
_වෝසාසති තත්ථ භික්ඛුනිං;_  
_අනිවාරේත්වා තහිං භුඤ්ජේ,_  
_“ගාරය්හන්”ති පවුච්චති._  

</Paragraph>

<Paragraph number="1685" type="verses" book="pari">
_සද්ධාචිත්තං කුලං ගන්ත්වා,_  
_අප්පභෝගං අනාළියං;_  
_අගිලානෝ තහිං භුඤ්ජේ,_  
_“ගාරය්හන්”ති පවුච්චති._  

</Paragraph>

<Paragraph number="1686" type="verses" book="pari">
_යෝ චේ අරඤ්ඤේ විහරන්තෝ,_  
_සාසඞ්කේ සභයානකේ;_  
_අවිදිතං තහිං භුඤ්ජේ,_  
_“ගාරය්හන්”ති පවුච්චති._  

</Paragraph>

<Paragraph number="1687" type="verses" book="pari">
_භික්ඛුනී අඤ්ඤාතිකා සන්තා,_  
_යං පරේසං මමායිතං;_  
_සප්පි තේලං මධුං ඵාණිතං,_  
_මච්ඡමංසං අථෝ ඛීරං;_  
_දධිං සයං විඤ්ඤාපේය්‍ය භික්ඛුනී,_  
_ගාරය්හපත්තා සුගතස්ස සාසනේ._  

</Paragraph>

<Paragraph number="1688" type="verses" book="pari">
_“දුක්කටන්”ති යං වුත්තං,_  
_තං සුණෝහි යථාතථං;_  
_අපරද්ධං විරද්ධඤ්ච,_  
_ඛලිතං යඤ්ච දුක්කටං._  

</Paragraph>

<Paragraph number="1689" type="verses" book="pari">
_යං මනුස්සෝ කරේ පාපං,_  
_ආවි වා යදි වා රහෝ;_  
_“දුක්කටන්”ති පවේදේන්ති,_  
_තේනේතං ඉති වුච්චති._  

</Paragraph>

<Paragraph number="1690" type="verses" book="pari">
_“දුබ්භාසිතන්”ති යං වුත්තං,_  
_තං සුණෝහි යථාතථං;_  
_දුබ්භාසිතං දුරාභට්ඨං,_  
_සංකිලිට්ඨඤ්ච යං පදං;_  
_යඤ්ච විඤ්ඤූ ගරහන්ති,_  
_තේනේතං ඉති වුච්චති._  

</Paragraph>

<Paragraph number="1691" type="verses" book="pari">
_“සේඛියන්”ති යං වුත්තං,_  
_තං සුණෝහි යථාතථං;_  
_සේක්ඛස්ස සික්ඛමානස්ස,_  
උජුමග්ගානුසාරිනෝ._  

</Paragraph>

<Paragraph number="1692" type="verses" book="pari">
_ආදි චේතං චරණඤ්ච,_  
_මුඛං සඤ්ඤමසංවරෝ;_  
_සික්ඛා ඒතාදිසී නත්ථි,_  
_තේනේතං ඉති වුච්චති._  

</Paragraph>

<Paragraph number="1693" type="verses" book="pari">
_ඡන්නමතිවස්සති,_  
_විවටං නාතිවස්සති;_  
_තස්මා ඡන්නං විවරේථ,_  
_ඒවං තං නාතිවස්සති._  

</Paragraph>

<Paragraph number="1694" type="verses" book="pari">
_ගති මිගානං පවනං,_  
_ආකාසෝ පක්ඛිනං ගති;_  
_විභවෝ ගති ධම්මානං,_  
_නිබ්බානං අරහතෝ ගතීති._  


</Paragraph>
</Division>

<Paragraph number="1695" type="center" book="pari">
ගාථාසඞ්ගණිකං නිට්ඨිතං.



</Paragraph>

<Paragraph number="1696" type="center" book="pari">
තස්සුද්දානං


</Paragraph>

<Paragraph number="1697" type="verses" book="pari">
_සත්තනගරේසු පඤ්ඤත්තා,_  
_විපත්ති චතුරෝපි ච;_  
_භික්ඛූනං භික්ඛුනීනඤ්ච,_  
_සාධාරණා අසාධාරණා;_  
_සාසනං අනුග්ගහාය,_  
_ගාථාසඞ්ගණිකං ඉදන්ති._  


</Paragraph>

<Paragraph number="1698" type="center" book="pari">
ගාථාසඞ්ගණිකං නිට්ඨිතං.
</Paragraph>