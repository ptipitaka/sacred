---
title: "16.1 කථිනඅත්ථතාදි"
tableOfContents: false
sidebar:
  order: 1
type: "tipitaka"
basket: "vi"
book: "pari"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="403" book="pari">

<Paragraph number="1880" book="pari">
කස්ස කථිනං අනත්ථතං? කස්ස කථිනං අත්ථතං? කින්ති කථිනං අනත්ථතං? කින්ති කථිනං අත්ථතං?
</Paragraph>

<Paragraph number="1881" book="pari">
<Emphasis>කස්ස කථිනං අනත්ථතන්</Emphasis>ති? ද්වින්නං පුග්ගලානං අනත්ථතං හෝති කථිනං—  අනත්ථාරකස්ස ච අනනුමෝදකස්ස ච. ඉමේසං ද්වින්නං පුග්ගලානං අනත්ථතං හෝති කථිනං.
</Paragraph>

<Paragraph number="1882" book="pari">
<Emphasis>කස්ස කථිනං අත්ථතන්</Emphasis>ති? ද්වින්නං පුග්ගලානං අත්ථතං හෝති කථිනං—  අත්ථාරකස්ස ච අනුමෝදකස්ස ච. ඉමේසං ද්වින්නං පුග්ගලානං අත්ථතං හෝති කථිනං.
</Paragraph>

<Paragraph number="1883" book="pari">
<Emphasis>කින්ති කථිනං අනත්ථතන්</Emphasis>ති? චතුවීසතියා ආකාරේහි අනත්ථතං හෝති කථිනං, න උල්ලිඛිතමත්තේන අත්ථතං හෝති කථිනං, න ධෝවනමත්තේන අත්ථතං හෝති කථිනං, න චීවරවිචාරණමත්තේන අත්ථතං හෝති කථිනං, න ඡේදනමත්තේන අත්ථතං හෝති කථිනං, න බන්ධනමත්තේන අත්ථතං හෝති කථිනං, න ඕවට්ටියකරණමත්තේන අත්ථතං හෝති කථිනං, න කණ්ඩුසකරණමත්තේන අත්ථතං හෝති කථිනං, න දළ්හීකම්මකරණමත්තේන අත්ථතං හෝති කථිනං, න අනුවාතකරණමත්තේන අත්ථතං හෝති කථිනං, න පරිභණ්ඩකරණමත්තේන අත්ථතං හෝති කථිනං, න ඕවද්ධේය්‍යකරණමත්තේන අත්ථතං හෝති කථිනං, න කම්බලමද්දනමත්තේන අත්ථතං හෝති කථිනං, න නිමිත්තකතේන අත්ථතං හෝති කථිනං, න පරිකථාකතේන අත්ථතං හෝති කථිනං, න කුක්කුකතේන අත්ථතං හෝති කථිනං, න සන්නිධිකතේන අත්ථතං හෝති කථිනං, න නිස්සග්ගියේන අත්ථතං හෝති කථිනං, න අකප්පකතේන අත්ථතං හෝති කථිනං, න අඤ්ඤත්‍ර සඞ්ඝාටියා අත්ථතං හෝති කථිනං, න අඤ්ඤත්‍ර උත්තරාසඞ්ගේන අත්ථතං හෝති කථිනං, න අඤ්ඤත්‍ර අන්තරවාසකේන අත්ථතං හෝති කථිනං, න අඤ්ඤත්‍ර පඤ්චකේන වා අතිරේකපඤ්චකේන වා තදහේව සඤ්ඡින්නේන සමණ්ඩලීකතේන අත්ථතං හෝති කථිනං, න අඤ්ඤත්‍ර පුග්ගලස්ස අත්ථාරා අත්ථතං හෝති කථිනං, සම්මා චේ අත්ථතං හෝති කථිනං, තඤ්චේ නිස්සීමට්ඨෝ අනුමෝදති. ඒවම්පි අනත්ථතං හෝති කථිනං.
</Paragraph>

<Paragraph number="1884" book="pari">
නිමිත්තකම්මං නාම නිමිත්තං කරෝති—  “ඉමිනා දුස්සේන කථිනං අත්ථරිස්සාමී”ති. පරිකථා නාම පරිකථං කරෝති—  “ඉමාය පරිකථාය කථිනදුස්සං නිබ්බත්තේස්සාමී”ති. කුක්කුකතං නාම අනාදියදානං වුච්චති. සන්නිධි නාම ද්වේ සන්නිධියෝ—  කරණසන්නිධි වා නිචයසන්නිධි වා. නිස්සග්ගියං නාම කයිරමානේ අරුණං උට්ඨහති. ඉමේහි චතුවීසතියා ආකාරේහි අනත්ථතං හෝති කථිනං.
</Paragraph>

<Paragraph number="1885" book="pari">
<Emphasis>කින්ති කථිනං අත්ථතන්</Emphasis>ති? සත්තරසහි ආකාරේහි අත්ථතං හෝති කථිනං. අහතේන අත්ථතං හෝති කථිනං, අහතකප්පේන අත්ථතං හෝති කථිනං, පිලෝතිකාය අත්ථතං හෝති කථිනං, පංසුකූලේන අත්ථතං හෝති කථිනං, පාපණිකේන අත්ථතං හෝති කථිනං, අනිමිත්තකතේන අත්ථතං හෝති කථිනං, අපරිකථාකතේන අත්ථතං හෝති කථිනං, අකුක්කුකතේන අත්ථතං හෝති කථිනං, අසන්නිධිකතේන අත්ථතං හෝති කථිනං, අනිස්සග්ගියේන අත්ථතං හෝති කථිනං, කප්පකතේන අත්ථතං හෝති කථිනං, සඞ්ඝාටියා අත්ථතං හෝති කථිනං, උත්තරාසඞ්ගේන අත්ථතං හෝති කථිනං, අන්තරවාසකේන අත්ථතං හෝති කථිනං, පඤ්චකේන වා අතිරේකපඤ්චකේන වා තදහේව සඤ්ඡින්නේන සමණ්ඩලීකතේන අත්ථතං හෝති කථිනං, පුග්ගලස්ස අත්ථාරා අත්ථතං හෝති කථිනං, සම්මා චේ අත්ථතං හෝති කථිනං, තඤ්චේ සීමට්ඨෝ අනුමෝදති, ඒවම්පි අත්ථතං හෝති කථිනං. ඉමේහි සත්තරසහි ආකාරේහි අත්ථතං හෝති කථිනං.
</Paragraph>

<Paragraph number="1886" book="pari">
සහ කථිනස්ස අත්ථාරා කති ධම්මා ජායන්ති? සහ කථිනස්ස අත්ථාරා පන්නරස ධම්මා ජායන්ති—  අට්ඨ මාතිකා, ද්වේ පලිබෝධා, පඤ්චානිසංසා. සහ කථිනස්ස අත්ථාරා ඉමේ පන්නරස ධම්මා ජායන්ති.
</Paragraph>
</Division>