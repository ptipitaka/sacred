---
title: "17.13 ආවාසිකවග්ග"
tableOfContents: false
sidebar:
  order: 5
type: "tipitaka"
basket: "vi"
book: "pari"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="461" book="pari">

<Paragraph number="2164" book="pari">
“කතිහි නු ඛෝ, භන්තේ, අඞ්ගේහි සමන්නාගතෝ ආවාසිකෝ භික්ඛු යථාභතං නික්ඛිත්තෝ ඒවං නිරයේ”ති?
</Paragraph>

<Paragraph number="2165" book="pari">
“පඤ්චහුපාලි, අඞ්ගේහි සමන්නාගතෝ ආවාසිකෝ භික්ඛු යථාභතං නික්ඛිත්තෝ ඒවං නිරයේ. කතමේහි පඤ්චහි? ඡන්දාගතිං ගච්ඡති, දෝසාගතිං ගච්ඡති, මෝහාගතිං ගච්ඡති, භයාගතිං ගච්ඡති, සංඝිකං පුග්ගලිකපරිභෝගේන පරිභුඤ්ජති—  ඉමේහි ඛෝ, උපාලි, පඤ්චහඞ්ගේහි සමන්නාගතෝ ආවාසිකෝ භික්ඛු යථාභතං නික්ඛිත්තෝ ඒවං නිරයේ.
</Paragraph>

<Paragraph number="2166" book="pari">
පඤ්චහුපාලි, අඞ්ගේහි සමන්නාගතෝ ආවාසිකෝ භික්ඛු යථාභතං නික්ඛිත්තෝ ඒවං සග්ගේ. කතමේහි පඤ්චහි? න ඡන්දාගතිං ගච්ඡති, න දෝසාගතිං ගච්ඡති, න මෝහාගතිං ගච්ඡති, න භයාගතිං ගච්ඡති, සංඝිකං න පුග්ගලිකපරිභෝගේන පරිභුඤ්ජති—  ඉමේහි ඛෝ, උපාලි, පඤ්චහඞ්ගේහි සමන්නාගතෝ ආවාසිකෝ භික්ඛු යථාභතං නික්ඛිත්තෝ ඒවං සග්ගේ”ති.
</Paragraph>

</Division>
<Division number="462" book="pari">

<Paragraph number="2167" book="pari">
“කති නු ඛෝ, භන්තේ, අධම්මිකා විනයබ්‍යාකරණා”ති?
</Paragraph>

<Paragraph number="2168" book="pari">
“පඤ්චිමේ, උපාලි, අධම්මිකා විනයබ්‍යාකරණා. කතමේ පඤ්ච? ඉධුපාලි, භික්ඛු අධම්මං ධම්මෝති පරිණාමේති, ධම්මං අධම්මෝති පරිණාමේති, අවිනයං විනයෝති පරිණාමේති, විනයං අවිනයෝති පරිණාමේති, අපඤ්ඤත්තං පඤ්ඤාපේති, පඤ්ඤත්තං සමුච්ඡින්දති—  ඉමේ ඛෝ, උපාලි, පඤ්ච අධම්මිකා විනයබ්‍යාකරණා. පඤ්චිමේ, උපාලි, ධම්මිකා විනයබ්‍යාකරණා. කතමේ පඤ්ච? ඉධුපාලි, භික්ඛු අධම්මං අධම්මෝති පරිණාමේති, ධම්මං ධම්මෝති පරිණාමේති, අවිනයං අවිනයෝති පරිණාමේති, විනයං විනයෝති පරිණාමේති, අපඤ්ඤත්තං න පඤ්ඤපේති, පඤ්ඤත්තං න සමුච්ඡින්දති—  ඉමේ ඛෝ, උපාලි, පඤ්ච ධම්මිකා විනයබ්‍යාකරණා”ති.
</Paragraph>

</Division>
<Division number="463" book="pari">

<Paragraph number="2169" book="pari">
“කතිහි නු ඛෝ, භන්තේ, අඞ්ගේහි සමන්නාගතෝ භත්තුද්දේසකෝ යථාභතං නික්ඛිත්තෝ ඒවං නිරයේ”ති?
</Paragraph>

<Paragraph number="2170" book="pari">
“පඤ්චහුපාලි, අඞ්ගේහි සමන්නාගතෝ භත්තුද්දේසකෝ යථාභතං නික්ඛිත්තෝ ඒවං නිරයේ. කතමේහි පඤ්චහි? ඡන්දාගතිං ගච්ඡති, දෝසාගතිං ගච්ඡති, මෝහාගතිං ගච්ඡති, භයාගතිං ගච්ඡති, උද්දිට්ඨානුද්දිට්ඨං න ජානාති—  ඉමේහි ඛෝ, උපාලි, පඤ්චහඞ්ගේහි සමන්නාගතෝ භත්තුද්දේසකෝ යථාභතං නික්ඛිත්තෝ ඒවං නිරයේ.
</Paragraph>

<Paragraph number="2171" book="pari">
පඤ්චහුපාලි, අඞ්ගේහි සමන්නාගතෝ භත්තුද්දේසකෝ යථාභතං නික්ඛිත්තෝ ඒවං සග්ගේ. කතමේහි පඤ්චහි? න ඡන්දාගතිං ගච්ඡති, න දෝසාගතිං ගච්ඡති, න මෝහාගතිං ගච්ඡති, න භයාගතිං ගච්ඡති, උද්දිට්ඨානුද්දිට්ඨං ජානාති—  ඉමේහි ඛෝ, උපාලි, පඤ්චහඞ්ගේහි සමන්නාගතෝ භත්තුද්දේසකෝ යථාභතං නික්ඛිත්තෝ ඒවං සග්ගේ”ති.
</Paragraph>

</Division>
<Division number="464" book="pari">

<Paragraph number="2172" book="pari">
“කතිහි නු ඛෝ, භන්තේ, අඞ්ගේහි සමන්නාගතෝ සේනාසනපඤ්ඤාපකෝ …පේ…  භණ්ඩාගාරිකෝ …පේ…  චීවරපටිග්ගාහකෝ …පේ…  චීවරභාජකෝ …පේ…  යාගුභාජකෝ …පේ…  ඵලභාජකෝ …පේ…  ඛජ්ජභාජකෝ …පේ…  අප්පමත්තකවිස්සජ්ජකෝ …පේ…  සාටියග්ගාහාපකෝ …පේ…  පත්තග්ගාහාපකෝ …පේ…  ආරාමිකපේසකෝ …පේ…  සාමණේරපේසකෝ යථාභතං නික්ඛිත්තෝ ඒවං නිරයේ”ති?
</Paragraph>

<Paragraph number="2173" book="pari">
“පඤ්චහුපාලි, අඞ්ගේහි සමන්නාගතෝ සාමණේරපේසකෝ යථාභතං නික්ඛිත්තෝ ඒවං නිරයේ. කතමේහි පඤ්චහි? ඡන්දාගතිං ගච්ඡති, දෝසාගතිං ගච්ඡති, මෝහාගතිං ගච්ඡති, භයාගතිං ගච්ඡති, පේසිතාපේසිතං න ජානාති—  ඉමේහි ඛෝ, උපාලි, පඤ්චහඞ්ගේහි සමන්නාගතෝ සාමණේරපේසකෝ යථාභතං නික්ඛිත්තෝ ඒවං නිරයේ. පඤ්චහුපාලි, අඞ්ගේහි සමන්නාගතෝ සාමණේරපේසකෝ යථාභතං නික්ඛිත්තෝ ඒවං සග්ගේ. කතමේහි පඤ්චහි? න ඡන්දාගතිං ගච්ඡති, න දෝසාගතිං ගච්ඡති, න මෝහාගතිං ගච්ඡති, න භයාගතිං ගච්ඡති, පේසිතාපේසිතං ජානාති—  ඉමේහි ඛෝ, උපාලි, පඤ්චහඞ්ගේහි සමන්නාගතෝ සාමණේරපේසකෝ යථාභතං නික්ඛිත්තෝ ඒවං සග්ගේ”ති.

</Paragraph>
</Division>

<Paragraph number="2174" type="center" book="pari">
ආවාසිකවග්ගෝ නිට්ඨිතෝ තේරසමෝ.



</Paragraph>

<Paragraph number="2175" type="center" book="pari">
තස්සුද්දානං


</Paragraph>

<Paragraph number="2176" type="verses" book="pari">
_ආවාසිකබ්‍යාකරණා,_  
_භත්තුසේනාසනානි ච;_  
_භණ්ඩචීවරග්ගාහෝ ච,_  
_චීවරස්ස ච භාජකෝ._  

</Paragraph>

<Paragraph number="2177" type="verses" book="pari">
_යාගු ඵලං ඛජ්ජකඤ්ච,_  
_අප්පසාටියගාහකෝ;_  
_පත්තෝ ආරාමිකෝ චේව,_  
_සාමණේරේන පේසකෝති._
</Paragraph>