---
title: "17.4 දිට්ඨාවිකම්මවග්ග"
tableOfContents: false
sidebar:
  order: 9
type: "tipitaka"
basket: "vi"
book: "pari"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="425" book="pari">

<Paragraph number="1992" book="pari">
“කති නු ඛෝ, භන්තේ, අධම්මිකා දිට්ඨාවිකම්මා”ති?
</Paragraph>

<Paragraph number="1993" book="pari">
“පඤ්චිමේ, උපාලි, අධම්මිකා දිට්ඨාවිකම්මා. කතමේ පඤ්ච? අනාපත්තියා දිට්ඨිං ආවි කරෝති, අදේසනාගාමිනියා ආපත්තියා දිට්ඨිං ආවි කරෝති, දේසිතාය ආපත්තියා දිට්ඨිං ආවි කරෝති, චතූහි පඤ්චහි දිට්ඨිං ආවි කරෝති, මනෝ මානසේන දිට්ඨිං ආවි කරෝති—  ඉමේ ඛෝ, උපාලි, පඤ්ච අධම්මිකා දිට්ඨාවිකම්මා.
</Paragraph>

<Paragraph number="1994" book="pari">
පඤ්චිමේ, උපාලි, ධම්මිකා දිට්ඨාවිකම්මා. කතමේ පඤ්ච? ආපත්තියා දිට්ඨිං ආවි කරෝති, දේසනාගාමිනියා ආපත්තියා දිට්ඨිං ආවි කරෝති, අදේසිතාය ආපත්තියා දිට්ඨිං ආවි කරෝති, න චතූහි පඤ්චහි දිට්ඨිං ආවි කරෝති, න මනෝ මානසේන දිට්ඨිං ආවි කරෝති—  ඉමේ ඛෝ, උපාලි, පඤ්ච ධම්මිකා දිට්ඨාවිකම්මා.
</Paragraph>

<Paragraph number="1995" book="pari">
අපරේපි, උපාලි, පඤ්ච අධම්මිකා දිට්ඨාවිකම්මා. කතමේ පඤ්ච? නානාසංවාසකස්ස සන්තිකේ දිට්ඨිං ආවි කරෝති, නානාසීමාය ඨිතස්ස සන්තිකේ දිට්ඨිං ආවි කරෝති, අපකතත්තස්ස සන්තිකේ දිට්ඨිං ආවි කරෝති, චතූහි පඤ්චහි දිට්ඨිං ආවි කරෝති, මනෝ මානසේන දිට්ඨිං ආවි කරෝති—  ඉමේ ඛෝ, උපාලි, පඤ්ච අධම්මිකා දිට්ඨාවිකම්මා.
</Paragraph>

<Paragraph number="1996" book="pari">
පඤ්චිමේ, උපාලි, ධම්මිකා දිට්ඨාවිකම්මා. කතමේ පඤ්ච? සමානසංවාසකස්ස සන්තිකේ දිට්ඨිං ආවි කරෝති, සමානසීමාය ඨිතස්ස සන්තිකේ දිට්ඨිං ආවි කරෝති, පකතත්තස්ස සන්තිකේ දිට්ඨිං ආවි කරෝති, න චතූහි පඤ්චහි දිට්ඨිං ආවි කරෝති, න මනෝ මානසේන දිට්ඨිං ආවි කරෝති—  ඉමේ ඛෝ, උපාලි, පඤ්ච ධම්මිකා දිට්ඨාවිකම්මා”ති.
</Paragraph>

</Division>
<Division number="426" book="pari">

<Paragraph number="1997" book="pari">
“කති නු ඛෝ, භන්තේ, අධම්මිකා පටිග්ගහා”ති?
</Paragraph>

<Paragraph number="1998" book="pari">
“පඤ්චිමේ, උපාලි, අධම්මිකා පටිග්ගහා. කතමේ පඤ්ච? කායේන දිය්‍යමානං කායේන අප්පටිග්ගහිතං, කායේන දිය්‍යමානං කායප්පටිබද්ධේන අප්පටිග්ගහිතං, කායප්පටිබද්ධේන දිය්‍යමානං කායේන අප්පටිග්ගහිතං, කායප්පටිබද්ධේන දිය්‍යමානං කායප්පටිබද්ධේන අප්පටිග්ගහිතං, නිස්සග්ගියේන දිය්‍යමානං කායේන වා කායප්පටිබද්ධේන වා අප්පටිග්ගහිතං—  ඉමේ ඛෝ, උපාලි, පඤ්ච අධම්මිකා පටිග්ගහා.
</Paragraph>

<Paragraph number="1999" book="pari">
පඤ්චිමේ, උපාලි, ධම්මිකා පටිග්ගහා. කතමේ පඤ්ච? කායේන දිය්‍යමානං කායේන පටිග්ගහිතං, කායේන දිය්‍යමානං කායප්පටිබද්ධේන පටිග්ගහිතං, කායප්පටිබද්ධේන දිය්‍යමානං කායේන පටිග්ගහිතං, කායප්පටිබද්ධේන දිය්‍යමානං කායප්පටිබද්ධේන පටිග්ගහිතං, නිස්සග්ගියේන දිය්‍යමානං කායේන වා කායප්පටිබද්ධේන වා පටිග්ගහිතං—  ඉමේ ඛෝ, උපාලි, පඤ්ච ධම්මිකා පටිග්ගහා”ති.
</Paragraph>

</Division>
<Division number="427" book="pari">

<Paragraph number="2000" book="pari">
“කති නු ඛෝ, භන්තේ, අනතිරිත්තා”ති?
</Paragraph>

<Paragraph number="2001" book="pari">
“පඤ්චිමේ, උපාලි, අනතිරිත්තා. කතමේ පඤ්ච? අකප්පියකතං හෝති, අප්පටිග්ගහිතකතං හෝති අනුච්චාරිතකතං හෝති, අහත්ථපාසේ කතං හෝති, අලමේතං සබ්බන්ති අවුත්තං හෝති—  ඉමේ ඛෝ, උපාලි, පඤ්ච අනතිරිත්තා.
</Paragraph>

<Paragraph number="2002" book="pari">
පඤ්චිමේ, උපාලි, අතිරිත්තා. කතමේ පඤ්ච? කප්පියකතං හෝති, පටිග්ගහිතකතං හෝති, උච්චාරිතකතං හෝති, හත්ථපාසේ කතං හෝති, අලමේතං සබ්බන්ති වුත්තං හෝති—  ඉමේ ඛෝ, උපාලි, පඤ්ච අතිරිත්තා”ති.
</Paragraph>

</Division>
<Division number="428" book="pari">

<Paragraph number="2003" book="pari">
“කතිහි නු ඛෝ, භන්තේ, ආකාරේහි පවාරණා පඤ්ඤායතී”ති?
</Paragraph>

<Paragraph number="2004" book="pari">
“පඤ්චහුපාලි, ආකාරේහි පවාරණා පඤ්ඤායති. කතමේහි පඤ්චහි? අසනං පඤ්ඤායති, භෝජනං පඤ්ඤායති, හත්ථපාසේ ඨිතෝ අභිහරති, පටික්ඛේපෝ පඤ්ඤායති—  ඉමේහි ඛෝ, උපාලි, පඤ්චහාකාරේහි පවාරණා පඤ්ඤායතී”ති.
</Paragraph>

</Division>
<Division number="429" book="pari">

<Paragraph number="2005" book="pari">
“කති නු ඛෝ, භන්තේ, අධම්මිකා පටිඤ්ඤාතකරණා”ති?
</Paragraph>

<Paragraph number="2006" book="pari">
“පඤ්චිමේ, උපාලි, අධම්මිකා පටිඤ්ඤාතකරණා. කතමේ පඤ්ච? භික්ඛු පාරාජිකං අජ්ඣාපන්නෝ හෝති, පාරාජිකේන චෝදියමානෝ සංඝාදිසේසං අජ්ඣාපන්නෝ පටිජානාති, තං සංඝෝ සංඝාදිසේසේන කාරේති, අධම්මිකං පටිඤ්ඤාතකරණං. භික්ඛු පාරාජිකං අජ්ඣාපන්නෝ හෝති, පාරාජිකේන චෝදියමානෝ පාචිත්තියං …පේ…  පාටිදේසනීයං…  දුක්කටං අජ්ඣාපන්නෝ පටිජානාති, තං සංඝෝ දුක්කටේන කාරේති, අධම්මිකං පටිඤ්ඤාතකරණං. භික්ඛු සංඝාදිසේසං …පේ…  පාචිත්තියං…  පාටිදේසනීයං…  දුක්කටං අජ්ඣාපන්නෝ හෝති. දුක්කටේන චෝදියමානෝ පාරාජිකං අජ්ඣාපන්නෝ පටිජානාති, තං සංඝෝ පාරාජිකේන කාරේති, අධම්මිකං පටිඤ්ඤාතකරණං. භික්ඛු දුක්කටං අජ්ඣාපන්නෝ හෝති, දුක්කටේන චෝදියමානෝ සංඝාදිසේසං …පේ…  පාචිත්තියං…  පාටිදේසනීයං අජ්ඣාපන්නෝ පටිජානාති, තං සංඝෝ පාටිදේසනීයේන කාරේති—  අධම්මිකං පටිඤ්ඤාතකරණං. ඉමේ ඛෝ, උපාලි, පඤ්ච අධම්මිකා පටිඤ්ඤාතකරණා.
</Paragraph>

<Paragraph number="2007" book="pari">
පඤ්චිමේ, උපාලි, ධම්මිකා පටිඤ්ඤාතකරණා. කතමේ පඤ්ච? භික්ඛු පාරාජිකං අජ්ඣාපන්නෝ හෝති, පාරාජිකේන චෝදියමානෝ පාරාජිකං අජ්ඣාපන්නෝ පටිජානාති, තං සංඝෝ පාරාජිකේන කාරේති, ධම්මිකං පටිඤ්ඤාතකරණං. භික්ඛු සංඝාදිසේසං …පේ…  පාචිත්තියං…  පාටිදේසනීයං…  දුක්කටං අජ්ඣාපන්නෝ හෝති, දුක්කටේන චෝදියමානෝ දුක්කටං අජ්ඣාපන්නෝ පටිජානාති, තං සංඝෝ දුක්කටේන කාරේති, ධම්මිකං පටිඤ්ඤාතකරණං. ඉමේ ඛෝ, උපාලි, පඤ්ච ධම්මිකා පටිඤ්ඤාතකරණා”ති.
</Paragraph>

</Division>
<Division number="430" book="pari">

<Paragraph number="2008" book="pari">
“කතිහි නු ඛෝ, භන්තේ, අඞ්ගේහි සමන්නාගතස්ස භික්ඛුනෝ ඕකාසකම්මං කාරාපේන්තස්ස නාලං ඕකාසකම්මං කාතුන්”ති?
</Paragraph>

<Paragraph number="2009" book="pari">
“පඤ්චහුපාලි, අඞ්ගේහි සමන්නාගතස්ස භික්ඛුනෝ ඕකාසකම්මං කාරාපේන්තස්ස නාලං ඕකාසකම්මං කාතුං. කතමේහි පඤ්චහි? අලජ්ජී ච හෝති, බාලෝ ච, අපකතත්තෝ ච, චාවනාධිප්පායෝ වත්තා හෝති, නෝ වුට්ඨානාධිප්පායෝ—  ඉමේහි ඛෝ, උපාලි, පඤ්චහඞ්ගේහි සමන්නාගතස්ස භික්ඛුනෝ ඕකාසකම්මං කාරාපේන්තස්ස නාලං ඕකාසකම්මං කාතුං.
</Paragraph>

<Paragraph number="2010" book="pari">
පඤ්චහුපාලි, අඞ්ගේහි සමන්නාගතස්ස භික්ඛුනෝ ඕකාසකම්මං කාරාපේන්තස්ස අලං ඕකාසකම්මං කාතුං. කතමේහි පඤ්චහි? ලජ්ජී ච හෝති, පණ්ඩිතෝ ච, පකතත්තෝ ච, වුට්ඨානාධිප්පායෝ වත්තා හෝති, නෝ චාවනාධිප්පායෝ—  ඉමේහි ඛෝ, උපාලි, පඤ්චහඞ්ගේහි සමන්නාගතස්ස භික්ඛුනෝ ඕකාසකම්මං කාරාපේන්තස්ස අලං ඕකාසකම්මං කාතුන්”ති.
</Paragraph>

</Division>
<Division number="431" book="pari">

<Paragraph number="2011" book="pari">
“කතිහි නු ඛෝ, භන්තේ, අඞ්ගේහි සමන්නාගතේන භික්ඛුනා සද්ධිං විනයෝ න සාකච්ඡිතබ්බෝ”ති?
</Paragraph>

<Paragraph number="2012" book="pari">
“පඤ්චහුපාලි, අඞ්ගේහි සමන්නාගතේන භික්ඛුනා සද්ධිං විනයෝ න සාකච්ඡිතබ්බෝ. කතමේහි පඤ්චහි? වත්ථුං න ජානාති, නිදානං න ජානාති, පඤ්ඤත්තිං න ජානාති, පදපච්චාභට්ඨං න ජානාති, අනුසන්ධිවචනපථං න ජානාති—  ඉමේහි ඛෝ, උපාලි, පඤ්චහඞ්ගේහි සමන්නාගතේන භික්ඛුනා සද්ධිං විනයෝ න සාකච්ඡිතබ්බෝ.
</Paragraph>

<Paragraph number="2013" book="pari">
පඤ්චහුපාලි, අඞ්ගේහි සමන්නාගතේන භික්ඛුනා සද්ධිං විනයෝ සාකච්ඡිතබ්බෝ. කතමේහි පඤ්චහි? වත්ථුං ජානාති, නිදානං ජානාති, පඤ්ඤත්තිං ජානාති, පදපච්චාභට්ඨං ජානාති, අනුසන්ධිවචනපථං ජානාති—  ඉමේහි ඛෝ, උපාලි, පඤ්චහඞ්ගේහි සමන්නාගතේන භික්ඛුනා සද්ධිං විනයෝ සාකච්ඡිතබ්බෝ”ති.
</Paragraph>

</Division>
<Division number="432" book="pari">

<Paragraph number="2014" book="pari">
“කති නු ඛෝ, භන්තේ, පඤ්හාපුච්ඡා”ති?
</Paragraph>

<Paragraph number="2015" book="pari">
“පඤ්චිමා, උපාලි, පඤ්හාපුච්ඡා. කතමා පඤ්ච? මන්දත්තා මෝමූහත්තා පඤ්හං පුච්ඡති, පාපිච්ඡෝ ඉච්ඡාපකතෝ පඤ්හං පුච්ඡති, පරිභවා පඤ්හං පුච්ඡති, අඤ්ඤාතුකාමෝ පඤ්හං පුච්ඡති, සචේ මේ පඤ්හං පුට්ඨෝ සම්මදේව බ්‍යාකරිස්සති ඉච්චේතං කුසලං නෝ චේ පඤ්හං පුට්ඨෝ සම්මදේව බ්‍යාකරිස්සති අහමස්ස සම්මදේව බ්‍යාකරිස්සාමීති පඤ්හං පුච්ඡති—  ඉමා ඛෝ, උපාලි, පඤ්ච පඤ්හාපුච්ඡා”ති.
</Paragraph>

</Division>
<Division number="433" book="pari">

<Paragraph number="2016" book="pari">
“කති නු ඛෝ, භන්තේ, අඤ්ඤබ්‍යාකරණා”ති?
</Paragraph>

<Paragraph number="2017" book="pari">
“පඤ්චිමේ, උපාලි, අඤ්ඤබ්‍යාකරණා. කතමේ පඤ්ච? මන්දත්තා මෝමූහත්තා අඤ්ඤං බ්‍යාකරෝති, පාපිච්ඡෝ ඉච්ඡාපකතෝ අඤ්ඤං බ්‍යාකරෝති, උම්මාදා චිත්තක්ඛේපා අඤ්ඤං බ්‍යාකරෝති, අධිමානේන අඤ්ඤං බ්‍යාකරෝති, භූතං අඤ්ඤං බ්‍යාකරෝති—  ඉමේ ඛෝ, උපාලි, පඤ්ච අඤ්ඤබ්‍යාකරණා”ති.
</Paragraph>

</Division>
<Division number="434" book="pari">

<Paragraph number="2018" book="pari">
“කති නු ඛෝ, භන්තේ, විසුද්ධියෝ”ති?
</Paragraph>

<Paragraph number="2019" book="pari">
“පඤ්චිමා, උපාලි, විසුද්ධියෝ. කතමා පඤ්ච? නිදානං උද්දිසිත්වා අවසේසං සුතේන සාවේතබ්බං අයං පඨමා විසුද්ධි, නිදානං උද්දිසිත්වා චත්තාරි පාරාජිකානි උද්දිසිත්වා අවසේසං සුතේන සාවේතබ්බං අයං දුතියා විසුද්ධි, නිදානං උද්දිසිත්වා චත්තාරි පාරාජිකානි උද්දිසිත්වා තේරස සංඝාදිසේසේ උද්දිසිත්වා අවසේසං සුතේන සාවේතබ්බං අයං තතියා විසුද්ධි, නිදානං උද්දිසිත්වා චත්තාරි පාරාජිකානි උද්දිසිත්වා තේරස සංඝාදිසේසේ උද්දිසිත්වා ද්වේ අනියතේ උද්දිසිත්වා අවසේසං සුතේන සාවේතබ්බං අයං චතුත්ථා විසුද්ධි, විත්ථාරේනේව පඤ්චමී—  ඉමා ඛෝ, උපාලි, පඤ්ච විසුද්ධියෝ”ති.
</Paragraph>

</Division>
<Division number="435" book="pari">

<Paragraph number="2020" book="pari">
“කති නු ඛෝ, භන්තේ, භෝජනා”ති?
</Paragraph>

<Paragraph number="2021" book="pari">
“පඤ්චිමේ, උපාලි, භෝජනා. කතමේ පඤ්ච? ඕදනෝ, කුම්මාසෝ, සත්තු, මච්ඡෝ, මංසං—  ඉමේ ඛෝ, උපාලි, පඤ්ච භෝජනා”ති.

</Paragraph>
</Division>

<Paragraph number="2022" type="center" book="pari">
දිට්ඨාවිකම්මවග්ගෝ නිට්ඨිතෝ චතුත්ථෝ.



</Paragraph>

<Paragraph number="2023" type="center" book="pari">
තස්සුද්දානං


</Paragraph>

<Paragraph number="2024" type="verses" book="pari">
_දිට්ඨාවිකම්මා අපරේ,_  
_පටිග්ගහානතිරිත්තා;_  
_පවාරණා පටිඤ්ඤාතං,_  
_ඕකාසං සාකච්ඡේන ච;_  
_පඤ්හං අඤ්ඤබ්‍යාකරණා,_  
_විසුද්ධි චාපි භෝජනාති._
</Paragraph>