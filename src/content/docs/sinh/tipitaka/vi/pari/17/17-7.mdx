---
title: "17.7 මුසාවාදවග්ග"
tableOfContents: false
sidebar:
  order: 12
type: "tipitaka"
basket: "vi"
book: "pari"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="444" book="pari">

<Paragraph number="2069" book="pari">
“කති නු ඛෝ, භන්තේ, මුසාවාදා”ති? “පඤ්චිමේ, උපාලි, මුසාවාදා. කතමේ පඤ්ච? අත්ථි මුසාවාදෝ පාරාජිකගාමී, අත්ථි මුසාවාදෝ සංඝාදිසේසගාමී, අත්ථි මුසාවාදෝ ථුල්ලච්චයගාමී, අත්ථි මුසාවාදෝ පාචිත්තියගාමී, අත්ථි මුසාවාදෝ දුක්කටගාමී—  ඉමේ ඛෝ, උපාලි, පඤ්ච මුසාවාදා”ති.
</Paragraph>

</Division>
<Division number="445" book="pari">

<Paragraph number="2070" book="pari">
“කතිහි නු ඛෝ, භන්තේ, අඞ්ගේහි සමන්නාගතස්ස භික්ඛුනෝ සංඝමජ්ඣේ උපෝසථං වා පවාරණං වා ඨපේන්තස්ස—  ‘අලං, භික්ඛු, මා භණ්ඩනං, මා කලහං, මා විග්ගහං, මා විවාදන්’ති ඕමද්දිත්වා සංඝේන උපෝසථෝ වා පවාරණා වා කාතබ්බා”ති?
</Paragraph>

<Paragraph number="2071" book="pari">
“පඤ්චහුපාලි, අඞ්ගේහි සමන්නාගතස්ස භික්ඛුනෝ සංඝමජ්ඣේ උපෝසථං වා පවාරණං වා ඨපේන්තස්ස—  ‘අලං, භික්ඛු, මා භණ්ඩනං, මා කලහං, මා විග්ගහං, මා විවාදන්’ති ඕමද්දිත්වා සංඝේන උපෝසථෝ වා පවාරණා වා කාතබ්බා. කතමේහි පඤ්චහි? අලජ්ජී ච හෝති, බාලෝ ච, අපකතත්තෝ ච, චාවනාධිප්පායෝ වත්තා හෝති, නෝ වුට්ඨානාධිප්පායෝ—  ඉමේහි ඛෝ, උපාලි, පඤ්චහඞ්ගේහි සමන්නාගතස්ස භික්ඛුනෝ සංඝමජ්ඣේ උපෝසථං වා පවාරණං වා ඨපේන්තස්ස—  ‘අලං, භික්ඛු, මා භණ්ඩනං, මා කලහං, මා විග්ගහං, මා විවාදන්’ති ඕමද්දිත්වා සංඝේන උපෝසථෝ වා පවාරණා වා කාතබ්බා.
</Paragraph>

<Paragraph number="2072" book="pari">
අපරේහිපි, උපාලි, පඤ්චහඞ්ගේහි සමන්නාගතස්ස භික්ඛුනෝ සංඝමජ්ඣේ උපෝසථං වා පවාරණං වා ඨපේන්තස්ස—  ‘අලං, භික්ඛු, මා භණ්ඩනං, මා කලහං, මා විග්ගහං, මා විවාදන්’ති ඕමද්දිත්වා සංඝේන උපෝසථෝ වා පවාරණා වා කාතබ්බා. කතමේහි පඤ්චහි? අපරිසුද්ධකායසමාචාරෝ හෝති, අපරිසුද්ධවචීසමාචාරෝ හෝති, අපරිසුද්ධාජීවෝ හෝති, බාලෝ හෝති අබ්‍යත්තෝ, භණ්ඩනකාරකෝ හෝති කලහකාරකෝ—  ඉමේහි ඛෝ, උපාලි, පඤ්චහඞ්ගේහි සමන්නාගතස්ස භික්ඛුනෝ සංඝමජ්ඣේ උපෝසථං වා පවාරණං වා ඨපේන්තස්ස—  ‘අලං, භික්ඛු, මා භණ්ඩනං, මා කලහං, මා විග්ගහං, මා විවාදන්’ති ඕමද්දිත්වා සංඝේන උපෝසථෝ වා පවාරණා වා කාතබ්බා”ති.
</Paragraph>

</Division>
<Division number="446" book="pari">

<Paragraph number="2073" book="pari">
“කතිහි නු ඛෝ, භන්තේ, අඞ්ගේහි සමන්නාගතස්ස භික්ඛුනෝ අනුයෝගෝ න දාතබ්බෝ”ති?
</Paragraph>

<Paragraph number="2074" book="pari">
“පඤ්චහුපාලි, අඞ්ගේහි සමන්නාගතස්ස භික්ඛුනෝ අනුයෝගෝ න දාතබ්බෝ. කතමේහි පඤ්චහි? ආපත්තානාපත්තිං න ජානාති, ලහුකගරුකං ආපත්තිං න ජානාති, සාවසේසානවසේසං ආපත්තිං න ජානාති, දුට්ඨුල්ලාදුට්ඨුල්ලං ආපත්තිං න ජානාති, සප්පටිකම්මාපටිකම්මං ආපත්තිං න ජානාති—  ඉමේහි ඛෝ, උපාලි, පඤ්චහඞ්ගේහි සමන්නාගතස්ස භික්ඛුනෝ අනුයෝගෝ න දාතබ්බෝ.
</Paragraph>

<Paragraph number="2075" book="pari">
පඤ්චහුපාලි, අඞ්ගේහි සමන්නාගතස්ස භික්ඛුනෝ අනුයෝගෝ දාතබ්බෝ. කතමේහි පඤ්චහි? ආපත්තානාපත්තිං ජානාති, ලහුකගරුකං ආපත්තිං ජානාති, සාවසේසානවසේසං ආපත්තිං ජානාති, දුට්ඨුල්ලාදුට්ඨුල්ලං ආපත්තිං ජානාති, සප්පටිකම්මාපටිකම්මං ආපත්තිං ජානාති—  ඉමේහි ඛෝ, උපාලි, පඤ්චහඞ්ගේහි සමන්නාගතස්ස භික්ඛුනෝ අනුයෝගෝ දාතබ්බෝ”ති.
</Paragraph>

</Division>
<Division number="447" book="pari">

<Paragraph number="2076" book="pari">
“කතිහි නු ඛෝ, භන්තේ, ආකාරේහි භික්ඛු ආපත්තිං ආපජ්ජතී”ති? “පඤ්චහුපාලි, ආකාරේහි භික්ඛු ආපත්තිං ආපජ්ජති. කතමේහි පඤ්චහි? අලජ්ජිතා, අඤ්ඤාණතා, කුක්කුච්චපකතතා, අකප්පියේ කප්පියසඤ්ඤිතා, කප්පියේ අකප්පියසඤ්ඤිතා—  ඉමේහි ඛෝ, උපාලි, පඤ්චහාකාරේහි භික්ඛු ආපත්තිං ආපජ්ජති.
</Paragraph>

<Paragraph number="2077" book="pari">
අපරේහිපි, උපාලි, පඤ්චහාකාරේහි භික්ඛු ආපත්තිං ආපජ්ජති. කතමේහි පඤ්චහි? අදස්සනේන, අස්සවනේන, පසුත්තකතා, තථාසඤ්ඤී, සතිසම්මෝසා—  ඉමේහි ඛෝ, උපාලි, පඤ්චහාකාරේහි භික්ඛු ආපත්තිං ආපජ්ජතී”ති.
</Paragraph>

</Division>
<Division number="448" book="pari">

<Paragraph number="2078" book="pari">
“කති නු ඛෝ, භන්තේ, වේරා”ති? “පඤ්චිමේ, උපාලි, වේරා. කතමේ පඤ්ච? පාණාතිපාතෝ, අදින්නාදානං, කාමේසුමිච්ඡාචාරෝ, මුසාවාදෝ, සුරාමේරයමජ්ජප්පමාදට්ඨානං—  ඉමේ ඛෝ, උපාලි, පඤ්ච වේරා”ති.
</Paragraph>

<Paragraph number="2079" book="pari">
“කති නු ඛෝ, භන්තේ, වේරමණියෝ”ති? “පඤ්චිමා, උපාලි, වේරමණියෝ. කතමා පඤ්ච? පාණාතිපාතා වේරමණී, අදින්නාදානා වේරමණී, කාමේසුමිච්ඡාචාරා වේරමණී, මුසාවාදා වේරමණී, සුරාමේරයමජ්ජප්පමාදට්ඨානා වේරමණී—  ඉමා ඛෝ, උපාලි, පඤ්ච වේරමණියෝ”ති.
</Paragraph>

</Division>
<Division number="449" book="pari">

<Paragraph number="2080" book="pari">
“කති නු ඛෝ, භන්තේ, බ්‍යසනානී”ති? “පඤ්චිමානි, උපාලි, බ්‍යසනානි. කතමානි පඤ්ච? ඤාතිබ්‍යසනං, භෝගබ්‍යසනං, රෝගබ්‍යසනං, සීලබ්‍යසනං, දිට්ඨිබ්‍යසනං—  ඉමානි ඛෝ, උපාලි, පඤ්ච බ්‍යසනානී”ති.
</Paragraph>

<Paragraph number="2081" book="pari">
“කති නු ඛෝ, භන්තේ, සම්පදා”ති? “පඤ්චිමා, උපාලි, සම්පදා. කතමා පඤ්ච? ඤාතිසම්පදා, භෝගසම්පදා, ආරෝග්‍යසම්පදා, සීලසම්පදා, දිට්ඨිසම්පදා—  ඉමා ඛෝ, උපාලි, පඤ්ච සම්පදා”ති.

</Paragraph>
</Division>

<Paragraph number="2082" type="center" book="pari">
මුසාවාදවග්ගෝ නිට්ඨිතෝ සත්තමෝ.



</Paragraph>

<Paragraph number="2083" type="center" book="pari">
තස්සුද්දානං


</Paragraph>

<Paragraph number="2084" type="verses" book="pari">
_මුසාවාදෝ ච ඕමද්දි,_  
_අපරේහි අනුයෝගෝ;_  
_ආපත්තිඤ්ච අපරේහි,_  
_වේරා වේරමණීපි ච;_  
_බ්‍යසනං සම්පදා චේව,_  
_සත්තමෝ වග්ගසඞ්ගහෝති._
</Paragraph>