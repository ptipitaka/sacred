---
title: "කතිපුච්ඡාවාර"
tableOfContents: false
sidebar:
  order: 6
type: "tipitaka"
basket: "vi"
book: "pari"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="271" book="pari">

<Paragraph number="1152" book="pari">
කති ආපත්තියෝ? කති ආපත්තික්ඛන්ධා? කති විනීතවත්ථූනි? කති අගාරවා? කති ගාරවා? කති විනීතවත්ථූනි? කති විපත්තියෝ? කති ආපත්තිසමුට්ඨානා? කති විවාදමූලානි? කති අනුවාදමූලානි? කති සාරණීයා ධම්මා? කති භේදකරවත්ථූනි? කති අධිකරණානි? කති සමථා?
</Paragraph>

<Paragraph number="1153" book="pari">
පඤ්ච ආපත්තියෝ. පඤ්ච ආපත්තික්ඛන්ධා. පඤ්ච විනීතවත්ථූනි. සත්ත ආපත්තියෝ. සත්ත ආපත්තික්ඛන්ධා. සත්ත විනීතවත්ථූනි. ඡ අගාරවා. ඡ ගාරවා. ඡ විනීතවත්ථූනි. චතස්සෝ විපත්තියෝ. ඡ ආපත්තිසමුට්ඨානා. ඡ විවාදමූලානි. ඡ අනුවාදමූලානි. ඡ සාරණීයා ධම්මා. අට්ඨාරස භේදකරවත්ථූනි. චත්තාරි අධිකරණානි. සත්ත සමථා.
</Paragraph>

<Paragraph number="1154" book="pari">
තත්ථ කතමා පඤ්ච ආපත්තියෝ? පාරාජිකාපත්ති, සංඝාදිසේසාපත්ති, පාචිත්තියාපත්ති, පාටිදේසනීයාපත්ති, දුක්කටාපත්ති—  ඉමා පඤ්ච ආපත්තියෝ. (1)
</Paragraph>

<Paragraph number="1155" book="pari">
තත්ථ කතමේ පඤ්ච ආපත්තික්ඛන්ධා? පාරාජිකාපත්තික්ඛන්ධෝ, සංඝාදිසේසාපත්තික්ඛන්ධෝ, පාචිත්තියාපත්තික්ඛන්ධෝ, පාටිදේසනීයාපත්තික්ඛන්ධෝ, දුක්කටාපත්තික්ඛන්ධෝ—  ඉමේ පඤ්ච ආපත්තික්ඛන්ධා. (2)
</Paragraph>

<Paragraph number="1156" book="pari">
තත්ථ කතමානි පඤ්ච විනීතවත්ථූනි? පඤ්චහි ආපත්තික්ඛන්ධේහි ආරති විරති පටිවිරති වේරමණී අකිරියා අකරණං අනජ්ඣාපත්ති වේලාඅනතික්කමෝ සේතුඝාතෝ—  ඉමානි පඤ්ච විනීතවත්ථූනි. (3)
</Paragraph>

<Paragraph number="1157" book="pari">
තත්ථ කතමා සත්ත ආපත්තියෝ? පාරාජිකාපත්ති, සංඝාදිසේසාපත්ති, ථුල්ලච්චයාපත්ති, පාචිත්තියාපත්ති, පාටිදේසනීයාපත්ති, දුක්කටාපත්ති, දුබ්භාසිතාපත්ති—  ඉමා සත්ත ආපත්තියෝ. (4)
</Paragraph>

<Paragraph number="1158" book="pari">
තත්ථ කතමේ සත්ත ආපත්තික්ඛන්ධා? පාරාජිකාපත්තික්ඛන්ධෝ, සංඝාදිසේසාපත්තික්ඛන්ධෝ, ථුල්ලච්චයාපත්තික්ඛන්ධෝ, පාචිත්තියාපත්තික්ඛන්ධෝ, පාටිදේසනීයාපත්තික්ඛන්ධෝ, දුක්කටාපත්තික්ඛන්ධෝ, දුබ්භාසිතාපත්තික්ඛන්ධෝ—  ඉමේ සත්ත ආපත්තික්ඛන්ධා. (5)
</Paragraph>

<Paragraph number="1159" book="pari">
තත්ථ කතමානි සත්ත විනීතවත්ථූනි? සත්තහි ආපත්තික්ඛන්ධේහි ආරති විරති පටිවිරති වේරමණී අකිරියා අකරණං අනජ්ඣාපත්ති වේලාඅනතික්කමෝ සේතුඝාතෝ—  ඉමානි සත්ත විනීතවත්ථූනි. (6)
</Paragraph>

<Paragraph number="1160" book="pari">
තත්ථ කතමේ ඡ අගාරවා? බුද්ධේ අගාරවෝ, ධම්මේ අගාරවෝ, සංඝේ අගාරවෝ, සික්ඛාය අගාරවෝ, අප්පමාදේ අගාරවෝ, පටිසන්ධාරේ අගාරවෝ—  ඉමේ ඡ අගාරවා. (7)
</Paragraph>

<Paragraph number="1161" book="pari">
තත්ථ කතමේ ඡ ගාරවා? බුද්ධේ ගාරවෝ, ධම්මේ ගාරවෝ, සංඝේ ගාරවෝ, සික්ඛාය ගාරවෝ, අප්පමාදේ ගාරවෝ, පටිසන්ධාරේ ගාරවෝ—  ඉමේ ඡ ගාරවා. (8)
</Paragraph>

<Paragraph number="1162" book="pari">
තත්ථ කතමානි ඡ විනීතවත්ථූනි? ඡහි අගාරවේහි ආරති විරති පටිවිරති වේරමණී අකිරියා අකරණං අනජ්ඣාපත්ති වේලාඅනතික්කමෝ සේතුඝාතෝ—  ඉමානි ඡ විනීතවත්ථූනි. (9)
</Paragraph>

<Paragraph number="1163" book="pari">
තත්ථ කතමා චතස්සෝ විපත්තියෝ? සීලවිපත්ති, ආචාරවිපත්ති, දිට්ඨිවිපත්ති, ආජීවවිපත්ති—  ඉමා චතස්සෝ විපත්තියෝ. (10)
</Paragraph>

<Paragraph number="1164" book="pari">
තත්ථ කතමේ ඡ ආපත්තිසමුට්ඨානා? අත්ථාපත්ති කායතෝ සමුට්ඨාති, න වාචතෝ න චිත්තතෝ; අත්ථාපත්ති වාචතෝ සමුට්ඨාති, න කායතෝ න චිත්තතෝ; අත්ථාපත්ති කායතෝ ච වාචතෝ ච සමුට්ඨාති, න චිත්තතෝ; අත්ථාපත්ති කායතෝ ච චිත්තතෝ ච සමුට්ඨාති, න වාචතෝ; අත්ථාපත්ති වාචතෝ ච චිත්තතෝ ච සමුට්ඨාති, න කායතෝ; අත්ථාපත්ති කායතෝ ච වාචතෝ ච චිත්තතෝ ච සමුට්ඨාති—  ඉමේ ඡ ආපත්තිසමුට්ඨානා. (11)
</Paragraph>

</Division>
<Division number="272" book="pari">

<Paragraph number="1165" book="pari">
තත්ථ කතමානි ඡ විවාදමූලානි? ඉධ භික්ඛු කෝධනෝ හෝති උපනාහී. යෝ සෝ භික්ඛු කෝධනෝ හෝති උපනාහී සෝ සත්ථරිපි අගාරවෝ විහරති අප්පතිස්සෝ, ධම්මේපි අගාරවෝ විහරති අප්පතිස්සෝ, සංඝේපි අගාරවෝ විහරති අප්පතිස්සෝ, සික්ඛායපි න පරිපූරකාරී හෝති. යෝ සෝ භික්ඛු සත්ථරි අගාරවෝ විහරති අප්පතිස්සෝ, ධම්මේ …පේ…  සංඝේ …පේ…  සික්ඛාය න පරිපූරකාරී, සෝ සංඝේ විවාදං ජනේති. යෝ හෝති විවාදෝ බහුජනාහිතාය බහුජනාසුඛාය බහුනෝ ජනස්ස අනත්ථාය අහිතාය දුක්ඛාය දේවමනුස්සානං. ඒවරූපඤ්චේ තුම්හේ විවාදමූලං අජ්ඣත්තං වා බහිද්ධා වා සමනුපස්සේය්‍යාථ තත්‍ර තුම්හේ තස්සේව පාපකස්ස විවාදමූලස්ස පහානාය වායමේය්‍යාථ. ඒවරූපඤ්චේ තුම්හේ විවාදමූලං අජ්ඣත්තං වා බහිද්ධා වා න සමනුපස්සේය්‍යාථ තත්‍ර තුම්හේ තස්සේව පාපකස්ස විවාදමූලස්ස ආයතිං අනවස්සවාය පටිපජ්ජේය්‍යාථ. ඒවමේතස්ස පාපකස්ස විවාදමූලස්ස පහානං හෝති. ඒවමේතස්ස පාපකස්ස විවාදමූලස්ස ආයතිං අනවස්සවෝ හෝති.
</Paragraph>

<Paragraph number="1166" book="pari">
පුන චපරං භික්ඛු මක්ඛී හෝති පළාසී …පේ…  ඉස්සුකී හෝති මච්ඡරී, සඨෝ හෝති මායාවී, පාපිච්ඡෝ හෝති මිච්ඡාදිට්ඨි, සන්දිට්ඨිපරාමාසී හෝති ආධානග්ගාහී දුප්පටිනිස්සග්ගී. යෝ සෝ භික්ඛු සන්දිට්ඨිපරාමාසී හෝති ආධානග්ගාහී දුප්පටිනිස්සග්ගී සෝ සත්ථරිපි අගාරවෝ විහරති අප්පතිස්සෝ, ධම්මේපි අගාරවෝ විහරති අප්පතිස්සෝ, සංඝේපි අගාරවෝ විහරති අප්පතිස්සෝ, සික්ඛායපි න පරිපූරකාරී හෝති. යෝ සෝ භික්ඛු සත්ථරි අගාරවෝ විහරති අප්පතිස්සෝ ධම්මේ …පේ…  සංඝේ …පේ…  සික්ඛාය න පරිපූරකාරී, සෝ සංඝේ විවාදං ජනේති. යෝ සෝ හෝති විවාදෝ බහුජනාහිතාය බහුජනාසුඛාය බහුනෝ ජනස්ස අනත්ථාය අහිතාය දුක්ඛාය දේවමනුස්සානං. ඒවරූපඤ්චේ තුම්හේ විවාදමූලං අජ්ඣත්තං වා බහිද්ධා වා සමනුපස්සේය්‍යාථ තත්‍ර තුම්හේ තස්සේව පාපකස්ස විවාදමූලස්ස පහානාය වායමේය්‍යාථ. ඒවරූපඤ්චේ තුම්හේ විවාදමූලං අජ්ඣත්තං වා බහිද්ධා වා න සමනුපස්සේය්‍යාථ තත්‍ර තුම්හේ තස්සේව පාපකස්ස විවාදමූලස්ස ආයතිං අනවස්සවාය පටිපජ්ජේය්‍යාථ. ඒවමේතස්ස පාපකස්ස විවාදමූලස්ස පහානං හෝති. ඒවමේතස්ස පාපකස්ස විවාදමූලස්ස ආයතිං අනවස්සවෝ හෝති. ඉමානි ඡ විවාදමූලානි. (12)
</Paragraph>

</Division>
<Division number="273" book="pari">

<Paragraph number="1167" book="pari">
තත්ථ කතමානි ඡ අනුවාදමූලානි? ඉධ භික්ඛු කෝධනෝ හෝති උපනාහී. යෝ සෝ භික්ඛු කෝධනෝ හෝති උපනාහී සෝ සත්ථරිපි අගාරවෝ විහරති අප්පතිස්සෝ, ධම්මේපි අගාරවෝ විහරති අප්පතිස්සෝ, සංඝේපි අගාරවෝ විහරති අප්පතිස්සෝ, සික්ඛායපි න පරිපූරකාරී හෝති. යෝ සෝ භික්ඛු සත්ථරි අගාරවෝ විහරති අප්පතිස්සෝ ධම්මේ …පේ…  සංඝේ …පේ…  සික්ඛාය න පරිපූරකාරී සෝ සංඝේ අනුවාදං ජනේති. යෝ හෝති අනුවාදෝ බහුජනාහිතාය බහුජනාසුඛාය බහුනෝ ජනස්ස අනත්ථාය අහිතාය දුක්ඛාය දේවමනුස්සානං. ඒවරූපඤ්චේ තුම්හේ අනුවාදමූලං අජ්ඣත්තං වා බහිද්ධා වා සමනුපස්සේය්‍යාථ තත්‍ර තුම්හේ තස්සේව පාපකස්ස අනුවාදමූලස්ස පහානාය වායමේය්‍යාථ. ඒවරූපඤ්චේ තුම්හේ අනුවාදමූලං අජ්ඣත්තං වා බහිද්ධා වා න සමනුපස්සේය්‍යාථ තත්‍ර තුම්හේ තස්සේව පාපකස්ස අනුවාදමූලස්ස ආයතිං අනවස්සවාය පටිපජ්ජේය්‍යාථ. ඒවමේතස්ස පාපකස්ස අනුවාදමූලස්ස පහානං හෝති. ඒවමේතස්ස පාපකස්ස අනුවාදමූලස්ස ආයතිං අනවස්සවෝ හෝති.
</Paragraph>

<Paragraph number="1168" book="pari">
පුන චපරං භික්ඛු මක්ඛී හෝති පලාසී …පේ…  ඉස්සුකී හෝති මච්ඡරී, සඨෝ හෝති මායාවී, පාපිච්ඡෝ හෝති මිච්ඡාදිට්ඨි, සන්දිට්ඨිපරාමාසී හෝති ආධානග්ගාහී දුප්පටිනිස්සග්ගී. යෝ සෝ භික්ඛු සන්දිට්ඨිපරාමාසී හෝති ආධානග්ගාහී දුප්පටිනිස්සග්ගී සෝ සත්ථරිපි අගාරවෝ විහරති අප්පතිස්සෝ, ධම්මේපි අගාරවෝ විහරති අප්පතිස්සෝ, සංඝේපි අගාරවෝ විහරති අප්පතිස්සෝ, සික්ඛායපි න පරිපූරකාරී හෝති. යෝ සෝ භික්ඛු සත්ථරි අගාරවෝ විහරති අප්පතිස්සෝ ධම්මේ …පේ…  සංඝේ …පේ…  සික්ඛාය න පරිපූරකාරී සෝ සංඝේ අනුවාදං ජනේති. යෝ හෝති අනුවාදෝ බහුජනාහිතාය බහුජනාසුඛාය බහුනෝ ජනස්ස අනත්ථාය අහිතාය දුක්ඛාය දේවමනුස්සානං. ඒවරූපඤ්චේ තුම්හේ අනුවාදමූලං අජ්ඣත්තං වා බහිද්ධා වා සමනුපස්සේය්‍යාථ තත්‍ර තුම්හේ තස්සේව පාපකස්ස අනුවාදමූලස්ස පහානාය වායමේය්‍යාථ. ඒවරූපඤ්චේ තුම්හේ අනුවාදමූලං අජ්ඣත්තං වා බහිද්ධා වා න සමනුපස්සේය්‍යාථ තත්‍ර තුම්හේ තස්සේව පාපකස්ස අනුවාදමූලස්ස ආයතිං අනවස්සවාය පටිපජ්ජේය්‍යාථ. ඒවමේතස්ස පාපකස්ස අනුවාදමූලස්ස පහානං හෝති. ඒවමේතස්ස පාපකස්ස අනුවාදමූලස්ස ආයතිං අනවස්සවෝ හෝති. ඉමානි ඡ අනුවාදමූලානි. (13)
</Paragraph>

</Division>
<Division number="274" book="pari">

<Paragraph number="1169" book="pari">
තත්ථ කතමේ ඡ සාරණීයා ධම්මා? ඉධ භික්ඛුනෝ මේත්තං කායකම්මං පච්චුපට්ඨිතං හෝති සබ්‍රහ්මචාරීසු ආවි චේව රහෝ ච. අයම්පි ධම්මෝ සාරණීයෝ පියකරණෝ ගරුකරණෝ සඞ්ගහාය අවිවාදාය සාමග්ගියා ඒකීභාවාය සංවත්තති.
</Paragraph>

<Paragraph number="1170" book="pari">
පුන චපරං භික්ඛුනෝ මේත්තං වචීකම්මං පච්චුපට්ඨිතං හෝති සබ්‍රහ්මචාරීසු ආවි චේව රහෝ ච. අයම්පි ධම්මෝ සාරණීයෝ පියකරණෝ ගරුකරණෝ සඞ්ගහාය අවිවාදාය සාමග්ගියා ඒකීභාවාය සංවත්තති.
</Paragraph>

<Paragraph number="1171" book="pari">
පුන චපරං භික්ඛුනෝ මේත්තං මනෝකම්මං පච්චුපට්ඨිතං හෝති සබ්‍රහ්මචාරීසු ආවි චේව රහෝ ච. අයම්පි ධම්මෝ සාරණීයෝ පියකරණෝ ගරුකරණෝ සඞ්ගහාය අවිවාදාය සාමග්ගියා ඒකීභාවාය සංවත්තති.
</Paragraph>

<Paragraph number="1172" book="pari">
පුන චපරං භික්ඛු යේ තේ ලාභා ධම්මිකා ධම්මලද්ධා අන්තමසෝ පත්තපරියාපන්නමත්තම්පි තථාරූපේහි ලාභේහි අප්පටිවිභත්තභෝගී හෝති සීලවන්තේහි සබ්‍රහ්මචාරීහි සාධාරණභෝගී. අයම්පි ධම්මෝ සාරණීයෝ පියකරණෝ ගරුකරණෝ සඞ්ගහාය අවිවාදාය සාමග්ගියා ඒකීභාවාය සංවත්තති.
</Paragraph>

<Paragraph number="1173" book="pari">
පුන චපරං භික්ඛු යානි තානි සීලානි අඛණ්ඩානි අච්ඡිද්දානි අසබලානි අකම්මාසානි භුජිස්සානි විඤ්ඤුපසත්ථානි අපරාමට්ඨානි සමාධිසංවත්තනිකානි, තථාරූපේසු සීලේසු සීලසාමඤ්ඤගතෝ විහරති සබ්‍රහ්මචාරීහි ආවි චේව රහෝ ච. අයම්පි ධම්මෝ සාරණීයෝ පියකරණෝ ගරුකරණෝ සඞ්ගහාය අවිවාදාය සාමග්ගියා ඒකීභාවාය සංවත්තති.
</Paragraph>

<Paragraph number="1174" book="pari">
පුන චපරං භික්ඛු යායං දිට්ඨි අරියා නිය්‍යානිකා නිය්‍යාති තක්කරස්ස සම්මා දුක්ඛක්ඛයාය තථාරූපාය දිට්ඨියා දිට්ඨිසාමඤ්ඤගතෝ විහරති සබ්‍රහ්මචාරීහි ආවි චේව රහෝ ච. අයම්පි ධම්මෝ සාරණීයෝ පියකරණෝ ගරුකරණෝ සඞ්ගහාය අවිවාදාය සාමග්ගියා ඒකීභාවාය සංවත්තති. ඉමේ ඡ සාරණීයා ධම්මා. (14)
</Paragraph>

</Division>
<Division number="275" book="pari">

<Paragraph number="1175" book="pari">
තත්ථ කතමානි අට්ඨාරස භේදකරවත්ථූනි? ඉධ භික්ඛු අධම්මං “ධම්මෝ”ති දීපේති, ධම්මං “අධම්මෝ”ති දීපේති, අවිනයං “විනයෝ”ති දීපේති, විනයං “අවිනයෝ”ති දීපේති, අභාසිතං අලපිතං තථාගතේන “භාසිතං ලපිතං තථාගතේනා”ති දීපේති, භාසිතං ලපිතං තථාගතේන “අභාසිතං අලපිතං තථාගතේනා”ති දීපේති, අනාචිණ්ණං තථාගතේන “ආචිණ්ණං තථාගතේනා”ති දීපේති, ආචිණ්ණං තථාගතේන “අනාචිණ්ණං තථාගතේනා”ති දීපේති, අපඤ්ඤත්තං තථාගතේන “පඤ්ඤත්තං තථාගතේනා”ති දීපේති, පඤ්ඤත්තං තථාගතේන “අපඤ්ඤත්තං තථාගතේනා”ති දීපේති, ආපත්තිං “අනාපත්තී”ති දීපේති, අනාපත්තිං “ආපත්තී”ති දීපේති, ලහුකං ආපත්තිං “ගරුකා ආපත්තී”ති දීපේති, ගරුකං ආපත්තිං “ලහුකා ආපත්තී”ති දීපේති, සාවසේසං ආපත්තිං “අනවසේසා ආපත්තී”ති දීපේති, අනවසේසං ආපත්තිං “සාවසේසා ආපත්තී”ති දීපේති, දුට්ඨුල්ලං ආපත්තිං “අදුට්ඨුල්ලා ආපත්තී”ති දීපේති, අදුට්ඨුල්ලං ආපත්තිං “දුට්ඨුල්ලා ආපත්තී”ති දීපේති. ඉමානි අට්ඨාරස භේදකරවත්ථූනි. (15)
</Paragraph>

<Paragraph number="1176" book="pari">
තත්ථ කතමානි චත්තාරි අධිකරණානි? විවාදාධිකරණං, අනුවාදාධිකරණං, ආපත්තාධිකරණං, කිච්චාධිකරණං—  ඉමානි චත්තාරි අධිකරණානි. (16)
</Paragraph>

<Paragraph number="1177" book="pari">
තත්ථ කතමේ සත්ත සමථා? සම්මුඛාවිනයෝ, සතිවිනයෝ, අමූළ්හවිනයෝ, පටිඤ්ඤාතකරණං, යේභුය්‍යසිකා, තස්සපාපියසිකා, තිණවත්ථාරකෝ—  ඉමේ සත්ත සමථා. (17)

</Paragraph>
</Division>

<Paragraph number="1178" type="center" book="pari">
කතිපුච්ඡාවාරෝ නිට්ඨිතෝ.



</Paragraph>

<Paragraph number="1179" type="center" book="pari">
තස්සුද්දානං


</Paragraph>

<Paragraph number="1180" type="verses" book="pari">
_ආපත්ති ආපත්තික්ඛන්ධා,_  
_විනීතා සත්තධා පුන;_  
_විනීතාගාරවා චේව,_  
_ගාරවා මූලමේව ච._  

</Paragraph>

<Paragraph number="1181" type="verses" book="pari">
_පුන විනීතා විපත්ති,_  
_සමුට්ඨානා විවාදනා;_  
_අනුවාදා සාරණීයං,_  
_භේදාධිකරණේන ච;_  
_සත්තේව සමථා වුත්තා,_  
_පදා සත්තරසා ඉමේති._
</Paragraph>