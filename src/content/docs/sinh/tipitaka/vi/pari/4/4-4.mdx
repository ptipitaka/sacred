---
title: "4.4 විපත්තිපච්චයවාර"
tableOfContents: false
sidebar:
  order: 4
type: "tipitaka"
basket: "vi"
book: "pari"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="284" book="pari">

<Paragraph number="1215" book="pari">
සීලවිපත්තිපච්චයා කති ආපත්තියෝ ආපජ්ජති? සීලවිපත්තිපච්චයා චතස්සෝ ආපත්තියෝ ආපජ්ජති—  භික්ඛුනී ජානං පාරාජිකං ධම්මං පටිච්ඡාදේති, ආපත්ති පාරාජිකස්ස; වේමතිකා පටිච්ඡාදේති, ආපත්ති ථුල්ලච්චයස්ස; භික්ඛු සංඝාදිසේසං පටිච්ඡාදේති, ආපත්ති පාචිත්තියස්ස; අත්තනෝ දුට්ඨුල්ලං ආපත්තිං පටිච්ඡාදේති, ආපත්ති දුක්කටස්ස—  සීලවිපත්තිපච්චයා ඉමා චතස්සෝ ආපත්තියෝ ආපජ්ජති.
</Paragraph>

<Paragraph number="1216" book="pari">
තා ආපත්තියෝ චතුන්නං විපත්තීනං කති විපත්තියෝ භජන්ති …පේ…  සත්තන්නං සමථානං කතිහි සමථේහි සම්මන්ති? තා ආපත්තියෝ චතුන්නං විපත්තීනං ද්වේ විපත්තියෝ භජන්ති—  සියා සීලවිපත්තිං, සියා ආචාරවිපත්තිං. සත්තන්නං ආපත්තික්ඛන්ධානං චතූහි ආපත්තික්ඛන්ධේහි සඞ්ගහිතා—  සියා පාරාජිකාපත්තික්ඛන්ධේන, සියා ථුල්ලච්චයාපත්තික්ඛන්ධේන, සියා පාචිත්තියාපත්තික්ඛන්ධේන, සියා දුක්කටාපත්තික්ඛන්ධේන. ඡන්නං ආපත්තිසමුට්ඨානානං ඒකේන සමුට්ඨානේන සමුට්ඨන්ති—  කායතෝ ච වාචතෝ ච චිත්තතෝ ච සමුට්ඨන්ති. චතුන්නං අධිකරණානං, ආපත්තාධිකරණං. සත්තන්නං සමථානං තීහි සමථේහි සම්මන්ති—  සියා සම්මුඛාවිනයේන ච පටිඤ්ඤාතකරණේන ච, සියා සම්මුඛාවිනයේන ච තිණවත්ථාරකේන ච. (1)
</Paragraph>

</Division>
<Division number="285" book="pari">

<Paragraph number="1217" book="pari">
ආචාරවිපත්තිපච්චයා කති ආපත්තියෝ ආපජ්ජති? ආචාරවිපත්තිපච්චයා ඒකං ආපත්තිං ආපජ්ජති. ආචාරවිපත්තිං පටිච්ඡාදේති, ආපත්ති දුක්කටස්ස—  ආචාරවිපත්තිපච්චයා ඉමං ඒකං ආපත්තිං ආපජ්ජති.
</Paragraph>

<Paragraph number="1218" book="pari">
සා ආපත්ති චතුන්නං විපත්තීනං කති විපත්තියෝ භජති …පේ…  සත්තන්නං සමථානං කතිහි සමථේහි සම්මති? සා ආපත්ති චතුන්නං විපත්තීනං ඒකං විපත්තිං භජති—  ආචාරවිපත්තිං. සත්තන්නං ආපත්තික්ඛන්ධානං ඒකේන ආපත්තික්ඛන්ධේන සඞ්ගහිතා—  දුක්කටාපත්තික්ඛන්ධේන. ඡන්නං ආපත්තිසමුට්ඨානානං ඒකේන සමුට්ඨානේන සමුට්ඨාති—  කායතෝ ච වාචතෝ ච චිත්තතෝ ච සමුට්ඨාති. චතුන්නං අධිකරණානං ආපත්තාධිකරණං. සත්තන්නං සමථානං තීහි සමථේහි සම්මති—  සියා සම්මුඛාවිනයේන ච පටිඤ්ඤාතකරණේන ච, සියා සම්මුඛාවිනයේන ච තිණවත්ථාරකේන ච. (2)
</Paragraph>

</Division>
<Division number="286" book="pari">

<Paragraph number="1219" book="pari">
දිට්ඨිවිපත්තිපච්චයා කති ආපත්තියෝ ආපජ්ජති? දිට්ඨිවිපත්තිපච්චයා ද්වේ ආපත්තියෝ ආපජ්ජති. පාපිකාය දිට්ඨියා යාවතතියං සමනුභාසනාය න පටිනිස්සජ්ජති, ඤත්තියා දුක්කටං; කම්මවාචාපරියෝසානේ ආපත්ති පාචිත්තියස්ස—  දිට්ඨිවිපත්තිපච්චයා ඉමා ද්වේ ආපත්තියෝ ආපජ්ජති.
</Paragraph>

<Paragraph number="1220" book="pari">
තා ආපත්තියෝ චතුන්නං විපත්තීනං කති විපත්තියෝ භජන්ති …පේ…  සත්තන්නං සමථානං කතිහි සමථේහි සම්මන්ති? තා ආපත්තියෝ චතුන්නං විපත්තීනං ඒකං විපත්තිං භජන්ති—  ආචාරවිපත්තිං. සත්තන්නං ආපත්තික්ඛන්ධානං ද්වීහි ආපත්තික්ඛන්ධේහි සඞ්ගහිතා—  සියා පාචිත්තියාපත්තික්ඛන්ධේන, සියා දුක්කටාපත්තික්ඛන්ධේන. ඡන්නං ආපත්තිසමුට්ඨානානං ඒකේන සමුට්ඨානේන සමුට්ඨන්ති—  කායතෝ ච වාචතෝ ච චිත්තතෝ ච සමුට්ඨන්ති. චතුන්නං අධිකරණානං, ආපත්තාධිකරණං. සත්තන්නං සමථානං තීහි සමථේහි සම්මන්ති—  සියා සම්මුඛාවිනයේන ච පටිඤ්ඤාතකරණේන ච, සියා සම්මුඛාවිනයේන ච තිණවත්ථාරකේන ච. (3)
</Paragraph>

</Division>
<Division number="287" book="pari">

<Paragraph number="1221" book="pari">
ආජීවවිපත්තිපච්චයා කති ආපත්තියෝ ආපජ්ජති? ආජීවවිපත්තිපච්චයා ඡ ආපත්තියෝ ආපජ්ජති—  ආජීවහේතු ආජීවකාරණා පාපිච්ඡෝ ඉච්ඡාපකතෝ අසන්තං අභූතං උත්තරිමනුස්සධම්මං උල්ලපති, ආපත්ති පාරාජිකස්ස; ආජීවහේතු ආජීවකාරණා සඤ්චරිත්තං සමාපජ්ජති, ආපත්ති සංඝාදිසේසස්ස; ආජීවහේතු ආජීවකාරණා “යෝ තේ විහාරේ වසති, සෝ භික්ඛු අරහා”ති භණති, පටිවිජානන්තස්ස ආපත්ති ථුල්ලච්චයස්ස; ආජීවහේතු ආජීවකාරණා භික්ඛු පණීතභෝජනානි අත්තනෝ අත්ථාය විඤ්ඤාපේත්වා භුඤ්ජති, ආපත්ති පාචිත්තියස්ස; ආජීවහේතු ආජීවකාරණා භික්ඛුනී පණීතභෝජනානි අත්තනෝ අත්ථාය විඤ්ඤාපේත්වා භුඤ්ජති, ආපත්ති පාටිදේසනීයස්ස; ආජීවහේතු ආජීවකාරණා සූපං වා ඕදනං වා අගිලානෝ අත්තනෝ අත්ථාය විඤ්ඤාපේත්වා භුඤ්ජති, ආපත්ති දුක්කටස්ස—  ආජීවවිපත්තිපච්චයා ඉමා ඡ ආපත්තියෝ ආපජ්ජති.
</Paragraph>

<Paragraph number="1222" book="pari">
තා ආපත්තියෝ චතුන්නං විපත්තීනං කති විපත්තියෝ භජන්ති …පේ…  සත්තන්නං සමථානං කතිහි සමථේහි සම්මන්ති. තා ආපත්තියෝ චතුන්නං විපත්තීනං ද්වේ විපත්තියෝ භජන්ති—  සියා සීලවිපත්තිං, සියා ආචාරවිපත්තිං. සත්තන්නං ආපත්තික්ඛන්ධානං ඡහි ආපත්තික්ඛන්ධේහි සඞ්ගහිතා—  සියා පාරාජිකාපත්තික්ඛන්ධේන, සියා සංඝාදිසේසාපත්තික්ඛන්ධේන, සියා ථුල්ලච්චයාපත්තික්ඛන්ධේන, සියා පාචිත්තියාපත්තික්ඛන්ධේන, සියා පාටිදේසනීයාපත්තික්ඛන්ධේන, සියා දුක්කටාපත්තික්ඛන්ධේන. ඡන්නං ආපත්තිසමුට්ඨානානං ඡහි සමුට්ඨානේහි සමුට්ඨන්ති—  සියා කායතෝ සමුට්ඨන්ති, න වාචතෝ න චිත්තතෝ; සියා වාචතෝ සමුට්ඨන්ති, න කායතෝ න චිත්තතෝ; සියා කායතෝ ච වාචතෝ ච සමුට්ඨන්ති, න චිත්තතෝ; සියා කායතෝ ච චිත්තතෝ ච සමුට්ඨන්ති, න වාචතෝ; සියා වාචතෝ ච චිත්තතෝ ච සමුට්ඨන්ති, න කායතෝ; සියා කායතෝ ච වාචතෝ ච චිත්තතෝ ච සමුට්ඨන්ති. චතුන්නං අධිකරණානං, ආපත්තාධිකරණං. සත්තන්නං සමථානං තීහි සමථේහි සම්මන්ති—  සියා සම්මුඛාවිනයේන ච පටිඤ්ඤාතකරණේන ච, සියා සම්මුඛාවිනයේන ච තිණවත්ථාරකේන ච. (4)

</Paragraph>
</Division>

<Paragraph number="1223" type="center" book="pari">
විපත්තිපච්චයවාරෝ නිට්ඨිතෝ චතුත්ථෝ.
</Paragraph>