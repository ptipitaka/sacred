---
title: "4.2 කතාපත්තිවාර"
tableOfContents: false
sidebar:
  order: 2
type: "tipitaka"
basket: "vi"
book: "pari"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="277" book="pari">

<Paragraph number="1189" book="pari">
පඨමේන ආපත්තිසමුට්ඨානේන කති ආපත්තියෝ ආපජ්ජති? පඨමේන ආපත්තිසමුට්ඨානේන පඤ්ච ආපත්තියෝ ආපජ්ජති. භික්ඛු කප්පියසඤ්ඤී සඤ්ඤාචිකාය කුටිං කරෝති අදේසිතවත්ථුකං පමාණාතික්කන්තං සාරම්භං අපරික්කමනං, පයෝගේ දුක්කටං; ඒකං පිණ්ඩං අනාගතේ ආපත්ති ථුල්ලච්චයස්ස; තස්මිං පිණ්ඩේ ආගතේ ආපත්ති සංඝාදිසේසස්ස; භික්ඛු කප්පියසඤ්ඤී විකාලේ භෝජනං භුඤ්ජති, ආපත්ති පාචිත්තියස්ස; භික්ඛු කප්පියසඤ්ඤී අඤ්ඤාතිකාය භික්ඛුනියා අන්තරඝරං පවිට්ඨාය හත්ථතෝ ඛාදනීයං වා භෝජනීයං වා සහත්ථා පටිග්ගහේත්වා භුඤ්ජති, ආපත්ති පාටිදේසනීයස්ස—  පඨමේන ආපත්තිසමුට්ඨානේන ඉමා පඤ්ච ආපත්තියෝ ආපජ්ජති.
</Paragraph>

<Paragraph number="1190" book="pari">
තා ආපත්තියෝ චතුන්නං විපත්තීනං කති විපත්තියෝ භජන්ති? සත්තන්නං ආපත්තික්ඛන්ධානං කතිහි ආපත්තික්ඛන්ධේහි සඞ්ගහිතා? ඡන්නං ආපත්තිසමුට්ඨානානං කතිහි සමුට්ඨානේහි සමුට්ඨන්ති? චතුන්නං අධිකරණානං කතමං අධිකරණං? සත්තන්නං සමථානං කතිහි සමථේහි සම්මන්ති? තා ආපත්තියෝ චතුන්නං විපත්තීනං ද්වේ විපත්තියෝ භජන්ති—  සියා සීලවිපත්තිං, සියා ආචාරවිපත්තිං. සත්තන්නං ආපත්තික්ඛන්ධානං පඤ්චහි ආපත්තික්ඛන්ධේහි සඞ්ගහිතා—  සියා සංඝාදිසේසාපත්තික්ඛන්ධේන, සියා ථුල්ලච්චයාපත්තික්ඛන්ධේන, සියා පාචිත්තියාපත්තික්ඛන්ධේන, සියා පාටිදේසනීයාපත්තික්ඛන්ධේන, සියා දුක්කටාපත්තික්ඛන්ධේන. ඡන්නං ආපත්තිසමුට්ඨානානං ඒකේන සමුට්ඨානේන සමුට්ඨන්ති—  කායතෝ සමුට්ඨන්ති, න වාචතෝ න චිත්තතෝ. චතුන්නං අධිකරණානං ආපත්තාධිකරණං. සත්තන්නං සමථානං තීහි සමථේහි සම්මන්ති—  සියා සම්මුඛාවිනයේන ච පටිඤ්ඤාතකරණේන ච, සියා සම්මුඛාවිනයේන ච තිණවත්ථාරකේන ච.
</Paragraph>

</Division>
<Division number="278" book="pari">

<Paragraph number="1191" book="pari">
දුතියේන ආපත්තිසමුට්ඨානේන කති ආපත්තියෝ ආපජ්ජති? දුතියේන ආපත්තිසමුට්ඨානේන චතස්සෝ ආපත්තියෝ ආපජ්ජති—  භික්ඛු කප්පියසඤ්ඤී සමාදිසති—  “කුටිං මේ කරෝථා”ති. තස්ස කුටිං කරෝන්ති අදේසිතවත්ථුකං පමාණාතික්කන්තං සාරම්භං අපරික්කමනං. පයෝගේ දුක්කටං; ඒකං පිණ්ඩං අනාගතේ ආපත්ති ථුල්ලච්චයස්ස; තස්මිං පිණ්ඩේ ආගතේ ආපත්ති සංඝාදිසේසස්ස. භික්ඛු කප්පියසඤ්ඤී අනුපසම්පන්නං පදසෝ ධම්මං වාචේති, ආපත්ති පාචිත්තියස්ස—  දුතියේන ආපත්තිසමුට්ඨානේන ඉමා චතස්සෝ ආපත්තියෝ ආපජ්ජති.
</Paragraph>

<Paragraph number="1192" book="pari">
තා ආපත්තියෝ චතුන්නං විපත්තීනං කති විපත්තියෝ භජන්ති …පේ…  සත්තන්නං සමථානං කතිහි සමථේහි සම්මන්ති? තා ආපත්තියෝ චතුන්නං විපත්තීනං ද්වේ විපත්තියෝ භජන්ති—  සියා සීලවිපත්තිං, සියා ආචාරවිපත්තිං. සත්තන්නං ආපත්තික්ඛන්ධානං චතූහි ආපත්තික්ඛන්ධේහි සඞ්ගහිතා—  සියා සංඝාදිසේසාපත්තික්ඛන්ධේන, සියා ථුල්ලච්චයාපත්තික්ඛන්ධේන, සියා පාචිත්තියාපත්තික්ඛන්ධේන, සියා දුක්කටාපත්තික්ඛන්ධේන. ඡන්නං ආපත්තිසමුට්ඨානානං ඒකේන සමුට්ඨානේන සමුට්ඨන්ති—  වාචතෝ සමුට්ඨන්ති, න කායතෝ න චිත්තතෝ. චතුන්නං අධිකරණානං, ආපත්තාධිකරණං. සත්තන්නං සමථානං තීහි සමථේහි සම්මන්ති—  සියා සම්මුඛාවිනයේන ච පටිඤ්ඤාතකරණේන ච, සියා සම්මුඛාවිනයේන ච තිණවත්ථාරකේන ච.
</Paragraph>

</Division>
<Division number="279" book="pari">

<Paragraph number="1193" book="pari">
තතියේන ආපත්තිසමුට්ඨානේන කති ආපත්තියෝ ආපජ්ජති? තතියේන ආපත්තිසමුට්ඨානේන පඤ්ච ආපත්තියෝ ආපජ්ජති. භික්ඛු කප්පියසඤ්ඤී සංවිදහිත්වා කුටිං කරෝති අදේසිතවත්ථුකං පමාණාතික්කන්තං සාරම්භං අපරික්කමනං. පයෝගේ දුක්කටං; ඒකං පිණ්ඩං අනාගතේ ආපත්ති ථුල්ලච්චයස්ස; තස්මිං පිණ්ඩේ ආගතේ ආපත්ති සංඝාදිසේසස්ස. භික්ඛු කප්පියසඤ්ඤී පණීතභෝජනානි අත්තනෝ අත්ථාය විඤ්ඤාපේත්වා භුඤ්ජති, ආපත්ති පාචිත්තියස්ස. භික්ඛු කප්පියසඤ්ඤී භික්ඛුනියා වෝසාසන්තියා න නිවාරේත්වා භුඤ්ජති, ආපත්ති පාටිදේසනීයස්ස—  තතියේන ආපත්තිසමුට්ඨානේන ඉමා පඤ්ච ආපත්තියෝ ආපජ්ජති.
</Paragraph>

<Paragraph number="1194" book="pari">
තා ආපත්තියෝ චතුන්නං විපත්තීනං කති විපත්තියෝ භජන්ති …පේ…  සත්තන්නං සමථානං කතිහි සමථේහි සම්මන්ති? තා ආපත්තියෝ චතුන්නං විපත්තීනං ද්වේ විපත්තියෝ භජන්ති—  සියා සීලවිපත්තිං, සියා ආචාරවිපත්තිං. සත්තන්නං ආපත්තික්ඛන්ධානං පඤ්චහි ආපත්තික්ඛන්ධේහි සඞ්ගහිතා—  සියා සංඝාදිසේසාපත්තික්ඛන්ධේන, සියා ථුල්ලච්චයාපත්තික්ඛන්ධේන, සියා පාචිත්තියාපත්තික්ඛන්ධේන, සියා පාටිදේසනීයාපත්තික්ඛන්ධේන, සියා දුක්කටාපත්තික්ඛන්ධේන. ඡන්නං ආපත්තිසමුට්ඨානානං ඒකේන සමුට්ඨානේන සමුට්ඨන්ති—  කායතෝ ච වාචතෝ ච සමුට්ඨන්ති, න චිත්තතෝ. චතුන්නං අධිකරණානං, ආපත්තාධිකරණං. සත්තන්නං සමථානං තීහි සමථේහි සම්මන්ති—  සියා සම්මුඛාවිනයේන ච පටිඤ්ඤාතකරණේන ච, සියා සම්මුඛාවිනයේන ච තිණවත්ථාරකේන ච.
</Paragraph>

</Division>
<Division number="280" book="pari">

<Paragraph number="1195" book="pari">
චතුත්ථේන ආපත්තිසමුට්ඨානේන කති ආපත්තියෝ ආපජ්ජති? චතුත්ථේන ආපත්තිසමුට්ඨානේන ඡ ආපත්තියෝ ආපජ්ජති—  භික්ඛු මේථුනං ධම්මං පටිසේවති, ආපත්ති පාරාජිකස්ස; භික්ඛු අකප්පියසඤ්ඤී සඤ්ඤාචිකාය කුටිං කරෝති අදේසිතවත්ථුකං පමාණාතික්කන්තං සාරම්භං අපරික්කමනං, පයෝගේ දුක්කටං; ඒකං පිණ්ඩං අනාගතේ ආපත්ති ථුල්ලච්චයස්ස; තස්මිං පිණ්ඩේ ආගතේ ආපත්ති සංඝාදිසේසස්ස. භික්ඛු අකප්පියසඤ්ඤී විකාලේ භෝජනං භුඤ්ජති, ආපත්ති පාචිත්තියස්ස. භික්ඛු අකප්පියසඤ්ඤී අඤ්ඤාතිකාය භික්ඛුනියා අන්තරඝරං පවිට්ඨාය හත්ථතෝ ඛාදනීයං වා භෝජනීයං වා සහත්ථා පටිග්ගහේත්වා භුඤ්ජති, ආපත්ති පාටිදේසනීයස්ස. චතුත්ථේන ආපත්තිසමුට්ඨානේන ඉමා ඡ ආපත්තියෝ ආපජ්ජති.
</Paragraph>

<Paragraph number="1196" book="pari">
තා ආපත්තියෝ චතුන්නං විපත්තීනං කති විපත්තියෝ භජන්ති …පේ…  සත්තන්නං සමථානං කතිහි සමථේහි සම්මන්ති? තා ආපත්තියෝ චතුන්නං විපත්තීනං ද්වේ විපත්තියෝ භජන්ති—  සියා සීලවිපත්තිං, සියා ආචාරවිපත්තිං. සත්තන්නං ආපත්තික්ඛන්ධානං ඡහි ආපත්තික්ඛන්ධේහි සඞ්ගහිතා—  සියා පාරාජිකාපත්තික්ඛන්ධේන, සියා සංඝාදිසේසාපත්තික්ඛන්ධේන, සියා ථුල්ලච්චයාපත්තික්ඛන්ධේන, සියා පාචිත්තියාපත්තික්ඛන්ධේන, සියා පාටිදේසනීයාපත්තික්ඛන්ධේන, සියා දුක්කටාපත්තික්ඛන්ධේන. ඡන්නං ආපත්තිසමුට්ඨානානං ඒකේන සමුට්ඨානේන සමුට්ඨන්ති—  කායතෝ ච චිත්තතෝ ච සමුට්ඨන්ති, න වාචතෝ. චතුන්නං අධිකරණානං, ආපත්තාධිකරණං. සත්තන්නං සමථානං තීහි සමථේහි සම්මන්ති—  සියා සම්මුඛාවිනයේන ච පටිඤ්ඤාතකරණේන ච, සියා සම්මුඛාවිනයේන ච තිණවත්ථාරකේන ච.
</Paragraph>

</Division>
<Division number="281" book="pari">

<Paragraph number="1197" book="pari">
පඤ්චමේන ආපත්තිසමුට්ඨානේන කති ආපත්තියෝ ආපජ්ජති? පඤ්චමේන ආපත්තිසමුට්ඨානේන ඡ ආපත්තියෝ ආපජ්ජති. භික්ඛු පාපිච්ඡෝ ඉච්ඡාපකතෝ අසන්තං අභූතං උත්තරිමනුස්සධම්මං උල්ලපති, ආපත්ති පාරාජිකස්ස; භික්ඛු අකප්පියසඤ්ඤී සමාදිසති—  “කුටිං මේ කරෝථා”ති. තස්ස කුටිං කරෝන්ති අදේසිතවත්ථුකං පමාණාතික්කන්තං සාරම්භං අපරික්කමනං. පයෝගේ දුක්කටං; ඒකං පිණ්ඩං අනාගතේ ආපත්ති ථුල්ලච්චයස්ස; තස්මිං පිණ්ඩේ ආගතේ ආපත්ති සංඝාදිසේසස්ස. භික්ඛු අකප්පියසඤ්ඤී අනුපසම්පන්නං පදසෝ ධම්මං වාචේති, ආපත්ති පාචිත්තියස්ස. න ඛුංසේතුකාමෝ න වම්භේතුකාමෝ න මඞ්කුකත්තුකාමෝ දවකම්‍යතා හීනේන හීනං වදේති, ආපත්ති දුබ්භාසිතස්ස—  පඤ්චමේන ආපත්තිසමුට්ඨානේන ඉමා ඡ ආපත්තියෝ ආපජ්ජති.
</Paragraph>

<Paragraph number="1198" book="pari">
තා ආපත්තියෝ චතුන්නං විපත්තීනං කති විපත්තියෝ භජන්ති …පේ…  සත්තන්නං සමථානං කතිහි සමථේහි සම්මන්ති? තා ආපත්තියෝ චතුන්නං විපත්තීනං ද්වේ විපත්තියෝ භජන්ති—  සියා සීලවිපත්තිං, සියා ආචාරවිපත්තිං. සත්තන්නං ආපත්තික්ඛන්ධානං ඡහි ආපත්තික්ඛන්ධේහි සඞ්ගහිතා—  සියා පාරාජිකාපත්තික්ඛන්ධේන, සියා සංඝාදිසේසාපත්තික්ඛන්ධේන, සියා ථුල්ලච්චයාපත්තික්ඛන්ධේන, සියා පාචිත්තියාපත්තික්ඛන්ධේන, සියා දුක්කටාපත්තික්ඛන්ධේන, සියා දුබ්භාසිතාපත්තික්ඛන්ධේන. ඡන්නං ආපත්තිසමුට්ඨානානං ඒකේන සමුට්ඨානේන සමුට්ඨන්ති—  වාචතෝ ච චිත්තතෝ ච සමුට්ඨන්ති, න කායතෝ. චතුන්නං අධිකරණානං, ආපත්තාධිකරණං. සත්තන්නං සමථානං තීහි සමථේහි සම්මන්ති—  සියා සම්මුඛාවිනයේන ච පටිඤ්ඤාතකරණේන ච, සියා සම්මුඛාවිනයේන ච තිණවත්ථාරකේන ච.
</Paragraph>

</Division>
<Division number="282" book="pari">

<Paragraph number="1199" book="pari">
ඡට්ඨේන ආපත්තිසමුට්ඨානේන කති ආපත්තියෝ ආපජ්ජති? ඡට්ඨේන ආපත්තිසමුට්ඨානේන ඡ ආපත්තියෝ ආපජ්ජති—  භික්ඛු සංවිදහිත්වා භණ්ඩං අවහරති, ආපත්ති පාරාජිකස්ස; භික්ඛු අකප්පියසඤ්ඤී සංවිදහිත්වා කුටිං කරෝති අදේසිතවත්ථුකං පමාණාතික්කන්තං සාරම්භං අපරික්කමනං, පයෝගේ දුක්කටං; ඒකං පිණ්ඩං අනාගතේ ආපත්ති ථුල්ලච්චයස්ස; තස්මිං පිණ්ඩේ ආගතේ, ආපත්ති සංඝාදිසේසස්ස. භික්ඛු අකප්පියසඤ්ඤී පණීතභෝජනානි අත්තනෝ අත්ථාය විඤ්ඤාපේත්වා භුඤ්ජති, ආපත්ති පාචිත්තියස්ස. භික්ඛු අකප්පියසඤ්ඤී භික්ඛුනියා වෝසාසන්තියා න නිවාරේත්වා භුඤ්ජති, ආපත්ති පාටිදේසනීයස්ස—  ඡට්ඨේන ආපත්තිසමුට්ඨානේන ඉමා ඡ ආපත්තියෝ ආපජ්ජති.
</Paragraph>

<Paragraph number="1200" book="pari">
තා ආපත්තියෝ චතුන්නං විපත්තීනං කති විපත්තියෝ භජන්ති? සත්තන්නං ආපත්තික්ඛන්ධානං කතිහි ආපත්තික්ඛන්ධේහි සඞ්ගහිතා? ඡන්නං ආපත්තිසමුට්ඨානානං කතිහි ආපත්තිසමුට්ඨානේහි සමුට්ඨන්ති? චතුන්නං අධිකරණානං කතමං අධිකරණං? සත්තන්නං සමථානං කතිහි සමථේහි සම්මන්ති? තා ආපත්තියෝ චතුන්නං විපත්තීනං ද්වේ විපත්තියෝ භජන්ති—  සියා සීලවිපත්තිං, සියා ආචාරවිපත්තිං. සත්තන්නං ආපත්තික්ඛන්ධානං ඡහි ආපත්තික්ඛන්ධේහි සඞ්ගහිතා—  සියා පාරාජිකාපත්තික්ඛන්ධේන, සියා සංඝාදිසේසාපත්තික්ඛන්ධේන, සියා ථුල්ලච්චයාපත්තික්ඛන්ධේන, සියා පාචිත්තියාපත්තික්ඛන්ධේන, සියා පාටිදේසනීයාපත්තික්ඛන්ධේන, සියා දුක්කටාපත්තික්ඛන්ධේන. ඡන්නං ආපත්තිසමුට්ඨානානං ඒකේන සමුට්ඨානේන සමුට්ඨන්ති—  කායතෝ ච වාචතෝ ච චිත්තතෝ ච සමුට්ඨන්ති. චතුන්නං අධිකරණානං, ආපත්තාධිකරණං. සත්තන්නං සමථානං තීහි සමථේහි සම්මන්ති—  සියා සම්මුඛාවිනයේන ච පටිඤ්ඤාතකරණේන ච, සියා සම්මුඛාවිනයේන ච තිණවත්ථාරකේන චාති.

</Paragraph>
</Division>

<Paragraph number="1201" type="center" book="pari">
ඡන්නං ආපත්තිසමුට්ඨානානං

  
කතාපත්තිවාරෝ නිට්ඨිතෝ දුතියෝ.
</Paragraph>