---
title: "5.15 සමුට්ඨාපනවාර"
tableOfContents: false
sidebar:
  order: 7
type: "tipitaka"
basket: "vi"
book: "pari"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="314" book="pari">

<Paragraph number="1388" book="pari">
විවාදාධිකරණං චතුන්නං අධිකරණානං කතමං අධිකරණං සමුට්ඨාපේති? විවාදාධිකරණං චතුන්නං අධිකරණානං න කතමං අධිකරණං සමුට්ඨාපේති; අපි ච විවාදාධිකරණපච්චයා චත්තාරෝ අධිකරණා ජායන්ති. යථා කථං විය? ඉධ භික්ඛූ විවදන්ති—  “ධම්මෝ”ති වා, “අධම්මෝ”ති වා, “විනයෝ”ති වා, “අවිනයෝ”ති වා, “අභාසිතං අලපිතං තථාගතේනා”ති වා, “භාසිතං ලපිතං තථාගතේනා”ති වා, “අනාචිණ්ණං තථාගතේනා”ති වා, “ආචිණ්ණං තථාගතේනා”ති වා, “අපඤ්ඤත්තං තථාගතේනා”ති වා, “පඤ්ඤත්තං තථාගතේනා”ති වා, “ආපත්තී”ති වා, “අනාපත්තී”ති වා, “ලහුකා ආපත්තී”ති වා, “ගරුකා ආපත්තී”ති වා, “සාවසේසා ආපත්තී”ති වා, “අනවසේසා ආපත්තී”ති වා, “දුට්ඨුල්ලා ආපත්තී”ති වා “අදුට්ඨුල්ලා ආපත්තී”ති වා. යං තත්ථ භණ්ඩනං කලහෝ විග්ගහෝ විවාදෝ නානාවාදෝ අඤ්ඤථාවාදෝ විපච්චතාය වෝහාරෝ මේධකං, ඉදං වුච්චති විවාදාධිකරණං. විවාදාධිකරණේ සංඝෝ විවදති. විවාදාධිකරණං විවදමානෝ අනුවදති. අනුවාදාධිකරණං අනුවදමානෝ ආපත්තිං ආපජ්ජති ආපත්තාධිකරණං. තාය ආපත්තියා සංඝෝ කම්මං කරෝති කිච්චාධිකරණං. ඒවං විවාදාධිකරණපච්චයා චත්තාරෝ අධිකරණා ජායන්ති.
</Paragraph>

</Division>
<Division number="315" book="pari">

<Paragraph number="1389" book="pari">
අනුවාදාධිකරණං චතුන්නං අධිකරණානං කතමං අධිකරණං සමුට්ඨාපේති? අනුවාදාධිකරණං චතුන්නං අධිකරණානං න කතමං අධිකරණං සමුට්ඨාපේති; අපි ච අනුවාදාධිකරණපච්චයා චත්තාරෝ අධිකරණා ජායන්ති. යථා කථං විය? ඉධ භික්ඛූ භික්ඛුං අනුවදන්ති සීලවිපත්තියා වා ආචාරවිපත්තියා වා දිට්ඨිවිපත්තියා වා ආජීවවිපත්තියා වා. යෝ තත්ථ අනුවාදෝ අනුවදනා අනුල්ලපනා අනුභණනා අනුසම්පවඞ්කතා අබ්භුස්සහනතා අනුබලප්පදානං, ඉදං වුච්චති අනුවාදාධිකරණං. අනුවාදාධිකරණේ සංඝෝ විවදති. විවාදාධිකරණං විවදමානෝ අනුවදති. අනුවාදාධිකරණං අනුවදමානෝ ආපත්තිං ආපජ්ජති ආපත්තාධිකරණං. තාය ආපත්තියා සංඝෝ කම්මං කරෝති කිච්චාධිකරණං. ඒවං අනුවාදාධිකරණපච්චයා චත්තාරෝ අධිකරණා ජායන්ති.
</Paragraph>

</Division>
<Division number="316" book="pari">

<Paragraph number="1390" book="pari">
ආපත්තාධිකරණං චතුන්නං අධිකරණානං කතමං අධිකරණං සමුට්ඨාපේති? ආපත්තාධිකරණං චතුන්නං අධිකරණානං න කතමං අධිකරණං සමුට්ඨාපේති; අපි ච ආපත්තාධිකරණපච්චයා චත්තාරෝ අධිකරණා ජායන්ති. යථා කථං විය? පඤ්චපි ආපත්තික්ඛන්ධා ආපත්තාධිකරණං, සත්තපි ආපත්තික්ඛන්ධා ආපත්තාධිකරණං, ඉදං වුච්චති ආපත්තාධිකරණං. ආපත්තාධිකරණේ සංඝෝ විවදති. විවාදාධිකරණං විවදමානෝ අනුවදති. අනුවාදාධිකරණං අනුවදමානෝ ආපත්තිං ආපජ්ජති ආපත්තාධිකරණං. තාය ආපත්තියා සංඝෝ කම්මං කරෝති කිච්චාධිකරණං. ඒවං ආපත්තාධිකරණපච්චයා චත්තාරෝ අධිකරණා ජායන්ති.
</Paragraph>

</Division>
<Division number="317" book="pari">

<Paragraph number="1391" book="pari">
කිච්චාධිකරණං චතුන්නං අධිකරණානං කතමං අධිකරණං සමුට්ඨාපේති? කිච්චාධිකරණං චතුන්නං අධිකරණානං න කතමං අධිකරණං සමුට්ඨාපේති, අපි ච කිච්චාධිකරණපච්චයා චත්තාරෝ අධිකරණා ජායන්ති. යථා කථං විය? යා සංඝස්ස කිච්චයතා කරණීයතා අපලෝකනකම්මං ඤත්තිකම්මං ඤත්තිදුතියකම්මං ඤත්තිචතුත්ථකම්මං, ඉදං වුච්චති කිච්චාධිකරණං. කිච්චාධිකරණේ සංඝෝ විවදති. විවාදාධිකරණං විවදමානෝ අනුවදති. අනුවාදාධිකරණං අනුවදමානෝ ආපත්තිං ආපජ්ජති ආපත්තාධිකරණං. තාය ආපත්තියා සංඝෝ කම්මං කරෝති කිච්චාධිකරණං. ඒවං කිච්චාධිකරණපච්චයා චත්තාරෝ අධිකරණා ජායන්ති.

</Paragraph>
</Division>

<Paragraph number="1392" type="center" book="pari">
සමුට්ඨාපනවාරෝ නිට්ඨිතෝ වීසතිමෝ.
</Paragraph>