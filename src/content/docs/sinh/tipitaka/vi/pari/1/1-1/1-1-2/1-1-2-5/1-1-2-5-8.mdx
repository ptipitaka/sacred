---
title: "1.1.2.5.8 සහධම්මිකවග්ග"
tableOfContents: false
sidebar:
  order: 8
type: "tipitaka"
basket: "vi"
book: "pari"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="172" book="pari">

<Paragraph number="462" book="pari">
භික්ඛූහි සහධම්මිකං වුච්චමානෝ—  “න තාවාහං, ආවුසෝ, ඒතස්මිං සික්ඛාපදේ සික්ඛිස්සාමි යාව න අඤ්ඤං භික්ඛුං බ්‍යත්තං විනයධරං පරිපුච්ඡිස්සාමී”ති භණන්තෝ ද්වේ ආපත්තියෝ ආපජ්ජති. භණති, පයෝගේ දුක්කටං; භණිතේ ආපත්ති පාචිත්තියස්ස. (1)
</Paragraph>

<Paragraph number="463" book="pari">
විනයං විවණ්ණේන්තෝ ද්වේ ආපත්තියෝ ආපජ්ජති. විවණ්ණේති, පයෝගේ දුක්කටං; විවණ්ණිතේ ආපත්ති පාචිත්තියස්ස. (2)
</Paragraph>

<Paragraph number="464" book="pari">
මෝහේන්තෝ ද්වේ ආපත්තියෝ ආපජ්ජති. අනාරෝපිතේ මෝහේ මෝහේති, ආපත්ති දුක්කටස්ස; ආරෝපිතේ මෝහේ මෝහේති, ආපත්ති පාචිත්තියස්ස. (3)
</Paragraph>

<Paragraph number="465" book="pari">
භික්ඛුස්ස කුපිතෝ අනත්තමනෝ පහාරං දේන්තෝ ද්වේ ආපත්තියෝ ආපජ්ජති. පහරති, පයෝගේ දුක්කටං; පහතේ ආපත්ති පාචිත්තියස්ස. (4)
</Paragraph>

<Paragraph number="466" book="pari">
භික්ඛුස්ස කුපිතෝ අනත්තමනෝ තලසත්තිකං උග්ගිරන්තෝ ද්වේ ආපත්තියෝ ආපජ්ජති. උග්ගිරති, පයෝගේ දුක්කටං; උග්ගිරිතේ ආපත්ති පාචිත්තියස්ස. (5)
</Paragraph>

<Paragraph number="467" book="pari">
භික්ඛුං අමූලකේන සංඝාදිසේසේන අනුද්ධංසේන්තෝ ද්වේ ආපත්තියෝ ආපජ්ජති. අනුද්ධංසේති, පයෝගේ දුක්කටං; අනුද්ධංසිතේ ආපත්ති පාචිත්තියස්ස. (6)
</Paragraph>

<Paragraph number="468" book="pari">
භික්ඛුස්ස සඤ්චිච්ච කුක්කුච්චං උපදහන්තෝ ද්වේ ආපත්තියෝ ආපජ්ජති. උපදහති, පයෝගේ දුක්කටං; උපදහිතේ ආපත්ති පාචිත්තියස්ස. (7)
</Paragraph>

<Paragraph number="469" book="pari">
භික්ඛූනං භණ්ඩනජාතානං කලහජාතානං විවාදාපන්නානං උපස්සුතිං තිට්ඨන්තෝ ද්වේ ආපත්තියෝ ආපජ්ජති. “සෝස්සාමී”ති ගච්ඡති, ආපත්ති දුක්කටස්ස; යත්ථ ඨිතෝ සුණාති, ආපත්ති පාචිත්තියස්ස. (8)
</Paragraph>

<Paragraph number="470" book="pari">
ධම්මිකානං කම්මානං ඡන්දං දත්වා පච්ඡා ඛීයනධම්මං ආපජ්ජන්තෝ ද්වේ ආපත්තියෝ ආපජ්ජති. ඛිය්‍යති, පයෝගේ දුක්කටං; ඛිය්‍යිතේ ආපත්ති පාචිත්තියස්ස. (9)
</Paragraph>

<Paragraph number="471" book="pari">
සංඝේ විනිච්ඡයකථාය වත්තමානාය ඡන්දං අදත්වා උට්ඨායාසනා පක්කමන්තෝ ද්වේ ආපත්තියෝ ආපජ්ජති. පරිසාය හත්ථපාසං විජහන්තස්ස ආපත්ති දුක්කටස්ස; විජහිතේ ආපත්ති පාචිත්තියස්ස. (10)
</Paragraph>

<Paragraph number="472" book="pari">
සමග්ගේන සංඝේන චීවරං දත්වා පච්ඡා ඛීයනධම්මං ආපජ්ජන්තෝ ද්වේ ආපත්තියෝ ආපජ්ජති. ඛිය්‍යති, පයෝගේ දුක්කටං; ඛිය්‍යිතේ ආපත්ති පාචිත්තියස්ස. (11)
</Paragraph>

<Paragraph number="473" book="pari">
ජානං සංඝිකං ලාභං පරිණතං පුග්ගලස්ස පරිණාමේන්තෝ ද්වේ ආපත්තියෝ ආපජ්ජති. පරිණාමේති, පයෝගේ දුක්කටං; පරිණාමිතේ ආපත්ති පාචිත්තියස්ස. (12)

</Paragraph>
</Division>

<Paragraph number="474" type="center" book="pari">
සහධම්මිකවග්ගෝ අට්ඨමෝ.
</Paragraph>