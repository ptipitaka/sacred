---
title: "1.1.2.5.1 මුසාවාදවග්ග"
tableOfContents: false
sidebar:
  order: 1
type: "tipitaka"
basket: "vi"
book: "pari"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="165" book="pari">

<Paragraph number="385" book="pari">
සම්පජානමුසාවාදං භාසන්තෝ කති ආපත්තියෝ ආපජ්ජති? සම්පජානමුසාවාදං භාසන්තෝ පඤ්ච ආපත්තියෝ ආපජ්ජති. පාපිච්ඡෝ ඉච්ඡාපකතෝ අසන්තං අභූතං උත්තරිමනුස්සධම්මං උල්ලපති, ආපත්ති පාරාජිකස්ස; භික්ඛුං අමූලකේන පාරාජිකේන ධම්මේන අනුද්ධංසේති, ආපත්ති සංඝාදිසේසස්ස; “යෝ තේ විහාරේ වසති, සෝ භික්ඛු අරහා”ති භණති, පටිවිජානන්තස්ස ආපත්ති ථුල්ලච්චයස්ස; න පටිවිජානන්තස්ස ආපත්ති දුක්කටස්ස; සම්පජානමුසාවාදේ පාචිත්තියං—  සම්පජානමුසාවාදං භාසන්තෝ ඉමා පඤ්ච ආපත්තියෝ ආපජ්ජති. (1)
</Paragraph>

<Paragraph number="386" book="pari">
ඕමසන්තෝ ද්වේ ආපත්තියෝ ආපජ්ජති. උපසම්පන්නං ඕමසති, ආපත්ති පාචිත්තියස්ස; අනුපසම්පන්නං ඕමසති, ආපත්ති දුක්කටස්ස. (2)
</Paragraph>

<Paragraph number="387" book="pari">
පේසුඤ්ඤං උපසංහරන්තෝ ද්වේ ආපත්තියෝ ආපජ්ජති. උපසම්පන්නස්ස පේසුඤ්ඤං උපසංහරති, ආපත්ති පාචිත්තියස්ස; අනුපසම්පන්නස්ස පේසුඤ්ඤං උපසංහරති, ආපත්ති දුක්කටස්ස. (3)
</Paragraph>

<Paragraph number="388" book="pari">
අනුපසම්පන්නං පදසෝ ධම්මං වාචේන්තෝ ද්වේ ආපත්තියෝ ආපජ්ජති. වාචේති, පයෝගේ දුක්කටං; පදේ පදේ ආපත්ති පාචිත්තියස්ස. (4)
</Paragraph>

<Paragraph number="389" book="pari">
අනුපසම්පන්නේන උත්තරිදිරත්තතිරත්තං සහසේය්‍යං කප්පේන්තෝ ද්වේ ආපත්තියෝ ආපජ්ජති. නිපජ්ජති, පයෝගේ දුක්කටං; නිපන්නේ ආපත්ති පාචිත්තියස්ස. (5)
</Paragraph>

<Paragraph number="390" book="pari">
මාතුගාමේන සහසේය්‍යං කප්පේන්තෝ ද්වේ ආපත්තියෝ ආපජ්ජති. නිපජ්ජති, පයෝගේ දුක්කටං; නිපන්නේ ආපත්ති පාචිත්තියස්ස. (6)
</Paragraph>

<Paragraph number="391" book="pari">
මාතුගාමස්ස උත්තරිඡප්පඤ්චවාචාහි ධම්මං දේසේන්තෝ ද්වේ ආපත්තියෝ ආපජ්ජති. දේසේති, පයෝගේ දුක්කටං; පදේ පදේ ආපත්ති පාචිත්තියස්ස. (7)
</Paragraph>

<Paragraph number="392" book="pari">
අනුපසම්පන්නස්ස උත්තරිමනුස්සධම්මං භූතං ආරෝචේන්තෝ ද්වේ ආපත්තියෝ ආපජ්ජති. ආරෝචේති, පයෝගේ දුක්කටං; ආරෝචිතේ ආපත්ති පාචිත්තියස්ස. (8)
</Paragraph>

<Paragraph number="393" book="pari">
භික්ඛුස්ස දුට්ඨුල්ලං ආපත්තිං අනුපසම්පන්නස්ස ආරෝචේන්තෝ ද්වේ ආපත්තියෝ ආපජ්ජති. ආරෝචේති, පයෝගේ දුක්කටං; ආරෝචිතේ ආපත්ති පාචිත්තියස්ස. (9)
</Paragraph>

<Paragraph number="394" book="pari">
පථවිං ඛණන්තෝ ද්වේ ආපත්තියෝ ආපජ්ජති. ඛණති, පයෝගේ දුක්කටං; පහාරේ පහාරේ ආපත්ති පාචිත්තියස්ස. (10)

</Paragraph>
</Division>

<Paragraph number="395" type="center" book="pari">
මුසාවාදවග්ගෝ පඨමෝ.
</Paragraph>