---
title: "1.2.2.1 පාරාජිකකණ්ඩ"
tableOfContents: false
sidebar:
  order: 1
type: "tipitaka"
basket: "vi"
book: "pari"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="193" book="pari">

<Paragraph number="623" book="pari">
මේථුනං ධම්මං පටිසේවනපච්චයා කති ආපත්තියෝ ආපජ්ජති? මේථුනං ධම්මං පටිසේවනපච්චයා චතස්සෝ ආපත්තියෝ ආපජ්ජති—  අක්ඛායිතේ සරීරේ මේථුනං ධම්මං පටිසේවති, ආපත්ති පාරාජිකස්ස; යේභුය්‍යේන ඛායිතේ සරීරේ මේථුනං ධම්මං පටිසේවති, ආපත්ති ථුල්ලච්චයස්ස; වට්ටකතේ මුඛේ අච්ඡුපන්තං අඞ්ගජාතං පවේසේති, ආපත්ති දුක්කටස්ස; ජතුමට්ඨකේ පාචිත්තියං—  මේථුනං ධම්මං පටිසේවනපච්චයා ඉමා චතස්සෝ ආපත්තියෝ ආපජ්ජති. (1)
</Paragraph>

<Paragraph number="624" book="pari">
අදින්නං ආදියනපච්චයා කති ආපත්තියෝ ආපජ්ජති? අදින්නං ආදියනපච්චයා තිස්සෝ ආපත්තියෝ ආපජ්ජති. පඤ්චමාසකං වා අතිරේකපඤ්චමාසකං වා අග්ඝනකං අදින්නං ථේය්‍යසඞ්ඛාතං ආදියති, ආපත්ති පාරාජිකස්ස; අතිරේකමාසකං වා ඌනපඤ්චමාසකං වා අග්ඝනකං අදින්නං ථේය්‍යසඞ්ඛාතං ආදියති, ආපත්ති ථුල්ලච්චයස්ස; මාසකං වා ඌනමාසකං වා අග්ඝනකං අදින්නං ථේය්‍යසඞ්ඛාතං ආදියති, ආපත්ති දුක්කටස්ස—  අදින්නං ආදියනපච්චයා ඉමා තිස්සෝ ආපත්තියෝ ආපජ්ජති. (2)
</Paragraph>

<Paragraph number="625" book="pari">
සඤ්චිච්ච මනුස්සවිග්ගහං ජීවිතා වෝරෝපනපච්චයා කති ආපත්තියෝ ආපජ්ජති? සඤ්චිච්ච මනුස්සවිග්ගහං ජීවිතා වෝරෝපනපච්චයා තිස්සෝ ආපත්තියෝ ආපජ්ජති. මනුස්සං ඕදිස්ස ඕපාතං ඛණති “පපතිත්වා මරිස්සතී”ති, ආපත්ති දුක්කටස්ස; පපතිතේ දුක්ඛා වේදනා උප්පජ්ජති, ආපත්ති ථුල්ලච්චයස්ස; මරති, ආපත්ති පාරාජිකස්ස—  සඤ්චිච්ච මනුස්සවිග්ගහං ජීවිතා වෝරෝපනපච්චයා ඉමා තිස්සෝ ආපත්තියෝ ආපජ්ජති. (3)
</Paragraph>

<Paragraph number="626" book="pari">
අසන්තං අභූතං උත්තරිමනුස්සධම්මං උල්ලපනපච්චයා කති ආපත්තියෝ ආපජ්ජති? අසන්තං අභූතං උත්තරිමනුස්සධම්මං උල්ලපනපච්චයා තිස්සෝ ආපත්තියෝ ආපජ්ජති—  පාපිච්ඡෝ ඉච්ඡාපකතෝ අසන්තං අභූතං උත්තරිමනුස්සධම්මං උල්ලපති, ආපත්ති පාරාජිකස්ස; “යෝ තේ විහාරේ වසති සෝ භික්ඛු අරහා”ති භණති, පටිවිජානන්තස්ස ආපත්ති ථුල්ලච්චයස්ස; න පටිවිජානන්තස්ස ආපත්ති දුක්කටස්ස—  අසන්තං අභූතං උත්තරිමනුස්සධම්මං උල්ලපනපච්චයා ඉමා තිස්සෝ ආපත්තියෝ ආපජ්ජති. (4)

</Paragraph>
</Division>

<Paragraph number="627" type="center" book="pari">
චත්තාරෝ පාරාජිකා නිට්ඨිතා.
</Paragraph>