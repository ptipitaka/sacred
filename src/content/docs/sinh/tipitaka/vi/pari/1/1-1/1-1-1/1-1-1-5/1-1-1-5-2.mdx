---
title: "1.1.1.5.2 භූතගාමවග්ග"
tableOfContents: false
sidebar:
  order: 2
type: "tipitaka"
basket: "vi"
book: "pari"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="64" book="pari">

<Paragraph number="130" book="pari">
භූතගාමපාතබ්‍යතාය පාචිත්තියං කත්ථ පඤ්ඤත්තන්ති? ආළවියං පඤ්ඤත්තං. කං ආරබ්භාති? ආළවකේ භික්ඛූ ආරබ්භ. කිස්මිං වත්ථුස්මින්ති? ආළවකා භික්ඛූ රුක්ඛං ඡින්දිංසු, තස්මිං වත්ථුස්මිං. ඒකා පඤ්ඤත්ති. ඡන්නං ආපත්තිසමුට්ඨානානං තීහි සමුට්ඨානේහි සමුට්ඨාති …පේ… .
</Paragraph>

</Division>
<Division number="65" book="pari">

<Paragraph number="131" book="pari">
අඤ්ඤවාදකේ විහේසකේ පාචිත්තියං කත්ථ පඤ්ඤත්තන්ති? කෝසම්බියං පඤ්ඤත්තං. කං ආරබ්භාති? ආයස්මන්තං ඡන්නං ආරබ්භ. කිස්මිං වත්ථුස්මින්ති? ආයස්මා ඡන්නෝ සංඝමජ්ඣේ ආපත්තියා අනුයුඤ්ජියමානෝ අඤ්ඤේනඤ්ඤං පටිචරි, තස්මිං වත්ථුස්මිං. ඒකා පඤ්ඤත්ති, ඒකා අනුපඤ්ඤත්ති. ඡන්නං ආපත්තිසමුට්ඨානානං තීහි සමුට්ඨානේහි සමුට්ඨාති …පේ… .
</Paragraph>

</Division>
<Division number="66" book="pari">

<Paragraph number="132" book="pari">
උජ්ඣාපනකේ ඛිය්‍යනකේ පාචිත්තියං කත්ථ පඤ්ඤත්තන්ති? රාජගහේ පඤ්ඤත්තං. කං ආරබ්භාති? මේත්තියභූමජකේ භික්ඛූ ආරබ්භ. කිස්මිං වත්ථුස්මින්ති? මේත්තියභූමජකා භික්ඛූ ආයස්මන්තං දබ්බං මල්ලපුත්තං භික්ඛූ උජ්ඣාපේසුං, තස්මිං වත්ථුස්මිං. ඒකා පඤ්ඤත්ති, ඒකා අනුපඤ්ඤත්ති. ඡන්නං ආපත්තිසමුට්ඨානානං තීහි සමුට්ඨානේහි සමුට්ඨාති …පේ… .
</Paragraph>

</Division>
<Division number="67" book="pari">

<Paragraph number="133" book="pari">
සංඝිකං මඤ්චං වා පීඨං වා භිසිං වා කෝච්ඡං වා අජ්ඣෝකාසේ සන්ථරිත්වා අනුද්ධරිත්වා අනාපුච්ඡා පක්කමන්තස්ස පාචිත්තියං කත්ථ පඤ්ඤත්තන්ති? සාවත්ථියං පඤ්ඤත්තං. කං ආරබ්භාති? සම්බහුලේ භික්ඛූ ආරබ්භ. කිස්මිං වත්ථුස්මින්ති? සම්බහුලා භික්ඛූ සංඝිකං සේනාසනං අජ්ඣෝකාසේ සන්ථරිත්වා අනුද්ධරිත්වා අනාපුච්ඡා පක්කමිංසු, තස්මිං වත්ථුස්මිං. ඒකා පඤ්ඤත්ති, ඒකා අනුපඤ්ඤත්ති. ඡන්නං ආපත්තිසමුට්ඨානානං ද්වීහි සමුට්ඨානේහි සමුට්ඨාති කථිනකේ …පේ… .
</Paragraph>

</Division>
<Division number="68" book="pari">

<Paragraph number="134" book="pari">
සංඝිකේ විහාරේ සේය්‍යං සන්ථරිත්වා අනුද්ධරිත්වා අනාපුච්ඡා පක්කමන්තස්ස පාචිත්තියං කත්ථ පඤ්ඤත්තන්ති? සාවත්ථියං පඤ්ඤත්තං. කං ආරබ්භාති? සත්තරසවග්ගියේ භික්ඛූ ආරබ්භ. කිස්මිං වත්ථුස්මින්ති? සත්තරසවග්ගියා භික්ඛූ සංඝිකේ විහාරේ සේය්‍යං සන්ථරිත්වා අනුද්ධරිත්වා අනාපුච්ඡා පක්කමිංසු, තස්මිං වත්ථුස්මිං. ඒකා පඤ්ඤත්ති. ඡන්නං ආපත්තිසමුට්ඨානානං ද්වීහි සමුට්ඨානේහි සමුට්ඨාති කථිනකේ …පේ… .
</Paragraph>

</Division>
<Division number="69" book="pari">

<Paragraph number="135" book="pari">
සංඝිකේ විහාරේ ජානං පුබ්බුපගතං භික්ඛුං අනුපඛජ්ජ සේය්‍යං කප්පේන්තස්ස පාචිත්තියං කත්ථ පඤ්ඤත්තන්ති? සාවත්ථියං පඤ්ඤත්තං. කං ආරබ්භාති? ඡබ්බග්ගියේ භික්ඛූ ආරබ්භ. කිස්මිං වත්ථුස්මින්ති? ඡබ්බග්ගියා භික්ඛූ ථේරේ භික්ඛූ අනුපඛජ්ජ සේය්‍යං කප්පේසුං, තස්මිං වත්ථුස්මිං. ඒකා පඤ්ඤත්ති. ඡන්නං ආපත්තිසමුට්ඨානානං ඒකේන සමුට්ඨානේන සමුට්ඨාති—  කායතෝ ච චිත්තතෝ ච සමුට්ඨාති, න වාචතෝ …පේ… .
</Paragraph>

</Division>
<Division number="70" book="pari">

<Paragraph number="136" book="pari">
භික්ඛුං කුපිතේන අනත්තමනේන සංඝිකා විහාරා නික්කඩ්ඪන්තස්ස පාචිත්තියං කත්ථ පඤ්ඤත්තන්ති? සාවත්ථියං පඤ්ඤත්තං. කං ආරබ්භාති? ඡබ්බග්ගියේ භික්ඛූ ආරබ්භ. කිස්මිං වත්ථුස්මින්ති? ඡබ්බග්ගියා භික්ඛූ කුපිතා අනත්තමනා භික්ඛූ සංඝිකා විහාරා නික්කඩ්ඪිංසු, තස්මිං වත්ථුස්මිං. ඒකා පඤ්ඤත්ති. ඡන්නං ආපත්තිසමුට්ඨානානං තීහි සමුට්ඨානේහි සමුට්ඨාති …පේ… .
</Paragraph>

</Division>
<Division number="71" book="pari">

<Paragraph number="137" book="pari">
සංඝිකේ විහාරේ උපරිවේහාසකුටියා ආහච්චපාදකං මඤ්චං වා පීඨං වා අභිනිසීදන්තස්ස පාචිත්තියං කත්ථ පඤ්ඤත්තන්ති? සාවත්ථියං පඤ්ඤත්තං. කං ආරබ්භාති? අඤ්ඤතරං භික්ඛුං ආරබ්භ. කිස්මිං වත්ථුස්මින්ති? අඤ්ඤතරෝ භික්ඛු සංඝිකේ විහාරේ උපරිවේහාසකුටියා ආහච්චපාදකං මඤ්චං සහසා අභිනිසීදි, තස්මිං වත්ථුස්මිං. ඒකා පඤ්ඤත්ති. ඡන්නං ආපත්තිසමුට්ඨානානං ද්වීහි සමුට්ඨානේහි සමුට්ඨාති—  සියා කායතෝ සමුට්ඨාති, න වාචතෝ න චිත්තතෝ; සියා කායතෝ ච චිත්තතෝ ච සමුට්ඨාති, න වාචතෝ …පේ… .
</Paragraph>

</Division>
<Division number="72" book="pari">

<Paragraph number="138" book="pari">
ද්වත්තිපරියායේ අධිට්ඨහිත්වා තතුත්තරි අධිට්ඨහන්තස්ස පාචිත්තියං කත්ථ පඤ්ඤත්තන්ති? කෝසම්බියං පඤ්ඤත්තං. කං ආරබ්භාති? ආයස්මන්තං ඡන්නං ආරබ්භ. කිස්මිං වත්ථුස්මින්ති? ආයස්මා ඡන්නෝ කතපරියෝසිතං විහාරං පුනප්පුනං ඡාදාපේසි, පුනප්පුනං ලිම්පාපේසි, අතිභාරිකෝ විහාරෝ පරිපති, තස්මිං වත්ථුස්මිං. ඒකා පඤ්ඤත්ති. ඡන්නං ආපත්තිසමුට්ඨානානං ඡහි සමුට්ඨානේහි සමුට්ඨාති …පේ… .
</Paragraph>

</Division>
<Division number="73" book="pari">

<Paragraph number="139" book="pari">
ජානං සප්පාණකං උදකං තිණං වා මත්තිකං වා සිඤ්චන්තස්ස පාචිත්තියං කත්ථ පඤ්ඤත්තන්ති? ආළවියං පඤ්ඤත්තං. කං ආරබ්භාති? ආළවකේ භික්ඛූ ආරබ්භ. කිස්මිං වත්ථුස්මින්ති? ආළවකා භික්ඛූ ජානං සප්පාණකං උදකං තිණම්පි මත්තිකම්පි සිඤ්චිංසු, තස්මිං වත්ථුස්මිං. ඒකා පඤ්ඤත්ති. ඡන්නං ආපත්තිසමුට්ඨානානං තීහි සමුට්ඨානේහි සමුට්ඨාති …පේ… .

</Paragraph>
</Division>

<Paragraph number="140" type="center" book="pari">
භූතගාමවග්ගෝ දුතියෝ.
</Paragraph>