---
title: "1.1.1.1 පාරාජිකකණ්ඩ"
tableOfContents: false
sidebar:
  order: 1
type: "tipitaka"
basket: "vi"
book: "pari"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="1" book="pari">

<Paragraph number="2" book="pari">
යං තේන භගවතා ජානතා පස්සතා අරහතා සම්මාසම්බුද්ධේන පඨමං පාරාජිකං කත්ථ පඤ්ඤත්තං, කං ආරබ්භ, කිස්මිං වත්ථුස්මිං? අත්ථි තත්ථ පඤ්ඤත්ති, අනුපඤ්ඤත්ති, අනුප්පන්නපඤ්ඤත්ති? සබ්බත්ථපඤ්ඤත්ති, පදේසපඤ්ඤත්ති? සාධාරණපඤ්ඤත්ති, අසාධාරණපඤ්ඤත්ති? ඒකතෝපඤ්ඤත්ති, උභතෝපඤ්ඤත්ති? පඤ්චන්නං පාතිමෝක්ඛුද්දේසානං කත්ථෝගධං කත්ථ පරියාපන්නං? කතමේන උද්දේසේන උද්දේසං ආගච්ඡති? චතුන්නං විපත්තීනං කතමා විපත්ති? සත්තන්නං ආපත්තික්ඛන්ධානං කතමෝ ආපත්තික්ඛන්ධෝ? ඡන්නං ආපත්තිසමුට්ඨානානං කතිහි සමුට්ඨානේහි සමුට්ඨාති? චතුන්නං අධිකරණානං කතමං අධිකරණං? සත්තන්නං සමථානං කතිහි සමථේහි සම්මති? කෝ තත්ථ විනයෝ, කෝ තත්ථ අභිවිනයෝ? කිං තත්ථ පාතිමෝක්ඛං, කිං තත්ථ අධිපාතිමෝක්ඛං? කා විපත්ති? කා සම්පත්ති? කා පටිපත්ති? කති අත්ථවසේ පටිච්ච භගවතා පඨමං පාරාජිකං පඤ්ඤත්තං? කේ සික්ඛන්ති? කේ සික්ඛිතසික්ඛා? කත්ථ ඨිතං? කේ ධාරේන්ති? කස්ස වචනං? කේනාභතන්ති?
</Paragraph>

</Division>
<Division number="2" book="pari">

<Paragraph number="3" book="pari">
යං තේන භගවතා ජානතා පස්සතා අරහතා සම්මාසම්බුද්ධේන පඨමං පාරාජිකං කත්ථ පඤ්ඤත්තන්ති? වේසාලියං පඤ්ඤත්තං. කං ආරබ්භාති? සුදින්නං කලන්දපුත්තං ආරබ්භ. කිස්මිං වත්ථුස්මින්ති? සුදින්නෝ කලන්දපුත්තෝ පුරාණදුතියිකාය මේථුනං ධම්මං පටිසේවි, තස්මිං වත්ථුස්මිං. අත්ථි තත්ථ පඤ්ඤත්ති, අනුපඤ්ඤත්ති, අනුප්පන්නපඤ්ඤත්තීති? ඒකා පඤ්ඤත්ති, ද්වේ අනුපඤ්ඤත්තියෝ. අනුප්පන්නපඤ්ඤත්ති තස්මිං නත්ථි. සබ්බත්ථපඤ්ඤත්ති, පදේසපඤ්ඤත්තීති? සබ්බත්ථපඤ්ඤත්ති. සාධාරණපඤ්ඤත්ති, අසාධාරණපඤ්ඤත්තීති? සාධාරණපඤ්ඤත්ති. ඒකතෝපඤ්ඤත්ති, උභතෝපඤ්ඤත්තීති? උභතෝපඤ්ඤත්ති. පඤ්චන්නං පාතිමෝක්ඛුද්දේසානං කත්ථෝගධං කත්ථ පරියාපන්නන්ති? නිදානෝගධං, නිදානපරියාපන්නං. කතමේන උද්දේසේන උද්දේසං ආගච්ඡතීති? දුතියේන උද්දේසේන උද්දේසං ආගච්ඡති. චතුන්නං විපත්තීනං කතමා විපත්තීති? සීලවිපත්ති. සත්තන්නං ආපත්තික්ඛන්ධානං කතමෝ ආපත්තික්ඛන්ධෝති? පාරාජිකාපත්තික්ඛන්ධෝ. ඡන්නං ආපත්තිසමුට්ඨානානං කතිහි සමුට්ඨානේහි සමුට්ඨාතීති? ඒකේන සමුට්ඨානේන සමුට්ඨාති—  කායතෝ ච චිත්තතෝ ච සමුට්ඨාති, න වාචතෝ. චතුන්නං අධිකරණානං කතමං අධිකරණන්ති? ආපත්තාධිකරණං. සත්තන්නං සමථානං කතිහි සමථේහි සම්මතීති? ද්වීහි සමථේහි සම්මති—  සම්මුඛාවිනයේන ච පටිඤ්ඤාතකරණේන ච. කෝ තත්ථ විනයෝ, කෝ තත්ථ අභිවිනයෝති? පඤ්ඤත්ති විනයෝ, විභත්ති අභිවිනයෝ. කිං තත්ථ පාතිමෝක්ඛං, කිං තත්ථ අධිපාතිමෝක්ඛන්ති? පඤ්ඤත්ති පාතිමෝක්ඛං, විභත්ති අධිපාතිමෝක්ඛං. කා විපත්තීති? අසංවරෝ විපත්ති. කා සම්පත්තීති? සංවරෝ සම්පත්ති. කා පටිපත්තීති? “න ඒවරූපං කරිස්සාමී”ති යාවජීවං ආපාණකෝටිකං සමාදාය සික්ඛති සික්ඛාපදේසු. කති අත්ථවසේ පටිච්ච භගවතා පඨමං පාරාජිකං පඤ්ඤත්තන්ති? දස අත්ථවසේ පටිච්ච භගවතා පඨමං පාරාජිකං පඤ්ඤත්තං—  සංඝසුට්ඨුතාය, සංඝඵාසුතාය, දුම්මඞ්කූනං පුග්ගලානං නිග්ගහාය, පේසලානං භික්ඛූනං ඵාසුවිහාරාය, දිට්ඨධම්මිකානං ආසවානං සංවරාය, සම්පරායිකානං ආසවානං පටිඝාතාය, අප්පසන්නානං පසාදාය, පසන්නානං භිය්‍යෝභාවාය, සද්ධම්මට්ඨිතියා, විනයානුග්ගහාය. කේ සික්ඛන්තීති? සේක්ඛා ච පුථුජ්ජනකල්‍යාණකා ච සික්ඛන්ති. කේ සික්ඛිතසික්ඛාති? අරහන්තෝ සික්ඛිතසික්ඛා. කත්ථ ඨිතන්ති? සික්ඛාකාමේසු ඨිතං. කේ ධාරේන්තීති? යේසං වත්තති තේ ධාරේන්ති. කස්ස වචනන්ති? භගවතෝ වචනං අරහතෝ සම්මාසම්බුද්ධස්ස. කේනාභතන්ති? පරම්පරාභතං—
</Paragraph>

</Division>
<Division number="3" book="pari">

<Paragraph number="4" type="verses" book="pari">
උපාලි දාසකෝ චේව,_  
_සෝණකෝ සිග්ගවෝ තථා;_  
_මෝග්ගලිපුත්තේන පඤ්චමා,_  
_ඒතේ ජම්බුසිරිව්හයේ._  

</Paragraph>

<Paragraph number="5" book="pari">
_තතෝ මහින්දෝ ඉට්ටියෝ,_  
උත්තියෝ සම්බලෝ තථා;_  
_භද්දනාමෝ ච පණ්ඩිතෝ._  

</Paragraph>

<Paragraph number="6" type="verses" book="pari">
_ඒතේ නාගා මහාපඤ්ඤා,_  
_ජම්බුදීපා ඉධාගතා;_  
_විනයං තේ වාචයිංසු,_  
_පිටකං තම්බපණ්ණියා._  

</Paragraph>

<Paragraph number="7" type="verses" book="pari">
_නිකායේ පඤ්ච වාචේසුං,_  
_සත්ත චේව පකරණේ;_  
_තතෝ අරිට්ඨෝ මේධාවී,_  
_තිස්සදත්තෝ ච පණ්ඩිතෝ._  

</Paragraph>

<Paragraph number="8" type="verses" book="pari">
_විසාරදෝ කාළසුමනෝ,_  
_ථේරෝ ච දීඝනාමකෝ;_  
_දීඝසුමනෝ ච පණ්ඩිතෝ._  

</Paragraph>

<Paragraph number="9" type="verses" book="pari">
_පුනදේව කාළසුමනෝ,_  
_නාගත්ථේරෝ ච බුද්ධරක්ඛිතෝ;_  
_තිස්සත්ථේරෝ ච මේධාවී,_  
_දේවත්ථේරෝ ච පණ්ඩිතෝ._  

</Paragraph>

<Paragraph number="10" type="verses" book="pari">
_පුනදේව සුමනෝ මේධාවී,_  
_විනයේ ච විසාරදෝ;_  
_බහුස්සුතෝ චූළනාගෝ,_  
_ගජෝව දුප්පධංසියෝ._  

</Paragraph>

<Paragraph number="11" type="verses" book="pari">
_ධම්මපාලිතනාමෝ ච,_  
_රෝහණේ සාධුපූජිතෝ;_  
_තස්ස සිස්සෝ මහාපඤ්ඤෝ,_  
_ඛේමනාමෝ තිපේටකෝ._  

</Paragraph>

<Paragraph number="12" type="verses" book="pari">
_දීපේ තාරකරාජාව,_  
_පඤ්ඤාය අතිරෝචථ;_  
උපතිස්සෝ ච මේධාවී,_  
_ඵුස්සදේවෝ මහාකථී._  

</Paragraph>

<Paragraph number="13" type="verses" book="pari">
_පුනදේව සුමනෝ මේධාවී,_  
_පුප්ඵනාමෝ බහුස්සුතෝ;_  
_මහාකථී මහාසිවෝ,_  
_පිටකේ සබ්බත්ථ කෝවිදෝ._  

</Paragraph>

<Paragraph number="14" type="verses" book="pari">
_පුනදේව උපාලි මේධාවී,_  
_විනයේ ච විසාරදෝ;_  
_මහානාගෝ මහාපඤ්ඤෝ,_  
_සද්ධම්මවංසකෝවිදෝ._  

</Paragraph>

<Paragraph number="15" type="verses" book="pari">
_පුනදේව අභයෝ මේධාවී,_  
_පිටකේ සබ්බත්ථ කෝවිදෝ;_  
_තිස්සත්ථේරෝ ච මේධාවී,_  
_විනයේ ච විසාරදෝ._  

</Paragraph>

<Paragraph number="16" type="verses" book="pari">
_තස්ස සිස්සෝ මහාපඤ්ඤෝ,_  
_පුප්ඵනාමෝ බහුස්සුතෝ;_  
_සාසනං අනුරක්ඛන්තෝ,_  
_ජම්බුදීපේ පතිට්ඨිතෝ._  

</Paragraph>

<Paragraph number="17" type="verses" book="pari">
_චූළාභයෝ ච මේධාවී,_  
_විනයේ ච විසාරදෝ;_  
_තිස්සත්ථේරෝ ච මේධාවී,_  
_සද්ධම්මවංසකෝවිදෝ._  

</Paragraph>

<Paragraph number="18" type="verses" book="pari">
_චූළදේවෝ ච මේධාවී,_  
_විනයේ ච විසාරදෝ;_  
_සිවත්ථේරෝ ච මේධාවී,_  
_විනයේ සබ්බත්ථ කෝවිදෝ._  

</Paragraph>

<Paragraph number="19" type="verses" book="pari">
_ඒතේ නාගා මහාපඤ්ඤා,_  
_විනයඤ්ඤූ මග්ගකෝවිදා;_  
_විනයං දීපේ පකාසේසුං,_  
_පිටකං තම්බපණ්ණියාති._  

</Paragraph>

</Division>
<Division number="4" book="pari">

<Paragraph number="20" book="pari">
යං තේන භගවතා ජානතා පස්සතා අරහතා සම්මාසම්බුද්ධේන දුතියං පාරාජිකං කත්ථ පඤ්ඤත්තන්ති? රාජගහේ පඤ්ඤත්තං. කං ආරබ්භාති? ධනියං කුම්භකාරපුත්තං ආරබ්භ. කිස්මිං වත්ථුස්මින්ති? ධනියෝ කුම්භකාරපුත්තෝ රඤ්ඤෝ දාරූනි අදින්නං ආදියි, තස්මිං වත්ථුස්මිං. ඒකා පඤ්ඤත්ති, ඒකා අනුපඤ්ඤත්ති. ඡන්නං ආපත්තිසමුට්ඨානානං කතිහි සමුට්ඨානේහි සමුට්ඨාතීති? තීහි සමුට්ඨානේහි සමුට්ඨාති—  සියා කායතෝ ච චිත්තතෝ ච සමුට්ඨාති, න වාචතෝ; සියා වාචතෝ ච චිත්තතෝ ච සමුට්ඨාති, න කායතෝ; සියා කායතෝ ච වාචතෝ ච චිත්තතෝ ච සමුට්ඨාති …පේ… .
</Paragraph>

</Division>
<Division number="5" book="pari">

<Paragraph number="21" book="pari">
තතියං පාරාජිකං කත්ථ පඤ්ඤත්තන්ති? වේසාලියං පඤ්ඤත්තං. කං ආරබ්භාති? සම්බහුලේ භික්ඛූ ආරබ්භ. කිස්මිං වත්ථුස්මින්ති? සම්බහුලා භික්ඛූ අඤ්ඤමඤ්ඤං ජීවිතා වෝරෝපේසුං, තස්මිං වත්ථුස්මිං. ඒකා පඤ්ඤත්ති, ඒකා අනුපඤ්ඤත්ති. ඡන්නං ආපත්තිසමුට්ඨානානං කතිහි සමුට්ඨානේහි සමුට්ඨාතීති? තීහි සමුට්ඨානේහි සමුට්ඨාති—  සියා කායතෝ ච චිත්තතෝ ච සමුට්ඨාති, න වාචතෝ; සියා වාචතෝ ච චිත්තතෝ ච සමුට්ඨාති, න කායතෝ; සියා කායතෝ ච වාචතෝ ච චිත්තතෝ ච සමුට්ඨාති …පේ… .
</Paragraph>

</Division>
<Division number="6" book="pari">

<Paragraph number="22" book="pari">
චතුත්ථං පාරාජිකං කත්ථ පඤ්ඤත්තන්ති? වේසාලියං පඤ්ඤත්තං. කං ආරබ්භාති? වග්ගුමුදාතීරියේ භික්ඛූ ආරබ්භ. කිස්මිං වත්ථුස්මින්ති? වග්ගුමුදාතීරියා භික්ඛූ ගිහීනං අඤ්ඤමඤ්ඤස්ස උත්තරිමනුස්සධම්මස්ස වණ්ණං භාසිංසු, තස්මිං වත්ථුස්මිං. ඒකා පඤ්ඤත්ති, ඒකා අනුපඤ්ඤත්ති. ඡන්නං ආපත්තිසමුට්ඨානානං කතිහි සමුට්ඨානේහි සමුට්ඨාතීති? තීහි සමුට්ඨානේහි සමුට්ඨාති—  සියා කායතෝ ච චිත්තතෝ ච සමුට්ඨාති, න වාචතෝ; සියා වාචතෝ ච චිත්තතෝ ච සමුට්ඨාති, න කායතෝ; සියා කායතෝ ච වාචතෝ ච චිත්තතෝ ච සමුට්ඨාති …පේ… .

</Paragraph>
</Division>

<Paragraph number="23" type="center" book="pari">
චත්තාරෝ පාරාජිකා නිට්ඨිතා.



</Paragraph>

<Paragraph number="24" type="center" book="pari">
තස්සුද්දානං


</Paragraph>

<Paragraph number="25" type="verses" book="pari">
_මේථුනාදින්නාදානඤ්ච,_  
_මනුස්සවිග්ගහුත්තරි;_  
_පාරාජිකානි චත්තාරි,_  
_ඡේජ්ජවත්ථූ අසංසයාති._
</Paragraph>