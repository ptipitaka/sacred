---
title: "1.2.2.2 සංඝාදිසේසකණ්ඩාදි"
tableOfContents: false
sidebar:
  order: 2
type: "tipitaka"
basket: "vi"
book: "pari"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="194" book="pari">

<Paragraph number="628" book="pari">
උපක්කමිත්වා අසුචිමෝචනපච්චයා කති ආපත්තියෝ ආපජ්ජති? උපක්කමිත්වා අසුචිමෝචනපච්චයා තිස්සෝ ආපත්තියෝ ආපජ්ජති—  චේතේති උපක්කමති මුච්චති, ආපත්ති සංඝාදිසේසස්ස; චේතේති උපක්කමති න මුච්චති, ආපත්ති ථුල්ලච්චයස්ස; පයෝගේ දුක්කටං—  උපක්කමිත්වා අසුචිමෝචනපච්චයා ඉමා තිස්සෝ ආපත්තියෝ ආපජ්ජති. (1)
</Paragraph>

<Paragraph number="629" book="pari">
කායසංසග්ගං සමාපජ්ජනපච්චයා කති ආපත්තියෝ ආපජ්ජති? කායසංසග්ගං සමාපජ්ජනපච්චයා පඤ්ච ආපත්තියෝ ආපජ්ජති—  අවස්සුතා භික්ඛුනී අවස්සුතස්ස පුරිසපුග්ගලස්ස අධක්ඛකං උබ්භජාණුමණ්ඩලං ගහණං සාදියති, ආපත්ති පාරාජිකස්ස; භික්ඛු කායේන කායං ආමසති, ආපත්ති සංඝාදිසේසස්ස; කායේන කායපටිබද්ධං ආමසති, ආපත්ති ථුල්ලච්චයස්ස; කායපටිබද්ධේන කායපටිබද්ධං ආමසති, ආපත්ති දුක්කටස්ස; අඞ්ගුලිපතෝදකේ පාචිත්තියං—  කායසංසග්ගං සමාපජ්ජනපච්චයා ඉමා පඤ්ච ආපත්තියෝ ආපජ්ජති. (2)
</Paragraph>

<Paragraph number="630" book="pari">
මාතුගාමං දුට්ඨුල්ලාහි වාචාහි ඕභාසනපච්චයා තිස්සෝ ආපත්තියෝ ආපජ්ජති—  වච්චමග්ගං පස්සාවමග්ගං ආදිස්ස වණ්ණම්පි භණති අවණ්ණම්පි භණති, ආපත්ති සංඝාදිසේසස්ස; වච්චමග්ගං පස්සාවමග්ගං ඨපේත්වා අධක්ඛකං උබ්භජාණුමණ්ඩලං ආදිස්ස වණ්ණම්පි භණති අවණ්ණම්පි භණති, ආපත්ති ථුල්ලච්චයස්ස; කායපටිබද්ධං ආදිස්ස වණ්ණම්පි භණති අවණ්ණම්පි භණති, ආපත්ති දුක්කටස්ස. (3)
</Paragraph>

<Paragraph number="631" book="pari">
අත්තකාමපාරිචරියාය වණ්ණං භාසනපච්චයා තිස්සෝ ආපත්තියෝ ආපජ්ජති—  මාතුගාමස්ස සන්තිකේ අත්තකාමපාරිචරියාය වණ්ණං භාසති, ආපත්ති සංඝාදිසේසස්ස; පණ්ඩකස්ස සන්තිකේ අත්තකාමපාරිචරියාය වණ්ණං භාසති, ආපත්ති ථුල්ලච්චයස්ස; තිරච්ඡානගතස්ස සන්තිකේ අත්තකාමපාරිචරියාය වණ්ණං භාසති, ආපත්ති දුක්කටස්ස. (4)
</Paragraph>

<Paragraph number="632" book="pari">
සඤ්චරිත්තං සමාපජ්ජනපච්චයා තිස්සෝ ආපත්තියෝ ආපජ්ජති—  පටිග්ගණ්හාති වීමංසති පච්චාහරති, ආපත්ති සංඝාදිසේසස්ස; පටිග්ගණ්හාති වීමංසති න පච්චාහරති, ආපත්ති ථුල්ලච්චයස්ස; පටිග්ගණ්හාති න වීමංසති න පච්චාහරති, ආපත්ති දුක්කටස්ස. (5)
</Paragraph>

<Paragraph number="633" book="pari">
සඤ්ඤාචිකාය කුටිං කාරාපනපච්චයා තිස්සෝ ආපත්තියෝ ආපජ්ජති—  කාරාපේති, පයෝගේ දුක්කටං; ඒකං පිණ්ඩං අනාගතේ ආපත්ති ථුල්ලච්චයස්ස; තස්මිං පිණ්ඩේ ආගතේ ආපත්ති සංඝාදිසේසස්ස. (6)
</Paragraph>

<Paragraph number="634" book="pari">
මහල්ලකං විහාරං කාරාපනපච්චයා තිස්සෝ ආපත්තියෝ ආපජ්ජති—  කාරාපේති, පයෝගේ දුක්කටං; ඒකං පිණ්ඩං අනාගතේ, ආපත්ති ථුල්ලච්චයස්ස; තස්මිං පිණ්ඩේ ආගතේ ආපත්ති සංඝාදිසේසස්ස. (7)
</Paragraph>

<Paragraph number="635" book="pari">
භික්ඛුං අමූලකේන පාරාජිකේන ධම්මේන අනුද්ධංසනපච්චයා තිස්සෝ ආපත්තියෝ ආපජ්ජති—  අනෝකාසං කාරාපේත්වා චාවනාධිප්පායෝ වදේති, ආපත්ති සංඝාදිසේසේන දුක්කටස්ස; ඕකාසං කාරාපේත්වා අක්කෝසාධිප්පායෝ වදේති, ආපත්ති ඕමසවාදස්ස. (8)
</Paragraph>

<Paragraph number="636" book="pari">
භික්ඛුං අඤ්ඤභාගියස්ස අධිකරණස්ස කිඤ්චි දේසං ලේසමත්තං උපාදාය පාරාජිකේන ධම්මේන අනුද්ධංසනපච්චයා තිස්සෝ ආපත්තියෝ ආපජ්ජති—  අනෝකාසං කාරාපේත්වා චාවනාධිප්පායෝ වදේති, ආපත්ති සංඝාදිසේසේන දුක්කටස්ස; ඕකාසං කාරාපේත්වා අක්කෝසාධිප්පායෝ වදේති, ආපත්ති ඕමසවාදස්ස. (9)
</Paragraph>

<Paragraph number="637" book="pari">
සංඝභේදකෝ භික්ඛු යාවතතියං සමනුභාසනාය න පටිනිස්සජ්ජනපච්චයා තිස්සෝ ආපත්තියෝ ආපජ්ජති—  ඤත්තියා දුක්කටං; ද්වීහි කම්මවාචාහි ථුල්ලච්චයා; කම්මවාචාපරියෝසානේ ආපත්ති සංඝාදිසේසස්ස. (10)
</Paragraph>

<Paragraph number="638" book="pari">
භේදකානුවත්තකා භික්ඛූ යාවතතියං සමනුභාසනාය න පටිනිස්සජ්ජනපච්චයා තිස්සෝ ආපත්තියෝ ආපජ්ජන්ති—  ඤත්තියා දුක්කටං; ද්වීහි කම්මවාචාහි ථුල්ලච්චයා; කම්මවාචාපරියෝසානේ ආපත්ති සංඝාදිසේසස්ස. (11)
</Paragraph>

<Paragraph number="639" book="pari">
දුබ්බචෝ භික්ඛු යාවතතියං සමනුභාසනාය න පටිනිස්සජ්ජනපච්චයා තිස්සෝ ආපත්තියෝ ආපජ්ජති—  ඤත්තියා දුක්කටං; ද්වීහි කම්මවාචාහි ථුල්ලච්චයා; කම්මවාචාපරියෝසානේ ආපත්ති සංඝාදිසේසස්ස. (12)
</Paragraph>

<Paragraph number="640" book="pari">
කුලදූසකෝ භික්ඛු යාවතතියං සමනුභාසනාය න පටිනිස්සජ්ජනපච්චයා තිස්සෝ ආපත්තියෝ ආපජ්ජති—  ඤත්තියා දුක්කටං; ද්වීහි කම්මවාචාහි ථුල්ලච්චයා; කම්මවාචාපරියෝසානේ ආපත්ති සංඝාදිසේසස්ස …පේ… . (13)
</Paragraph>

<Paragraph number="641" book="pari">
අනාදරියං පටිච්ච උදකේ උච්චාරං වා පස්සාවං වා ඛේළං වා කරණපච්චයා කති ආපත්තියෝ ආපජ්ජති? අනාදරියං පටිච්ච උදකේ උච්චාරං වා පස්සාවං වා ඛේළං වා කරණපච්චයා ඒකං ආපත්තිං ආපජ්ජති. දුක්කටං—  අනාදරියං පටිච්ච උදකේ උච්චාරං වා පස්සාවං වා ඛේළං වා කරණපච්චයා ඉමං ඒකං ආපත්තිං ආපජ්ජති. (14)

</Paragraph>
</Division>

<Paragraph number="642" type="center" book="pari">
කතාපත්තිවාරෝ නිට්ඨිතෝ දුතියෝ.
</Paragraph>