---
title: "1.1.2.5.7 සප්පාණකවග්ග"
tableOfContents: false
sidebar:
  order: 7
type: "tipitaka"
basket: "vi"
book: "pari"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="171" book="pari">

<Paragraph number="451" book="pari">
සඤ්චිච්ච පාණං ජීවිතා වෝරෝපේන්තෝ කති ආපත්තියෝ ආපජ්ජති? සඤ්චිච්ච පාණං ජීවිතා වෝරෝපේන්තෝ චතස්සෝ ආපත්තියෝ ආපජ්ජති. අනෝදිස්ස ඕපාතං ඛණති—  “යෝ කෝචි පපතිත්වා මරිස්සතී”ති, ආපත්ති දුක්කටස්ස; මනුස්සෝ තස්මිං පපතිත්වා මරති, ආපත්ති පාරාජිකස්ස; යක්ඛෝ වා පේතෝ වා තිරච්ඡානගතමනුස්සවිග්ගහෝ වා තස්මිං පපතිත්වා මරති, ආපත්ති ථුල්ලච්චයස්ස; තිරච්ඡානගතෝ තස්මිං පපතිත්වා මරති, ආපත්ති පාචිත්තියස්ස—  සඤ්චිච්ච පාණං ජීවිතා වෝරෝපේන්තෝ ඉමා චතස්සෝ ආපත්තියෝ ආපජ්ජති. (1)
</Paragraph>

<Paragraph number="452" book="pari">
ජානං සප්පාණකං උදකං පරිභුඤ්ජන්තෝ ද්වේ ආපත්තියෝ ආපජ්ජති. පරිභුඤ්ජති, පයෝගේ දුක්කටං; පරිභුත්තේ ආපත්ති පාචිත්තියස්ස. (2)
</Paragraph>

<Paragraph number="453" book="pari">
ජානං යථාධම්මං නිහතාධිකරණං පුනකම්මාය උක්කෝටේන්තෝ ද්වේ ආපත්තියෝ ආපජ්ජති. උක්කෝටේති, පයෝගේ දුක්කටං; උක්කෝටිතේ ආපත්ති පාචිත්තියස්ස. (3)
</Paragraph>

<Paragraph number="454" book="pari">
භික්ඛුස්ස ජානං දුට්ඨුල්ලං ආපත්තිං පටිච්ඡාදේන්තෝ ඒකං ආපත්තිං ආපජ්ජති, පාචිත්තියං. (4)
</Paragraph>

<Paragraph number="455" book="pari">
ජානං ඌනවීසතිවස්සං පුග්ගලං උපසම්පාදේන්තෝ ද්වේ ආපත්තියෝ ආපජ්ජති. උපසම්පාදේති, පයෝගේ දුක්කටං; උපසම්පාදිතේ ආපත්ති පාචිත්තියස්ස. (5)
</Paragraph>

<Paragraph number="456" book="pari">
ජානං ථේය්‍යසත්ථේන සද්ධිං සංවිධාය ඒකද්ධානමග්ගං පටිපජ්ජන්තෝ ද්වේ ආපත්තියෝ ආපජ්ජති. පටිපජ්ජති, පයෝගේ දුක්කටං; පටිපන්නේ ආපත්ති පාචිත්තියස්ස. (6)
</Paragraph>

<Paragraph number="457" book="pari">
මාතුගාමේන සද්ධිං සංවිධාය ඒකද්ධානමග්ගං පටිපජ්ජන්තෝ ද්වේ ආපත්තියෝ ආපජ්ජති. පටිපජ්ජති, පයෝගේ දුක්කටං; පටිපන්නේ ආපත්ති පාචිත්තියස්ස. (7)
</Paragraph>

<Paragraph number="458" book="pari">
පාපිකාය දිට්ඨියා යාවතතියං සමනුභාසනාය න පටිනිස්සජ්ජන්තෝ ද්වේ ආපත්තියෝ ආපජ්ජති. ඤත්තියා දුක්කටං; කම්මවාචාපරියෝසානේ ආපත්ති පාචිත්තියස්ස. (8)
</Paragraph>

<Paragraph number="459" book="pari">
ජානං තථාවාදිනා භික්ඛුනා අකටානුධම්මේන තං දිට්ඨිං අප්පටිනිස්සට්ඨේන සද්ධිං සම්භුඤ්ජන්තෝ ද්වේ ආපත්තියෝ ආපජ්ජති. සම්භුඤ්ජති, පයෝගේ දුක්කටං; සම්භුත්තේ ආපත්ති පාචිත්තියස්ස. (9)
</Paragraph>

<Paragraph number="460" book="pari">
ජානං තථානාසිතං සමණුද්දේසං උපලාපේන්තෝ ද්වේ ආපත්තියෝ ආපජ්ජති. උපලාපේති, පයෝගේ දුක්කටං; උපලාපිතේ ආපත්ති පාචිත්තියස්ස. (10)

</Paragraph>
</Division>

<Paragraph number="461" type="center" book="pari">
සප්පාණකවග්ගෝ සත්තමෝ.
</Paragraph>