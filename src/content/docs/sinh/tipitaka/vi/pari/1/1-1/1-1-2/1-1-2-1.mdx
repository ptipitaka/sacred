---
title: "1.1.2.1 පාරාජිකකණ්ඩ"
tableOfContents: false
sidebar:
  order: 1
type: "tipitaka"
basket: "vi"
book: "pari"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="157" book="pari">

<Paragraph number="333" book="pari">
මේථුනං ධම්මං පටිසේවන්තෝ කති ආපත්තියෝ ආපජ්ජති? මේථුනං ධම්මං පටිසේවන්තෝ තිස්සෝ ආපත්තියෝ ආපජ්ජති. අක්ඛායිතේ සරීරේ මේථුනං ධම්මං පටිසේවති, ආපත්ති පාරාජිකස්ස; යේභුය්‍යේන ඛායිතේ සරීරේ මේථුනං ධම්මං පටිසේවති, ආපත්ති ථුල්ලච්චයස්ස; වට්ටකතේ මුඛේ අච්ඡුපන්තං අඞ්ගජාතං පවේසේති, ආපත්ති දුක්කටස්ස—  මේථුනං ධම්මං පටිසේවන්තෝ ඉමා තිස්සෝ ආපත්තියෝ ආපජ්ජති.
</Paragraph>

</Division>
<Division number="158" book="pari">

<Paragraph number="334" book="pari">
අදින්නං ආදියන්තෝ කති ආපත්තියෝ ආපජ්ජති? අදින්නං ආදියන්තෝ තිස්සෝ ආපත්තියෝ ආපජ්ජති. පඤ්චමාසකං වා අතිරේකපඤ්චමාසකං වා අග්ඝනකං අදින්නං ථේය්‍යසඞ්ඛාතං ආදියති, ආපත්ති පාරාජිකස්ස; අතිරේකමාසකං වා ඌනපඤ්චමාසකං වා අග්ඝනකං අදින්නං ථේය්‍යසඞ්ඛාතං ආදියති, ආපත්ති ථුල්ලච්චයස්ස; මාසකං වා ඌනමාසකං වා අග්ඝනකං අදින්නං ථේය්‍යසඞ්ඛාතං ආදියති, ආපත්ති දුක්කටස්ස—  අදින්නං ආදියන්තෝ ඉමා තිස්සෝ ආපත්තියෝ ආපජ්ජති.
</Paragraph>

</Division>
<Division number="159" book="pari">

<Paragraph number="335" book="pari">
සඤ්චිච්ච මනුස්සවිග්ගහං ජීවිතා වෝරෝපේන්තෝ කති ආපත්තියෝ ආපජ්ජති? සඤ්චිච්ච මනුස්සවිග්ගහං ජීවිතා වෝරෝපේන්තෝ තිස්සෝ ආපත්තියෝ ආපජ්ජති. මනුස්සං ඕදිස්ස ඕපාතං ඛණති “පපතිත්වා මරිස්සතී”ති, ආපත්ති දුක්කටස්ස; පපතිතේ දුක්ඛා වේදනා උප්පජ්ජති, ආපත්ති ථුල්ලච්චයස්ස; මරති, ආපත්ති පාරාජිකස්ස—  සඤ්චිච්ච මනුස්සවිග්ගහං ජීවිතා වෝරෝපේන්තෝ ඉමා තිස්සෝ ආපත්තියෝ ආපජ්ජති.
</Paragraph>

</Division>
<Division number="160" book="pari">

<Paragraph number="336" book="pari">
අසන්තං අභූතං උත්තරිමනුස්සධම්මං උල්ලපන්තෝ කති ආපත්තියෝ ආපජ්ජති? අසන්තං අභූතං උත්තරිමනුස්සධම්මං උල්ලපන්තෝ තිස්සෝ ආපත්තියෝ ආපජ්ජති. පාපිච්ඡෝ ඉච්ඡාපකතෝ අසන්තං අභූතං උත්තරිමනුස්සධම්මං උල්ලපති, ආපත්ති පාරාජිකස්ස; “යෝ තේ විහාරේ වසති, සෝ භික්ඛු අරහා”ති භණති, පටිවිජානන්තස්ස ආපත්ති ථුල්ලච්චයස්ස; න පටිවිජානන්තස්ස ආපත්ති දුක්කටස්ස—  අසන්තං අභූතං උත්තරිමනුස්සධම්මං උල්ලපන්තෝ ඉමා තිස්සෝ ආපත්තියෝ ආපජ්ජති.

</Paragraph>
</Division>

<Paragraph number="337" type="center" book="pari">
චත්තාරෝ පාරාජිකා නිට්ඨිතා.
</Paragraph>