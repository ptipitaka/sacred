---
title: "1.1.2.2 සංඝාදිසේසකණ්ඩ"
tableOfContents: false
sidebar:
  order: 2
type: "tipitaka"
basket: "vi"
book: "pari"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="161" book="pari">

<Paragraph number="338" book="pari">
( ) උපක්කමිත්වා අසුචිං මෝචේන්තෝ තිස්සෝ ආපත්තියෝ ආපජ්ජති. චේතේති උපක්කමති මුච්චති, ආපත්ති සංඝාදිසේසස්ස; චේතේති උපක්කමති න මුච්චති, ආපත්ති ථුල්ලච්චයස්ස; පයෝගේ දුක්කටං. (1)
</Paragraph>

<Paragraph number="339" book="pari">
මාතුගාමේන සද්ධිං කායසංසග්ගං සමාපජ්ජන්තෝ තිස්සෝ ආපත්තියෝ ආපජ්ජති. කායේන කායං ආමසති, ආපත්ති සංඝාදිසේසස්ස; කායේන කායපටිබද්ධං ආමසති, ආපත්ති ථුල්ලච්චයස්ස; කායපටිබද්ධේන කායපටිබද්ධං ආමසති, ආපත්ති දුක්කටස්ස. (2)
</Paragraph>

<Paragraph number="340" book="pari">
මාතුගාමං දුට්ඨුල්ලාහි වාචාහි ඕභාසේන්තෝ තිස්සෝ ආපත්තියෝ ආපජ්ජති. වච්චමග්ගං පස්සාවමග්ගං ආදිස්ස වණ්ණම්පි භණති, අවණ්ණම්පි භණති, ආපත්ති සංඝාදිසේසස්ස; වච්චමග්ගං පස්සාවමග්ගං ඨපේත්වා අධක්ඛකං උබ්භජාණුමණ්ඩලං ආදිස්ස වණ්ණම්පි භණති අවණ්ණම්පි භණති, ආපත්ති ථුල්ලච්චයස්ස; කායපටිබද්ධං ආදිස්ස වණ්ණම්පි භණති අවණ්ණම්පි භණති, ආපත්ති දුක්කටස්ස. (3)
</Paragraph>

<Paragraph number="341" book="pari">
අත්තකාමපාරිචරියාය වණ්ණං භාසන්තෝ තිස්සෝ ආපත්තියෝ ආපජ්ජති. මාතුගාමස්ස සන්තිකේ අත්තකාමපාරිචරියාය වණ්ණං භාසති, ආපත්ති සංඝාදිසේසස්ස; පණ්ඩකස්ස සන්තිකේ අත්තකාමපාරිචරියාය වණ්ණං භාසති, ආපත්ති ථුල්ලච්චයස්ස; තිරච්ඡානගතස්ස සන්තිකේ අත්තකාමපාරිචරියාය වණ්ණං භාසති, ආපත්ති දුක්කටස්ස. (4)
</Paragraph>

<Paragraph number="342" book="pari">
සඤ්චරිත්තං සමාපජ්ජන්තෝ තිස්සෝ ආපත්තියෝ ආපජ්ජති. පටිග්ගණ්හාති වීමංසති පච්චාහරති, ආපත්ති සංඝාදිසේසස්ස; පටිග්ගණ්හාති වීමංසති න පච්චාහරති, ආපත්ති ථුල්ලච්චයස්ස; පටිග්ගණ්හාති න වීමංසති න පච්චාහරති, ආපත්ති දුක්කටස්ස. (5)
</Paragraph>

<Paragraph number="343" book="pari">
සඤ්ඤාචිකාය කුටිං කාරාපේන්තෝ තිස්සෝ ආපත්තියෝ ආපජ්ජති. කාරාපේති, පයෝගේ දුක්කටං; ඒකං පිණ්ඩං අනාගතේ, ආපත්ති ථුල්ලච්චයස්ස; තස්මිං පිණ්ඩේ ආගතේ, ආපත්ති සංඝාදිසේසස්ස. (6)
</Paragraph>

<Paragraph number="344" book="pari">
මහල්ලකං විහාරං කාරාපේන්තෝ තිස්සෝ ආපත්තියෝ ආපජ්ජති. කාරාපේති, පයෝගේ දුක්කටං; ඒකං පිණ්ඩං අනාගතේ, ආපත්ති ථුල්ලච්චයස්ස; තස්මිං පිණ්ඩේ ආගතේ, ආපත්ති සංඝාදිසේසස්ස. (7)
</Paragraph>

<Paragraph number="345" book="pari">
භික්ඛුං අමූලකේන පාරාජිකේන ධම්මේන අනුද්ධංසේන්තෝ තිස්සෝ ආපත්තියෝ ආපජ්ජති. අනෝකාසං කාරාපේත්වා චාවනාධිප්පායෝ වදේති, ආපත්ති සංඝාදිසේසේන දුක්කටස්ස; ඕකාසං කාරාපේත්වා අක්කෝසාධිප්පායෝ වදේති, ආපත්ති ඕමසවාදස්ස. (8)
</Paragraph>

<Paragraph number="346" book="pari">
භික්ඛුං අඤ්ඤභාගියස්ස අධිකරණස්ස කිඤ්චි දේසං ලේසමත්තං උපාදාය පාරාජිකේන ධම්මේන අනුද්ධංසේන්තෝ තිස්සෝ ආපත්තියෝ ආපජ්ජති. අනෝකාසං කාරාපේත්වා චාවනාධිප්පායෝ වදේති, ආපත්ති සංඝාදිසේසේන දුක්කටස්ස; ඕකාසං කාරාපේත්වා අක්කෝසාධිප්පායෝ වදේති, ආපත්ති ඕමසවාදස්ස. (9)
</Paragraph>

<Paragraph number="347" book="pari">
සංඝභේදකෝ භික්ඛු යාවතතියං සමනුභාසනාය න පටිනිස්සජ්ජන්තෝ තිස්සෝ ආපත්තියෝ ආපජ්ජති. ඤත්තියා දුක්කටං; ද්වීහි කම්මවාචාහි ථුල්ලච්චයා; කම්මවාචාපරියෝසානේ ආපත්ති සංඝාදිසේසස්ස. (10)
</Paragraph>

<Paragraph number="348" book="pari">
භේදකානුවත්තකා භික්ඛූ යාවතතියං සමනුභාසනාය න පටිනිස්සජ්ජන්තා තිස්සෝ ආපත්තියෝ ආපජ්ජන්ති. ඤත්තියා දුක්කටං; ද්වීහි කම්මවාචාහි ථුල්ලච්චයා; කම්මවාචාපරියෝසානේ ආපත්ති සංඝාදිසේසස්ස. (11)
</Paragraph>

<Paragraph number="349" book="pari">
දුබ්බචෝ භික්ඛු යාවතතියං සමනුභාසනාය න පටිනිස්සජ්ජන්තෝ තිස්සෝ ආපත්තියෝ ආපජ්ජති. ඤත්තියා දුක්කටං; ද්වීහි කම්මවාචාහි ථුල්ලච්චයා; කම්මවාචාපරියෝසානේ ආපත්ති සංඝාදිසේසස්ස. (12)
</Paragraph>

<Paragraph number="350" book="pari">
කුලදූසකෝ භික්ඛු යාවතතියං සමනුභාසනාය න පටිනිස්සජ්ජන්තෝ තිස්සෝ ආපත්තියෝ ආපජ්ජති. ඤත්තියා දුක්කටං; ද්වීහි කම්මවාචාහි ථුල්ලච්චයා; කම්මවාචාපරියෝසානේ ආපත්ති සංඝාදිසේසස්ස. (13)

</Paragraph>
</Division>

<Paragraph number="351" type="center" book="pari">
තේරස සංඝාදිසේසා නිට්ඨිතා.
</Paragraph>