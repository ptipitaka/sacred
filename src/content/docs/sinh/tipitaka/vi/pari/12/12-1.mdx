---
title: "12.1 චෝදනාදිපුච්ඡාවිස්සජ්ජනා"
tableOfContents: false
sidebar:
  order: 1
type: "tipitaka"
basket: "vi"
book: "pari"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="359" book="pari">

<Paragraph number="1770" type="verses" book="pari">
_චෝදනා කිමත්ථාය,_  
_සාරණා කිස්ස කාරණා;_  
_සංඝෝ කිමත්ථාය,_  
_මතිකම්මං පන කිස්ස කාරණා._  

</Paragraph>

<Paragraph number="1771" type="verses" book="pari">
_චෝදනා සාරණත්ථාය,_  
_නිග්ගහත්ථාය සාරණා;_  
_සංඝෝ පරිග්ගහත්ථාය,_  
_මතිකම්මං පන පාටියේක්කං._  

</Paragraph>

<Paragraph number="1772" type="verses" book="pari">
_මා ඛෝ තුරිතෝ අභණි,_  
_මා ඛෝ චණ්ඩිකතෝ භණි;_  
_මා ඛෝ පටිඝං ජනයි,_  
_සචේ අනුවිජ්ජකෝ තුවං._  

</Paragraph>

<Paragraph number="1773" type="verses" book="pari">
_මා ඛෝ සහසා අභණි,_  
_කථං විග්ගාහිකං අනත්ථසංහිතං;_  
_සුත්තේ විනයේ අනුලෝමේ,_  
_පඤ්ඤත්තේ අනුලෝමිකේ._  

</Paragraph>

<Paragraph number="1774" type="verses" book="pari">
_අනුයෝගවත්තං නිසාමය,_  
_කුසලේන බුද්ධිමතා කතං;_  
_සුවුත්තං සික්ඛාපදානුලෝමිකං,_  
_ගතිං න නාසේන්තෝ සම්පරායිකං;_  
_හිතේසී අනුයුඤ්ජස්සු,_  
_කාලේනත්ථූපසංහිතං._  

</Paragraph>

<Paragraph number="1775" type="verses" book="pari">
_චුදිතස්ස ච චෝදකස්ස ච,_  
_සහසා වෝහාරං මා පධාරේසි;_  
_චෝදකෝ ආහ ආපන්නෝති,_  
_චුදිතකෝ ආහ අනාපන්නෝති._  

</Paragraph>

<Paragraph number="1776" type="verses" book="pari">
උභෝ අනුක්ඛිපන්තෝ,_  
_පටිඤ්ඤානුසන්ධිතේන කාරයේ;_  
_පටිඤ්ඤා ලජ්ජීසු කතා,_  
_අලජ්ජීසු ඒවං න විජ්ජති;_  
_බහුම්පි අලජ්ජී භාසේය්‍ය,_  
_වත්තානුසන්ධිතේන කාරයේ._  

</Paragraph>

<Paragraph number="1777" type="verses" book="pari">
_අලජ්ජී කීදිසෝ හෝති,_  
_පටිඤ්ඤා යස්ස න රූහති;_  
_ඒතඤ්ච තාහං පුච්ඡාමි,_  
_කීදිසෝ වුච්චති අලජ්ජී පුග්ගලෝ._  

</Paragraph>

<Paragraph number="1778" type="verses" book="pari">
_සඤ්චිච්ච ආපත්තිං ආපජ්ජති,_  
_ආපත්තිං පරිගූහති;_  
_අගතිගමනඤ්ච ගච්ඡති,_  
_ඒදිසෝ වුච්චති අලජ්ජීපුග්ගලෝ._  

</Paragraph>

<Paragraph number="1779" type="verses" book="pari">
_සච්චං අහම්පි ජානාමි,_  
_ඒදිසෝ වුච්චති අලජ්ජීපුග්ගලෝ;_  
_අඤ්ඤඤ්ච තාහං පුච්ඡාමි,_  
_කීදිසෝ වුච්චති ලජ්ජීපුග්ගලෝ._  

</Paragraph>

<Paragraph number="1780" type="verses" book="pari">
_සඤ්චිච්ච ආපත්තිං නාපජ්ජති,_  
_ආපත්තිං න පරිගූහති;_  
_අගතිගමනං න ගච්ඡති,_  
_ඒදිසෝ වුච්චති ලජ්ජීපුග්ගලෝ._  

</Paragraph>

<Paragraph number="1781" type="verses" book="pari">
_සච්චං අහම්පි ජානාමි,_  
_ඒදිසෝ වුච්චති ලජ්ජීපුග්ගලෝ;_  
_අඤ්ඤඤ්ච තාහං පුච්ඡාමි,_  
_කීදිසෝ වුච්චති අධම්මචෝදකෝ._  

</Paragraph>

<Paragraph number="1782" type="verses" book="pari">
_අකාලේන චෝදේති අභූතේන,_  
_ඵරුසේන අනත්ථසංහිතේන;_  
_දෝසන්තරෝ චෝදේති නෝ මේත්තාචිත්තෝ,_  
_ඒදිසෝ වුච්චති අධම්මචෝදකෝ._  

</Paragraph>

<Paragraph number="1783" type="verses" book="pari">
_සච්චං අහම්පි ජානාමි,_  
_ඒදිසෝ වුච්චති අධම්මචෝදකෝ;_  
_අඤ්ඤඤ්ච තාහං පුච්ඡාමි,_  
_කීදිසෝ වුච්චති ධම්මචෝදකෝ._  

</Paragraph>

<Paragraph number="1784" type="verses" book="pari">
_කාලේන චෝදේති භූතේන,_  
_සණ්හේන අත්ථසංහිතේන;_  
_මේත්තාචිත්තෝ චෝදේති නෝ දෝසන්තරෝ,_  
_ඒදිසෝ වුච්චති ධම්මචෝදකෝ._  

</Paragraph>

<Paragraph number="1785" type="verses" book="pari">
_සච්චං අහම්පි ජානාමි,_  
_ඒදිසෝ වුච්චති ධම්මචෝදකෝ;_  
_අඤ්ඤඤ්ච තාහං පුච්ඡාමි,_  
_කීදිසෝ වුච්චති බාලචෝදකෝ._  

</Paragraph>

<Paragraph number="1786" type="verses" book="pari">
_පුබ්බාපරං න ජානාති,_  
_පුබ්බාපරස්ස අකෝවිදෝ;_  
_අනුසන්ධිවචනපථං න ජානාති,_  
_අනුසන්ධිවචනපථස්ස අකෝවිදෝ;_  
_ඒදිසෝ වුච්චති බාලචෝදකෝ._  

</Paragraph>

<Paragraph number="1787" type="verses" book="pari">
_සච්චං අහම්පි ජානාමි,_  
_ඒදිසෝ වුච්චති බාලචෝදකෝ;_  
_අඤ්ඤඤ්ච තාහං පුච්ඡාමි,_  
_කීදිසෝ වුච්චති පණ්ඩිතචෝදකෝ._  

</Paragraph>

<Paragraph number="1788" type="verses" book="pari">
_පුබ්බාපරම්පි ජානාති,_  
_පුබ්බාපරස්ස කෝවිදෝ;_  
_අනුසන්ධිවචනපථං ජානාති,_  
_අනුසන්ධිවචනපථස්ස කෝවිදෝ;_  
_ඒදිසෝ වුච්චති පණ්ඩිතචෝදකෝ._  

</Paragraph>

<Paragraph number="1789" type="verses" book="pari">
_සච්චං අහම්පි ජානාමි,_  
_ඒදිසෝ වුච්චති පණ්ඩිතචෝදකෝ;_  
_අඤ්ඤඤ්ච තාහං පුච්ඡාමි,_  
_චෝදනා කින්ති වුච්චති._  

</Paragraph>

<Paragraph number="1790" type="verses" book="pari">
_සීලවිපත්තියා චෝදේති,_  
_අථෝ ආචාරදිට්ඨියා;_  
_ආජීවේනපි චෝදේති,_  
_චෝදනා තේන වුච්චතීති._  


</Paragraph>
</Division>

<Paragraph number="1791" type="center" book="pari">
අපරං ගාථාසඞ්ගණිකං නිට්ඨිතං.
</Paragraph>