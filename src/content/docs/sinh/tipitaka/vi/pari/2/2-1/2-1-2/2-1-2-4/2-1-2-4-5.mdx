---
title: "2.1.2.4.5 චිත්තාගාරවග්ග"
tableOfContents: false
sidebar:
  order: 5
type: "tipitaka"
basket: "vi"
book: "pari"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="235" book="pari">

<Paragraph number="921" book="pari">
රාජාගාරං වා චිත්තාගාරං වා ආරාමං වා උය්‍යානං වා පෝක්ඛරණිං වා දස්සනාය ගච්ඡන්තී ද්වේ ආපත්තියෝ ආපජ්ජති. ගච්ඡති, ආපත්ති දුක්කටස්ස; යත්ථ ඨිතා පස්සති, ආපත්ති පාචිත්තියස්ස. (1)
</Paragraph>

<Paragraph number="922" book="pari">
ආසන්දිං වා පල්ලඞ්කං වා පරිභුඤ්ජන්තී ද්වේ ආපත්තියෝ ආපජ්ජති. පරිභුඤ්ජති, පයෝගේ දුක්කටං; පරිභුත්තේ, ආපත්ති පාචිත්තියස්ස. (2)
</Paragraph>

<Paragraph number="923" book="pari">
සුත්තං කන්තන්තී ද්වේ ආපත්තියෝ ආපජ්ජති. කන්තති, පයෝගේ දුක්කටං; උජ්ජවුජ්ජවේ, ආපත්ති පාචිත්තියස්ස. (3)
</Paragraph>

<Paragraph number="924" book="pari">
ගිහිවේය්‍යාවච්චං කරෝන්තී ද්වේ ආපත්තියෝ ආපජ්ජති. කරෝති, පයෝගේ දුක්කටං; කතේ, ආපත්ති පාචිත්තියස්ස. (4)
</Paragraph>

<Paragraph number="925" book="pari">
භික්ඛුනියා—  “ඒහාය්‍යේ, ඉමං අධිකරණං වූපසමේහී”ති වුච්චමානා—  “සාධූ”ති පටිස්සුණිත්වා නේව වූපසමේන්තී න වූපසමාය උස්සුක්කං කරෝන්තී ඒකං ආපත්තිං ආපජ්ජති. පාචිත්තියං. (5)
</Paragraph>

<Paragraph number="926" book="pari">
අගාරිකස්ස වා පරිබ්බාජකස්ස වා පරිබ්බාජිකාය වා සහත්ථා ඛාදනීයං වා භෝජනීයං වා දේන්තී ද්වේ ආපත්තියෝ ආපජ්ජති. දේති, පයෝගේ දුක්කටං; දින්නේ, ආපත්ති පාචිත්තියස්ස. (6)
</Paragraph>

<Paragraph number="927" book="pari">
ආවසථචීවරං අනිස්සජ්ජිත්වා පරිභුඤ්ජන්තී ද්වේ ආපත්තියෝ ආපජ්ජති. පරිභුඤ්ජති, පයෝගේ දුක්කටං; පරිභුත්තේ, ආපත්ති පාචිත්තියස්ස. (7)
</Paragraph>

<Paragraph number="928" book="pari">
ආවසථං අනිස්සජ්ජිත්වා චාරිකං පක්කමන්තී ද්වේ ආපත්තියෝ ආපජ්ජති. පඨමං පාදං පරික්ඛේපං අතික්කාමේති, ආපත්ති දුක්කටස්ස; දුතියං පාදං අතික්කාමේති, ආපත්ති පාචිත්තියස්ස. (8)
</Paragraph>

<Paragraph number="929" book="pari">
තිරච්ඡානවිජ්ජං පරියාපුණන්තී ද්වේ ආපත්තියෝ ආපජ්ජති. පරියාපුණාති, පයෝගේ දුක්කටං; පදේ පදේ ආපත්ති පාචිත්තියස්ස. (9)
</Paragraph>

<Paragraph number="930" book="pari">
තිරච්ඡානවිජ්ජං වාචේන්තී ද්වේ ආපත්තියෝ ආපජ්ජති. වාචේති, පයෝගේ දුක්කටං; පදේ පදේ ආපත්ති පාචිත්තියස්ස. (10)

</Paragraph>
</Division>

<Paragraph number="931" type="center" book="pari">
චිත්තාගාරවග්ගෝ පඤ්චමෝ.
</Paragraph>