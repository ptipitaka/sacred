---
title: "2.1.2.2 සංඝාදිසේසකණ්ඩ"
tableOfContents: false
sidebar:
  order: 2
type: "tipitaka"
basket: "vi"
book: "pari"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="229" book="pari">

<Paragraph number="853" book="pari">
උස්සයවාදිකා භික්ඛුනී අඩ්ඩං කරෝන්තී තිස්සෝ ආපත්තියෝ ආපජ්ජති. ඒකස්ස ආරෝචේති, ආපත්ති දුක්කටස්ස; දුතියස්ස ආරෝචේති, ආපත්ති ථුල්ලච්චයස්ස; අඩ්ඩපරියෝසානේ ආපත්ති සංඝාදිසේසස්ස. (1)
</Paragraph>

<Paragraph number="854" book="pari">
චෝරිං වුට්ඨාපේන්තී තිස්සෝ ආපත්තියෝ ආපජ්ජති. ඤත්තියා දුක්කටං; ද්වීහි කම්මවාචාහි ථුල්ලච්චයා; කම්මවාචාපරියෝසානේ ආපත්ති සංඝාදිසේසස්ස. (2)
</Paragraph>

<Paragraph number="855" book="pari">
ඒකා ගාමන්තරං ගච්ඡන්තී තිස්සෝ ආපත්තියෝ ආපජ්ජති. ගච්ඡති, ආපත්ති දුක්කටස්ස; පඨමං පාදං පරික්ඛේපං අතික්කාමේති, ආපත්ති ථුල්ලච්චයස්ස; දුතියං පාදං අතික්කාමේති, ආපත්ති සංඝාදිසේසස්ස. (3)
</Paragraph>

<Paragraph number="856" book="pari">
සමග්ගේන සංඝේන උක්ඛිත්තං භික්ඛුනිං ධම්මේන විනයේන සත්ථුසාසනේන අනපලෝකේත්වා කාරකසංඝං අනඤ්ඤාය ගණස්ස ඡන්දං ඕසාරේන්තී තිස්සෝ ආපත්තියෝ ආපජ්ජති. ඤත්තියා දුක්කටං; ද්වීහි කම්මවාචාහි ථුල්ලච්චයා; කම්මවාචාපරියෝසානේ ආපත්ති සංඝාදිසේසස්ස. (4)
</Paragraph>

<Paragraph number="857" book="pari">
අවස්සුතා භික්ඛුනී අවස්සුතස්ස පුරිසපුග්ගලස්ස හත්ථතෝ ඛාදනීයං වා භෝජනීයං වා සහත්ථා පටිග්ගහේත්වා භුඤ්ජන්තී තිස්සෝ ආපත්තියෝ ආපජ්ජති. “ඛාදිස්සාමි භුඤ්ජිස්සාමී”ති පටිග්ගණ්හාති, ආපත්ති ථුල්ලච්චයස්ස; අජ්ඣෝහාරේ අජ්ඣෝහාරේ ආපත්ති සංඝාදිසේසස්ස; උදකදන්තපෝනං පටිග්ගණ්හාති, ආපත්ති දුක්කටස්ස. (5)
</Paragraph>

<Paragraph number="858" book="pari">
“කිං තේ, අය්‍යේ, ඒසෝ පුරිසපුග්ගලෝ කරිස්සති අවස්සුතෝ වා අනවස්සුතෝ වා, යතෝ ත්වං අනවස්සුතා. ඉඞ්ඝ, අය්‍යේ, යං තේ ඒසෝ පුරිසපුග්ගලෝ දේති ඛාදනීයං වා භෝජනීයං වා, තං ත්වං සහත්ථා පටිග්ගහේත්වා ඛාද වා භුඤ්ජ වා”ති උය්‍යෝජේන්තී තිස්සෝ ආපත්තියෝ ආපජ්ජති. තස්සා වචනේන ඛාදිස්සාමි භුඤ්ජිස්සාමීති පටිග්ගණ්හාති, ආපත්ති දුක්කටස්ස; අජ්ඣෝහාරේ අජ්ඣෝහාරේ ආපත්ති ථුල්ලච්චයස්ස; භෝජනපරියෝසානේ ආපත්ති සංඝාදිසේසස්ස. (6)
</Paragraph>

<Paragraph number="859" book="pari">
කුපිතා භික්ඛුනී යාවතතියං සමනුභාසනාය න පටිනිස්සජ්ජන්තී තිස්සෝ ආපත්තියෝ ආපජ්ජති. ඤත්තියා දුක්කටං; ද්වීහි කම්මවාචාහි ථුල්ලච්චයා; කම්මවාචාපරියෝසානේ ආපත්ති සංඝාදිසේසස්ස. (7)
</Paragraph>

<Paragraph number="860" book="pari">
කිස්මිඤ්චිදේව අධිකරණේ පච්චාකතා භික්ඛුනී යාවතතියං සමනුභාසනාය න පටිනිස්සජ්ජන්තී තිස්සෝ ආපත්තියෝ ආපජ්ජති. ඤත්තියා දුක්කටං; ද්වීහි කම්මවාචාහි ථුල්ලච්චයා; කම්මවාචාපරියෝසානේ ආපත්ති සංඝාදිසේසස්ස. (8)
</Paragraph>

<Paragraph number="861" book="pari">
සංසට්ඨා භික්ඛුනියෝ යාවතතියං සමනුභාසනාය න පටිනිස්සජ්ජන්තියෝ තිස්සෝ ආපත්තියෝ ආපජ්ජන්ති. ඤත්තියා දුක්කටං; ද්වීහි කම්මවාචාහි ථුල්ලච්චයා; කම්මවාචාපරියෝසානේ ආපත්ති සංඝාදිසේසස්ස. (9)
</Paragraph>

<Paragraph number="862" book="pari">
“සංසට්ඨාව, අය්‍යේ, තුම්හේ විහරථ. මා තුම්හේ නානා විහරිත්ථා”ති උය්‍යෝජේන්තී යාවතතියං සමනුභාසනාය න පටිනිස්සජ්ජන්තී තිස්සෝ ආපත්තියෝ ආපජ්ජති. ඤත්තියා දුක්කටං; ද්වීහි කම්මවාචාහි ථුල්ලච්චයා; කම්මවාචාපරියෝසානේ ආපත්ති සංඝාදිසේසස්ස. (10)

</Paragraph>
</Division>

<Paragraph number="863" type="center" book="pari">
සංඝාදිසේසා නිට්ඨිතා.
</Paragraph>