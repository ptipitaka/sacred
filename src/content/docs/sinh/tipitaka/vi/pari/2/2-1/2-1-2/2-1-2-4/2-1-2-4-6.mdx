---
title: "2.1.2.4.6 ආරාමවග්ග"
tableOfContents: false
sidebar:
  order: 6
type: "tipitaka"
basket: "vi"
book: "pari"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="236" book="pari">

<Paragraph number="932" book="pari">
ජානං සභික්ඛුකං ආරාමං අනාපුච්ඡා පවිසන්තී ද්වේ ආපත්තියෝ ආපජ්ජති. පඨමං පාදං පරික්ඛේපං අතික්කාමේති, ආපත්ති දුක්කටස්ස; දුතියං පාදං අතික්කාමේති, ආපත්ති පාචිත්තියස්ස. (1)
</Paragraph>

<Paragraph number="933" book="pari">
භික්ඛුං අක්කෝසන්තී පරිභාසන්තී ද්වේ ආපත්තියෝ ආපජ්ජති. අක්කෝසති, පයෝගේ දුක්කටං; අක්කෝසිතේ, ආපත්ති පාචිත්තියස්ස. (2)
</Paragraph>

<Paragraph number="934" book="pari">
චණ්ඩීකතා ගණං පරිභාසන්තී ද්වේ ආපත්තියෝ ආපජ්ජති. පරිභාසති, පයෝගේ දුක්කටං; පරිභාසිතේ, ආපත්ති පාචිත්තියස්ස. (3)
</Paragraph>

<Paragraph number="935" book="pari">
නිමන්තිතා වා පවාරිතා වා ඛාදනීයං වා භෝජනීයං වා භුඤ්ජන්තී ද්වේ ආපත්තියෝ ආපජ්ජති. “ඛාදිස්සාමි භුඤ්ජිස්සාමී”ති පටිග්ගණ්හාති, ආපත්ති දුක්කටස්ස; අජ්ඣෝහාරේ අජ්ඣෝහාරේ ආපත්ති පාචිත්තියස්ස. (4)
</Paragraph>

<Paragraph number="936" book="pari">
කුලං මච්ඡරායන්තී ද්වේ ආපත්තියෝ ආපජ්ජති. මච්ඡරායති, පයෝගේ දුක්කටං; මච්ඡරිතේ, ආපත්ති පාචිත්තියස්ස. (5)
</Paragraph>

<Paragraph number="937" book="pari">
අභික්ඛුකේ ආවාසේ වස්සං වසන්තී ද්වේ ආපත්තියෝ ආපජ්ජති. “වස්සං වසිස්සාමී”ති සේනාසනං පඤ්ඤපේති පානීයං පරිභෝජනීයං උපට්ඨපේති පරිවේණං සම්මජ්ජති, ආපත්ති දුක්කටස්ස; සහ අරුණුග්ගමනා ආපත්ති පාචිත්තියස්ස. (6)
</Paragraph>

<Paragraph number="938" book="pari">
වස්සංවුට්ඨා භික්ඛුනී උභතෝසංඝේ තීහි ඨානේහි න පවාරේන්තී ඒකං ආපත්තිං ආපජ්ජති. පාචිත්තියං. (7)
</Paragraph>

<Paragraph number="939" book="pari">
ඕවාදාය වා සංවාසාය වා න ගච්ඡන්තී ඒකං ආපත්තිං ආපජ්ජති. පාචිත්තියං. (8)
</Paragraph>

<Paragraph number="940" book="pari">
උපෝසථම්පි න පුච්ඡන්තී ඕවාදම්පි න යාචන්තී ඒකං ආපත්තිං ආපජ්ජති. පාචිත්තියං. (9)
</Paragraph>

<Paragraph number="941" book="pari">
පසාඛේ ජාතං ගණ්ඩං වා රුධිතං වා අනපලෝකේත්වා සංඝං වා ගණං වා පුරිසේන සද්ධිං ඒකේනේකා භේදාපේන්තී ද්වේ ආපත්තියෝ ආපජ්ජති. භේදාපේති, පයෝගේ දුක්කටං; භින්නේ, ආපත්ති පාචිත්තියස්ස. (10)

</Paragraph>
</Division>

<Paragraph number="942" type="center" book="pari">
ආරාමවග්ගෝ ඡට්ඨෝ.
</Paragraph>