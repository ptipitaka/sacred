---
title: "2.1.1.4.8 කුමාරිභූතවග්ග"
tableOfContents: false
sidebar:
  order: 8
type: "tipitaka"
basket: "vi"
book: "pari"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="225" book="pari">

<Paragraph number="795" book="pari">
ඌනවීසතිවස්සං කුමාරිභූතං වුට්ඨාපේන්තියා පාචිත්තියං කත්ථ පඤ්ඤත්තන්ති? සාවත්ථියං පඤ්ඤත්තං. කං ආරබ්භාති? සම්බහුලා භික්ඛුනියෝ ආරබ්භ. කිස්මිං වත්ථුස්මින්ති? සම්බහුලා භික්ඛුනියෝ ඌනවීසතිවස්සං කුමාරිභූතං වුට්ඨාපේසුං, තස්මිං වත්ථුස්මිං. ඒකා පඤ්ඤත්ති. ඡන්නං ආපත්තිසමුට්ඨානානං තීහි සමුට්ඨානේහි සමුට්ඨාති …පේ… . (1)
</Paragraph>

<Paragraph number="796" book="pari">
පරිපුණ්ණවීසතිවස්සං කුමාරිභූතං ද්වේ වස්සානි ඡසු ධම්මේසු අසික්ඛිතසික්ඛං වුට්ඨාපේන්තියා පාචිත්තියං කත්ථ පඤ්ඤත්තන්ති? සාවත්ථියං පඤ්ඤත්තං. කං ආරබ්භාති? සම්බහුලා භික්ඛුනියෝ ආරබ්භ. කිස්මිං වත්ථුස්මින්ති? සම්බහුලා භික්ඛුනියෝ පරිපුණ්ණවීසතිවස්සං කුමාරිභූතං ද්වේ වස්සානි ඡසු ධම්මේසු අසික්ඛිතසික්ඛං වුට්ඨාපේසුං, තස්මිං වත්ථුස්මිං. ඒකා පඤ්ඤත්ති. ඡන්නං ආපත්තිසමුට්ඨානානං තීහි සමුට්ඨානේහි සමුට්ඨාති …පේ… . (2)
</Paragraph>

<Paragraph number="797" book="pari">
පරිපුණ්ණවීසතිවස්සං කුමාරිභූතං ද්වේ වස්සානි ඡසු ධම්මේසු සික්ඛිතසික්ඛං සංඝේන අසම්මතං වුට්ඨාපේන්තියා පාචිත්තියං කත්ථ පඤ්ඤත්තන්ති? සාවත්ථියං පඤ්ඤත්තං. කං ආරබ්භාති? සම්බහුලා භික්ඛුනියෝ ආරබ්භ. කිස්මිං වත්ථුස්මින්ති? සම්බහුලා භික්ඛුනියෝ පරිපුණ්ණවීසතිවස්සං කුමාරිභූතං ද්වේ වස්සානි ඡසු ධම්මේසු සික්ඛිතසික්ඛං සංඝේන අසම්මතං වුට්ඨාපේසුං, තස්මිං වත්ථුස්මිං. ඒකා පඤ්ඤත්ති. ඡන්නං ආපත්තිසමුට්ඨානානං තීහි සමුට්ඨානේහි සමුට්ඨාති …පේ… . (3)
</Paragraph>

<Paragraph number="798" book="pari">
ඌනද්වාදසවස්සාය වුට්ඨාපේන්තියා පාචිත්තියං කත්ථ පඤ්ඤත්තන්ති? සාවත්ථියං පඤ්ඤත්තං. කං ආරබ්භාති? සම්බහුලා භික්ඛුනියෝ ආරබ්භ. කිස්මිං වත්ථුස්මින්ති? සම්බහුලා භික්ඛුනියෝ ඌනද්වාදසවස්සා වුට්ඨාපේසුං, තස්මිං වත්ථුස්මිං. ඒකා පඤ්ඤත්ති. ඡන්නං ආපත්තිසමුට්ඨානානං තීහි සමුට්ඨානේහි සමුට්ඨාති …පේ… . (4)
</Paragraph>

<Paragraph number="799" book="pari">
පරිපුණ්ණද්වාදසවස්සාය සංඝේන අසම්මතාය වුට්ඨාපේන්තියා පාචිත්තියං කත්ථ පඤ්ඤත්තන්ති? සාවත්ථියං පඤ්ඤත්තං. කං ආරබ්භාති? සම්බහුලා භික්ඛුනියෝ ආරබ්භ. කිස්මිං වත්ථුස්මින්ති? සම්බහුලා භික්ඛුනියෝ පරිපුණ්ණද්වාදසවස්සා සංඝේන අසම්මතා වුට්ඨාපේසුං, තස්මිං වත්ථුස්මිං. ඒකා පඤ්ඤත්ති. ඡන්නං ආපත්තිසමුට්ඨානානං තීහි සමුට්ඨානේහි සමුට්ඨාති—  දුතියපාරාජිකේ …පේ… . (5)
</Paragraph>

<Paragraph number="800" book="pari">
“අලං තාව තේ, අය්‍යේ, වුට්ඨාපිතේනා”ති වුච්චමානාය “සාධූ”ති පටිස්සුණිත්වා පච්ඡා ඛීයනධම්මං ආපජ්ජන්තියා පාචිත්තියං කත්ථ පඤ්ඤත්තන්ති? සාවත්ථියං පඤ්ඤත්තං. කං ආරබ්භාති? චණ්ඩකාළිං භික්ඛුනිං ආරබ්භ. කිස්මිං වත්ථුස්මින්ති? චණ්ඩකාළී භික්ඛුනී “අලං තාව තේ, අය්‍යේ, වුට්ඨාපිතේනා”ති වුච්චමානා “සාධූ”ති පටිස්සුණිත්වා පච්ඡා ඛීයනධම්මං ආපජ්ජි, තස්මිං වත්ථුස්මිං. ඒකා පඤ්ඤත්ති. ඡන්නං ආපත්තිසමුට්ඨානානං තීහි සමුට්ඨානේහි සමුට්ඨාති …පේ… . (6)
</Paragraph>

<Paragraph number="801" book="pari">
සික්ඛමානං—  “සචේ මේ ත්වං, අය්‍යේ, චීවරං දස්සසි, ඒවාහං තං වුට්ඨාපේස්සාමී”ති වත්වා නේව වුට්ඨාපේන්තියා න වුට්ඨාපනාය උස්සුක්කං කරෝන්තියා පාචිත්තියං කත්ථ පඤ්ඤත්තන්ති? සාවත්ථියං පඤ්ඤත්තං. කං ආරබ්භාති? ථුල්ලනන්දං භික්ඛුනිං ආරබ්භ. කිස්මිං වත්ථුස්මින්ති? ථුල්ලනන්දා භික්ඛුනී සික්ඛමානං—  “සචේ මේ ත්වං, අය්‍යේ, චීවරං දස්සසි, ඒවාහං තං වුට්ඨාපේස්සාමී”ති වත්වා නේව වුට්ඨාපේසි න වුට්ඨාපනාය උස්සුක්කං අකාසි, තස්මිං වත්ථුස්මිං. ඒකා පඤ්ඤත්ති. ඡන්නං ආපත්තිසමුට්ඨානානං ඒකේන සමුට්ඨානේන සමුට්ඨාති—  ධුරනික්ඛේපේ …පේ… . (7)
</Paragraph>

<Paragraph number="802" book="pari">
සික්ඛමානං—  “සචේ මං ත්වං, අය්‍යේ, ද්වේ වස්සානි අනුබන්ධිස්සසි, ඒවාහං තං වුට්ඨාපේස්සාමී”ති වත්වා නේව වුට්ඨාපේන්තියා න වුට්ඨාපනාය උස්සුක්කං කරෝන්තියා පාචිත්තියං කත්ථ පඤ්ඤත්තන්ති? සාවත්ථියං පඤ්ඤත්තං. කං ආරබ්භාති? ථුල්ලනන්දං භික්ඛුනිං ආරබ්භ. කිස්මිං වත්ථුස්මින්ති? ථුල්ලනන්දා භික්ඛුනී සික්ඛමානං—  “සචේ මං ත්වං, අය්‍යේ, ද්වේ වස්සානි අනුබන්ධිස්සසි, ඒවාහං තං වුට්ඨාපේස්සාමී”ති වත්වා නේව වුට්ඨාපේසි න වුට්ඨාපනාය උස්සුක්කං අකාසි, තස්මිං වත්ථුස්මිං. ඒකා පඤ්ඤත්ති. ඡන්නං ආපත්තිසමුට්ඨානානං ඒකේන සමුට්ඨානේන සමුට්ඨාති—  ධුරනික්ඛේපේ …පේ… . (8)
</Paragraph>

<Paragraph number="803" book="pari">
පුරිසසංසට්ඨං කුමාරකසංසට්ඨං චණ්ඩිං සෝකාවාසං සික්ඛමානං වුට්ඨාපේන්තියා පාචිත්තියං කත්ථ පඤ්ඤත්තන්ති? සාවත්ථියං පඤ්ඤත්තං. කං ආරබ්භාති? ථුල්ලනන්දං භික්ඛුනිං ආරබ්භ. කිස්මිං වත්ථුස්මින්ති? ථුල්ලනන්දා භික්ඛුනී පුරිසසංසට්ඨං කුමාරකසංසට්ඨං චණ්ඩිං සෝකාවාසං සික්ඛමානං වුට්ඨාපේසි, තස්මිං වත්ථුස්මිං. ඒකා පඤ්ඤත්ති. ඡන්නං ආපත්තිසමුට්ඨානානං තීහි සමුට්ඨානේහි සමුට්ඨාති …පේ… . (9)
</Paragraph>

<Paragraph number="804" book="pari">
මාතාපිතූහි වා සාමිකේන වා අනනුඤ්ඤාතං සික්ඛමානං වුට්ඨාපේන්තියා පාචිත්තියං කත්ථ පඤ්ඤත්තන්ති? සාවත්ථියං පඤ්ඤත්තං. කං ආරබ්භාති? ථුල්ලනන්දං භික්ඛුනිං ආරබ්භ. කිස්මිං වත්ථුස්මින්ති? ථුල්ලනන්දා භික්ඛුනී මාතාපිතූහිපි සාමිකේනාපි අනනුඤ්ඤාතං සික්ඛමානං වුට්ඨාපේසි, තස්මිං වත්ථුස්මිං. ඒකා පඤ්ඤත්ති. ඡන්නං ආපත්තිසමුට්ඨානානං චතූහි සමුට්ඨානේහි සමුට්ඨාති—  සියා වාචතෝ සමුට්ඨාති, න කායතෝ න චිත්තතෝ; සියා කායතෝ ච වාචතෝ ච සමුට්ඨාති, න චිත්තතෝ; සියා වාචතෝ ච චිත්තතෝ ච සමුට්ඨාති, න කායතෝ; සියා කායතෝ ච වාචතෝ ච චිත්තතෝ ච සමුට්ඨාති …පේ… . (10)
</Paragraph>

<Paragraph number="805" book="pari">
පාරිවාසිකඡන්දදානේන සික්ඛමානං වුට්ඨාපේන්තියා පාචිත්තියං කත්ථ පඤ්ඤත්තන්ති? රාජගහේ පඤ්ඤත්තං. කං ආරබ්භාති? ථුල්ලනන්දං භික්ඛුනිං ආරබ්භ. කිස්මිං වත්ථුස්මින්ති? ථුල්ලනන්දා භික්ඛුනී පාරිවාසිකඡන්දදානේන සික්ඛමානං වුට්ඨාපේසි, තස්මිං වත්ථුස්මිං. ඒකා පඤ්ඤත්ති. ඡන්නං ආපත්තිසමුට්ඨානානං තීහි සමුට්ඨානේහි සමුට්ඨාති …පේ… . (11)
</Paragraph>

<Paragraph number="806" book="pari">
අනුවස්සං වුට්ඨාපේන්තියා පාචිත්තියං කත්ථ පඤ්ඤත්තන්ති? සාවත්ථියං පඤ්ඤත්තං. කං ආරබ්භාති? සම්බහුලා භික්ඛුනියෝ ආරබ්භ. කිස්මිං වත්ථුස්මින්ති? සම්බහුලා භික්ඛුනියෝ අනුවස්සං වුට්ඨාපේසුං, තස්මිං වත්ථුස්මිං. ඒකා පඤ්ඤත්ති. ඡන්නං ආපත්තිසමුට්ඨානානං තීහි සමුට්ඨානේහි සමුට්ඨාති …පේ… . (12)
</Paragraph>

<Paragraph number="807" book="pari">
ඒකං වස්සං ද්වේ වුට්ඨාපේන්තියා පාචිත්තියං කත්ථ පඤ්ඤත්තන්ති? සාවත්ථියං පඤ්ඤත්තං. කං ආරබ්භාති? සම්බහුලා භික්ඛුනියෝ ආරබ්භ. කිස්මිං වත්ථුස්මින්ති? සම්බහුලා භික්ඛුනියෝ ඒකං වස්සං ද්වේ වුට්ඨාපේසුං, තස්මිං වත්ථුස්මිං. ඒකා පඤ්ඤත්ති. ඡන්නං ආපත්තිසමුට්ඨානානං තීහි සමුට්ඨානේහි සමුට්ඨාති …පේ… . (13)

</Paragraph>
</Division>

<Paragraph number="808" type="center" book="pari">
කුමාරිභූතවග්ගෝ අට්ඨමෝ.
</Paragraph>