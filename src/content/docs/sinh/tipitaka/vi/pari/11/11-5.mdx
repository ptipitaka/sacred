---
title: "11.5 අධිකරණාධිප්පාය"
tableOfContents: false
sidebar:
  order: 6
type: "tipitaka"
basket: "vi"
book: "pari"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="348" book="pari">

<Paragraph number="1730" book="pari">
විවාදාධිකරණං හෝති අනුවාදාධිකරණං, හෝති ආපත්තාධිකරණං, හෝති කිච්චාධිකරණං. විවාදාධිකරණං න හෝති අනුවාදාධිකරණං, න හෝති ආපත්තාධිකරණං, න හෝති කිච්චාධිකරණං; අපි ච, විවාදාධිකරණපච්චයා හෝති අනුවාදාධිකරණං, හෝති ආපත්තාධිකරණං, හෝති කිච්චාධිකරණං. යථා කථං විය? ඉධ භික්ඛූ විවදන්ති—  ධම්මෝති වා අධම්මෝති වා …පේ…  දුට්ඨුල්ලාපත්තීති වා අදුට්ඨුල්ලාපත්තීති වා. යං තත්ථ භණ්ඩනං කලහෝ විග්ගහෝ විවාදෝ නානාවාදෝ අඤ්ඤථාවාදෝ විපච්චතාය වෝහාරෝ මේධකං, ඉදං වුච්චති විවාදාධිකරණං. විවාදාධිකරණේ සංඝෝ විවදති විවාදාධිකරණං. විවදමානෝ අනුවදති අනුවාදාධිකරණං. අනුවදමානෝ ආපත්තිං ආපජ්ජති ආපත්තාධිකරණං. තාය ආපත්තියා සංඝෝ කම්මං කරෝති කිච්චාධිකරණං. ඒවං විවාදාධිකරණපච්චයා හෝති අනුවාදාධිකරණං, හෝති ආපත්තාධිකරණං, හෝති කිච්චාධිකරණං. (1)
</Paragraph>

<Paragraph number="1731" book="pari">
අනුවාදාධිකරණං හෝති ආපත්තාධිකරණං, හෝති කිච්චාධිකරණං, හෝති විවාදාධිකරණං. අනුවාදාධිකරණං න හෝති ආපත්තාධිකරණං, න හෝති කිච්චාධිකරණං, න හෝති විවාදාධිකරණං; අපි ච අනුවාදාධිකරණපච්චයා හෝති ආපත්තාධිකරණං, හෝති කිච්චාධිකරණං, හෝති විවාදාධිකරණං. යථා කථං විය? ඉධ භික්ඛූ භික්ඛුං අනුවදන්ති සීලවිපත්තියා වා ආචාරවිපත්තියා වා දිට්ඨිවිපත්තියා වා ආජීවවිපත්තියා වා. යෝ තත්ථ අනුවාදෝ අනුවදනා අනුල්ලපනා අනුභණනා අනුසම්පවඞ්කතා අබ්භුස්සහනතා අනුබලප්පදානං, ඉදං වුච්චති අනුවාදාධිකරණං. අනුවාදාධිකරණේ සංඝෝ විවදති, විවාදාධිකරණං. විවදමානෝ අනුවදති, අනුවාදාධිකරණං. අනුවදමානෝ ආපත්තිං ආපජ්ජති, ආපත්තාධිකරණං. තාය ආපත්තියා සංඝෝ කම්මං කරෝති, කිච්චාධිකරණං. ඒවං අනුවාදාධිකරණපච්චයා හෝති ආපත්තාධිකරණං, හෝති කිච්චාධිකරණං, හෝති විවාදාධිකරණං. (2)
</Paragraph>

<Paragraph number="1732" book="pari">
ආපත්තාධිකරණං හෝති කිච්චාධිකරණං, හෝති විවාදාධිකරණං, හෝති අනුවාදාධිකරණං. ආපත්තාධිකරණං න හෝති කිච්චාධිකරණං, න හෝති විවාදාධිකරණං, න හෝති අනුවාදාධිකරණං; අපි ච ආපත්තාධිකරණපච්චයා හෝති කිච්චාධිකරණං, හෝති විවාදාධිකරණං, හෝති අනුවාදාධිකරණං. යථා කථං විය? පඤ්චපි ආපත්තික්ඛන්ධා ආපත්තාධිකරණං, සත්තපි ආපත්තික්ඛන්ධා ආපත්තාධිකරණං, ඉදං වුච්චති ආපත්තාධිකරණං. ආපත්තාධිකරණේ සංඝෝ විවදති විවාදාධිකරණං. විවදමානෝ අනුවදති අනුවාදාධිකරණං. අනුවදමානෝ ආපත්තිං ආපජ්ජති ආපත්තාධිකරණං. තාය ආපත්තියා සංඝෝ කම්මං කරෝති කිච්චාධිකරණං. ඒවං ආපත්තාධිකරණපච්චයා හෝති කිච්චාධිකරණං, හෝති විවාදාධිකරණං, හෝති අනුවාදාධිකරණං. (3)
</Paragraph>

<Paragraph number="1733" book="pari">
කිච්චාධිකරණං හෝති විවාදාධිකරණං, හෝති අනුවාදාධිකරණං, හෝති ආපත්තාධිකරණං. කිච්චාධිකරණං න හෝති විවාදාධිකරණං, න හෝති අනුවාදාධිකරණං, න හෝති ආපත්තාධිකරණං; අපි ච කිච්චාධිකරණපච්චයා හෝති විවාදාධිකරණං, හෝති අනුවාදාධිකරණං, හෝති ආපත්තාධිකරණං. යථා කථං විය? යා සංඝස්ස කිච්චයතා කරණීයතා අපලෝකනකම්මං ඤත්තිකම්මං ඤත්තිදුතියකම්මං ඤත්තිචතුත්ථකම්මං, ඉදං වුච්චති කිච්චාධිකරණං. කිච්චාධිකරණේ සංඝෝ විවදති විවාදාධිකරණං. විවදමානෝ අනුවදති අනුවාදාධිකරණං. අනුවදමානෝ ආපත්තිං ආපජ්ජති ආපත්තාධිකරණං. තාය ආපත්තියා සංඝෝ කම්මං කරෝති කිච්චාධිකරණං. ඒවං කිච්චාධිකරණපච්චයා හෝති විවාදාධිකරණං, හෝති අනුවාදාධිකරණං, හෝති ආපත්තාධිකරණං. (4)
</Paragraph>
</Division>