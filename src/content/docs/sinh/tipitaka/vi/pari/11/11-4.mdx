---
title: "11.4 අධිකරණපච්චයාපත්ති"
tableOfContents: false
sidebar:
  order: 5
type: "tipitaka"
basket: "vi"
book: "pari"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="344" book="pari">

<Paragraph number="1718" book="pari">
විවාදාධිකරණං ආපත්තානාපත්තීති? විවාදාධිකරණං න ආපත්ති. කිං පන විවාදාධිකරණපච්චයා ආපත්තිං ආපජ්ජේය්‍යාති? ආම, විවාදාධිකරණපච්චයා ආපත්තිං ආපජ්ජේය්‍ය. විවාදාධිකරණපච්චයා කති ආපත්තියෝ ආපජ්ජති? විවාදාධිකරණපච්චයා ද්වේ ආපත්තියෝ ආපජ්ජති. උපසම්පන්නං ඕමසති, ආපත්ති පාචිත්තියස්ස; අනුපසම්පන්නං ඕමසති, ආපත්ති දුක්කටස්ස—  විවාදාධිකරණපච්චයා ඉමා ද්වේ ආපත්තියෝ ආපජ්ජති.
</Paragraph>

<Paragraph number="1719" book="pari">
තා ආපත්තියෝ චතුන්නං විපත්තීනං කති විපත්තියෝ භජන්ති? චතුන්නං අධිකරණානං කතමං අධිකරණං? සත්තන්නං ආපත්තික්ඛන්ධානං කතිහි ආපත්තික්ඛන්ධේහි සඞ්ගහිතා? ඡන්නං ආපත්තිසමුට්ඨානානං කතිහි සමුට්ඨානේහි සමුට්ඨන්ති? කතිහි අධිකරණේහි, කතිසු ඨානේසු, කතිහි සමථේහි සම්මන්ති?
</Paragraph>

<Paragraph number="1720" book="pari">
තා ආපත්තියෝ චතුන්නං විපත්තීනං ඒකං විපත්තිං භජන්ති—  ආචාරවිපත්තිං. චතුන්නං අධිකරණානං, ආපත්තාධිකරණං. සත්තන්නං ආපත්තික්ඛන්ධානං ද්වීහි ආපත්තික්ඛන්ධේහි සඞ්ගහිතා—  සියා පාචිත්තියාපත්තික්ඛන්ධේන, සියා දුක්කටාපත්තික්ඛන්ධේන. ඡන්නං ආපත්තිසමුට්ඨානානං තීහි සමුට්ඨානේහි සමුට්ඨන්ති. ඒකේන අධිකරණේන—  කිච්චාධිකරණේන; තීසු ඨානේසු—  සංඝමජ්ඣේ, ගණමජ්ඣේ, පුග්ගලස්ස සන්තිකේ; තීහි සමථේහි සම්මන්ති—  සියා සම්මුඛාවිනයේන ච පටිඤ්ඤාතකරණේන ච, සියා සම්මුඛාවිනයේන ච තිණවත්ථාරකේන ච.
</Paragraph>

</Division>
<Division number="345" book="pari">

<Paragraph number="1721" book="pari">
අනුවාදාධිකරණං ආපත්තානාපත්තීති? අනුවාදාධිකරණං න ආපත්ති. කිං පන අනුවාදාධිකරණපච්චයා ආපත්තිං ආපජ්ජේය්‍යාති? ආම, අනුවාදාධිකරණපච්චයා ආපත්තිං ආපජ්ජේය්‍ය. අනුවාදාධිකරණපච්චයා, කති ආපත්තියෝ ආපජ්ජති? අනුවාදාධිකරණපච්චයා තිස්සෝ ආපත්තියෝ ආපජ්ජති. භික්ඛුං අමූලකේන පාරාජිකේන ධම්මේන අනුද්ධංසේති, ආපත්ති සංඝාදිසේසස්ස; අමූලකේන සංඝාදිසේසේන අනුද්ධංසේති, ආපත්ති පාචිත්තියස්ස; අමූලිකාය ආචාරවිපත්තියා අනුද්ධංසේති, ආපත්ති දුක්කටස්ස—  අනුවාදාධිකරණපච්චයා ඉමා තිස්සෝ ආපත්තියෝ ආපජ්ජති.
</Paragraph>

<Paragraph number="1722" book="pari">
තා ආපත්තියෝ චතුන්නං විපත්තීනං කති විපත්තියෝ භජන්ති? චතුන්නං අධිකරණානං කතමං අධිකරණං? සත්තන්නං ආපත්තික්ඛන්ධානං කතිහි ආපත්තික්ඛන්ධේහි සඞ්ගහිතා? ඡන්නං ආපත්තිසමුට්ඨානානං කතිහි සමුට්ඨානේහි සමුට්ඨන්ති? කතිහි අධිකරණේහි, කතිසු ඨානේසු, කතිහි සමථේහි සම්මන්ති?
</Paragraph>

<Paragraph number="1723" book="pari">
තා ආපත්තියෝ චතුන්නං විපත්තීනං ද්වේ විපත්තියෝ භජන්ති—  සියා සීලවිපත්තිං, සියා ආචාරවිපත්තිං. චතුන්නං අධිකරණානං, ආපත්තාධිකරණං. සත්තන්නං ආපත්තික්ඛන්ධානං තීහි ආපත්තික්ඛන්ධේහි සඞ්ගහිතා—  සියා සංඝාදිසේසාපත්තික්ඛන්ධේන, සියා පාචිත්තියාපත්තික්ඛන්ධේන, සියා දුක්කටාපත්තික්ඛන්ධේන. ඡන්නං ආපත්තිසමුට්ඨානානං තීහි සමුට්ඨානේහි සමුට්ඨන්ති. යා තා ආපත්තියෝ ගරුකා තා ආපත්තියෝ ඒකේන අධිකරණේන—  කිච්චාධිකරණේන; ඒකම්හි ඨානේ—  සංඝමජ්ඣේ; ද්වීහි සමථේහි සම්මන්ති—  සම්මුඛාවිනයේන ච පටිඤ්ඤාතකරණේන ච. යා තා ආපත්තියෝ ලහුකා තා ආපත්තියෝ ඒකේන අධිකරණේන—  කිච්චාධිකරණේන; තීසු ඨානේසු—  සංඝමජ්ඣේ ගණමජ්ඣේ පුග්ගලස්ස සන්තිකේ; තීහි සමථේහි සම්මන්ති—  සියා සම්මුඛාවිනයේන ච පටිඤ්ඤාතකරණේන ච, සියා සම්මුඛාවිනයේන ච තිණවත්ථාරකේන ච.
</Paragraph>

</Division>
<Division number="346" book="pari">

<Paragraph number="1724" book="pari">
ආපත්තාධිකරණං ආපත්තානාපත්තීති? ආපත්තාධිකරණං ආපත්ති. කිං පන ආපත්තාධිකරණපච්චයා ආපත්තිං ආපජ්ජේය්‍යාති? ආම, ආපත්තාධිකරණපච්චයා ආපත්තිං ආපජ්ජේය්‍ය. ආපත්තාධිකරණපච්චයා කති ආපත්තියෝ ආපජ්ජති? ආපත්තාධිකරණපච්චයා චතස්සෝ ආපත්තියෝ ආපජ්ජති. භික්ඛුනී ජානං පාරාජිකං ධම්මං පටිච්ඡාදේති, ආපත්ති පාරාජිකස්ස; වේමතිකා පටිච්ඡාදේති, ආපත්ති ථුල්ලච්චයස්ස; භික්ඛු සංඝාදිසේසං පටිච්ඡාදේති, ආපත්ති පාචිත්තියස්ස; ආචාරවිපත්තිං පටිච්ඡාදේති, ආපත්ති දුක්කටස්ස—  ආපත්තාධිකරණපච්චයා ඉමා චතස්සෝ ආපත්තියෝ ආපජ්ජති.
</Paragraph>

<Paragraph number="1725" book="pari">
තා ආපත්තියෝ චතුන්නං විපත්තීනං කති විපත්තියෝ භජන්ති? චතුන්නං අධිකරණානං කතමං අධිකරණං? සත්තන්නං ආපත්තික්ඛන්ධානං කතිහි ආපත්තික්ඛන්ධේහි සඞ්ගහිතා? ඡන්නං ආපත්තිසමුට්ඨානානං කතිහි සමුට්ඨානේහි සමුට්ඨන්ති? කතිහි අධිකරණේහි, කතිසු ඨානේසු, කතිහි සමථේහි සම්මන්ති?
</Paragraph>

<Paragraph number="1726" book="pari">
තා ආපත්තියෝ චතුන්නං විපත්තීනං ද්වේ විපත්තියෝ භජන්ති—  සියා සීලවිපත්තිං සියා ආචාරවිපත්තිං. චතුන්නං අධිකරණානං—  ආපත්තාධිකරණං. සත්තන්නං ආපත්තික්ඛන්ධානං චතූහි ආපත්තික්ඛන්ධේහි සඞ්ගහිතා—  සියා පාරාජිකාපත්තික්ඛන්ධේන, සියා ථුල්ලච්චයාපත්තික්ඛන්ධේන, සියා පාචිත්තියාපත්තික්ඛන්ධේන, සියා දුක්කටාපත්තික්ඛන්ධේන. ඡන්නං ආපත්තිසමුට්ඨානානං ඒකේන සමුට්ඨානේන සමුට්ඨන්ති—  කායතෝ ච වාචතෝ ච චිත්තතෝ ච සමුට්ඨන්ති. යා සා ආපත්ති අනවසේසා සා ආපත්ති න කතමේන අධිකරණේන, න කතමම්හි ඨානේ, න කතමේන සමථේන සම්මති. යා තා ආපත්තියෝ ලහුකා තා ආපත්තියෝ ඒකේන අධිකරණේන—  කිච්චාධිකරණේන; තීසු ඨානේසු—  සංඝමජ්ඣේ, ගණමජ්ඣේ, පුග්ගලස්ස සන්තිකේ; තීහි සමථේහි සම්මන්ති—  සියා සම්මුඛාවිනයේන ච පටිඤ්ඤාතකරණේන ච, සියා සම්මුඛාවිනයේන ච තිණවත්ථාරකේන ච.
</Paragraph>

</Division>
<Division number="347" book="pari">

<Paragraph number="1727" book="pari">
කිච්චාධිකරණං ආපත්තානාපත්තීති? කිච්චාධිකරණං න ආපත්ති. කිං පන කිච්චාධිකරණපච්චයා ආපත්තිං ආපජ්ජේය්‍යාති? ආම, කිච්චාධිකරණපච්චයා ආපත්තිං ආපජ්ජේය්‍ය. කිච්චාධිකරණපච්චයා කති ආපත්තියෝ ආපජ්ජති? කිච්චාධිකරණපච්චයා පඤ්ච ආපත්තියෝ ආපජ්ජති. උක්ඛිත්තානුවත්තිකා භික්ඛුනී යාවතතියං සමනුභාසනාය න පටිනිස්සජ්ජති, ඤත්තියා දුක්කටං; ද්වීහි කම්මවාචාහි ථුල්ලච්චයා; කම්මවාචාපරියෝසානේ ආපත්ති පාරාජිකස්ස; භේදකානුවත්තකා භික්ඛූ යාවතතියං සමනුභාසනාය න පටිනිස්සජ්ජන්ති, ආපත්ති සංඝාදිසේසස්ස; පාපිකාය දිට්ඨියා යාවතතියං සමනුභාසනාය න පටිනිස්සජ්ජන්ති, ආපත්ති පාචිත්තියස්ස—  කිච්චාධිකරණපච්චයා ඉමා පඤ්ච ආපත්තියෝ ආපජ්ජති.
</Paragraph>

<Paragraph number="1728" book="pari">
තා ආපත්තියෝ චතුන්නං විපත්තීනං කති විපත්තියෝ භජන්ති? චතුන්නං අධිකරණානං කතමං අධිකරණං? සත්තන්නං ආපත්තික්ඛන්ධානං කතිහි ආපත්තික්ඛන්ධේහි සඞ්ගහිතා? ඡන්නං ආපත්තිසමුට්ඨානානං කතිහි සමුට්ඨානේහි සමුට්ඨන්ති? කතිහි අධිකරණේහි, කතිසු ඨානේසු, කතිහි සමථේහි සම්මන්ති?
</Paragraph>

<Paragraph number="1729" book="pari">
තා ආපත්තියෝ චතුන්නං විපත්තීනං ද්වේ විපත්තියෝ භජන්ති—  සියා සීලවිපත්තිං සියා ආචාරවිපත්තිං. චතුන්නං අධිකරණානං—  ආපත්තාධිකරණං. සත්තන්නං ආපත්තික්ඛන්ධානං පඤ්චහි ආපත්තික්ඛන්ධේහි සඞ්ගහිතා—  සියා පාරාජිකාපත්තික්ඛන්ධේන, සියා සංඝාදිසේසාපත්තික්ඛන්ධේන, සියා ථුල්ලච්චයාපත්තික්ඛන්ධේන, සියා පාචිත්තියාපත්තික්ඛන්ධේන, සියා දුක්කටාපත්තික්ඛන්ධේන. ඡන්නං ආපත්තිසමුට්ඨානානං ඒකේන සමුට්ඨානේන සමුට්ඨන්ති—  කායතෝ ච වාචතෝ ච චිත්තතෝ ච සමුට්ඨන්ති. යා සා ආපත්ති අනවසේසා සා ආපත්ති න කතමේන අධිකරණේන, න කතමම්හි ඨානේ, න කතමේන සමථේන සම්මති. යා සා ආපත්ති ගරුකා සා ආපත්ති ඒකේන අධිකරණේන—  කිච්චාධිකරණේන; ඒකම්හි ඨානේ—  සංඝමජ්ඣේ; ද්වීහි සමථේහි සම්මති—  සම්මුඛාවිනයේන ච පටිඤ්ඤාතකරණේන ච. යා තා ආපත්තියෝ ලහුකා තා ආපත්තියෝ ඒකේන අධිකරණේන—  කිච්චාධිකරණේන; තීසු ඨානේසු—  සංඝමජ්ඣේ, ගණමජ්ඣේ, පුග්ගලස්ස සන්තිකේ; තීහි සමථේහි සම්මන්ති—  සියා සම්මුඛාවිනයේන ච පටිඤ්ඤාතකරණේන ච, සියා සම්මුඛාවිනයේන ච තිණවත්ථාරකේන ච.
</Paragraph>
</Division>