---
title: "7.10 දසකවාර"
tableOfContents: false
sidebar:
  order: 2
type: "tipitaka"
basket: "vi"
book: "pari"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="330" book="pari">

<Paragraph number="1565" book="pari">
දස ආඝාතවත්ථූනි. දස ආඝාතපටිවිනයා. දස විනීතවත්ථූනි. දසවත්ථුකා මිච්ඡාදිට්ඨි. දසවත්ථුකා සම්මාදිට්ඨි. දස අන්තග්ගාහිකා දිට්ඨි. දස මිච්ඡත්තා. දස සම්මත්තා. දස අකුසලකම්මපථා. දස කුසලකම්මපථා. දස අධම්මිකා සලාකග්ගාහා. දස ධම්මිකා සලාකග්ගාහා. සාමණේරානං දස සික්ඛාපදානි. දසහඞ්ගේහි සමන්නාගතෝ සාමණේරෝ නාසේතබ්බෝ.
</Paragraph>

<Paragraph number="1566" book="pari">
දසහඞ්ගේහි සමන්නාගතෝ විනයධරෝ “බාලෝ” ත්වේව සඞ්ඛං ගච්ඡති—  අත්තනෝ භාසපරියන්තං න උග්ගණ්හාති, පරස්ස භාසපරියන්තං න උග්ගණ්හාති, අත්තනෝ භාසපරියන්තං අනුග්ගහේත්වා පරස්ස භාසපරියන්තං අනුග්ගහේත්වා අධම්මේන කාරේති, අප්පටිඤ්ඤාය ආපත්තිං න ජානාති, ආපත්තියා මූලං න ජානාති, ආපත්තිසමුදයං න ජානාති, ආපත්තිනිරෝධං න ජානාති, ආපත්තිනිරෝධගාමිනිං පටිපදං න ජානාති.
</Paragraph>

<Paragraph number="1567" book="pari">
දසහඞ්ගේහි සමන්නාගතෝ විනයධරෝ “පණ්ඩිතෝ” ත්වේව සඞ්ඛං ගච්ඡති—  අත්තනෝ භාසපරියන්තං උග්ගණ්හාති, පරස්ස භාසපරියන්තං උග්ගණ්හාති, අත්තනෝ භාසපරියන්තං උග්ගහේත්වා පරස්ස භාසපරියන්තං උග්ගහේත්වා ධම්මේන කාරේති, පටිඤ්ඤාය ආපත්තිං ජානාති, ආපත්තියා මූලං ජානාති, ආපත්තිසමුදයං ජානාති, ආපත්තිනිරෝධං ජානාති, ආපත්තිනිරෝධගාමිනිං පටිපදං ජානාති.
</Paragraph>

<Paragraph number="1568" book="pari">
අපරේහිපි දසහඞ්ගේහි සමන්නාගතෝ විනයධරෝ “බාලෝ” ත්වේව සඞ්ඛං ගච්ඡති—  අධිකරණං න ජානාති, අධිකරණස්ස මූලං න ජානාති, අධිකරණසමුදයං න ජානාති, අධිකරණනිරෝධං න ජානාති, අධිකරණනිරෝධගාමිනිං පටිපදං න ජානාති, වත්ථුං න ජානාති, නිදානං න ජානාති, පඤ්ඤත්තිං න ජානාති, අනුපඤ්ඤත්තිං න ජානාති, අනුසන්ධිවචනපථං න ජානාති.
</Paragraph>

<Paragraph number="1569" book="pari">
දසහඞ්ගේහි සමන්නාගතෝ විනයධරෝ “පණ්ඩිතෝ” ත්වේව සඞ්ඛං ගච්ඡති—  අධිකරණං ජානාති, අධිකරණස්ස මූලං ජානාති, අධිකරණසමුදයං ජානාති, අධිකරණනිරෝධං ජානාති, අධිකරණනිරෝධගාමිනිං පටිපදං ජානාති, වත්ථුං ජානාති, නිදානං ජානාති, පඤ්ඤත්තිං ජානාති, අනුපඤ්ඤත්තිං ජානාති, අනුසන්ධිවචනපථං ජානාති.
</Paragraph>

<Paragraph number="1570" book="pari">
අපරේහිපි දසහඞ්ගේහි සමන්නාගතෝ විනයධරෝ “බාලෝ” ත්වේව සඞ්ඛං ගච්ඡති—  ඤත්තිං න ජානාති, ඤත්තියා කරණං න ජානාති, න පුබ්බකුසලෝ හෝති, න අපරකුසලෝ හෝති, අකාලඤ්ඤූ ච හෝති, ආපත්තානාපත්තිං න ජානාති, ලහුකගරුකං ආපත්තිං න ජානාති, සාවසේසානවසේසං ආපත්තිං න ජානාති, දුට්ඨුල්ලාදුට්ඨුල්ලං ආපත්තිං න ජානාති, ආචරියපරම්පරා ඛෝ පනස්ස න සුග්ගහිතා හෝති න සුමනසිකතා න සූපධාරිතා.
</Paragraph>

<Paragraph number="1571" book="pari">
දසහඞ්ගේහි සමන්නාගතෝ විනයධරෝ “පණ්ඩිතෝ” ත්වේව සඞ්ඛං ගච්ඡති—  ඤත්තිං ජානාති, ඤත්තියා කරණං ජානාති, පුබ්බකුසලෝ හෝති, අපරකුසලෝ හෝති, කාලඤ්ඤූ ච හෝති, ආපත්තානාපත්තිං ජානාති, ලහුකගරුකං ආපත්තිං ජානාති, සාවසේසානවසේසං ආපත්තිං ජානාති, දුට්ඨුල්ලාදුට්ඨුල්ලං ආපත්තිං ජානාති, ආචරියපරම්පරා ඛෝ පනස්ස සුග්ගහිතා හෝති සුමනසිකතා සූපධාරිතා.
</Paragraph>

<Paragraph number="1572" book="pari">
අපරේහිපි දසහඞ්ගේහි සමන්නාගතෝ විනයධරෝ “බාලෝ” ත්වේව සඞ්ඛං ගච්ඡති—  ආපත්තානාපත්තිං න ජානාති, ලහුකගරුකං ආපත්තිං න ජානාති, සාවසේසානවසේසං ආපත්තිං න ජානාති, දුට්ඨුල්ලාදුට්ඨුල්ලං ආපත්තිං න ජානාති, උභයානි ඛෝ පනස්ස පාතිමෝක්ඛානි විත්ථාරේන න ස්වාගතානි හෝන්ති න සුවිභත්තානි න සුප්පවත්තීනි න සුවිනිච්ඡිතානි සුත්තසෝ අනුබ්‍යඤ්ජනසෝ, ආපත්තානාපත්තිං න ජානාති, ලහුකගරුකං ආපත්තිං න ජානාති, සාවසේසානවසේසං ආපත්තිං න ජානාති, දුට්ඨුල්ලාදුට්ඨුල්ලං ආපත්තිං න ජානාති, අධිකරණේ ච න විනිච්ඡයකුසලෝ හෝති.
</Paragraph>

<Paragraph number="1573" book="pari">
දසහඞ්ගේහි සමන්නාගතෝ විනයධරෝ “පණ්ඩිතෝ” ත්වේව සඞ්ඛං ගච්ඡති—  ආපත්තානාපත්තිං ජානාති, ලහුකගරුකං ආපත්තිං ජානාති, සාවසේසානවසේසං ආපත්තිං ජානාති, දුට්ඨුල්ලාදුට්ඨුල්ලං ආපත්තිං ජානාති, උභයානි ඛෝ පනස්ස පාතිමෝක්ඛානි විත්ථාරේන ස්වාගතානි හෝන්ති සුවිභත්තානි සුප්පවත්තීනි සුවිනිච්ඡිතානි සුත්තසෝ අනුබ්‍යඤ්ජනසෝ, ආපත්තානාපත්තිං ජානාති, ලහුකගරුකං ආපත්තිං ජානාති, සාවසේසානවසේසං ආපත්තිං ජානාති, දුට්ඨුල්ලාදුට්ඨුල්ලං ආපත්තිං ජානාති, අධිකරණේ ච විනිච්ඡයකුසලෝ හෝති.
</Paragraph>

<Paragraph number="1574" book="pari">
දසහඞ්ගේහි සමන්නාගතෝ භික්ඛු උබ්බාහිකාය සම්මන්නිතබ්බෝ. දස අත්ථවසේ පටිච්ච තථාගතේන සාවකානං සික්ඛාපදං පඤ්ඤත්තං. දස ආදීනවා රාජන්තේපුරප්පවේසනේ. දස දානවත්ථූනි. දස රතනානි. දසවග්ගෝ භික්ඛුසංඝෝ. දසවග්ගේන ගණේන උපසම්පාදේතබ්බං. දස පංසුකූලානි. දස චීවරධාරණා. දසාහපරමං අතිරේකචීවරං ධාරේතබ්බං. දස සුක්කානි. දස ඉත්ථියෝ. දස භරියායෝ. වේසාලියා දස වත්ථූනි දීපේන්ති. දස පුග්ගලා අවන්දියා. දස අක්කෝසවත්ථූනි. දසහාකාරේහි පේසුඤ්ඤං උපසංහරති. දස සේනාසනානි. දස වරානි යාචිංසු. දස අධම්මිකානි පාතිමෝක්ඛට්ඨපනානි. දස ධම්මිකානි පාතිමෝක්ඛට්ඨපනානි. දසානිසංසා යාගුයා. දස මංසා අකප්පියා. දස පරමානි. දසවස්සේන භික්ඛුනා බ්‍යත්තේන පටිබලේන පබ්බාජේතබ්බං උපසම්පාදේතබ්බං නිස්සයෝ දාතබ්බෝ සාමණේරෝ උපට්ඨාපේතබ්බෝ. දසවස්සාය භික්ඛුනියා බ්‍යත්තාය පටිබලාය පබ්බාජේතබ්බං උපසම්පාදේතබ්බං නිස්සයෝ දාතබ්බෝ සාමණේරී උපට්ඨාපේතබ්බා. දසවස්සාය භික්ඛුනියා බ්‍යත්තාය පටිබලාය වුට්ඨාපනසම්මුති සාදිතබ්බා. දසවස්සාය ගිහිගතාය සික්ඛා දාතබ්බාති.

</Paragraph>
</Division>

<Paragraph number="1575" type="center" book="pari">
දසකං නිට්ඨිතං.



</Paragraph>

<Paragraph number="1576" type="center" book="pari">
තස්සුද්දානං


</Paragraph>

<Paragraph number="1577" type="verses" book="pari">
_ආඝාතං විනයං වත්ථු,_  
_මිච්ඡා සම්මා ච අන්තගා;_  
_මිච්ඡත්තා චේව සම්මත්තා,_  
_අකුසලා කුසලාපි ච._  

</Paragraph>

<Paragraph number="1578" type="verses" book="pari">
_සලාකා අධම්මා ධම්මා,_  
_සාමණේරා ච නාසනා;_  
_භාසාධිකරණඤ්චේව,_  
_ඤත්තිලහුකමේව ච._  

</Paragraph>

<Paragraph number="1579" type="verses" book="pari">
_ලහුකා ගරුකා ඒතේ,_  
_කණ්හසුක්කා විජානථ;_  
උබ්බාහිකා ච සික්ඛා ච,_  
_අන්තේපුරේ ච වත්ථූනි._  

</Paragraph>

<Paragraph number="1580" type="verses" book="pari">
_රතනං දසවග්ගෝ ච,_  
_තථේව උපසම්පදා;_  
_පංසුකූලධාරණා ච,_  
_දසාහසුක්කෛත්ථියෝ._  

</Paragraph>

<Paragraph number="1581" type="verses" book="pari">
_භරියා දස වත්ථූනි,_  
_අවන්දියක්කෝසේන ච;_  
_පේසුඤ්ඤඤ්චේව සේනානි,_  
_වරානි ච අධම්මිකා._  

</Paragraph>

<Paragraph number="1582" type="verses" book="pari">
_ධම්මිකා යාගුමංසා ච,_  
_පරමා භික්ඛු භික්ඛුනී;_  
_වුට්ඨාපනා ගිහිගතා,_  
_දසකා සුප්පකාසිතාති._
</Paragraph>