---
title: "7.4 චතුක්කවාර"
tableOfContents: false
sidebar:
  order: 6
type: "tipitaka"
basket: "vi"
book: "pari"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="324" book="pari">

<Paragraph number="1485" book="pari">
අත්ථාපත්ති සකවාචාය ආපජ්ජති, පරවාචාය වුට්ඨාති; අත්ථාපත්ති පරවාචාය ආපජ්ජති, සකවාචාය වුට්ඨාති; අත්ථාපත්ති සකවාචාය ආපජ්ජති, සකවාචාය වුට්ඨාති; අත්ථාපත්ති පරවාචාය ආපජ්ජති, පරවාචාය වුට්ඨාති. අත්ථාපත්ති කායේන ආපජ්ජති, වාචාය වුට්ඨාති; අත්ථාපත්ති වාචාය ආපජ්ජති, කායේන වුට්ඨාති; අත්ථාපත්ති කායේන ආපජ්ජති, කායේන වුට්ඨාති; අත්ථාපත්ති වාචාය ආපජ්ජති, වාචාය වුට්ඨාති. අත්ථාපත්ති පසුත්තෝ ආපජ්ජති, පටිබුද්ධෝ වුට්ඨාති; අත්ථාපත්ති පටිබුද්ධෝ ආපජ්ජති, පසුත්තෝ වුට්ඨාති; අත්ථාපත්ති පසුත්තෝ ආපජ්ජති, පසුත්තෝ වුට්ඨාති; අත්ථාපත්ති පටිබුද්ධෝ ආපජ්ජති, පටිබුද්ධෝ වුට්ඨාති. අත්ථාපත්ති අචිත්තකෝ ආපජ්ජති, සචිත්තකෝ වුට්ඨාති; අත්ථාපත්ති සචිත්තකෝ ආපජ්ජති, අචිත්තකෝ වුට්ඨාති; අත්ථාපත්ති අචිත්තකෝ ආපජ්ජති, අචිත්තකෝ වුට්ඨාති; අත්ථාපත්ති සචිත්තකෝ ආපජ්ජති, සචිත්තකෝ වුට්ඨාති. අත්ථාපත්ති ආපජ්ජන්තෝ දේසේති; දේසේන්තෝ ආපජ්ජති; අත්ථාපත්ති ආපජ්ජන්තෝ වුට්ඨාති; වුට්ඨහන්තෝ ආපජ්ජති. අත්ථාපත්ති කම්මේන ආපජ්ජති, අකම්මේන වුට්ඨාති; අත්ථාපත්ති අකම්මේන ආපජ්ජති, කම්මේන වුට්ඨාති; අත්ථාපත්ති කම්මේන ආපජ්ජති, කම්මේන වුට්ඨාති; අත්ථාපත්ති අකම්මේන ආපජ්ජති, අකම්මේන වුට්ඨාති.
</Paragraph>

<Paragraph number="1486" book="pari">
චත්තාරෝ අනරියවෝහාරා—  අදිට්ඨේ දිට්ඨවාදිතා, අස්සුතේ සුතවාදිතා, අමුතේ මුතවාදිතා, අවිඤ්ඤාතේ විඤ්ඤාතවාදිතා. චත්තාරෝ අරියවෝහාරා—  අදිට්ඨේ අදිට්ඨවාදිතා, අස්සුතේ අස්සුතවාදිතා, අමුතේ අමුතවාදිතා, අවිඤ්ඤාතේ අවිඤ්ඤාතවාදිතා. අපරේපි චත්තාරෝ අනරියවෝහාරා—  දිට්ඨේ අදිට්ඨවාදිතා, සුතේ අස්සුතවාදිතා, මුතේ අමුතවාදිතා, විඤ්ඤාතේ අවිඤ්ඤාතවාදිතා. චත්තාරෝ අරියවෝහාරා—  දිට්ඨේ දිට්ඨවාදිතා, සුතේ සුතවාදිතා, මුතේ මුතවාදිතා, විඤ්ඤාතේ විඤ්ඤාතවාදිතා.
</Paragraph>

<Paragraph number="1487" book="pari">
චත්තාරෝ පාරාජිකා භික්ඛූනං භික්ඛුනීහි සාධාරණා; චත්තාරෝ පාරාජිකා භික්ඛුනීනං භික්ඛූහි අසාධාරණා. චත්තාරෝ පරික්ඛාරා—  අත්ථි පරික්ඛාරෝ රක්ඛිතබ්බෝ ගෝපේතබ්බෝ මමායිතබ්බෝ පරිභුඤ්ජිතබ්බෝ; අත්ථි පරික්ඛාරෝ රක්ඛිතබ්බෝ ගෝපේතබ්බෝ මමායිතබ්බෝ, න පරිභුඤ්ජිතබ්බෝ; අත්ථි පරික්ඛාරෝ රක්ඛිතබ්බෝ ගෝපේතබ්බෝ, න මමායිතබ්බෝ න පරිභුඤ්ජිතබ්බෝ; අත්ථි පරික්ඛාරෝ න රක්ඛිතබ්බෝ න ගෝපේතබ්බෝ, න මමායිතබ්බෝ න පරිභුඤ්ජිතබ්බෝ. අත්ථාපත්ති සම්මුඛා ආපජ්ජති, පරම්මුඛා වුට්ඨාති; අත්ථාපත්ති පරම්මුඛා ආපජ්ජති, සම්මුඛා වුට්ඨාති; අත්ථාපත්ති සම්මුඛා ආපජ්ජති, සම්මුඛා වුට්ඨාති; අත්ථාපත්ති පරම්මුඛා ආපජ්ජති, පරම්මුඛා වුට්ඨාති. අත්ථාපත්ති අජානන්තෝ ආපජ්ජති, ජානන්තෝ වුට්ඨාති; අත්ථාපත්ති ජානන්තෝ ආපජ්ජති, අජානන්තෝ වුට්ඨාති; අත්ථාපත්ති අජානන්තෝ ආපජ්ජති, අජානන්තෝ වුට්ඨාති; අත්ථාපත්ති ජානන්තෝ ආපජ්ජති, ජානන්තෝ වුට්ඨාති.
</Paragraph>

<Paragraph number="1488" book="pari">
චතූහාකාරේහි ආපත්තිං ආපජ්ජති—  කායේන ආපජ්ජති, වාචාය ආපජ්ජති, කායේන වාචාය ආපජ්ජති, කම්මවාචාය ආපජ්ජති. අපරේහිපි චතූහාකාරේහි ආපත්තිං ආපජ්ජති—  සංඝමජ්ඣේ, ගණමජ්ඣේ, පුග්ගලස්ස සන්තිකේ, ලිඞ්ගපාතුභාවේන. චතූහාකාරේහි ආපත්තියා වුට්ඨාති—  කායේන වුට්ඨාති, වාචාය වුට්ඨාති, කායේන වාචාය වුට්ඨාති, කම්මවාචාය වුට්ඨාති. අපරේහිපි චතූහාකාරේහි ආපත්තියා වුට්ඨාති—  සංඝමජ්ඣේ, ගණමජ්ඣේ, පුග්ගලස්ස සන්තිකේ, ලිඞ්ගපාතුභාවේන. සහ පටිලාභේන පුරිමං ජහති, පච්ඡිමේ පතිට්ඨාති, විඤ්ඤත්තියෝ පටිප්පස්සම්භන්ති, පණ්ණත්තියෝ නිරුජ්ඣන්ති. සහ පටිලාභේන පච්ඡිමං ජහති, පුරිමේ පතිට්ඨාති, විඤ්ඤත්තියෝ පටිප්පස්සම්භන්ති, පණ්ණත්තියෝ නිරුජ්ඣන්ති. චතස්සෝ චෝදනා—  සීලවිපත්තියා චෝදේති, ආචාරවිපත්තියා චෝදේති, දිට්ඨිවිපත්තියා චෝදේති, ආජීවවිපත්තියා චෝදේති. චත්තාරෝ පරිවාසා—  පටිච්ඡන්නපරිවාසෝ, අප්පටිච්ඡන්නපරිවාසෝ, සුද්ධන්තපරිවාසෝ, සමෝධානපරිවාසෝ. චත්තාරෝ මානත්තා—  පටිච්ඡන්නමානත්තං, අප්පටිච්ඡන්නමානත්තං, පක්ඛමානත්තං, සමෝධානමානත්තං. චත්තාරෝ මානත්තචාරිකස්ස භික්ඛුනෝ රත්තිච්ඡේදා—  සහවාසෝ, විප්පවාසෝ, අනාරෝචනා, ඌනේ ගණේ චරති. චත්තාරෝ සාමුක්කංසා. චත්තාරෝ පටිග්ගහිතපරිභෝගා—  යාවකාලිකං, යාමකාලිකං, සත්තාහකාලිකං, යාවජීවිකං. චත්තාරි මහාවිකටානි—  ගූථෝ, මුත්තං, ඡාරිකා, මත්තිකා. චත්තාරි කම්මානි—  අපලෝකනකම්මං, ඤත්තිකම්මං, ඤත්තිදුතියකම්මං, ඤත්තිචතුත්ථකම්මං. අපරානිපි චත්තාරි කම්මානි—  අධම්මේන වග්ගකම්මං, අධම්මේන සමග්ගකම්මං, ධම්මේන වග්ගකම්මං, ධම්මේන සමග්ගකම්මං. චතස්සෝ විපත්තියෝ—  සීලවිපත්ති, ආචාරවිපත්ති, දිට්ඨිවිපත්ති, ආජීවවිපත්ති. චත්තාරි අධිකරණානි—  විවාදාධිකරණං, අනුවාදාධිකරණං, ආපත්තාධිකරණං, කිච්චාධිකරණං. චත්තාරෝ පරිසදූසනා—  භික්ඛු දුස්සීලෝ පාපධම්මෝ පරිසදූසනෝ, භික්ඛුනී දුස්සීලා පාපධම්මා පරිසදූසනා, උපාසකෝ දුස්සීලෝ පාපධම්මෝ පරිසදූසනෝ, උපාසිකා දුස්සීලා පාපධම්මා පරිසදූසනා. චත්තාරෝ පරිසසෝභනා—  භික්ඛු සීලවා කල්‍යාණධම්මෝ පරිසසෝභනෝ, භික්ඛුනී සීලවතී කල්‍යාණධම්මා පරිසසෝභනා, උපාසකෝ සීලවා කල්‍යාණධම්මෝ පරිසසෝභනෝ, උපාසිකා සීලවතී කල්‍යාණධම්මා පරිසසෝභනා.
</Paragraph>

<Paragraph number="1489" book="pari">
අත්ථාපත්ති ආගන්තුකෝ ආපජ්ජති, නෝ ආවාසිකෝ; අත්ථාපත්ති ආවාසිකෝ ආපජ්ජති, නෝ ආගන්තුකෝ; අත්ථාපත්ති ආගන්තුකෝ චේව ආපජ්ජති ආවාසිකෝ ච අත්ථාපත්ති නේව ආගන්තුකෝ ආපජ්ජති, නෝ ආවාසිකෝ. අත්ථාපත්ති ගමිකෝ ආපජ්ජති, නෝ ආවාසිකෝ; අත්ථාපත්ති ආවාසිකෝ ආපජ්ජති, නෝ ගමිකෝ; අත්ථාපත්ති ගමිකෝ චේව ආපජ්ජති ආවාසිකෝ ච; අත්ථාපත්ති නේව ගමිකෝ ආපජ්ජති නෝ ආවාසිකෝ. අත්ථි වත්ථුනානත්තතා නෝ ආපත්තිනානත්තතා, අත්ථි ආපත්තිනානත්තතා නෝ වත්ථුනානත්තතා, අත්ථි වත්ථුනානත්තතා චේව ආපත්තිනානත්තතා ච, අත්ථි නේව වත්ථුනානත්තතා නෝ ආපත්තිනානත්තතා. අත්ථි වත්ථුසභාගතා නෝ ආපත්තිසභාගතා, අත්ථි ආපත්තිසභාගතා නෝ වත්ථුසභාගතා, අත්ථි වත්ථුසභාගතා චේව ආපත්තිසභාගතා ච අත්ථි නේව වත්ථුසභාගතා නෝ ආපත්තිසභාගතා. අත්ථාපත්ති උපජ්ඣායෝ ආපජ්ජති නෝ සද්ධිවිහාරිකෝ, අත්ථාපත්ති සද්ධිවිහාරිකෝ ආපජ්ජති නෝ උපජ්ඣායෝ, අත්ථාපත්ති උපජ්ඣායෝ චේව ආපජ්ජති සද්ධිවිහාරිකෝ ච, අත්ථාපත්ති නේව උපජ්ඣායෝ ආපජ්ජති නෝ සද්ධිවිහාරිකෝ. අත්ථාපත්ති ආචරියෝ ආපජ්ජති නෝ අන්තේවාසිකෝ, අත්ථාපත්ති අන්තේවාසිකෝ ආපජ්ජති නෝ ආචරියෝ, අත්ථාපත්ති ආචරියෝ චේව ආපජ්ජති අන්තේවාසිකෝ ච, අත්ථාපත්ති නේව ආචරියෝ ආපජ්ජති නෝ අන්තේවාසිකෝ. චත්තාරෝ පච්චයා අනාපත්ති වස්සච්ඡේදස්ස—  සංඝෝ වා භින්නෝ හෝති, සංඝං වා භින්දිතුකාමා හෝන්ති, ජීවිතන්තරායෝ වා හෝති, බ්‍රහ්මචරියන්තරායෝ වා හෝති. චත්තාරි වචීදුච්චරිතානි—  මුසාවාදෝ, පිසුණා වාචා, ඵරුසා වාචා, සම්ඵප්පලාපෝ. චත්තාරි වචීසුචරිතානි—  සච්චවාචා, අපිසුණා වාචා, සණ්හා වාචා, මන්තා භාසා. අත්ථි ආදියන්තෝ ගරුකං ආපත්තිං ආපජ්ජති, පයෝජේන්තෝ ලහුකං; අත්ථි ආදියන්තෝ ලහුකං ආපත්තිං ආපජ්ජති, පයෝජේන්තෝ ගරුකං, අත්ථි ආදියන්තෝපි පයෝජේන්තෝපි ගරුකං ආපත්තිං ආපජ්ජති; අත්ථි ආදියන්තෝපි පයෝජේන්තෝපි ලහුකං ආපත්තිං ආපජ්ජති.
</Paragraph>

<Paragraph number="1490" book="pari">
අත්ථි පුග්ගලෝ අභිවාදනාරහෝ, නෝ පච්චුට්ඨානාරහෝ; අත්ථි පුග්ගලෝ පච්චුට්ඨානාරහෝ, නෝ අභිවාදනාරහෝ; අත්ථි පුග්ගලෝ අභිවාදනාරහෝ චේව පච්චුට්ඨානාරහෝ ච; අත්ථි පුග්ගලෝ නේව අභිවාදනාරහෝ නෝ පච්චුට්ඨානාරහෝ. අත්ථි පුග්ගලෝ ආසනාරහෝ, නෝ අභිවාදනාරහෝ; අත්ථි පුග්ගලෝ අභිවාදනාරහෝ, නෝ ආසනාරහෝ; අත්ථි පුග්ගලෝ ආසනාරහෝ චේව අභිවාදනාරහෝ ච; අත්ථි පුග්ගලෝ නේව ආසනාරහෝ නෝ අභිවාදනාරහෝ. අත්ථාපත්ති කාලේ ආපජ්ජති, නෝ විකාලේ; අත්ථාපත්ති විකාලේ ආපජ්ජති, නෝ කාලේ; අත්ථාපත්ති කාලේ චේව ආපජ්ජති විකාලේ ච; අත්ථාපත්ති නේව කාලේ ආපජ්ජති නෝ විකාලේ. අත්ථි පටිග්ගහිතං කාලේ කප්පති, නෝ විකාලේ; අත්ථි පටිග්ගහිතං විකාලේ කප්පති, නෝ කාලේ; අත්ථි පටිග්ගහිතං කාලේ චේව කප්පති විකාලේ ච; අත්ථි පටිග්ගහිතං නේව කාලේ කප්පති නෝ විකාලේ. අත්ථාපත්ති පච්චන්තිමේසු ජනපදේසු ආපජ්ජති, නෝ මජ්ඣිමේසු; අත්ථාපත්ති මජ්ඣිමේසු ජනපදේසු ආපජ්ජති, නෝ පච්චන්තිමේසු; අත්ථාපත්ති පච්චන්තිමේසු චේව ජනපදේසු ආපජ්ජති මජ්ඣිමේසු ච; අත්ථාපත්ති නේව පච්චන්තිමේසු ජනපදේසු ආපජ්ජති නෝ මජ්ඣිමේසු. අත්ථි පච්චන්තිමේසු ජනපදේසු කප්පති, නෝ මජ්ඣිමේසු; අත්ථි මජ්ඣිමේසු ජනපදේසු කප්පති, නෝ පච්චන්තිමේසු; අත්ථි පච්චන්තිමේසු චේව ජනපදේසු කප්පති මජ්ඣිමේසු ච; අත්ථි නේව පච්චන්තිමේසු ජනපදේසු කප්පති නෝ මජ්ඣිමේසු. අත්ථාපත්ති අන්තෝ ආපජ්ජති, නෝ බහි; අත්ථාපත්ති බහි ආපජ්ජති, නෝ අන්තෝ; අත්ථාපත්ති අන්තෝ චේව ආපජ්ජති බහි ච; අත්ථාපත්ති නේව අන්තෝ ආපජ්ජති නෝ බහි. අත්ථාපත්ති අන්තෝසීමාය ආපජ්ජති, නෝ බහිසීමාය; අත්ථාපත්ති බහිසීමාය ආපජ්ජති, නෝ අන්තෝසීමාය; අත්ථාපත්ති අන්තෝසීමාය චේව ආපජ්ජති බහිසීමාය ච; අත්ථාපත්ති නේව අන්තෝසීමාය ආපජ්ජති නෝ බහිසීමාය. අත්ථාපත්ති ගාමේ ආපජ්ජති, නෝ අරඤ්ඤේ; අත්ථාපත්ති අරඤ්ඤේ ආපජ්ජති, නෝ ගාමේ; අත්ථාපත්ති ගාමේ චේව ආපජ්ජති අරඤ්ඤේ ච; අත්ථාපත්ති නේව ගාමේ ආපජ්ජති නෝ අරඤ්ඤේ.
</Paragraph>

<Paragraph number="1491" book="pari">
චතස්සෝ චෝදනා—  වත්ථුසන්දස්සනා, ආපත්තිසන්දස්සනා, සංවාසපටික්ඛේපෝ, සාමීචිපටික්ඛේපෝ. චත්තාරෝ පුබ්බකිච්චා. චත්තාරෝ පත්තකල්ලා. චත්තාරි අනඤ්ඤපාචිත්තියානි. චතස්සෝ භික්ඛුසම්මුතියෝ. චත්තාරි අගතිගමනානි—  ඡන්දාගතිං ගච්ඡති, දෝසාගතිං ගච්ඡති, මෝහාගතිං ගච්ඡති, භයාගතිං ගච්ඡති. චත්තාරි නාගතිගමනානි—  න ඡන්දාගතිං ගච්ඡති, න දෝසාගතිං ගච්ඡති, න මෝහාගතිං ගච්ඡති, න භයාගතිං ගච්ඡති. චතූහඞ්ගේහි සමන්නාගතෝ අලජ්ජී භික්ඛු සංඝං භින්දති—  ඡන්දාගතිං ගච්ඡන්තෝ, දෝසාගතිං ගච්ඡන්තෝ, මෝහාගතිං ගච්ඡන්තෝ, භයාගතිං ගච්ඡන්තෝ. චතූහඞ්ගේහි සමන්නාගතෝ පේසලෝ භික්ඛු භින්නං සංඝං සමග්ගං කරෝති—  න ඡන්දාගතිං ගච්ඡන්තෝ, න දෝසාගතිං ගච්ඡන්තෝ, න මෝහාගතිං ගච්ඡන්තෝ, න භයාගතිං ගච්ඡන්තෝ. චතූහඞ්ගේහි සමන්නාගතස්ස භික්ඛුනෝ විනයෝ න පුච්ඡිතබ්බෝ—  ඡන්දාගතිං ගච්ඡති, දෝසාගතිං ගච්ඡති, මෝහාගතිං ගච්ඡති, භයාගතිං ගච්ඡති. චතූහඞ්ගේහි සමන්නාගතේන භික්ඛුනා විනයෝ න පුච්ඡිතබ්බෝ—  ඡන්දාගතිං ගච්ඡති, දෝසාගතිං ගච්ඡති, මෝහාගතිං ගච්ඡති, භයාගතිං ගච්ඡති. චතූහඞ්ගේහි සමන්නාගතස්ස භික්ඛුනෝ විනයෝ න විස්සජ්ජේතබ්බෝ—  ඡන්දාගතිං ගච්ඡති, දෝසාගතිං ගච්ඡති, මෝහාගතිං ගච්ඡති, භයාගතිං ගච්ඡති. චතූහඞ්ගේහි සමන්නාගතේන භික්ඛුනා විනයෝ න විස්සජ්ජේතබ්බෝ—  ඡන්දාගතිං ගච්ඡති, දෝසාගතිං ගච්ඡති, මෝහාගතිං ගච්ඡති, භයාගතිං ගච්ඡති. චතූහඞ්ගේහි සමන්නාගතස්ස භික්ඛුනෝ අනුයෝගෝ න දාතබ්බෝ—  ඡන්දාගතිං ගච්ඡති, දෝසාගතිං ගච්ඡති, මෝහාගතිං ගච්ඡති, භයාගතිං ගච්ඡති. චතූහඞ්ගේහි සමන්නාගතේන භික්ඛුනා සද්ධිං විනයෝ න සාකච්ඡිතබ්බෝ—  ඡන්දාගතිං ගච්ඡති, දෝසාගතිං ගච්ඡති, මෝහාගතිං ගච්ඡති, භයාගතිං ගච්ඡති. අත්ථාපත්ති ගිලානෝ ආපජ්ජති, නෝ අගිලානෝ; අත්ථාපත්ති අගිලානෝ ආපජ්ජති, නෝ ගිලානෝ; අත්ථාපත්ති ගිලානෝ චේව ආපජ්ජති අගිලානෝ ච; අත්ථාපත්ති නේව ගිලානෝ ආපජ්ජති නෝ අගිලානෝ. චත්තාරි අධම්මිකානි පාතිමෝක්ඛට්ඨපනානි. චත්තාරි ධම්මිකානි පාතිමෝක්ඛට්ඨපනානි.

</Paragraph>
</Division>

<Paragraph number="1492" type="center" book="pari">
චතුක්කං නිට්ඨිතං.



</Paragraph>

<Paragraph number="1493" type="center" book="pari">
තස්සුද්දානං


</Paragraph>

<Paragraph number="1494" type="verses" book="pari">
_සකවාචාය කායේන,_  
_පසුත්තෝ ච අචිත්තකෝ;_  
_ආපජ්ජන්තෝ ච කම්මේන,_  
_වෝහාරා චතුරෝ තථා._  

</Paragraph>

<Paragraph number="1495" type="verses" book="pari">
_භික්ඛූනං භික්ඛුනීනඤ්ච,_  
_පරික්ඛාරෝ ච සම්මුඛා;_  
_අජානකායේ මජ්ඣේ ච,_  
_වුට්ඨාති දුවිධා තථා._  

</Paragraph>

<Paragraph number="1496" type="verses" book="pari">
_පටිලාභේන චෝදනා,_  
_පරිවාසා ච වුච්චති;_  
_මානත්තචාරිකා චාපි,_  
_සාමුක්කංසා පටිග්ගහි._  

</Paragraph>

<Paragraph number="1497" type="verses" book="pari">
_මහාවිකටකම්මානි,_  
_පුන කම්මේ විපත්තියෝ;_  
_අධිකරණා දුස්සීලා ච,_  
_සෝභනාගන්තුකේන ච._  

</Paragraph>

<Paragraph number="1498" type="verses" book="pari">
_ගමිකෝ වත්ථුනානත්තා,_  
_සභාගුපජ්ඣායේන ච;_  
_ආචරියෝ පච්චයා වා,_  
_දුච්චරිතං සුචරිතං._  

</Paragraph>

<Paragraph number="1499" type="verses" book="pari">
_ආදියන්තෝ පුග්ගලෝ ච,_  
_අරහෝ ආසනේන ච;_  
_කාලේ ච කප්පති චේව,_  
_පච්චන්තිමේසු කප්පති._  

</Paragraph>

<Paragraph number="1500" type="verses" book="pari">
_අන්තෝ අන්තෝ ච සීමාය,_  
_ගාමේ ච චෝදනාය ච;_  
_පුබ්බකිච්චං පත්තකල්ලං,_  
_අනඤ්ඤා සම්මුතියෝ ච._  

</Paragraph>

<Paragraph number="1501" type="verses" book="pari">
_අගති නාගති චේව,_  
_අලජ්ජී පේසලේන ච;_  
_පුච්ඡිතබ්බා දුවේ චේව,_  
_විස්සජ්ජේය්‍යා තථා දුවේ;_  
_අනුයෝගෝ ච සාකච්ඡා,_  
_ගිලානෝ ඨපනේන චාති._
</Paragraph>