---
title: "7.3 තිකවාර"
tableOfContents: false
sidebar:
  order: 5
type: "tipitaka"
basket: "vi"
book: "pari"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="323" book="pari">

<Paragraph number="1464" book="pari">
අත්ථාපත්ති තිට්ඨන්තේ භගවති ආපජ්ජති, නෝ පරිනිබ්බුතේ; අත්ථාපත්ති පරිනිබ්බුතේ භගවති ආපජ්ජති, නෝ තිට්ඨන්තේ; අත්ථාපත්ති තිට්ඨන්තේපි භගවති ආපජ්ජති පරිනිබ්බුතේපි. අත්ථාපත්ති කාලේ ආපජ්ජති, නෝ විකාලේ; අත්ථාපත්ති විකාලේ ආපජ්ජති, නෝ කාලේ; අත්ථාපත්ති කාලේ චේව ආපජ්ජති විකාලේ ච. අත්ථාපත්ති රත්තිං ආපජ්ජති, නෝ දිවා; අත්ථාපත්ති දිවා ආපජ්ජති, නෝ රත්තිං; අත්ථාපත්ති රත්තිඤ්චේව ආපජ්ජති දිවා ච. අත්ථාපත්ති දසවස්සෝ ආපජ්ජති, නෝ ඌනදසවස්සෝ; අත්ථාපත්ති ඌනදසවස්සෝ ආපජ්ජති, නෝ දසවස්සෝ; අත්ථාපත්ති දසවස්සෝ චේව ආපජ්ජති ඌනදසවස්සෝ ච. අත්ථාපත්ති පඤ්චවස්සෝ ආපජ්ජති, නෝ ඌනපඤ්චවස්සෝ; අත්ථාපත්ති ඌනපඤ්චවස්සෝ ආපජ්ජති, නෝ පඤ්චවස්සෝ; අත්ථාපත්ති පඤ්චවස්සෝ චේව ආපජ්ජති ඌනපඤ්චවස්සෝ ච. අත්ථාපත්ති කුසලචිත්තෝ ආපජ්ජති; අත්ථාපත්ති අකුසලචිත්තෝ ආපජ්ජති; අත්ථාපත්ති අබ්‍යාකතචිත්තෝ ආපජ්ජති. අත්ථාපත්ති සුඛවේදනාසමඞ්ගී ආපජ්ජති; අත්ථාපත්ති දුක්ඛවේදනාසමඞ්ගී ආපජ්ජති; අත්ථාපත්ති අදුක්ඛමසුඛවේදනාසමඞ්ගී ආපජ්ජති. තීණි චෝදනාවත්ථූනි—  දිට්ඨේන, සුතේන, පරිසඞ්කාය. තයෝ සලාකග්ගාහා—  ගුළ්හකෝ, විවටකෝ, සකණ්ණජප්පකෝ. තයෝ පටික්ඛේපා—  මහිච්ඡතා, අසන්තුට්ඨිතා, අසල්ලේඛතා. තයෝ අනුඤ්ඤාතා—  අප්පිච්ඡතා, සන්තුට්ඨිතා, සල්ලේඛතා. අපරේපි තයෝ පටික්ඛේපා—  මහිච්ඡතා, අසන්තුට්ඨිතා, අමත්තඤ්ඤුතා. තයෝ අනුඤ්ඤාතා—  අප්පිච්ඡතා, සන්තුට්ඨිතා, මත්තඤ්ඤුතා. තිස්සෝ පඤ්ඤත්තියෝ—  පඤ්ඤත්ති, අනුපඤ්ඤත්ති, අනුප්පන්නපඤ්ඤත්ති. අපරාපි තිස්සෝ පඤ්ඤත්තියෝ—  සබ්බත්ථපඤ්ඤත්ති, පදේසපඤ්ඤත්ති, සාධාරණපඤ්ඤත්ති. අපරාපි තිස්සෝ පඤ්ඤත්තියෝ—  අසාධාරණපඤ්ඤත්ති, ඒකතෝපඤ්ඤත්ති, උභතෝපඤ්ඤත්ති.
</Paragraph>

<Paragraph number="1465" book="pari">
අත්ථාපත්ති බාලෝ ආපජ්ජති, නෝ පණ්ඩිතෝ; අත්ථාපත්ති පණ්ඩිතෝ ආපජ්ජති, නෝ බාලෝ; අත්ථාපත්ති බාලෝ චේව ආපජ්ජති පණ්ඩිතෝ ච. අත්ථාපත්ති කාළේ ආපජ්ජති, නෝ ජුණ්හේ; අත්ථාපත්ති ජුණ්හේ ආපජ්ජති, නෝ කාළේ; අත්ථාපත්ති කාළේ චේව ආපජ්ජති ජුණ්හේ ච. අත්ථි කාළේ කප්පති, නෝ ජුණ්හේ; අත්ථි ජුණ්හේ කප්පති, නෝ කාළේ; අත්ථි කාළේ චේව කප්පති ජුණ්හේ ච. අත්ථාපත්ති හේමන්තේ ආපජ්ජති, නෝ ගිම්හේ නෝ වස්සේ; අත්ථාපත්ති ගිම්හේ ආපජ්ජති, නෝ හේමන්තේ නෝ වස්සේ; අත්ථාපත්ති වස්සේ ආපජ්ජති, නෝ හේමන්තේ නෝ ගිම්හේ. අත්ථාපත්ති සංඝෝ ආපජ්ජති, න ගණෝ න පුග්ගලෝ; අත්ථාපත්ති ගණෝ ආපජ්ජති, න සංඝෝ න පුග්ගලෝ; අත්ථාපත්ති පුග්ගලෝ ආපජ්ජති, න සංඝෝ න ගණෝ. අත්ථි සංඝස්ස කප්පති, න ගණස්ස න පුග්ගලස්ස; අත්ථි ගණස්ස කප්පති, න සංඝස්ස න පුග්ගලස්ස; අත්ථි පුග්ගලස්ස කප්පති, න සංඝස්ස න ගණස්ස. තිස්සෝ ඡාදනා වත්ථුං ඡාදේති, නෝ ආපත්තිං; ආපත්තිං ඡාදේති, නෝ වත්ථුං; වත්ථුඤ්චේව ඡාදේති ආපත්තිඤ්ච. තිස්සෝ පටිච්ඡාදියෝ—  ජන්තාඝරපටිච්ඡාදි, උදකපටිච්ඡාදි, වත්ථපටිච්ඡාදි. තීණි පටිච්ඡන්නානි වහන්ති, නෝ විවටානි—  මාතුගාමෝ පටිච්ඡන්නෝ වහති, නෝ විවටෝ; බ්‍රාහ්මණානං මන්තා පටිච්ඡන්නා වහන්ති, නෝ විවටා; මිච්ඡාදිට්ඨි පටිච්ඡන්නා වහති, නෝ විවටා. තීණි විවටානි විරෝචන්ති, නෝ පටිච්ඡන්නානි—  චන්දමණ්ඩලං විවටං විරෝචති, නෝ පටිච්ඡන්නං; සූරියමණ්ඩලං විවටං විරෝචති, නෝ පටිච්ඡන්නං; තථාගතප්පවේදිතෝ ධම්මවිනයෝ විවටෝ විරෝචති, නෝ පටිච්ඡන්නෝ. තයෝ සේනාසනග්ගාහා—  පුරිමකෝ, පච්ඡිමකෝ, අන්තරාමුත්තකෝ. අත්ථාපත්ති ගිලානෝ ආපජ්ජති, නෝ අගිලානෝ; අත්ථාපත්ති අගිලානෝ ආපජ්ජති, නෝ ගිලානෝ; අත්ථාපත්ති ගිලානෝ චේව ආපජ්ජති අගිලානෝ ච.
</Paragraph>

<Paragraph number="1466" book="pari">
තීණි අධම්මිකානි පාතිමෝක්ඛට්ඨපනානි. තීණි ධම්මිකානි පාතිමෝක්ඛට්ඨපනානි. තයෝ පරිවාසා—  පටිච්ඡන්නපරිවාසෝ, අප්පටිච්ඡන්නපරිවාසෝ, සුද්ධන්තපරිවාසෝ. තයෝ මානත්තා—  පටිච්ඡන්නමානත්තං, අප්පටිච්ඡන්නමානත්තං, පක්ඛමානත්තං. තයෝ පාරිවාසිකස්ස භික්ඛුනෝ රත්තිච්ඡේදා—  සහවාසෝ, විප්පවාසෝ, අනාරෝචනා. අත්ථාපත්ති අන්තෝ ආපජ්ජති, නෝ බහි; අත්ථාපත්ති බහි ආපජ්ජති, නෝ අන්තෝ; අත්ථාපත්ති අන්තෝ චේව ආපජ්ජති බහි ච. අත්ථාපත්ති අන්තෝසීමාය ආපජ්ජති, නෝ බහිසීමාය; අත්ථාපත්ති බහිසීමාය ආපජ්ජති, නෝ අන්තෝසීමාය; අත්ථාපත්ති අන්තෝසීමාය චේව ආපජ්ජති බහිසීමාය ච. තීහාකාරේහි ආපත්තිං ආපජ්ජති—  කායේන ආපජ්ජති, වාචාය ආපජ්ජති, කායේන වාචාය ආපජ්ජති. අපරේහිපි තීහාකාරේහි ආපත්තිං ආපජ්ජති—  සංඝමජ්ඣේ, ගණමජ්ඣේ, පුග්ගලස්ස සන්තිකේ. තීහාකාරේහි ආපත්තියා වුට්ඨාති—  කායේන වුට්ඨාති, වාචාය වුට්ඨාති, කායේන වාචාය වුට්ඨාති. අපරේහිපි තීහාකාරේහි ආපත්තියා වුට්ඨාති—  සංඝමජ්ඣේ, ගණමජ්ඣේ, පුග්ගලස්ස සන්තිකේ. තීණි අධම්මිකානි අමූළ්හවිනයස්ස දානානි. තීණි ධම්මිකානි අමූළ්හවිනයස්ස දානානි.
</Paragraph>

<Paragraph number="1467" book="pari">
තීහඞ්ගේහි සමන්නාගතස්ස භික්ඛුනෝ ආකඞ්ඛමානෝ සංඝෝ තජ්ජනීයකම්මං කරේය්‍ය—  භණ්ඩනකාරකෝ හෝති කලහකාරකෝ විවාදකාරකෝ භස්සකාරකෝ සංඝේ අධිකරණකාරකෝ, බාලෝ හෝති අබ්‍යත්තෝ, ආපත්තිබහුලෝ අනපදානෝ ගිහිසංසට්ඨෝ විහරති අනනුලෝමිකේහි ගිහිසංසග්ගේහි. තීහඞ්ගේහි සමන්නාගතස්ස භික්ඛුනෝ ආකඞ්ඛමානෝ සංඝෝ නියස්සකම්මං කරේය්‍ය—  භණ්ඩනකාරකෝ හෝති …පේ…  සංඝේ අධිකරණකාරකෝ, බාලෝ හෝති අබ්‍යත්තෝ, ආපත්තිබහුලෝ අනපදානෝ ගිහිසංසට්ඨෝ විහරති අනනුලෝමිකේහි ගිහිසංසග්ගේහි. තීහඞ්ගේහි සමන්නාගතස්ස භික්ඛුනෝ ආකඞ්ඛමානෝ සංඝෝ පබ්බාජනීයකම්මං කරේය්‍ය—  භණ්ඩනකාරකෝ හෝති …පේ…  සංඝේ අධිකරණකාරකෝ, බාලෝ හෝති අබ්‍යත්තෝ, ආපත්තිබහුලෝ අනපදානෝ කුලදූසකෝ හෝති පාපසමාචාරෝ පාපසමාචාරා දිස්සන්ති චේව සුය්‍යන්ති ච. තීහඞ්ගේහි සමන්නාගතස්ස භික්ඛුනෝ ආකඞ්ඛමානෝ සංඝෝ පටිසාරණීයකම්මං කරේය්‍ය—  භණ්ඩනකාරකෝ හෝති …පේ…  සංඝේ අධිකරණකාරකෝ, බාලෝ හෝති අබ්‍යත්තෝ, ආපත්තිබහුලෝ අනපදානෝ ගිහී අක්කෝසති පරිභාසති. තීහඞ්ගේහි සමන්නාගතස්ස භික්ඛුනෝ ආකඞ්ඛමානෝ සංඝෝ ආපත්තියා අදස්සනේ උක්ඛේපනීයකම්මං කරේය්‍ය—  භණ්ඩනකාරකෝ හෝති …පේ…  සංඝේ අධිකරණකාරකෝ, බාලෝ හෝති අබ්‍යත්තෝ, ආපත්තිබහුලෝ අනපදානෝ ආපත්තිං ආපජ්ජිත්වා න ඉච්ඡති ආපත්තිං පස්සිතුං. තීහඞ්ගේහි සමන්නාගතස්ස භික්ඛුනෝ ආකඞ්ඛමානෝ සංඝෝ ආපත්තියා අප්පටිකම්මේ උක්ඛේපනීයකම්මං කරේය්‍ය—  භණ්ඩනකාරකෝ හෝති …පේ…  සංඝේ අධිකරණකාරකෝ, බාලෝ හෝති අබ්‍යත්තෝ, ආපත්තිබහුලෝ අනපදානෝ ආපත්තිං ආපජ්ජිත්වා න ඉච්ඡති ආපත්තිං පටිකාතුං. තීහඞ්ගේහි සමන්නාගතස්ස භික්ඛුනෝ ආකඞ්ඛමානෝ සංඝෝ පාපිකාය දිට්ඨියා අප්පටිනිස්සග්ගේ උක්ඛේපනීයකම්මං කරේය්‍ය—  භණ්ඩනකාරකෝ හෝති …පේ…  සංඝේ අධිකරණකාරකෝ, බාලෝ හෝති අබ්‍යත්තෝ, ආපත්තිබහුලෝ අනපදානෝ න ඉච්ඡති පාපිකං දිට්ඨිං පටිනිස්සජ්ජිතුං.
</Paragraph>

<Paragraph number="1468" book="pari">
තීහඞ්ගේහි සමන්නාගතස්ස භික්ඛුනෝ ආකඞ්ඛමානෝ සංඝෝ ආගාළ්හාය චේතේය්‍ය—  භණ්ඩනකාරකෝ හෝති කලහකාරකෝ විවාදකාරකෝ භස්සකාරකෝ සංඝේ අධිකරණකාරකෝ, බාලෝ හෝති අබ්‍යත්තෝ ආපත්තිබහුලෝ අනපදානෝ, ගිහිසංසට්ඨෝ විහරති අනනුලෝමිකේහි ගිහිසංසග්ගේහි. තීහඞ්ගේහි සමන්නාගතස්ස භික්ඛුනෝ කම්මං කාතබ්බං—  අලජ්ජී ච හෝති, බාලෝ ච, අපකතත්තෝ ච. අපරේහිපි තීහඞ්ගේහි සමන්නාගතස්ස භික්ඛුනෝ කම්මං කාතබ්බං—  අධිසීලේ සීලවිපන්නෝ හෝති, අජ්ඣාචාරේ ආචාරවිපන්නෝ හෝති, අතිදිට්ඨියා දිට්ඨිවිපන්නෝ හෝති. අපරේහිපි තීහඞ්ගේහි සමන්නාගතස්ස භික්ඛුනෝ කම්මං කාතබ්බං—  කායිකේන දවේන සමන්නාගතෝ හෝති, වාචසිකේන දවේන සමන්නාගතෝ හෝති, කායිකවාචසිකේන දවේන සමන්නාගතෝ හෝති. අපරේහිපි තීහඞ්ගේහි සමන්නාගතස්ස භික්ඛුනෝ කම්මං කාතබ්බං—  කායිකේන අනාචාරේන සමන්නාගතෝ හෝති, වාචසිකේන අනාචාරේන සමන්නාගතෝ හෝති, කායිකවාචසිකේන අනාචාරේන සමන්නාගතෝ හෝති. අපරේහිපි තීහඞ්ගේහි සමන්නාගතස්ස භික්ඛුනෝ කම්මං කාතබ්බං—  කායිකේන උපඝාතිකේන සමන්නාගතෝ හෝති, වාචසිකේන උපඝාතිකේන සමන්නාගතෝ හෝති, කායිකවාචසිකේන උපඝාතිකේන සමන්නාගතෝ හෝති. අපරේහිපි තීහඞ්ගේහි සමන්නාගතස්ස භික්ඛුනෝ කම්මං කාතබ්බං—  කායිකේන මිච්ඡාජීවේන සමන්නාගතෝ හෝති, වාචසිකේන මිච්ඡාජීවේන සමන්නාගතෝ හෝති, කායිකවාචසිකේන මිච්ඡාජීවේන සමන්නාගතෝ හෝති. අපරේහිපි තීහඞ්ගේහි සමන්නාගතස්ස භික්ඛුනෝ කම්මං කාතබ්බං—  ආපත්තිං ආපන්නෝ කම්මකතෝ උපසම්පාදේති, නිස්සයං දේති, සාමණේරං උපට්ඨාපේති. අපරේහිපි තීහඞ්ගේහි සමන්නාගතස්ස භික්ඛුනෝ කම්මං කාතබ්බං—  යාය ආපත්තියා සංඝේන කම්මං කතං හෝති තං ආපත්තිං ආපජ්ජති, අඤ්ඤං වා තාදිසිකං, තතෝ වා පාපිට්ඨතරං. අපරේහිපි තීහඞ්ගේහි සමන්නාගතස්ස භික්ඛුනෝ කම්මං කාතබ්බං—  බුද්ධස්ස අවණ්ණං භාසති, ධම්මස්ස අවණ්ණං භාසති, සංඝස්ස අවණ්ණං භාසති.
</Paragraph>

<Paragraph number="1469" book="pari">
තීහඞ්ගේහි සමන්නාගතස්ස භික්ඛුනෝ සංඝමජ්ඣේ උපෝසථං ඨපේන්තස්ස—  “අලං, භික්ඛු, මා භණ්ඩනං මා කලහං මා විග්ගහං මා විවාදන්”ති ඕමද්දිත්වා සංඝේන උපෝසථෝ කාතබ්බෝ—  අලජ්ජී ච හෝති, බාලෝ ච, අපකතත්තෝ ච. තීහඞ්ගේහි සමන්නාගතස්ස භික්ඛුනෝ සංඝමජ්ඣේ පවාරණං ඨපේන්තස්ස—  “අලං, භික්ඛු, මා භණ්ඩනං මා කලහං මා විග්ගහං මා විවාදන්”ති ඕමද්දිත්වා සංඝේන පවාරේතබ්බං—  අලජ්ජී ච හෝති, බාලෝ ච, අපකතත්තෝ ච. තීහඞ්ගේහි සමන්නාගතස්ස භික්ඛුනෝ න කාචි සංඝසම්මුති දාතබ්බා—  අලජ්ජී ච හෝති, බාලෝ ච, අපකතත්තෝ ච. තීහඞ්ගේහි සමන්නාගතේන භික්ඛුනා සංඝේ න වෝහරිතබ්බං—  අලජ්ජී ච හෝති, බාලෝ ච, අපකතත්තෝ ච. තීහඞ්ගේහි සමන්නාගතෝ භික්ඛු න කිස්මිඤ්චි පච්චේකට්ඨානේ ඨපේතබ්බෝ—  අලජ්ජී ච හෝති, බාලෝ ච, අපකතත්තෝ ච. තීහඞ්ගේහි සමන්නාගතස්ස භික්ඛුනෝ නිස්සාය න වත්ථබ්බං—  අලජ්ජී ච හෝති, බාලෝ ච, අපකතත්තෝ ච. තීහඞ්ගේහි සමන්නාගතස්ස භික්ඛුනෝ නිස්සයෝ න දාතබ්බෝ—  අලජ්ජී ච හෝති, බාලෝ ච, අපකතත්තෝ ච. තීහඞ්ගේහි සමන්නාගතස්ස භික්ඛුනෝ ඕකාසකම්මං කාරාපේන්තස්ස නාලං ඕකාසකම්මං කාතුං—  අලජ්ජී ච හෝති, බාලෝ ච, අපකතත්තෝ ච. තීහඞ්ගේහි සමන්නාගතස්ස භික්ඛුනෝ සවචනීයං නාදාතබ්බං—  අලජ්ජී ච හෝති, බාලෝ ච, අපකතත්තෝ ච. තීහඞ්ගේහි සමන්නාගතස්ස භික්ඛුනෝ විනයෝ න පුච්ඡිතබ්බෝ—  අලජ්ජී ච හෝති, බාලෝ ච, අපකතත්තෝ ච. තීහඞ්ගේහි සමන්නාගතේන භික්ඛුනා විනයෝ න පුච්ඡිතබ්බෝ—  අලජ්ජී ච හෝති, බාලෝ ච, අපකතත්තෝ ච. තීහඞ්ගේහි සමන්නාගතස්ස භික්ඛුනෝ විනයෝ න විස්සජ්ජේතබ්බෝ—  අලජ්ජී ච හෝති, බාලෝ ච, අපකතත්තෝ ච. තීහඞ්ගේහි සමන්නාගතේන භික්ඛුනා විනයෝ න විස්සජ්ජේතබ්බෝ—  අලජ්ජී ච හෝති, බාලෝ ච, අපකතත්තෝ ච. තීහඞ්ගේහි සමන්නාගතස්ස භික්ඛුනෝ අනුයෝගෝ න දාතබ්බෝ—  අලජ්ජී ච හෝති, බාලෝ ච, අපකතත්තෝ ච. තීහඞ්ගේහි සමන්නාගතේන භික්ඛුනා සද්ධිං විනයෝ න සාකච්ඡිතබ්බෝ—  අලජ්ජී ච හෝති, බාලෝ ච, අපකතත්තෝ ච. තීහඞ්ගේහි සමන්නාගතේන භික්ඛුනා න උපසම්පාදේතබ්බං න නිස්සයෝ දාතබ්බෝ න සාමණේරෝ උපට්ඨාපේතබ්බෝ—  අලජ්ජී ච හෝති, බාලෝ ච, අපකතත්තෝ ච.
</Paragraph>

<Paragraph number="1470" book="pari">
තයෝ උපෝසථා—  චාතුද්දසිකෝ, පන්නරසිකෝ, සාමග්ගිඋපෝසථෝ. අපරේපි තයෝ උපෝසථා—  සංඝේඋපෝසථෝ, ගණේඋපෝසථෝ, පුග්ගලේඋපෝසථෝ. අපරේපි තයෝ උපෝසථා—  සුත්තුද්දේසෝඋපෝසථෝ, පාරිසුද්ධිඋපෝසථෝ, අධිට්ඨානුපෝසථෝ.
</Paragraph>

<Paragraph number="1471" book="pari">
තිස්සෝ පවාරණා—  චාතුද්දසිකා, පන්නරසිකා, සාමග්ගිපවාරණා. අපරාපි තිස්සෝ පවාරණා—  සංඝේපවාරණා, ගණේපවාරණා, පුග්ගලේපවාරණා. අපරාපි තිස්සෝ පවාරණා—  තේවාචිකාපවාරණා, ද්වේවාචිකාපවාරණා, සමානවස්සිකාපවාරණා.
</Paragraph>

<Paragraph number="1472" book="pari">
තයෝ ආපායිකා නේරයිකා—  ඉදමප්පහාය, යෝ ච අබ්‍රහ්මචාරී බ්‍රහ්මචාරිපටිඤ්ඤෝ, යෝ ච සුද්ධං බ්‍රහ්මචාරිං පරිසුද්ධබ්‍රහ්මචරියං චරන්තං අමූලකේන අබ්‍රහ්මචරියේන අනුද්ධංසේති, යෝ චායං ඒවංවාදී ඒවංදිට්ඨි—  “නත්ථි කාමේසු දෝසෝ”ති සෝ කාමේසු පාතබ්‍යතං ආපජ්ජති. තීණි අකුසලමූලානි—  ලෝභෝ අකුසලමූලං, දෝසෝ අකුසලමූලං, මෝහෝ අකුසලමූලං. තීණි කුසලමූලානි—  අලෝභෝ කුසලමූලං, අදෝසෝ කුසලමූලං, අමෝහෝ කුසලමූලං. තීණි දුච්චරිතානි—  කායදුච්චරිතං, වචීදුච්චරිතං, මනෝදුච්චරිතං. තීණි සුචරිතානි—  කායසුචරිතං, වචීසුචරිතං, මනෝසුචරිතං. තයෝ අත්ථවසේ පටිච්ච භගවතා කුලේසු තිකභෝජනං පඤ්ඤත්තං—  දුම්මඞ්කූනං පුග්ගලානං නිග්ගහාය, පේසලානං භික්ඛූනං ඵාසුවිහාරාය, “මා පාපිච්ඡා පක්ඛං නිස්සාය සංඝං භින්දේය්‍යුන්”ති කුලානුද්දයතාය ච. තීහි අසද්ධම්මේහි අභිභූතෝ පරියාදින්නචිත්තෝ දේවදත්තෝ ආපායිකෝ නේරයිකෝ කප්පට්ඨෝ අතේකිච්ඡෝ පාපිච්ඡතා පාපමිත්තතා ඕරමත්තකේන විසේසාධිගමේන අන්තරා වෝසානං ආපාදි. තිස්සෝ සම්මුතියෝ—  දණ්ඩසම්මුති, සික්කාසම්මුති, දණ්ඩසික්කාසම්මුති. තිස්සෝ පාදුකා ධුවට්ඨානිකා අසඞ්කමනීයා—  වච්චපාදුකා, පස්සාවපාදුකා, ආචමනපාදුකා. තිස්සෝ පාදඝංසනියෝ—  සක්ඛරං, කථලා, සමුද්දඵේණකෝති.

</Paragraph>
</Division>

<Paragraph number="1473" type="center" book="pari">
තිකං නිට්ඨිතං.



</Paragraph>

<Paragraph number="1474" type="center" book="pari">
තස්සුද්දානං


</Paragraph>

<Paragraph number="1475" type="verses" book="pari">
_තිට්ඨන්තේ කාලේ රත්තිඤ්ච,_  
_දස පඤ්ච කුසලේන;_  
_වේදනා චෝදනා වත්ථු,_  
_සලාකා ද්වේ පටික්ඛිපා._  

</Paragraph>

<Paragraph number="1476" type="verses" book="pari">
_පඤ්ඤත්ති අපරේ ද්වේ ච,_  
_බාලෝ කාළේ ච කප්පති;_  
_හේමන්තේ සංඝෝ සංඝස්ස,_  
_ඡාදනා ච පටිච්ඡාදි._  

</Paragraph>

<Paragraph number="1477" type="verses" book="pari">
_පටිච්ඡන්නා විවටා ච,_  
_සේනාසනගිලායනා;_  
_පාතිමෝක්ඛං පරිවාසං,_  
_මානත්තා පාරිවාසිකා._  

</Paragraph>

<Paragraph number="1478" type="verses" book="pari">
_අන්තෝ අන්තෝ ච සීමාය,_  
_ආපජ්ජති පුනාපරේ;_  
_වුට්ඨාති අපරේ චේව,_  
_අමූළ්හවිනයා දුවේ._  

</Paragraph>

<Paragraph number="1479" type="verses" book="pari">
_තජ්ජනීයා නියස්සා ච,_  
_පබ්බාජපටිසාරණී;_  
_අදස්සනා පටිකම්මේ,_  
_අනිස්සග්ගේ ච දිට්ඨියා._  

</Paragraph>

<Paragraph number="1480" type="verses" book="pari">
_ආගාළ්හකම්මාධිසීලේ,_  
_දවානාචාරඝාතිකා;_  
_ආජීවාපන්නා තාදිසිකා,_  
_අවණ්ණුපෝසථේන ච._  

</Paragraph>

<Paragraph number="1481" type="verses" book="pari">
_පවාරණා සම්මුති ච,_  
_වෝහාරපච්චේකේන ච;_  
_න වත්ථබ්බං න දාතබ්බං,_  
_ඕකාසං න කරේ තථා._  

</Paragraph>

<Paragraph number="1482" type="verses" book="pari">
_න කරේ සවචනීයං,_  
_න පුච්ඡිතබ්බකා දුවේ;_  
_න විස්සජ්ජේ දුවේ චේව,_  
_අනුයෝගම්පි නෝ දදේ._  

</Paragraph>

<Paragraph number="1483" type="verses" book="pari">
_සාකච්ඡා උපසම්පදා,_  
_නිස්සයසාමණේරා ච;_  
උපෝසථතිකා තීණි,_  
_පවාරණතිකා තයෝ._  

</Paragraph>

<Paragraph number="1484" type="verses" book="pari">
_ආපායිකා අකුසලා,_  
_කුසලා චරිතා දුවේ;_  
_තිකභෝජනසද්ධම්මේ,_  
_සම්මුති පාදුකේන ච;_  
_පාදඝංසනිකා චේව,_  
උද්දානං තිකකේ ඉදන්ති._
</Paragraph>