---
title: "7.6 ඡක්කවාර"
tableOfContents: false
sidebar:
  order: 8
type: "tipitaka"
basket: "vi"
book: "pari"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="326" book="pari">

<Paragraph number="1520" book="pari">
ඡ අගාරවා. ඡ ගාරවා. ඡ විනීතවත්ථූනි. ඡ සාමීචියෝ. ඡ ආපත්තිසමුට්ඨානා. ඡච්ඡේදනකා ආපත්තියෝ. ඡහාකාරේහි ආපත්තිං ආපජ්ජති. ඡානිසංසා විනයධරේ. ඡ පරමානි. ඡාරත්තං තිචීවරේන විප්පවසිතබ්බං. ඡ චීවරානි. ඡ රජනානි. ඡ ආපත්තියෝ කායතෝ ච චිත්තතෝ ච සමුට්ඨන්ති න වාචතෝ. ඡ ආපත්තියෝ වාචතෝ ච චිත්තතෝ ච සමුට්ඨන්ති න කායතෝ. ඡ ආපත්තියෝ කායතෝ ච වාචතෝ ච චිත්තතෝ ච සමුට්ඨන්ති. ඡ කම්මානි. ඡ විවාදමූලානි. ඡ අනුවාදමූලානි. ඡ සාරණීයා ධම්මා දීඝසෝ. ඡ විදත්ථියෝ, සුගතවිදත්ථියා, තිරියං ඡ විදත්ථියෝ. ඡ නිස්සයපටිප්පස්සද්ධියෝ ආචරියම්හා. ඡ නහානේ අනුපඤ්ඤත්තියෝ—  විප්පකතචීවරං ආදාය පක්කමති, විප්පකතචීවරං සමාදාය පක්කමති.
</Paragraph>

<Paragraph number="1521" book="pari">
ඡහඞ්ගේහි සමන්නාගතේන භික්ඛුනා උපසම්පාදේතබ්බං නිස්සයෝ දාතබ්බෝ සාමණේරෝ උපට්ඨාපේතබ්බෝ—  අසේක්ඛේන සීලක්ඛන්ධේන සමන්නාගතෝ හෝති, අසේක්ඛේන සමාධික්ඛන්ධේන සමන්නාගතෝ හෝති, අසේක්ඛේන පඤ්ඤක්ඛන්ධේන සමන්නාගතෝ හෝති, අසේක්ඛේන විමුත්තික්ඛන්ධේන සමන්නාගතෝ හෝති, අසේක්ඛේන විමුත්තිඤාණදස්සනක්ඛන්ධේන සමන්නාගතෝ හෝති, දසවස්සෝ වා හෝති අතිරේකදසවස්සෝ වා.
</Paragraph>

<Paragraph number="1522" book="pari">
අපරේහිපි ඡහඞ්ගේහි සමන්නාගතේන භික්ඛුනා උපසම්පාදේතබ්බං නිස්සයෝ දාතබ්බෝ සාමණේරෝ උපට්ඨාපේතබ්බෝ—  අත්තනා අසේක්ඛේන සීලක්ඛන්ධේන සමන්නාගතෝ හෝති, පරං අසේක්ඛේ සීලක්ඛන්ධේ සමාදපේතා; අත්තනා අසේක්ඛේන සමාධික්ඛන්ධේන සමන්නාගතෝ හෝති, පරං අසේක්ඛේ සමාධික්ඛන්ධේ සමාදපේතා; අත්තනා අසේක්ඛේන පඤ්ඤක්ඛන්ධේන සමන්නාගතෝ හෝති, පරං අසේක්ඛේ පඤ්ඤක්ඛන්ධේ සමාදපේතා; අත්තනා අසේක්ඛේන විමුත්තික්ඛන්ධේන සමන්නාගතෝ හෝති, පරං අසේක්ඛේ විමුත්තික්ඛන්ධේ සමාදපේතා; අත්තනා අසේක්ඛේන විමුත්තිඤාණදස්සනක්ඛන්ධේන සමන්නාගතෝ හෝති, පරං අසේක්ඛේ විමුත්තිඤාණදස්සනක්ඛන්ධේ සමාදපේතා; දසවස්සෝ වා හෝති අතිරේකදසවස්සෝ වා.
</Paragraph>

<Paragraph number="1523" book="pari">
අපරේහිපි ඡහඞ්ගේහි සමන්නාගතේන භික්ඛුනා උපසම්පාදේතබ්බං නිස්සයෝ දාතබ්බෝ සාමණේරෝ උපට්ඨාපේතබ්බෝ—  සද්ධෝ හෝති, හිරිමා හෝති, ඕත්තප්පී හෝති, ආරද්ධවීරියෝ හෝති, උපට්ඨිතස්සති හෝති, දසවස්සෝ වා හෝති අතිරේකදසවස්සෝ වා.
</Paragraph>

<Paragraph number="1524" book="pari">
අපරේහිපි ඡහඞ්ගේහි සමන්නාගතේන භික්ඛුනා උපසම්පාදේතබ්බං නිස්සයෝ දාතබ්බෝ සාමණේරෝ උපට්ඨාපේතබ්බෝ—  න අධිසීලේ සීලවිපන්නෝ හෝති, න අජ්ඣාචාරේ ආචාරවිපන්නෝ හෝති, න අතිදිට්ඨියා දිට්ඨිවිපන්නෝ හෝති, බහුස්සුතෝ හෝති, පඤ්ඤවා හෝති, දසවස්සෝ වා හෝති අතිරේකදසවස්සෝ වා.
</Paragraph>

<Paragraph number="1525" book="pari">
අපරේහිපි ඡහඞ්ගේහි සමන්නාගතේන භික්ඛුනා උපසම්පාදේතබ්බං නිස්සයෝ දාතබ්බෝ සාමණේරෝ උපට්ඨාපේතබ්බෝ—  පටිබලෝ හෝති අන්තේවාසිං වා සද්ධිවිහාරිං වා ගිලානං උපට්ඨාතුං වා උපට්ඨාපේතුං වා, අනභිරතං වූපකාසේතුං වා වූපකාසාපේතුං වා, උප්පන්නං කුක්කුච්චං ධම්මතෝ විනෝදේතුං, ආපත්තිං ජානාති, ආපත්තිවුට්ඨානං ජානාති, දසවස්සෝ වා හෝති අතිරේකදසවස්සෝ වා.
</Paragraph>

<Paragraph number="1526" book="pari">
අපරේහිපි ඡහඞ්ගේහි සමන්නාගතේන භික්ඛුනා උපසම්පාදේතබ්බං නිස්සයෝ දාතබ්බෝ සාමණේරෝ උපට්ඨාපේතබ්බෝ—  පටිබලෝ හෝති අන්තේවාසිං වා සද්ධිවිහාරිං වා ආභිසමාචාරිකාය සික්ඛාය සික්ඛාපේතුං, ආදිබ්‍රහ්මචාරියකාය සික්ඛාය විනේතුං, අභිධම්මේ විනේතුං, අභිවිනයේ විනේතුං, උප්පන්නං දිට්ඨිගතං ධම්මතෝ විවේචේතුං, දසවස්සෝ වා හෝති අතිරේකදසවස්සෝ වා.
</Paragraph>

<Paragraph number="1527" book="pari">
අපරේහිපි ඡහඞ්ගේහි සමන්නාගතේන භික්ඛුනා උපසම්පාදේතබ්බං නිස්සයෝ දාතබ්බෝ සාමණේරෝ උපට්ඨාපේතබ්බෝ—  ආපත්තිං ජානාති, අනාපත්තිං ජානාති, ලහුකං ආපත්තිං ජානාති, ගරුකං ආපත්තිං ජානාති, උභයානි ඛෝ පනස්ස පාතිමෝක්ඛානි විත්ථාරේන ස්වාගතානි හෝන්ති සුවිභත්තානි සුප්පවත්තීනි සුවිනිච්ඡිතානි සුත්තසෝ අනුබ්‍යඤ්ජනසෝ, දසවස්සෝ වා හෝති අතිරේකදසවස්සෝ වා.
</Paragraph>

<Paragraph number="1528" book="pari">
ඡ අධම්මිකානි පාතිමෝක්ඛට්ඨපනානි, ඡ ධම්මිකානි පාතිමෝක්ඛට්ඨපනානීති.

</Paragraph>
</Division>

<Paragraph number="1529" type="center" book="pari">
ඡක්කං නිට්ඨිතං.



</Paragraph>

<Paragraph number="1530" type="center" book="pari">
තස්සුද්දානං


</Paragraph>

<Paragraph number="1531" type="verses" book="pari">
_අගාරවා ගාරවා ච,_  
_විනීතා සාමීචිපි ච;_  
_සමුට්ඨානා ඡේදනා චේව,_  
_ආකාරානිසංසේන ච._  

</Paragraph>

<Paragraph number="1532" type="verses" book="pari">
_පරමානි ච ඡාරත්තං,_  
_චීවරං රජනානි ච;_  
_කායතෝ චිත්තතෝ චාපි,_  
_වාචතෝ චිත්තතෝපි ච._  

</Paragraph>

<Paragraph number="1533" type="verses" book="pari">
_කායවාචාචිත්තතෝ ච,_  
_කම්මවිවාදමේව ච;_  
_අනුවාදා දීඝසෝ ච,_  
_තිරියං නිස්සයේන ච._  

</Paragraph>

<Paragraph number="1534" type="verses" book="pari">
_අනුපඤ්ඤත්ති ආදාය,_  
_සමාදාය තථේව ච;_  
_අසේක්ඛේ සමාදපේතා,_  
_සද්ධෝ අධිසීලේන ච;_  
_ගිලානාභිසමාචාරී,_  
_ආපත්තාධම්මධම්මිකාති._
</Paragraph>