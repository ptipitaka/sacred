---
title: "7.2 දුකවාර"
tableOfContents: false
sidebar:
  order: 4
type: "tipitaka"
basket: "vi"
book: "pari"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="322" book="pari">

<Paragraph number="1446" book="pari">
අත්ථාපත්ති සඤ්ඤා විමෝක්ඛා, අත්ථාපත්ති නෝ සඤ්ඤාවිමෝක්ඛා. අත්ථාපත්ති ලද්ධසමාපත්තිකස්ස, අත්ථාපත්ති න ලද්ධසමාපත්තිකස්ස. අත්ථාපත්ති සද්ධම්මපටිසඤ්ඤුත්තා, අත්ථාපත්ති අසද්ධම්මපටිසඤ්ඤුත්තා. අත්ථාපත්ති සපරික්ඛාරපටිසඤ්ඤුත්තා, අත්ථාපත්ති පරපරික්ඛාරපටිසඤ්ඤුත්තා. අත්ථාපත්ති සපුග්ගලපටිසඤ්ඤුත්තා, අත්ථාපත්ති පරපුග්ගලපටිසඤ්ඤුත්තා. අත්ථි සච්චං භණන්තෝ ගරුකං ආපත්තිං ආපජ්ජති, මුසා භණන්තෝ ලහුකං. අත්ථි මුසා භණන්තෝ ගරුකං ආපත්තිං ආපජ්ජති, සච්චං භණන්තෝ ලහුකං. අත්ථාපත්ති භූමිගතෝ ආපජ්ජති, නෝ වේහාසගතෝ. අත්ථාපත්ති වේහාසගතෝ ආපජ්ජති, නෝ භූමිගතෝ. අත්ථාපත්ති නික්ඛමන්තෝ ආපජ්ජති, නෝ පවිසන්තෝ. අත්ථාපත්ති පවිසන්තෝ ආපජ්ජති, නෝ නික්ඛමන්තෝ. අත්ථාපත්ති ආදියන්තෝ ආපජ්ජති, අත්ථාපත්ති අනාදියන්තෝ ආපජ්ජති. අත්ථාපත්ති සමාදියන්තෝ ආපජ්ජති, අත්ථාපත්ති න සමාදියන්තෝ ආපජ්ජති. අත්ථාපත්ති කරෝන්තෝ ආපජ්ජති, අත්ථාපත්ති න කරෝන්තෝ ආපජ්ජති. අත්ථාපත්ති දේන්තෝ ආපජ්ජති, අත්ථාපත්ති න දේන්තෝ ආපජ්ජති. අත්ථාපත්ති දේසේන්තෝ ආපජ්ජති, අත්ථාපත්ති න දේසේන්තෝ ආපජ්ජති. අත්ථාපත්ති පටිග්ගණ්හන්තෝ ආපජ්ජති, අත්ථාපත්ති න පටිග්ගණ්හන්තෝ ආපජ්ජති. අත්ථාපත්ති පරිභෝගේන ආපජ්ජති, අත්ථාපත්ති න පරිභෝගේන ආපජ්ජති. අත්ථාපත්ති රත්තිං ආපජ්ජති, නෝ දිවා. අත්ථාපත්ති දිවා ආපජ්ජති, නෝ රත්තිං. අත්ථාපත්ති අරුණුග්ගේ ආපජ්ජති, අත්ථාපත්ති න අරුණුග්ගේ ආපජ්ජති. අත්ථාපත්ති ඡින්දන්තෝ ආපජ්ජති, අත්ථාපත්ති න ඡින්දන්තෝ ආපජ්ජති. අත්ථාපත්ති ඡාදේන්තෝ ආපජ්ජති, අත්ථාපත්ති න ඡාදේන්තෝ ආපජ්ජති. අත්ථාපත්ති ධාරේන්තෝ ආපජ්ජති, අත්ථාපත්ති න ධාරේන්තෝ ආපජ්ජති.
</Paragraph>

<Paragraph number="1447" book="pari">
ද්වේ උපෝසථා—  චාතුද්දසිකෝ ච පන්නරසිකෝ ච. ද්වේ පවාරණා—  චාතුද්දසිකා ච පන්නරසිකා ච. ද්වේ කම්මානි—  අපලෝකනකම්මං, ඤත්තිකම්මං. අපරානිපි ද්වේ කම්මානි—  ඤත්තිදුතියකම්මං, ඤත්තිචතුත්ථකම්මං. ද්වේ කම්මවත්ථූනි—  අපලෝකනකම්මස්ස වත්ථු, ඤත්තිකම්මස්ස වත්ථු. අපරානිපි ද්වේ කම්මවත්ථූනි—  ඤත්තිදුතියකම්මස්ස වත්ථු, ඤත්තිචතුත්ථකම්මස්ස වත්ථු. ද්වේ කම්මදෝසා—  අපලෝකනකම්මස්ස දෝසෝ, ඤත්තිකම්මස්ස දෝසෝ. අපරේපි ද්වේ කම්මදෝසා—  ඤත්තිදුතියකම්මස්ස දෝසෝ, ඤත්තිචතුත්ථකම්මස්ස දෝසෝ. ද්වේ කම්මසම්පත්තියෝ—  අපලෝකනකම්මස්ස සම්පත්ති, ඤත්තිකම්මස්ස සම්පත්ති. අපරාපි ද්වේ කම්මසම්පත්තියෝ—  ඤත්තිදුතියකම්මස්ස සම්පත්ති, ඤත්තිචතුත්ථකම්මස්ස සම්පත්ති. ද්වේ නානාසංවාසකභූමියෝ—  අත්තනා වා අත්තානං නානාසංවාසකං කරෝති, සමග්ගෝ වා නං සංඝෝ උක්ඛිපති අදස්සනේ වා අප්පටිකම්මේ වා අප්පටිනිස්සග්ගේ වා. ද්වේ සමානසංවාසකභූමියෝ—  අත්තනා වා අත්තානං සමානසංවාසකං කරෝති, සමග්ගෝ වා නං සංඝෝ උක්ඛිත්තං ඕසාරේති දස්සනේ වා පටිකම්මේ වා පටිනිස්සග්ගේ වා. ද්වේ පාරාජිකා—  භික්ඛූනඤ්ච භික්ඛුනීනඤ්ච. ද්වේ සංඝාදිසේසා, ද්වේ ථුල්ලච්චයා, ද්වේ පාචිත්තියා, ද්වේ පාටිදේසනීයා, ද්වේ දුක්කටා, ද්වේ දුබ්භාසිතා—  භික්ඛූනඤ්ච භික්ඛුනීනඤ්ච. සත්ත ආපත්තියෝ, සත්ත ආපත්තික්ඛන්ධා. ද්වීහාකාරේහි සංඝෝ භිජ්ජති—  කම්මේන වා සලාකග්ගාහේන වා.
</Paragraph>

<Paragraph number="1448" book="pari">
ද්වේ පුග්ගලා න උපසම්පාදේතබ්බා—  අද්ධානහීනෝ, අඞ්ගහීනෝ. අපරේපි ද්වේ පුග්ගලා න උපසම්පාදේතබ්බා—  වත්ථුවිපන්නෝ, කරණදුක්කටකෝ. අපරේපි ද්වේ පුග්ගලා න උපසම්පාදේතබ්බා—  අපරිපූරෝ පරිපූරෝ නෝ ච යාචති. ද්වින්නං පුග්ගලානං නිස්සාය න වත්ථබ්බං—  අලජ්ජිස්ස ච බාලස්ස ච. ද්වින්නං පුග්ගලානං නිස්සයෝ න දාතබ්බෝ—  අලජ්ජිස්ස ච ලජ්ජිනෝ ච න යාචති. ද්වින්නං පුග්ගලානං නිස්සයෝ දාතබ්බෝ—  බාලස්ස ච ලජ්ජිස්ස ච යාචති. ද්වේ පුග්ගලා අභබ්බා ආපත්තිං ආපජ්ජිතුං—  බුද්ධා ච පච්චේකබුද්ධා ච. ද්වේ පුග්ගලා භබ්බා, ආපත්තිං ආපජ්ජිතුං—  භික්ඛූ ච භික්ඛුනියෝ ච. ද්වේ පුග්ගලා අභබ්බා සඤ්චිච්ච ආපත්තිං ආපජ්ජිතුං—  භික්ඛූ ච භික්ඛුනියෝ ච අරියපුග්ගලා. ද්වේ පුග්ගලා භබ්බා සඤ්චිච්ච ආපත්තිං ආපජ්ජිතුං—  භික්ඛූ ච භික්ඛුනියෝ ච පුථුජ්ජනා. ද්වේ පුග්ගලා අභබ්බා සඤ්චිච්ච සාතිසාරං වත්ථුං අජ්ඣාචරිතුං—  භික්ඛූ ච භික්ඛුනියෝ ච අරියපුග්ගලා. ද්වේ පුග්ගලා භබ්බා සඤ්චිච්ච සාතිසාරං වත්ථුං අජ්ඣාචරිතුං—  භික්ඛූ ච භික්ඛුනියෝ ච පුථුජ්ජනා.
</Paragraph>

<Paragraph number="1449" book="pari">
ද්වේ පටික්කෝසා—  කායේන වා පටික්කෝසති වාචාය වා පටික්කෝසති. ද්වේ නිස්සාරණා—  අත්ථි පුග්ගලෝ අප්පත්තෝ නිස්සාරණං තඤ්චේ සංඝෝ නිස්සාරේති ඒකච්චෝ සුනිස්සාරිතෝ, ඒකච්චෝ දුන්නිස්සාරිතෝ. ද්වේ ඕසාරණා—  අත්ථි පුග්ගලෝ අප්පත්තෝ ඕසාරණං තඤ්චේ සංඝෝ ඕසාරේති ඒකච්චෝ සෝසාරිතෝ, ඒකච්චෝ දෝසාරිතෝ. ද්වේ පටිඤ්ඤා—  කායේන වා පටිජානාති වාචාය වා පටිජානාති. ද්වේ පටිග්ගහා—  කායේන වා පටිග්ගණ්හාති කායපටිබද්ධේන වා පටිග්ගණ්හාති. ද්වේ පටික්ඛේපා—  කායේන වා පටික්ඛිපති වාචාය වා පටික්ඛිපති. ද්වේ උපඝාතිකා—  සික්ඛූපඝාතිකා ච භෝගූපඝාතිකා ච. ද්වේ චෝදනා—  කායේන වා චෝදේති වාචාය වා චෝදේති. ද්වේ කථිනස්ස පලිබෝධා—  ආවාසපලිබෝධෝ ච චීවරපලිබෝධෝ ච. ද්වේ කථිනස්ස අපලිබෝධා—  ආවාසඅපලිබෝධෝ ච චීවරඅපලිබෝධෝ ච. ද්වේ චීවරානි—  ගහපතිකඤ්ච පංසුකූලඤ්ච. ද්වේ පත්තා—  අයෝපත්තෝ මත්තිකාපත්තෝ. ද්වේ මණ්ඩලානි—  තිපුමයං, සීසමයං. ද්වේ පත්තස්ස අධිට්ඨානා—  කායේන වා අධිට්ඨේති වාචාය වා අධිට්ඨේති. ද්වේ චීවරස්ස අධිට්ඨානා—  කායේන වා අධිට්ඨේති වාචාය වා අධිට්ඨේති. ද්වේ විකප්පනා—  සම්මුඛාවිකප්පනා ච පරම්මුඛාවිකප්පනා ච. ද්වේ විනයා—  භික්ඛූනඤ්ච භික්ඛුනීනඤ්ච. ද්වේ වේනයිකා—  පඤ්ඤත්තඤ්ච පඤ්ඤත්තානුලෝමඤ්ච. ද්වේ විනයස්ස සල්ලේඛා—  අකප්පියේ සේතුඝාතෝ, කප්පියේ මත්තකාරිතා. ද්වීහාකාරේහි ආපත්තිං ආපජ්ජති—  කායේන වා ආපජ්ජති වාචාය වා ආපජ්ජති. ද්වීහාකාරේහි ආපත්තියා වුට්ඨාති—  කායේන වා වුට්ඨාති වාචාය වා වුට්ඨාති. ද්වේ පරිවාසා—  පටිච්ඡන්නපරිවාසෝ, අප්පටිච්ඡන්නපරිවාසෝ. අපරේපි ද්වේ පරිවාසා—  සුද්ධන්තපරිවාසෝ සමෝධානපරිවාසෝ. ද්වේ මානත්තා—  පටිච්ඡන්නමානත්තං, අප්පටිච්ඡන්නමානත්තං. අපරේපි ද්වේ මානත්තා—  පක්ඛමානත්තං, සමෝධානමානත්තං. ද්වින්නං පුග්ගලානං රත්තිච්ඡේදෝ—  පාරිවාසිකස්ස ච මානත්තචාරිකස්ස ච. ද්වේ අනාදරියානි—  පුග්ගලානාදරියඤ්ච ධම්මානාදරියඤ්ච. ද්වේ ලෝණානි—  ජාතිමඤ්ච කාරිමඤ්ච. අපරානිපි ද්වේ ලෝණානි—  සාමුද්දං කාළලෝණං. අපරානිපි ද්වේ ලෝණානි—  සින්ධවං, උබ්භිදං. අපරානිපි ද්වේ ලෝණානි—  රෝමකං, පක්කාලකං. ද්වේ පරිභෝගා—  අබ්භන්තරපරිභෝගෝ ච බාහිරපරිභෝගෝ ච. ද්වේ අක්කෝසා—  හීනෝ ච අක්කෝසෝ උක්කට්ඨෝ ච අක්කෝසෝ. ද්වීහාකාරේහි පේසුඤ්ඤං හෝති—  පියකම්‍යස්ස වා භේදාධිප්පායස්ස වා. ද්වීහාකාරේහි ගණභෝජනං පසවති—  නිමන්තනතෝ වා විඤ්ඤත්තිතෝ වා. ද්වේ වස්සූපනායිකා—  පුරිමිකා, පච්ඡිමිකා. ද්වේ අධම්මිකානි පාතිමෝක්ඛට්ඨපනානි. ද්වේ ධම්මිකානි පාතිමෝක්ඛට්ඨපනානි.
</Paragraph>

<Paragraph number="1450" book="pari">
ද්වේ පුග්ගලා බාලා—  යෝ ච අනාගතං භාරං වහති, යෝ ච ආගතං භාරං න වහති. ද්වේ පුග්ගලා පණ්ඩිතා—  යෝ ච අනාගතං භාරං න වහති, යෝ ච ආගතං භාරං වහති. අපරේපි ද්වේ පුග්ගලා බාලා—  යෝ ච අකප්පියේ කප්පියසඤ්ඤී, යෝ ච කප්පියේ අකප්පියසඤ්ඤී. ද්වේ පුග්ගලා පණ්ඩිතා—  යෝ ච අකප්පියේ අකප්පියසඤ්ඤී, යෝ ච කප්පියේ කප්පියසඤ්ඤී. අපරේපි ද්වේ පුග්ගලා බාලා—  යෝ ච අනාපත්තියා ආපත්තිසඤ්ඤී, යෝ ච ආපත්තියා අනාපත්තිසඤ්ඤී. ද්වේ පුග්ගලා පණ්ඩිතා—  යෝ ච ආපත්තියා ආපත්තිසඤ්ඤී, යෝ ච අනාපත්තියා අනාපත්තිසඤ්ඤී. අපරේපි ද්වේ පුග්ගලා බාලා—  යෝ ච අධම්මේ ධම්මසඤ්ඤී, යෝ ච ධම්මේ අධම්මසඤ්ඤී. ද්වේ පුග්ගලා පණ්ඩිතා—  යෝ ච අධම්මේ අධම්මසඤ්ඤී, යෝ ච ධම්මේ ධම්මසඤ්ඤී. අපරේපි ද්වේ පුග්ගලා බාලා—  යෝ ච අවිනයේ විනයසඤ්ඤී, යෝ ච විනයේ අවිනයසඤ්ඤී. ද්වේ පුග්ගලා පණ්ඩිතා—  යෝ ච අවිනයේ අවිනයසඤ්ඤී, යෝ ච විනයේ විනයසඤ්ඤී.
</Paragraph>

<Paragraph number="1451" book="pari">
ද්වින්නං පුග්ගලානං ආසවා වඩ්ඪන්ති—  යෝ ච න කුක්කුච්චායිතබ්බං කුක්කුච්චායති, යෝ ච කුක්කුච්චායිතබ්බං න කුක්කුච්චායති. ද්වින්නං පුග්ගලානං ආසවා න වඩ්ඪන්ති—  යෝ ච න කුක්කුච්චායිතබ්බං න කුක්කුච්චායති, යෝ ච කුක්කුච්චායිතබ්බං කුක්කුච්චායති. අපරේසම්පි ද්වින්නං පුග්ගලානං ආසවා වඩ්ඪන්ති—  යෝ ච අකප්පියේ කප්පියසඤ්ඤී, යෝ ච කප්පියේ අකප්පියසඤ්ඤී. ද්වින්නං පුග්ගලානං ආසවා න වඩ්ඪන්ති—  යෝ ච අකප්පියේ අකප්පියසඤ්ඤී, යෝ ච කප්පියේ කප්පියසඤ්ඤී. අපරේසම්පි ද්වින්නං පුග්ගලානං ආසවා වඩ්ඪන්ති—  යෝ ච අනාපත්තියා ආපත්තිසඤ්ඤී, යෝ ච ආපත්තියා අනාපත්තිසඤ්ඤී. ද්වින්නං පුග්ගලානං ආසවා න වඩ්ඪන්ති—  යෝ ච අනාපත්තියා අනාපත්තිසඤ්ඤී, යෝ ච ආපත්තියා ආපත්තිසඤ්ඤී. අපරේසම්පි ද්වින්නං පුග්ගලානං ආසවා වඩ්ඪන්ති—  යෝ ච අධම්මේ ධම්මසඤ්ඤී, යෝ ච ධම්මේ අධම්මසඤ්ඤී. ද්වින්නං පුග්ගලානං ආසවා න වඩ්ඪන්ති—  යෝ ච අධම්මේ අධම්මසඤ්ඤී, යෝ ච ධම්මේ ධම්මසඤ්ඤී. අපරේසම්පි ද්වින්නං පුග්ගලානං ආසවා වඩ්ඪන්ති—  යෝ ච අවිනයේ විනයසඤ්ඤී, යෝ ච විනයේ අවිනයසඤ්ඤී. ද්වින්නං පුග්ගලානං ආසවා න වඩ්ඪන්ති—  යෝ ච අවිනයේ අවිනයසඤ්ඤී, යෝ ච විනයේ විනයසඤ්ඤී.

</Paragraph>
</Division>

<Paragraph number="1452" type="center" book="pari">
දුකා නිට්ඨිතා.



</Paragraph>

<Paragraph number="1453" type="center" book="pari">
තස්සුද්දානං


</Paragraph>

<Paragraph number="1454" type="verses" book="pari">
_සඤ්ඤා ලද්ධා ච සද්ධම්මා,_  
_පරික්ඛාරා ච පුග්ගලා;_  
_සච්චං භූමි නික්ඛමන්තෝ,_  
_ආදියන්තෝ සමාදියං._  

</Paragraph>

<Paragraph number="1455" type="verses" book="pari">
_කරෝන්තෝ දේන්තෝ ගණ්හන්තෝ,_  
_පරිභෝගේන රත්ති ච;_  
_අරුණාඡින්දං ඡාදේන්තෝ,_  
_ධාරේන්තෝ ච උපෝසථා._  

</Paragraph>

<Paragraph number="1456" type="verses" book="pari">
_පවාරණා කම්මාපරා,_  
_වත්ථු අපරා දෝසා ච;_  
_අපරා ද්වේ ච සම්පත්ති,_  
_නානා සමානමේව ච._  

</Paragraph>

<Paragraph number="1457" type="verses" book="pari">
_පාරාජිසංඝථුල්ලච්චය,_  
_පාචිත්ති පාටිදේසනා;_  
_දුක්කටා දුබ්භාසිතා චේව,_  
_සත්ත ආපත්තික්ඛන්ධා ච._  

</Paragraph>

<Paragraph number="1458" type="verses" book="pari">
_භිජ්ජති උපසම්පදා,_  
_තථේව අපරේ දුවේ;_  
_න වත්ථබ්බං න දාතබ්බං,_  
_අභබ්බාභබ්බමේව ච._  

</Paragraph>

<Paragraph number="1459" type="verses" book="pari">
_සඤ්චිච්ච සාතිසාරා ච,_  
_පටික්කෝසා නිස්සාරණා;_  
_ඕසාරණා පටිඤ්ඤා ච,_  
_පටිග්ගහා පටික්ඛිපා._  

</Paragraph>

<Paragraph number="1460" type="verses" book="pari">
උපඝාති චෝදනා ච,_  
_කථිනා ච දුවේ තථා;_  
_චීවරා පත්තමණ්ඩලා,_  
_අධිට්ඨානා තථේව ද්වේ._  

</Paragraph>

<Paragraph number="1461" type="verses" book="pari">
_විකප්පනා ච විනයා,_  
_වේනයිකා ච සල්ලේඛා;_  
_ආපජ්ජති ච වුට්ඨාති,_  
_පරිවාසාපරේ දුවේ._  

</Paragraph>

<Paragraph number="1462" type="verses" book="pari">
_ද්වේ මානත්තා අපරේ ච,_  
_රත්තිච්ඡේදෝ අනාදරි;_  
_ද්වේ ලෝණා තයෝ අපරේ,_  
_පරිභෝගක්කෝසේන ච._  

</Paragraph>

<Paragraph number="1463" type="verses" book="pari">
_පේසුඤ්ඤෝ ච ගණාවස්ස,_  
_ඨපනා භාරකප්පියං;_  
_අනාපත්ති අධම්මධම්මා,_  
_විනයේ ආසවේ තථාති._
</Paragraph>