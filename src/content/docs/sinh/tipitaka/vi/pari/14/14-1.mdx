---
title: "14.1 අනුවිජ්ජකස්සපටිපත්ති"
tableOfContents: false
sidebar:
  order: 1
type: "tipitaka"
basket: "vi"
book: "pari"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="365" book="pari">

<Paragraph number="1820" book="pari">
සඞ්ගාමාවචරේන භික්ඛුනා සංඝං උපසඞ්කමන්තේන නීචචිත්තේන සංඝෝ උපසඞ්කමිතබ්බෝ රජෝහරණසමේන චිත්තේන; ආසනකුසලේන භවිතබ්බං නිසජ්ජකුසලේන; ථේරේ භික්ඛූ අනුපඛජ්ජන්තේන, නවේ භික්ඛූ ආසනේන අප්පටිබාහන්තේන, යථාපතිරූපේ ආසනේ නිසීදිතබ්බං; අනානාකථිකේන භවිතබ්බං අතිරච්ඡානකථිකේන; සාමං වා ධම්මෝ භාසිතබ්බෝ පරෝ වා අජ්ඣේසිතබ්බෝ අරියෝ වා තුණ්හීභාවෝ නාතිමඤ්ඤිතබ්බෝ.
</Paragraph>

<Paragraph number="1821" book="pari">
සංඝේන අනුමතේන පුග්ගලේන අනුවිජ්ජකේන අනුවිජ්ජිතුකාමේන න උපජ්ඣායෝ පුච්ඡිතබ්බෝ, න ආචරියෝ පුච්ඡිතබ්බෝ, න සද්ධිවිහාරිකෝ පුච්ඡිතබ්බෝ, න අන්තේවාසිකෝ පුච්ඡිතබ්බෝ, න සමානුපජ්ඣායකෝ පුච්ඡිතබ්බෝ, න සමානාචරියකෝ පුච්ඡිතබ්බෝ, න ජාති පුච්ඡිතබ්බා, න නාමං පුච්ඡිතබ්බං, න ගෝත්තං පුච්ඡිතබ්බං, න ආගමෝ පුච්ඡිතබ්බෝ, න කුලපදේසෝ පුච්ඡිතබ්බෝ, න ජාතිභූමි පුච්ඡිතබ්බා. තං කිං කාරණා? අත්‍රස්ස පේමං වා දෝසෝ වා. පේමේ වා සති දෝසේ වා, ඡන්දාපි ගච්ඡේය්‍ය, දෝසාපි ගච්ඡේය්‍ය, මෝහාපි ගච්ඡේය්‍ය, භයාපි ගච්ඡේය්‍ය.
</Paragraph>

<Paragraph number="1822" book="pari">
සංඝේන අනුමතේන පුග්ගලේන අනුවිජ්ජකේන අනුවිජ්ජිතුකාමේන සංඝගරුකේන භවිතබ්බං නෝ පුග්ගලගරුකේන, සද්ධම්මගරුකේන භවිතබ්බං නෝ ආමිසගරුකේන, අත්ථවසිකේන භවිතබ්බං නෝ පරිසකප්පිකේන, කාලේන අනුවිජ්ජිතබ්බං නෝ අකාලේන, භූතේන අනුවිජ්ජිතබ්බං නෝ අභූතේන, සණ්හේන අනුවිජ්ජිතබ්බං නෝ ඵරුසේන, අත්ථසංහිතේන අනුවිජ්ජිතබ්බං නෝ අනත්ථසංහිතේන, මේත්තාචිත්තේන අනුවිජ්ජිතබ්බං නෝ දෝසන්තරේන, න උපකණ්ණකජප්පිනා භවිතබ්බං, න ජිම්හං පේක්ඛිතබ්බං, න අක්ඛි නිඛණිතබ්බං, න භමුකං උක්ඛිපිතබ්බං, න සීසං උක්ඛිපිතබ්බං, න හත්ථවිකාරෝ කාතබ්බෝ, න හත්ථමුද්දා දස්සේතබ්බා.
</Paragraph>

<Paragraph number="1823" book="pari">
ආසනකුසලේන භවිතබ්බං නිසජ්ජකුසලේන, යුගමත්තං පේක්ඛන්තේන අත්ථං අනුවිධියන්තේන සකේ ආසනේ නිසීදිතබ්බං, න ච ආසනා වුට්ඨාතබ්බං, න වීතිහාතබ්බං, න කුම්මග්ගෝ සේවිතබ්බෝ, න බාහාවික්ඛේපකං භණිතබ්බං, අතුරිතේන භවිතබ්බං අසාහසිකේන, අචණ්ඩිකතේන භවිතබ්බං වචනක්ඛමේන, මේත්තාචිත්තේන භවිතබ්බං හිතානුකම්පිනා, කාරුණිකේන භවිතබ්බං හිතපරිසක්කිනා, අසම්ඵප්පලාපිනා භවිතබ්බං පරියන්තභාණිනා, අවේරවසිකේන භවිතබ්බං අනසුරුත්තේන, අත්තා පරිග්ගහේතබ්බෝ, පරෝ පරිග්ගහේතබ්බෝ, චෝදකෝ පරිග්ගහේතබ්බෝ, චුදිතකෝ පරිග්ගහේතබ්බෝ, අධම්මචෝදකෝ පරිග්ගහේතබ්බෝ, අධම්මචුදිතකෝ පරිග්ගහේතබ්බෝ, ධම්මචෝදකෝ පරිග්ගහේතබ්බෝ, ධම්මචුදිතකෝ පරිග්ගහේතබ්බෝ, වුත්තං අහාපේන්තේන අවුත්තං අපකාසේන්තේන ඕතිණ්ණානි පදබ්‍යඤ්ජනානි සාධුකං පරිග්ගහේත්වා පරෝ පටිපුච්ඡිත්වා යථා පටිඤ්ඤාය කාරේතබ්බෝ, මන්දෝ හාසේතබ්බෝ, භීරූ අස්සාසේතබ්බෝ, චණ්ඩෝ නිසේධේතබ්බෝ, අසුචි විභාවේතබ්බෝ, උජුමද්දවේන න ඡන්දාගතිං ගන්තබ්බං, න දෝසාගතිං ගන්තබ්බං, න මෝහාගතිං ගන්තබ්බං, න භයාගතිං ගන්තබ්බං, මජ්ඣත්තේන භවිතබ්බං ධම්මේසු ච පුග්ගලේසු ච. ඒවඤ්ච පන අනුවිජ්ජකෝ අනුවිජ්ජමානෝ සත්ථු චේව සාසනකරෝ හෝති, විඤ්ඤූනඤ්ච සබ්‍රහ්මචාරීනං පියෝ ච හෝති මනාපෝ ච ගරු ච භාවනීයෝ ච.
</Paragraph>

</Division>
<Division number="366" book="pari">

<Paragraph number="1824" book="pari">
සුත්තං සංසන්දනත්ථාය, ඕපම්මං නිදස්සනත්ථාය, අත්ථෝ විඤ්ඤාපනත්ථාය, පටිපුච්ඡා ඨපනත්ථාය, ඕකාසකම්මං චෝදනත්ථාය, චෝදනා සාරණත්ථාය, සාරණා සවචනීයත්ථාය, සවචනීයං පලිබෝධත්ථාය, පලිබෝධෝ විනිච්ඡයත්ථාය, විනිච්ඡයෝ සන්තීරණත්ථාය, සන්තීරණං ඨානාඨානගමනත්ථාය, ඨානාඨානගමනං දුම්මඞ්කූනං පුග්ගලානං නිග්ගහත්ථාය, පේසලානං භික්ඛූනං සම්පග්ගහත්ථාය, සංඝෝ සම්පරිග්ගහසම්පටිච්ඡනත්ථාය, සංඝේන අනුමතා පුග්ගලා පච්චේකට්ඨායිනෝ අවිසංවාදකට්ඨායිනෝ.
</Paragraph>

<Paragraph number="1825" book="pari">
විනයෝ සංවරත්ථාය, සංවරෝ අවිප්පටිසාරත්ථාය, අවිප්පටිසාරෝ පාමුජ්ජත්ථාය, පාමුජ්ජං පීතත්ථාය, පීති පස්සද්ධත්ථාය, පස්සද්ධි සුඛත්ථාය, සුඛං සමාධත්ථාය, සමාධි යථාභූතඤාණදස්සනත්ථාය, යථාභූතඤාණදස්සනං නිබ්බිදත්ථාය, නිබ්බිදා විරාගත්ථාය, විරාගෝ විමුත්තත්ථාය, විමුත්ති විමුත්තිඤාණදස්සනත්ථාය, විමුත්තිඤාණදස්සනං අනුපාදාපරිනිබ්බානත්ථාය. ඒතදත්ථා කථා, ඒතදත්ථා මන්තනා, ඒතදත්ථා උපනිසා, ඒතදත්ථං සෝතාවධානං—  යදිදං අනුපාදාචිත්තස්ස විමෝක්ඛෝති.
</Paragraph>

</Division>
<Division number="367" book="pari">

<Paragraph number="1826" type="verses" book="pari">
_අනුයෝගවත්තං නිසාමය,_  
_කුසලේන බුද්ධිමතා කතං;_  
_සුවුත්තං සික්ඛාපදානුලෝමිකං,_  
_ගතිං න නාසේන්තෝ සම්පරායිකං._  

</Paragraph>

<Paragraph number="1827" type="verses" book="pari">
_වත්ථුං විපත්තිං ආපත්තිං,_  
_නිදානං ආකාරඅකෝවිදෝ;_  
_පුබ්බාපරං න ජානාති,_  
_කතාකතං සමේන ච._  

</Paragraph>

<Paragraph number="1828" type="verses" book="pari">
_කම්මඤ්ච අධිකරණඤ්ච,_  
_සමථේ චාපි අකෝවිදෝ;_  
_රත්තෝ දුට්ඨෝ ච මූළ්හෝ ච,_  
_භයා මෝහා ච ගච්ඡති._  

</Paragraph>

<Paragraph number="1829" type="verses" book="pari">
_න ච සඤ්ඤත්තිකුසලෝ,_  
_නිජ්ඣත්තියා ච අකෝවිදෝ;_  
_ලද්ධපක්ඛෝ අහිරිකෝ,_  
_කණ්හකම්මෝ අනාදරෝ;_  
_ස වේ තාදිසකෝ භික්ඛු,_  
_අප්පටික්ඛෝති වුච්චති._  

</Paragraph>

<Paragraph number="1830" type="verses" book="pari">
_වත්ථුං විපත්තිං ආපත්තිං,_  
_නිදානං ආකාරකෝවිදෝ;_  
_පුබ්බාපරඤ්ච ජානාති,_  
_කතාකතං සමේන ච._  

</Paragraph>

<Paragraph number="1831" type="verses" book="pari">
_කම්මඤ්ච අධිකරණඤ්ච,_  
_සමථේ චාපි කෝවිදෝ;_  
_අරත්තෝ අදුට්ඨෝ අමූළ්හෝ,_  
_භයා මෝහා න ගච්ඡති._  

</Paragraph>

<Paragraph number="1832" type="verses" book="pari">
_සඤ්ඤත්තියා ච කුසලෝ,_  
_නිජ්ඣත්තියා ච කෝවිදෝ;_  
_ලද්ධපක්ඛෝ හිරිමනෝ,_  
_සුක්කකම්මෝ සගාරවෝ;_  
_ස වේ තාදිසකෝ භික්ඛු,_  
_සප්පටික්ඛෝති වුච්චතීති._  


</Paragraph>
</Division>

<Paragraph number="1833" type="center" book="pari">
චූළසඞ්ගාමං නිට්ඨිතං.



</Paragraph>

<Paragraph number="1834" type="center" book="pari">
තස්සුද්දානං


</Paragraph>

<Paragraph number="1835" type="verses" book="pari">
_නීචචිත්තේන පුච්ඡේය්‍ය,_  
_ගරු සංඝේ න පුග්ගලේ;_  
_සුත්තං සංසන්දනත්ථාය,_  
_විනයානුග්ගහේන ච;_  
උද්දානං චූළසඞ්ගාමේ,_  
_ඒකුද්දේසෝ ඉදං කතන්ති._
</Paragraph>