---
title: "13.1 අනුවිජ්ජකඅනුයෝග"
tableOfContents: false
sidebar:
  order: 1
type: "tipitaka"
basket: "vi"
book: "pari"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="360" book="pari">

<Paragraph number="1792" book="pari">
අනුවිජ්ජකේන චෝදකෝ පුච්ඡිතබ්බෝ—  “යං ඛෝ ත්වං, ආවුසෝ, ඉමං භික්ඛුං චෝදේසි, කිම්හි නං චෝදේසි, සීලවිපත්තියා වා චෝදේසි, ආචාරවිපත්තියා වා චෝදේසි, දිට්ඨිවිපත්තියා වා චෝදේසී”ති? සෝ චේ ඒවං වදේය්‍ය—  “සීලවිපත්තියා වා චෝදේමි, ආචාරවිපත්තියා වා චෝදේමි, දිට්ඨිවිපත්තියා වා චෝදේමී”ති, සෝ ඒවමස්ස වචනීයෝ—  “ජානාසි පනායස්මා සීලවිපත්තිං, ජානාසි ආචාරවිපත්තිං, ජානාසි දිට්ඨිවිපත්තින්”ති? සෝ චේ ඒවං වදේය්‍ය—  “ජානාමි ඛෝ අහං, ආවුසෝ, සීලවිපත්තිං, ජානාමි ආචාරවිපත්තිං, ජානාමි දිට්ඨිවිපත්තින්”ති, සෝ ඒවමස්ස වචනීයෝ—  “කතමා පනාවුසෝ, සීලවිපත්ති? කතමා ආචාරවිපත්ති? කතමා දිට්ඨිවිපත්තී”ති? සෝ චේ ඒවං වදේය්‍ය—  “චත්තාරි ච පාරාජිකානි, තේරස ච සංඝාදිසේසා—  අයං සීලවිපත්ති. ථුල්ලච්චයං, පාචිත්තියං, පාටිදේසනීයං, දුක්කටං, දුබ්භාසිතං, අයං ආචාරවිපත්ති. මිච්ඡාදිට්ඨි, අන්තග්ගාහිකා දිට්ඨි—  අයං දිට්ඨිවිපත්තී”ති, සෝ ඒවමස්ස වචනීයෝ—  “යං ඛෝ ත්වං, ආවුසෝ, ඉමං භික්ඛුං චෝදේසි, දිට්ඨේන වා චෝදේසි සුතේන වා චෝදේසි පරිසඞ්කාය වා චෝදේසී”ති? සෝ චේ ඒවං වදේය්‍ය—  “දිට්ඨේන වා චෝදේමි සුතේන වා චෝදේමි පරිසඞ්කාය වා චෝදේමී”ති, සෝ ඒවමස්ස වචනීයෝ—  “යං ඛෝ ත්වං, ආවුසෝ, ඉමං භික්ඛුං දිට්ඨේන චෝදේසි, කිං තේ දිට්ඨං කින්ති තේ දිට්ඨං, කදා තේ දිට්ඨං, කත්ථ තේ දිට්ඨං පාරාජිකං අජ්ඣාපජ්ජන්තෝ දිට්ඨෝ, සංඝාදිසේසං අජ්ඣාපජ්ජන්තෝ දිට්ඨෝ, ථුල්ලච්චයං…  පාචිත්තියං…  පාටිදේසනීයං…  දුක්කටං…  දුබ්භාසිතං අජ්ඣාපජ්ජන්තෝ දිට්ඨෝ, කත්ථ ච ත්වං අහෝසි, කත්ථ චායං භික්ඛු අහෝසි, කිඤ්ච ත්වං කරෝසි, කිං චායං භික්ඛු කරෝතී”ති? සෝ චේ ඒවං වදේය්‍ය—  “න ඛෝ අහං, ආවුසෝ, ඉමං භික්ඛුං දිට්ඨේන චෝදේමි, අපි ච සුතේන චෝදේමී”ති, සෝ ඒවමස්ස වචනීයෝ—  “යං ඛෝ ත්වං, ආවුසෝ, ඉමං භික්ඛුං සුතේන චෝදේසි, කිං තේ සුතං, කින්ති තේ සුතං, කදා තේ සුතං, කත්ථ තේ සුතං, පාරාජිකං අජ්ඣාපන්නෝති සුතං, සංඝාදිසේසං…  ථුල්ලච්චයං…  පාචිත්තියං…  පාටිදේසනීයං…  දුක්කටං…  දුබ්භාසිතං අජ්ඣාපන්නෝති සුතං, භික්ඛුස්ස සුතං, භික්ඛුනියා සුතං, සික්ඛමානාය සුතං, සාමණේරස්ස සුතං, සාමණේරියා සුතං, උපාසකස්ස සුතං, උපාසිකාය සුතං, රාජූනං සුතං, රාජමහාමත්තානං සුතං, තිත්ථියානං සුතං, තිත්ථියසාවකානං සුතන්”ති? සෝ චේ ඒවං වදේය්‍ය—  “න ඛෝ අහං, ආවුසෝ, ඉමං භික්ඛුං සුතේන චෝදේමි, අපි ච පරිසඞ්කාය චෝදේමී”ති, සෝ ඒවමස්ස වචනීයෝ—  “යං ඛෝ ත්වං, ආවුසෝ, ඉමං භික්ඛුං පරිසඞ්කාය චෝදේසි, කිං පරිසඞ්කසි, කින්ති පරිසඞ්කසි, කදා පරිසඞ්කසි, කත්ථ පරිසඞ්කසි, පාරාජිකං අජ්ඣාපන්නෝති පරිසඞ්කසි, සංඝාදිසේසං අජ්ඣාපන්නෝති පරිසඞ්කසි, ථුල්ලච්චයං…  පාචිත්තියං…  පාටිදේසනීයං…  දුක්කටං…  දුබ්භාසිතං අජ්ඣාපන්නෝති පරිසඞ්කසි, භික්ඛුස්ස සුත්වා පරිසඞ්කසි, භික්ඛුනියා සුත්වා පරිසඞ්කසි, සික්ඛමානාය සුත්වා පරිසඞ්කසි, සාමණේරස්ස සුත්වා පරිසඞ්කසි, සාමණේරියා සුත්වා පරිසඞ්කසි, උපාසකස්ස සුත්වා පරිසඞ්කසි, උපාසිකාය සුත්වා පරිසඞ්කසි, රාජූනං සුත්වා පරිසඞ්කසි, රාජමහාමත්තානං සුත්වා පරිසඞ්කසි, තිත්ථියානං සුත්වා පරිසඞ්කසි, තිත්ථියසාවකානං සුත්වා පරිසඞ්කසී”ති?
</Paragraph>

</Division>
<Division number="361" book="pari">

<Paragraph number="1793" type="verses" book="pari">
_දිට්ඨං දිට්ඨේන සමේති,_  
_දිට්ඨේන සංසන්දතේ දිට්ඨං;_  
_දිට්ඨං පටිච්ච න උපේති,_  
_අසුද්ධපරිසඞ්කිතෝ;_  
_සෝ පුග්ගලෝ පටිඤ්ඤාය,_  
_කාතබ්බෝ තේනුපෝසථෝ._  

</Paragraph>

<Paragraph number="1794" type="verses" book="pari">
_සුතං සුතේන සමේති,_  
_සුතේන සංසන්දතේ සුතං;_  
_සුතං පටිච්ච න උපේති,_  
_අසුද්ධපරිසඞ්කිතෝ;_  
_සෝ පුග්ගලෝ පටිඤ්ඤාය,_  
_කාතබ්බෝ තේනුපෝසථෝ._  

</Paragraph>

<Paragraph number="1795" type="verses" book="pari">
_මුතං මුතේන සමේති,_  
_මුතේන සංසන්දතේ මුතං;_  
_මුතං පටිච්ච න උපේති,_  
_අසුද්ධපරිසඞ්කිතෝ;_  
_සෝ පුග්ගලෝ පටිඤ්ඤාය,_  
_කාතබ්බෝ තේනුපෝසථෝ._  

</Paragraph>

</Division>
<Division number="362" book="pari">

<Paragraph number="1796" book="pari">
චෝදනාය කෝ ආදි, කිං මජ්ඣේ, කිං පරියෝසානං? චෝදනාය ඕකාසකම්මං ආදි, කිරියා මජ්ඣේ, සමථෝ පරියෝසානං. චෝදනාය කති මූලානි, කති වත්ථූනි, කති භූමියෝ, කතිහාකාරේහි චෝදේති? චෝදනාය ද්වේ මූලානි, තීණි වත්ථූනි, පඤ්ච භූමියෝ, ද්වීහාකාරේහි චෝදේති. චෝදනාය කතමානි ද්වේ මූලානි? සමූලිකා වා අමූලිකා වා—  චෝදනාය ඉමානි ද්වේ මූලානි. චෝදනාය කතමානි තීණි වත්ථූනි? දිට්ඨේන සුතේන පරිසඞ්කාය—  චෝදනාය ඉමානි තීණි වත්ථූනි. චෝදනාය කතමා පඤ්ච භූමියෝ? කාලේන වක්ඛාමි නෝ අකාලේන, භූතේන වක්ඛාමි නෝ අභූතේන, සණ්හේන වක්ඛාමි නෝ ඵරුසේන, අත්ථසංහිතේන වක්ඛාමි නෝ අනත්ථසංහිතේන, මේත්තාචිත්තෝ වක්ඛාමි නෝ දෝසන්තරෝති—  චෝදනාය ඉමා පඤ්ච භූමියෝ.
</Paragraph>

<Paragraph number="1797" book="pari">
කතමේහි ද්වීහාකාරේහි චෝදේති? කායේන වා චෝදේති වාචාය වා චෝදේති—  ඉමේහි ද්වීහාකාරේහි චෝදේති.
</Paragraph>
</Division>