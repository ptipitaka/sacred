---
title: "10.8 ສໍຆສາມຄ຺ຄີກຖາ"
tableOfContents: false
sidebar:
  order: 8
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="475" book="vi-maha">

<Paragraph number="2015" book="vi-maha">
ອຖ ໂຂ ເຕ ອຸກ຺ຂິຕ຺ຕານຸວຕ຺ຕກາ ຠິກ຺ຂູ ຕໍ ອຸກ຺ຂິຕ຺ຕກໍ ຠິກ຺ຂຸໍ ໂອສາເຣຕ຺ວາ ເຍນ ອຸກ຺ເຂປກາ ຠິກ຺ຂູ ເຕນຸປສງ຺ກມິໍສຸ, ອຸປສງ຺ກມິຕ຺ວາ ອຸກ຺ເຂປເກ ຠິກ຺ຂູ ເອຕທໂວຈຸໍ—  “ຍສ຺ມິໍ, ອາວຸໂສ, ວຕ຺ຖຸສ຺ມິໍ ອໂຫສິ ສໍຆສ຺ສ ຠຓ຺ຑນໍ ກລໂຫ ວິຄ຺ຄໂຫ ວິວາໂທ ສໍຆເຠໂທ ສໍຆຣາຊິ ສໍຆວວຕ຺ຖານໍ ສໍຆນານາກຣຓໍ, ໂສ ເອໂສ ຠິກ຺ຂຸ ອາປນ຺ໂນ ຈ ອຸກ຺ຂິຕ຺ໂຕ ຈ ປສ຺ສິ ຈ ໂອສາຣິໂຕ ຈ. ຫນ຺ທ ມຍໍ, ອາວຸໂສ, ຕສ຺ສ ວຕ຺ຖຸສ຺ສ ວູປສມາຍ ສໍຆສາມຄ຺ຄິໍ ກໂຣມາ”ຕິ.
</Paragraph>

<Paragraph number="2016" book="vi-maha">
ອຖ ໂຂ ເຕ ອຸກ຺ເຂປກາ ຠິກ຺ຂູ ເຍນ ຠຄວາ ເຕນຸປສງ຺ກມິໍສຸ, ອຸປສງ຺ກມິຕ຺ວາ ຠຄວນ຺ຕໍ ອຠິວາເທຕ຺ວາ ເອກມນ຺ຕໍ ນິສີທິໍສຸ. ເອກມນ຺ຕໍ ນິສິນ຺ນາ ໂຂ ເຕ ຠິກ຺ຂູ ຠຄວນ຺ຕໍ ເອຕທໂວຈຸໍ—  “ເຕ, ຠນ຺ເຕ, ອຸກ຺ຂິຕ຺ຕານຸວຕ຺ຕກາ ຠິກ຺ຂູ ເອວມາຫໍສຸ—  ‘ຍສ຺ມິໍ, ອາວຸໂສ, ວຕ຺ຖຸສ຺ມິໍ ອໂຫສິ ສໍຆສ຺ສ ຠຓ຺ຑນໍ ກລໂຫ ວິຄ຺ຄໂຫ ວິວາໂທ ສໍຆເຠໂທ ສໍຆຣາຊິ ສໍຆວວຕ຺ຖານໍ ສໍຆນານາກຣຓໍ, ໂສ ເອໂສ ຠິກ຺ຂຸ ອາປນ຺ໂນ ຈ ອຸກ຺ຂິຕ຺ໂຕ ຈ ປສ຺ສິ ຈ ໂອສາຣິໂຕ ຈ. ຫນ຺ທ ມຍໍ, ອາວຸໂສ, ຕສ຺ສ ວຕ຺ຖຸສ຺ສ ວູປສມາຍ ສໍຆສາມຄ຺ຄິໍ ກໂຣມາ’ຕິ. ກຖໍ ນຸ ໂຂ, ຠນ຺ເຕ, ປຏິປຊ຺ຊິຕພ຺ພນ຺”ຕິ? “ຍໂຕ ຈ ໂຂ ໂສ, ຠິກ຺ຂເວ, ຠິກ຺ຂຸ ອາປນ຺ໂນ ຈ ອຸກ຺ຂິຕ຺ໂຕ ຈ ປສ຺ສິ ຈ ໂອສາຣິໂຕ ຈ, ເຕນ ຫິ, ຠິກ຺ຂເວ, ສໍໂຆ ຕສ຺ສ ວຕ຺ຖຸສ຺ສ ວູປສມາຍ ສໍຆສາມຄ຺ຄິໍ ກໂຣຕຸ. ເອວຎ຺ຈ ປນ, ຠິກ຺ຂເວ, ກາຕພ຺ພາ. ສພ຺ເພເຫວ ເອກຊ຺ຌໍ ສນ຺ນິປຕິຕພ຺ພໍ ຄິລາເນຫິ ຈ ອຄິລາເນຫິ ຈ. ນ ເກຫິຈິ ຉນ຺ໂທ ທາຕພ຺ໂພ. ສນ຺ນິປຕິຕ຺ວາ ພ຺ຍຕ຺ເຕນ ຠິກ຺ຂຸນາ ປຏິພເລນ ສໍໂຆ ຎາເປຕພ຺ໂພ—
</Paragraph>

<Paragraph number="2017" book="vi-maha">
‘ສຸຓາຕຸ ເມ, ຠນ຺ເຕ, ສໍໂຆ. ຍສ຺ມິໍ ວຕ຺ຖຸສ຺ມິໍ ອໂຫສິ ສໍຆສ຺ສ ຠຓ຺ຑນໍ ກລໂຫ ວິຄ຺ຄໂຫ ວິວາໂທ ສໍຆເຠໂທ ສໍຆຣາຊິ ສໍຆວວຕ຺ຖານໍ ສໍຆນານາກຣຓໍ, ໂສ ເອໂສ ຠິກ຺ຂຸ ອາປນ຺ໂນ ຈ ອຸກ຺ຂິຕ຺ໂຕ ຈ ປສ຺ສິ ຈ ໂອສາຣິໂຕ ຈ. ຍທິ ສໍຆສ຺ສ ປຕ຺ຕກລ຺ລໍ, ສໍໂຆ ຕສ຺ສ ວຕ຺ຖຸສ຺ສ ວູປສມາຍ ສໍຆສາມຄ຺ຄິໍ ກເຣຍ຺ຍ. ເອສາ ຎຕ຺ຕິ.
</Paragraph>

<Paragraph number="2018" book="vi-maha">
ສຸຓາຕຸ ເມ, ຠນ຺ເຕ, ສໍໂຆ. ຍສ຺ມິໍ ວຕ຺ຖຸສ຺ມິໍ ອໂຫສິ ສໍຆສ຺ສ ຠຓ຺ຑນໍ ກລໂຫ ວິຄ຺ຄໂຫ ວິວາໂທ ສໍຆເຠໂທ ສໍຆຣາຊິ ສໍຆວວຕ຺ຖານໍ ສໍຆນານາກຣຓໍ, ໂສ ເອໂສ ຠິກ຺ຂຸ ອາປນ຺ໂນ ຈ ອຸກ຺ຂິຕ຺ໂຕ ຈ ປສ຺ສິ ຈ ໂອສາຣິໂຕ ຈ. ສໍໂຆ ຕສ຺ສ ວຕ຺ຖຸສ຺ສ ວູປສມາຍ ສໍຆສາມຄ຺ຄິໍ ກໂຣຕິ. ຍສ຺ສາຍສ຺ມໂຕ ຂມຕິ ຕສ຺ສ ວຕ຺ຖຸສ຺ສ ວູປສມາຍ ສໍຆສາມຄ຺ຄິຍາ ກຣຓໍ, ໂສ ຕຸຓ຺ຫສ຺ສ, ຍສ຺ສ ນກ຺ຂມຕິ ໂສ ຠາເສຍ຺ຍ.
</Paragraph>

<Paragraph number="2019" book="vi-maha">
ກຕາ ສໍເຆນ ຕສ຺ສ ວຕ຺ຖຸສ຺ສ ວູປສມາຍ ສໍຆສາມຄ຺ຄີ. ນິຫໂຕ ສໍຆເຠໂທ, ນິຫຕາ ສໍຆຣາຊິ, ນິຫຕໍ ສໍຆວວຕ຺ຖານໍ, ນິຫຕໍ ສໍຆນານາກຣຓໍ. ຂມຕິ ສໍຆສ຺ສ, ຕສ຺ມາ ຕຸຓ຺ຫີ, ເອວເມຕໍ ຘາຣຍາມີ’ຕິ.
</Paragraph>

<Paragraph number="2020" book="vi-maha">
ຕາວເທວ ອຸໂປສໂຖ ກາຕພ຺ໂພ, ປາຕິໂມກ຺ຂໍ ອຸທ຺ທິສິຕພ຺ພນ຺”ຕິ.
</Paragraph>
</Division>