---
title: "4.21 ທ຺ເວວາຈິກາທິປວາຣຓາ"
tableOfContents: false
sidebar:
  order: 14
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="234" book="vi-maha">

<Paragraph number="1075" book="vi-maha">
ເຕນ ໂຂ ປນ ສມເຍນ ໂກສເລສຸ ຊນປເທ ອຎ຺ຎຕຣສ຺ມິໍ ອາວາເສ ຕທຫຸ ປວາຣຓາຍ ສວຣຠຍໍ ອໂຫສິ. ຠິກ຺ຂູ ນາສກ຺ຂິໍສຸ ເຕວາຈິກໍ ປວາເຣຕຸໍ. ຠຄວໂຕ ເອຕມຕ຺ຖໍ ອາໂຣເຈສຸໍ. “ອນຸຊານາມິ, ຠິກ຺ຂເວ, ທ຺ເວວາຈິກໍ ປວາເຣຕຸນ຺”ຕິ.
</Paragraph>

<Paragraph number="1076" book="vi-maha">
ພາຬ຺ຫຕຣໍ ສວຣຠຍໍ ອໂຫສິ. ຠິກ຺ຂູ ນາສກ຺ຂິໍສຸ ທ຺ເວວາຈິກໍ ປວາເຣຕຸໍ. ຠຄວໂຕ ເອຕມຕ຺ຖໍ ອາໂຣເຈສຸໍ. “ອນຸຊານາມິ, ຠິກ຺ຂເວ, ເອກວາຈິກໍ ປວາເຣຕຸນ຺”ຕິ.
</Paragraph>

<Paragraph number="1077" book="vi-maha">
ພາຬ຺ຫຕຣໍ ສວຣຠຍໍ ອໂຫສິ. ຠິກ຺ຂູ ນາສກ຺ຂິໍສຸ ເອກວາຈິກໍ ປວາເຣຕຸໍ. ຠຄວໂຕ ເອຕມຕ຺ຖໍ ອາໂຣເຈສຸໍ. “ອນຸຊານາມິ, ຠິກ຺ຂເວ, ສມານວສ຺ສິກໍ ປວາເຣຕຸນ຺”ຕິ.
</Paragraph>

<Paragraph number="1078" book="vi-maha">
ເຕນ ໂຂ ປນ ສມເຍນ ອຎ຺ຎຕຣສ຺ມິໍ ອາວາເສ ຕທຫຸ ປວາຣຓາຍ ມນຸສ຺ເສຫິ ທານໍ ເທນ຺ເຕຫິ ເຍຠຸຍ຺ເຍນ ຣຕ຺ຕິ ເຂປິຕາ ໂຫຕິ. ອຖ ໂຂ ເຕສໍ ຠິກ຺ຂູນໍ ເອຕທໂຫສິ—  “ມນຸສ຺ເສຫິ ທານໍ ເທນ຺ເຕຫິ ເຍຠຸຍ຺ເຍນ ຣຕ຺ຕິ ເຂປິຕາ. ສເຈ ສໍໂຆ ເຕວາຈິກໍ ປວາເຣສ຺ສຕິ, ອປ຺ປວາຣິໂຕວ ສໍໂຆ ຠວິສ຺ສຕິ, ອຖາຍໍ ຣຕ຺ຕິ ວິຠາຍິສ຺ສຕິ. ກຖໍ ນຸ ໂຂ ອມ຺ເຫຫິ ປຏິປຊ຺ຊິຕພ຺ພນ຺”ຕິ? ຠຄວໂຕ ເອຕມຕ຺ຖໍ ອາໂຣເຈສຸໍ.
</Paragraph>

<Paragraph number="1079" book="vi-maha">
“ອິຘ ປນ, ຠິກ຺ຂເວ, ອຎ຺ຎຕຣສ຺ມິໍ ອາວາເສ ຕທຫຸ ປວາຣຓາຍ ມນຸສ຺ເສຫິ ທານໍ ເທນ຺ເຕຫິ ເຍຠຸຍ຺ເຍນ ຣຕ຺ຕິ ເຂປິຕາ ໂຫຕິ. ຕຕ຺ຣ ເຈ, ຠິກ຺ຂເວ, ຠິກ຺ຂູນໍ ເອວໍ ໂຫຕິ—  ‘ມນຸສ຺ເສຫິ ທານໍ ເທນ຺ເຕຫິ ເຍຠຸຍ຺ເຍນ ຣຕ຺ຕິ ເຂປິຕາ. ສເຈ ສໍໂຆ ເຕວາຈິກໍ ປວາເຣສ຺ສຕິ, ອປ຺ປວາຣິໂຕວ ສໍໂຆ ຠວິສ຺ສຕິ, ອຖາຍໍ ຣຕ຺ຕິ ວິຠາຍິສ຺ສຕີ’ຕິ, ພ຺ຍຕ຺ເຕນ ຠິກ຺ຂຸນາ ປຏິພເລນ ສໍໂຆ ຎາເປຕພ຺ໂພ—
</Paragraph>

<Paragraph number="1080" book="vi-maha">
‘ສຸຓາຕຸ ເມ, ຠນ຺ເຕ, ສໍໂຆ. ມນຸສ຺ເສຫິ ທານໍ ເທນ຺ເຕຫິ ເຍຠຸຍ຺ເຍນ ຣຕ຺ຕິ ເຂປິຕາ. ສເຈ ສໍໂຆ ເຕວາຈິກໍ ປວາເຣສ຺ສຕິ, ອປ຺ປວາຣິໂຕວ ສໍໂຆ ຠວິສ຺ສຕິ, ອຖາຍໍ ຣຕ຺ຕິ ວິຠາຍິສ຺ສຕິ. ຍທິ ສໍຆສ຺ສ ປຕ຺ຕກລ຺ລໍ, ສໍໂຆ ທ຺ເວວາຈິກໍ, ເອກວາຈິກໍ, ສມານວສ຺ສິກໍ ປວາເຣຍ຺ຍາ’ຕິ.
</Paragraph>

<Paragraph number="1081" book="vi-maha">
ອິຘ ປນ, ຠິກ຺ຂເວ, ອຎ຺ຎຕຣສ຺ມິໍ ອາວາເສ ຕທຫຸ ປວາຣຓາຍ ຠິກ຺ຂູຫິ ຘມ຺ມໍ ຠຓນ຺ເຕຫິ …ເປ…  ສຸຕ຺ຕນ຺ຕິເກຫິ ສຸຕ຺ຕນ຺ຕໍ ສງ຺ຄາຍນ຺ເຕຫິ…  ວິນຍຘເຣຫິ ວິນຍໍ ວິນິຈ຺ຉິນນ຺ເຕຫິ…  ຘມ຺ມກຖິເກຫິ ຘມ຺ມໍ ສາກຈ຺ຉນ຺ເຕຫິ…  ຠິກ຺ຂູຫິ ກລຫໍ ກໂຣນ຺ເຕຫິ ເຍຠຸຍ຺ເຍນ ຣຕ຺ຕິ ເຂປິຕາ ໂຫຕິ. ຕຕ຺ຣ ເຈ ຠິກ຺ຂູນໍ ເອວໍ ໂຫຕິ—  ‘ຠິກ຺ຂູຫິ ກລຫໍ ກໂຣນ຺ເຕຫິ ເຍຠຸຍ຺ເຍນ ຣຕ຺ຕິ ເຂປິຕາ. ສເຈ ສໍໂຆ ເຕວາຈິກໍ ປວາເຣສ຺ສຕິ, ອປ຺ປວາຣິໂຕວ ສໍໂຆ ຠວິສ຺ສຕິ, ອຖາຍໍ ຣຕ຺ຕິ ວິຠາຍິສ຺ສຕີ’ຕິ, ພ຺ຍຕ຺ເຕນ ຠິກ຺ຂຸນາ ປຏິພເລນ ສໍໂຆ ຎາເປຕພ຺ໂພ—
</Paragraph>

<Paragraph number="1082" book="vi-maha">
‘ສຸຓາຕຸ ເມ, ຠນ຺ເຕ, ສໍໂຆ. ຠິກ຺ຂູຫິ ກລຫໍ ກໂຣນ຺ເຕຫິ ເຍຠຸຍ຺ເຍນ ຣຕ຺ຕິ ເຂປິຕາ. ສເຈ ສໍໂຆ ເຕວາຈິກໍ ປວາເຣສ຺ສຕິ, ອປ຺ປວາຣິໂຕວ ສໍໂຆ ຠວິສ຺ສຕິ, ອຖາຍໍ ຣຕ຺ຕິ ວິຠາຍິສ຺ສຕິ. ຍທິ ສໍຆສ຺ສ ປຕ຺ຕກລ຺ລໍ, ສໍໂຆ ທ຺ເວວາຈິກໍ, ເອກວາຈິກໍ, ສມານວສ຺ສິກໍ ປວາເຣຍ຺ຍາ’”ຕິ.
</Paragraph>

<Paragraph number="1083" book="vi-maha">
ເຕນ ໂຂ ປນ ສມເຍນ ໂກສເລສຸ ຊນປເທ ອຎ຺ຎຕຣສ຺ມິໍ ອາວາເສ ຕທຫຸ ປວາຣຓາຍ ມຫາຠິກ຺ຂຸສໍໂຆ ສນ຺ນິປຕິໂຕ ໂຫຕິ, ປຣິຕ຺ຕຎ຺ຈ ອໂນວສ຺ສິກໍ ໂຫຕິ, ມຫາ ຈ ເມໂຆ ອຸຄ຺ຄໂຕ ໂຫຕິ. ອຖ ໂຂ ເຕສໍ ຠິກ຺ຂູນໍ ເອຕທໂຫສິ—  “ອຍໍ ໂຂ ມຫາຠິກ຺ຂຸສໍໂຆ ສນ຺ນິປຕິໂຕ, ປຣິຕ຺ຕຎ຺ຈ ອໂນວສ຺ສິກໍ, ມຫາ ຈ ເມໂຆ ອຸຄ຺ຄໂຕ. ສເຈ ສໍໂຆ ເຕວາຈິກໍ ປວາເຣສ຺ສຕິ, ອປ຺ປວາຣິໂຕວ ສໍໂຆ ຠວິສ຺ສຕິ, ອຖາຍໍ ເມໂຆ ປວສ຺ສິສ຺ສຕິ. ກຖໍ ນຸ ໂຂ ອມ຺ເຫຫິ ປຏິປຊ຺ຊິຕພ຺ພນ຺”ຕິ? ຠຄວໂຕ ເອຕມຕ຺ຖໍ ອາໂຣເຈສຸໍ.
</Paragraph>

<Paragraph number="1084" book="vi-maha">
“ອິຘ ປນ, ຠິກ຺ຂເວ, ອຎ຺ຎຕຣສ຺ມິໍ ອາວາເສ ຕທຫຸ ປວາຣຓາຍ ມຫາຠິກ຺ຂຸສໍໂຆ ສນ຺ນິປຕິໂຕ ໂຫຕິ, ປຣິຕ຺ຕຎ຺ຈ ອໂນວສ຺ສິກໍ ໂຫຕິ, ມຫາ ຈ ເມໂຆ ອຸຄ຺ຄໂຕ ໂຫຕິ. ຕຕ຺ຣ ເຈ ຠິກ຺ຂູນໍ ເອວໍ ໂຫຕິ—  ‘ອຍໍ ໂຂ ມຫາຠິກ຺ຂຸສໍໂຆ ສນ຺ນິປຕິໂຕ, ປຣິຕ຺ຕຎ຺ຈ ອໂນວສ຺ສິກໍ, ມຫາ ຈ ເມໂຆ ອຸຄ຺ຄໂຕ. ສເຈ ສໍໂຆ ເຕວາຈິກໍ ປວາເຣສ຺ສຕິ, ອປ຺ປວາຣິໂຕວ ສໍໂຆ ຠວິສ຺ສຕິ, ອຖາຍໍ ເມໂຆ ປວສ຺ສິສ຺ສຕີ’ຕິ. ພ຺ຍຕ຺ເຕນ ຠິກ຺ຂຸນາ ປຏິພເລນ ສໍໂຆ ຎາເປຕພ຺ໂພ—
</Paragraph>

<Paragraph number="1085" book="vi-maha">
‘ສຸຓາຕຸ ເມ, ຠນ຺ເຕ, ສໍໂຆ. ອຍໍ ມຫາຠິກ຺ຂຸສໍໂຆ ສນ຺ນິປຕິໂຕ, ປຣິຕ຺ຕຎ຺ຈ ອໂນວສ຺ສິກໍ, ມຫາ ຈ ເມໂຆ ອຸຄ຺ຄໂຕ. ສເຈ ສໍໂຆ ເຕວາຈິກໍ ປວາເຣສ຺ສຕິ, ອປ຺ປວາຣິໂຕວ ສໍໂຆ ຠວິສ຺ສຕິ, ອຖາຍໍ ເມໂຆ ປວສ຺ສິສ຺ສຕິ. ຍທິ ສໍຆສ຺ສ ປຕ຺ຕກລ຺ລໍ, ສໍໂຆ ທ຺ເວວາຈິກໍ, ເອກວາຈິກໍ, ສມານວສ຺ສິກໍ ປວາເຣຍ຺ຍາ’ຕິ.
</Paragraph>

<Paragraph number="1086" book="vi-maha">
ອິຘ ປນ, ຠິກ຺ຂເວ, ອຎ຺ຎຕຣສ຺ມິໍ ອາວາເສ ຕທຫຸ ປວາຣຓາຍ ຣາຊນ຺ຕຣາໂຍ ໂຫຕິ …ເປ…  ໂຈຣນ຺ຕຣາໂຍ ໂຫຕິ…  ອຄ຺ຍນ຺ຕຣາໂຍ ໂຫຕິ…  ອຸທກນ຺ຕຣາໂຍ ໂຫຕິ…  ມນຸສ຺ສນ຺ຕຣາໂຍ ໂຫຕິ…  ອມນຸສ຺ສນ຺ຕຣາໂຍ ໂຫຕິ…  ວາຬນ຺ຕຣາໂຍ ໂຫຕິ…  ສຣີສປນ຺ຕຣາໂຍ ໂຫຕິ…  ຊີວິຕນ຺ຕຣາໂຍ ໂຫຕິ…  ພ຺ຣຫ຺ມຈຣິຍນ຺ຕຣາໂຍ ໂຫຕິ. ຕຕ຺ຣ ເຈ ຠິກ຺ຂູນໍ ເອວໍ ໂຫຕິ—  ‘ອຍໍ ໂຂ ພ຺ຣຫ຺ມຈຣິຍນ຺ຕຣາໂຍ. ສເຈ ສໍໂຆ ເຕວາຈິກໍ ປວາເຣສ຺ສຕິ, ອປ຺ປວາຣິໂຕວ ສໍໂຆ ຠວິສ຺ສຕິ, ອຖາຍໍ ພ຺ຣຫ຺ມຈຣິຍນ຺ຕຣາໂຍ ຠວິສ຺ສຕີ’ຕິ, ພ຺ຍຕ຺ເຕນ ຠິກ຺ຂຸນາ ປຏິພເລນ ສໍໂຆ ຎາເປຕພ຺ໂພ—
</Paragraph>

<Paragraph number="1087" book="vi-maha">
‘ສຸຓາຕຸ ເມ, ຠນ຺ເຕ, ສໍໂຆ. ອຍໍ ພ຺ຣຫ຺ມຈຣິຍນ຺ຕຣາໂຍ. ສເຈ ສໍໂຆ ເຕວາຈິກໍ ປວາເຣສ຺ສຕິ, ອປ຺ປວາຣິໂຕວ ສໍໂຆ ຠວິສ຺ສຕິ, ອຖາຍໍ ພ຺ຣຫ຺ມຈຣິຍນ຺ຕຣາໂຍ ຠວິສ຺ສຕິ. ຍທິ ສໍຆສ຺ສ ປຕ຺ຕກລ຺ລໍ, ສໍໂຆ ທ຺ເວວາຈິກໍ, ເອກວາຈິກໍ, ສມານວສ຺ສິກໍ ປວາເຣຍ຺ຍາ’”ຕິ.
</Paragraph>
</Division>