---
title: "7.2.1 ປກາສນີຍກມ຺ມ"
tableOfContents: false
sidebar:
  order: 1
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="336" book="cula">

<Paragraph number="1522" book="cula">
ເຕນ ໂຂ ປນ ສມເຍນ ຠຄວາ ມຫຕິຍາ ປຣິສາຍ ປຣິວຸໂຕ ຘມ຺ມໍ ເທເສນ຺ໂຕ ນິສິນ຺ໂນ ໂຫຕິ ສຣາຊິກາຍ ປຣິສາຍ. ອຖ ໂຂ ເທວທຕ຺ໂຕ ອຸຏ຺ຐາຍາສນາ ເອກໍສໍ ອຸຕ຺ຕຣາສງ຺ຄໍ ກຣິຕ຺ວາ ເຍນ ຠຄວາ ເຕນຎ຺ຊລິໍ ປຓາເມຕ຺ວາ ຠຄວນ຺ຕໍ ເອຕທໂວຈ—  “ຊິຓ຺ໂຓ ທານິ, ຠນ຺ເຕ, ຠຄວາ ວຸຑ຺ໂຒ ມຫລ຺ລໂກ ອທ຺ຘຄໂຕ ວໂຍອນຸປ຺ປຕ຺ໂຕ. ອປ຺ໂປສ຺ສຸກ຺ໂກ ທານິ, ຠນ຺ເຕ, ຠຄວາ ທິຏ຺ຐຘມ຺ມສຸຂວິຫາຣໍ ອນຸຍຸຕ຺ໂຕ ວິຫຣຕຸ, ມມໍ ຠິກ຺ຂຸສໍຆໍ ນິສ຺ສຊ຺ຊຕຸ. ອຫໍ ຠິກ຺ຂຸສໍຆໍ ປຣິຫຣິສ຺ສາມີ”ຕິ. “ອລໍ, ເທວທຕ຺ຕ, ມາ ເຕ ຣຸຈ຺ຈິ ຠິກ຺ຂຸສໍຆໍ ປຣິຫຣິຕຸນ຺”ຕິ.
</Paragraph>

<Paragraph number="1523" book="cula">
ທຸຕິຍມ຺ປິ ໂຂ ເທວທຕ຺ໂຕ …ເປ…  ຕຕິຍມ຺ປິ ໂຂ ເທວທຕ຺ໂຕ ຠຄວນ຺ຕໍ ເອຕທໂວຈ—  “ຊິຓ຺ໂຓ ທານິ, ຠນ຺ເຕ, ຠຄວາ ວຸຑ຺ໂຒ ມຫລ຺ລໂກ ອທ຺ຘຄໂຕ ວໂຍອນຸປ຺ປຕ຺ໂຕ. ອປ຺ໂປສ຺ສຸກ຺ໂກ ທານິ, ຠນ຺ເຕ, ຠຄວາ ທິຏ຺ຐຘມ຺ມສຸຂວິຫາຣໍ ອນຸຍຸຕ຺ໂຕ ວິຫຣຕຸ, ມມໍ ຠິກ຺ຂຸສໍຆໍ ນິສ຺ສຊ຺ຊຕຸ. ອຫໍ ຠິກ຺ຂຸສໍຆໍ ປຣິຫຣິສ຺ສາມີ”ຕິ.
</Paragraph>

<Paragraph number="1524" book="cula">
“ສາຣິປຸຕ຺ຕໂມຄ຺ຄລ຺ລານານມ຺ປິ ໂຂ ອຫໍ, ເທວທຕ຺ຕ, ຠິກ຺ຂຸສໍຆໍ ນ ນິສ຺ສຊ຺ເຊຍ຺ຍໍ, ກິໍ ປນ ຕຸຍ຺ຫໍ ຉວສ຺ສ ເຂຬາສກສ຺ສາ”ຕິ. ອຖ ໂຂ ເທວທຕ຺ໂຕ—  ສຣາຊິກາຍ ມໍ ຠຄວາ ປຣິສາຍ ເຂຬາສກວາເທນ ອປສາເທຕິ, ສາຣິປຸຕ຺ຕໂມຄ຺ຄລ຺ລາເນວ ອຸກ຺ກໍສຕີຕິ—  ກຸປິໂຕ ອນຕ຺ຕມໂນ ຠຄວນ຺ຕໍ ອຠິວາເທຕ຺ວາ ປທກ຺ຂິຓໍ ກຕ຺ວາ ປກ຺ກາມິ. ອຍຎ຺ຈຣຫິ ເທວທຕ຺ຕສ຺ສ ຠຄວຕິ ປຐໂມ ອາຆາໂຕ ອໂຫສິ.
</Paragraph>

<Paragraph number="1525" book="cula">
ອຖ ໂຂ ຠຄວາ ຠິກ຺ຂູ ອາມນ຺ເຕສິ—  “ເຕນ ຫິ, ຠິກ຺ຂເວ, ສໍໂຆ ເທວທຕ຺ຕສ຺ສ ຣາຊຄເຫ ປກາສນີຍໍ ກມ຺ມໍ ກໂຣຕຸ—  ‘ປຸພ຺ເພ ເທວທຕ຺ຕສ຺ສ ອຎ຺ຎາ ປກຕິ ອໂຫສິ, ອິທານິ ອຎ຺ຎາ ປກຕິ. ຍໍ ເທວທຕ຺ໂຕ ກເຣຍ຺ຍ ກາເຍນ ວາຈາຍ, ນ ເຕນ ພຸທ຺ໂຘ ວາ ຘມ຺ໂມ ວາ ສໍໂຆ ວາ ທຏ຺ຐພ຺ໂພ, ເທວທຕ຺ໂຕວ ເຕນ ທຏ຺ຐພ຺ໂພ’ຕິ. ເອວຎ຺ຈ ປນ, ຠິກ຺ຂເວ, ກາຕພ຺ພໍ. ພ຺ຍຕ຺ເຕນ ຠິກ຺ຂຸນາ ປຏິພເລນ ສໍໂຆ ຎາເປຕພ຺ໂພ—
</Paragraph>

</Division>
<Division number="337" book="cula">

<Paragraph number="1526" book="cula">
‘ສຸຓາຕຸ ເມ, ຠນ຺ເຕ, ສໍໂຆ. ຍທິ ສໍຆສ຺ສ ປຕ຺ຕກລ຺ລໍ ສໍໂຆ ເທວທຕ຺ຕສ຺ສ ຣາຊຄເຫ ປກາສນີຍໍ ກມ຺ມໍ ກເຣຍ຺ຍ—  “ປຸພ຺ເພ ເທວທຕ຺ຕສ຺ສ ອຎ຺ຎາ ປກຕິ ອໂຫສິ, ອິທານິ ອຎ຺ຎາ ປກຕິ. ຍໍ ເທວທຕ຺ໂຕ ກເຣຍ຺ຍ ກາເຍນ ວາຈາຍ, ນ ເຕນ ພຸທ຺ໂຘ ວາ ຘມ຺ໂມ ວາ ສໍໂຆ ວາ ທຏ຺ຐພ຺ໂພ, ເທວທຕ຺ໂຕວ ເຕນ ທຏ຺ຐພ຺ໂພ”ຕິ. ເອສາ ຎຕ຺ຕິ.
</Paragraph>

<Paragraph number="1527" book="cula">
ສຸຓາຕຸ ເມ, ຠນ຺ເຕ, ສໍໂຆ. ສໍໂຆ ເທວທຕ຺ຕສ຺ສ ຣາຊຄເຫ ປກາສນີຍໍ ກມ຺ມໍ ກໂຣຕິ—  “ປຸພ຺ເພ ເທວທຕ຺ຕສ຺ສ ອຎ຺ຎາ ປກຕິ ອໂຫສິ, ອິທານິ ອຎ຺ຎາ ປກຕິ. ຍໍ ເທວທຕ຺ໂຕ ກເຣຍ຺ຍ ກາເຍນ ວາຈາຍ, ນ ເຕນ ພຸທ຺ໂຘ ວາ ຘມ຺ໂມ ວາ ສໍໂຆ ວາ ທຏ຺ຐພ຺ໂພ, ເທວທຕ຺ໂຕວ ເຕນ ທຏ຺ຐພ຺ໂພ”ຕິ. ຍສ຺ສາຍສ຺ມໂຕ ຂມຕິ ເທວທຕ຺ຕສ຺ສ ຣາຊຄເຫ ປກາສນີຍສ຺ສ ກມ຺ມສ຺ສ ກຣຓໍ—  “ປຸພ຺ເພ ເທວທຕ຺ຕສ຺ສ ອຎ຺ຎາ ປກຕິ ອໂຫສິ, ອິທານິ ອຎ຺ຎາ ປກຕິ, ຍໍ ເທວທຕ຺ໂຕ ກເຣຍ຺ຍ ກາເຍນ ວາຈາຍ, ນ ເຕນ ພຸທ຺ໂຘ ວາ ຘມ຺ໂມ ວາ ສໍໂຆ ວາ ທຏ຺ຐພ຺ໂພ, ເທວທຕ຺ໂຕວ ເຕນ ທຏ຺ຐພ຺ໂພ”ຕິ—  ໂສ ຕຸຓ຺ຫສ຺ສ; ຍສ຺ສ ນກ຺ຂມຕິ, ໂສ ຠາເສຍ຺ຍ.
</Paragraph>

<Paragraph number="1528" book="cula">
ກຕໍ ສໍເຆນ ເທວທຕ຺ຕສ຺ສ ຣາຊຄເຫ ປກາສນີຍໍ ກມ຺ມໍ—  “ປຸພ຺ເພ ເທວທຕ຺ຕສ຺ສ ອຎ຺ຎາ ປກຕິ ອໂຫສິ, ອິທານິ ອຎ຺ຎາ ປກຕິ. ຍໍ ເທວທຕ຺ໂຕ ກເຣຍ຺ຍ ກາເຍນ ວາຈາຍ, ນ ເຕນ ພຸທ຺ໂຘ ວາ ຘມ຺ໂມ ວາ ສໍໂຆ ວາ ທຏ຺ຐພ຺ໂພ, ເທວທຕ຺ໂຕວ ເຕນ ທຏ຺ຐພ຺ໂພ”ຕິ. ຂມຕິ ສໍຆສ຺ສ, ຕສ຺ມາ ຕຸຓ຺ຫີ, ເອວເມຕໍ ຘາຣຍາມີ’”ຕິ.
</Paragraph>

</Division>
<Division number="338" book="cula">

<Paragraph number="1529" book="cula">
ອຖ ໂຂ ຠຄວາ ອາຍສ຺ມນ຺ຕໍ ສາຣິປຸຕ຺ຕໍ ອາມນ຺ເຕສິ—  “ເຕນ ຫິ ຕ຺ວໍ, ສາຣິປຸຕ຺ຕ, ເທວທຕ຺ຕໍ ຣາຊຄເຫ ປກາເສຫີ”ຕິ. “ປຸພ຺ເພ ມຍາ, ຠນ຺ເຕ, ເທວທຕ຺ຕສ຺ສ ຣາຊຄເຫ ວຓ຺ໂຓ ຠາສິໂຕ—  ‘ມຫິທ຺ຘິໂກ ໂຄຘິປຸຕ຺ໂຕ, ມຫານຸຠາໂວ ໂຄຘິປຸຕ຺ໂຕ’ຕິ. ກຖາຫໍ, ຠນ຺ເຕ, ເທວທຕ຺ຕໍ ຣາຊຄເຫ ປກາເສມີ”ຕິ? “ນນຸ ຕຍາ, ສາຣິປຸຕ຺ຕ, ຠູໂຕເຍວ ເທວທຕ຺ຕສ຺ສ ຣາຊຄເຫ ວຓ຺ໂຓ ຠາສິໂຕ—  ‘ມຫິທ຺ຘິໂກ ໂຄຘິປຸຕ຺ໂຕ, ມຫານຸຠາໂວ ໂຄຘິປຸຕ຺ໂຕ’”ຕິ? “ເອວໍ, ຠນ຺ເຕ”ຕິ. “ເອວເມວ ໂຂ ຕ຺ວໍ, ສາຣິປຸຕ຺ຕ, ຠູຕໍເຍວ ເທວທຕ຺ຕໍ ຣາຊຄເຫ ປກາເສຫີ”ຕິ. “ເອວໍ, ຠນ຺ເຕ”ຕິ ໂຂ ອາຍສ຺ມາ ສາຣິປຸຕ຺ໂຕ ຠຄວໂຕ ປຈ຺ຈສ຺ໂສສິ.
</Paragraph>

<Paragraph number="1530" book="cula">
ອຖ ໂຂ ຠຄວາ ຠິກ຺ຂູ ອາມນ຺ເຕສິ—  “ເຕນ ຫິ, ຠິກ຺ຂເວ, ສໍໂຆ ສາຣິປຸຕ຺ຕໍ ສມ຺ມນ຺ນຕຸ ເທວທຕ຺ຕໍ ຣາຊຄເຫ ປກາເສຕຸໍ—  ‘ປຸພ຺ເພ ເທວທຕ຺ຕສ຺ສ ອຎ຺ຎາ ປກຕິ ອໂຫສິ, ອິທານິ ອຎ຺ຎາ ປກຕິ. ຍໍ ເທວທຕ຺ໂຕ ກເຣຍ຺ຍ ກາເຍນ ວາຈາຍ, ນ ເຕນ ພຸທ຺ໂຘ ວາ ຘມ຺ໂມ ວາ ສໍໂຆ ວາ ທຏ຺ຐພ຺ໂພ, ເທວທຕ຺ໂຕວ ເຕນ ທຏ຺ຐພ຺ໂພ’ຕິ. ເອວຎ຺ຈ ປນ, ຠິກ຺ຂເວ, ສມ຺ມນ຺ນິຕພ຺ໂພ. ປຐມໍ ສາຣິປຸຕ຺ໂຕ ຍາຈິຕພ຺ໂພ. ຍາຈິຕ຺ວາ ພ຺ຍຕ຺ເຕນ ຠິກ຺ຂຸນາ ປຏິພເລນ ສໍໂຆ ຎາເປຕພ຺ໂພ—
</Paragraph>

<Paragraph number="1531" book="cula">
‘ສຸຓາຕຸ ເມ, ຠນ຺ເຕ, ສໍໂຆ. ຍທິ ສໍຆສ຺ສ ປຕ຺ຕກລ຺ລໍ, ສໍໂຆ ອາຍສ຺ມນ຺ຕໍ ສາຣິປຸຕ຺ຕໍ ສມ຺ມນ຺ເນຍ຺ຍ ເທວທຕ຺ຕໍ ຣາຊຄເຫ ປກາເສຕຸໍ—  “ປຸພ຺ເພ ເທວທຕ຺ຕສ຺ສ ອຎ຺ຎາ ປກຕິ ອໂຫສິ, ອິທານິ ອຎ຺ຎາ ປກຕິ. ຍໍ ເທວທຕ຺ໂຕ ກເຣຍ຺ຍ ກາເຍນ ວາຈາຍ, ນ ເຕນ ພຸທ຺ໂຘ ວາ ຘມ຺ໂມ ວາ ສໍໂຆ ວາ ທຏ຺ຐພ຺ໂພ, ເທວທຕ຺ໂຕວ ເຕນ ທຏ຺ຐພ຺ໂພ”ຕິ. ເອສາ ຎຕ຺ຕິ.
</Paragraph>

<Paragraph number="1532" book="cula">
ສຸຓາຕຸ ເມ, ຠນ຺ເຕ, ສໍໂຆ. ສໍໂຆ ອາຍສ຺ມນ຺ຕໍ ສາຣິປຸຕ຺ຕໍ ສມ຺ມນ຺ນຕິ ເທວທຕ຺ຕໍ ຣາຊຄເຫ ປກາເສຕຸໍ—  “ປຸພ຺ເພ ເທວທຕ຺ຕສ຺ສ ອຎ຺ຎາ ປກຕິ ອໂຫສິ, ອິທານິ ອຎ຺ຎາ ປກຕິ, ຍໍ ເທວທຕ຺ໂຕ ກເຣຍ຺ຍ ກາເຍນ ວາຈາຍ, ນ ເຕນ ພຸທ຺ໂຘ ວາ ຘມ຺ໂມ ວາ ສໍໂຆ ວາ ທຏ຺ຐພ຺ໂພ, ເທວທຕ຺ໂຕວ ເຕນ ທຏ຺ຐພ຺ໂພ”ຕິ. ຍສ຺ສາຍສ຺ມໂຕ ຂມຕິ, ອາຍສ຺ມໂຕ ສາຣິປຸຕ຺ຕສ຺ສ ສມ຺ມຸຕິ ເທວທຕ຺ຕໍ ຣາຊຄເຫ ປກາເສຕຸໍ—  “ປຸພ຺ເພ ເທວທຕ຺ຕສ຺ສ ອຎ຺ຎາ ປກຕິ ອໂຫສິ, ອິທານິ ອຎ຺ຎາ ປກຕິ, ຍໍ ເທວທຕ຺ໂຕ ກເຣຍ຺ຍ ກາເຍນ ວາຈາຍ, ນ ເຕນ ພຸທ຺ໂຘ ວາ ຘມ຺ໂມ ວາ ສໍໂຆ ວາ ທຏ຺ຐພ຺ໂພ, ເທວທຕ຺ໂຕວ ເຕນ ທຏ຺ຐພ຺ໂພ”ຕິ—  ໂສ ຕຸຓ຺ຫສ຺ສ; ຍສ຺ສ ນກ຺ຂມຕິ, ໂສ ຠາເສຍ຺ຍ.
</Paragraph>

<Paragraph number="1533" book="cula">
ສມ຺ມໂຕ ສໍເຆນ ອາຍສ຺ມາ ສາຣິປຸຕ຺ໂຕ ເທວທຕ຺ຕໍ ຣາຊຄເຫ ປກາເສຕຸໍ—  “ປຸພ຺ເພ ເທວທຕ຺ຕສ຺ສ ອຎ຺ຎາ ປກຕິ ອໂຫສິ, ອິທານິ ອຎ຺ຎາ ປກຕິ. ຍໍ ເທວທຕ຺ໂຕ ກເຣຍ຺ຍ ກາເຍນ ວາຈາຍ, ນ ເຕນ ພຸທ຺ໂຘ ວາ ຘມ຺ໂມ ວາ ສໍໂຆ ວາ ທຏ຺ຐພ຺ໂພ, ເທວທຕ຺ໂຕວ ເຕນ ທຏ຺ຐພ຺ໂພ”ຕິ. ຂມຕິ ສໍຆສ຺ສ, ຕສ຺ມາ ຕຸຓ຺ຫີ, ເອວເມຕໍ ຘາຣຍາມີ’”ຕິ.
</Paragraph>

<Paragraph number="1534" book="cula">
ສມ຺ມໂຕ ຈ ອາຍສ຺ມາ ສາຣິປຸຕ຺ໂຕ ສມ຺ພຫຸເລຫິ ຠິກ຺ຂູຫິ ສທ຺ຘິໍ ຣາຊຄຫໍ ປວິສິຕ຺ວາ ເທວທຕ຺ຕໍ ຣາຊຄເຫ ປກາເສສິ—  “ປຸພ຺ເພ ເທວທຕ຺ຕສ຺ສ ອຎ຺ຎາ ປກຕິ ອໂຫສິ, ອິທານິ ອຎ຺ຎາ ປກຕິ. ຍໍ ເທວທຕ຺ໂຕ ກເຣຍ຺ຍ ກາເຍນ ວາຈາຍ, ນ ເຕນ ພຸທ຺ໂຘ ວາ ຘມ຺ໂມ ວາ ສໍໂຆ ວາ ທຏ຺ຐພ຺ໂພ, ເທວທຕ຺ໂຕວ ເຕນ ທຏ຺ຐພ຺ໂພ”ຕິ. ຕຕ຺ຖ ເຍ ເຕ ມນຸສ຺ສາ ອສ຺ສທ຺ຘາ ອປ຺ປສນ຺ນາ ທຸພ຺ພຸທ຺ຘິໂນ, ເຕ ເອວມາຫໍສຸ—  “ອຸສູຍກາ ອິເມ ສມຓາ ສກ຺ຍປຸຕ຺ຕິຍາ ເທວທຕ຺ຕສ຺ສ ລາຠສກ຺ກາຣໍ ອຸສູຍນ຺ຕີ”ຕິ. ເຍ ປນ ເຕ ມນຸສ຺ສາ ສທ຺ຘາ ປສນ຺ນາ ປຓ຺ຑິຕາ ພ຺ຍຕ຺ຕາ ພຸທ຺ຘິມນ຺ໂຕ, ເຕ ເອວມາຫໍສຸ—  “ນ ໂຂ ອິທໍ ໂອຣກໍ ຠວິສ຺ສຕິ ຍຖາ ຠຄວາ ເທວທຕ຺ຕໍ ຣາຊຄເຫ ປກາສາເປຕີ”ຕິ.
</Paragraph>
</Division>