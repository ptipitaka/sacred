---
title: "2.3.1.1 ປຕ຺ຕສນ຺ນິຈຍສິກ຺ຂາປທ"
tableOfContents: false
sidebar:
  order: 1
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />


<Paragraph number="2424" type="center" book="paci">
ອິເມ ໂຂ ປນາຍ຺ຍາໂຍ ຕິໍສ ນິສ຺ສຄ຺ຄິຍາ ປາຈິຕ຺ຕິຍາ

  
ຘມ຺ມາ ອຸທ຺ເທສໍ ອາຄຈ຺ຉນ຺ຕິ.


</Paragraph>

<Division number="733" book="paci">

<Paragraph number="2425" book="paci">
ເຕນ ສມເຍນ ພຸທ຺ໂຘ ຠຄວາ ສາວຕ຺ຖິຍໍ ວິຫຣຕິ ເຊຕວເນ ອນາຖປິຓ຺ຑິກສ຺ສ ອາຣາເມ. ເຕນ ໂຂ ປນ ສມເຍນ ຉພ຺ພຄ຺ຄິຍາ ຠິກ຺ຂຸນິໂຍ ພຫູ ປຕ຺ເຕ ສນ຺ນິຈຍໍ ກໂຣນ຺ຕິ. ມນຸສ຺ສາ ວິຫາຣຈາຣິກໍ ອາຫິຓ຺ຑນ຺ຕາ ປສ຺ສິຕ຺ວາ ອຸຊ຺ຌາຍນ຺ຕິ ຂິຍ຺ຍນ຺ຕິ ວິປາເຈນ຺ຕິ—  “ກຖຎ຺ຫິ ນາມ ຠິກ຺ຂຸນິໂຍ ພຫູ ປຕ຺ເຕ ສນ຺ນິຈຍໍ ກຣິສ຺ສນ຺ຕິ, ປຕ຺ຕວາຓິຊ຺ຊໍ ວາ ຠິກ຺ຂຸນິໂຍ ກຣິສ຺ສນ຺ຕິ, ອາມຕ຺ຕິກາປຓໍ ວາ ປສາເຣສ຺ສນ຺ຕີ”ຕິ.
</Paragraph>

<Paragraph number="2426" book="paci">
ອສ຺ໂສສຸໍ ໂຂ ຠິກ຺ຂຸນິໂຍ ເຕສໍ ມນຸສ຺ສານໍ ອຸຊ຺ຌາຍນ຺ຕານໍ ຂິຍ຺ຍນ຺ຕານໍ ວິປາເຈນ຺ຕານໍ. ຍາ ຕາ ຠິກ຺ຂຸນິໂຍ ອປ຺ປິຈ຺ຉາ …ເປ…  ຕາ ອຸຊ຺ຌາຍນ຺ຕິ ຂິຍ຺ຍນ຺ຕິ ວິປາເຈນ຺ຕິ—  “ກຖຎ຺ຫິ ນາມ ຉພ຺ພຄ຺ຄິຍາ ຠິກ຺ຂຸນິໂຍ ປຕ຺ຕສນ຺ນິຈຍໍ ກຣິສ຺ສນ຺ຕີ”ຕິ …ເປ…  “ສຈ຺ຈໍ ກິຣ, ຠິກ຺ຂເວ, ຉພ຺ພຄ຺ຄິຍາ ຠິກ຺ຂຸນິໂຍ ປຕ຺ຕສນ຺ນິຈຍໍ ກໂຣນ຺ຕີ”ຕິ? “ສຈ຺ຈໍ, ຠຄວາ”ຕິ. ວິຄຣຫິ ພຸທ຺ໂຘ ຠຄວາ …ເປ…  ກຖຎ຺ຫິ ນາມ, ຠິກ຺ຂເວ, ຉພ຺ພຄ຺ຄິຍາ ຠິກ຺ຂຸນິໂຍ ປຕ຺ຕສນ຺ນິຈຍໍ ກຣິສ຺ສນ຺ຕິ. ເນຕໍ, ຠິກ຺ຂເວ, ອປ຺ປສນ຺ນານໍ ວາ ປສາທາຍ …ເປ…  ເອວຎ຺ຈ ປນ, ຠິກ຺ຂເວ, ຠິກ຺ຂຸນິໂຍ ອິມໍ ສິກ຺ຂາປທໍ ອຸທ຺ທິສນ຺ຕຸ—
</Paragraph>

</Division>
<Division number="734" book="paci">

<Paragraph number="2427" book="paci">
<Emphasis>“ຍາ ປນ ຠິກ຺ຂຸນີ ປຕ຺ຕສນ຺ນິຈຍໍ ກເຣຍ຺ຍ</Emphasis>, <Emphasis>ນິສ຺ສຄ຺ຄິຍໍ ປາຈິຕ຺ຕິຍນ຺”</Emphasis>ຕິ. (*1*:<Emphasis>26</Emphasis>)
</Paragraph>

</Division>
<Division number="735" book="paci">

<Paragraph number="2428" book="paci">
<Emphasis>ຍາ ປນາ</Emphasis>ຕິ ຍາ ຍາທິສາ …ເປ…  <Emphasis>ຠິກ຺ຂຸນີ</Emphasis>ຕິ …ເປ…  ອຍໍ ອິມສ຺ມິໍ ອຕ຺ເຖ ອຘິປ຺ເປຕາ ຠິກ຺ຂຸນີຕິ.
</Paragraph>

<Paragraph number="2429" book="paci">
<Emphasis>ປຕ຺ໂຕ</Emphasis> ນາມ ທ຺ເວ ປຕ຺ຕາ—  ອໂຍປຕ຺ໂຕ, ມຕ຺ຕິກາປຕ຺ໂຕ. ຕໂຍ ປຕ຺ຕສ຺ສ ວຓ຺ຓາ—  ອຸກ຺ກຏ຺ໂຐ ປຕ຺ໂຕ, ມຊ຺ຌິໂມ ປຕ຺ໂຕ, ໂອມໂກ ປຕ຺ໂຕ. <Emphasis>ອຸກ຺ກຏ຺ໂຐ</Emphasis> <Emphasis>ນາມ</Emphasis> <Emphasis>ປຕ຺ໂຕ</Emphasis> ອຑ຺ຒາຬ຺ຫໂກທນໍ ຄຓ຺ຫາຕິ ຈຕຸຠາຄໍ ຂາທນໍ ຕທຸປິຍໍ ພ຺ຍຎ຺ຊນໍ. <Emphasis>ມຊ຺ຌິໂມ ນາມ</Emphasis> <Emphasis>ປຕ຺ໂຕ</Emphasis> ນາຬິໂກທນໍ ຄຓ຺ຫາຕິ ຈຕຸຠາຄໍ ຂາທນໍ ຕທຸປິຍໍ ພ຺ຍຎ຺ຊນໍ. <Emphasis>ໂອມໂກ ນາມ</Emphasis> <Emphasis>ປຕ຺ໂຕ</Emphasis> ປຕ຺ໂຖທນໍ ຄຓ຺ຫາຕິ ຈຕຸຠາຄໍ ຂາທນໍ ຕທຸປິຍໍ ພ຺ຍຎ຺ຊນໍ. ຕໂຕ ອຸກ຺ກຏ຺ໂຐ ອປຕ຺ໂຕ ໂອມໂກ ອປຕ຺ໂຕ.
</Paragraph>

<Paragraph number="2430" book="paci">
<Emphasis>ສນ຺ນິຈຍໍ ກເຣຍ຺ຍາ</Emphasis>ຕິ ອນຘິຏ຺ຐິໂຕ ອວິກປ຺ປິໂຕ.
</Paragraph>

<Paragraph number="2431" book="paci">
<Emphasis>ນິສ຺ສຄ຺ຄິໂຍ ໂຫຕີ</Emphasis>ຕິ ສຫ ອຣຸຓຸຄ຺ຄມນາ ນິສ຺ສຄ຺ຄິໂຍ ໂຫຕິ. ນິສ຺ສຊ຺ຊິຕພ຺ໂພ ສໍຆສ຺ສ ວາ ຄຓສ຺ສ ວາ ເອກຠິກ຺ຂຸນິຍາ ວາ. ເອວຎ຺ຈ ປນ, ຠິກ຺ຂເວ, ນິສ຺ສຊ຺ຊິຕພ຺ໂພ. ຕາຍ ຠິກ຺ຂຸນິຍາ ສໍຆໍ ອຸປສງ຺ກມິຕ຺ວາ ເອກໍສໍ ອຸຕ຺ຕຣາສງ຺ຄໍ ກຣິຕ຺ວາ ວຸຑ຺ຒານໍ ຠິກ຺ຂຸນີນໍ ປາເທ ວນ຺ທິຕ຺ວາ ອຸກ຺ກຸຏິກໍ ນິສີທິຕ຺ວາ ອຎ຺ຊລິໍ ປຄ຺ຄເຫຕ຺ວາ ເອວມສ຺ສ ວຈນີໂຍ—  “ອຍໍ ເມ, ອຍ຺ເຍ, ປຕ຺ໂຕ ຣຕ຺ຕາຕິກ຺ກນ຺ໂຕ ນິສ຺ສຄ຺ຄິໂຍ, ອິມາຫໍ ສໍຆສ຺ສ ນິສ຺ສຊ຺ຊາມີ”ຕິ. ນິສ຺ສຊ຺ຊິຕ຺ວາ ອາປຕ຺ຕິ ເທເສຕພ຺ພາ. ພ຺ຍຕ຺ຕາຍ ຠິກ຺ຂຸນິຍາ ປຏິພລາຍ ອາປຕ຺ຕິ ປຏິຄ຺ຄເຫຕພ຺ພາ. ນິສ຺ສຏ຺ຐປຕ຺ໂຕ ທາຕພ຺ໂພ—
</Paragraph>

<Paragraph number="2432" book="paci">
“ສຸຓາຕຸ ເມ, ອຍ຺ເຍ, ສໍໂຆ. ອຍໍ ປຕ຺ໂຕ ອິຕ຺ຖນ຺ນາມາຍ ຠິກ຺ຂຸນິຍາ ນິສ຺ສຄ຺ຄິໂຍ ສໍຆສ຺ສ ນິສ຺ສຏ຺ໂຐ. ຍທິ ສໍຆສ຺ສ ປຕ຺ຕກລ຺ລໍ, ສໍໂຆ ອິມໍ ປຕ຺ຕໍ ອິຕ຺ຖນ຺ນາມາຍ ຠິກ຺ຂຸນິຍາ ທເທຍ຺ຍາ”ຕິ.
</Paragraph>

<Paragraph number="2433" book="paci">
ຕາຍ ຠິກ຺ຂຸນິຍາ ສມ຺ພຫຸລາ ຠິກ຺ຂຸນິໂຍ ອຸປສງ຺ກມິຕ຺ວາ ເອກໍສໍ ອຸຕ຺ຕຣາສງ຺ຄໍ ກຣິຕ຺ວາ ວຸຑ຺ຒານໍ ຠິກ຺ຂຸນີນໍ ປາເທ ວນ຺ທິຕ຺ວາ ອຸກ຺ກຸຏິກໍ ນິສີທິຕ຺ວາ ອຎ຺ຊລິໍ ປຄ຺ຄເຫຕ຺ວາ ເອວມສ຺ສຸ ວຈນີຍາ—  “ອຍໍ ເມ, ອຍ຺ຍາໂຍ, ປຕ຺ໂຕ ຣຕ຺ຕາຕິກ຺ກນ຺ໂຕ ນິສ຺ສຄ຺ຄິໂຍ, ອິມາຫໍ ອຍ຺ຍານໍ ນິສ຺ສຊ຺ຊາມີ”ຕິ. ນິສ຺ສຊ຺ຊິຕ຺ວາ ອາປຕ຺ຕິ ເທເສຕພ຺ພາ. ພ຺ຍຕ຺ຕາຍ ຠິກ຺ຂຸນິຍາ ປຏິພລາຍ ອາປຕ຺ຕິ ປຏິຄ຺ຄເຫຕພ຺ພາ. ນິສ຺ສຏ຺ຐປຕ຺ໂຕ ທາຕພ຺ໂພ—
</Paragraph>

<Paragraph number="2434" book="paci">
“ສຸຓນ຺ຕຸ ເມ, ອຍ຺ຍາໂຍ. ອຍໍ ປຕ຺ໂຕ ອິຕ຺ຖນ຺ນາມາຍ ຠິກ຺ຂຸນິຍາ ນິສ຺ສຄ຺ຄິໂຍ ອຍ຺ຍານໍ ນິສ຺ສຏ຺ໂຐ. ຍທິ ອຍ຺ຍານໍ ປຕ຺ຕກລ຺ລໍ, ອຍ຺ຍາໂຍ, ອິມໍ ປຕ຺ຕໍ ອິຕ຺ຖນ຺ນາມາຍ ຠິກ຺ຂຸນິຍາ ທເທຍ຺ຍຸນ຺”ຕິ.
</Paragraph>

<Paragraph number="2435" book="paci">
ຕາຍ ຠິກ຺ຂຸນິຍາ ເອກໍ ຠິກ຺ຂຸນິໍ ອຸປສງ຺ກມິຕ຺ວາ ເອກໍສໍ ອຸຕ຺ຕຣາສງ຺ຄໍ ກຣິຕ຺ວາ ອຸກ຺ກຸຏິກໍ ນິສີທິຕ຺ວາ ອຎ຺ຊລິໍ ປຄ຺ຄເຫຕ຺ວາ ເອວມສ຺ສ ວຈນີຍາ—  “ອຍໍ ເມ, ອຍ຺ເຍ, ປຕ຺ໂຕ ຣຕ຺ຕາຕິກ຺ກນ຺ໂຕ ນິສ຺ສຄ຺ຄິໂຍ. ອິມາຫໍ ອຍ຺ຍາຍ ນິສ຺ສຊ຺ຊາມີ”ຕິ. ນິສ຺ສຊ຺ຊິຕ຺ວາ ອາປຕ຺ຕິ ເທເສຕພ຺ພາ. ຕາຍ ຠິກ຺ຂຸນິຍາ ອາປຕ຺ຕິ ປຏິຄ຺ຄເຫຕພ຺ພາ. ນິສ຺ສຏ຺ຐປຕ຺ໂຕ ທາຕພ຺ໂພ—  “ອິມໍ ປຕ຺ຕໍ ອຍ຺ຍາຍ ທມ຺ມີ”ຕິ.
</Paragraph>

</Division>
<Division number="736" book="paci">

<Paragraph number="2436" book="paci">
ຣຕ຺ຕາຕິກ຺ກນ຺ເຕ ອຕິກ຺ກນ຺ຕສຎ຺ຎາ, ນິສ຺ສຄ຺ຄິຍໍ ປາຈິຕ຺ຕິຍໍ. ຣຕ຺ຕາຕິກ຺ກນ຺ເຕ ເວມຕິກາ, ນິສ຺ສຄ຺ຄິຍໍ ປາຈິຕ຺ຕິຍໍ. ຣຕ຺ຕາຕິກ຺ກນ຺ເຕ ອນຕິກ຺ກນ຺ຕສຎ຺ຎາ, ນິສ຺ສຄ຺ຄິຍໍ ປາຈິຕ຺ຕິຍໍ. ອນຘິຏ຺ຐິເຕ ອຘິຏ຺ຐິຕສຎ຺ຎາ, ນິສ຺ສຄ຺ຄິຍໍ ປາຈິຕ຺ຕິຍໍ. ອວິກປ຺ປິເຕ ວິກປ຺ປິຕສຎ຺ຎາ, ນິສ຺ສຄ຺ຄິຍໍ ປາຈິຕ຺ຕິຍໍ. ອວິສ຺ສຊ຺ຊິເຕ ວິສ຺ສຊ຺ຊິຕສຎ຺ຎາ, ນິສ຺ສຄ຺ຄິຍໍ ປາຈິຕ຺ຕິຍໍ. ອນຏ຺ເຐ ນຏ຺ຐສຎ຺ຎາ…  ອວິນຏ຺ເຐ ວິນຏ຺ຐສຎ຺ຎາ…  ອຠິນ຺ເນ ຠິນ຺ນສຎ຺ຎາ…  ອວິລຸຕ຺ເຕ ວິລຸຕ຺ຕສຎ຺ຎາ, ນິສ຺ສຄ຺ຄິຍໍ ປາຈິຕ຺ຕິຍໍ.
</Paragraph>

<Paragraph number="2437" book="paci">
ນິສ຺ສຄ຺ຄິຍໍ ປຕ຺ຕໍ ອນິສ຺ສຊ຺ຊິຕ຺ວາ ປຣິຠຸຎ຺ຊຕິ, ອາປຕ຺ຕິ ທຸກ຺ກຏສ຺ສ. ຣຕ຺ຕານຕິກ຺ກນ຺ເຕ ອຕິກ຺ກນ຺ຕສຎ຺ຎາ, ອາປຕ຺ຕິ ທຸກ຺ກຏສ຺ສ. ຣຕ຺ຕານຕິກ຺ກນ຺ເຕ ເວມຕິກາ, ອາປຕ຺ຕິ ທຸກ຺ກຏສ຺ສ. ຣຕ຺ຕານຕິກ຺ກນ຺ເຕ ອນຕິກ຺ກນ຺ຕສຎ຺ຎາ ອນາປຕ຺ຕິ.
</Paragraph>

</Division>
<Division number="737" book="paci">

<Paragraph number="2438" book="paci">
ອນາປຕ຺ຕິ—  ອນ຺ໂຕອຣຸເຓ ອຘິຏ຺ເຐຕິ, ວິກປ຺ເປຕິ, ວິສ຺ສຊ຺ເຊຕິ, ນສ຺ສຕິ, ວິນສ຺ສຕິ, ຠິຊ຺ຊຕິ, ອຈ຺ຉິນ຺ທິຕ຺ວາ ຄຓ຺ຫນ຺ຕິ, ວິສ຺ສາສໍ ຄຓ຺ຫນ຺ຕິ, ອຸມ຺ມຕ຺ຕິກາຍ, ອາທິກມ຺ມິກາຍາຕິ.
</Paragraph>

<Paragraph number="2439" book="paci">
ເຕນ ໂຂ ປນ ສມເຍນ ຉພ຺ພຄ຺ຄິຍາ ຠິກ຺ຂຸນິໂຍ ນິສ຺ສຏ຺ຐປຕ຺ຕໍ ນ ເທນ຺ຕິ. ຠຄວໂຕ ເອຕມຕ຺ຖໍ ອາໂຣເຈສຸໍ. “ນ, ຠິກ຺ຂເວ, ນິສ຺ສຏ຺ຐປຕ຺ໂຕ ນ ທາຕພ຺ໂພ. ຍາ ນ ທເທຍ຺ຍ, ອາປຕ຺ຕິ ທຸກ຺ກຏສ຺ສາ”ຕິ.

</Paragraph>
</Division>

<Paragraph number="2440" type="center" book="paci">
ປຐມສິກ຺ຂາປທໍ ນິຏ຺ຐິຕໍ.
</Paragraph>