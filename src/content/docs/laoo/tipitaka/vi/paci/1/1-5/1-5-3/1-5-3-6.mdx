---
title: "1.5.3.6 ຈີວຣສິພ຺ພນສິກ຺ຂາປທ"
tableOfContents: false
sidebar:
  order: 7
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="175" book="paci">

<Paragraph number="575" book="paci">
ເຕນ ສມເຍນ ພຸທ຺ໂຘ ຠຄວາ ສາວຕ຺ຖິຍໍ ວິຫຣຕິ ເຊຕວເນ ອນາຖປິຓ຺ຑິກສ຺ສ ອາຣາເມ. ເຕນ ໂຂ ປນ ສມເຍນ ອາຍສ຺ມາ ອຸທາຍີ ປຏ຺ໂຏ ໂຫຕິ ຈີວຣກມ຺ມໍ ກາຕຸໍ. ອຎ຺ຎຕຣາ ຠິກ຺ຂຸນີ ເຍນາຍສ຺ມາ ອຸທາຍີ ເຕນຸປສງ຺ກມິ; ອຸປສງ຺ກມິຕ຺ວາ ອາຍສ຺ມນ຺ຕໍ ອຸທາຍິໍ ເອຕທໂວຈ—  “ສາຘຸ ເມ, ຠນ຺ເຕ, ອຍ຺ໂຍ ຈີວຣໍ ສິພ຺ພຕູ”ຕິ. ອຖ ໂຂ ອາຍສ຺ມາ ອຸທາຍີ ຕສ຺ສາ ຠິກ຺ຂຸນິຍາ ຈີວຣໍ ສິພ຺ພິຕ຺ວາ ສຸຣຕ຺ຕໍ ສຸປຣິກມ຺ມກຕໍ ກຕ຺ວາ ມຊ຺ເຌ ປຏິຠານຈິຕ຺ຕໍ ວຸຏ຺ຐາເປຕ຺ວາ ສໍຫຣິຕ຺ວາ ນິກ຺ຂິປິ. ອຖ ໂຂ ສາ ຠິກ຺ຂຸນີ ເຍນາຍສ຺ມາ ອຸທາຍີ ເຕນຸປສງ຺ກມິ; ອຸປສງ຺ກມິຕ຺ວາ ອາຍສ຺ມນ຺ຕໍ ອຸທາຍິໍ ເອຕທໂວຈ—  “ກຫໍ ຕໍ, ຠນ຺ເຕ, ຈີວຣນ຺”ຕິ? “ຫນ຺ທ, ຠຄິນິ, ອິມໍ ຈີວຣໍ ຍຖາສໍຫຏໍ ຫຣິຕ຺ວາ ນິກ຺ຂິປິຕ຺ວາ ຍທາ ຠິກ຺ຂຸນິສໍໂຆ ໂອວາທໍ ອາຄຈ຺ຉຕິ ຕທາ ອິມໍ ຈີວຣໍ ປາຣຸປິຕ຺ວາ ຠິກ຺ຂຸນິສໍຆສ຺ສ ປິຏ຺ຐິໂຕ ປິຏ຺ຐິໂຕ ອາຄຈ຺ຉາ”ຕິ. ອຖ ໂຂ ສາ ຠິກ຺ຂຸນີ ຕໍ ຈີວຣໍ ຍຖາສໍຫຏໍ ຫຣິຕ຺ວາ ນິກ຺ຂິປິຕ຺ວາ ຍທາ ຠິກ຺ຂຸນິສໍໂຆ ໂອວາທໍ ອາຄຈ຺ຉຕິ ຕທາ ຕໍ ຈີວຣໍ ປາຣຸປິຕ຺ວາ ຠິກ຺ຂຸນິສໍຆສ຺ສ ປິຏ຺ຐິໂຕ ປິຏ຺ຐິໂຕ ອາຄຈ຺ຉຕິ. ມນຸສ຺ສາ ອຸຊ຺ຌາຍນ຺ຕິ ຂິຍ຺ຍນ຺ຕິ ວິປາເຈນ຺ຕິ—  “ຍາວ ຉິນ຺ນິກາ ອິມາ ຠິກ຺ຂຸນິໂຍ ຘຸຕ຺ຕິກາ ອຫິຣິກາໂຍ, ຍຕ຺ຣ ຫິ ນາມ ຈີວເຣ ປຏິຠານຈິຕ຺ຕໍ ວຸຏ຺ຐາເປສ຺ສນ຺ຕີ”ຕິ.
</Paragraph>

<Paragraph number="576" book="paci">
ຠິກ຺ຂຸນິໂຍ ເອວມາຫໍສຸ—  “ກສ຺ສິທໍ ກມ຺ມນ຺”ຕິ? “ອຍ຺ຍສ຺ສ ອຸທາຍິສ຺ສາ”ຕິ. “ເຍປິ ເຕ ຉິນ຺ນກາ ຘຸຕ຺ຕກາ ອຫິຣິກາ ເຕສມ຺ປິ ເອວຣູປໍ ນ ໂສເຠຍ຺ຍ, ກິໍ ປນ ອຍ຺ຍສ຺ສ ອຸທາຍິສ຺ສາ”ຕິ. ອຖ ໂຂ ຕາ ຠິກ຺ຂຸນິໂຍ ຠິກ຺ຂູນໍ ເອຕມຕ຺ຖໍ ອາໂຣເຈສຸໍ.
</Paragraph>

<Paragraph number="577" book="paci">
ເຍ ເຕ ຠິກ຺ຂູ ອປ຺ປິຈ຺ຉາ …ເປ…  ເຕ ອຸຊ຺ຌາຍນ຺ຕິ ຂິຍ຺ຍນ຺ຕິ ວິປາເຈນ຺ຕິ—  “ກຖຎ຺ຫິ ນາມ ອາຍສ຺ມາ ອຸທາຍີ ຠິກ຺ຂຸນິຍາ ຈີວຣໍ ສິພ຺ພິສ຺ສຕີ”ຕິ …ເປ…  “ສຈ຺ຈໍ ກິຣ ຕ຺ວໍ, ອຸທາຍິ, ຠິກ຺ຂຸນິຍາ ຈີວຣໍ ສິພ຺ພສີ”ຕິ? “ສຈ຺ຈໍ, ຠຄວາ”ຕິ. “ຎາຕິກາ ເຕ, ອຸທາຍິ, ອຎ຺ຎາຕິກາ”ຕິ? “ອຎ຺ຎາຕິກາ, ຠຄວາ”ຕິ. “ອຎ຺ຎາຕໂກ, ໂມຆປຸຣິສ, ອຎ຺ຎາຕິກາຍ ນ ຊານາຕິ ປຕິຣູປໍ ວາ ອປ຺ປຕິຣູປໍ ວາ ປາສາທິກໍ ວາ ອປາສາທິກໍ ວາ. ກຖຎ຺ຫິ ນາມ ຕ຺ວໍ, ໂມຆປຸຣິສ, ອຎ຺ຎາຕິກາຍ ຠິກ຺ຂຸນິຍາ ຈີວຣໍ ສິພ຺ພິສ຺ສສິ. ເນຕໍ, ໂມຆປຸຣິສ, ອປ຺ປສນ຺ນານໍ ວາ ປສາທາຍ …ເປ…  ເອວຎ຺ຈ ປນ, ຠິກ຺ຂເວ, ອິມໍ ສິກ຺ຂາປທໍ ອຸທ຺ທິເສຍ຺ຍາຖ—
</Paragraph>

</Division>
<Division number="176" book="paci">

<Paragraph number="578" book="paci">
<Emphasis>“ໂຍ ປນ ຠິກ຺ຂຸ ອຎ຺ຎາຕິກາຍ ຠິກ຺ຂຸນິຍາ ຈີວຣໍ ສິພ຺ເພຍ຺ຍ ວາ ສິພ຺ພາເປຍ຺ຍ ວາ, ປາຈິຕ຺ຕິຍນ຺”</Emphasis>ຕິ. (*26*:<Emphasis>75</Emphasis>)
</Paragraph>

</Division>
<Division number="177" book="paci">

<Paragraph number="579" book="paci">
<Emphasis>ໂຍ ປນາ</Emphasis>ຕິ ໂຍ ຍາທິໂສ …ເປ…  <Emphasis>ຠິກ຺ຂູ</Emphasis>ຕິ …ເປ…  ອຍໍ ອິມສ຺ມິໍ ອຕ຺ເຖ ອຘິປ຺ເປໂຕ ຠິກ຺ຂູຕິ.
</Paragraph>

<Paragraph number="580" book="paci">
<Emphasis>ອຎ຺ຎາຕິກາ</Emphasis> ນາມ ມາຕິໂຕ ວາ ປິຕິໂຕ ວາ ຍາວ ສຕ຺ຕມາ ປິຕາມຫຍຸຄາ ອສມ຺ພທ຺ຘາ.
</Paragraph>

<Paragraph number="581" book="paci">
<Emphasis>ຠິກ຺ຂຸນີ</Emphasis> ນາມ ອຸຠໂຕສໍເຆ ອຸປສມ຺ປນ຺ນາ.
</Paragraph>

<Paragraph number="582" book="paci">
<Emphasis>ຈີວຣໍ</Emphasis> ນາມ ຉນ຺ນໍ ຈີວຣານໍ ອຎ຺ຎຕຣໍ ຈີວຣໍ.
</Paragraph>

<Paragraph number="583" book="paci">
<Emphasis>ສິພ຺ເພຍ຺ຍາ</Emphasis>ຕິ ສຍໍ ສິພ຺ພຕິ ອາຣາປເຖ ອາຣາປເຖ ອາປຕ຺ຕິ ປາຈິຕ຺ຕິຍສ຺ສ.
</Paragraph>

<Paragraph number="584" book="paci">
<Emphasis>ສິພ຺ພາເປຍ຺ຍາ</Emphasis>ຕິ ອຎ຺ຎໍ ອາຓາເປຕິ, ອາປຕ຺ຕິ ປາຈິຕ຺ຕິຍສ຺ສ. ສກິໍ ອາຓຕ຺ໂຕ ພຫຸກມ຺ປິ ສິພ຺ພຕິ, ອາປຕ຺ຕິ ປາຈິຕ຺ຕິຍສ຺ສ.
</Paragraph>

</Division>
<Division number="178" book="paci">

<Paragraph number="585" book="paci">
ອຎ຺ຎາຕິກາຍ ອຎ຺ຎາຕິກສຎ຺ຎີ ຈີວຣໍ ສິພ຺ພຕິ ວາ ສິພ຺ພາເປຕິ ວາ, ອາປຕ຺ຕິ ປາຈິຕ຺ຕິຍສ຺ສ. ອຎ຺ຎາຕິກາຍ ເວມຕິໂກ ຈີວຣໍ ສິພ຺ພຕິ ວາ ສິພ຺ພາເປຕິ ວາ, ອາປຕ຺ຕິ ປາຈິຕ຺ຕິຍສ຺ສ. ອຎ຺ຎາຕິກາຍ ຎາຕິກສຎ຺ຎີ ຈີວຣໍ ສິພ຺ພຕິ ວາ ສິພ຺ພາເປຕິ ວາ, ອາປຕ຺ຕິ ປາຈິຕ຺ຕິຍສ຺ສ.
</Paragraph>

<Paragraph number="586" book="paci">
ເອກໂຕອຸປສມ຺ປນ຺ນາຍ ຈີວຣໍ ສິພ຺ພຕິ ວາ ສິພ຺ພາເປຕິ ວາ, ອາປຕ຺ຕິ ທຸກ຺ກຏສ຺ສ. ຎາຕິກາຍ ອຎ຺ຎາຕິກສຎ຺ຎີ, ອາປຕ຺ຕິ ທຸກ຺ກຏສ຺ສ. ຎາຕິກາຍ ເວມຕິໂກ, ອາປຕ຺ຕິ ທຸກ຺ກຏສ຺ສ. ຎາຕິກາຍ ຎາຕິກສຎ຺ຎີ, ອນາປຕ຺ຕິ.
</Paragraph>

</Division>
<Division number="179" book="paci">

<Paragraph number="587" book="paci">
ອນາປຕ຺ຕິ—  ຎາຕິກາຍ, ຈີວຣໍ ຐເປຕ຺ວາ ອຎ຺ຎໍ ປຣິກ຺ຂາຣໍ ສິພ຺ພຕິ ວາ ສິພ຺ພາເປຕິ ວາ, ສິກ຺ຂມານາຍ, ສາມເຓຣິຍາ, ອຸມ຺ມຕ຺ຕກສ຺ສ, ອາທິກມ຺ມິກສ຺ສາຕິ.

</Paragraph>
</Division>

<Paragraph number="588" type="center" book="paci">
ຈີວຣສິພ຺ພນສິກ຺ຂາປທໍ ນິຏ຺ຐິຕໍ ຉຏ຺ຐໍ.
</Paragraph>