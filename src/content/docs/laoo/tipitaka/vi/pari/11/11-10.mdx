---
title: "11.10 ສຕ຺ຕສມຖນານຕ຺ຖາທິ"
tableOfContents: false
sidebar:
  order: 2
type: "tipitaka"
basket: "vi"
book: "pari"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="354" book="pari">

<Paragraph number="1745" book="pari">
ສມ຺ມຸຂາວິນໂຍຕິ ວາ ສຕິວິນໂຍຕິ ວາ—  ອິເມ ຘມ຺ມາ ນານຕ຺ຖາ ນານາພ຺ຍຎ຺ຊນາ, ອຸທາຫຸ ເອກຕ຺ຖາ ພ຺ຍຎ຺ຊນເມວ ນານໍ? ສມ຺ມຸຂາວິນໂຍຕິ ວາ ອມູຬ຺ຫວິນໂຍຕິ ວາ …ເປ…  ສມ຺ມຸຂາວິນໂຍຕິ ວາ ປຏິຎ຺ຎາຕກຣຓນ຺ຕິ ວາ…  ສມ຺ມຸຂາວິນໂຍຕິ ວາ ເຍຠຸຍ຺ຍສິກາຕິ ວາ…  ສມ຺ມຸຂາວິນໂຍຕິ ວາ ຕສ຺ສປາປິຍສິກາຕິ ວາ…  ສມ຺ມຸຂາວິນໂຍຕິ ວາ ຕິຓວຕ຺ຖາຣໂກຕິ ວາ—  ອິເມ ຘມ຺ມາ ນານຕ຺ຖາ ນານາພ຺ຍຎ຺ຊນາ, ອຸທາຫຸ ເອກຕ຺ຖາ ພ຺ຍຎ຺ຊນເມວ ນານໍ? ສມ຺ມຸຂາວິນໂຍຕິ ວາ ສຕິວິນໂຍຕິ ວາ—  ອິເມ ຘມ຺ມາ ນານຕ຺ຖາ ເຈວ ນານາພ຺ຍຎ຺ຊນາ ຈ. ສມ຺ມຸຂາວິນໂຍຕິ ວາ ອມູຬ຺ຫວິນໂຍຕິ ວາ …ເປ…  ສມ຺ມຸຂາວິນໂຍຕິ ວາ ປຏິຎ຺ຎາຕກຣຓນ຺ຕິ ວາ…  ສມ຺ມຸຂາວິນໂຍຕິ ວາ ເຍຠຸຍ຺ຍສິກາຕິ ວາ…  ສມ຺ມຸຂາວິນໂຍຕິ ວາ ຕສ຺ສປາປິຍສິກາຕິ ວາ…  ສມ຺ມຸຂາວິນໂຍຕິ ວາ ຕິຓວຕ຺ຖາຣໂກຕິ ວາ—  ອິເມ ຘມ຺ມາ ນານຕ຺ຖາ ເຈວ ນານາພ຺ຍຎ຺ຊນາ ຈ.
</Paragraph>

</Division>
<Division number="355" book="pari">

<Paragraph number="1746" book="pari">
ວິວາໂທ ວິວາທາຘິກຣຓໍ, ວິວາໂທ ໂນ ອຘິກຣຓໍ, ອຘິກຣຓໍ ໂນ ວິວາໂທ, ອຘິກຣຓຎ຺ເຈວ ວິວາໂທ ຈ? ສິຍາ ວິວາໂທ ວິວາທາຘິກຣຓໍ, ສິຍາ ວິວາໂທ ໂນ ອຘິກຣຓໍ, ສິຍາ ອຘິກຣຓໍ ໂນ ວິວາໂທ, ສິຍາ ອຘິກຣຓຎ຺ເຈວ ວິວາໂທ ຈ.
</Paragraph>

<Paragraph number="1747" book="pari">
ຕຕ຺ຖ ກຕໂມ ວິວາໂທ ວິວາທາຘິກຣຓໍ? ອິຘ ຠິກ຺ຂູ ວິວທນ຺ຕິ ຘມ຺ໂມຕິ ວາ ອຘມ຺ໂມຕິ ວາ …ເປ…  ທຸຏ຺ຐຸລ຺ລາ ອາປຕ຺ຕີຕິ ວາ ອທຸຏ຺ຐຸລ຺ລາ ອາປຕ຺ຕີຕິ ວາ. ຍໍ ຕຕ຺ຖ ຠຓ຺ຑນໍ, ກລໂຫ, ວິຄ຺ຄໂຫ, ວິວາໂທ, ນານາວາໂທ, ອຎ຺ຎຖາວາໂທ, ວິປຈ຺ຈຕາຍ ໂວຫາໂຣ, ເມຘກໍ—  ອຍໍ ວິວາໂທ ວິວາທາຘິກຣຓໍ.
</Paragraph>

<Paragraph number="1748" book="pari">
ຕຕ຺ຖ ກຕໂມ ວິວາໂທ ໂນ ອຘິກຣຓໍ? ມາຕາປິ ປຸຕ຺ເຕນ ວິວທຕິ, ປຸຕ຺ໂຕປິ ມາຕຣາ ວິວທຕິ, ປິຕາປິ ປຸຕ຺ເຕນ ວິວທຕິ, ປຸຕ຺ໂຕປິ ປິຕຣາ ວິວທຕິ, ຠາຕາປິ ຠາຕຣາ ວິວທຕິ, ຠາຕາປິ ຠຄິນິຍາ ວິວທຕິ, ຠຄິນີປິ ຠາຕຣາ ວິວທຕິ, ສຫາໂຍປິ ສຫາເຍນ ວິວທຕິ—  ອຍໍ ວິວາໂທ ໂນ ອຘິກຣຓໍ.
</Paragraph>

<Paragraph number="1749" book="pari">
ຕຕ຺ຖ ກຕມໍ ອຘິກຣຓໍ ໂນ ວິວາໂທ? ອນຸວາທາຘິກຣຓໍ, ອາປຕ຺ຕາຘິກຣຓໍ, ກິຈ຺ຈາຘິກຣຓໍ—  ອິທໍ ອຘິກຣຓໍ ໂນ ວິວາໂທ.
</Paragraph>

<Paragraph number="1750" book="pari">
ຕຕ຺ຖ ກຕມໍ ອຘິກຣຓຎ຺ເຈວ ວິວາໂທ ຈ? ວິວາທາຘິກຣຓໍ ອຘິກຣຓຎ຺ເຈວ ວິວາໂທ ຈ.
</Paragraph>

</Division>
<Division number="356" book="pari">

<Paragraph number="1751" book="pari">
ອນຸວາໂທ ອນຸວາທາຘິກຣຓໍ, ອນຸວາໂທ ໂນ ອຘິກຣຓໍ, ອຘິກຣຓໍ ໂນ ອນຸວາໂທ, ອຘິກຣຓຎ຺ເຈວ ອນຸວາໂທ ຈ? ສິຍາ ອນຸວາໂທ ອນຸວາທາຘິກຣຓໍ, ສິຍາ ອນຸວາໂທ ໂນ ອຘິກຣຓໍ, ສິຍາ ອຘິກຣຓໍ ໂນ ອນຸວາໂທ, ສິຍາ ອຘິກຣຓຎ຺ເຈວ ອນຸວາໂທ ຈ.
</Paragraph>

<Paragraph number="1752" book="pari">
ຕຕ຺ຖ ກຕໂມ ອນຸວາໂທ ອນຸວາທາຘິກຣຓໍ? ອິຘ ຠິກ຺ຂູ ຠິກ຺ຂຸໍ ອນຸວທນ຺ຕິ ສີລວິປຕ຺ຕິຍາ ວາ ອາຈາຣວິປຕ຺ຕິຍາ ວາ ທິຏ຺ຐິວິປຕ຺ຕິຍາ ວາ ອາຊີວວິປຕ຺ຕິຍາ ວາ. ໂຍ ຕຕ຺ຖ ອນຸວາໂທ, ອນຸວທນາ ອນຸລ຺ລປນາ ອນຸຠຓນາ ອນຸສມ຺ປວງ຺ກຕາ ອພ຺ຠຸສ຺ສຫນຕາ ອນຸພລປ຺ປທານໍ—  ອຍໍ ອນຸວາໂທ ອນຸວາທາຘິກຣຓໍ.
</Paragraph>

<Paragraph number="1753" book="pari">
ຕຕ຺ຖ ກຕໂມ ອນຸວາໂທ ໂນ ອຘິກຣຓໍ? ມາຕາປິ ປຸຕ຺ຕໍ ອນຸວທຕິ, ປຸຕ຺ໂຕປິ ມາຕຣໍ ອນຸວທຕິ, ປິຕາປິ ປຸຕ຺ຕໍ ອນຸວທຕິ, ປຸຕ຺ໂຕປິ ປິຕຣໍ ອນຸວທຕິ, ຠາຕາປິ ຠາຕຣໍ ອນຸວທຕິ, ຠາຕາປິ ຠຄິນິໍ ອນຸວທຕິ, ຠຄິນີປິ ຠາຕຣໍ ອນຸວທຕິ, ສຫາໂຍປິ ສຫາຍໍ ອນຸວທຕິ—  ອຍໍ ອນຸວາໂທ ໂນ ອຘິກຣຓໍ.
</Paragraph>

<Paragraph number="1754" book="pari">
ຕຕ຺ຖ ກຕມໍ ອຘິກຣຓໍ ໂນ ອນຸວາໂທ? ອາປຕ຺ຕາຘິກຣຓໍ ກິຈ຺ຈາຘິກຣຓໍ ວິວາທາຘິກຣຓໍ—  ອິທໍ ອຘິກຣຓໍ ໂນ ອນຸວາໂທ.
</Paragraph>

<Paragraph number="1755" book="pari">
ຕຕ຺ຖ ກຕມໍ ອຘິກຣຓຎ຺ເຈວ ອນຸວາໂທ ຈ? ອນຸວາທາຘິກຣຓໍ ອຘິກຣຓຎ຺ເຈວ ອນຸວາໂທ ຈ.
</Paragraph>

</Division>
<Division number="357" book="pari">

<Paragraph number="1756" book="pari">
ອາປຕ຺ຕິ ອາປຕ຺ຕາຘິກຣຓໍ, ອາປຕ຺ຕິ ໂນ ອຘິກຣຓໍ, ອຘິກຣຓໍ ໂນ ອາປຕ຺ຕິ, ອຘິກຣຓຎ຺ເຈວ ອາປຕ຺ຕິ ຈ? ສິຍາ ອາປຕ຺ຕິ ອາປຕ຺ຕາຘິກຣຓໍ, ສິຍາ ອາປຕ຺ຕິ ໂນ ອຘິກຣຓໍ, ສິຍາ ອຘິກຣຓໍ ໂນ ອາປຕ຺ຕິ, ສິຍາ ອຘິກຣຓຎ຺ເຈວ ອາປຕ຺ຕິ ຈ.
</Paragraph>

<Paragraph number="1757" book="pari">
ຕຕ຺ຖ ກຕມາ ອາປຕ຺ຕິ ອາປຕ຺ຕາຘິກຣຓໍ? ປຎ຺ຈປິ ອາປຕ຺ຕິກ຺ຂນ຺ຘາ ອາປຕ຺ຕາຘິກຣຓໍ. ສຕ຺ຕປິ ອາປຕ຺ຕິກ຺ຂນ຺ຘາ ອາປຕ຺ຕາຘິກຣຓໍ. ອຍໍ ອາປຕ຺ຕິ ອາປຕ຺ຕາຘິກຣຓໍ.
</Paragraph>

<Paragraph number="1758" book="pari">
ຕຕ຺ຖ ກຕມາ ອາປຕ຺ຕິ ໂນ ອຘິກຣຓໍ? ໂສຕາປຕ຺ຕິ ສມາປຕ຺ຕິ—  ອຍໍ ອາປຕ຺ຕິ ໂນ ອຘິກຣຓໍ.
</Paragraph>

<Paragraph number="1759" book="pari">
ຕຕ຺ຖ ກຕມໍ ອຘິກຣຓໍ ໂນ ອາປຕ຺ຕິ? ກິຈ຺ຈາຘິກຣຓໍ ວິວາທາຘິກຣຓໍ ອນຸວາທາຘິກຣຓໍ—  ອິທໍ ອຘິກຣຓໍ ໂນ ອາປຕ຺ຕິ.
</Paragraph>

<Paragraph number="1760" book="pari">
ຕຕ຺ຖ ກຕມໍ ອຘິກຣຓຎ຺ເຈວ ອາປຕ຺ຕິ ຈ? ອາປຕ຺ຕາຘິກຣຓໍ ອຘິກຣຓຎ຺ເຈວ ອາປຕ຺ຕິ ຈ.
</Paragraph>

</Division>
<Division number="358" book="pari">

<Paragraph number="1761" book="pari">
ກິຈ຺ຈໍ ກິຈ຺ຈາຘິກຣຓໍ, ກິຈ຺ຈໍ ໂນ ອຘິກຣຓໍ, ອຘິກຣຓໍ ໂນ ກິຈ຺ຈໍ, ອຘິກຣຓຎ຺ເຈວ ກິຈ຺ຈຎ຺ຈ? ສິຍາ ກິຈ຺ຈໍ ກິຈ຺ຈາຘິກຣຓໍ, ສິຍາ ກິຈ຺ຈໍ ໂນ ອຘິກຣຓໍ, ສິຍາ ອຘິກຣຓໍ ໂນ ກິຈ຺ຈໍ, ສິຍາ ອຘິກຣຓຎ຺ເຈວ ກິຈ຺ຈຎ຺ຈ.
</Paragraph>

<Paragraph number="1762" book="pari">
ຕຕ຺ຖ ກຕມໍ ກິຈ຺ຈໍ ກິຈ຺ຈາຘິກຣຓໍ? ຍາ ສໍຆສ຺ສ ກິຈ຺ຈຍຕາ ກຣຓີຍຕາ ອປໂລກນກມ຺ມໍ ຎຕ຺ຕິກມ຺ມໍ ຎຕ຺ຕິທຸຕິຍກມ຺ມໍ ຎຕ຺ຕິຈຕຸຕ຺ຖກມ຺ມໍ—  ອິທໍ ກິຈ຺ຈໍ ກິຈ຺ຈາຘິກຣຓໍ.
</Paragraph>

<Paragraph number="1763" book="pari">
ຕຕ຺ຖ ກຕມໍ ກິຈ຺ຈໍ ໂນ ອຘິກຣຓໍ? ອາຈຣິຍກິຈ຺ຈໍ ອຸປຊ຺ຌາຍກິຈ຺ຈໍ ສມານຸປຊ຺ຌາຍກິຈ຺ຈໍ ສມານາຈຣິຍກິຈ຺ຈໍ—  ອິທໍ ກິຈ຺ຈໍ ໂນ ອຘິກຣຓໍ.
</Paragraph>

<Paragraph number="1764" book="pari">
ຕຕ຺ຖ ກຕມໍ ອຘິກຣຓໍ ໂນ ກິຈ຺ຈໍ? ວິວາທາຘິກຣຓໍ ອນຸວາທາຘິກຣຓໍ ອາປຕ຺ຕາຘິກຣຓໍ—  ອິທໍ ອຘິກຣຓໍ ໂນ ກິຈ຺ຈໍ.
</Paragraph>

<Paragraph number="1765" book="pari">
ຕຕ຺ຖ ກຕມໍ ອຘິກຣຓຎ຺ເຈວ ກິຈ຺ຈຎ຺ຈ? ກິຈ຺ຈາຘິກຣຓໍ ອຘິກຣຓຎ຺ເຈວ ກິຈ຺ຈໍ ຈາຕິ.

</Paragraph>
</Division>

<Paragraph number="1766" type="center" book="pari">
ອຘິກຣຓເຠທໍ ນິຏ຺ຐິຕໍ.



</Paragraph>

<Paragraph number="1767" type="center" book="pari">
ຕສ຺ສຸທ຺ທານໍ


</Paragraph>

<Paragraph number="1768" type="verses" book="pari">
_ອຘິກຣຓໍ ອຸກ຺ໂກຏາ,_  
_ອາກາຣາ ປຸຄ຺ຄເລນ ຈ;_  
_ນິທານເຫຕຸປຈ຺ຈຍາ,_  
_ມູລໍ ສມຸຏ຺ຐາເນນ ຈ._  

</Paragraph>

<Paragraph number="1769" type="verses" book="pari">
_ອາປຕ຺ຕິ ໂຫຕິ ຍຕ຺ຖ ຈ,_  
_ສໍສຏ຺ຐາ ນິທາເນນ ຈ;_  
_ເຫຕຸປຈ຺ຈຍມູລານິ,_  
_ສມຸຏ຺ຐາເນນ ພ຺ຍຎ຺ຊນາ;_  
_ວິວາໂທ ອຘິກຣຓນ຺ຕິ,_  
_ເຠທາຘິກຣເຓ ອິທນ຺ຕິ._
</Paragraph>