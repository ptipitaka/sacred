---
title: "15.2 ອຄຕິອຄນ຺ຕພ຺ພ"
tableOfContents: false
sidebar:
  order: 2
type: "tipitaka"
basket: "vi"
book: "pari"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="379" book="pari">

<Paragraph number="1847" book="pari">
<Emphasis>ນ ຉນ຺ທາຄຕິ ຄນ຺ຕພ຺ພາ</Emphasis>ຕິ ຉນ຺ທາຄຕິໍ ຄຈ຺ຉນ຺ໂຕ ກຖໍ ຉນ຺ທາຄຕິໍ ຄຈ຺ຉຕິ? ອິເຘກຈ຺ໂຈ—  “ອຍໍ ເມ ອຸປຊ຺ຌາໂຍ ວາ ອາຈຣິໂຍ ວາ ສທ຺ຘິວິຫາຣິໂກ ວາ ອນ຺ເຕວາສິໂກ ວາ ສມານຸປຊ຺ຌາຍໂກ ວາ ສມານາຈຣິຍໂກ ວາ ສນ຺ທິຏ຺ໂຐ ວາ ສມ຺ຠຕ຺ໂຕ ວາ ຎາຕິສາໂລຫິໂຕ ວາ”ຕິ, ຕສ຺ສານຸກມ຺ປາຍ ຕສ຺ສານຸຣກ຺ຂາຍ ອຘມ຺ມໍ ຘມ຺ໂມຕິ ທີເປຕິ, ຘມ຺ມໍ ອຘມ຺ໂມຕິ ທີເປຕິ, ອວິນຍໍ ວິນໂຍຕິ ທີເປຕິ, ວິນຍໍ ອວິນໂຍຕິ ທີເປຕິ, ອຠາສິຕໍ ອລປິຕໍ ຕຖາຄເຕນ ຠາສິຕໍ ລປິຕໍ ຕຖາຄເຕນາຕິ ທີເປຕິ, ຠາສິຕໍ ລປິຕໍ ຕຖາຄເຕນ ອຠາສິຕໍ ອລປິຕໍ ຕຖາຄເຕນາຕິ ທີເປຕິ, ອນາຈິຓ຺ຓໍ ຕຖາຄເຕນ ອາຈິຓ຺ຓໍ ຕຖາຄເຕນາຕິ ທີເປຕິ, ອາຈິຓ຺ຓໍ ຕຖາຄເຕນ ອນາຈິຓ຺ຓໍ ຕຖາຄເຕນາຕິ ທີເປຕິ, ອປຎ຺ຎຕ຺ຕໍ ຕຖາຄເຕນ ປຎ຺ຎຕ຺ຕໍ ຕຖາຄເຕນາຕິ ທີເປຕິ, ປຎ຺ຎຕ຺ຕໍ ຕຖາຄເຕນ ອປຎ຺ຎຕ຺ຕໍ ຕຖາຄເຕນາຕິ ທີເປຕິ, ອນາປຕ຺ຕິໍ ອາປຕ຺ຕີຕິ ທີເປຕິ, ອາປຕ຺ຕິໍ ອນາປຕ຺ຕີຕິ ທີເປຕິ, ລຫຸກໍ ອາປຕ຺ຕິໍ ຄຣຸກາ ອາປຕ຺ຕີຕິ ທີເປຕິ, ຄຣຸກໍ ອາປຕ຺ຕິໍ ລຫຸກາ ອາປຕ຺ຕີຕິ ທີເປຕິ, ສາວເສສໍ ອາປຕ຺ຕິໍ ອນວເສສາ ອາປຕ຺ຕີຕິ ທີເປຕິ, ອນວເສສໍ ອາປຕ຺ຕິໍ ສາວເສສາ ອາປຕ຺ຕີຕິ ທີເປຕິ, ທຸຏ຺ຐຸລ຺ລໍ ອາປຕ຺ຕິໍ ອທຸຏ຺ຐຸລ຺ລາ ອາປຕ຺ຕີຕິ ທີເປຕິ, ອທຸຏ຺ຐຸລ຺ລໍ ອາປຕ຺ຕິໍ ທຸຏ຺ຐຸລ຺ລາ ອາປຕ຺ຕີຕິ ທີເປຕິ. ອິເມຫິ ອຏ຺ຐາຣສຫິ ວຕ຺ຖູຫິ ຉນ຺ທາຄຕິໍ ຄຈ຺ຉນ຺ໂຕ ພຫຸຊນາຫິຕາຍ ປຏິປນ຺ໂນ ໂຫຕິ ພຫຸຊນາສຸຂາຍ ພຫຸໂນ ຊນສ຺ສ ອນຕ຺ຖາຍ ອຫິຕາຍ ທຸກ຺ຂາຍ ເທວມນຸສ຺ສານໍ. ອິເມຫິ ອຏ຺ຐາຣສຫິ ວຕ຺ຖູຫິ ຉນ຺ທາຄຕິໍ ຄຈ຺ຉນ຺ໂຕ ຂຕໍ ອຸປຫຕໍ ອຕ຺ຕານໍ ປຣິຫຣຕິ, ສາວຊ຺ໂຊ ຈ ໂຫຕິ ສານຸວຊ຺ໂຊ ຈ ວິຎ຺ຎູນໍ, ພຫຸຎ຺ຈ ອປຸຎ຺ຎໍ ປສວຕິ. ຉນ຺ທາຄຕິໍ ຄຈ຺ຉນ຺ໂຕ ເອວໍ ຉນ຺ທາຄຕິໍ ຄຈ຺ຉຕິ.
</Paragraph>

</Division>
<Division number="380" book="pari">

<Paragraph number="1848" book="pari">
<Emphasis>ນ ໂທສາຄຕິ ຄນ຺ຕພ຺ພາ</Emphasis>ຕິ ໂທສາຄຕິໍ ຄຈ຺ຉນ຺ໂຕ ກຖໍ ໂທສາຄຕິໍ ຄຈ຺ຉຕິ? ອິເຘກຈ຺ໂຈ ອນຕ຺ຖໍ ເມ ອຈຣີຕິ ອາຆາຕໍ ພນ຺ຘຕິ, ອນຕ຺ຖໍ ເມ ຈຣຕີຕິ ອາຆາຕໍ ພນ຺ຘຕິ, ອນຕ຺ຖໍ ເມ ຈຣິສ຺ສຕີຕິ ອາຆາຕໍ ພນ຺ຘຕິ, ປິຍສ຺ສ ເມ ມນາປສ຺ສ ອນຕ຺ຖໍ ອຈຣິ…  ອນຕ຺ຖໍ ຈຣຕິ…  ອນຕ຺ຖໍ ຈຣິສ຺ສຕີຕິ ອາຆາຕໍ ພນ຺ຘຕິ, ອປ຺ປິຍສ຺ສ ເມ ອມນາປສ຺ສ ອຕ຺ຖໍ ອຈຣິ…  ອຕ຺ຖໍ ຈຣຕິ…  ອຕ຺ຖໍ ຈຣິສ຺ສຕີຕິ ອາຆາຕໍ ພນ຺ຘຕິ. ອິເມຫິ ນວຫິ ອາຆາຕວຕ຺ຖູຫິ ອາຆາໂຕ ປຏິຆາໂຕ ກຸທ຺ໂຘ ໂກຘາຠິຠູໂຕ ອຘມ຺ມໍ ຘມ຺ໂມຕິ ທີເປຕິ, ຘມ຺ມໍ ອຘມ຺ໂມຕິ ທີເປຕິ …ເປ…  ທຸຏ຺ຐຸລ຺ລໍ ອາປຕ຺ຕິໍ ອທຸຏ຺ຐຸລ຺ລາ ອາປຕ຺ຕີຕິ ທີເປຕິ, ອທຸຏ຺ຐຸລ຺ລໍ ອາປຕ຺ຕິໍ ທຸຏ຺ຐຸລ຺ລາ ອາປຕ຺ຕີຕິ ທີເປຕິ. ອິເມຫິ ອຏ຺ຐາຣສຫິ ວຕ຺ຖູຫິ ໂທສາຄຕິໍ ຄຈ຺ຉນ຺ໂຕ ພຫຸຊນາຫິຕາຍ ປຏິປນ຺ໂນ ໂຫຕິ ພຫຸຊນາສຸຂາຍ ພຫຸໂນ ຊນສ຺ສ ອນຕ຺ຖາຍ ອຫິຕາຍ ທຸກ຺ຂາຍ ເທວມນຸສ຺ສານໍ. ອິເມຫິ ອຏ຺ຐາຣສຫິ ວຕ຺ຖູຫິ ໂທສາຄຕິໍ ຄຈ຺ຉນ຺ໂຕ ຂຕໍ ອຸປຫຕໍ ອຕ຺ຕານໍ ປຣິຫຣຕິ, ສາວຊ຺ໂຊ ຈ ໂຫຕິ ສານຸວຊ຺ໂຊ ຈ ວິຎ຺ຎູນໍ ພຫຸຎ຺ຈ ອປຸຎ຺ຎໍ ປສວຕິ. ໂທສາຄຕິໍ ຄຈ຺ຉນ຺ໂຕ ເອວໍ ໂທສາຄຕິໍ ຄຈ຺ຉຕິ.
</Paragraph>

</Division>
<Division number="381" book="pari">

<Paragraph number="1849" book="pari">
<Emphasis>ນ ໂມຫາຄຕິ ຄນ຺ຕພ຺ພາ</Emphasis>ຕິ ໂມຫາຄຕິໍ ຄຈ຺ຉນ຺ໂຕ ກຖໍ ໂມຫາຄຕິໍ ຄຈ຺ຉຕິ? ຣຕ຺ໂຕ ຣາຄວເສນ ຄຈ຺ຉຕິ, ທຸຏ຺ໂຐ ໂທສວເສນ ຄຈ຺ຉຕິ, ມູຬ຺ໂຫ ໂມຫວເສນ ຄຈ຺ຉຕິ, ປຣາມຏ຺ໂຐ ທິຏ຺ຐິວເສນ ຄຈ຺ຉຕິ, ມູຬ຺ໂຫ ສມ຺ມູຬ຺ໂຫ ໂມຫາຠິຠູໂຕ ອຘມ຺ມໍ ຘມ຺ໂມຕິ ທີເປຕິ, ຘມ຺ມໍ ອຘມ຺ໂມຕິ ທີເປຕິ …ເປ…  ທຸຏ຺ຐຸລ຺ລໍ ອາປຕ຺ຕິໍ ອທຸຏ຺ຐຸລ຺ລາ ອາປຕ຺ຕີຕິ ທີເປຕິ, ອທຸຏ຺ຐຸລ຺ລໍ ອາປຕ຺ຕິໍ ທຸຏ຺ຐຸລ຺ລາ ອາປຕ຺ຕີຕິ ທີເປຕິ. ອິເມຫິ ອຏ຺ຐາຣສຫິ ວຕ຺ຖູຫິ ໂມຫາຄຕິໍ ຄຈ຺ຉນ຺ໂຕ ພຫຸຊນາຫິຕາຍ ປຏິປນ຺ໂນ ໂຫຕິ ພຫຸຊນາສຸຂາຍ ພຫຸໂນ ຊນສ຺ສ ອນຕ຺ຖາຍ ອຫິຕາຍ ທຸກ຺ຂາຍ ເທວມນຸສ຺ສານໍ. ອິເມຫິ ອຏ຺ຐາຣສຫິ ວຕ຺ຖູຫິ ໂມຫາຄຕິໍ ຄຈ຺ຉນ຺ໂຕ ຂຕໍ ອຸປຫຕໍ ອຕ຺ຕານໍ ປຣິຫຣຕິ, ສາວຊ຺ໂຊ ຈ ໂຫຕິ ສານຸວຊ຺ໂຊ ຈ ວິຎ຺ຎູນໍ, ພຫຸຎ຺ຈ ອປຸຎ຺ຎໍ ປສວຕິ. ໂມຫາຄຕິໍ ຄຈ຺ຉນ຺ໂຕ ເອວໍ ໂມຫາຄຕິໍ ຄຈ຺ຉຕິ.
</Paragraph>

</Division>
<Division number="382" book="pari">

<Paragraph number="1850" book="pari">
<Emphasis>ນ ຠຍາຄຕິ ຄນ຺ຕພ຺ພາ</Emphasis>ຕິ ຠຍາຄຕິໍ ຄຈ຺ຉນ຺ໂຕ ກຖໍ ຠຍາຄຕິໍ ຄຈ຺ຉຕິ? ອິເຘກຈ຺ໂຈ—  “ອຍໍ ວິສມນິສ຺ສິໂຕ ວາ ຄຫນນິສ຺ສິໂຕ ວາ ພລວນິສ຺ສິໂຕ ວາ ກກ຺ຂໂຬ ຜຣຸໂສ ຊີວິຕນ຺ຕຣາຍໍ ວາ ພ຺ຣຫ຺ມຈຣິຍນ຺ຕຣາຍໍ ວາ ກຣິສ຺ສຕີ”ຕິ, ຕສ຺ສ ຠຍາ ຠີໂຕ ອຘມ຺ມໍ ຘມ຺ໂມຕິ ທີເປຕິ, ຘມ຺ມໍ ອຘມ຺ໂມຕິ ທີເປຕິ, ອວິນຍໍ ວິນໂຍຕິ ທີເປຕິ, ວິນຍໍ ອວິນໂຍຕິ ທີເປຕິ, ອຠາສິຕໍ ອລປິຕໍ ຕຖາຄເຕນ ຠາສິຕໍ ລປິຕໍ ຕຖາຄເຕນາຕິ ທີເປຕິ, ຠາສິຕໍ ລປິຕໍ ຕຖາຄເຕນ ອຠາສິຕໍ ອລປິຕໍ ຕຖາຄເຕນາຕິ ທີເປຕິ, ອນາຈິຓ຺ຓໍ ຕຖາຄເຕນ ອາຈິຓ຺ຓໍ ຕຖາຄເຕນາຕິ ທີເປຕິ, ອາຈິຓ຺ຓໍ ຕຖາຄເຕນ ອນາຈິຓ຺ຓໍ ຕຖາຄເຕນາຕິ ທີເປຕິ, ອປຎ຺ຎຕ຺ຕໍ ຕຖາຄເຕນ ປຎ຺ຎຕ຺ຕໍ ຕຖາຄເຕນາຕິ ທີເປຕິ, ປຎ຺ຎຕ຺ຕໍ ຕຖາຄເຕນ ອປຎ຺ຎຕ຺ຕໍ ຕຖາຄເຕນາຕິ ທີເປຕິ, ອນາປຕ຺ຕິໍ ອາປຕ຺ຕີຕິ ທີເປຕິ, ອາປຕ຺ຕິໍ ອນາປຕ຺ຕີຕິ ທີເປຕິ, ລຫຸກໍ ອາປຕ຺ຕິໍ ຄຣຸກາ ອາປຕ຺ຕີຕິ ທີເປຕິ, ຄຣຸກໍ ອາປຕ຺ຕິໍ ລຫຸກາ ອາປຕ຺ຕີຕິ ທີເປຕິ, ສາວເສສໍ ອາປຕ຺ຕິໍ ອນວເສສາ ອາປຕ຺ຕີຕິ ທີເປຕິ, ອນວເສສໍ ອາປຕ຺ຕິໍ ສາວເສສາ ອາປຕ຺ຕີຕິ ທີເປຕິ, ທຸຏ຺ຐຸລ຺ລໍ ອາປຕ຺ຕິໍ ອທຸຏ຺ຐຸລ຺ລາ ອາປຕ຺ຕີຕິ ທີເປຕິ, ອທຸຏ຺ຐຸລ຺ລໍ ອາປຕ຺ຕິໍ ທຸຏ຺ຐຸລ຺ລາ ອາປຕ຺ຕີຕິ ທີເປຕິ. ອິເມຫິ ອຏ຺ຐາຣສຫິ ວຕ຺ຖູຫິ ຠຍາຄຕິໍ ຄຈ຺ຉນ຺ໂຕ ພຫຸຊນາຫິຕາຍ ປຏິປນ຺ໂນ ໂຫຕິ ພຫຸຊນາສຸຂາຍ ພຫຸໂນ ຊນສ຺ສ ອນຕ຺ຖາຍ ອຫິຕາຍ ທຸກ຺ຂາຍ ເທວມນຸສ຺ສານໍ. ອິເມຫິ ອຏ຺ຐາຣສຫິ ວຕ຺ຖູຫິ ຠຍາຄຕິໍ ຄຈ຺ຉນ຺ໂຕ ຂຕໍ ອຸປຫຕໍ ອຕ຺ຕານໍ ປຣິຫຣຕິ, ສາວຊ຺ໂຊ ຈ ໂຫຕິ, ສານຸວຊ຺ໂຊ ຈ ວິຎ຺ຎູນໍ, ພຫຸຎ຺ຈ ອປຸຎ຺ຎໍ ປສວຕິ. ຠຍາຄຕິໍ ຄຈ຺ຉນ຺ໂຕ ເອວໍ ຠຍາຄຕິໍ ຄຈ຺ຉຕິ.
</Paragraph>

<Paragraph number="1851" type="verses" book="pari">
_ຉນ຺ທາ ໂທສາ ຠຍາ ໂມຫາ,_  
_ໂຍ ຘມ຺ມໍ ອຕິວຕ຺ຕຕິ;_  
_ນິຫີຍຕິ ຕສ຺ສ ຍໂສ,_  
_ກາຬປກ຺ເຂວ ຈນ຺ທິມາຕິ._
</Paragraph>
</Division>