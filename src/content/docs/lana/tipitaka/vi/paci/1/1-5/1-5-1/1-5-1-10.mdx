---
title: "1.5.1.10 ᨸᨳᩅᩦᨡᨱᨶᩈᩥᨠ᩠ᨡᩣᨸᨴ"
tableOfContents: false
sidebar:
  order: 2
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="84" book="paci">

<Paragraph number="321" book="paci">
ᨲᩮᨶ ᩈᨾᨿᩮᨶ ᨻᩩᨴ᩠ᨵᩮᩤ ᨽᨣᩅᩤ ᩋᩣᩊᩅᩥᨿᩴ ᩅᩥᩉᩁᨲᩥ ᩋᨣ᩠ᨣᩤᩊᩅᩮ ᨧᩮᨲᩥᨿᩮ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᩣᩊᩅᨠᩣ ᨽᩥᨠ᩠ᨡᩪ ᨶᩅᨠᨾ᩠ᨾᩴ ᨠᩁᩮᩣᨶ᩠ᨲᩣ ᨸᨳᩅᩥᩴ ᨡᨱᨶ᩠ᨲᩥᨸᩥ ᨡᨱᩣᨸᩮᨶ᩠ᨲᩥᨸᩥ. ᨾᨶᩩᩔᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᩈᨾᨱᩣ ᩈᨠ᩠ᨿᨸᩩᨲ᩠ᨲᩥᨿᩣ ᨸᨳᩅᩥᩴ ᨡᨱᩥᩔᨶ᩠ᨲᩥᨸᩥ ᨡᨱᩣᨸᩮᩔᨶ᩠ᨲᩥᨸᩥ. ᩑᨠᩥᨶ᩠ᨴᩕᩥᨿᩴ ᩈᨾᨱᩣ ᩈᨠ᩠ᨿᨸᩩᨲ᩠ᨲᩥᨿᩣ ᨩᩦᩅᩴ ᩅᩥᩉᩮᨮᩮᨶ᩠ᨲᩦ”ᨲᩥ.
</Paragraph>

<Paragraph number="322" book="paci">
ᩋᩔᩮᩣᩈᩩᩴ ᨡᩮᩣ ᨽᩥᨠ᩠ᨡᩪ ᨲᩮᩈᩴ ᨾᨶᩩᩔᩣᨶᩴ ᩏᨩ᩠ᨫᩣᨿᨶ᩠ᨲᩣᨶᩴ ᨡᩥᨿ᩠ᨿᨶ᩠ᨲᩣᨶᩴ ᩅᩥᨸᩣᨧᩮᨶ᩠ᨲᩣᨶᩴ. ᨿᩮ ᨲᩮ ᨽᩥᨠ᩠ᨡᩪ ᩋᨸ᩠ᨸᩥᨧ᩠ᨨᩣ …ᨸᩮ…  ᨲᩮ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᩋᩣᩊᩅᨠᩣ ᨽᩥᨠ᩠ᨡᩪ ᨸᨳᩅᩥᩴ ᨡᨱᩥᩔᨶ᩠ᨲᩥᨸᩥ ᨡᨱᩣᨸᩮᩔᨶ᩠ᨲᩥᨸᩦ”ᨲᩥ …ᨸᩮ…  “ᩈᨧ᩠ᨧᩴ ᨠᩥᩁ ᨲᩩᨾ᩠ᩉᩮ, ᨽᩥᨠ᩠ᨡᩅᩮ, ᨸᨳᩅᩥᩴ ᨡᨱᨳᨸᩥ ᨡᨱᩣᨸᩮᨳᨸᩦ”ᨲᩥ? “ᩈᨧ᩠ᨧᩴ, ᨽᨣᩅᩤ”ᨲᩥ. ᩅᩥᨣᩁᩉᩥ ᨻᩩᨴ᩠ᨵᩮᩤ ᨽᨣᩅᩤ …ᨸᩮ…  ᨠᨳᨬ᩠ᩉᩥ ᨶᩣᨾ ᨲᩩᨾ᩠ᩉᩮ, ᨾᩮᩣᨥᨸᩩᩁᩥᩈᩣ, ᨸᨳᩅᩥᩴ ᨡᨱᩥᩔᨳᨸᩥ ᨡᨱᩣᨸᩮᩔᨳᨸᩥ. ᨩᩦᩅᩈᨬ᩠ᨬᩥᨶᩮᩣ ᩉᩥ, ᨾᩮᩣᨥᨸᩩᩁᩥᩈᩣ, ᨾᨶᩩᩔᩣ ᨸᨳᩅᩥᨿᩣ. ᨶᩮᨲᩴ, ᨾᩮᩣᨥᨸᩩᩁᩥᩈᩣ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ …ᨸᩮ…  ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᩮᨿ᩠ᨿᩣᨳ—
</Paragraph>

</Division>
<Division number="85" book="paci">

<Paragraph number="323" book="paci">
<Emphasis>“ᨿᩮᩣ ᨸᨶ ᨽᩥᨠ᩠ᨡᩩ ᨸᨳᩅᩥᩴ ᨡᨱᩮᨿ᩠ᨿ ᩅᩤ ᨡᨱᩣᨸᩮᨿ᩠ᨿ ᩅᩤ, ᨸᩣᨧᩥᨲ᩠ᨲᩥᨿᨶ᩺”</Emphasis>ᨲᩥ. (*10*:<Emphasis>59</Emphasis>)
</Paragraph>

</Division>
<Division number="86" book="paci">

<Paragraph number="324" book="paci">
<Emphasis>ᨿᩮᩣ ᨸᨶᩣ</Emphasis>ᨲᩥ ᨿᩮᩣ ᨿᩣᨴᩥᩈᩮᩣ …ᨸᩮ…  <Emphasis>ᨽᩥᨠ᩠ᨡᩪ</Emphasis>ᨲᩥ …ᨸᩮ…  ᩋᨿᩴ ᩍᨾᩈ᩠ᨾᩥᩴ ᩋᨲ᩠ᨳᩮ ᩋᨵᩥᨸ᩠ᨸᩮᨲᩮᩣ ᨽᩥᨠ᩠ᨡᩪᨲᩥ.
</Paragraph>

<Paragraph number="325" book="paci">
<Emphasis>ᨸᨳᩅᩦ</Emphasis> ᨶᩣᨾ ᨴ᩠ᩅᩮ ᨸᨳᩅᩥᨿᩮᩣ—  ᨩᩣᨲᩣ ᨧ ᨸᨳᩅᩦ ᩋᨩᩣᨲᩣ ᨧ ᨸᨳᩅᩦ.
</Paragraph>

<Paragraph number="326" book="paci">
<Emphasis>ᨩᩣᨲᩣ</Emphasis> ᨶᩣᨾ ᨸᨳᩅᩦ—  ᩈᩩᨴ᩠ᨵᨸᩴᩈᩩ ᩈᩩᨴ᩠ᨵᨾᨲ᩠ᨲᩥᨠᩣ ᩋᨸ᩠ᨸᨸᩣᩈᩣᨱᩣ ᩋᨸ᩠ᨸᩈᨠ᩠ᨡᩁᩣ ᩋᨸ᩠ᨸᨠᨮᩃᩣ ᩋᨸ᩠ᨸᨾᩁᩩᨾ᩠ᨻᩣ ᩋᨸ᩠ᨸᩅᩤᩃᩥᨠᩣ, ᨿᩮᨽᩩᨿ᩠ᨿᩮᨶᨸᩴᩈᩩᨠᩣ, ᨿᩮᨽᩩᨿ᩠ᨿᩮᨶᨾᨲ᩠ᨲᩥᨠᩣ. ᩋᨴᨯ᩠ᨰᩣᨸᩥ ᩅᩩᨧ᩠ᨧᨲᩥ ᨩᩣᨲᩣ ᨸᨳᩅᩦ. ᨿᩮᩣᨸᩥ ᨸᩴᩈᩩᨸᩩᨬ᩠ᨩᩮᩣ ᩅᩤ ᨾᨲ᩠ᨲᩥᨠᩣᨸᩩᨬ᩠ᨩᩮᩣ ᩅᩤ ᩋᨲᩥᩁᩮᨠᨧᩣᨲᩩᨾᩣᩈᩴ ᩒᩅᨭ᩠ᨮᩮᩣ, ᩋᨿᨾ᩠ᨸᩥ ᩅᩩᨧ᩠ᨧᨲᩥ ᨩᩣᨲᩣ ᨸᨳᩅᩦ.
</Paragraph>

<Paragraph number="327" book="paci">
<Emphasis>ᩋᨩᩣᨲᩣ</Emphasis> ᨶᩣᨾ ᨸᨳᩅᩦ—  ᩈᩩᨴ᩠ᨵᨸᩣᩈᩣᨱᩣ ᩈᩩᨴ᩠ᨵᩈᨠ᩠ᨡᩁᩣ ᩈᩩᨴ᩠ᨵᨠᨮᩃᩣ ᩈᩩᨴ᩠ᨵᨾᩁᩩᨾ᩠ᨻᩣ ᩈᩩᨴ᩠ᨵᩅᩤᩃᩥᨠᩣ ᩋᨸ᩠ᨸᨸᩴᩈᩩᨠᩣ ᩋᨸ᩠ᨸᨾᨲ᩠ᨲᩥᨠᩣ, ᨿᩮᨽᩩᨿ᩠ᨿᩮᨶᨸᩣᩈᩣᨱᩣ, ᨿᩮᨽᩩᨿ᩠ᨿᩮᨶᩈᨠ᩠ᨡᩁᩣ, ᨿᩮᨽᩩᨿ᩠ᨿᩮᨶᨠᨮᩃᩣ, ᨿᩮᨽᩩᨿ᩠ᨿᩮᨶᨾᩁᩩᨾ᩠ᨻᩣ, ᨿᩮᨽᩩᨿ᩠ᨿᩮᨶᩅᩤᩃᩥᨠᩣ. ᨴᨯ᩠ᨰᩣᨸᩥ ᩅᩩᨧ᩠ᨧᨲᩥ ᩋᨩᩣᨲᩣ ᨸᨳᩅᩦ. ᨿᩮᩣᨸᩥ ᨸᩴᩈᩩᨸᩩᨬ᩠ᨩᩮᩣ ᩅᩤ ᨾᨲ᩠ᨲᩥᨠᩣᨸᩩᨬ᩠ᨩᩮᩣ ᩅᩤ ᩒᨾᨠᨧᩣᨲᩩᨾᩣᩈᩴ ᩒᩅᨭ᩠ᨮᩮᩣ, ᩋᨿᨾ᩠ᨸᩥ ᩅᩩᨧ᩠ᨧᨲᩥ ᩋᨩᩣᨲᩣ ᨸᨳᩅᩦ.
</Paragraph>

<Paragraph number="328" book="paci">
<Emphasis>ᨡᨱᩮᨿ᩠ᨿᩣ</Emphasis>ᨲᩥ ᩈᨿᩴ ᨡᨱᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

<Paragraph number="329" book="paci">
<Emphasis>ᨡᨱᩣᨸᩮᨿ᩠ᨿᩣ</Emphasis>ᨲᩥ ᩋᨬ᩠ᨬᩴ ᩋᩣᨱᩣᨸᩮᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ. ᩈᨠᩥᩴ ᩋᩣᨱᨲ᩠ᨲᩮᩣ ᨻᩉᩩᨠᨾ᩠ᨸᩥ ᨡᨱᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

</Division>
<Division number="87" book="paci">

<Paragraph number="330" book="paci">
ᨸᨳᩅᩥᨿᩣ ᨸᨳᩅᩥᩈᨬ᩠ᨬᩦ ᨡᨱᨲᩥ ᩅᩤ ᨡᨱᩣᨸᩮᨲᩥ ᩅᩤ, ᨽᩥᨶ᩠ᨴᨲᩥ ᩅᩤ ᨽᩮᨴᩤᨸᩮᨲᩥ ᩅᩤ, ᨴᩉᨲᩥ ᩅᩤ ᨴᩉᩣᨸᩮᨲᩥ ᩅᩤ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

<Paragraph number="331" book="paci">
ᨸᨳᩅᩥᨿᩣ ᩅᩮᨾᨲᩥᨠᩮᩣ ᨡᨱᨲᩥ ᩅᩤ ᨡᨱᩣᨸᩮᨲᩥ ᩅᩤ, ᨽᩥᨶ᩠ᨴᨲᩥ ᩅᩤ ᨽᩮᨴᩤᨸᩮᨲᩥ ᩅᩤ, ᨴᩉᨲᩥ ᩅᩤ ᨴᩉᩣᨸᩮᨲᩥ ᩅᩤ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ.
</Paragraph>

<Paragraph number="332" book="paci">
ᨸᨳᩅᩥᨿᩣ ᩋᨸᨳᩅᩥᩈᨬ᩠ᨬᩦ ᨡᨱᨲᩥ ᩅᩤ ᨡᨱᩣᨸᩮᨲᩥ ᩅᩤ, ᨽᩥᨶ᩠ᨴᨲᩥ ᩅᩤ ᨽᩮᨴᩤᨸᩮᨲᩥ ᩅᩤ, ᨴᩉᨲᩥ ᩅᩤ ᨴᩉᩣᨸᩮᨲᩥ ᩅᩤ, ᩋᨶᩣᨸᨲ᩠ᨲᩥ.
</Paragraph>

<Paragraph number="333" book="paci">
ᩋᨸᨳᩅᩥᨿᩣ ᨸᨳᩅᩥᩈᨬ᩠ᨬᩦ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨸᨳᩅᩥᨿᩣ ᩅᩮᨾᨲᩥᨠᩮᩣ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨸᨳᩅᩥᨿᩣ ᩋᨸᨳᩅᩥᩈᨬ᩠ᨬᩦ, ᩋᨶᩣᨸᨲ᩠ᨲᩥ.
</Paragraph>

</Division>
<Division number="88" book="paci">

<Paragraph number="334" book="paci">
ᩋᨶᩣᨸᨲ᩠ᨲᩥ—  “ᩍᨾᩴ ᨩᩣᨶ, ᩍᨾᩴ ᨴᩮᩉᩥ, ᩍᨾᩴ ᩋᩣᩉᩁ, ᩍᨾᩥᨶᩣ ᩋᨲ᩠ᨳᩮᩣ, ᩍᨾᩴ ᨠᨸ᩠ᨸᩥᨿᩴ ᨠᩁᩮᩣᩉᩦ”ᨲᩥ ᨽᨱᨲᩥ, ᩋᩈᨬ᩠ᨧᩥᨧ᩠ᨧ, ᩋᩈᨲᩥᨿᩣ, ᩋᨩᩣᨶᨶ᩠ᨲᩔ, ᩏᨾ᩠ᨾᨲ᩠ᨲᨠᩔ, ᩋᩣᨴᩥᨠᨾ᩠ᨾᩥᨠᩔᩣᨲᩥ.

</Paragraph>
</Division>

<Paragraph number="335" type="center" book="paci">
ᨸᨳᩅᩦᨡᨱᨶᩈᩥᨠ᩠ᨡᩣᨸᨴᩴ ᨶᩥᨭ᩠ᨮᩥᨲᩴ ᨴᩈᨾᩴ.

  
ᨾᩩᩈᩣᩅᩤᨴᩅᨣ᩠ᨣᩮᩤ ᨸᨮᨾᩮᩣ.



</Paragraph>

<Paragraph number="336" type="center" book="paci">
ᨲᩔᩩᨴ᩠ᨴᩤᨶᩴ


</Paragraph>

<Paragraph number="337" type="verses" book="paci">
_ᨾᩩᩈᩣ ᩒᨾᩈᨸᩮᩈᩩᨬ᩠ᨬᩴ,_  
_ᨸᨴᩈᩮᨿ᩠ᨿᩣᨿ ᩅᩮ ᨴᩩᩅᩮ;_  
_ᩋᨬ᩠ᨬᨲᩕ ᩅᩥᨬ᩠ᨬᩩᨶᩣ ᨽᩪᨲᩣ,_  
_ᨴᩩᨭ᩠ᨮᩩᩃᩖᩣᨸᨲ᩠ᨲᩥ ᨡᨱᨶᩣᨲᩥ._
</Paragraph>