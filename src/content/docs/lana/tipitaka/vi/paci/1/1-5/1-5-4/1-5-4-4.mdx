---
title: "1.5.4.4 ᨠᩣᨱᨾᩣᨲᩩᩈᩥᨠ᩠ᨡᩣᨸᨴ"
tableOfContents: false
sidebar:
  order: 5
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="230" book="paci">

<Paragraph number="743" book="paci">
ᨲᩮᨶ ᩈᨾᨿᩮᨶ ᨻᩩᨴ᩠ᨵᩮᩤ ᨽᨣᩅᩤ ᩈᩣᩅᨲ᩠ᨳᩥᨿᩴ ᩅᩥᩉᩁᨲᩥ ᨩᩮᨲᩅᨶᩮ ᩋᨶᩣᨳᨸᩥᨱ᩠ᨯᩥᨠᩔ ᩋᩣᩁᩣᨾᩮ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨠᩣᨱᨾᩣᨲᩣ ᩏᨸᩣᩈᩥᨠᩣ ᩈᨴ᩠ᨵᩤ ᩉᩮᩣᨲᩥ ᨸᩈᨶ᩠ᨶᩣ. ᨠᩣᨱᩣ ᨣᩤᨾᨠᩮ ᩋᨬ᩠ᨬᨲᩁᩔ ᨸᩩᩁᩥᩈᩔ ᨴᩥᨶ᩠ᨶᩣ ᩉᩮᩣᨲᩥ. ᩋᨳ ᨡᩮᩣ ᨠᩣᨱᩣ ᨾᩣᨲᩩᨥᩁᩴ ᩋᨣᨾᩣᩈᩥ ᨠᩮᨶᨧᩥᨴᩮᩅ ᨠᩁᨱᩦᨿᩮᨶ. ᩋᨳ ᨡᩮᩣ ᨠᩣᨱᩣᨿ ᩈᩣᨾᩥᨠᩮᩣ ᨠᩣᨱᩣᨿ ᩈᨶ᩠ᨲᩥᨠᩮ ᨴᩪᨲᩴ ᨸᩣᩉᩮᩈᩥ—  “ᩋᩣᨣᨧ᩠ᨨᨲᩩ ᨠᩣᨱᩣ, ᩍᨧ᩠ᨨᩣᨾᩥ ᨠᩣᨱᩣᨿ ᩋᩣᨣᨲᨶ᩺”ᨲᩥ. ᩋᨳ ᨡᩮᩣ ᨠᩣᨱᨾᩣᨲᩣ ᩏᨸᩣᩈᩥᨠᩣ “ᨠᩥᩈ᩠ᨾᩥᩴ ᩅᩥᨿ ᩁᩥᨲ᩠ᨲᩉᨲ᩠ᨳᩴ ᨣᨶ᩠ᨲᩩᨶ᩺”ᨲᩥ ᨸᩪᩅᩴ ᨸᨧᩥ. ᨸᨠ᩠ᨠᩮ ᨸᩪᩅᩮ ᩋᨬ᩠ᨬᨲᩁᩮᩣ ᨸᩥᨱ᩠ᨯᨧᩣᩁᩥᨠᩮᩣ ᨽᩥᨠ᩠ᨡᩩ ᨠᩣᨱᨾᩣᨲᩣᨿ ᩏᨸᩣᩈᩥᨠᩣᨿ ᨶᩥᩅᩮᩈᨶᩴ ᨸᩣᩅᩥᩈᩥ. ᩋᨳ ᨡᩮᩣ ᨠᩣᨱᨾᩣᨲᩣ ᩏᨸᩣᩈᩥᨠᩣ ᨲᩔ ᨽᩥᨠ᩠ᨡᩩᨶᩮᩣ ᨸᩪᩅᩴ ᨴᩤᨸᩮᩈᩥ. ᩈᩮᩣ ᨶᩥᨠ᩠ᨡᨾᩥᨲ᩠ᩅᩣ ᩋᨬ᩠ᨬᩔ ᩋᩣᨧᩥᨠ᩠ᨡᩥ. ᨲᩔᨸᩥ ᨸᩪᩅᩴ ᨴᩤᨸᩮᩈᩥ. ᩈᩮᩣ ᨶᩥᨠ᩠ᨡᨾᩥᨲ᩠ᩅᩣ ᩋᨬ᩠ᨬᩔ ᩋᩣᨧᩥᨠ᩠ᨡᩥ. ᨲᩔᨸᩥ ᨸᩪᩅᩴ ᨴᩤᨸᩮᩈᩥ. ᨿᨳᩣᨸᨭᩥᨿᨲ᩠ᨲᩴ ᨸᩪᩅᩴ ᨸᩁᩥᨠ᩠ᨡᨿᩴ ᩋᨣᨾᩣᩈᩥ.
</Paragraph>

<Paragraph number="744" book="paci">
ᨴᩩᨲᩥᨿᨾ᩠ᨸᩥ ᨡᩮᩣ ᨠᩣᨱᩣᨿ ᩈᩣᨾᩥᨠᩮᩣ ᨠᩣᨱᩣᨿ ᩈᨶ᩠ᨲᩥᨠᩮ ᨴᩪᨲᩴ ᨸᩣᩉᩮᩈᩥ—  “ᩋᩣᨣᨧ᩠ᨨᨲᩩ ᨠᩣᨱᩣ, ᩍᨧ᩠ᨨᩣᨾᩥ ᨠᩣᨱᩣᨿ ᩋᩣᨣᨲᨶ᩺”ᨲᩥ. ᨴᩩᨲᩥᨿᨾ᩠ᨸᩥ ᨡᩮᩣ ᨠᩣᨱᨾᩣᨲᩣ ᩏᨸᩣᩈᩥᨠᩣ “ᨠᩥᩈ᩠ᨾᩥᩴ ᩅᩥᨿ ᩁᩥᨲ᩠ᨲᩉᨲ᩠ᨳᩴ ᨣᨶ᩠ᨲᩩᨶ᩺”ᨲᩥ ᨸᩪᩅᩴ ᨸᨧᩥ. ᨸᨠ᩠ᨠᩮ ᨸᩪᩅᩮ ᩋᨬ᩠ᨬᨲᩁᩮᩣ ᨸᩥᨱ᩠ᨯᨧᩣᩁᩥᨠᩮᩣ ᨽᩥᨠ᩠ᨡᩩ ᨠᩣᨱᨾᩣᨲᩣᨿ ᩏᨸᩣᩈᩥᨠᩣᨿ ᨶᩥᩅᩮᩈᨶᩴ ᨸᩣᩅᩥᩈᩥ. ᩋᨳ ᨡᩮᩣ ᨠᩣᨱᨾᩣᨲᩣ ᩏᨸᩣᩈᩥᨠᩣ ᨲᩔ ᨽᩥᨠ᩠ᨡᩩᨶᩮᩣ ᨸᩪᩅᩴ ᨴᩤᨸᩮᩈᩥ. ᩈᩮᩣ ᨶᩥᨠ᩠ᨡᨾᩥᨲ᩠ᩅᩣ ᩋᨬ᩠ᨬᩔ ᩋᩣᨧᩥᨠ᩠ᨡᩥ. ᨲᩔᨸᩥ ᨸᩪᩅᩴ ᨴᩤᨸᩮᩈᩥ. ᩈᩮᩣ ᨶᩥᨠ᩠ᨡᨾᩥᨲ᩠ᩅᩣ ᩋᨬ᩠ᨬᩔ ᩋᩣᨧᩥᨠ᩠ᨡᩥ. ᨲᩔᨸᩥ ᨸᩪᩅᩴ ᨴᩤᨸᩮᩈᩥ. ᨿᨳᩣᨸᨭᩥᨿᨲ᩠ᨲᩴ ᨸᩪᩅᩴ ᨸᩁᩥᨠ᩠ᨡᨿᩴ ᩋᨣᨾᩣᩈᩥ.
</Paragraph>

<Paragraph number="745" book="paci">
ᨲᨲᩥᨿᨾ᩠ᨸᩥ ᨡᩮᩣ ᨠᩣᨱᩣᨿ ᩈᩣᨾᩥᨠᩮᩣ ᨠᩣᨱᩣᨿ ᩈᨶ᩠ᨲᩥᨠᩮ ᨴᩪᨲᩴ ᨸᩣᩉᩮᩈᩥ—  “ᩋᩣᨣᨧ᩠ᨨᨲᩩ ᨠᩣᨱᩣ, ᩍᨧ᩠ᨨᩣᨾᩥ ᨠᩣᨱᩣᨿ ᩋᩣᨣᨲᩴ. ᩈᨧᩮ ᨠᩣᨱᩣ ᨶᩣᨣᨧ᩠ᨨᩥᩔᨲᩥ, ᩋᩉᩴ ᩋᨬ᩠ᨬᩴ ᨸᨩᩣᨸᨲᩥᩴ ᩋᩣᨶᩮᩔᩣᨾᩦ”ᨲᩥ. ᨲᨲᩥᨿᨾ᩠ᨸᩥ ᨡᩮᩣ ᨠᩣᨱᨾᩣᨲᩣ ᩏᨸᩣᩈᩥᨠᩣ ᨠᩥᩈ᩠ᨾᩥᩴ ᩅᩥᨿ ᩁᩥᨲ᩠ᨲᩉᨲ᩠ᨳᩴ ᨣᨶ᩠ᨲᩩᨶ᩠ᨲᩥ ᨸᩪᩅᩴ ᨸᨧᩥ. ᨸᨠ᩠ᨠᩮ ᨸᩪᩅᩮ ᩋᨬ᩠ᨬᨲᩁᩮᩣ ᨸᩥᨱ᩠ᨯᨧᩣᩁᩥᨠᩮᩣ ᨽᩥᨠ᩠ᨡᩩ ᨠᩣᨱᨾᩣᨲᩣᨿ ᩏᨸᩣᩈᩥᨠᩣᨿ ᨶᩥᩅᩮᩈᨶᩴ ᨸᩣᩅᩥᩈᩥ. ᩋᨳ ᨡᩮᩣ ᨠᩣᨱᨾᩣᨲᩣ ᩏᨸᩣᩈᩥᨠᩣ ᨲᩔ ᨽᩥᨠ᩠ᨡᩩᨶᩮᩣ ᨸᩪᩅᩴ ᨴᩤᨸᩮᩈᩥ. ᩈᩮᩣ ᨶᩥᨠ᩠ᨡᨾᩥᨲ᩠ᩅᩣ ᩋᨬ᩠ᨬᩔ ᩋᩣᨧᩥᨠ᩠ᨡᩥ. ᨲᩔᨸᩥ ᨸᩪᩅᩴ ᨴᩤᨸᩮᩈᩥ. ᩈᩮᩣ ᨶᩥᨠ᩠ᨡᨾᩥᨲ᩠ᩅᩣ ᩋᨬ᩠ᨬᩔ ᩋᩣᨧᩥᨠ᩠ᨡᩥ. ᨲᩔᨸᩥ ᨸᩪᩅᩴ ᨴᩤᨸᩮᩈᩥ. ᨿᨳᩣᨸᨭᩥᨿᨲ᩠ᨲᩴ ᨸᩪᩅᩴ ᨸᩁᩥᨠ᩠ᨡᨿᩴ ᩋᨣᨾᩣᩈᩥ. ᩋᨳ ᨡᩮᩣ ᨠᩣᨱᩣᨿ ᩈᩣᨾᩥᨠᩮᩣ ᩋᨬ᩠ᨬᩴ ᨸᨩᩣᨸᨲᩥᩴ ᩋᩣᨶᩮᩈᩥ.
</Paragraph>

<Paragraph number="746" book="paci">
ᩋᩔᩮᩣᩈᩥ ᨡᩮᩣ ᨠᩣᨱᩣ—  “ᨲᩮᨶ ᨠᩥᩁ ᨸᩩᩁᩥᩈᩮᨶ ᩋᨬ᩠ᨬᩣ ᨸᨩᩣᨸᨲᩥ ᩋᩣᨶᩦᨲᩣ”ᨲᩥ. ᩈᩣ ᩁᩮᩣᨴᨶ᩠ᨲᩦ ᩋᨭ᩠ᨮᩣᩈᩥ. ᩋᨳ ᨡᩮᩣ ᨽᨣᩅᩤ ᨸᩩᨻ᩠ᨻᨱ᩠ᩉᩈᨾᨿᩴ ᨶᩥᩅᩤᩈᩮᨲ᩠ᩅᩣ ᨸᨲ᩠ᨲᨧᩦᩅᩁᨾᩣᨴᩤᨿ ᨿᩮᨶ ᨠᩣᨱᨾᩣᨲᩣᨿ ᩏᨸᩣᩈᩥᨠᩣᨿ ᨶᩥᩅᩮᩈᨶᩴ ᨲᩮᨶᩩᨸᩈᩘᨠᨾᩥ; ᩏᨸᩈᩘᨠᨾᩥᨲ᩠ᩅᩣ ᨸᨬ᩠ᨬᨲ᩠ᨲᩮ ᩋᩣᩈᨶᩮ ᨶᩥᩈᩦᨴᩥ. ᩋᨳ ᨡᩮᩣ ᨠᩣᨱᨾᩣᨲᩣ ᩏᨸᩣᩈᩥᨠᩣ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥ; ᩏᨸᩈᩘᨠᨾᩥᨲ᩠ᩅᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᨶᩥᩈᩦᨴᩥ. ᩑᨠᨾᨶ᩠ᨲᩴ ᨶᩥᩈᩥᨶ᩠ᨶᩴ ᨡᩮᩣ ᨠᩣᨱᨾᩣᨲᩁᩴ ᩏᨸᩣᩈᩥᨠᩴ ᨽᨣᩅᩤ ᩑᨲᨴᩅᩮᩤᨧ—  “ᨠᩥᩔᩣᨿᩴ ᨠᩣᨱᩣ ᩁᩮᩣᨴᨲᩦ”ᨲᩥ? ᩋᨳ ᨡᩮᩣ ᨠᩣᨱᨾᩣᨲᩣ ᩏᨸᩣᩈᩥᨠᩣ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩥ. ᩋᨳ ᨡᩮᩣ ᨽᨣᩅᩤ ᨠᩣᨱᨾᩣᨲᩁᩴ ᩏᨸᩣᩈᩥᨠᩴ ᨵᨾ᩠ᨾᩥᨿᩣ ᨠᨳᩣᨿ ᩈᨶ᩠ᨴᩔᩮᨲ᩠ᩅᩣ ᩈᨾᩣᨴᨸᩮᨲ᩠ᩅᩣ ᩈᨾᩩᨲ᩠ᨲᩮᨩᩮᨲ᩠ᩅᩣ ᩈᨾ᩠ᨸᩉᩴᩈᩮᨲ᩠ᩅᩣ ᩏᨭ᩠ᨮᩣᨿᩣᩈᨶᩣ ᨸᨠ᩠ᨠᩣᨾᩥ.
</Paragraph>

</Division>
<Division number="231" book="paci">

<Paragraph number="747" book="paci">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᩈᨲ᩠ᨳᩮᩣ ᩁᩣᨩᨣᩉᩣ ᨸᨭᩥᨿᩣᩃᩮᩣᨠᩴ ᨣᨶ᩠ᨲᩩᨠᩣᨾᩮᩣ ᩉᩮᩣᨲᩥ. ᩋᨬ᩠ᨬᨲᩁᩮᩣ ᨸᩥᨱ᩠ᨯᨧᩣᩁᩥᨠᩮᩣ ᨽᩥᨠ᩠ᨡᩩ ᨲᩴ ᩈᨲ᩠ᨳᩴ ᨸᩥᨱ᩠ᨯᩣᨿ ᨸᩣᩅᩥᩈᩥ. ᩋᨬ᩠ᨬᨲᩁᩮᩣ ᩏᨸᩣᩈᨠᩮᩣ ᨲᩔ ᨽᩥᨠ᩠ᨡᩩᨶᩮᩣ ᩈᨲ᩠ᨲᩩᩴ ᨴᩤᨸᩮᩈᩥ. ᩈᩮᩣ ᨶᩥᨠ᩠ᨡᨾᩥᨲ᩠ᩅᩣ ᩋᨬ᩠ᨬᩔ ᩋᩣᨧᩥᨠ᩠ᨡᩥ. ᨲᩔᨸᩥ ᩈᨲ᩠ᨲᩩᩴ ᨴᩤᨸᩮᩈᩥ. ᩈᩮᩣ ᨶᩥᨠ᩠ᨡᨾᩥᨲ᩠ᩅᩣ ᩋᨬ᩠ᨬᩔ ᩋᩣᨧᩥᨠ᩠ᨡᩥ. ᨲᩔᨸᩥ ᩈᨲ᩠ᨲᩩᩴ ᨴᩤᨸᩮᩈᩥ. ᨿᨳᩣᨸᨭᩥᨿᨲ᩠ᨲᩴ ᨸᩣᨳᩮᨿ᩠ᨿᩴ ᨸᩁᩥᨠ᩠ᨡᨿᩴ ᩋᨣᨾᩣᩈᩥ. ᩋᨳ ᨡᩮᩣ ᩈᩮᩣ ᩏᨸᩣᩈᨠᩮᩣ ᨲᩮ ᨾᨶᩩᩔᩮ ᩑᨲᨴᩅᩮᩤᨧ—  “ᩋᨩ᩠ᨩᨱ᩠ᩉᩮᩣ, ᩋᨿ᩠ᨿᩣ, ᩋᩣᨣᨾᩮᨳ, ᨿᨳᩣᨸᨭᩥᨿᨲ᩠ᨲᩴ ᨸᩣᨳᩮᨿ᩠ᨿᩴ ᩋᨿ᩠ᨿᩣᨶᩴ ᨴᩥᨶ᩠ᨶᩴ. ᨸᩣᨳᩮᨿ᩠ᨿᩴ ᨸᨭᩥᨿᩣᨴᩮᩔᩣᨾᩦ”ᨲᩥ. “ᨶᩣᨿ᩠ᨿᩮᩣ ᩈᨠ᩠ᨠᩣ ᩋᩣᨣᨾᩮᨲᩩᩴ, ᨸᨿᩣᨲᩮᩣ ᩈᨲ᩠ᨳᩮᩣ”ᨲᩥ ᩋᨣᨾᩴᩈᩩ. ᩋᨳ ᨡᩮᩣ ᨲᩔ ᩏᨸᩣᩈᨠᩔ ᨸᩣᨳᩮᨿ᩠ᨿᩴ ᨸᨭᩥᨿᩣᨴᩮᨲ᩠ᩅᩣ ᨸᨧ᩠ᨨᩣ ᨣᨧ᩠ᨨᨶ᩠ᨲᩔ ᨧᩮᩣᩁᩣ ᩋᨧ᩠ᨨᩥᨶ᩠ᨴᩥᩴᩈᩩ. ᨾᨶᩩᩔᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᩈᨾᨱᩣ ᩈᨠ᩠ᨿᨸᩩᨲ᩠ᨲᩥᨿᩣ ᨶ ᨾᨲ᩠ᨲᩴ ᨩᩣᨶᩥᨲ᩠ᩅᩣ ᨸᨭᩥᨣ᩠ᨣᩉᩮᩔᨶ᩠ᨲᩥ. ᩋᨿᩴ ᩍᨾᩮᩈᩴ ᨴᨲ᩠ᩅᩣ ᨸᨧ᩠ᨨᩣ ᨣᨧ᩠ᨨᨶ᩠ᨲᩮᩣ ᨧᩮᩣᩁᩮᩉᩥ ᩋᨧ᩠ᨨᩥᨶ᩠ᨶᩮᩣ”ᨲᩥ.
</Paragraph>

<Paragraph number="748" book="paci">
ᩋᩔᩮᩣᩈᩩᩴ ᨡᩮᩣ ᨽᩥᨠ᩠ᨡᩪ ᨲᩮᩈᩴ ᨾᨶᩩᩔᩣᨶᩴ ᩏᨩ᩠ᨫᩣᨿᨶ᩠ᨲᩣᨶᩴ ᨡᩥᨿ᩠ᨿᨶ᩠ᨲᩣᨶᩴ ᩅᩥᨸᩣᨧᩮᨶ᩠ᨲᩣᨶᩴ. ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. ᩋᨳ ᨡᩮᩣ ᨽᨣᩅᩤ ᩑᨲᩈ᩠ᨾᩥᩴ ᨶᩥᨴᩤᨶᩮ ᩑᨲᩈ᩠ᨾᩥᩴ ᨸᨠᩁᨱᩮ ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᨲᩮᨶ ᩉᩥ, ᨽᩥᨠ᩠ᨡᩅᩮ, ᨽᩥᨠ᩠ᨡᩪᨶᩴ ᩈᩥᨠ᩠ᨡᩣᨸᨴᩴ ᨸᨬ᩠ᨬᨸᩮᩔᩣᨾᩥ ᨴᩈ ᩋᨲ᩠ᨳᩅᩈᩮ ᨸᨭᩥᨧ᩠ᨧ—  ᩈᩴᨥᩈᩩᨭ᩠ᨮᩩᨲᩣᨿ, ᩈᩴᨥᨹᩣᩈᩩᨲᩣᨿ …ᨸᩮ…  ᩅᩥᨶᨿᩣᨶᩩᨣ᩠ᨣᩉᩣᨿ. ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᩮᨿ᩠ᨿᩣᨳ—
</Paragraph>

</Division>
<Division number="232" book="paci">

<Paragraph number="749" book="paci">
<Emphasis>“ᨽᩥᨠ᩠ᨡᩩᩴ ᨸᨶᩮᩅ ᨠᩩᩃᩴ ᩏᨸᨣᨲᩴ ᨸᩪᩅᩮᩉᩥ ᩅᩤ ᨾᨶ᩠ᨳᩮᩉᩥ ᩅᩤ ᩋᨽᩥᩉᨭ᩠ᨮᩩᩴ ᨸᩅᩤᩁᩮᨿ᩠ᨿ, ᩋᩣᨠᩘᨡᨾᩣᨶᩮᨶ ᨽᩥᨠ᩠ᨡᩩᨶᩣ ᨴ᩠ᩅᨲ᩠ᨲᩥᨸᨲ᩠ᨲᨸᩪᩁᩣ ᨸᨭᩥᨣ᩠ᨣᩉᩮᨲᨻ᩠ᨻᩣ ᨲᨲᩮᩣ ᨧᩮ ᩏᨲ᩠ᨲᩁᩥ ᨸᨭᩥᨣ᩠ᨣᨱ᩠ᩉᩮᨿ᩠ᨿ ᨸᩣᨧᩥᨲ᩠ᨲᩥᨿᩴ. ᨴ᩠ᩅᨲ᩠ᨲᩥᨸᨲ᩠ᨲᨸᩪᩁᩮ ᨸᨭᩥᨣ᩠ᨣᩉᩮᨲ᩠ᩅᩣ ᨲᨲᩮᩣ ᨶᩦᩉᩁᩥᨲ᩠ᩅᩣ ᨽᩥᨠ᩠ᨡᩪᩉᩥ ᩈᨴ᩠ᨵᩥᩴ ᩈᩴᩅᩥᨽᨩᩥᨲᨻ᩠ᨻᩴ. ᩋᨿᩴ ᨲᨲ᩠ᨳ ᩈᩣᨾᩦᨧᩦ”</Emphasis>ᨲᩥ. (*34*:<Emphasis>83</Emphasis>)
</Paragraph>

</Division>
<Division number="233" book="paci">

<Paragraph number="750" book="paci">
<Emphasis>ᨽᩥᨠ᩠ᨡᩩᩴ ᨸᨶᩮᩅ ᨠᩩᩃᩴ ᩏᨸᨣᨲᨶ᩺</Emphasis>ᨲᩥ ᨠᩩᩃᩴ ᨶᩣᨾ ᨧᨲ᩠ᨲᩣᩁᩥ ᨠᩩᩃᩣᨶᩥ—  ᨡᨲ᩠ᨲᩥᨿᨠᩩᩃᩴ, ᨻᩕᩣᩉ᩠ᨾᨱᨠᩩᩃᩴ, ᩅᩮᩔᨠᩩᩃᩴ, ᩈᩩᨴ᩠ᨴᨠᩩᩃᩴ.
</Paragraph>

<Paragraph number="751" book="paci">
<Emphasis>ᩏᨸᨣᨲᨶ᩺</Emphasis>ᨲᩥ ᨲᨲ᩠ᨳ ᨣᨲᩴ.
</Paragraph>

<Paragraph number="752" book="paci">
<Emphasis>ᨸᩪᩅᩴ</Emphasis> ᨶᩣᨾ ᨿᩴ ᨠᩥᨬ᩠ᨧᩥ ᨸᩉᩮᨱᨠᨲ᩠ᨳᩣᨿ ᨸᨭᩥᨿᨲ᩠ᨲᩴ.
</Paragraph>

<Paragraph number="753" book="paci">
<Emphasis>ᨾᨶ᩠ᨳᩴ</Emphasis> ᨶᩣᨾ ᨿᩴ ᨠᩥᨬ᩠ᨧᩥ ᨸᩣᨳᩮᨿ᩠ᨿᨲ᩠ᨳᩣᨿ ᨸᨭᩥᨿᨲ᩠ᨲᩴ.
</Paragraph>

<Paragraph number="754" book="paci">
<Emphasis>ᩋᨽᩥᩉᨭ᩠ᨮᩩᩴ ᨸᩅᩤᩁᩮᨿ᩠ᨿᩣ</Emphasis>ᨲᩥ ᨿᩣᩅᨲᨠᩴ ᩍᨧ᩠ᨨᩈᩥ ᨲᩣᩅᨲᨠᩴ ᨣᨱ᩠ᩉᩣᩉᩦᨲᩥ.
</Paragraph>

<Paragraph number="755" book="paci">
<Emphasis>ᩋᩣᨠᩘᨡᨾᩣᨶᩮᨶᩣ</Emphasis>ᨲᩥ ᩍᨧ᩠ᨨᨾᩣᨶᩮᨶ.
</Paragraph>

<Paragraph number="756" book="paci">
<Emphasis>ᨴ᩠ᩅᨲ᩠ᨲᩥᨸᨲ᩠ᨲᨸᩪᩁᩣ ᨸᨭᩥᨣ᩠ᨣᩉᩮᨲᨻ᩠ᨻᩣ</Emphasis>ᨲᩥ ᨴ᩠ᩅᩮᨲᨿᩮᩣ ᨸᨲ᩠ᨲᨸᩪᩁᩣ ᨸᨭᩥᨣ᩠ᨣᩉᩮᨲᨻ᩠ᨻᩣ.
</Paragraph>

<Paragraph number="757" book="paci">
<Emphasis>ᨲᨲᩮᩣ ᨧᩮ ᩏᨲ᩠ᨲᩁᩥ ᨸᨭᩥᨣᨱ᩠ᩉᩮᨿ᩠ᨿᩣ</Emphasis>ᨲᩥ ᨲᨲᩩᨲ᩠ᨲᩁᩥ ᨸᨭᩥᨣ᩠ᨣᨱ᩠ᩉᩣᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

<Paragraph number="758" book="paci">
<Emphasis>ᨴ᩠ᩅᨲ᩠ᨲᩥᨸᨲ᩠ᨲᨸᩪᩁᩮ ᨸᨭᩥᨣ᩠ᨣᩉᩮᨲ᩠ᩅᩣ</Emphasis> ᨲᨲᩮᩣ ᨶᩥᨠ᩠ᨡᨾᨶ᩠ᨲᩮᨶ ᨽᩥᨠ᩠ᨡᩩᩴ ᨸᩔᩥᨲ᩠ᩅᩣ ᩋᩣᨧᩥᨠ᩠ᨡᩥᨲᨻ᩠ᨻᩴ—  “ᩋᨾᩩᨲᩕ ᨾᨿᩣ ᨴ᩠ᩅᨲ᩠ᨲᩥᨸᨲ᩠ᨲᨸᩪᩁᩣ ᨸᨭᩥᨣ᩠ᨣᩉᩥᨲᩣ, ᨾᩣ ᨡᩮᩣ ᨲᨲ᩠ᨳ ᨸᨭᩥᨣ᩠ᨣᨱ᩠ᩉᩦ”ᨲᩥ. ᩈᨧᩮ ᨸᩔᩥᨲ᩠ᩅᩣ ᨶ ᩋᩣᨧᩥᨠ᩠ᨡᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩈᨧᩮ ᩋᩣᨧᩥᨠ᩠ᨡᩥᨲᩮ ᨸᨭᩥᨣ᩠ᨣᨱ᩠ᩉᩣᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ.
</Paragraph>

<Paragraph number="759" book="paci">
<Emphasis>ᨲᨲᩮᩣ ᨶᩦᩉᩁᩥᨲ᩠ᩅᩣ ᨽᩥᨠ᩠ᨡᩪᩉᩥ ᩈᨴ᩠ᨵᩥᩴ ᩈᩴᩅᩥᨽᨩᩥᨲᨻ᩠ᨻᨶ᩺</Emphasis>ᨲᩥ ᨸᨭᩥᨠ᩠ᨠᨾᨶᩴ ᨶᩦᩉᩁᩥᨲ᩠ᩅᩣ ᩈᩴᩅᩥᨽᨩᩥᨲᨻ᩠ᨻᩴ.
</Paragraph>

<Paragraph number="760" book="paci">
<Emphasis>ᩋᨿᩴ ᨲᨲ᩠ᨳ ᩈᩣᨾᩦᨧᩦ</Emphasis>ᨲᩥ ᩋᨿᩴ ᨲᨲ᩠ᨳ ᩋᨶᩩᨵᨾ᩠ᨾᨲᩣ.
</Paragraph>

</Division>
<Division number="234" book="paci">

<Paragraph number="761" book="paci">
ᩋᨲᩥᩁᩮᨠᨴ᩠ᩅᨲ᩠ᨲᩥᨸᨲ᩠ᨲᨸᩪᩁᩮ ᩋᨲᩥᩁᩮᨠᩈᨬ᩠ᨬᩦ ᨸᨭᩥᨣ᩠ᨣᨱ᩠ᩉᩣᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ. ᩋᨲᩥᩁᩮᨠᨴ᩠ᩅᨲ᩠ᨲᩥᨸᨲ᩠ᨲᨸᩪᩁᩮ ᩅᩮᨾᨲᩥᨠᩮᩣ ᨸᨭᩥᨣ᩠ᨣᨱ᩠ᩉᩣᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ. ᩋᨲᩥᩁᩮᨠᨴ᩠ᩅᨲ᩠ᨲᩥᨸᨲ᩠ᨲᨸᩪᩁᩮ ᩐᨶᨠᩈᨬ᩠ᨬᩦ ᨸᨭᩥᨣ᩠ᨣᨱ᩠ᩉᩣᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

<Paragraph number="762" book="paci">
ᩐᨶᨠᨴ᩠ᩅᨲ᩠ᨲᩥᨸᨲ᩠ᨲᨸᩪᩁᩮ ᩋᨲᩥᩁᩮᨠᩈᨬ᩠ᨬᩦ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩐᨶᨠᨴ᩠ᩅᨲ᩠ᨲᩥᨸᨲ᩠ᨲᨸᩪᩁᩮ ᩅᩮᨾᨲᩥᨠᩮᩣ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩐᨶᨠᨴ᩠ᩅᨲ᩠ᨲᩥᨸᨲ᩠ᨲᨸᩪᩁᩮ ᩐᨶᨠᩈᨬ᩠ᨬᩦ, ᩋᨶᩣᨸᨲ᩠ᨲᩥ.
</Paragraph>

</Division>
<Division number="235" book="paci">

<Paragraph number="763" book="paci">
ᩋᨶᩣᨸᨲ᩠ᨲᩥ—  ᨴ᩠ᩅᨲ᩠ᨲᩥᨸᨲ᩠ᨲᨸᩪᩁᩮ ᨸᨭᩥᨣ᩠ᨣᨱ᩠ᩉᩣᨲᩥ, ᩐᨶᨠᨴ᩠ᩅᨲ᩠ᨲᩥᨸᨲ᩠ᨲᨸᩪᩁᩮ ᨸᨭᩥᨣ᩠ᨣᨱ᩠ᩉᩣᨲᩥ, ᨶ ᨸᩉᩮᨱᨠᨲ᩠ᨳᩣᨿ ᨶ ᨸᩣᨳᩮᨿ᩠ᨿᨲ᩠ᨳᩣᨿ ᨸᨭᩥᨿᨲ᩠ᨲᩴ ᨴᩮᨶ᩠ᨲᩥ, ᨸᩉᩮᨱᨠᨲ᩠ᨳᩣᨿ ᩅᩤ ᨸᩣᨳᩮᨿ᩠ᨿᨲ᩠ᨳᩣᨿ ᩅᩤ ᨸᨭᩥᨿᨲ᩠ᨲᩈᩮᩈᨠᩴ ᨴᩮᨶ᩠ᨲᩥ, ᨣᨾᨶᩮ ᨸᨭᩥᨸ᩠ᨸᩔᨴ᩠ᨵᩮ ᨴᩮᨶ᩠ᨲᩥ, ᨬᩣᨲᨠᩣᨶᩴ ᨸᩅᩤᩁᩥᨲᩣᨶᩴ, ᩋᨬ᩠ᨬᩔᨲ᩠ᨳᩣᨿ, ᩋᨲ᩠ᨲᨶᩮᩣ ᨵᨶᩮᨶ, ᩏᨾ᩠ᨾᨲ᩠ᨲᨠᩔ, ᩋᩣᨴᩥᨠᨾ᩠ᨾᩥᨠᩔᩣᨲᩥ.

</Paragraph>
</Division>

<Paragraph number="764" type="center" book="paci">
ᨠᩣᨱᨾᩣᨲᩩᩈᩥᨠ᩠ᨡᩣᨸᨴᩴ ᨶᩥᨭ᩠ᨮᩥᨲᩴ ᨧᨲᩩᨲ᩠ᨳᩴ.
</Paragraph>