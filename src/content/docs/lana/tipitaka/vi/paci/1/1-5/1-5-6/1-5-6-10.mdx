---
title: "1.5.6.10 ᨧᩦᩅᩁᩋᨸᨶᩥᨵᩤᨶᩈᩥᨠ᩠ᨡᩣᨸᨴ"
tableOfContents: false
sidebar:
  order: 2
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="377" book="paci">

<Paragraph number="1152" book="paci">
ᨲᩮᨶ ᩈᨾᨿᩮᨶ ᨻᩩᨴ᩠ᨵᩮᩤ ᨽᨣᩅᩤ ᩈᩣᩅᨲ᩠ᨳᩥᨿᩴ ᩅᩥᩉᩁᨲᩥ ᨩᩮᨲᩅᨶᩮ ᩋᨶᩣᨳᨸᩥᨱ᩠ᨯᩥᨠᩔ ᩋᩣᩁᩣᨾᩮ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩈᨲ᩠ᨲᩁᩈᩅᨣ᩠ᨣᩥᨿᩣ ᨽᩥᨠ᩠ᨡᩪ ᩋᩈᨶ᩠ᨶᩥᩉᩥᨲᨸᩁᩥᨠ᩠ᨡᩣᩁᩣ ᩉᩮᩣᨶ᩠ᨲᩥ. ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᩈᨲ᩠ᨲᩁᩈᩅᨣ᩠ᨣᩥᨿᩣᨶᩴ ᨽᩥᨠ᩠ᨡᩪᨶᩴ ᨸᨲ᩠ᨲᨾ᩠ᨸᩥ ᨧᩦᩅᩁᨾ᩠ᨸᩥ ᩋᨸᨶᩥᨵᩮᨶ᩠ᨲᩥ. ᩈᨲ᩠ᨲᩁᩈᩅᨣ᩠ᨣᩥᨿᩣ ᨽᩥᨠ᩠ᨡᩪ ᨨᨻ᩠ᨻᨣ᩠ᨣᩥᨿᩮ ᨽᩥᨠ᩠ᨡᩪ ᩑᨲᨴᩅᩮᩤᨧᩩᩴ—  “ᨴᩮᨳᩣᩅᩩᩈᩮᩣ, ᩋᨾ᩠ᩉᩣᨠᩴ ᨸᨲ᩠ᨲᨾ᩠ᨸᩥ ᨧᩦᩅᩁᨾ᩠ᨸᩦ”ᨲᩥ. ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᩉᩈᨶ᩠ᨲᩥ, ᨲᩮ ᩁᩮᩣᨴᨶ᩠ᨲᩥ. ᨽᩥᨠ᩠ᨡᩪ ᩑᩅᨾᩣᩉᩴᩈᩩ—  “ᨠᩥᩔ ᨲᩩᨾ᩠ᩉᩮ, ᩋᩣᩅᩩᩈᩮᩣ, ᩁᩮᩣᨴᨳᩣ”ᨲᩥ? “ᩍᨾᩮ, ᩋᩣᩅᩩᩈᩮᩣ, ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᩋᨾ᩠ᩉᩣᨠᩴ ᨸᨲ᩠ᨲᨾ᩠ᨸᩥ ᨧᩦᩅᩁᨾ᩠ᨸᩥ ᩋᨸᨶᩥᨵᩮᨶ᩠ᨲᩦ”ᨲᩥ.
</Paragraph>

<Paragraph number="1153" book="paci">
ᨿᩮ ᨲᩮ ᨽᩥᨠ᩠ᨡᩪ ᩋᨸ᩠ᨸᩥᨧ᩠ᨨᩣ …ᨸᩮ…  ᨲᩮ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᨽᩥᨠ᩠ᨡᩪᨶᩴ ᨸᨲ᩠ᨲᨾ᩠ᨸᩥ ᨧᩦᩅᩁᨾ᩠ᨸᩥ ᩋᨸᨶᩥᨵᩮᩔᨶ᩠ᨲᩦ”ᨲᩥ …ᨸᩮ…  “ᩈᨧ᩠ᨧᩴ ᨠᩥᩁ ᨲᩩᨾ᩠ᩉᩮ, ᨽᩥᨠ᩠ᨡᩅᩮ, ᨽᩥᨠ᩠ᨡᩪᨶᩴ ᨸᨲ᩠ᨲᨾ᩠ᨸᩥ ᨧᩦᩅᩁᨾ᩠ᨸᩥ ᩋᨸᨶᩥᨵᩮᨳᩣ”ᨲᩥ? “ᩈᨧ᩠ᨧᩴ, ᨽᨣᩅᩤ”ᨲᩥ. ᩅᩥᨣᩁᩉᩥ ᨻᩩᨴ᩠ᨵᩮᩤ ᨽᨣᩅᩤ …ᨸᩮ…  ᨠᨳᨬ᩠ᩉᩥ ᨶᩣᨾ ᨲᩩᨾ᩠ᩉᩮ, ᨾᩮᩣᨥᨸᩩᩁᩥᩈᩣ, ᨽᩥᨠ᩠ᨡᩪᨶᩴ ᨸᨲ᩠ᨲᨾ᩠ᨸᩥ ᨧᩦᩅᩁᨾ᩠ᨸᩥ ᩋᨸᨶᩥᨵᩮᩔᨳ. ᨶᩮᨲᩴ, ᨾᩮᩣᨥᨸᩩᩁᩥᩈᩣ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ …ᨸᩮ…  ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᩮᨿ᩠ᨿᩣᨳ—
</Paragraph>

</Division>
<Division number="378" book="paci">

<Paragraph number="1154" book="paci">
<Emphasis>“ᨿᩮᩣ ᨸᨶ ᨽᩥᨠ᩠ᨡᩩ ᨽᩥᨠ᩠ᨡᩩᩔ ᨸᨲ᩠ᨲᩴ ᩅᩤ ᨧᩦᩅᩁᩴ ᩅᩤ ᨶᩥᩈᩦᨴᨶᩴ ᩅᩤ ᩈᩪᨧᩥᨥᩁᩴ ᩅᩤ ᨠᩣᨿᨻᨶ᩠ᨵᨶᩴ ᩅᩤ ᩋᨸᨶᩥᨵᩮᨿ᩠ᨿ ᩅᩤ ᩋᨸᨶᩥᨵᩤᨸᩮᨿ᩠ᨿ ᩅᩤ, ᩋᨶ᩠ᨲᨾᩈᩮᩣ ᩉᩈᩣᨸᩮᨠ᩠ᨡᩮᩣᨸᩥ, ᨸᩣᨧᩥᨲ᩠ᨲᩥᨿᨶ᩺”</Emphasis>ᨲᩥ. (*60*:<Emphasis>109</Emphasis>)
</Paragraph>

</Division>
<Division number="379" book="paci">

<Paragraph number="1155" book="paci">
<Emphasis>ᨿᩮᩣ ᨸᨶᩣ</Emphasis>ᨲᩥ ᨿᩮᩣ ᨿᩣᨴᩥᩈᩮᩣ …ᨸᩮ…  <Emphasis>ᨽᩥᨠ᩠ᨡᩪ</Emphasis>ᨲᩥ …ᨸᩮ…  ᩋᨿᩴ ᩍᨾᩈ᩠ᨾᩥᩴ ᩋᨲ᩠ᨳᩮ ᩋᨵᩥᨸ᩠ᨸᩮᨲᩮᩣ ᨽᩥᨠ᩠ᨡᩪᨲᩥ.
</Paragraph>

<Paragraph number="1156" book="paci">
<Emphasis>ᨽᩥᨠ᩠ᨡᩩᩔᩣ</Emphasis>ᨲᩥ ᩋᨬ᩠ᨬᩔ ᨽᩥᨠ᩠ᨡᩩᩔ.
</Paragraph>

<Paragraph number="1157" book="paci">
<Emphasis>ᨸᨲ᩠ᨲᩮᩣ</Emphasis> ᨶᩣᨾ ᨴ᩠ᩅᩮ ᨸᨲ᩠ᨲᩣ—  ᩋᨿᩮᩣᨸᨲ᩠ᨲᩮᩣ, ᨾᨲ᩠ᨲᩥᨠᩣᨸᨲ᩠ᨲᩮᩣ.
</Paragraph>

<Paragraph number="1158" book="paci">
<Emphasis>ᨧᩦᩅᩁᩴ</Emphasis> ᨶᩣᨾ ᨨᨶ᩠ᨶᩴ ᨧᩦᩅᩁᩣᨶᩴ ᩋᨬ᩠ᨬᨲᩁᩴ ᨧᩦᩅᩁᩴ, ᩅᩥᨠᨸ᩠ᨸᨶᩩᨸᨣᩴ ᨸᨧ᩠ᨨᩥᨾᩴ.
</Paragraph>

<Paragraph number="1159" book="paci">
<Emphasis>ᨶᩥᩈᩦᨴᨶᩴ</Emphasis> ᨶᩣᨾ ᩈᨴᩈᩴ ᩅᩩᨧ᩠ᨧᨲᩥ.
</Paragraph>

<Paragraph number="1160" book="paci">
<Emphasis>ᩈᩪᨧᩥᨥᩁᩴ</Emphasis> ᨶᩣᨾ ᩈᩈᩪᨧᩥᨠᩴ ᩅᩤ ᩋᩈᩪᨧᩥᨠᩴ ᩅᩤ.
</Paragraph>

<Paragraph number="1161" book="paci">
<Emphasis>ᨠᩣᨿᨻᨶ᩠ᨵᨶᩴ</Emphasis> ᨶᩣᨾ ᨴ᩠ᩅᩮ ᨠᩣᨿᨻᨶ᩠ᨵᨶᩣᨶᩥ—  ᨸᨭ᩠ᨭᩥᨠᩣ, ᩈᩪᨠᩁᨶ᩠ᨲᨠᩴ.
</Paragraph>

<Paragraph number="1162" book="paci">
<Emphasis>ᩋᨸᨶᩥᨵᩮᨿ᩠ᨿ ᩅᩤ</Emphasis>ᨲᩥ ᩈᨿᩴ ᩋᨸᨶᩥᨵᩮᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

<Paragraph number="1163" book="paci">
<Emphasis>ᩋᨸᨶᩥᨵᩤᨸᩮᨿ᩠ᨿ ᩅᩤ</Emphasis>ᨲᩥ ᩋᨬ᩠ᨬᩴ ᩋᩣᨱᩣᨸᩮᩈᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ. ᩈᨠᩥᩴ ᩋᩣᨱᨲ᩠ᨲᩮᩣ ᨻᩉᩩᨠᨾ᩠ᨸᩥ ᩋᨸᨶᩥᨵᩮᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

<Paragraph number="1164" book="paci">
<Emphasis>ᩋᨶ᩠ᨲᨾᩈᩮᩣ ᩉᩈᩣᨸᩮᨠ᩠ᨡᩮᩣᨸᩦ</Emphasis>ᨲᩥ ᨠᩦᩊᩣᨵᩥᨸ᩠ᨸᩣᨿᩮᩣ.
</Paragraph>

</Division>
<Division number="380" book="paci">

<Paragraph number="1165" book="paci">
ᩏᨸᩈᨾ᩠ᨸᨶ᩠ᨶᩮ ᩏᨸᩈᨾ᩠ᨸᨶ᩠ᨶᩈᨬ᩠ᨬᩦ ᨸᨲ᩠ᨲᩴ ᩅᩤ ᨧᩦᩅᩁᩴ ᩅᩤ ᨶᩥᩈᩦᨴᨶᩴ ᩅᩤ ᩈᩪᨧᩥᨥᩁᩴ ᩅᩤ ᨠᩣᨿᨻᨶ᩠ᨵᨶᩴ ᩅᩤ ᩋᨸᨶᩥᨵᩮᨲᩥ ᩅᩤ ᩋᨸᨶᩥᨵᩤᨸᩮᨲᩥ ᩅᩤ, ᩋᨶ᩠ᨲᨾᩈᩮᩣ ᩉᩈᩣᨸᩮᨠ᩠ᨡᩮᩣᨸᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ. ᩏᨸᩈᨾ᩠ᨸᨶ᩠ᨶᩮ ᩅᩮᨾᨲᩥᨠᩮᩣ …ᨸᩮ…  ᩏᨸᩈᨾ᩠ᨸᨶ᩠ᨶᩮ ᩋᨶᩩᨸᩈᨾ᩠ᨸᨶ᩠ᨶᩈᨬ᩠ᨬᩦ ᨸᨲ᩠ᨲᩴ ᩅᩤ ᨧᩦᩅᩁᩴ ᩅᩤ ᨶᩥᩈᩦᨴᨶᩴ ᩅᩤ ᩈᩪᨧᩥᨥᩁᩴ ᩅᩤ ᨠᩣᨿᨻᨶ᩠ᨵᨶᩴ ᩅᩤ ᩋᨸᨶᩥᨵᩮᨲᩥ ᩅᩤ ᩋᨸᨶᩥᨵᩤᨸᩮᨲᩥ ᩅᩤ, ᩋᨶ᩠ᨲᨾᩈᩮᩣ ᩉᩈᩣᨸᩮᨠ᩠ᨡᩮᩣᨸᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

<Paragraph number="1166" book="paci">
ᩋᨬ᩠ᨬᩴ ᨸᩁᩥᨠ᩠ᨡᩣᩁᩴ ᩋᨸᨶᩥᨵᩮᨲᩥ ᩅᩤ ᩋᨸᨶᩥᨵᩤᨸᩮᨲᩥ ᩅᩤ, ᩋᨶ᩠ᨲᨾᩈᩮᩣ ᩉᩈᩣᨸᩮᨠ᩠ᨡᩮᩣᨸᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨶᩩᨸᩈᨾ᩠ᨸᨶ᩠ᨶᩔ ᨸᨲ᩠ᨲᩴ ᩅᩤ ᨧᩦᩅᩁᩴ ᩅᩤ ᩋᨬ᩠ᨬᩴ ᩅᩤ ᨸᩁᩥᨠ᩠ᨡᩣᩁᩴ ᩋᨸᨶᩥᨵᩮᨲᩥ ᩅᩤ ᩋᨸᨶᩥᨵᩤᨸᩮᨲᩥ ᩅᩤ, ᩋᨶ᩠ᨲᨾᩈᩮᩣ ᩉᩈᩣᨸᩮᨠ᩠ᨡᩮᩣᨸᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨶᩩᨸᩈᨾ᩠ᨸᨶ᩠ᨶᩮ ᩏᨸᩈᨾ᩠ᨸᨶ᩠ᨶᩈᨬ᩠ᨬᩦ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨶᩩᨸᩈᨾ᩠ᨸᨶ᩠ᨶᩮ ᩅᩮᨾᨲᩥᨠᩮᩣ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨶᩩᨸᩈᨾ᩠ᨸᨶ᩠ᨶᩮ ᩋᨶᩩᨸᩈᨾ᩠ᨸᨶ᩠ᨶᩈᨬ᩠ᨬᩦ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ.
</Paragraph>

</Division>
<Division number="381" book="paci">

<Paragraph number="1167" book="paci">
ᩋᨶᩣᨸᨲ᩠ᨲᩥ—  ᨶᩉᩈᩣᨵᩥᨸ᩠ᨸᩣᨿᩮᩣ, ᨴᩩᨶ᩠ᨶᩥᨠ᩠ᨡᩥᨲ᩠ᨲᩴ ᨸᨭᩥᩈᩣᨾᩮᨲᩥ, “ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨴᩔᩣᨾᩦ”ᨲᩥ ᨸᨭᩥᩈᩣᨾᩮᨲᩥ, ᩏᨾ᩠ᨾᨲ᩠ᨲᨠᩔ, ᩋᩣᨴᩥᨠᨾ᩠ᨾᩥᨠᩔᩣᨲᩥ.

</Paragraph>
</Division>

<Paragraph number="1168" type="center" book="paci">
ᨧᩦᩅᩁᩋᨸᨶᩥᨵᩤᨶᩈᩥᨠ᩠ᨡᩣᨸᨴᩴ ᨶᩥᨭ᩠ᨮᩥᨲᩴ ᨴᩈᨾᩴ.

  
ᩈᩩᩁᩣᨸᩣᨶᩅᨣ᩠ᨣᩮᩤ ᨨᨭ᩠ᨮᩮᩣ.



</Paragraph>

<Paragraph number="1169" type="center" book="paci">
ᨲᩔᩩᨴ᩠ᨴᩤᨶᩴ


</Paragraph>

<Paragraph number="1170" type="verses" book="paci">
_ᩈᩩᩁᩣ ᩋᩘᨣᩩᩃᩥ ᩉᩣᩈᩮᩣ ᨧ,_  
_ᩋᨶᩣᨴᩁᩥᨿᨬ᩠ᨧ ᨽᩥᩴᩈᨶᩴ;_  
_ᨩᩮᩣᨲᩥᨶᩉᩣᨶᨴᩩᨻ᩠ᨻᨱ᩠ᨱᩴ,_  
_ᩈᩣᨾᩴ ᩋᨸᨶᩥᨵᩮᨶ ᨧᩣᨲᩥ._
</Paragraph>