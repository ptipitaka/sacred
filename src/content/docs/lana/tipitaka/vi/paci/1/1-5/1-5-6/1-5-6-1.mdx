---
title: "1.5.6.1 ᩈᩩᩁᩣᨸᩣᨶᩈᩥᨠ᩠ᨡᩣᨸᨴ"
tableOfContents: false
sidebar:
  order: 1
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="326" book="paci">

<Paragraph number="1018" book="paci">
ᨲᩮᨶ ᩈᨾᨿᩮᨶ ᨻᩩᨴ᩠ᨵᩮᩤ ᨽᨣᩅᩤ ᨧᩮᨲᩥᨿᩮᩈᩩ ᨧᩣᩁᩥᨠᩴ ᨧᩁᨾᩣᨶᩮᩣ ᨿᩮᨶ ᨽᨴ᩠ᨴᩅᨲᩥᨠᩣ ᨲᩮᨶ ᨸᩣᨿᩣᩈᩥ. ᩋᨴ᩠ᨴᩈᩴᩈᩩ ᨡᩮᩣ ᨣᩮᩤᨸᩣᩃᨠᩣ ᨸᩈᩩᨸᩣᩃᨠᩣ ᨠᩔᨠᩣ ᨸᨳᩣᩅᩥᨶᩮᩣ ᨽᨣᩅᨶ᩠ᨲᩴ ᨴᩪᩁᨲᩮᩣᩅ ᩋᩣᨣᨧ᩠ᨨᨶ᩠ᨲᩴ. ᨴᩥᩈ᩠ᩅᩣᨶ ᨽᨣᩅᨶ᩠ᨲᩴ ᩑᨲᨴᩅᩮᩤᨧᩩᩴ—  “ᨾᩣ ᨡᩮᩣ, ᨽᨶ᩠ᨲᩮ, ᨽᨣᩅᩤ ᩋᨾ᩠ᨻᨲᩥᨲ᩠ᨳᩴ ᩋᨣᨾᩣᩈᩥ. ᩋᨾ᩠ᨻᨲᩥᨲ᩠ᨳᩮ, ᨽᨶ᩠ᨲᩮ, ᨩᨭᩥᩃᩔ ᩋᩔᨾᩮ ᨶᩣᨣᩮᩤ ᨸᨭᩥᩅᩈᨲᩥ ᩍᨴ᩠ᨵᩥᨾᩣ ᩋᩣᩈᩥᩅᩥᩈᩮᩣ ᨥᩮᩣᩁᩅᩥᩈᩮᩣ. ᩈᩮᩣ ᨽᨣᩅᨶ᩠ᨲᩴ ᨾᩣ ᩅᩥᩉᩮᨮᩮᩈᩦ”ᨲᩥ. ᩑᩅᩴ ᩅᩩᨲ᩠ᨲᩮ, ᨽᨣᩅᩤ ᨲᩩᨱ᩠ᩉᩦ ᩋᩉᩮᩣᩈᩥ. ᨴᩩᨲᩥᨿᨾ᩠ᨸᩥ ᨡᩮᩣ …ᨸᩮ…  ᨲᨲᩥᨿᨾ᩠ᨸᩥ ᨡᩮᩣ ᨣᩮᩤᨸᩣᩃᨠᩣ ᨸᩈᩩᨸᩣᩃᨠᩣ ᨠᩔᨠᩣ ᨸᨳᩣᩅᩥᨶᩮᩣ ᨽᨣᩅᨶ᩠ᨲᩴ ᩑᨲᨴᩅᩮᩤᨧᩩᩴ—  “ᨾᩣ ᨡᩮᩣ, ᨽᨶ᩠ᨲᩮ, ᨽᨣᩅᩤ ᩋᨾ᩠ᨻᨲᩥᨲ᩠ᨳᩴ ᩋᨣᨾᩣᩈᩥ. ᩋᨾ᩠ᨻᨲᩥᨲ᩠ᨳᩮ, ᨽᨶ᩠ᨲᩮ, ᨩᨭᩥᩃᩔ ᩋᩔᨾᩮ ᨶᩣᨣᩮᩤ ᨸᨭᩥᩅᩈᨲᩥ ᩍᨴ᩠ᨵᩥᨾᩣ ᩋᩣᩈᩥᩅᩥᩈᩮᩣ ᨥᩮᩣᩁᩅᩥᩈᩮᩣ. ᩈᩮᩣ ᨽᨣᩅᨶ᩠ᨲᩴ ᨾᩣ ᩅᩥᩉᩮᨮᩮᩈᩦ”ᨲᩥ. ᨲᨲᩥᨿᨾ᩠ᨸᩥ ᨡᩮᩣ ᨽᨣᩅᩤ ᨲᩩᨱ᩠ᩉᩦ ᩋᩉᩮᩣᩈᩥ.
</Paragraph>

<Paragraph number="1019" book="paci">
ᩋᨳ ᨡᩮᩣ ᨽᨣᩅᩤ ᩋᨶᩩᨸᩩᨻ᩠ᨻᩮᨶ ᨧᩣᩁᩥᨠᩴ ᨧᩁᨾᩣᨶᩮᩣ ᨿᩮᨶ ᨽᨴ᩠ᨴᩅᨲᩥᨠᩣ ᨲᨴᩅᩈᩁᩥ. ᨲᨲᩕ ᩈᩩᨴᩴ ᨽᨣᩅᩤ ᨽᨴ᩠ᨴᩅᨲᩥᨠᩣᨿᩴ ᩅᩥᩉᩁᨲᩥ. ᩋᨳ ᨡᩮᩣ ᩋᩣᨿᩈ᩠ᨾᩣ ᩈᩣᨣᨲᩮᩣ ᨿᩮᨶ ᩋᨾ᩠ᨻᨲᩥᨲ᩠ᨳᩔ ᨩᨭᩥᩃᩔ ᩋᩔᨾᩮᩣ ᨲᩮᨶᩩᨸᩈᩘᨠᨾᩥ; ᩏᨸᩈᩘᨠᨾᩥᨲ᩠ᩅᩣ ᩋᨣ᩠ᨿᩣᨣᩤᩁᩴ ᨸᩅᩥᩈᩥᨲ᩠ᩅᩣ ᨲᩥᨱᩈᨶ᩠ᨳᩣᩁᨠᩴ ᨸᨬ᩠ᨬᨸᩮᨲ᩠ᩅᩣ ᨶᩥᩈᩦᨴᩥ ᨸᩃᩖᩘᨠᩴ ᩋᩣᨽᩩᨩᩥᨲ᩠ᩅᩣ ᩏᨩᩩᩴ ᨠᩣᨿᩴ ᨸᨱᩥᨵᩤᨿ ᨸᩁᩥᨾᩩᨡᩴ ᩈᨲᩥᩴ ᩏᨸᨭ᩠ᨮᨸᩮᨲ᩠ᩅᩣ. ᩋᨴ᩠ᨴᩈᩣ ᨡᩮᩣ ᩈᩮᩣ ᨶᩣᨣᩮᩤ ᩋᩣᨿᩈ᩠ᨾᨶ᩠ᨲᩴ ᩈᩣᨣᨲᩴ ᨸᩅᩥᨭ᩠ᨮᩴ. ᨴᩥᩈ᩠ᩅᩣᨶ ᨴᩩᨾ᩠ᨾᨶᩮᩣ ᨸᨵᩪᨸᩣᨿᩥ. ᩋᩣᨿᩈ᩠ᨾᩣᨸᩥ ᩈᩣᨣᨲᩮᩣ ᨸᨵᩪᨸᩣᨿᩥ. ᩋᨳ ᨡᩮᩣ ᩈᩮᩣ ᨶᩣᨣᩮᩤ ᨾᨠ᩠ᨡᩴ ᩋᩈᩉᨾᩣᨶᩮᩣ ᨸᨩ᩠ᨩᩃᩥ. ᩋᩣᨿᩈ᩠ᨾᩣᨸᩥ ᩈᩣᨣᨲᩮᩣ ᨲᩮᨩᩮᩣᨵᩤᨲᩩᩴ ᩈᨾᩣᨸᨩ᩠ᨩᩥᨲ᩠ᩅᩣ ᨸᨩ᩠ᨩᩃᩥ. ᩋᨳ ᨡᩮᩣ ᩋᩣᨿᩈ᩠ᨾᩣ ᩈᩣᨣᨲᩮᩣ ᨲᩔ ᨶᩣᨣᩔ ᨲᩮᨩᩈᩣ ᨲᩮᨩᩴ ᨸᩁᩥᨿᩣᨴᩥᨿᩥᨲ᩠ᩅᩣ ᨿᩮᨶ ᨽᨴ᩠ᨴᩅᨲᩥᨠᩣ ᨲᩮᨶᩩᨸᩈᩘᨠᨾᩥ. ᩋᨳ ᨡᩮᩣ ᨽᨣᩅᩤ ᨽᨴ᩠ᨴᩅᨲᩥᨠᩣᨿᩴ ᨿᨳᩣᨽᩥᩁᨶ᩠ᨲᩴ ᩅᩥᩉᩁᩥᨲ᩠ᩅᩣ ᨿᩮᨶ ᨠᩮᩣᩈᨾ᩠ᨻᩦ ᨲᩮᨶ ᨧᩣᩁᩥᨠᩴ ᨸᨠ᩠ᨠᩣᨾᩥ. ᩋᩔᩮᩣᩈᩩᩴ ᨡᩮᩣ ᨠᩮᩣᩈᨾ᩠ᨻᩥᨠᩣ ᩏᨸᩣᩈᨠᩣ—  “ᩋᨿ᩠ᨿᩮᩣ ᨠᩥᩁ ᩈᩣᨣᨲᩮᩣ ᩋᨾ᩠ᨻᨲᩥᨲ᩠ᨳᩥᨠᩮᨶ ᨶᩣᨣᩮᨶ ᩈᨴ᩠ᨵᩥᩴ ᩈᩘᨣᩤᨾᩮᩈᩦ”ᨲᩥ.
</Paragraph>

<Paragraph number="1020" book="paci">
ᩋᨳ ᨡᩮᩣ ᨽᨣᩅᩤ ᩋᨶᩩᨸᩩᨻ᩠ᨻᩮᨶ ᨧᩣᩁᩥᨠᩴ ᨧᩁᨾᩣᨶᩮᩣ ᨿᩮᨶ ᨠᩮᩣᩈᨾ᩠ᨻᩦ ᨲᨴᩅᩈᩁᩥ. ᩋᨳ ᨡᩮᩣ ᨠᩮᩣᩈᨾ᩠ᨻᩥᨠᩣ ᩏᨸᩣᩈᨠᩣ ᨽᨣᩅᨲᩮᩣ ᨸᨧ᩠ᨧᩩᨣ᩠ᨣᨾᨶᩴ ᨠᩁᩥᨲ᩠ᩅᩣ ᨿᩮᨶᩣᨿᩈ᩠ᨾᩣ ᩈᩣᨣᨲᩮᩣ ᨲᩮᨶᩩᨸᩈᩘᨠᨾᩥᩴᩈᩩ; ᩏᨸᩈᩘᨠᨾᩥᨲ᩠ᩅᩣ ᩋᩣᨿᩈ᩠ᨾᨶ᩠ᨲᩴ ᩈᩣᨣᨲᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᩋᨭ᩠ᨮᩴᩈᩩ. ᩑᨠᨾᨶ᩠ᨲᩴ ᨮᩥᨲᩣ ᨡᩮᩣ ᨠᩮᩣᩈᨾ᩠ᨻᩥᨠᩣ ᩏᨸᩣᩈᨠᩣ ᩋᩣᨿᩈ᩠ᨾᨶ᩠ᨲᩴ ᩈᩣᨣᨲᩴ ᩑᨲᨴᩅᩮᩤᨧᩩᩴ—  “ᨠᩥᩴ, ᨽᨶ᩠ᨲᩮ, ᩋᨿ᩠ᨿᩣᨶᩴ ᨴᩩᩃᩖᨽᨬ᩠ᨧ ᨾᨶᩣᨸᨬ᩠ᨧ, ᨠᩥᩴ ᨸᨭᩥᨿᩣᨴᩮᨾᩣ”ᨲᩥ? ᩑᩅᩴ ᩅᩩᨲ᩠ᨲᩮ, ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᨠᩮᩣᩈᨾ᩠ᨻᩥᨠᩮ ᩏᨸᩣᩈᨠᩮ ᩑᨲᨴᩅᩮᩤᨧᩩᩴ—  “ᩋᨲ᩠ᨳᩣᩅᩩᩈᩮᩣ, ᨠᩣᨸᩮᩣᨲᩥᨠᩣ ᨶᩣᨾ ᨸᩈᨶ᩠ᨶᩣ ᨽᩥᨠ᩠ᨡᩪᨶᩴ ᨴᩩᩃᩖᨽᩣ ᨧ ᨾᨶᩣᨸᩣ ᨧ, ᨲᩴ ᨸᨭᩥᨿᩣᨴᩮᨳᩣ”ᨲᩥ. ᩋᨳ ᨡᩮᩣ ᨠᩮᩣᩈᨾ᩠ᨻᩥᨠᩣ ᩏᨸᩣᩈᨠᩣ ᨥᩁᩮ ᨥᩁᩮ ᨠᩣᨸᩮᩣᨲᩥᨠᩴ ᨸᩈᨶ᩠ᨶᩴ ᨸᨭᩥᨿᩣᨴᩮᨲ᩠ᩅᩣ ᩋᩣᨿᩈ᩠ᨾᨶ᩠ᨲᩴ ᩈᩣᨣᨲᩴ ᨸᩥᨱ᩠ᨯᩣᨿ ᨸᩅᩥᨭ᩠ᨮᩴ ᨴᩥᩈ᩠ᩅᩣᨶ ᩋᩣᨿᩈ᩠ᨾᨶ᩠ᨲᩴ ᩈᩣᨣᨲᩴ ᩑᨲᨴᩅᩮᩤᨧᩩᩴ—  “ᨸᩥᩅᨲᩩ, ᨽᨶ᩠ᨲᩮ, ᩋᨿ᩠ᨿᩮᩣ ᩈᩣᨣᨲᩮᩣ ᨠᩣᨸᩮᩣᨲᩥᨠᩴ ᨸᩈᨶ᩠ᨶᩴ, ᨸᩥᩅᨲᩩ, ᨽᨶ᩠ᨲᩮ, ᩋᨿ᩠ᨿᩮᩣ ᩈᩣᨣᨲᩮᩣ ᨠᩣᨸᩮᩣᨲᩥᨠᩴ ᨸᩈᨶ᩠ᨶᨶ᩺”ᨲᩥ. ᩋᨳ ᨡᩮᩣ ᩋᩣᨿᩈ᩠ᨾᩣ ᩈᩣᨣᨲᩮᩣ ᨥᩁᩮ ᨥᩁᩮ ᨠᩣᨸᩮᩣᨲᩥᨠᩴ ᨸᩈᨶ᩠ᨶᩴ ᨸᩥᩅᩥᨲ᩠ᩅᩣ ᨶᨣᩁᨾ᩠ᩉᩣ ᨶᩥᨠ᩠ᨡᨾᨶ᩠ᨲᩮᩣ ᨶᨣᩁᨴ᩠ᩅᩤᩁᩮ ᨸᩁᩥᨸᨲᩥ.
</Paragraph>

<Paragraph number="1021" book="paci">
ᩋᨳ ᨡᩮᩣ ᨽᨣᩅᩤ ᩈᨾ᩠ᨻᩉᩩᩃᩮᩉᩥ ᨽᩥᨠ᩠ᨡᩪᩉᩥ ᩈᨴ᩠ᨵᩥᩴ ᨶᨣᩁᨾ᩠ᩉᩣ ᨶᩥᨠ᩠ᨡᨾᨶ᩠ᨲᩮᩣ ᩋᨴ᩠ᨴᩈ ᩋᩣᨿᩈ᩠ᨾᨶ᩠ᨲᩴ ᩈᩣᨣᨲᩴ ᨶᨣᩁᨴ᩠ᩅᩤᩁᩮ ᨸᩁᩥᨸᨲᨶ᩠ᨲᩴ. ᨴᩥᩈ᩠ᩅᩣᨶ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᨣᨱ᩠ᩉᨳ, ᨽᩥᨠ᩠ᨡᩅᩮ, ᩈᩣᨣᨲᨶ᩺”ᨲᩥ. “ᩑᩅᩴ, ᨽᨶ᩠ᨲᩮ”ᨲᩥ ᨡᩮᩣ ᨲᩮ ᨽᩥᨠ᩠ᨡᩪ ᨽᨣᩅᨲᩮᩣ ᨸᨭᩥᩔᩩᨱᩥᨲ᩠ᩅᩣ ᩋᩣᨿᩈ᩠ᨾᨶ᩠ᨲᩴ ᩈᩣᨣᨲᩴ ᩋᩣᩁᩣᨾᩴ ᨶᩮᨲ᩠ᩅᩣ ᨿᩮᨶ ᨽᨣᩅᩤ ᨲᩮᨶ ᩈᩦᩈᩴ ᨠᨲ᩠ᩅᩣ ᨶᩥᨸᩣᨲᩮᩈᩩᩴ. ᩋᨳ ᨡᩮᩣ ᩋᩣᨿᩈ᩠ᨾᩣ ᩈᩣᨣᨲᩮᩣ ᨸᩁᩥᩅᨲ᩠ᨲᩥᨲ᩠ᩅᩣ ᨿᩮᨶ ᨽᨣᩅᩤ ᨲᩮᨶ ᨸᩣᨴᩮ ᨠᩁᩥᨲ᩠ᩅᩣ ᩈᩮᨿ᩠ᨿᩴ ᨠᨸ᩠ᨸᩮᩈᩥ. ᩋᨳ ᨡᩮᩣ ᨽᨣᩅᩤ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᨶᨶᩩ, ᨽᩥᨠ᩠ᨡᩅᩮ, ᨸᩩᨻ᩠ᨻᩮ ᩈᩣᨣᨲᩮᩣ ᨲᨳᩣᨣᨲᩮ ᩈᨣᩤᩁᩅᩮᩤ ᩋᩉᩮᩣᩈᩥ ᩈᨸ᩠ᨸᨲᩥᩔᩮᩣ”ᨲᩥ? “ᩑᩅᩴ, ᨽᨶ᩠ᨲᩮ”. “ᩋᨸᩥ ᨶᩩ ᨡᩮᩣ, ᨽᩥᨠ᩠ᨡᩅᩮ, ᩈᩣᨣᨲᩮᩣ ᩑᨲᩁᩉᩥ ᨲᨳᩣᨣᨲᩮ ᩈᨣᩤᩁᩅᩮᩤ ᩈᨸ᩠ᨸᨲᩥᩔᩮᩣ”ᨲᩥ? “ᨶᩮᩣ ᩉᩮᨲᩴ, ᨽᨶ᩠ᨲᩮ”. “ᨶᨶᩩ, ᨽᩥᨠ᩠ᨡᩅᩮ, ᩈᩣᨣᨲᩮᩣ ᩋᨾ᩠ᨻᨲᩥᨲ᩠ᨳᩥᨠᩮᨶ ᨶᩣᨣᩮᨶ ᩈᨴ᩠ᨵᩥᩴ ᩈᩘᨣᩤᨾᩮᩈᩦ”ᨲᩥ? “ᩑᩅᩴ, ᨽᨶ᩠ᨲᩮ”. “ᩋᨸᩥ ᨶᩩ ᨡᩮᩣ, ᨽᩥᨠ᩠ᨡᩅᩮ, ᩈᩣᨣᨲᩮᩣ ᩑᨲᩁᩉᩥ ᨸᩉᩮᩣᨲᩥ ᨶᩣᨣᩮᨶ ᩈᨴ᩠ᨵᩥᩴ ᩈᩘᨣᩤᨾᩮᨲᩩᨶ᩺”ᨲᩥ? “ᨶᩮᩣ ᩉᩮᨲᩴ, ᨽᨶ᩠ᨲᩮ”. “ᩋᨸᩥ ᨶᩩ ᨡᩮᩣ, ᨽᩥᨠ᩠ᨡᩅᩮ, ᨲᩴ ᨸᩣᨲᨻ᩠ᨻᩴ ᨿᩴ ᨸᩥᩅᩥᨲ᩠ᩅᩣ ᩅᩥᩈᨬ᩠ᨬᩦ ᩋᩔᩣ”ᨲᩥ? “ᨶᩮᩣ ᩉᩮᨲᩴ, ᨽᨶ᩠ᨲᩮ”. “ᩋᨶᨶᩩᨧ᩠ᨨᩅᩥᨠᩴ, ᨽᩥᨠ᩠ᨡᩅᩮ, ᩈᩣᨣᨲᩔ ᩋᨶᨶᩩᩃᩮᩣᨾᩥᨠᩴ ᩋᨸ᩠ᨸᨲᩥᩁᩪᨸᩴ ᩋᩔᩣᨾᨱᨠᩴ ᩋᨠᨸ᩠ᨸᩥᨿᩴ ᩋᨠᩁᨱᩦᨿᩴ. ᨠᨳᨬ᩠ᩉᩥ ᨶᩣᨾ, ᨽᩥᨠ᩠ᨡᩅᩮ, ᩈᩣᨣᨲᩮᩣ ᨾᨩ᩠ᨩᩴ ᨸᩥᩅᩥᩔᨲᩥ. ᨶᩮᨲᩴ, ᨽᩥᨠ᩠ᨡᩅᩮ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ …ᨸᩮ…  ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᩮᨿ᩠ᨿᩣᨳ—
</Paragraph>

</Division>
<Division number="327" book="paci">

<Paragraph number="1022" book="paci">
<Emphasis>“ᩈᩩᩁᩣᨾᩮᩁᨿᨸᩣᨶᩮ ᨸᩣᨧᩥᨲ᩠ᨲᩥᨿᨶ᩺”</Emphasis>ᨲᩥ. (*51*:<Emphasis>100</Emphasis>)
</Paragraph>

</Division>
<Division number="328" book="paci">

<Paragraph number="1023" book="paci">
<Emphasis>ᩈᩩᩁᩣ</Emphasis> ᨶᩣᨾ ᨸᩥᨭ᩠ᨮᩈᩩᩁᩣ ᨸᩪᩅᩈᩩᩁᩣ ᩒᨴᨶᩈᩩᩁᩣ ᨠᩥᨱ᩠ᨱᨸᨠ᩠ᨡᩥᨲ᩠ᨲᩣ ᩈᨾ᩠ᨽᩣᩁᩈᩴᨿᩩᨲ᩠ᨲᩣ.
</Paragraph>

<Paragraph number="1024" book="paci">
<Emphasis>ᨾᩮᩁᨿᩮᩣ</Emphasis> ᨶᩣᨾ ᨸᩩᨸ᩠ᨹᩣᩈᩅᩮᩤ ᨹᩃᩣᩈᩅᩮᩤ ᨾᨵ᩠ᩅᩤᩈᩅᩮᩤ ᨣᩩᩊᩣᩈᩅᩮᩤ ᩈᨾ᩠ᨽᩣᩁᩈᩴᨿᩩᨲ᩠ᨲᩮᩣ.
</Paragraph>

<Paragraph number="1025" book="paci">
<Emphasis>ᨸᩥᩅᩮᨿ᩠ᨿᩣ</Emphasis>ᨲᩥ ᩋᨶ᩠ᨲᨾᩈᩮᩣ ᨠᩩᩈᨣ᩠ᨣᩮᨶᨸᩥ ᨸᩥᩅᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

<Paragraph number="1026" book="paci">
ᨾᨩ᩠ᨩᩮ ᨾᨩ᩠ᨩᩈᨬ᩠ᨬᩦ ᨸᩥᩅᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ. ᨾᨩ᩠ᨩᩮ ᩅᩮᨾᨲᩥᨠᩮᩣ ᨸᩥᩅᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ. ᨾᨩ᩠ᨩᩮ ᩋᨾᨩ᩠ᨩᩈᨬ᩠ᨬᩦ ᨸᩥᩅᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

<Paragraph number="1027" book="paci">
ᩋᨾᨩ᩠ᨩᩮ ᨾᨩ᩠ᨩᩈᨬ᩠ᨬᩦ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨾᨩ᩠ᨩᩮ ᩅᩮᨾᨲᩥᨠᩮᩣ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨾᨩ᩠ᨩᩮ ᩋᨾᨩ᩠ᨩᩈᨬ᩠ᨬᩦ, ᩋᨶᩣᨸᨲ᩠ᨲᩥ.
</Paragraph>

</Division>
<Division number="329" book="paci">

<Paragraph number="1028" book="paci">
ᩋᨶᩣᨸᨲ᩠ᨲᩥ—  ᩋᨾᨩ᩠ᨩᨬ᩠ᨧ ᩉᩮᩣᨲᩥ ᨾᨩ᩠ᨩᩅᨱ᩠ᨱᩴ ᨾᨩ᩠ᨩᨣᨶ᩠ᨵᩴ ᨾᨩ᩠ᨩᩁᩈᩴ ᨲᩴ ᨸᩥᩅᨲᩥ, ᩈᩪᨸᩈᨾ᩠ᨸᩣᨠᩮ, ᨾᩴᩈᩈᨾ᩠ᨸᩣᨠᩮ, ᨲᩮᩃᩈᨾ᩠ᨸᩣᨠᩮ, ᩋᩣᨾᩃᨠᨹᩣᨱᩥᨲᩮ, ᩋᨾᨩ᩠ᨩᩴ ᩋᩁᩥᨭ᩠ᨮᩴ ᨸᩥᩅᨲᩥ, ᩏᨾ᩠ᨾᨲ᩠ᨲᨠᩔ, ᩋᩣᨴᩥᨠᨾ᩠ᨾᩥᨠᩔᩣᨲᩥ.

</Paragraph>
</Division>

<Paragraph number="1029" type="center" book="paci">
ᩈᩩᩁᩣᨸᩣᨶᩈᩥᨠ᩠ᨡᩣᨸᨴᩴ ᨶᩥᨭ᩠ᨮᩥᨲᩴ ᨸᨮᨾᩴ.
</Paragraph>