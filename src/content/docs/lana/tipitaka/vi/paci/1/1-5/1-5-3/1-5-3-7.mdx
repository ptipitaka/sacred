---
title: "1.5.3.7 ᩈᩴᩅᩥᨵᩤᨶᩈᩥᨠ᩠ᨡᩣᨸᨴ"
tableOfContents: false
sidebar:
  order: 8
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="180" book="paci">

<Paragraph number="589" book="paci">
ᨲᩮᨶ ᩈᨾᨿᩮᨶ ᨻᩩᨴ᩠ᨵᩮᩤ ᨽᨣᩅᩤ ᩈᩣᩅᨲ᩠ᨳᩥᨿᩴ ᩅᩥᩉᩁᨲᩥ ᨩᩮᨲᩅᨶᩮ ᩋᨶᩣᨳᨸᩥᨱ᩠ᨯᩥᨠᩔ ᩋᩣᩁᩣᨾᩮ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᨽᩥᨠ᩠ᨡᩩᨶᩦᩉᩥ ᩈᨴ᩠ᨵᩥᩴ ᩈᩴᩅᩥᨵᩤᨿ ᩑᨠᨴ᩠ᨵᩤᨶᨾᨣ᩠ᨣᩴ ᨸᨭᩥᨸᨩ᩠ᨩᨶ᩠ᨲᩥ. ᨾᨶᩩᩔᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨿᨳᩮᩅ ᨾᨿᩴ ᩈᨸᨩᩣᨸᨲᩥᨠᩣ ᩋᩣᩉᩥᨱ᩠ᨯᩣᨾ, ᩑᩅᨾᩮᩅᩥᨾᩮ ᩈᨾᨱᩣ ᩈᨠ᩠ᨿᨸᩩᨲ᩠ᨲᩥᨿᩣ ᨽᩥᨠ᩠ᨡᩩᨶᩦᩉᩥ ᩈᨴ᩠ᨵᩥᩴ ᩈᩴᩅᩥᨵᩤᨿ ᩋᩣᩉᩥᨱ᩠ᨯᨶ᩠ᨲᩦ”ᨲᩥ.
</Paragraph>

<Paragraph number="590" book="paci">
ᩋᩔᩮᩣᩈᩩᩴ ᨡᩮᩣ ᨽᩥᨠ᩠ᨡᩪ ᨲᩮᩈᩴ ᨾᨶᩩᩔᩣᨶᩴ ᩏᨩ᩠ᨫᩣᨿᨶ᩠ᨲᩣᨶᩴ ᨡᩥᨿ᩠ᨿᨶ᩠ᨲᩣᨶᩴ ᩅᩥᨸᩣᨧᩮᨶ᩠ᨲᩣᨶᩴ. ᨿᩮ ᨲᩮ ᨽᩥᨠ᩠ᨡᩪ ᩋᨸ᩠ᨸᩥᨧ᩠ᨨᩣ …ᨸᩮ…  ᨲᩮ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᨽᩥᨠ᩠ᨡᩩᨶᩦᩉᩥ ᩈᨴ᩠ᨵᩥᩴ ᩈᩴᩅᩥᨵᩤᨿ ᩑᨠᨴ᩠ᨵᩤᨶᨾᨣ᩠ᨣᩴ ᨸᨭᩥᨸᨩ᩠ᨩᩥᩔᨶ᩠ᨲᩦ”ᨲᩥ …ᨸᩮ…  “ᩈᨧ᩠ᨧᩴ ᨠᩥᩁ ᨲᩩᨾ᩠ᩉᩮ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩦᩉᩥ ᩈᨴ᩠ᨵᩥᩴ ᩈᩴᩅᩥᨵᩤᨿ ᩑᨠᨴ᩠ᨵᩤᨶᨾᨣ᩠ᨣᩴ ᨸᨭᩥᨸᨩ᩠ᨩᨳᩣ”ᨲᩥ? “ᩈᨧ᩠ᨧᩴ, ᨽᨣᩅᩤ”ᨲᩥ. ᩅᩥᨣᩁᩉᩥ ᨻᩩᨴ᩠ᨵᩮᩤ ᨽᨣᩅᩤ …ᨸᩮ…  ᨠᨳᨬ᩠ᩉᩥ ᨶᩣᨾ ᨲᩩᨾ᩠ᩉᩮ, ᨾᩮᩣᨥᨸᩩᩁᩥᩈᩣ, ᨽᩥᨠ᩠ᨡᩩᨶᩦᩉᩥ ᩈᨴ᩠ᨵᩥᩴ ᩈᩴᩅᩥᨵᩤᨿ ᩑᨠᨴ᩠ᨵᩤᨶᨾᨣ᩠ᨣᩴ ᨸᨭᩥᨸᨩ᩠ᨩᩥᩔᨳ. ᨶᩮᨲᩴ, ᨾᩮᩣᨥᨸᩩᩁᩥᩈᩣ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ …ᨸᩮ…  ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᩮᨿ᩠ᨿᩣᨳ.
</Paragraph>

<Paragraph number="591" book="paci">
<Emphasis>“ᨿᩮᩣ ᨸᨶ ᨽᩥᨠ᩠ᨡᩩ ᨽᩥᨠ᩠ᨡᩩᨶᩥᨿᩣ ᩈᨴ᩠ᨵᩥᩴ ᩈᩴᩅᩥᨵᩤᨿ ᩑᨠᨴ᩠ᨵᩤᨶᨾᨣ᩠ᨣᩴ ᨸᨭᩥᨸᨩ᩠ᨩᩮᨿ᩠ᨿ, ᩋᨶ᩠ᨲᨾᩈᩮᩣ ᨣᩤᨾᨶ᩠ᨲᩁᨾ᩠ᨸᩥ, ᨸᩣᨧᩥᨲ᩠ᨲᩥᨿᨶ᩺”</Emphasis>ᨲᩥ.
</Paragraph>

<Paragraph number="592" book="paci">
ᩑᩅᨬ᩠ᨧᩥᨴᩴ ᨽᨣᩅᨲᩣ ᨽᩥᨠ᩠ᨡᩪᨶᩴ ᩈᩥᨠ᩠ᨡᩣᨸᨴᩴ ᨸᨬ᩠ᨬᨲ᩠ᨲᩴ ᩉᩮᩣᨲᩥ.
</Paragraph>

</Division>
<Division number="181" book="paci">

<Paragraph number="593" book="paci">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩈᨾ᩠ᨻᩉᩩᩃᩣ ᨽᩥᨠ᩠ᨡᩪ ᨧ ᨽᩥᨠ᩠ᨡᩩᨶᩥᨿᩮᩣ ᨧ ᩈᩣᨠᩮᨲᩣ ᩈᩣᩅᨲ᩠ᨳᩥᩴ ᩋᨴ᩠ᨵᩤᨶᨾᨣ᩠ᨣᨸ᩠ᨸᨭᩥᨸᨶ᩠ᨶᩣ ᩉᩮᩣᨶ᩠ᨲᩥ. ᩋᨳ ᨡᩮᩣ ᨲᩣ ᨽᩥᨠ᩠ᨡᩩᨶᩥᨿᩮᩣ ᨲᩮ ᨽᩥᨠ᩠ᨡᩪ ᩑᨲᨴᩅᩮᩤᨧᩩᩴ—  “ᨾᨿᨾ᩠ᨸᩥ ᩋᨿ᩠ᨿᩮᩉᩥ ᩈᨴ᩠ᨵᩥᩴ ᨣᨾᩥᩔᩣᨾᩣ”ᨲᩥ. “ᨶ, ᨽᨣᩥᨶᩦ, ᨠᨸ᩠ᨸᨲᩥ ᨽᩥᨠ᩠ᨡᩩᨶᩥᨿᩣ ᩈᨴ᩠ᨵᩥᩴ ᩈᩴᩅᩥᨵᩤᨿ ᩑᨠᨴ᩠ᨵᩤᨶᨾᨣ᩠ᨣᩴ ᨸᨭᩥᨸᨩ᩠ᨩᩥᨲᩩᩴ. ᨲᩩᨾ᩠ᩉᩮ ᩅᩤ ᨸᨮᨾᩴ ᨣᨧ᩠ᨨᨳ ᨾᨿᩴ ᩅᩤ ᨣᨾᩥᩔᩣᨾᩣ”ᨲᩥ. “ᩋᨿ᩠ᨿᩣ, ᨽᨶ᩠ᨲᩮ, ᩋᨣ᩠ᨣᨸᩩᩁᩥᩈᩣ. ᩋᨿ᩠ᨿᩣᩅ ᨸᨮᨾᩴ ᨣᨧ᩠ᨨᨶ᩠ᨲᩪ”ᨲᩥ. ᩋᨳ ᨡᩮᩣ ᨲᩣᩈᩴ ᨽᩥᨠ᩠ᨡᩩᨶᩦᨶᩴ ᨸᨧ᩠ᨨᩣ ᨣᨧ᩠ᨨᨶ᩠ᨲᩦᨶᩴ ᩋᨶ᩠ᨲᩁᩣᨾᨣ᩠ᨣᩮ ᨧᩮᩣᩁᩣ ᩋᨧ᩠ᨨᩥᨶ᩠ᨴᩥᩴᩈᩩ ᨧ ᨴᩪᩈᩮᩈᩩᨬ᩠ᨧ. ᩋᨳ ᨡᩮᩣ ᨲᩣ ᨽᩥᨠ᩠ᨡᩩᨶᩥᨿᩮᩣ ᩈᩣᩅᨲ᩠ᨳᩥᩴ ᨣᨶ᩠ᨲ᩠ᩅᩣ ᨽᩥᨠ᩠ᨡᩩᨶᩦᨶᩴ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. ᨽᩥᨠ᩠ᨡᩩᨶᩥᨿᩮᩣ ᨽᩥᨠ᩠ᨡᩪᨶᩴ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. ᨽᩥᨠ᩠ᨡᩪ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ.
</Paragraph>

<Paragraph number="594" book="paci">
ᩋᨳ ᨡᩮᩣ ᨽᨣᩅᩤ ᩑᨲᩈ᩠ᨾᩥᩴ ᨶᩥᨴᩤᨶᩮ ᩑᨲᩈ᩠ᨾᩥᩴ ᨸᨠᩁᨱᩮ ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩈᨲ᩠ᨳᨣᨾᨶᩦᨿᩮ ᨾᨣ᩠ᨣᩮ ᩈᩣᩈᩘᨠᩈᨾ᩠ᨾᨲᩮ ᩈᨸ᩠ᨸᨭᩥᨽᨿᩮ ᨽᩥᨠ᩠ᨡᩩᨶᩥᨿᩣ ᩈᨴ᩠ᨵᩥᩴ ᩈᩴᩅᩥᨵᩤᨿ ᩑᨠᨴ᩠ᨵᩤᨶᨾᨣ᩠ᨣᩴ ᨸᨭᩥᨸᨩ᩠ᨩᩥᨲᩩᩴ. ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᩮᨿ᩠ᨿᩣᨳ—
</Paragraph>

</Division>
<Division number="182" book="paci">

<Paragraph number="595" book="paci">
<Emphasis>“ᨿᩮᩣ ᨸᨶ ᨽᩥᨠ᩠ᨡᩩ ᨽᩥᨠ᩠ᨡᩩᨶᩥᨿᩣ ᩈᨴ᩠ᨵᩥᩴ ᩈᩴᩅᩥᨵᩤᨿ ᩑᨠᨴ᩠ᨵᩤᨶᨾᨣ᩠ᨣᩴ ᨸᨭᩥᨸᨩ᩠ᨩᩮᨿ᩠ᨿ, ᩋᨶ᩠ᨲᨾᩈᩮᩣ ᨣᩤᨾᨶ᩠ᨲᩁᨾ᩠ᨸᩥ, ᩋᨬ᩠ᨬᨲᩕ ᩈᨾᨿᩣ, ᨸᩣᨧᩥᨲ᩠ᨲᩥᨿᩴ. ᨲᨲ᩠ᨳᩣᨿᩴ ᩈᨾᨿᩮᩣ. ᩈᨲ᩠ᨳᨣᨾᨶᩦᨿᩮᩣ ᩉᩮᩣᨲᩥ ᨾᨣ᩠ᨣᩮᩤ ᩈᩣᩈᩘᨠᩈᨾ᩠ᨾᨲᩮᩣ ᩈᨸ᩠ᨸᨭᩥᨽᨿᩮᩣ—  ᩋᨿᩴ ᨲᨲ᩠ᨳ ᩈᨾᨿᩮᩣ”</Emphasis>ᨲᩥ. (*27*:<Emphasis>76</Emphasis>)
</Paragraph>

</Division>
<Division number="183" book="paci">

<Paragraph number="596" book="paci">
<Emphasis>ᨿᩮᩣ ᨸᨶᩣ</Emphasis>ᨲᩥ ᨿᩮᩣ ᨿᩣᨴᩥᩈᩮᩣ …ᨸᩮ…  <Emphasis>ᨽᩥᨠ᩠ᨡᩪ</Emphasis>ᨲᩥ …ᨸᩮ…  ᩋᨿᩴ ᩍᨾᩈ᩠ᨾᩥᩴ ᩋᨲ᩠ᨳᩮ ᩋᨵᩥᨸ᩠ᨸᩮᨲᩮᩣ ᨽᩥᨠ᩠ᨡᩪᨲᩥ.
</Paragraph>

<Paragraph number="597" book="paci">
<Emphasis>ᨽᩥᨠ᩠ᨡᩩᨶᩦ</Emphasis> ᨶᩣᨾ ᩏᨽᨲᩮᩣᩈᩴᨥᩮ ᩏᨸᩈᨾ᩠ᨸᨶ᩠ᨶᩣ.
</Paragraph>

<Paragraph number="598" book="paci">
<Emphasis>ᩈᨴ᩠ᨵᩥᨶ᩺</Emphasis>ᨲᩥ ᩑᨠᨲᩮᩣ.
</Paragraph>

<Paragraph number="599" book="paci">
<Emphasis>ᩈᩴᩅᩥᨵᩤᨿᩣ</Emphasis>ᨲᩥ—  “ᨣᨧ᩠ᨨᩣᨾ, ᨽᨣᩥᨶᩥ, ᨣᨧ᩠ᨨᩣᨾᩣᨿ᩠ᨿ; ᨣᨧ᩠ᨨᩣᨾᩣᨿ᩠ᨿ, ᨣᨧ᩠ᨨᩣᨾ, ᨽᨣᩥᨶᩥ; ᩋᨩ᩠ᨩ ᩅᩤ ᩉᩥᨿ᩠ᨿᩮᩣ ᩅᩤ ᨸᩁᩮ ᩅᩤ ᨣᨧ᩠ᨨᩣᨾᩣ”ᨲᩥ ᩈᩴᩅᩥᨴᩉᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ.
</Paragraph>

<Paragraph number="600" book="paci">
<Emphasis>ᩋᨶ᩠ᨲᨾᩈᩮᩣ ᨣᩤᨾᨶ᩠ᨲᩁᨾ᩠ᨸᩦ</Emphasis>ᨲᩥ ᨠᩩᨠ᩠ᨠᩩᨭᩈᨾ᩠ᨸᩣᨲᩮ ᨣᩤᨾᩮ, ᨣᩤᨾᨶ᩠ᨲᩁᩮ ᨣᩤᨾᨶ᩠ᨲᩁᩮ ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ. ᩋᨣᩤᨾᨠᩮ ᩋᩁᨬ᩠ᨬᩮ, ᩋᨴ᩠ᨵᨿᩮᩣᨩᨶᩮ ᩋᨴ᩠ᨵᨿᩮᩣᨩᨶᩮ ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

<Paragraph number="601" book="paci">
<Emphasis>ᩋᨬ᩠ᨬᨲᩕ ᩈᨾᨿᩣ</Emphasis>ᨲᩥ ᨮᨸᩮᨲ᩠ᩅᩣ ᩈᨾᨿᩴ.
</Paragraph>

<Paragraph number="602" book="paci">
<Emphasis>ᩈᨲ᩠ᨳᨣᨾᨶᩦᨿᩮᩣ</Emphasis> ᨶᩣᨾ ᨾᨣ᩠ᨣᩮᩤ ᨶ ᩈᨠ᩠ᨠᩣ ᩉᩮᩣᨲᩥ ᩅᩥᨶᩣ ᩈᨲ᩠ᨳᩮᨶ ᨣᨶ᩠ᨲᩩᩴ.
</Paragraph>

<Paragraph number="603" book="paci">
<Emphasis>ᩈᩣᩈᩘᨠᩴ</Emphasis> ᨶᩣᨾ ᨲᩈ᩠ᨾᩥᩴ ᨾᨣ᩠ᨣᩮ ᨧᩮᩣᩁᩣᨶᩴ ᨶᩥᩅᩥᨭ᩠ᨮᩮᩣᨠᩣᩈᩮᩣ ᨴᩥᩔᨲᩥ, ᨽᩩᨲ᩠ᨲᩮᩣᨠᩣᩈᩮᩣ ᨴᩥᩔᨲᩥ, ᨮᩥᨲᩮᩣᨠᩣᩈᩮᩣ ᨴᩥᩔᨲᩥ, ᨶᩥᩈᩥᨶ᩠ᨶᩮᩣᨠᩣᩈᩮᩣ ᨴᩥᩔᨲᩥ, ᨶᩥᨸᨶ᩠ᨶᩮᩣᨠᩣᩈᩮᩣ ᨴᩥᩔᨲᩥ.
</Paragraph>

<Paragraph number="604" book="paci">
<Emphasis>ᩈᨸ᩠ᨸᨭᩥᨽᨿᩴ</Emphasis> ᨶᩣᨾ ᨲᩈ᩠ᨾᩥᩴ ᨾᨣ᩠ᨣᩮ ᨧᩮᩣᩁᩮᩉᩥ ᨾᨶᩩᩔᩣ ᩉᨲᩣ ᨴᩥᩔᨶ᩠ᨲᩥ, ᩅᩥᩃᩩᨲ᩠ᨲᩣ ᨴᩥᩔᨶ᩠ᨲᩥ, ᩋᩣᨠᩮᩣᨭᩥᨲᩣ ᨴᩥᩔᨶ᩠ᨲᩥ, ᩈᨸ᩠ᨸᨭᩥᨽᨿᩴ ᨣᨶ᩠ᨲ᩠ᩅᩣ ᩋᨸ᩠ᨸᨭᩥᨽᨿᩴ ᨴᩔᩮᨲ᩠ᩅᩣ ᩏᨿ᩠ᨿᩮᩣᨩᩮᨲᨻ᩠ᨻᩣ—  “ᨣᨧ᩠ᨨᨳ, ᨽᨣᩥᨶᩥᨿᩮᩣ”ᨲᩥ.
</Paragraph>

</Division>
<Division number="184" book="paci">

<Paragraph number="605" book="paci">
ᩈᩴᩅᩥᨴᩉᩥᨲᩮ ᩈᩴᩅᩥᨴᩉᩥᨲᩈᨬ᩠ᨬᩦ ᩑᨠᨴ᩠ᨵᩤᨶᨾᨣ᩠ᨣᩴ ᨸᨭᩥᨸᨩ᩠ᨩᨲᩥ, ᩋᨶ᩠ᨲᨾᩈᩮᩣ ᨣᩤᨾᨶ᩠ᨲᩁᨾ᩠ᨸᩥ, ᩋᨬ᩠ᨬᨲᩕ ᩈᨾᨿᩣ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ. ᩈᩴᩅᩥᨴᩉᩥᨲᩮ ᩅᩮᨾᨲᩥᨠᩮᩣ ᩑᨠᨴ᩠ᨵᩤᨶᨾᨣ᩠ᨣᩴ ᨸᨭᩥᨸᨩ᩠ᨩᨲᩥ, ᩋᨶ᩠ᨲᨾᩈᩮᩣ ᨣᩤᨾᨶ᩠ᨲᩁᨾ᩠ᨸᩥ, ᩋᨬ᩠ᨬᨲᩕ ᩈᨾᨿᩣ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ. ᩈᩴᩅᩥᨴᩉᩥᨲᩮ, ᩋᩈᩴᩅᩥᨴᩉᩥᨲᩈᨬ᩠ᨬᩦ ᩑᨠᨴ᩠ᨵᩤᨶᨾᨣ᩠ᨣᩴ ᨸᨭᩥᨸᨩ᩠ᨩᨲᩥ, ᩋᨶ᩠ᨲᨾᩈᩮᩣ ᨣᩤᨾᨶ᩠ᨲᩁᨾ᩠ᨸᩥ, ᩋᨬ᩠ᨬᨲᩕ ᩈᨾᨿᩣ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

<Paragraph number="606" book="paci">
ᨽᩥᨠ᩠ᨡᩩ ᩈᩴᩅᩥᨴᩉᨲᩥ ᨽᩥᨠ᩠ᨡᩩᨶᩦ ᨶ ᩈᩴᩅᩥᨴᩉᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᩈᩴᩅᩥᨴᩉᩥᨲᩮ ᩈᩴᩅᩥᨴᩉᩥᨲᩈᨬ᩠ᨬᩦ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᩈᩴᩅᩥᨴᩉᩥᨲᩮ ᩅᩮᨾᨲᩥᨠᩮᩣ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᩈᩴᩅᩥᨴᩉᩥᨲᩮ ᩋᩈᩴᩅᩥᨴᩉᩥᨲᩈᨬ᩠ᨬᩦ, ᩋᨶᩣᨸᨲ᩠ᨲᩥ.
</Paragraph>

</Division>
<Division number="185" book="paci">

<Paragraph number="607" book="paci">
ᩋᨶᩣᨸᨲ᩠ᨲᩥ—  ᩈᨾᨿᩮ, ᩋᩈᩴᩅᩥᨴᩉᩥᨲ᩠ᩅᩣ ᨣᨧ᩠ᨨᨲᩥ, ᨽᩥᨠ᩠ᨡᩩᨶᩦ ᩈᩴᩅᩥᨴᩉᨲᩥ, ᨽᩥᨠ᩠ᨡᩩ ᨶ ᩈᩴᩅᩥᨴᩉᨲᩥ, ᩅᩥᩈᩘᨠᩮᨲᩮᨶ ᨣᨧ᩠ᨨᨶ᩠ᨲᩥ, ᩋᩣᨸᨴᩤᩈᩩ, ᩏᨾ᩠ᨾᨲ᩠ᨲᨠᩔ, ᩋᩣᨴᩥᨠᨾ᩠ᨾᩥᨠᩔᩣᨲᩥ.

</Paragraph>
</Division>

<Paragraph number="608" type="center" book="paci">
ᩈᩴᩅᩥᨵᩤᨶᩈᩥᨠ᩠ᨡᩣᨸᨴᩴ ᨶᩥᨭ᩠ᨮᩥᨲᩴ ᩈᨲ᩠ᨲᨾᩴ.
</Paragraph>