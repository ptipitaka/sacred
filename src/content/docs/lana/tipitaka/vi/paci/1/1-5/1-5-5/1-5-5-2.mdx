---
title: "1.5.5.2 ᩏᨿ᩠ᨿᩮᩣᨩᨶᩈᩥᨠ᩠ᨡᩣᨸᨴ"
tableOfContents: false
sidebar:
  order: 3
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="274" book="paci">

<Paragraph number="880" book="paci">
ᨲᩮᨶ ᩈᨾᨿᩮᨶ ᨻᩩᨴ᩠ᨵᩮᩤ ᨽᨣᩅᩤ ᩈᩣᩅᨲ᩠ᨳᩥᨿᩴ ᩅᩥᩉᩁᨲᩥ ᨩᩮᨲᩅᨶᩮ ᩋᨶᩣᨳᨸᩥᨱ᩠ᨯᩥᨠᩔ ᩋᩣᩁᩣᨾᩮ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᩣᨿᩈ᩠ᨾᩣ ᩏᨸᨶᨶ᩠ᨴᩮᩣ ᩈᨠ᩠ᨿᨸᩩᨲ᩠ᨲᩮᩣ ᨽᩣᨲᩩᨶᩮᩣ ᩈᨴ᩠ᨵᩥᩅᩥᩉᩣᩁᩥᨠᩴ ᨽᩥᨠ᩠ᨡᩩᩴ ᩑᨲᨴᩅᩮᩤᨧ—  “ᩑᩉᩣᩅᩩᩈᩮᩣ, ᨣᩤᨾᩴ ᨸᩥᨱ᩠ᨯᩣᨿ ᨸᩅᩥᩈᩥᩔᩣᨾᩣ”ᨲᩥ. ᨲᩔ ᩋᨴᩤᨸᩮᨲ᩠ᩅᩣ ᩏᨿ᩠ᨿᩮᩣᨩᩮᩈᩥ—  “ᨣᨧ᩠ᨨᩣᩅᩩᩈᩮᩣ, ᨶ ᨾᩮ ᨲᨿᩣ ᩈᨴ᩠ᨵᩥᩴ ᨠᨳᩣ ᩅᩤ ᨶᩥᩈᨩ᩠ᨩᩣ ᩅᩤ ᨹᩣᩈᩩ ᩉᩮᩣᨲᩥ, ᩑᨠᨠᩔ ᨾᩮ ᨠᨳᩣ ᩅᩤ ᨶᩥᩈᨩ᩠ᨩᩣ ᩅᩤ ᨹᩣᩈᩩ ᩉᩮᩣᨲᩦ”ᨲᩥ. ᩋᨳ ᨡᩮᩣ ᩈᩮᩣ ᨽᩥᨠ᩠ᨡᩩ ᩏᨸᨠᨭ᩠ᨮᩮ ᨠᩣᩃᩮ ᨶᩣᩈᨠ᩠ᨡᩥ ᨸᩥᨱ᩠ᨯᩣᨿ ᨧᩁᩥᨲᩩᩴ, ᨸᨭᩥᨠ᩠ᨠᨾᨶᩮᨸᩥ ᨽᨲ᩠ᨲᩅᩥᩔᨣ᩠ᨣᩴ ᨶ ᩈᨾ᩠ᨽᩣᩅᩮᩈᩥ, ᨨᩥᨶ᩠ᨶᨽᨲ᩠ᨲᩮᩣ ᩋᩉᩮᩣᩈᩥ.
</Paragraph>

<Paragraph number="881" book="paci">
ᩋᨳ ᨡᩮᩣ ᩈᩮᩣ ᨽᩥᨠ᩠ᨡᩩ ᩋᩣᩁᩣᨾᩴ ᨣᨶ᩠ᨲ᩠ᩅᩣ ᨽᩥᨠ᩠ᨡᩪᨶᩴ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩥ. ᨿᩮ ᨲᩮ ᨽᩥᨠ᩠ᨡᩪ ᩋᨸ᩠ᨸᩥᨧ᩠ᨨᩣ …ᨸᩮ…  ᨲᩮ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᩋᩣᨿᩈ᩠ᨾᩣ ᩏᨸᨶᨶ᩠ᨴᩮᩣ ᩈᨠ᩠ᨿᨸᩩᨲ᩠ᨲᩮᩣ ᨽᩥᨠ᩠ᨡᩩᩴ—  ‘ᩑᩉᩣᩅᩩᩈᩮᩣ, ᨣᩤᨾᩴ ᨸᩥᨱ᩠ᨯᩣᨿ ᨸᩅᩥᩈᩥᩔᩣᨾᩣ’ᨲᩥ ᨲᩔ ᩋᨴᩤᨸᩮᨲ᩠ᩅᩣ ᩏᨿ᩠ᨿᩮᩣᨩᩮᩔᨲᩦ”ᨲᩥ …ᨸᩮ…  “ᩈᨧ᩠ᨧᩴ ᨠᩥᩁ ᨲ᩠ᩅᩴ, ᩏᨸᨶᨶ᩠ᨴ, ᨽᩥᨠ᩠ᨡᩩᩴ—  ‘ᩑᩉᩣᩅᩩᩈᩮᩣ, ᨣᩤᨾᩴ ᨸᩥᨱ᩠ᨯᩣᨿ ᨸᩅᩥᩈᩥᩔᩣᨾᩣ’ᨲᩥ ᨲᩔ ᩋᨴᩤᨸᩮᨲ᩠ᩅᩣ ᩏᨿ᩠ᨿᩮᩣᨩᩮᩈᩦ”ᨲᩥ? “ᩈᨧ᩠ᨧᩴ, ᨽᨣᩅᩤ”ᨲᩥ. ᩅᩥᨣᩁᩉᩥ ᨻᩩᨴ᩠ᨵᩮᩤ ᨽᨣᩅᩤ …ᨸᩮ…  ᨠᨳᨬ᩠ᩉᩥ ᨶᩣᨾ ᨲ᩠ᩅᩴ, ᨾᩮᩣᨥᨸᩩᩁᩥᩈ, ᨽᩥᨠ᩠ᨡᩩᩴ—  “ᩑᩉᩣᩅᩩᩈᩮᩣ, ᨣᩤᨾᩴ ᨸᩥᨱ᩠ᨯᩣᨿ ᨸᩅᩥᩈᩥᩔᩣᨾᩣ”ᨲᩥ ᨲᩔ ᩋᨴᩤᨸᩮᨲ᩠ᩅᩣ ᩏᨿ᩠ᨿᩮᩣᨩᩮᩔᩈᩥ. ᨶᩮᨲᩴ, ᨾᩮᩣᨥᨸᩩᩁᩥᩈ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ …ᨸᩮ…  ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᩮᨿ᩠ᨿᩣᨳ—
</Paragraph>

</Division>
<Division number="275" book="paci">

<Paragraph number="882" book="paci">
<Emphasis>“ᨿᩮᩣ ᨸᨶ ᨽᩥᨠ᩠ᨡᩩ ᨽᩥᨠ᩠ᨡᩩᩴ—  ‘ᩑᩉᩣᩅᩩᩈᩮᩣ, ᨣᩤᨾᩴ ᩅᩤ ᨶᩥᨣᨾᩴ ᩅᩤ ᨸᩥᨱ᩠ᨯᩣᨿ ᨸᩅᩥᩈᩥᩔᩣᨾᩣ’ᨲᩥ ᨲᩔ ᨴᩤᨸᩮᨲ᩠ᩅᩣ ᩅᩤ ᩋᨴᩤᨸᩮᨲ᩠ᩅᩣ ᩅᩤ ᩏᨿ᩠ᨿᩮᩣᨩᩮᨿ᩠ᨿ—  ‘ᨣᨧ᩠ᨨᩣᩅᩩᩈᩮᩣ, ᨶ ᨾᩮ ᨲᨿᩣ ᩈᨴ᩠ᨵᩥᩴ ᨠᨳᩣ ᩅᩤ ᨶᩥᩈᨩ᩠ᨩᩣ ᩅᩤ ᨹᩣᩈᩩ ᩉᩮᩣᨲᩥ, ᩑᨠᨠᩔ ᨾᩮ ᨠᨳᩣ ᩅᩤ ᨶᩥᩈᨩ᩠ᨩᩣ ᩅᩤ ᨹᩣᩈᩩ ᩉᩮᩣᨲᩦ’ᨲᩥ, ᩑᨲᨴᩮᩅ ᨸᨧ᩠ᨧᨿᩴ ᨠᩁᩥᨲ᩠ᩅᩣ ᩋᨶᨬ᩠ᨬᩴ, ᨸᩣᨧᩥᨲ᩠ᨲᩥᨿᨶ᩺”</Emphasis>ᨲᩥ. (*42*:<Emphasis>91</Emphasis>)
</Paragraph>

</Division>
<Division number="276" book="paci">

<Paragraph number="883" book="paci">
<Emphasis>ᨿᩮᩣ ᨸᨶᩣ</Emphasis>ᨲᩥ ᨿᩮᩣ, ᨿᩣᨴᩥᩈᩮᩣ …ᨸᩮ…  <Emphasis>ᨽᩥᨠ᩠ᨡᩪ</Emphasis>ᨲᩥ …ᨸᩮ…  ᩋᨿᩴ ᩍᨾᩈ᩠ᨾᩥᩴ ᩋᨲ᩠ᨳᩮ ᩋᨵᩥᨸ᩠ᨸᩮᨲᩮᩣ ᨽᩥᨠ᩠ᨡᩪᨲᩥ.
</Paragraph>

<Paragraph number="884" book="paci">
<Emphasis>ᨽᩥᨠ᩠ᨡᩩᨶ᩺</Emphasis>ᨲᩥ ᩋᨬ᩠ᨬᩴ ᨽᩥᨠ᩠ᨡᩩᩴ.
</Paragraph>

<Paragraph number="885" book="paci">
<Emphasis>ᩑᩉᩣᩅᩩᩈᩮᩣ, ᨣᩤᨾᩴ ᩅᩤ ᨶᩥᨣᨾᩴ ᩅᩤ</Emphasis>ᨲᩥ ᨣᩤᨾᩮᩣᨸᩥ ᨶᩥᨣᨾᩮᩣᨸᩥ ᨶᨣᩁᨾ᩠ᨸᩥ, ᨣᩤᨾᩮᩣ ᨧᩮᩅ ᨶᩥᨣᨾᩮᩣ ᨧ.
</Paragraph>

<Paragraph number="886" book="paci">
<Emphasis>ᨲᩔ ᨴᩤᨸᩮᨲ᩠ᩅᩣ</Emphasis>ᨲᩥ ᨿᩣᨣᩩᩴ ᩅᩤ ᨽᨲ᩠ᨲᩴ ᩅᩤ ᨡᩣᨴᨶᩦᨿᩴ ᩅᩤ ᨽᩮᩣᨩᨶᩦᨿᩴ ᩅᩤ ᨴᩤᨸᩮᨲ᩠ᩅᩣ.
</Paragraph>

<Paragraph number="887" book="paci">
<Emphasis>ᩋᨴᩤᨸᩮᨲ᩠ᩅᩣ</Emphasis>ᨲᩥ ᨶ ᨠᩥᨬ᩠ᨧᩥ ᨴᩤᨸᩮᨲ᩠ᩅᩣ.
</Paragraph>

<Paragraph number="888" book="paci">
<Emphasis>ᩏᨿ᩠ᨿᩮᩣᨩᩮᨿ᩠ᨿᩣ</Emphasis>ᨲᩥ ᨾᩣᨲᩩᨣᩤᨾᩮᨶ ᩈᨴ᩠ᨵᩥᩴ ᩉᩈᩥᨲᩩᨠᩣᨾᩮᩣ ᨠᩦᩊᩥᨲᩩᨠᩣᨾᩮᩣ ᩁᩉᩮᩣ ᨶᩥᩈᩦᨴᩥᨲᩩᨠᩣᨾᩮᩣ ᩋᨶᩣᨧᩣᩁᩴ ᩋᩣᨧᩁᩥᨲᩩᨠᩣᨾᩮᩣ ᩑᩅᩴ ᩅᨴᩮᨲᩥ—  “ᨣᨧ᩠ᨨᩣᩅᩩᩈᩮᩣ, ᨶ ᨾᩮ ᨲᨿᩣ ᩈᨴ᩠ᨵᩥᩴ ᨠᨳᩣ ᩅᩤ ᨶᩥᩈᨩ᩠ᨩᩣ ᩅᩤ ᨹᩣᩈᩩ ᩉᩮᩣᨲᩥ, ᩑᨠᨠᩔ ᨾᩮ ᨠᨳᩣ ᩅᩤ ᨶᩥᩈᨩ᩠ᨩᩣ ᩅᩤ ᨹᩣᩈᩩ ᩉᩮᩣᨲᩦ”ᨲᩥ ᩏᨿ᩠ᨿᩮᩣᨩᩮᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨴᩔᨶᩪᨸᨧᩣᩁᩴ ᩅᩤ ᩈᩅᨶᩪᨸᨧᩣᩁᩴ ᩅᩤ ᩅᩥᨩᩉᨶ᩠ᨲᩔ ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩅᩥᨩᩉᩥᨲᩮ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

<Paragraph number="889" book="paci">
<Emphasis>ᩑᨲᨴᩮᩅ ᨸᨧ᩠ᨧᨿᩴ ᨠᩁᩥᨲ᩠ᩅᩣ ᩋᨶᨬ᩠ᨬᨶ᩺</Emphasis>ᨲᩥ ᨶ ᩋᨬ᩠ᨬᩮᩣ ᨠᩮᩣᨧᩥ ᨸᨧ᩠ᨧᨿᩮᩣ ᩉᩮᩣᨲᩥ ᩏᨿ᩠ᨿᩮᩣᨩᩮᨲᩩᩴ.
</Paragraph>

</Division>
<Division number="277" book="paci">

<Paragraph number="890" book="paci">
ᩏᨸᩈᨾ᩠ᨸᨶ᩠ᨶᩮ ᩏᨸᩈᨾ᩠ᨸᨶ᩠ᨶᩈᨬ᩠ᨬᩦ ᩏᨿ᩠ᨿᩮᩣᨩᩮᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ. ᩏᨸᩈᨾ᩠ᨸᨶ᩠ᨶᩮ ᩅᩮᨾᨲᩥᨠᩮᩣ ᩏᨿ᩠ᨿᩮᩣᨩᩮᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ. ᩏᨸᩈᨾ᩠ᨸᨶ᩠ᨶᩮ ᩋᨶᩩᨸᩈᨾ᩠ᨸᨶ᩠ᨶᩈᨬ᩠ᨬᩦ ᩏᨿ᩠ᨿᩮᩣᨩᩮᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

<Paragraph number="891" book="paci">
ᨠᩃᩥᩈᩣᩈᨶᩴ ᩋᩣᩁᩮᩣᨸᩮᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨶᩩᨸᩈᨾ᩠ᨸᨶ᩠ᨶᩴ ᩏᨿ᩠ᨿᩮᩣᨩᩮᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨠᩃᩥᩈᩣᩈᨶᩴ ᩋᩣᩁᩮᩣᨸᩮᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨶᩩᨸᩈᨾ᩠ᨸᨶ᩠ᨶᩮ ᩏᨸᩈᨾ᩠ᨸᨶ᩠ᨶᩈᨬ᩠ᨬᩦ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨶᩩᨸᩈᨾ᩠ᨸᨶ᩠ᨶᩮ ᩅᩮᨾᨲᩥᨠᩮᩣ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨶᩩᨸᩈᨾ᩠ᨸᨶ᩠ᨶᩮ ᩋᨶᩩᨸᩈᨾ᩠ᨸᨶ᩠ᨶᩈᨬ᩠ᨬᩦ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ.
</Paragraph>

</Division>
<Division number="278" book="paci">

<Paragraph number="892" book="paci">
ᩋᨶᩣᨸᨲ᩠ᨲᩥ—  “ᩏᨽᩮᩣ ᩑᨠᨲᩮᩣ ᨶ ᨿᩣᨸᩮᩔᩣᨾᩣ”ᨲᩥ ᩏᨿ᩠ᨿᩮᩣᨩᩮᨲᩥ, “ᨾᩉᨣ᩠ᨥᩴ ᨽᨱ᩠ᨯᩴ ᨸᩔᩥᨲ᩠ᩅᩣ ᩃᩮᩣᨽᨵᨾ᩠ᨾᩴ ᩏᨸ᩠ᨸᩣᨴᩮᩔᨲᩦ”ᨲᩥ ᩏᨿ᩠ᨿᩮᩣᨩᩮᨲᩥ, “ᨾᩣᨲᩩᨣᩤᨾᩴ ᨸᩔᩥᨲ᩠ᩅᩣ ᩋᨶᨽᩥᩁᨲᩥᩴ ᩏᨸ᩠ᨸᩣᨴᩮᩔᨲᩦ”ᨲᩥ ᩏᨿ᩠ᨿᩮᩣᨩᩮᨲᩥ, “ᨣᩥᩃᩣᨶᩔ ᩅᩤ ᩒᩉᩥᨿ᩠ᨿᨠᩔ ᩅᩤ ᩅᩥᩉᩣᩁᨸᩣᩃᩔ ᩅᩤ ᨿᩣᨣᩩᩴ ᩅᩤ ᨽᨲ᩠ᨲᩴ ᩅᩤ ᨡᩣᨴᨶᩦᨿᩴ ᩅᩤ ᨽᩮᩣᨩᨶᩦᨿᩴ ᩅᩤ ᨶᩦᩉᩁᩣ”ᨲᩥ ᩏᨿ᩠ᨿᩮᩣᨩᩮᨲᩥ, ᨶ ᩋᨶᩣᨧᩣᩁᩴ ᩋᩣᨧᩁᩥᨲᩩᨠᩣᨾᩮᩣ, ᩈᨲᩥ ᨠᩁᨱᩦᨿᩮ ᩏᨿ᩠ᨿᩮᩣᨩᩮᨲᩥ, ᩏᨾ᩠ᨾᨲ᩠ᨲᨠᩔ, ᩋᩣᨴᩥᨠᨾ᩠ᨾᩥᨠᩔᩣᨲᩥ.

</Paragraph>
</Division>

<Paragraph number="893" type="center" book="paci">
ᩏᨿ᩠ᨿᩮᩣᨩᨶᩈᩥᨠ᩠ᨡᩣᨸᨴᩴ ᨶᩥᨭ᩠ᨮᩥᨲᩴ ᨴᩩᨲᩥᨿᩴ.
</Paragraph>