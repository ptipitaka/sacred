---
title: "1.5.1.6 ᨴᩩᨲᩥᨿᩈᩉᩈᩮᨿ᩠ᨿᩈᩥᨠ᩠ᨡᩣᨸᨴ"
tableOfContents: false
sidebar:
  order: 7
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="55" book="paci">

<Paragraph number="182" book="paci">
ᨲᩮᨶ ᩈᨾᨿᩮᨶ ᨻᩩᨴ᩠ᨵᩮᩤ ᨽᨣᩅᩤ ᩈᩣᩅᨲ᩠ᨳᩥᨿᩴ ᩅᩥᩉᩁᨲᩥ ᨩᩮᨲᩅᨶᩮ ᩋᨶᩣᨳᨸᩥᨱ᩠ᨯᩥᨠᩔ ᩋᩣᩁᩣᨾᩮ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᩣᨿᩈ᩠ᨾᩣ ᩋᨶᩩᩁᩩᨴ᩠ᨵᩮᩤ ᨠᩮᩣᩈᩃᩮᩈᩩ ᨩᨶᨸᨴᩮ ᩈᩣᩅᨲ᩠ᨳᩥᩴ ᨣᨧ᩠ᨨᨶ᩠ᨲᩮᩣ ᩈᩣᨿᩴ ᩋᨬ᩠ᨬᨲᩁᩴ ᨣᩤᨾᩴ ᩏᨸᨣᨧ᩠ᨨᩥ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨲᩈ᩠ᨾᩥᩴ ᨣᩤᨾᩮ ᩋᨬ᩠ᨬᨲᩁᩥᩔᩣ ᩍᨲ᩠ᨳᩥᨿᩣ ᩋᩣᩅᩈᨳᩣᨣᩤᩁᩴ ᨸᨬ᩠ᨬᨲ᩠ᨲᩴ ᩉᩮᩣᨲᩥ. ᩋᨳ ᨡᩮᩣ ᩋᩣᨿᩈ᩠ᨾᩣ ᩋᨶᩩᩁᩩᨴ᩠ᨵᩮᩤ ᨿᩮᨶ ᩈᩣ ᩍᨲ᩠ᨳᩦ ᨲᩮᨶᩩᨸᩈᩘᨠᨾᩥ; ᩏᨸᩈᩘᨠᨾᩥᨲ᩠ᩅᩣ ᨲᩴ ᩍᨲ᩠ᨳᩥᩴ ᩑᨲᨴᩅᩮᩤᨧ—  “ᩈᨧᩮ ᨲᩮ, ᨽᨣᩥᨶᩥ, ᩋᨣᩁᩩ, ᩅᩈᩮᨿ᩠ᨿᩣᨾ ᩑᨠᩁᨲ᩠ᨲᩴ ᩋᩣᩅᩈᨳᩣᨣᩤᩁᩮ”ᨲᩥ. “ᩅᩈᩮᨿ᩠ᨿᩣᨳ, ᨽᨶ᩠ᨲᩮ”ᨲᩥ. ᩋᨬ᩠ᨬᩮᨸᩥ ᩋᨴ᩠ᨵᩥᨠᩣ ᨿᩮᨶ ᩈᩣ ᩍᨲ᩠ᨳᩦ ᨲᩮᨶᩩᨸᩈᩘᨠᨾᩥᩴᩈᩩ; ᩏᨸᩈᩘᨠᨾᩥᨲ᩠ᩅᩣ ᨲᩴ ᩍᨲ᩠ᨳᩥᩴ ᩑᨲᨴᩅᩮᩤᨧᩩᩴ—  “ᩈᨧᩮ ᨲᩮ, ᩋᨿ᩠ᨿᩮ, ᩋᨣᩁᩩ ᩅᩈᩮᨿ᩠ᨿᩣᨾ ᩑᨠᩁᨲ᩠ᨲᩴ ᩋᩣᩅᩈᨳᩣᨣᩤᩁᩮ”ᨲᩥ. “ᩑᩈᩮᩣ ᨡᩮᩣ ᩋᨿ᩠ᨿᩮᩣ ᩈᨾᨱᩮᩣ ᨸᨮᨾᩴ ᩏᨸᨣᨲᩮᩣ; ᩈᨧᩮ ᩈᩮᩣ ᩋᨶᩩᨩᩣᨶᩣᨲᩥ, ᩅᩈᩮᨿ᩠ᨿᩣᨳᩣ”ᨲᩥ. ᩋᨳ ᨡᩮᩣ ᨲᩮ ᩋᨴ᩠ᨵᩥᨠᩣ ᨿᩮᨶᩣᨿᩈ᩠ᨾᩣ ᩋᨶᩩᩁᩩᨴ᩠ᨵᩮᩤ ᨲᩮᨶᩩᨸᩈᩘᨠᨾᩥᩴᩈᩩ; ᩏᨸᩈᩘᨠᨾᩥᨲ᩠ᩅᩣ ᩋᩣᨿᩈ᩠ᨾᨶ᩠ᨲᩴ ᩋᨶᩩᩁᩩᨴ᩠ᨵᩴ ᩑᨲᨴᩅᩮᩤᨧᩩᩴ—  “ᩈᨧᩮ ᨲᩮ, ᨽᨶ᩠ᨲᩮ, ᩋᨣᩁᩩ, ᩅᩈᩮᨿ᩠ᨿᩣᨾ ᩑᨠᩁᨲ᩠ᨲᩴ ᩋᩣᩅᩈᨳᩣᨣᩤᩁᩮ”ᨲᩥ. “ᩅᩈᩮᨿ᩠ᨿᩣᨳ, ᩋᩣᩅᩩᩈᩮᩣ”ᨲᩥ.
</Paragraph>

<Paragraph number="183" book="paci">
ᩋᨳ ᨡᩮᩣ ᩈᩣ ᩍᨲ᩠ᨳᩦ ᩋᩣᨿᩈ᩠ᨾᨶ᩠ᨲᩮ ᩋᨶᩩᩁᩩᨴ᩠ᨵᩮ ᩈᩉ ᨴᩔᨶᩮᨶ ᨸᨭᩥᨻᨴ᩠ᨵᨧᩥᨲ᩠ᨲᩣ ᩋᩉᩮᩣᩈᩥ. ᩋᨳ ᨡᩮᩣ ᩈᩣ ᩍᨲ᩠ᨳᩦ ᨿᩮᨶᩣᨿᩈ᩠ᨾᩣ ᩋᨶᩩᩁᩩᨴ᩠ᨵᩮᩤ ᨲᩮᨶᩩᨸᩈᩘᨠᨾᩥ; ᩏᨸᩈᩘᨠᨾᩥᨲ᩠ᩅᩣ ᩋᩣᨿᩈ᩠ᨾᨶ᩠ᨲᩴ ᩋᨶᩩᩁᩩᨴ᩠ᨵᩴ ᩑᨲᨴᩅᩮᩤᨧ—  “ᩋᨿ᩠ᨿᩮᩣ, ᨽᨶ᩠ᨲᩮ, ᩍᨾᩮᩉᩥ ᨾᨶᩩᩔᩮᩉᩥ ᩋᩣᨠᩥᨱ᩠ᨱᩮᩣ ᨶ ᨹᩣᩈᩩ ᩅᩥᩉᩁᩥᩔᨲᩥ. ᩈᩣᨵᩤᩉᩴ, ᨽᨶ᩠ᨲᩮ, ᩋᨿ᩠ᨿᩔ ᨾᨬ᩠ᨧᨠᩴ ᩋᨻ᩠ᨽᨶ᩠ᨲᩁᩴ ᨸᨬ᩠ᨬᨸᩮᨿ᩠ᨿᨶ᩺”ᨲᩥ. ᩋᨵᩥᩅᩤᩈᩮᩈᩥ ᨡᩮᩣ ᩋᩣᨿᩈ᩠ᨾᩣ ᩋᨶᩩᩁᩩᨴ᩠ᨵᩮᩤ ᨲᩩᨱ᩠ᩉᩦᨽᩣᩅᩮᨶ. ᩋᨳ ᨡᩮᩣ ᩈᩣ ᩍᨲ᩠ᨳᩦ ᩋᩣᨿᩈ᩠ᨾᨲᩮᩣ ᩋᨶᩩᩁᩩᨴ᩠ᨵᩔ ᨾᨬ᩠ᨧᨠᩴ ᩋᨻ᩠ᨽᨶ᩠ᨲᩁᩴ ᨸᨬ᩠ᨬᨸᩮᨲ᩠ᩅᩣ ᩋᩃᩘᨠᨲᨸ᩠ᨸᨭᩥᨿᨲ᩠ᨲᩣ ᨣᨶ᩠ᨵᨣᨶ᩠ᨵᩥᨶᩦ ᨿᩮᨶᩣᨿᩈ᩠ᨾᩣ ᩋᨶᩩᩁᩩᨴ᩠ᨵᩮᩤ ᨲᩮᨶᩩᨸᩈᩘᨠᨾᩥ; ᩏᨸᩈᩘᨠᨾᩥᨲ᩠ᩅᩣ ᩋᩣᨿᩈ᩠ᨾᨶ᩠ᨲᩴ ᩋᨶᩩᩁᩩᨴ᩠ᨵᩴ ᩑᨲᨴᩅᩮᩤᨧ—  “ᩋᨿ᩠ᨿᩮᩣ, ᨽᨶ᩠ᨲᩮ, ᩋᨽᩥᩁᩪᨸᩮᩣ ᨴᩔᨶᩦᨿᩮᩣ ᨸᩣᩈᩣᨴᩥᨠᩮᩣ, ᩋᩉᨬ᩠ᨧᨾ᩠ᩉᩥ ᩋᨽᩥᩁᩪᨸᩣ ᨴᩔᨶᩦᨿᩣ ᨸᩣᩈᩣᨴᩥᨠᩣ. ᩈᩣᨵᩤᩉᩴ, ᨽᨶ᩠ᨲᩮ, ᩋᨿ᩠ᨿᩔ ᨸᨩᩣᨸᨲᩥ ᨽᩅᩮᨿ᩠ᨿᨶ᩺”ᨲᩥ. ᩑᩅᩴ ᩅᩩᨲ᩠ᨲᩮ, ᩋᩣᨿᩈ᩠ᨾᩣ ᩋᨶᩩᩁᩩᨴ᩠ᨵᩮᩤ ᨲᩩᨱ᩠ᩉᩦ ᩋᩉᩮᩣᩈᩥ. ᨴᩩᨲᩥᨿᨾ᩠ᨸᩥ ᨡᩮᩣ …ᨸᩮ…  ᨲᨲᩥᨿᨾ᩠ᨸᩥ ᨡᩮᩣ ᩈᩣ ᩍᨲ᩠ᨳᩦ ᩋᩣᨿᩈ᩠ᨾᨶ᩠ᨲᩴ ᩋᨶᩩᩁᩩᨴ᩠ᨵᩴ ᩑᨲᨴᩅᩮᩤᨧ—  “ᩋᨿ᩠ᨿᩮᩣ, ᨽᨶ᩠ᨲᩮ, ᩋᨽᩥᩁᩪᨸᩮᩣ ᨴᩔᨶᩦᨿᩮᩣ ᨸᩣᩈᩣᨴᩥᨠᩮᩣ, ᩋᩉᨬ᩠ᨧᨾ᩠ᩉᩥ ᩋᨽᩥᩁᩪᨸᩣ ᨴᩔᨶᩦᨿᩣ ᨸᩣᩈᩣᨴᩥᨠᩣ. ᩈᩣᨵᩩ, ᨽᨶ᩠ᨲᩮ, ᩋᨿ᩠ᨿᩮᩣ ᨾᨬ᩠ᨧᩮᩅ ᨸᨭᩥᨧ᩠ᨨᨲᩩ ᩈᨻ᩠ᨻᨬ᩠ᨧ ᩈᩣᨸᨲᩮᨿ᩠ᨿᨶ᩺”ᨲᩥ. ᨲᨲᩥᨿᨾ᩠ᨸᩥ ᨡᩮᩣ ᩋᩣᨿᩈ᩠ᨾᩣ ᩋᨶᩩᩁᩩᨴ᩠ᨵᩮᩤ ᨲᩩᨱ᩠ᩉᩦ ᩋᩉᩮᩣᩈᩥ. ᩋᨳ ᨡᩮᩣ ᩈᩣ ᩍᨲ᩠ᨳᩦ ᩈᩣᨭᨠᩴ ᨶᩥᨠ᩠ᨡᩥᨸᩥᨲ᩠ᩅᩣ ᩋᩣᨿᩈ᩠ᨾᨲᩮᩣ ᩋᨶᩩᩁᩩᨴ᩠ᨵᩔ ᨸᩩᩁᨲᩮᩣ ᨧᩘᨠᨾᨲᩥᨸᩥ ᨲᩥᨭ᩠ᨮᨲᩥᨸᩥ ᨶᩥᩈᩦᨴᨲᩥᨸᩥ ᩈᩮᨿ᩠ᨿᨾ᩠ᨸᩥ ᨠᨸ᩠ᨸᩮᨲᩥ. ᩋᨳ ᨡᩮᩣ ᩋᩣᨿᩈ᩠ᨾᩣ ᩋᨶᩩᩁᩩᨴ᩠ᨵᩮᩤ ᩍᨶ᩠ᨴᩕᩥᨿᩣᨶᩥ ᩒᨠ᩠ᨡᩥᨸᩥᨲ᩠ᩅᩣ ᨲᩴ ᩍᨲ᩠ᨳᩥᩴ ᨶᩮᩅ ᩒᩃᩮᩣᨠᩮᩈᩥ ᨶᨸᩥ ᩋᩣᩃᨸᩥ. ᩋᨳ ᨡᩮᩣ ᩈᩣ ᩍᨲ᩠ᨳᩦ—  “ᩋᨧ᩠ᨨᩁᩥᨿᩴ ᩅᨲ ᨽᩮᩣ, ᩋᨻ᩠ᨽᩩᨲᩴ ᩅᨲ ᨽᩮᩣ. ᨻᩉᩪ ᨾᩮ ᨾᨶᩩᩔᩣ ᩈᨲᩮᨶᨸᩥ ᩈᩉᩔᩮᨶᨸᩥ ᨸᩉᩥᨱᨶ᩠ᨲᩥ. ᩋᨿᩴ ᨸᨶ ᩈᨾᨱᩮᩣ—  ᨾᨿᩣ ᩈᩣᨾᩴ ᨿᩣᨧᩥᨿᨾᩣᨶᩮᩣ—  ᨶ ᩍᨧ᩠ᨨᨲᩥ ᨾᨬ᩠ᨧᩮᩅ ᨸᨭᩥᨧ᩠ᨨᩥᨲᩩᩴ ᩈᨻ᩠ᨻᨬ᩠ᨧ ᩈᩣᨸᨲᩮᨿ᩠ᨿᨶ᩺”ᨲᩥ ᩈᩣᨭᨠᩴ ᨶᩥᩅᩤᩈᩮᨲ᩠ᩅᩣ ᩋᩣᨿᩈ᩠ᨾᨲᩮᩣ ᩋᨶᩩᩁᩩᨴ᩠ᨵᩔ ᨸᩣᨴᩮᩈᩩ ᩈᩥᩁᩈᩣ ᨶᩥᨸᨲᩥᨲ᩠ᩅᩣ ᩋᩣᨿᩈ᩠ᨾᨶ᩠ᨲᩴ ᩋᨶᩩᩁᩩᨴ᩠ᨵᩴ ᩑᨲᨴᩅᩮᩤᨧ—  “ᩋᨧ᩠ᨧᨿᩮᩣ ᨾᩴ, ᨽᨶ᩠ᨲᩮ, ᩋᨧ᩠ᨧᨣᨾᩣ ᨿᨳᩣᨻᩣᩃᩴ ᨿᨳᩣᨾᩪᩊ᩠ᩉᩴ ᨿᨳᩣᩋᨠᩩᩈᩃᩴ ᨿᩣᩉᩴ ᩑᩅᨾᨠᩣᩈᩥᩴ. ᨲᩔᩣ ᨾᩮ, ᨽᨶ᩠ᨲᩮ, ᩋᨿ᩠ᨿᩮᩣ ᩋᨧ᩠ᨧᨿᩴ ᩋᨧ᩠ᨧᨿᨲᩮᩣ ᨸᨭᩥᨣ᩠ᨣᨱ᩠ᩉᩣᨲᩩ ᩋᩣᨿᨲᩥᩴ ᩈᩴᩅᩁᩣᨿᩣ”ᨲᩥ. “ᨲᨣ᩠ᨥ ᨲ᩠ᩅᩴ, ᨽᨣᩥᨶᩥ, ᩋᨧ᩠ᨧᨿᩮᩣ ᩋᨧ᩠ᨧᨣᨾᩣ ᨿᨳᩣᨻᩣᩃᩴ ᨿᨳᩣᨾᩪᩊ᩠ᩉᩴ ᨿᨳᩣᩋᨠᩩᩈᩃᩴ ᨿᩣ ᨲ᩠ᩅᩴ ᩑᩅᨾᨠᩣᩈᩥ. ᨿᨲᩮᩣ ᨧ ᨡᩮᩣ ᨲ᩠ᩅᩴ, ᨽᨣᩥᨶᩥ, ᩋᨧ᩠ᨧᨿᩴ ᩋᨧ᩠ᨧᨿᨲᩮᩣ ᨴᩥᩈ᩠ᩅᩣ ᨿᨳᩣᨵᨾ᩠ᨾᩴ ᨸᨭᩥᨠᩁᩮᩣᩈᩥ, ᨲᩴ ᨲᩮ ᨾᨿᩴ ᨸᨭᩥᨣ᩠ᨣᨱ᩠ᩉᩣᨾ. ᩅᩩᨴ᩠ᨵᩥ ᩉᩮᩈᩣ, ᨽᨣᩥᨶᩥ, ᩋᩁᩥᨿᩔ ᩅᩥᨶᨿᩮ ᨿᩮᩣ ᩋᨧ᩠ᨧᨿᩴ ᩋᨧ᩠ᨧᨿᨲᩮᩣ ᨴᩥᩈ᩠ᩅᩣ ᨿᨳᩣᨵᨾ᩠ᨾᩴ ᨸᨭᩥᨠᩁᩮᩣᨲᩥ ᩋᩣᨿᨲᩥᨬ᩠ᨧ ᩈᩴᩅᩁᩴ ᩋᩣᨸᨩ᩠ᨩᨲᩦ”ᨲᩥ.
</Paragraph>

<Paragraph number="184" book="paci">
ᩋᨳ ᨡᩮᩣ ᩈᩣ ᩍᨲ᩠ᨳᩦ ᨲᩔᩣ ᩁᨲ᩠ᨲᩥᨿᩣ ᩋᨧ᩠ᨧᨿᩮᨶ ᩋᩣᨿᩈ᩠ᨾᨶ᩠ᨲᩴ ᩋᨶᩩᩁᩩᨴ᩠ᨵᩴ ᨸᨱᩦᨲᩮᨶ ᨡᩣᨴᨶᩦᨿᩮᨶ ᨽᩮᩣᨩᨶᩦᨿᩮᨶ ᩈᩉᨲ᩠ᨳᩣ ᩈᨶ᩠ᨲᨸ᩠ᨸᩮᨲ᩠ᩅᩣ ᩈᨾ᩠ᨸᩅᩤᩁᩮᨲ᩠ᩅᩣ, ᩋᩣᨿᩈ᩠ᨾᨶ᩠ᨲᩴ ᩋᨶᩩᩁᩩᨴ᩠ᨵᩴ ᨽᩩᨲ᩠ᨲᩣᩅᩥᩴ ᩒᨶᩦᨲᨸᨲ᩠ᨲᨸᩣᨱᩥᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᨶᩥᩈᩦᨴᩥ. ᩑᨠᨾᨶ᩠ᨲᩴ ᨶᩥᩈᩥᨶ᩠ᨶᩴ ᨡᩮᩣ ᨲᩴ ᩍᨲ᩠ᨳᩥᩴ ᩋᩣᨿᩈ᩠ᨾᩣ ᩋᨶᩩᩁᩩᨴ᩠ᨵᩮᩤ ᨵᨾ᩠ᨾᩥᨿᩣ ᨠᨳᩣᨿ ᩈᨶ᩠ᨴᩔᩮᩈᩥ ᩈᨾᩣᨴᨸᩮᩈᩥ ᩈᨾᩩᨲ᩠ᨲᩮᨩᩮᩈᩥ ᩈᨾ᩠ᨸᩉᩴᩈᩮᩈᩥ. ᩋᨳ ᨡᩮᩣ ᩈᩣ ᩍᨲ᩠ᨳᩦ—  ᩋᩣᨿᩈ᩠ᨾᨲᩣ ᩋᨶᩩᩁᩩᨴ᩠ᨵᩮᨶ ᨵᨾ᩠ᨾᩥᨿᩣ ᨠᨳᩣᨿ ᩈᨶ᩠ᨴᩔᩥᨲᩣ ᩈᨾᩣᨴᨸᩥᨲᩣ ᩈᨾᩩᨲ᩠ᨲᩮᨩᩥᨲᩣ ᩈᨾ᩠ᨸᩉᩴᩈᩥᨲᩣ—  ᩋᩣᨿᩈ᩠ᨾᨶ᩠ᨲᩴ ᩋᨶᩩᩁᩩᨴ᩠ᨵᩴ ᩑᨲᨴᩅᩮᩤᨧ—  “ᩋᨽᩥᨠ᩠ᨠᨶ᩠ᨲᩴ, ᨽᨶ᩠ᨲᩮ, ᩋᨽᩥᨠ᩠ᨠᨶ᩠ᨲᩴ, ᨽᨶ᩠ᨲᩮ. ᩈᩮᨿ᩠ᨿᨳᩣᨸᩥ, ᨽᨶ᩠ᨲᩮ, ᨶᩥᨠ᩠ᨠᩩᨩ᩠ᨩᩥᨲᩴ ᩅᩤ ᩏᨠ᩠ᨠᩩᨩ᩠ᨩᩮᨿ᩠ᨿ, ᨸᨭᩥᨧ᩠ᨨᨶ᩠ᨶᩴ ᩅᩤ ᩅᩥᩅᩁᩮᨿ᩠ᨿ, ᨾᩪᩊ᩠ᩉᩔ ᩅᩤ ᨾᨣ᩠ᨣᩴ ᩋᩣᨧᩥᨠ᩠ᨡᩮᨿ᩠ᨿ, ᩋᨶ᩠ᨵᨠᩣᩁᩮ ᩅᩤ ᨲᩮᩃᨸᨩ᩠ᨩᩮᩣᨲᩴ ᨵᩤᩁᩮᨿ᩠ᨿ—  ‘ᨧᨠ᩠ᨡᩩᨾᨶ᩠ᨲᩮᩣ ᩁᩪᨸᩣᨶᩥ ᨴᨠ᩠ᨡᨶ᩠ᨲᩦ’ᨲᩥ; ᩑᩅᨾᩮᩅᩴ ᩋᨿ᩠ᨿᩮᨶ ᩋᨶᩩᩁᩩᨴ᩠ᨵᩮᨶ ᩋᨶᩮᨠᨸᩁᩥᨿᩣᨿᩮᨶ ᨵᨾ᩠ᨾᩮᩣ ᨸᨠᩣᩈᩥᨲᩮᩣ. ᩑᩈᩣᩉᩴ, ᨽᨶ᩠ᨲᩮ, ᨲᩴ ᨽᨣᩅᨶ᩠ᨲᩴ ᩈᩁᨱᩴ ᨣᨧ᩠ᨨᩣᨾᩥ ᨵᨾ᩠ᨾᨬ᩠ᨧ ᨽᩥᨠ᩠ᨡᩩᩈᩴᨥᨬ᩠ᨧ. ᩏᨸᩣᩈᩥᨠᩴ ᨾᩴ ᩋᨿ᩠ᨿᩮᩣ ᨵᩤᩁᩮᨲᩩ ᩋᨩ᩠ᨩᨲᨣ᩠ᨣᩮ ᨸᩣᨱᩩᨸᩮᨲᩴ ᩈᩁᨱᩴ ᨣᨲᨶ᩺”ᨲᩥ.
</Paragraph>

<Paragraph number="185" book="paci">
ᩋᨳ ᨡᩮᩣ ᩋᩣᨿᩈ᩠ᨾᩣ ᩋᨶᩩᩁᩩᨴ᩠ᨵᩮᩤ ᩈᩣᩅᨲ᩠ᨳᩥᩴ ᨣᨶ᩠ᨲ᩠ᩅᩣ ᨽᩥᨠ᩠ᨡᩪᨶᩴ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩥ. ᨿᩮ ᨲᩮ ᨽᩥᨠ᩠ᨡᩪ ᩋᨸ᩠ᨸᩥᨧ᩠ᨨᩣ …ᨸᩮ…  ᨲᩮ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᩋᩣᨿᩈ᩠ᨾᩣ ᩋᨶᩩᩁᩩᨴ᩠ᨵᩮᩤ ᨾᩣᨲᩩᨣᩤᨾᩮᨶ ᩈᩉᩈᩮᨿ᩠ᨿᩴ ᨠᨸ᩠ᨸᩮᩔᨲᩦ”ᨲᩥ.
</Paragraph>

<Paragraph number="186" book="paci">
ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᩋᩣᨿᩈ᩠ᨾᨶ᩠ᨲᩴ ᩋᨶᩩᩁᩩᨴ᩠ᨵᩴ ᩋᨶᩮᨠᨸᩁᩥᨿᩣᨿᩮᨶ ᩅᩥᨣᩁᩉᩥᨲ᩠ᩅᩣ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ …ᨸᩮ…  “ᩈᨧ᩠ᨧᩴ ᨠᩥᩁ ᨲ᩠ᩅᩴ, ᩋᨶᩩᩁᩩᨴ᩠ᨵ, ᨾᩣᨲᩩᨣᩤᨾᩮᨶ ᩈᩉᩈᩮᨿ᩠ᨿᩴ ᨠᨸ᩠ᨸᩮᩈᩦ”ᨲᩥ? “ᩈᨧ᩠ᨧᩴ, ᨽᨣᩅᩤ”ᨲᩥ. ᩅᩥᨣᩁᩉᩥ ᨻᩩᨴ᩠ᨵᩮᩤ ᨽᨣᩅᩤ …ᨸᩮ…  ᨠᨳᨬ᩠ᩉᩥ ᨶᩣᨾ ᨲ᩠ᩅᩴ, ᩋᨶᩩᩁᩩᨴ᩠ᨵ, ᨾᩣᨲᩩᨣᩤᨾᩮᨶ ᩈᩉᩈᩮᨿ᩠ᨿᩴ ᨠᨸ᩠ᨸᩮᩔᩈᩥ. ᨶᩮᨲᩴ, ᩋᨶᩩᩁᩩᨴ᩠ᨵ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ …ᨸᩮ…  ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᩮᨿ᩠ᨿᩣᨳ—
</Paragraph>

</Division>
<Division number="56" book="paci">

<Paragraph number="187" book="paci">
<Emphasis>“ᨿᩮᩣ ᨸᨶ ᨽᩥᨠ᩠ᨡᩩ ᨾᩣᨲᩩᨣᩤᨾᩮᨶ ᩈᩉᩈᩮᨿ᩠ᨿᩴ ᨠᨸ᩠ᨸᩮᨿ᩠ᨿ ᨸᩣᨧᩥᨲ᩠ᨲᩥᨿᨶ᩺”</Emphasis>ᨲᩥ. (*6*:<Emphasis>55</Emphasis>)
</Paragraph>

</Division>
<Division number="57" book="paci">

<Paragraph number="188" book="paci">
<Emphasis>ᨿᩮᩣ ᨸᨶᩣ</Emphasis>ᨲᩥ ᨿᩮᩣ ᨿᩣᨴᩥᩈᩮᩣ …ᨸᩮ…  <Emphasis>ᨽᩥᨠ᩠ᨡᩪ</Emphasis>ᨲᩥ …ᨸᩮ…  ᩋᨿᩴ ᩍᨾᩈ᩠ᨾᩥᩴ ᩋᨲ᩠ᨳᩮ ᩋᨵᩥᨸ᩠ᨸᩮᨲᩮᩣ ᨽᩥᨠ᩠ᨡᩪᨲᩥ.
</Paragraph>

<Paragraph number="189" book="paci">
<Emphasis>ᨾᩣᨲᩩᨣᩤᨾᩮᩣ</Emphasis> ᨶᩣᨾ ᨾᨶᩩᩔᩥᨲ᩠ᨳᩦ, ᨶ ᨿᨠ᩠ᨡᩦ, ᨶ ᨸᩮᨲᩦ, ᨶ ᨲᩥᩁᨧ᩠ᨨᩣᨶᨣᨲᩣ; ᩋᨶ᩠ᨲᨾᩈᩮᩣ ᨲᨴᩉᩩᨩᩣᨲᩣᨸᩥ ᨴᩤᩁᩥᨠᩣ, ᨸᨣᩮᩅ ᨾᩉᨲ᩠ᨲᩁᩦ.
</Paragraph>

<Paragraph number="190" book="paci">
<Emphasis>ᩈᩉᩣ</Emphasis>ᨲᩥ ᩑᨠᨲᩮᩣ.
</Paragraph>

<Paragraph number="191" book="paci">
<Emphasis>ᩈᩮᨿ᩠ᨿᩣ</Emphasis> ᨶᩣᨾ ᩈᨻ᩠ᨻᨧ᩠ᨨᨶ᩠ᨶᩣ, ᩈᨻ᩠ᨻᨸᩁᩥᨧ᩠ᨨᨶ᩠ᨶᩣ, ᨿᩮᨽᩩᨿ᩠ᨿᩮᨶᨧ᩠ᨨᨶ᩠ᨶᩣ, ᨿᩮᨽᩩᨿ᩠ᨿᩮᨶ ᨸᩁᩥᨧ᩠ᨨᨶ᩠ᨶᩣ.
</Paragraph>

<Paragraph number="192" book="paci">
<Emphasis>ᩈᩮᨿ᩠ᨿᩴ ᨠᨸ᩠ᨸᩮᨿ᩠ᨿᩣ</Emphasis>ᨲᩥ ᩋᨲ᩠ᨳᩘᨣᨲᩮ ᩈᩪᩁᩥᨿᩮ, ᨾᩣᨲᩩᨣᩤᨾᩮ ᨶᩥᨸᨶ᩠ᨶᩮ ᨽᩥᨠ᩠ᨡᩩ ᨶᩥᨸᨩ᩠ᨩᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ. ᨽᩥᨠ᩠ᨡᩩ ᨶᩥᨸᨶ᩠ᨶᩮ ᨾᩣᨲᩩᨣᩤᨾᩮᩣ ᨶᩥᨸᨩ᩠ᨩᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ. ᩏᨽᩮᩣ ᩅᩤ ᨶᩥᨸᨩ᩠ᨩᨶ᩠ᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ. ᩏᨭ᩠ᨮᩉᩥᨲ᩠ᩅᩣ ᨸᩩᨶᨸ᩠ᨸᩩᨶᩴ ᨶᩥᨸᨩ᩠ᨩᨶ᩠ᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

</Division>
<Division number="58" book="paci">

<Paragraph number="193" book="paci">
ᨾᩣᨲᩩᨣᩤᨾᩮ ᨾᩣᨲᩩᨣᩤᨾᩈᨬ᩠ᨬᩦ ᩈᩉᩈᩮᨿ᩠ᨿᩴ ᨠᨸ᩠ᨸᩮᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ. ᨾᩣᨲᩩᨣᩤᨾᩮ ᩅᩮᨾᨲᩥᨠᩮᩣ ᩈᩉᩈᩮᨿ᩠ᨿᩴ ᨠᨸ᩠ᨸᩮᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ. ᨾᩣᨲᩩᨣᩤᨾᩮ ᩋᨾᩣᨲᩩᨣᩤᨾᩈᨬ᩠ᨬᩦ ᩈᩉᩈᩮᨿ᩠ᨿᩴ ᨠᨸ᩠ᨸᩮᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

<Paragraph number="194" book="paci">
ᩏᨸᨯ᩠ᨰᨧ᩠ᨨᨶ᩠ᨶᩮ ᩏᨸᨯ᩠ᨰᨸᩁᩥᨧ᩠ᨨᨶ᩠ᨶᩮ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨿᨠ᩠ᨡᩥᨿᩣ ᩅᩤ ᨸᩮᨲᩥᨿᩣ ᩅᩤ ᨸᨱ᩠ᨯᨠᩮᨶ ᩅᩤ ᨲᩥᩁᨧ᩠ᨨᩣᨶᨣᨲᩥᨲ᩠ᨳᩥᨿᩣ ᩅᩤ ᩈᩉᩈᩮᨿ᩠ᨿᩴ ᨠᨸ᩠ᨸᩮᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨾᩣᨲᩩᨣᩤᨾᩮ ᨾᩣᨲᩩᨣᩤᨾᩈᨬ᩠ᨬᩦ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨾᩣᨲᩩᨣᩤᨾᩮ ᩅᩮᨾᨲᩥᨠᩮᩣ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨾᩣᨲᩩᨣᩤᨾᩮ ᩋᨾᩣᨲᩩᨣᩤᨾᩈᨬ᩠ᨬᩦ, ᩋᨶᩣᨸᨲ᩠ᨲᩥ.
</Paragraph>

</Division>
<Division number="59" book="paci">

<Paragraph number="195" book="paci">
ᩋᨶᩣᨸᨲ᩠ᨲᩥ—  ᩈᨻ᩠ᨻᨧ᩠ᨨᨶ᩠ᨶᩮ ᩈᨻ᩠ᨻᩋᨸᩁᩥᨧ᩠ᨨᨶ᩠ᨶᩮ, ᩈᨻ᩠ᨻᨸᩁᩥᨧ᩠ᨨᨶ᩠ᨶᩮ ᩈᨻ᩠ᨻᩋᨧ᩠ᨨᨶ᩠ᨶᩮ, ᨿᩮᨽᩩᨿ᩠ᨿᩮᨶ ᩋᨧ᩠ᨨᨶ᩠ᨶᩮ, ᨿᩮᨽᩩᨿ᩠ᨿᩮᨶ ᩋᨸᩁᩥᨧ᩠ᨨᨶ᩠ᨶᩮ, ᨾᩣᨲᩩᨣᩤᨾᩮ ᨶᩥᨸᨶ᩠ᨶᩮ ᨽᩥᨠ᩠ᨡᩩ ᨶᩥᩈᩦᨴᨲᩥ, ᨽᩥᨠ᩠ᨡᩩ ᨶᩥᨸᨶ᩠ᨶᩮ ᨾᩣᨲᩩᨣᩤᨾᩮᩣ ᨶᩥᩈᩦᨴᨲᩥ, ᩏᨽᩮᩣ ᩅᩤ ᨶᩥᩈᩦᨴᨶ᩠ᨲᩥ, ᩏᨾ᩠ᨾᨲ᩠ᨲᨠᩔ, ᩋᩣᨴᩥᨠᨾ᩠ᨾᩥᨠᩔᩣᨲᩥ.

</Paragraph>
</Division>

<Paragraph number="196" type="center" book="paci">
ᨴᩩᨲᩥᨿᩈᩉᩈᩮᨿ᩠ᨿᩈᩥᨠ᩠ᨡᩣᨸᨴᩴ ᨶᩥᨭ᩠ᨮᩥᨲᩴ ᨨᨭ᩠ᨮᩴ.
</Paragraph>