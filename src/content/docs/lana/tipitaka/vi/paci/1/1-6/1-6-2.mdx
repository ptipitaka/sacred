---
title: "1.6.2 ᨴᩩᨲᩥᨿᨸᩣᨭᩥᨴᩮᩈᨶᩦᨿᩈᩥᨠ᩠ᨡᩣᨸᨴ"
tableOfContents: false
sidebar:
  order: 2
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="557" book="paci">

<Paragraph number="1613" book="paci">
ᨲᩮᨶ ᩈᨾᨿᩮᨶ ᨻᩩᨴ᩠ᨵᩮᩤ ᨽᨣᩅᩤ ᩁᩣᨩᨣᩉᩮ ᩅᩥᩉᩁᨲᩥ ᩅᩮᩊᩩᩅᨶᩮ ᨠᩃᨶ᩠ᨴᨠᨶᩥᩅᩤᨸᩮ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᨠᩩᩃᩮᩈᩩ ᨶᩥᨾᨶ᩠ᨲᩥᨲᩣ ᨽᩩᨬ᩠ᨩᨶ᩠ᨲᩥ. ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩩᨶᩥᨿᩮᩣ ᨨᨻ᩠ᨻᨣ᩠ᨣᩥᨿᩣᨶᩴ ᨽᩥᨠ᩠ᨡᩪᨶᩴ ᩅᩮᩤᩈᩣᩈᨶ᩠ᨲᩥᨿᩮᩣ ᨮᩥᨲᩣ ᩉᩮᩣᨶ᩠ᨲᩥ—  “ᩍᨵ ᩈᩪᨸᩴ ᨴᩮᨳ, ᩍᨵ ᩒᨴᨶᩴ ᨴᩮᨳᩣ”ᨲᩥ. ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᨿᩣᩅᨴᨲ᩠ᨳᩴ ᨽᩩᨬ᩠ᨩᨶ᩠ᨲᩥ. ᩋᨬ᩠ᨬᩮ ᨽᩥᨠ᩠ᨡᩪ ᨶ ᨧᩥᨲ᩠ᨲᩁᩪᨸᩴ ᨽᩩᨬ᩠ᨩᨶ᩠ᨲᩥ.
</Paragraph>

<Paragraph number="1614" book="paci">
ᨿᩮ ᨲᩮ ᨽᩥᨠ᩠ᨡᩪ ᩋᨸ᩠ᨸᩥᨧ᩠ᨨᩣ …ᨸᩮ…  ᨲᩮ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᨽᩥᨠ᩠ᨡᩩᨶᩥᨿᩮᩣ ᩅᩮᩤᩈᩣᩈᨶ᩠ᨲᩥᨿᩮᩣ ᨶ ᨶᩥᩅᩤᩁᩮᩔᨶ᩠ᨲᩦ”ᨲᩥ …ᨸᩮ…  “ᩈᨧ᩠ᨧᩴ ᨠᩥᩁ ᨲᩩᨾ᩠ᩉᩮ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩥᨿᩮᩣ ᩅᩮᩤᩈᩣᩈᨶ᩠ᨲᩥᨿᩮᩣ ᨶ ᨶᩥᩅᩤᩁᩮᨳᩣ”ᨲᩥ? “ᩈᨧ᩠ᨧᩴ, ᨽᨣᩅᩤ”ᨲᩥ. ᩅᩥᨣᩁᩉᩥ ᨻᩩᨴ᩠ᨵᩮᩤ ᨽᨣᩅᩤ …ᨸᩮ…  ᨠᨳᨬ᩠ᩉᩥ ᨶᩣᨾ ᨲᩩᨾ᩠ᩉᩮ, ᨾᩮᩣᨥᨸᩩᩁᩥᩈᩣ, ᨽᩥᨠ᩠ᨡᩩᨶᩥᨿᩮᩣ ᩅᩮᩤᩈᩣᩈᨶ᩠ᨲᩥᨿᩮᩣ ᨶ ᨶᩥᩅᩤᩁᩮᩔᨳ. ᨶᩮᨲᩴ, ᨾᩮᩣᨥᨸᩩᩁᩥᩈᩣ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ …ᨸᩮ…  ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᩮᨿ᩠ᨿᩣᨳ—
</Paragraph>

</Division>
<Division number="558" book="paci">

<Paragraph number="1615" book="paci">
<Emphasis>“ᨽᩥᨠ᩠ᨡᩪ ᨸᨶᩮᩅ ᨠᩩᩃᩮᩈᩩ ᨶᩥᨾᨶ᩠ᨲᩥᨲᩣ ᨽᩩᨬ᩠ᨩᨶ᩠ᨲᩥ, ᨲᨲᩕ ᨧᩮ ᩈᩣ ᨽᩥᨠ᩠ᨡᩩᨶᩦ ᩅᩮᩤᩈᩣᩈᨾᩣᨶᩁᩪᨸᩣ ᨮᩥᨲᩣ ᩉᩮᩣᨲᩥ—  ‘ᩍᨵ ᩈᩪᨸᩴ ᨴᩮᨳ, ᩍᨵ ᩒᨴᨶᩴ ᨴᩮᨳᩣ’ᨲᩥ, ᨲᩮᩉᩥ ᨽᩥᨠ᩠ᨡᩪᩉᩥ ᩈᩣ ᨽᩥᨠ᩠ᨡᩩᨶᩦ ᩋᨸᩈᩣᨴᩮᨲᨻ᩠ᨻᩣ—  ‘ᩋᨸᩈᨠ᩠ᨠ ᨲᩣᩅ, ᨽᨣᩥᨶᩥ, ᨿᩣᩅ ᨽᩥᨠ᩠ᨡᩪ ᨽᩩᨬ᩠ᨩᨶ᩠ᨲᩦ’ᨲᩥ. ᩑᨠᩔ ᨧᩮᨸᩥ ᨽᩥᨠ᩠ᨡᩩᨶᩮᩣ ᨶ ᨸᨭᩥᨽᩣᩈᩮᨿ᩠ᨿ ᨲᩴ ᨽᩥᨠ᩠ᨡᩩᨶᩥᩴ ᩋᨸᩈᩣᨴᩮᨲᩩᩴ—  ‘ᩋᨸᩈᨠ᩠ᨠ ᨲᩣᩅ, ᨽᨣᩥᨶᩥ, ᨿᩣᩅ ᨽᩥᨠ᩠ᨡᩪ ᨽᩩᨬ᩠ᨩᨶ᩠ᨲᩦ’ᨲᩥ ᨸᨭᩥᨴᩮᩈᩮᨲᨻ᩠ᨻᩴ ᨲᩮᩉᩥ ᨽᩥᨠ᩠ᨡᩪᩉᩥ—  ‘ᨣᩤᩁᨿ᩠ᩉᩴ, ᩋᩣᩅᩩᩈᩮᩣ, ᨵᨾ᩠ᨾᩴ ᩋᩣᨸᨩ᩠ᨩᩥᨾ᩠ᩉᩣ ᩋᩈᨸ᩠ᨸᩣᨿᩴ ᨸᩣᨭᩥᨴᩮᩈᨶᩦᨿᩴ, ᨲᩴ ᨸᨭᩥᨴᩮᩈᩮᨾᩣ’”</Emphasis>ᨲᩥ. (*2*:<Emphasis>143</Emphasis>)
</Paragraph>

</Division>
<Division number="559" book="paci">

<Paragraph number="1616" book="paci">
<Emphasis>ᨽᩥᨠ᩠ᨡᩪ ᨸᨶᩮᩅ ᨠᩩᩃᩮᩈᩩ ᨶᩥᨾᨶ᩠ᨲᩥᨲᩣ ᨽᩩᨬ᩠ᨩᨶ᩠ᨲᩦ</Emphasis>ᨲᩥ ᨠᩩᩃᩴ ᨶᩣᨾ ᨧᨲ᩠ᨲᩣᩁᩥ ᨠᩩᩃᩣᨶᩥ—  ᨡᨲ᩠ᨲᩥᨿᨠᩩᩃᩴ, ᨻᩕᩣᩉ᩠ᨾᨱᨠᩩᩃᩴ, ᩅᩮᩔᨠᩩᩃᩴ, ᩈᩩᨴ᩠ᨴᨠᩩᩃᩴ.
</Paragraph>

<Paragraph number="1617" book="paci">
<Emphasis>ᨶᩥᨾᨶ᩠ᨲᩥᨲᩣ ᨽᩩᨬ᩠ᨩᨶ᩠ᨲᩦ</Emphasis>ᨲᩥ ᨸᨬ᩠ᨧᨶ᩠ᨶᩴ ᨽᩮᩣᨩᨶᩣᨶᩴ ᩋᨬ᩠ᨬᨲᩁᩮᨶ ᨽᩮᩣᨩᨶᩮᨶ ᨶᩥᨾᨶ᩠ᨲᩥᨲᩣ ᨽᩩᨬ᩠ᨩᨶ᩠ᨲᩥ.
</Paragraph>

<Paragraph number="1618" book="paci">
<Emphasis>ᨽᩥᨠ᩠ᨡᩩᨶᩦ</Emphasis> ᨶᩣᨾ ᩏᨽᨲᩮᩣᩈᩴᨥᩮ ᩏᨸᩈᨾ᩠ᨸᨶ᩠ᨶᩣ.
</Paragraph>

<Paragraph number="1619" book="paci">
<Emphasis>ᩅᩮᩤᩈᩣᩈᨶ᩠ᨲᩦ</Emphasis> ᨶᩣᨾ ᨿᨳᩣᨾᩥᨲ᩠ᨲᨲᩣ ᨿᨳᩣᩈᨶ᩠ᨴᩥᨭ᩠ᨮᨲᩣ ᨿᨳᩣᩈᨾ᩠ᨽᨲ᩠ᨲᨲᩣ ᨿᨳᩣᩈᨾᩣᨶᩩᨸᨩ᩠ᨫᩣᨿᨠᨲᩣ ᨿᨳᩣᩈᨾᩣᨶᩣᨧᩁᩥᨿᨠᨲᩣ—  “ᩍᨵ ᩈᩪᨸᩴ ᨴᩮᨳ, ᩍᨵ ᩒᨴᨶᩴ ᨴᩮᨳᩣ”ᨲᩥ. ᩑᩈᩣ ᩅᩮᩤᩈᩣᩈᨶ᩠ᨲᩦ ᨶᩣᨾ.
</Paragraph>

<Paragraph number="1620" book="paci">
<Emphasis>ᨲᩮᩉᩥ ᨽᩥᨠ᩠ᨡᩪᩉᩦ</Emphasis>ᨲᩥ ᨽᩩᨬ᩠ᨩᨾᩣᨶᩮᩉᩥ ᨽᩥᨠ᩠ᨡᩪᩉᩥ.
</Paragraph>

<Paragraph number="1621" book="paci">
<Emphasis>ᩈᩣ ᨽᩥᨠ᩠ᨡᩩᨶᩦ</Emphasis>ᨲᩥ ᨿᩣ ᩈᩣ ᩅᩮᩤᩈᩣᩈᨶ᩠ᨲᩦ ᨽᩥᨠ᩠ᨡᩩᨶᩦ.
</Paragraph>

<Paragraph number="1622" book="paci">
ᨲᩮᩉᩥ ᨽᩥᨠ᩠ᨡᩪᩉᩥ ᩈᩣ ᨽᩥᨠ᩠ᨡᩩᨶᩦ ᩋᨸᩈᩣᨴᩮᨲᨻ᩠ᨻᩣ—  “ᩋᨸᩈᨠ᩠ᨠ ᨲᩣᩅ, ᨽᨣᩥᨶᩥ, ᨿᩣᩅ ᨽᩥᨠ᩠ᨡᩪ ᨽᩩᨬ᩠ᨩᨶ᩠ᨲᩦ”ᨲᩥ. ᩑᨠᩔ ᨧᩮᨸᩥ ᨽᩥᨠ᩠ᨡᩩᨶᩮᩣ ᩋᨶᨸᩈᩣᨴᩥᨲᩮᩣ—  “ᨡᩣᨴᩥᩔᩣᨾᩥ ᨽᩩᨬ᩠ᨩᩥᩔᩣᨾᩦ”ᨲᩥ ᨸᨭᩥᨣ᩠ᨣᨱ᩠ᩉᩣᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨩ᩠ᨫᩮᩣᩉᩣᩁᩮ ᩋᨩ᩠ᨫᩮᩣᩉᩣᩁᩮ ᩋᩣᨸᨲ᩠ᨲᩥ ᨸᩣᨭᩥᨴᩮᩈᨶᩦᨿᩔ.
</Paragraph>

</Division>
<Division number="560" book="paci">

<Paragraph number="1623" book="paci">
ᩏᨸᩈᨾ᩠ᨸᨶ᩠ᨶᩣᨿ ᩏᨸᩈᨾ᩠ᨸᨶ᩠ᨶᩈᨬ᩠ᨬᩦ ᩅᩮᩤᩈᩣᩈᨶ᩠ᨲᩥᨿᩣ ᨶ ᨶᩥᩅᩤᩁᩮᨲᩥ, ᩋᩣᨸᨲ᩠ᨲᩥ ᨸᩣᨭᩥᨴᩮᩈᨶᩦᨿᩔ. ᩏᨸᩈᨾ᩠ᨸᨶ᩠ᨶᩣᨿ ᩅᩮᨾᨲᩥᨠᩮᩣ ᩅᩮᩤᩈᩣᩈᨶ᩠ᨲᩥᨿᩣ ᨶ ᨶᩥᩅᩤᩁᩮᨲᩥ, ᩋᩣᨸᨲ᩠ᨲᩥ ᨸᩣᨭᩥᨴᩮᩈᨶᩦᨿᩔ. ᩏᨸᩈᨾ᩠ᨸᨶ᩠ᨶᩣᨿ ᩋᨶᩩᨸᩈᨾ᩠ᨸᨶ᩠ᨶᩈᨬ᩠ᨬᩦ ᩅᩮᩤᩈᩣᩈᨶ᩠ᨲᩥᨿᩣ ᨶ ᨶᩥᩅᩤᩁᩮᨲᩥ, ᩋᩣᨸᨲ᩠ᨲᩥ ᨸᩣᨭᩥᨴᩮᩈᨶᩦᨿᩔ.
</Paragraph>

<Paragraph number="1624" book="paci">
ᩑᨠᨲᩮᩣᩏᨸᩈᨾ᩠ᨸᨶ᩠ᨶᩣᨿ ᩅᩮᩤᩈᩣᩈᨶ᩠ᨲᩥᨿᩣ ᨶ ᨶᩥᩅᩤᩁᩮᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨶᩩᨸᩈᨾ᩠ᨸᨶ᩠ᨶᩣᨿ ᩏᨸᩈᨾ᩠ᨸᨶ᩠ᨶᩈᨬ᩠ᨬᩦ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨶᩩᨸᩈᨾ᩠ᨸᨶ᩠ᨶᩣᨿ ᩅᩮᨾᨲᩥᨠᩮᩣ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨶᩩᨸᩈᨾ᩠ᨸᨶ᩠ᨶᩣᨿ ᩋᨶᩩᨸᩈᨾ᩠ᨸᨶ᩠ᨶᩈᨬ᩠ᨬᩦ, ᩋᨶᩣᨸᨲ᩠ᨲᩥ.
</Paragraph>

</Division>
<Division number="561" book="paci">

<Paragraph number="1625" book="paci">
ᩋᨶᩣᨸᨲ᩠ᨲᩥ—  ᩋᨲ᩠ᨲᨶᩮᩣ ᨽᨲ᩠ᨲᩴ ᨴᩤᨸᩮᨲᩥ ᨶ ᨴᩮᨲᩥ, ᩋᨬ᩠ᨬᩮᩈᩴ ᨽᨲ᩠ᨲᩴ ᨴᩮᨲᩥ ᨶ ᨴᩤᨸᩮᨲᩥ, ᨿᩴ ᨶ ᨴᩥᨶ᩠ᨶᩴ ᨲᩴ ᨴᩤᨸᩮᨲᩥ, ᨿᨲ᩠ᨳ ᨶ ᨴᩥᨶ᩠ᨶᩴ ᨲᨲ᩠ᨳ ᨴᩤᨸᩮᨲᩥ, ᩈᨻ᩠ᨻᩮᩈᩴ ᩈᨾᨠᩴ ᨴᩤᨸᩮᨲᩥ, ᩈᩥᨠ᩠ᨡᨾᩣᨶᩣ ᩅᩮᩤᩈᩣᩈᨲᩥ, ᩈᩣᨾᨱᩮᩁᩦ ᩅᩮᩤᩈᩣᩈᨲᩥ, ᨸᨬ᩠ᨧ ᨽᩮᩣᨩᨶᩣᨶᩥ ᨮᨸᩮᨲ᩠ᩅᩣ ᩈᨻ᩠ᨻᨲ᩠ᨳ, ᩋᨶᩣᨸᨲ᩠ᨲᩥ, ᩏᨾ᩠ᨾᨲ᩠ᨲᨠᩔ, ᩋᩣᨴᩥᨠᨾ᩠ᨾᩥᨠᩔᩣᨲᩥ.

</Paragraph>
</Division>

<Paragraph number="1626" type="center" book="paci">
ᨴᩩᨲᩥᨿᨸᩣᨭᩥᨴᩮᩈᨶᩦᨿᩈᩥᨠ᩠ᨡᩣᨸᨴᩴ ᨶᩥᨭ᩠ᨮᩥᨲᩴ.
</Paragraph>