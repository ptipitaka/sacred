---
title: "1.5.2.2 ᩋᨬ᩠ᨬᩅᩤᨴᨠᩈᩥᨠ᩠ᨡᩣᨸᨴ"
tableOfContents: false
sidebar:
  order: 3
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="94" book="paci">

<Paragraph number="350" book="paci">
ᨲᩮᨶ ᩈᨾᨿᩮᨶ ᨻᩩᨴ᩠ᨵᩮᩤ ᨽᨣᩅᩤ ᨠᩮᩣᩈᨾ᩠ᨻᩥᨿᩴ ᩅᩥᩉᩁᨲᩥ ᨥᩮᩣᩈᩥᨲᩣᩁᩣᨾᩮ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᩣᨿᩈ᩠ᨾᩣ ᨨᨶ᩠ᨶᩮᩣ ᩋᨶᩣᨧᩣᩁᩴ ᩋᩣᨧᩁᩥᨲ᩠ᩅᩣ ᩈᩴᨥᨾᨩ᩠ᨫᩮ ᩋᩣᨸᨲ᩠ᨲᩥᨿᩣ ᩋᨶᩩᨿᩩᨬ᩠ᨩᩦᨿᨾᩣᨶᩮᩣ ᩋᨬ᩠ᨬᩮᨶᨬ᩠ᨬᩴ ᨸᨭᩥᨧᩁᨲᩥ—  “ᨠᩮᩣ ᩋᩣᨸᨶ᩠ᨶᩮᩣ, ᨠᩥᩴ ᩋᩣᨸᨶ᩠ᨶᩮᩣ, ᨠᩥᩈ᩠ᨾᩥᩴ ᩋᩣᨸᨶ᩠ᨶᩮᩣ, ᨠᨳᩴ ᩋᩣᨸᨶ᩠ᨶᩮᩣ, ᨠᩴ ᨽᨱᨳ, ᨠᩥᩴ ᨽᨱᨳᩣ”ᨲᩥ?
</Paragraph>

<Paragraph number="351" book="paci">
ᨿᩮ ᨲᩮ ᨽᩥᨠ᩠ᨡᩪ ᩋᨸ᩠ᨸᩥᨧ᩠ᨨᩣ …ᨸᩮ…  ᨲᩮ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᩋᩣᨿᩈ᩠ᨾᩣ ᨨᨶ᩠ᨶᩮᩣ ᩈᩴᨥᨾᨩ᩠ᨫᩮ ᩋᩣᨸᨲ᩠ᨲᩥᨿᩣ ᩋᨶᩩᨿᩩᨬ᩠ᨩᩦᨿᨾᩣᨶᩮᩣ ᩋᨬ᩠ᨬᩮᨶᨬ᩠ᨬᩴ ᨸᨭᩥᨧᩁᩥᩔᨲᩥ—  ‘ᨠᩮᩣ ᩋᩣᨸᨶ᩠ᨶᩮᩣ, ᨠᩥᩴ ᩋᩣᨸᨶ᩠ᨶᩮᩣ, ᨠᩥᩈ᩠ᨾᩥᩴ ᩋᩣᨸᨶ᩠ᨶᩮᩣ, ᨠᨳᩴ ᩋᩣᨸᨶ᩠ᨶᩮᩣ, ᨠᩴ ᨽᨱᨳ, ᨠᩥᩴ ᨽᨱᨳᩣ’”ᨲᩥ …ᨸᩮ…  ᩈᨧ᩠ᨧᩴ ᨠᩥᩁ ᨲ᩠ᩅᩴ, ᨨᨶ᩠ᨶ, ᩈᩴᨥᨾᨩ᩠ᨫᩮ ᩋᩣᨸᨲ᩠ᨲᩥᨿᩣ ᩋᨶᩩᨿᩩᨬ᩠ᨩᩦᨿᨾᩣᨶᩮᩣ ᩋᨬ᩠ᨬᩮᨶᨬ᩠ᨬᩴ ᨸᨭᩥᨧᩁᩈᩥ—  ‘ᨠᩮᩣ ᩋᩣᨸᨶ᩠ᨶᩮᩣ, ᨠᩥᩴ ᩋᩣᨸᨶ᩠ᨶᩮᩣ, ᨠᩥᩈ᩠ᨾᩥᩴ ᩋᩣᨸᨶ᩠ᨶᩮᩣ, ᨠᨳᩴ ᩋᩣᨸᨶ᩠ᨶᩮᩣ, ᨠᩴ ᨽᨱᨳ, ᨠᩥᩴ ᨽᨱᨳᩣ’”ᨲᩥ? “ᩈᨧ᩠ᨧᩴ, ᨽᨣᩅᩤ”ᨲᩥ. ᩅᩥᨣᩁᩉᩥ ᨻᩩᨴ᩠ᨵᩮᩤ ᨽᨣᩅᩤ …ᨸᩮ…  ᨠᨳᨬ᩠ᩉᩥ ᨶᩣᨾ ᨲ᩠ᩅᩴ, ᨾᩮᩣᨥᨸᩩᩁᩥᩈ, ᩈᩴᨥᨾᨩ᩠ᨫᩮ ᩋᩣᨸᨲ᩠ᨲᩥᨿᩣ ᩋᨶᩩᨿᩩᨬ᩠ᨩᩦᨿᨾᩣᨶᩮᩣ ᩋᨬ᩠ᨬᩮᨶᨬ᩠ᨬᩴ ᨸᨭᩥᨧᩁᩥᩔᩈᩥ—  “ᨠᩮᩣ ᩋᩣᨸᨶ᩠ᨶᩮᩣ, ᨠᩥᩴ ᩋᩣᨸᨶ᩠ᨶᩮᩣ, ᨠᩥᩈ᩠ᨾᩥᩴ ᩋᩣᨸᨶ᩠ᨶᩮᩣ, ᨠᨳᩴ ᩋᩣᨸᨶ᩠ᨶᩮᩣ, ᨠᩴ ᨽᨱᨳ, ᨠᩥᩴ ᨽᨱᨳᩣ”ᨲᩥ. ᨶᩮᨲᩴ, ᨾᩮᩣᨥᨸᩩᩁᩥᩈ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ …ᨸᩮ…  ᩅᩥᨣᩁᩉᩥᨲ᩠ᩅᩣ …ᨸᩮ…  ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᨲᩮᨶ ᩉᩥ, ᨽᩥᨠ᩠ᨡᩅᩮ, ᩈᩴᨥᩮᩣ ᨨᨶ᩠ᨶᩔ ᨽᩥᨠ᩠ᨡᩩᨶᩮᩣ ᩋᨬ᩠ᨬᩅᩤᨴᨠᩴ ᩁᩮᩣᨸᩮᨲᩩ. ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩁᩮᩣᨸᩮᨲᨻ᩠ᨻᩴ. ᨻ᩠ᨿᨲ᩠ᨲᩮᨶ ᨽᩥᨠ᩠ᨡᩩᨶᩣ ᨸᨭᩥᨻᩃᩮᨶ ᩈᩴᨥᩮᩣ ᨬᩣᨸᩮᨲᨻ᩠ᨻᩮᩣ—
</Paragraph>

</Division>
<Division number="95" book="paci">

<Paragraph number="352" book="paci">
‘ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩋᨿᩴ ᨨᨶ᩠ᨶᩮᩣ ᨽᩥᨠ᩠ᨡᩩ ᩈᩴᨥᨾᨩ᩠ᨫᩮ ᩋᩣᨸᨲ᩠ᨲᩥᨿᩣ ᩋᨶᩩᨿᩩᨬ᩠ᨩᩦᨿᨾᩣᨶᩮᩣ ᩋᨬ᩠ᨬᩮᨶᨬ᩠ᨬᩴ ᨸᨭᩥᨧᩁᨲᩥ. ᨿᨴᩥ ᩈᩴᨥᩔ ᨸᨲ᩠ᨲᨠᩃᩖᩴ, ᩈᩴᨥᩮᩣ ᨨᨶ᩠ᨶᩔ ᨽᩥᨠ᩠ᨡᩩᨶᩮᩣ ᩋᨬ᩠ᨬᩅᩤᨴᨠᩴ ᩁᩮᩣᨸᩮᨿ᩠ᨿ. ᩑᩈᩣ ᨬᨲ᩠ᨲᩥ.
</Paragraph>

<Paragraph number="353" book="paci">
ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩋᨿᩴ ᨨᨶ᩠ᨶᩮᩣ ᨽᩥᨠ᩠ᨡᩩ ᩈᩴᨥᨾᨩ᩠ᨫᩮ ᩋᩣᨸᨲ᩠ᨲᩥᨿᩣ ᩋᨶᩩᨿᩩᨬ᩠ᨩᩦᨿᨾᩣᨶᩮᩣ ᩋᨬ᩠ᨬᩮᨶᨬ᩠ᨬᩴ ᨸᨭᩥᨧᩁᨲᩥ. ᩈᩴᨥᩮᩣ ᨨᨶ᩠ᨶᩔ ᨽᩥᨠ᩠ᨡᩩᨶᩮᩣ ᩋᨬ᩠ᨬᩅᩤᨴᨠᩴ ᩁᩮᩣᨸᩮᨲᩥ. ᨿᩔᩣᨿᩈ᩠ᨾᨲᩮᩣ ᨡᨾᨲᩥ ᨨᨶ᩠ᨶᩔ ᨽᩥᨠ᩠ᨡᩩᨶᩮᩣ ᩋᨬ᩠ᨬᩅᩤᨴᨠᩔ ᩁᩮᩣᨸᨶᩣ, ᩈᩮᩣ ᨲᩩᨱ᩠ᩉᩔ; ᨿᩔ ᨶᨠ᩠ᨡᨾᨲᩥ, ᩈᩮᩣ ᨽᩣᩈᩮᨿ᩠ᨿ.
</Paragraph>

<Paragraph number="354" book="paci">
ᩁᩮᩣᨸᩥᨲᩴ ᩈᩴᨥᩮᨶ ᨨᨶ᩠ᨶᩔ ᨽᩥᨠ᩠ᨡᩩᨶᩮᩣ ᩋᨬ᩠ᨬᩅᩤᨴᨠᩴ. ᨡᨾᨲᩥ ᩈᩴᨥᩔ, ᨲᩈ᩠ᨾᩣ ᨲᩩᨱ᩠ᩉᩦ, ᩑᩅᨾᩮᨲᩴ ᨵᩤᩁᨿᩣᨾᩦ’”ᨲᩥ.
</Paragraph>

<Paragraph number="355" book="paci">
ᩋᨳ ᨡᩮᩣ ᨽᨣᩅᩤ ᩋᩣᨿᩈ᩠ᨾᨶ᩠ᨲᩴ ᨨᨶ᩠ᨶᩴ ᩋᨶᩮᨠᨸᩁᩥᨿᩣᨿᩮᨶ ᩅᩥᨣᩁᩉᩥᨲ᩠ᩅᩣ ᨴᩩᨻ᩠ᨽᩁᨲᩣᨿ …ᨸᩮ…  ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᩮᨿ᩠ᨿᩣᨳ—
</Paragraph>

<Paragraph number="356" book="paci">
<Emphasis>“ᩋᨬ᩠ᨬᩅᩤᨴᨠᩮ ᨸᩣᨧᩥᨲ᩠ᨲᩥᨿᨶ᩺”</Emphasis>ᨲᩥ.
</Paragraph>

<Paragraph number="357" book="paci">
ᩑᩅᨬ᩠ᨧᩥᨴᩴ ᨽᨣᩅᨲᩣ ᨽᩥᨠ᩠ᨡᩪᨶᩴ ᩈᩥᨠ᩠ᨡᩣᨸᨴᩴ ᨸᨬ᩠ᨬᨲ᩠ᨲᩴ ᩉᩮᩣᨲᩥ.
</Paragraph>

</Division>
<Division number="96" book="paci">

<Paragraph number="358" book="paci">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᩣᨿᩈ᩠ᨾᩣ ᨨᨶ᩠ᨶᩮᩣ ᩈᩴᨥᨾᨩ᩠ᨫᩮ ᩋᩣᨸᨲ᩠ᨲᩥᨿᩣ ᩋᨶᩩᨿᩩᨬ᩠ᨩᩦᨿᨾᩣᨶᩮᩣ ᩋᨬ᩠ᨬᩮᨶᨬ᩠ᨬᩴ ᨸᨭᩥᨧᩁᨶ᩠ᨲᩮᩣ—  “ᩋᩣᨸᨲ᩠ᨲᩥᩴ ᩋᩣᨸᨩ᩠ᨩᩥᩔᩣᨾᩦ”ᨲᩥ ᨲᩩᨱ᩠ᩉᩦᨽᩪᨲᩮᩣ ᩈᩴᨥᩴ ᩅᩥᩉᩮᩈᩮᨲᩥ. ᨿᩮ ᨲᩮ ᨽᩥᨠ᩠ᨡᩪ ᩋᨸ᩠ᨸᩥᨧ᩠ᨨᩣ …ᨸᩮ…  ᨲᩮ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᩋᩣᨿᩈ᩠ᨾᩣ ᨨᨶ᩠ᨶᩮᩣ ᩈᩴᨥᨾᨩ᩠ᨫᩮ ᩋᩣᨸᨲ᩠ᨲᩥᨿᩣ ᩋᨶᩩᨿᩩᨬ᩠ᨩᩦᨿᨾᩣᨶᩮᩣ ᨲᩩᨱ᩠ᩉᩦᨽᩪᨲᩮᩣ ᩈᩴᨥᩴ ᩅᩥᩉᩮᩈᩮᩔᨲᩦ”ᨲᩥ …ᨸᩮ…  “ᩈᨧ᩠ᨧᩴ ᨠᩥᩁ ᨲ᩠ᩅᩴ, ᨨᨶ᩠ᨶ, ᩈᩴᨥᨾᨩ᩠ᨫᩮ ᩋᩣᨸᨲ᩠ᨲᩥᨿᩣ ᩋᨶᩩᨿᩩᨬ᩠ᨩᩦᨿᨾᩣᨶᩮᩣ ᨲᩩᨱ᩠ᩉᩦᨽᩪᨲᩮᩣ ᩈᩴᨥᩴ ᩅᩥᩉᩮᩈᩮᩈᩦ”ᨲᩥ? “ᩈᨧ᩠ᨧᩴ, ᨽᨣᩅᩤ”ᨲᩥ. ᩅᩥᨣᩁᩉᩥ ᨻᩩᨴ᩠ᨵᩮᩤ ᨽᨣᩅᩤ …ᨸᩮ…  ᨠᨳᨬ᩠ᩉᩥ ᨶᩣᨾ ᨲ᩠ᩅᩴ, ᨾᩮᩣᨥᨸᩩᩁᩥᩈ, ᩈᩴᨥᨾᨩ᩠ᨫᩮ ᩋᩣᨸᨲ᩠ᨲᩥᨿᩣ ᩋᨶᩩᨿᩩᨬ᩠ᨩᩦᨿᨾᩣᨶᩮᩣ ᨲᩩᨱ᩠ᩉᩦᨽᩪᨲᩮᩣ ᩈᩴᨥᩴ ᩅᩥᩉᩮᩈᩮᩔᩈᩥ. ᨶᩮᨲᩴ, ᨾᩮᩣᨥᨸᩩᩁᩥᩈ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ …ᨸᩮ…  ᩅᩥᨣᩁᩉᩥᨲ᩠ᩅᩣ …ᨸᩮ…  ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᨲᩮᨶ ᩉᩥ, ᨽᩥᨠ᩠ᨡᩅᩮ, ᩈᩴᨥᩮᩣ ᨨᨶ᩠ᨶᩔ ᨽᩥᨠ᩠ᨡᩩᨶᩮᩣ ᩅᩥᩉᩮᩈᨠᩴ ᩁᩮᩣᨸᩮᨲᩩ. ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩁᩮᩣᨸᩮᨲᨻ᩠ᨻᩴ. ᨻ᩠ᨿᨲ᩠ᨲᩮᨶ ᨽᩥᨠ᩠ᨡᩩᨶᩣ ᨸᨭᩥᨻᩃᩮᨶ ᩈᩴᨥᩮᩣ ᨬᩣᨸᩮᨲᨻ᩠ᨻᩮᩣ—
</Paragraph>

</Division>
<Division number="97" book="paci">

<Paragraph number="359" book="paci">
‘ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩋᨿᩴ ᨨᨶ᩠ᨶᩮᩣ ᨽᩥᨠ᩠ᨡᩩ ᩈᩴᨥᨾᨩ᩠ᨫᩮ ᩋᩣᨸᨲ᩠ᨲᩥᨿᩣ ᩋᨶᩩᨿᩩᨬ᩠ᨩᩦᨿᨾᩣᨶᩮᩣ ᨲᩩᨱ᩠ᩉᩦᨽᩪᨲᩮᩣ ᩈᩴᨥᩴ ᩅᩥᩉᩮᩈᩮᨲᩥ. ᨿᨴᩥ ᩈᩴᨥᩔ ᨸᨲ᩠ᨲᨠᩃᩖᩴ, ᩈᩴᨥᩮᩣ ᨨᨶ᩠ᨶᩔ ᨽᩥᨠ᩠ᨡᩩᨶᩮᩣ ᩅᩥᩉᩮᩈᨠᩴ ᩁᩮᩣᨸᩮᨿ᩠ᨿ. ᩑᩈᩣ ᨬᨲ᩠ᨲᩥ.
</Paragraph>

<Paragraph number="360" book="paci">
ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩋᨿᩴ ᨨᨶ᩠ᨶᩮᩣ ᨽᩥᨠ᩠ᨡᩩ ᩈᩴᨥᨾᨩ᩠ᨫᩮ ᩋᩣᨸᨲ᩠ᨲᩥᨿᩣ ᩋᨶᩩᨿᩩᨬ᩠ᨩᩦᨿᨾᩣᨶᩮᩣ ᨲᩩᨱ᩠ᩉᩦᨽᩪᨲᩮᩣ ᩈᩴᨥᩴ ᩅᩥᩉᩮᩈᩮᨲᩥ. ᩈᩴᨥᩮᩣ ᨨᨶ᩠ᨶᩔ ᨽᩥᨠ᩠ᨡᩩᨶᩮᩣ ᩅᩥᩉᩮᩈᨠᩴ ᩁᩮᩣᨸᩮᨲᩥ. ᨿᩔᩣᨿᩈ᩠ᨾᨲᩮᩣ ᨡᨾᨲᩥ ᨨᨶ᩠ᨶᩔ ᨽᩥᨠ᩠ᨡᩩᨶᩮᩣ ᩅᩥᩉᩮᩈᨠᩔ ᩁᩮᩣᨸᨶᩣ, ᩈᩮᩣ ᨲᩩᨱ᩠ᩉᩔ; ᨿᩔ ᨶᨠ᩠ᨡᨾᨲᩥ, ᩈᩮᩣ ᨽᩣᩈᩮᨿ᩠ᨿ.
</Paragraph>

<Paragraph number="361" book="paci">
ᩁᩮᩣᨸᩥᨲᩴ ᩈᩴᨥᩮᨶ ᨨᨶ᩠ᨶᩔ ᨽᩥᨠ᩠ᨡᩩᨶᩮᩣ ᩅᩥᩉᩮᩈᨠᩴ. ᨡᨾᨲᩥ ᩈᩴᨥᩔ, ᨲᩈ᩠ᨾᩣ ᨲᩩᨱ᩠ᩉᩦ, ᩑᩅᨾᩮᨲᩴ ᨵᩤᩁᨿᩣᨾᩦ’”ᨲᩥ.
</Paragraph>

<Paragraph number="362" book="paci">
ᩋᨳ ᨡᩮᩣ ᨽᨣᩅᩤ ᩋᩣᨿᩈ᩠ᨾᨶ᩠ᨲᩴ ᨨᨶ᩠ᨶᩴ ᩋᨶᩮᨠᨸᩁᩥᨿᩣᨿᩮᨶ ᩅᩥᨣᩁᩉᩥᨲ᩠ᩅᩣ ᨴᩩᨻ᩠ᨽᩁᨲᩣᨿ …ᨸᩮ…  ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᩮᨿ᩠ᨿᩣᨳ—
</Paragraph>

</Division>
<Division number="98" book="paci">

<Paragraph number="363" book="paci">
<Emphasis>“ᩋᨬ᩠ᨬᩅᩤᨴᨠᩮ ᩅᩥᩉᩮᩈᨠᩮ ᨸᩣᨧᩥᨲ᩠ᨲᩥᨿᨶ᩺”</Emphasis>ᨲᩥ. (*12*:<Emphasis>61</Emphasis>)
</Paragraph>

</Division>
<Division number="99" book="paci">

<Paragraph number="364" book="paci">
<Emphasis>ᩋᨬ᩠ᨬᩅᩤᨴᨠᩮᩣ</Emphasis> ᨶᩣᨾ ᩈᩴᨥᨾᨩ᩠ᨫᩮ ᩅᨲ᩠ᨳᩩᩈ᩠ᨾᩥᩴ ᩅᩤ ᩋᩣᨸᨲ᩠ᨲᩥᨿᩣ ᩅᩤ ᩋᨶᩩᨿᩩᨬ᩠ᨩᩦᨿᨾᩣᨶᩮᩣ ᨲᩴ ᨶ ᨠᨳᩮᨲᩩᨠᩣᨾᩮᩣ ᨲᩴ ᨶ ᩏᨣ᩠ᨥᩣᨭᩮᨲᩩᨠᩣᨾᩮᩣ ᩋᨬ᩠ᨬᩮᨶᨬ᩠ᨬᩴ ᨸᨭᩥᨧᩁᨲᩥ—  “ᨠᩮᩣ ᩋᩣᨸᨶ᩠ᨶᩮᩣ, ᨠᩥᩴ ᩋᩣᨸᨶ᩠ᨶᩮᩣ, ᨠᩥᩈ᩠ᨾᩥᩴ ᩋᩣᨸᨶ᩠ᨶᩮᩣ, ᨠᨳᩴ ᩋᩣᨸᨶ᩠ᨶᩮᩣ, ᨠᩴ ᨽᨱᨳ, ᨠᩥᩴ ᨽᨱᨳᩣ”ᨲᩥ. ᩑᩈᩮᩣ ᩋᨬ᩠ᨬᩅᩤᨴᨠᩮᩣ ᨶᩣᨾ.
</Paragraph>

<Paragraph number="365" book="paci">
<Emphasis>ᩅᩥᩉᩮᩈᨠᩮᩣ</Emphasis> ᨶᩣᨾ ᩈᩴᨥᨾᨩ᩠ᨫᩮ ᩅᨲ᩠ᨳᩩᩈ᩠ᨾᩥᩴ ᩅᩤ ᩋᩣᨸᨲ᩠ᨲᩥᨿᩣ ᩅᩤ ᩋᨶᩩᨿᩩᨬ᩠ᨩᩦᨿᨾᩣᨶᩮᩣ ᨲᩴ ᨶ ᨠᨳᩮᨲᩩᨠᩣᨾᩮᩣ ᨲᩴ ᨶ ᩏᨣ᩠ᨥᩣᨭᩮᨲᩩᨠᩣᨾᩮᩣ ᨲᩩᨱ᩠ᩉᩦᨽᩪᨲᩮᩣ ᩈᩴᨥᩴ ᩅᩥᩉᩮᩈᩮᨲᩥ. ᩑᩈᩮᩣ ᩅᩥᩉᩮᩈᨠᩮᩣ ᨶᩣᨾ.
</Paragraph>

</Division>
<Division number="100" book="paci">

<Paragraph number="366" book="paci">
ᩋᩁᩮᩣᨸᩥᨲᩮ ᩋᨬ᩠ᨬᩅᩤᨴᨠᩮ ᩈᩴᨥᨾᨩ᩠ᨫᩮ ᩅᨲ᩠ᨳᩩᩈ᩠ᨾᩥᩴ ᩅᩤ ᩋᩣᨸᨲ᩠ᨲᩥᨿᩣ ᩅᩤ ᩋᨶᩩᨿᩩᨬ᩠ᨩᩦᨿᨾᩣᨶᩮᩣ ᨲᩴ ᨶ ᨠᨳᩮᨲᩩᨠᩣᨾᩮᩣ ᨲᩴ ᨶ ᩏᨣ᩠ᨥᩣᨭᩮᨲᩩᨠᩣᨾᩮᩣ ᩋᨬ᩠ᨬᩮᨶᨬ᩠ᨬᩴ ᨸᨭᩥᨧᩁᨲᩥ—  “ᨠᩮᩣ ᩋᩣᨸᨶ᩠ᨶᩮᩣ, ᨠᩥᩴ ᩋᩣᨸᨶ᩠ᨶᩮᩣ, ᨠᩥᩈ᩠ᨾᩥᩴ ᩋᩣᨸᨶ᩠ᨶᩮᩣ, ᨠᨳᩴ ᩋᩣᨸᨶ᩠ᨶᩮᩣ, ᨠᩴ ᨽᨱᨳ, ᨠᩥᩴ ᨽᨱᨳᩣ”ᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᩁᩮᩣᨸᩥᨲᩮ ᩅᩥᩉᩮᩈᨠᩮ ᩈᩴᨥᨾᨩ᩠ᨫᩮ ᩅᨲ᩠ᨳᩩᩈ᩠ᨾᩥᩴ ᩅᩤ ᩋᩣᨸᨲ᩠ᨲᩥᨿᩣ ᩅᩤ ᩋᨶᩩᨿᩩᨬ᩠ᨩᩦᨿᨾᩣᨶᩮᩣ ᨲᩴ ᨶ ᨠᨳᩮᨲᩩᨠᩣᨾᩮᩣ ᨲᩴ ᨶ ᩏᨣ᩠ᨥᩣᨭᩮᨲᩩᨠᩣᨾᩮᩣ ᨲᩩᨱ᩠ᩉᩦᨽᩪᨲᩮᩣ ᩈᩴᨥᩴ ᩅᩥᩉᩮᩈᩮᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩁᩮᩣᨸᩥᨲᩮ ᩋᨬ᩠ᨬᩅᩤᨴᨠᩮ ᩈᩴᨥᨾᨩ᩠ᨫᩮ ᩅᨲ᩠ᨳᩩᩈ᩠ᨾᩥᩴ ᩅᩤ ᩋᩣᨸᨲ᩠ᨲᩥᨿᩣ ᩅᩤ ᩋᨶᩩᨿᩩᨬ᩠ᨩᩦᨿᨾᩣᨶᩮᩣ ᨲᩴ ᨶ ᨠᨳᩮᨲᩩᨠᩣᨾᩮᩣ ᨲᩴ ᨶ ᩏᨣ᩠ᨥᩣᨭᩮᨲᩩᨠᩣᨾᩮᩣ ᩋᨬ᩠ᨬᩮᨶᨬ᩠ᨬᩴ ᨸᨭᩥᨧᩁᨲᩥ—  “ᨠᩮᩣ ᩋᩣᨸᨶ᩠ᨶᩮᩣ, ᨠᩥᩴ ᩋᩣᨸᨶ᩠ᨶᩮᩣ, ᨠᩥᩈ᩠ᨾᩥᩴ ᩋᩣᨸᨶ᩠ᨶᩮᩣ, ᨠᨳᩴ ᩋᩣᨸᨶ᩠ᨶᩮᩣ, ᨠᩴ ᨽᨱᨳ, ᨠᩥᩴ ᨽᨱᨳᩣ”ᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ. ᩁᩮᩣᨸᩥᨲᩮ ᩅᩥᩉᩮᩈᨠᩮ ᩈᩴᨥᨾᨩ᩠ᨫᩮ ᩅᨲ᩠ᨳᩩᩈ᩠ᨾᩥᩴ ᩅᩤ ᩋᩣᨸᨲ᩠ᨲᩥᨿᩣ ᩅᩤ ᩋᨶᩩᨿᩩᨬ᩠ᨩᩦᨿᨾᩣᨶᩮᩣ ᨲᩴ ᨶ ᨠᨳᩮᨲᩩᨠᩣᨾᩮᩣ ᨲᩴ ᨶ ᩏᨣ᩠ᨥᩣᨭᩮᨲᩩᨠᩣᨾᩮᩣ ᨲᩩᨱ᩠ᩉᩦᨽᩪᨲᩮᩣ ᩈᩴᨥᩴ ᩅᩥᩉᩮᩈᩮᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

</Division>
<Division number="101" book="paci">

<Paragraph number="367" book="paci">
ᨵᨾ᩠ᨾᨠᨾ᩠ᨾᩮ ᨵᨾ᩠ᨾᨠᨾ᩠ᨾᩈᨬ᩠ᨬᩦ ᩋᨬ᩠ᨬᩅᩤᨴᨠᩮ ᩅᩥᩉᩮᩈᨠᩮ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ. ᨵᨾ᩠ᨾᨠᨾ᩠ᨾᩮ ᩅᩮᨾᨲᩥᨠᩮᩣ ᩋᨬ᩠ᨬᩅᩤᨴᨠᩮ ᩅᩥᩉᩮᩈᨠᩮ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ. ᨵᨾ᩠ᨾᨠᨾ᩠ᨾᩮ ᩋᨵᨾ᩠ᨾᨠᨾ᩠ᨾᩈᨬ᩠ᨬᩦ ᩋᨬ᩠ᨬᩅᩤᨴᨠᩮ ᩅᩥᩉᩮᩈᨠᩮ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ. ᩋᨵᨾ᩠ᨾᨠᨾ᩠ᨾᩮ ᨵᨾ᩠ᨾᨠᨾ᩠ᨾᩈᨬ᩠ᨬᩦ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨵᨾ᩠ᨾᨠᨾ᩠ᨾᩮ ᩅᩮᨾᨲᩥᨠᩮᩣ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨵᨾ᩠ᨾᨠᨾ᩠ᨾᩮ ᩋᨵᨾ᩠ᨾᨠᨾ᩠ᨾᩈᨬ᩠ᨬᩦ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ.
</Paragraph>

</Division>
<Division number="102" book="paci">

<Paragraph number="368" book="paci">
ᩋᨶᩣᨸᨲ᩠ᨲᩥ—  ᩋᨩᩣᨶᨶ᩠ᨲᩮᩣ ᨸᩩᨧ᩠ᨨᨲᩥ, ᨣᩥᩃᩣᨶᩮᩣ ᩅᩤ ᨶ ᨠᨳᩮᨲᩥ; “ᩈᩴᨥᩔ ᨽᨱ᩠ᨯᨶᩴ ᩅᩤ ᨠᩃᩉᩮᩣ ᩅᩤ ᩅᩥᨣ᩠ᨣᩉᩮᩣ ᩅᩤ ᩅᩥᩅᩤᨴᩮᩤ ᩅᩤ ᨽᩅᩥᩔᨲᩦ”ᨲᩥ ᨶ ᨠᨳᩮᨲᩥ; “ᩈᩴᨥᨽᩮᨴᩮᩤ ᩅᩤ ᩈᩴᨥᩁᩣᨩᩥ ᩅᩤ ᨽᩅᩥᩔᨲᩦ”ᨲᩥ ᨶ ᨠᨳᩮᨲᩥ; “ᩋᨵᨾ᩠ᨾᩮᨶ ᩅᩤ ᩅᨣ᩠ᨣᩮᨶ ᩅᩤ ᨶᨠᨾ᩠ᨾᩣᩁᩉᩔ ᩅᩤ ᨠᨾ᩠ᨾᩴ ᨠᩁᩥᩔᨲᩦ”ᨲᩥ ᨶ ᨠᨳᩮᨲᩥ; ᩏᨾ᩠ᨾᨲ᩠ᨲᨠᩔ, ᩋᩣᨴᩥᨠᨾ᩠ᨾᩥᨠᩔᩣᨲᩥ.

</Paragraph>
</Division>

<Paragraph number="369" type="center" book="paci">
ᩋᨬ᩠ᨬᩅᩤᨴᨠᩈᩥᨠ᩠ᨡᩣᨸᨴᩴ ᨶᩥᨭ᩠ᨮᩥᨲᩴ ᨴᩩᨲᩥᨿᩴ.
</Paragraph>