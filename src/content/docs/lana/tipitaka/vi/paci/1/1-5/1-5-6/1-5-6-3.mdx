---
title: "1.5.6.3 ᩉᩈᨵᨾ᩠ᨾᩈᩥᨠ᩠ᨡᩣᨸᨴ"
tableOfContents: false
sidebar:
  order: 4
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="335" book="paci">

<Paragraph number="1038" book="paci">
ᨲᩮᨶ ᩈᨾᨿᩮᨶ ᨻᩩᨴ᩠ᨵᩮᩤ ᨽᨣᩅᩤ ᩈᩣᩅᨲ᩠ᨳᩥᨿᩴ ᩅᩥᩉᩁᨲᩥ ᨩᩮᨲᩅᨶᩮ ᩋᨶᩣᨳᨸᩥᨱ᩠ᨯᩥᨠᩔ ᩋᩣᩁᩣᨾᩮ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩈᨲ᩠ᨲᩁᩈᩅᨣ᩠ᨣᩥᨿᩣ ᨽᩥᨠ᩠ᨡᩪ ᩋᨧᩥᩁᩅᨲᩥᨿᩣ ᨶᨴᩥᨿᩣ ᩏᨴᨠᩮ ᨠᩦᩊᨶ᩠ᨲᩥ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩁᩣᨩᩣ ᨸᩈᩮᨶᨴᩥ ᨠᩮᩣᩈᩃᩮᩣ ᨾᩃᩖᩥᨠᩣᨿ ᨴᩮᩅᩥᨿᩣ ᩈᨴ᩠ᨵᩥᩴ ᩏᨸᩁᩥᨸᩣᩈᩣᨴᩅᩁᨣᨲᩮᩣ ᩉᩮᩣᨲᩥ. ᩋᨴ᩠ᨴᩈᩣ ᨡᩮᩣ ᩁᩣᨩᩣ ᨸᩈᩮᨶᨴᩥ ᨠᩮᩣᩈᩃᩮᩣ ᩈᨲ᩠ᨲᩁᩈᩅᨣ᩠ᨣᩥᨿᩮ ᨽᩥᨠ᩠ᨡᩪ ᩋᨧᩥᩁᩅᨲᩥᨿᩣ ᨶᨴᩥᨿᩣ ᩏᨴᨠᩮ ᨠᩦᩊᨶ᩠ᨲᩮ. ᨴᩥᩈ᩠ᩅᩣᨶ ᨾᩃᩖᩥᨠᩴ ᨴᩮᩅᩥᩴ ᩑᨲᨴᩅᩮᩤᨧ—  “ᩑᨲᩮ ᨲᩮ, ᨾᩃᩖᩥᨠᩮ, ᩋᩁᩉᨶ᩠ᨲᩮᩣ ᩏᨴᨠᩮ ᨠᩦᩊᨶ᩠ᨲᩦ”ᨲᩥ. “ᨶᩥᩔᩴᩈᨿᩴ ᨡᩮᩣ, ᨾᩉᩣᩁᩣᨩ, ᨽᨣᩅᨲᩣ ᩈᩥᨠ᩠ᨡᩣᨸᨴᩴ ᩋᨸᨬ᩠ᨬᨲ᩠ᨲᩴ. ᨲᩮ ᩅᩤ ᨽᩥᨠ᩠ᨡᩪ ᩋᨸ᩠ᨸᨠᨲᨬ᩠ᨬᩩᨶᩮᩣ”ᨲᩥ. ᩋᨳ ᨡᩮᩣ ᩁᨬ᩠ᨬᩮᩣ ᨸᩈᩮᨶᨴᩥᩔ ᨠᩮᩣᩈᩃᩔ ᩑᨲᨴᩉᩮᩣᩈᩥ—  “ᨠᩮᨶ ᨶᩩ ᨡᩮᩣ ᩋᩉᩴ ᩏᨸᩣᨿᩮᨶ ᨽᨣᩅᨲᩮᩣ ᨧ ᨶ ᩋᩣᩁᩮᩣᨧᩮᨿ᩠ᨿᩴ, ᨽᨣᩅᩤ ᨧ ᨩᩣᨶᩮᨿ᩠ᨿ ᩍᨾᩮ ᨽᩥᨠ᩠ᨡᩪ ᩏᨴᨠᩮ ᨠᩦᩊᩥᨲᩣ”ᨲᩥ? ᩋᨳ ᨡᩮᩣ ᩁᩣᨩᩣ ᨸᩈᩮᨶᨴᩥ ᨠᩮᩣᩈᩃᩮᩣ ᩈᨲ᩠ᨲᩁᩈᩅᨣ᩠ᨣᩥᨿᩮ ᨽᩥᨠ᩠ᨡᩪ ᨸᨠ᩠ᨠᩮᩣᩈᩣᨸᩮᨲ᩠ᩅᩣ ᨾᩉᨶ᩠ᨲᩴ ᨣᩩᩊᨸᩥᨱ᩠ᨯᩴ ᩋᨴᩤᩈᩥ—  “ᩍᨾᩴ, ᨽᨶ᩠ᨲᩮ, ᨣᩩᩊᨸᩥᨱ᩠ᨯᩴ ᨽᨣᩅᨲᩮᩣ ᨴᩮᨳᩣ”ᨲᩥ. ᩈᨲ᩠ᨲᩁᩈᩅᨣ᩠ᨣᩥᨿᩣ ᨽᩥᨠ᩠ᨡᩪ ᨲᩴ ᨣᩩᩊᨸᩥᨱ᩠ᨯᩴ ᩋᩣᨴᩤᨿ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥᩴᩈᩩ; ᩏᨸᩈᩘᨠᨾᩥᨲ᩠ᩅᩣ ᨽᨣᩅᨶ᩠ᨲᩴ ᩑᨲᨴᩅᩮᩤᨧᩩᩴ—  “ᩍᨾᩴ, ᨽᨶ᩠ᨲᩮ, ᨣᩩᩊᨸᩥᨱ᩠ᨯᩴ ᩁᩣᨩᩣ ᨸᩈᩮᨶᨴᩥ ᨠᩮᩣᩈᩃᩮᩣ ᨽᨣᩅᨲᩮᩣ ᨴᩮᨲᩦ”ᨲᩥ. “ᨠᩉᩴ ᨸᨶ ᨲᩩᨾ᩠ᩉᩮ, ᨽᩥᨠ᩠ᨡᩅᩮ, ᩁᩣᨩᩣ ᩋᨴ᩠ᨴᩈᩣ”ᨲᩥ. “ᩋᨧᩥᩁᩅᨲᩥᨿᩣ ᨶᨴᩥᨿᩣ, ᨽᨣᩅᩤ, ᩏᨴᨠᩮ ᨠᩦᩊᨶ᩠ᨲᩮ”ᨲᩥ. ᩅᩥᨣᩁᩉᩥ ᨻᩩᨴ᩠ᨵᩮᩤ ᨽᨣᩅᩤ …ᨸᩮ…  ᨠᨳᨬ᩠ᩉᩥ ᨶᩣᨾ ᨲᩩᨾ᩠ᩉᩮ, ᨾᩮᩣᨥᨸᩩᩁᩥᩈᩣ, ᩏᨴᨠᩮ ᨠᩦᩊᩥᩔᨳ. ᨶᩮᨲᩴ, ᨾᩮᩣᨥᨸᩩᩁᩥᩈᩣ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ …ᨸᩮ…  ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᩮᨿ᩠ᨿᩣᨳ—
</Paragraph>

</Division>
<Division number="336" book="paci">

<Paragraph number="1039" book="paci">
<Emphasis>“ᩏᨴᨠᩮ ᩉᩈᨵᨾ᩠ᨾᩮ ᨸᩣᨧᩥᨲ᩠ᨲᩥᨿᨶ᩺”</Emphasis>ᨲᩥ. (*53*:<Emphasis>102</Emphasis>)
</Paragraph>

</Division>
<Division number="337" book="paci">

<Paragraph number="1040" book="paci">
<Emphasis>ᩏᨴᨠᩮ ᩉᩈᨵᨾ᩠ᨾᩮᩣ</Emphasis> ᨶᩣᨾ ᩏᨸᩁᩥᨣᩮᩤᨸ᩠ᨹᨠᩮ ᩏᨴᨠᩮ ᩉᩈᩣᨵᩥᨸ᩠ᨸᩣᨿᩮᩣ ᨶᩥᨾᩩᨩ᩠ᨩᨲᩥ ᩅᩤ ᩏᨾ᩠ᨾᩩᨩ᩠ᨩᨲᩥ ᩅᩤ ᨸᩃᩅᨲᩥ ᩅᩤ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

</Division>
<Division number="338" book="paci">

<Paragraph number="1041" book="paci">
ᩏᨴᨠᩮ ᩉᩈᨵᨾ᩠ᨾᩮ ᩉᩈᨵᨾ᩠ᨾᩈᨬ᩠ᨬᩦ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ. ᩏᨴᨠᩮ ᩉᩈᨵᨾ᩠ᨾᩮ ᩅᩮᨾᨲᩥᨠᩮᩣ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ. ᩏᨴᨠᩮ ᩉᩈᨵᨾ᩠ᨾᩮ ᩋᩉᩈᨵᨾ᩠ᨾᩈᨬ᩠ᨬᩦ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

<Paragraph number="1042" book="paci">
ᩉᩮᨭ᩠ᨮᩣᨣᩮᩤᨸ᩠ᨹᨠᩮ ᩏᨴᨠᩮ ᨠᩦᩊᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩏᨴᨠᩮ ᨶᩣᩅᩤᨿ ᨠᩦᩊᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩉᨲ᩠ᨳᩮᨶ ᩅᩤ ᨸᩣᨴᩮᨶ ᩅᩤ ᨠᨭ᩠ᨮᩮᨶ ᩅᩤ ᨠᨮᩃᩣᨿ ᩅᩤ ᩏᨴᨠᩴ ᨸᩉᩁᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨽᩣᨩᨶᨣᨲᩴ ᩏᨴᨠᩴ ᩅᩤ ᨠᨬ᩠ᨩᩥᨠᩴ ᩅᩤ ᨡᩦᩁᩴ ᩅᩤ ᨲᨠ᩠ᨠᩴ ᩅᩤ ᩁᨩᨶᩴ ᩅᩤ ᨸᩔᩣᩅᩴ ᩅᩤ ᨧᩥᨠ᩠ᨡᩃᩖᩴ ᩅᩤ ᨠᩦᩊᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ.
</Paragraph>

<Paragraph number="1043" book="paci">
ᩏᨴᨠᩮ ᩋᩉᩈᨵᨾ᩠ᨾᩮ ᩉᩈᨵᨾ᩠ᨾᩈᨬ᩠ᨬᩦ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩏᨴᨠᩮ ᩋᩉᩈᨵᨾ᩠ᨾᩮ ᩅᩮᨾᨲᩥᨠᩮᩣ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩏᨴᨠᩮ ᩋᩉᩈᨵᨾ᩠ᨾᩮ ᩋᩉᩈᨵᨾ᩠ᨾᩈᨬ᩠ᨬᩦ, ᩋᨶᩣᨸᨲ᩠ᨲᩥ.
</Paragraph>

</Division>
<Division number="339" book="paci">

<Paragraph number="1044" book="paci">
ᩋᨶᩣᨸᨲ᩠ᨲᩥ—  ᨶ ᩉᩈᩣᨵᩥᨸ᩠ᨸᩣᨿᩮᩣ, ᩈᨲᩥ ᨠᩁᨱᩦᨿᩮ ᩏᨴᨠᩴ ᩒᨲᩁᩥᨲ᩠ᩅᩣ ᨶᩥᨾᩩᨩ᩠ᨩᨲᩥ ᩅᩤ ᩏᨾ᩠ᨾᩩᨩ᩠ᨩᨲᩥ ᩅᩤ ᨸᩃᩅᨲᩥ ᩅᩤ, ᨸᩣᩁᩴ ᨣᨧ᩠ᨨᨶ᩠ᨲᩮᩣ ᨶᩥᨾᩩᨩ᩠ᨩᨲᩥ ᩅᩤ ᩏᨾ᩠ᨾᩩᨩ᩠ᨩᨲᩥ ᩅᩤ ᨸᩃᩅᨲᩥ ᩅᩤ, ᩋᩣᨸᨴᩤᩈᩩ, ᩏᨾ᩠ᨾᨲ᩠ᨲᨠᩔ, ᩋᩣᨴᩥᨠᨾ᩠ᨾᩥᨠᩔᩣᨲᩥ.

</Paragraph>
</Division>

<Paragraph number="1045" type="center" book="paci">
ᩉᩈᨵᨾ᩠ᨾᩈᩥᨠ᩠ᨡᩣᨸᨴᩴ ᨶᩥᨭ᩠ᨮᩥᨲᩴ ᨲᨲᩥᨿᩴ.
</Paragraph>