---
title: "1.5.3.1 ᩒᩅᩤᨴᩈᩥᨠ᩠ᨡᩣᨸᨴ"
tableOfContents: false
sidebar:
  order: 1
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="144" book="paci">

<Paragraph number="484" book="paci">
ᨲᩮᨶ ᩈᨾᨿᩮᨶ ᨻᩩᨴ᩠ᨵᩮᩤ ᨽᨣᩅᩤ ᩈᩣᩅᨲ᩠ᨳᩥᨿᩴ ᩅᩥᩉᩁᨲᩥ ᨩᩮᨲᩅᨶᩮ ᩋᨶᩣᨳᨸᩥᨱ᩠ᨯᩥᨠᩔ ᩋᩣᩁᩣᨾᩮ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨳᩮᩁᩣ ᨽᩥᨠ᩠ᨡᩪ ᨽᩥᨠ᩠ᨡᩩᨶᩥᨿᩮᩣ ᩒᩅᨴᨶ᩠ᨲᩣ ᩃᩣᨽᩥᨶᩮᩣ ᩉᩮᩣᨶ᩠ᨲᩥ ᨧᩦᩅᩁᨸᩥᨱ᩠ᨯᨸᩣᨲᩈᩮᨶᩣᩈᨶᨣᩥᩃᩣᨶᨸ᩠ᨸᨧ᩠ᨧᨿᨽᩮᩈᨩ᩠ᨩᨸᩁᩥᨠ᩠ᨡᩣᩁᩣᨶᩴ. ᩋᨳ ᨡᩮᩣ ᨨᨻ᩠ᨻᨣ᩠ᨣᩥᨿᩣᨶᩴ ᨽᩥᨠ᩠ᨡᩪᨶᩴ ᩑᨲᨴᩉᩮᩣᩈᩥ—  “ᩑᨲᩁᩉᩥ ᨡᩮᩣ, ᩋᩣᩅᩩᩈᩮᩣ, ᨳᩮᩁᩣ ᨽᩥᨠ᩠ᨡᩪ ᨽᩥᨠ᩠ᨡᩩᨶᩥᨿᩮᩣ ᩒᩅᨴᨶ᩠ᨲᩣ ᩃᩣᨽᩥᨶᩮᩣ ᩉᩮᩣᨶ᩠ᨲᩥ ᨧᩦᩅᩁᨸᩥᨱ᩠ᨯᨸᩣᨲᩈᩮᨶᩣᩈᨶᨣᩥᩃᩣᨶᨸ᩠ᨸᨧ᩠ᨧᨿᨽᩮᩈᨩ᩠ᨩᨸᩁᩥᨠ᩠ᨡᩣᩁᩣᨶᩴ. ᩉᨶ᩠ᨴᩣᩅᩩᩈᩮᩣ, ᨾᨿᨾ᩠ᨸᩥ ᨽᩥᨠ᩠ᨡᩩᨶᩥᨿᩮᩣ ᩒᩅᨴᩤᨾᩣ”ᨲᩥ. ᩋᨳ ᨡᩮᩣ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᨽᩥᨠ᩠ᨡᩩᨶᩥᨿᩮᩣ ᩏᨸᩈᩘᨠᨾᩥᨲ᩠ᩅᩣ ᩑᨲᨴᩅᩮᩤᨧᩩᩴ—  “ᩋᨾ᩠ᩉᩮᨸᩥ, ᨽᨣᩥᨶᩥᨿᩮᩣ, ᩏᨸᩈᩘᨠᨾᨳ; ᨾᨿᨾ᩠ᨸᩥ ᩒᩅᨴᩥᩔᩣᨾᩣ”ᨲᩥ.
</Paragraph>

<Paragraph number="485" book="paci">
ᩋᨳ ᨡᩮᩣ ᨲᩣ ᨽᩥᨠ᩠ᨡᩩᨶᩥᨿᩮᩣ ᨿᩮᨶ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᨲᩮᨶᩩᨸᩈᩘᨠᨾᩥᩴᩈᩩ; ᩏᨸᩈᩘᨠᨾᩥᨲ᩠ᩅᩣ ᨨᨻ᩠ᨻᨣ᩠ᨣᩥᨿᩮ ᨽᩥᨠ᩠ᨡᩪ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᨶᩥᩈᩦᨴᩥᩴᩈᩩ. ᩋᨳ ᨡᩮᩣ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᨽᩥᨠ᩠ᨡᩩᨶᩦᨶᩴ ᨸᩁᩥᨲ᩠ᨲᨬ᩠ᨬᩮᩅ ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨴᩥᩅᩈᩴ ᨲᩥᩁᨧ᩠ᨨᩣᨶᨠᨳᩣᨿ ᩅᩦᨲᩥᨶᩣᨾᩮᨲ᩠ᩅᩣ ᩏᨿ᩠ᨿᩮᩣᨩᩮᩈᩩᩴ—  “ᨣᨧ᩠ᨨᨳ, ᨽᨣᩥᨶᩥᨿᩮᩣ”ᨲᩥ. ᩋᨳ ᨡᩮᩣ ᨲᩣ ᨽᩥᨠ᩠ᨡᩩᨶᩥᨿᩮᩣ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥᩴᩈᩩ; ᩏᨸᩈᩘᨠᨾᩥᨲ᩠ᩅᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᩋᨭ᩠ᨮᩴᩈᩩ. ᩑᨠᨾᨶ᩠ᨲᩴ ᨮᩥᨲᩣ ᨡᩮᩣ ᨲᩣ ᨽᩥᨠ᩠ᨡᩩᨶᩥᨿᩮᩣ ᨽᨣᩅᩤ ᩑᨲᨴᩅᩮᩤᨧ—  “ᨠᨧ᩠ᨧᩥ, ᨽᩥᨠ᩠ᨡᩩᨶᩥᨿᩮᩣ, ᩒᩅᩤᨴᩮᩤ ᩍᨴ᩠ᨵᩮᩤ ᩋᩉᩮᩣᩈᩦ”ᨲᩥ? “ᨠᩩᨲᩮᩣ, ᨽᨶ᩠ᨲᩮ, ᩒᩅᩤᨴᩮᩤ ᩍᨴ᩠ᨵᩮᩤ ᨽᩅᩥᩔᨲᩥ. ᩋᨿ᩠ᨿᩣ ᨨᨻ᩠ᨻᨣ᩠ᨣᩥᨿᩣ ᨸᩁᩥᨲ᩠ᨲᨬ᩠ᨬᩮᩅ ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨴᩥᩅᩈᩴ ᨲᩥᩁᨧ᩠ᨨᩣᨶᨠᨳᩣᨿ ᩅᩦᨲᩥᨶᩣᨾᩮᨲ᩠ᩅᩣ ᩏᨿ᩠ᨿᩮᩣᨩᩮᩈᩩᨶ᩺”ᨲᩥ. ᩋᨳ ᨡᩮᩣ ᨽᨣᩅᩤ ᨲᩣ ᨽᩥᨠ᩠ᨡᩩᨶᩥᨿᩮᩣ ᨵᨾ᩠ᨾᩥᨿᩣ ᨠᨳᩣᨿ ᩈᨶ᩠ᨴᩔᩮᩈᩥ ᩈᨾᩣᨴᨸᩮᩈᩥ ᩈᨾᩩᨲ᩠ᨲᩮᨩᩮᩈᩥ ᩈᨾ᩠ᨸᩉᩴᩈᩮᩈᩥ. ᩋᨳ ᨡᩮᩣ ᨲᩣ ᨽᩥᨠ᩠ᨡᩩᨶᩥᨿᩮᩣ ᨽᨣᩅᨲᩣ ᨵᨾ᩠ᨾᩥᨿᩣ ᨠᨳᩣᨿ ᩈᨶ᩠ᨴᩔᩥᨲᩣ ᩈᨾᩣᨴᨸᩥᨲᩣ ᩈᨾᩩᨲ᩠ᨲᩮᨩᩥᨲᩣ ᩈᨾ᩠ᨸᩉᩴᩈᩥᨲᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᨸᨴᨠ᩠ᨡᩥᨱᩴ ᨠᨲ᩠ᩅᩣ ᨸᨠ᩠ᨠᨾᩥᩴᩈᩩ.
</Paragraph>

<Paragraph number="486" book="paci">
ᩋᨳ ᨡᩮᩣ ᨽᨣᩅᩤ ᩑᨲᩈ᩠ᨾᩥᩴ ᨶᩥᨴᩤᨶᩮ ᩑᨲᩈ᩠ᨾᩥᩴ ᨸᨠᩁᨱᩮ ᨽᩥᨠ᩠ᨡᩩᩈᩴᨥᩴ ᩈᨶ᩠ᨶᩥᨸᩣᨲᩣᨸᩮᨲ᩠ᩅᩣ ᨨᨻ᩠ᨻᨣ᩠ᨣᩥᨿᩮ ᨽᩥᨠ᩠ᨡᩪ ᨸᨭᩥᨸᩩᨧ᩠ᨨᩥ—  “ᩈᨧ᩠ᨧᩴ ᨠᩥᩁ ᨲᩩᨾ᩠ᩉᩮ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩦᨶᩴ ᨸᩁᩥᨲ᩠ᨲᨬ᩠ᨬᩮᩅ ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨴᩥᩅᩈᩴ ᨲᩥᩁᨧ᩠ᨨᩣᨶᨠᨳᩣᨿ ᩅᩦᨲᩥᨶᩣᨾᩮᨲ᩠ᩅᩣ ᩏᨿ᩠ᨿᩮᩣᨩᩮᨳᩣ”ᨲᩥ? “ᩈᨧ᩠ᨧᩴ, ᨽᨣᩅᩤ”ᨲᩥ. ᩅᩥᨣᩁᩉᩥ ᨻᩩᨴ᩠ᨵᩮᩤ ᨽᨣᩅᩤ …ᨸᩮ…  ᨠᨳᨬ᩠ᩉᩥ ᨶᩣᨾ ᨲᩩᨾ᩠ᩉᩮ, ᨾᩮᩣᨥᨸᩩᩁᩥᩈᩣ, ᨽᩥᨠ᩠ᨡᩩᨶᩦᨶᩴ ᨸᩁᩥᨲ᩠ᨲᨬ᩠ᨬᩮᩅ ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨴᩥᩅᩈᩴ ᨲᩥᩁᨧ᩠ᨨᩣᨶᨠᨳᩣᨿ ᩅᩦᨲᩥᨶᩣᨾᩮᨲ᩠ᩅᩣ ᩏᨿ᩠ᨿᩮᩣᨩᩮᩔᨳ. ᨶᩮᨲᩴ, ᨾᩮᩣᨥᨸᩩᩁᩥᩈᩣ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ …ᨸᩮ…  ᩅᩥᨣᩁᩉᩥᨲ᩠ᩅᩣ …ᨸᩮ…  ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩮᩣᩅᩤᨴᨠᩴ ᩈᨾ᩠ᨾᨶ᩠ᨶᩥᨲᩩᩴ. ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩈᨾ᩠ᨾᨶ᩠ᨶᩥᨲᨻ᩠ᨻᩮᩣ. ᨸᨮᨾᩴ ᨽᩥᨠ᩠ᨡᩩ ᨿᩣᨧᩥᨲᨻ᩠ᨻᩮᩣ. ᨿᩣᨧᩥᨲ᩠ᩅᩣ ᨻ᩠ᨿᨲ᩠ᨲᩮᨶ ᨽᩥᨠ᩠ᨡᩩᨶᩣ ᨸᨭᩥᨻᩃᩮᨶ ᩈᩴᨥᩮᩣ ᨬᩣᨸᩮᨲᨻ᩠ᨻᩮᩣ—
</Paragraph>

</Division>
<Division number="145" book="paci">

<Paragraph number="487" book="paci">
‘ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᨿᨴᩥ ᩈᩴᨥᩔ ᨸᨲ᩠ᨲᨠᩃᩖᩴ, ᩈᩴᨥᩮᩣ ᩍᨲ᩠ᨳᨶ᩠ᨶᩣᨾᩴ ᨽᩥᨠ᩠ᨡᩩᩴ ᨽᩥᨠ᩠ᨡᩩᨶᩮᩣᩅᩤᨴᨠᩴ ᩈᨾ᩠ᨾᨶ᩠ᨶᩮᨿ᩠ᨿ. ᩑᩈᩣ ᨬᨲ᩠ᨲᩥ.
</Paragraph>

<Paragraph number="488" book="paci">
ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩈᩴᨥᩮᩣ ᩍᨲ᩠ᨳᨶ᩠ᨶᩣᨾᩴ ᨽᩥᨠ᩠ᨡᩩᩴ ᨽᩥᨠ᩠ᨡᩩᨶᩮᩣᩅᩤᨴᨠᩴ ᩈᨾ᩠ᨾᨶ᩠ᨶᨲᩥ. ᨿᩔᩣᨿᩈ᩠ᨾᨲᩮᩣ ᨡᨾᨲᩥ ᩍᨲ᩠ᨳᨶ᩠ᨶᩣᨾᩔ ᨽᩥᨠ᩠ᨡᩩᨶᩮᩣ ᨽᩥᨠ᩠ᨡᩩᨶᩮᩣᩅᩤᨴᨠᩔ ᩈᨾ᩠ᨾᩩᨲᩥ, ᩈᩮᩣ ᨲᩩᨱ᩠ᩉᩔ; ᨿᩔ ᨶᨠ᩠ᨡᨾᨲᩥ, ᩈᩮᩣ ᨽᩣᩈᩮᨿ᩠ᨿ.
</Paragraph>

<Paragraph number="489" book="paci">
ᨴᩩᨲᩥᨿᨾ᩠ᨸᩥ ᩑᨲᨾᨲ᩠ᨳᩴ ᩅᨴᩤᨾᩥ …ᨸᩮ…  ᨲᨲᩥᨿᨾ᩠ᨸᩥ ᩑᨲᨾᨲ᩠ᨳᩴ ᩅᨴᩤᨾᩥ—  ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩈᩴᨥᩮᩣ ᩍᨲ᩠ᨳᨶ᩠ᨶᩣᨾᩴ ᨽᩥᨠ᩠ᨡᩩᩴ ᨽᩥᨠ᩠ᨡᩩᨶᩮᩣᩅᩤᨴᨠᩴ ᩈᨾ᩠ᨾᨶ᩠ᨶᨲᩥ. ᨿᩔᩣᨿᩈ᩠ᨾᨲᩮᩣ ᨡᨾᨲᩥ ᩍᨲ᩠ᨳᨶ᩠ᨶᩣᨾᩔ ᨽᩥᨠ᩠ᨡᩩᨶᩮᩣ ᨽᩥᨠ᩠ᨡᩩᨶᩮᩣᩅᩤᨴᨠᩔ ᩈᨾ᩠ᨾᩩᨲᩥ, ᩈᩮᩣ ᨲᩩᨱ᩠ᩉᩔ; ᨿᩔ ᨶᨠ᩠ᨡᨾᨲᩥ, ᩈᩮᩣ ᨽᩣᩈᩮᨿ᩠ᨿ.
</Paragraph>

<Paragraph number="490" book="paci">
ᩈᨾ᩠ᨾᨲᩮᩣ ᩈᩴᨥᩮᨶ ᩍᨲ᩠ᨳᨶ᩠ᨶᩣᨾᩮᩣ ᨽᩥᨠ᩠ᨡᩩ ᨽᩥᨠ᩠ᨡᩩᨶᩮᩣᩅᩤᨴᨠᩮᩣ. ᨡᨾᨲᩥ ᩈᩴᨥᩔ, ᨲᩈ᩠ᨾᩣ ᨲᩩᨱ᩠ᩉᩦ, ᩑᩅᨾᩮᨲᩴ ᨵᩤᩁᨿᩣᨾᩦ’”ᨲᩥ.
</Paragraph>

<Paragraph number="491" book="paci">
ᩋᨳ ᨡᩮᩣ ᨽᨣᩅᩤ ᨨᨻ᩠ᨻᨣ᩠ᨣᩥᨿᩮ ᨽᩥᨠ᩠ᨡᩪ ᩋᨶᩮᨠᨸᩁᩥᨿᩣᨿᩮᨶ ᩅᩥᨣᩁᩉᩥᨲ᩠ᩅᩣ ᨴᩩᨻ᩠ᨽᩁᨲᩣᨿ …ᨸᩮ…  ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᩮᨿ᩠ᨿᩣᨳ—
</Paragraph>

</Division>
<Division number="146" book="paci">

<Paragraph number="492" book="paci">
<Emphasis>“ᨿᩮᩣ ᨸᨶ ᨽᩥᨠ᩠ᨡᩩ ᩋᩈᨾ᩠ᨾᨲᩮᩣ ᨽᩥᨠ᩠ᨡᩩᨶᩥᨿᩮᩣ ᩒᩅᨴᩮᨿ᩠ᨿ ᨸᩣᨧᩥᨲ᩠ᨲᩥᨿᨶ᩺”</Emphasis>ᨲᩥ. (*21*:<Emphasis>70</Emphasis>)
</Paragraph>

<Paragraph number="493" book="paci">
ᩑᩅᨬ᩠ᨧᩥᨴᩴ ᨽᨣᩅᨲᩣ ᨽᩥᨠ᩠ᨡᩪᨶᩴ ᩈᩥᨠ᩠ᨡᩣᨸᨴᩴ ᨸᨬ᩠ᨬᨲ᩠ᨲᩴ ᩉᩮᩣᨲᩥ.
</Paragraph>

</Division>
<Division number="147" book="paci">

<Paragraph number="494" book="paci">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨳᩮᩁᩣ ᨽᩥᨠ᩠ᨡᩪ ᩈᨾ᩠ᨾᨲᩣ ᨽᩥᨠ᩠ᨡᩩᨶᩥᨿᩮᩣ ᩒᩅᨴᨶ᩠ᨲᩣ ᨲᨳᩮᩅ ᩃᩣᨽᩥᨶᩮᩣ ᩉᩮᩣᨶ᩠ᨲᩥ ᨧᩦᩅᩁᨸᩥᨱ᩠ᨯᨸᩣᨲᩈᩮᨶᩣᩈᨶᨣᩥᩃᩣᨶᨸ᩠ᨸᨧ᩠ᨧᨿᨽᩮᩈᨩ᩠ᨩᨸᩁᩥᨠ᩠ᨡᩣᩁᩣᨶᩴ. ᩋᨳ ᨡᩮᩣ ᨨᨻ᩠ᨻᨣ᩠ᨣᩥᨿᩣᨶᩴ ᨽᩥᨠ᩠ᨡᩪᨶᩴ ᩑᨲᨴᩉᩮᩣᩈᩥ—  “ᩑᨲᩁᩉᩥ ᨡᩮᩣ, ᩋᩣᩅᩩᩈᩮᩣ, ᨳᩮᩁᩣ ᨽᩥᨠ᩠ᨡᩪ ᩈᨾ᩠ᨾᨲᩣ ᨽᩥᨠ᩠ᨡᩩᨶᩥᨿᩮᩣ ᩒᩅᨴᨶ᩠ᨲᩣ ᨲᨳᩮᩅ ᩃᩣᨽᩥᨶᩮᩣ ᩉᩮᩣᨶ᩠ᨲᩥ ᨧᩦᩅᩁᨸᩥᨱ᩠ᨯᨸᩣᨲᩈᩮᨶᩣᩈᨶᨣᩥᩃᩣᨶᨸ᩠ᨸᨧ᩠ᨧᨿᨽᩮᩈᨩ᩠ᨩᨸᩁᩥᨠ᩠ᨡᩣᩁᩣᨶᩴ. ᩉᨶ᩠ᨴᩣᩅᩩᩈᩮᩣ, ᨾᨿᨾ᩠ᨸᩥ ᨶᩥᩔᩦᨾᩴ ᨣᨶ᩠ᨲ᩠ᩅᩣ ᩋᨬ᩠ᨬᨾᨬ᩠ᨬᩴ ᨽᩥᨠ᩠ᨡᩩᨶᩮᩣᩅᩤᨴᨠᩴ ᩈᨾ᩠ᨾᨶ᩠ᨶᩥᨲ᩠ᩅᩣ ᨽᩥᨠ᩠ᨡᩩᨶᩥᨿᩮᩣ ᩒᩅᨴᩤᨾᩣ”ᨲᩥ. ᩋᨳ ᨡᩮᩣ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᨶᩥᩔᩦᨾᩴ ᨣᨶ᩠ᨲ᩠ᩅᩣ ᩋᨬ᩠ᨬᨾᨬ᩠ᨬᩴ ᨽᩥᨠ᩠ᨡᩩᨶᩮᩣᩅᩤᨴᨠᩴ ᩈᨾ᩠ᨾᨶ᩠ᨶᩥᨲ᩠ᩅᩣ ᨽᩥᨠ᩠ᨡᩩᨶᩥᨿᩮᩣ ᩏᨸᩈᩘᨠᨾᩥᨲ᩠ᩅᩣ ᩑᨲᨴᩅᩮᩤᨧᩩᩴ—  “ᨾᨿᨾ᩠ᨸᩥ, ᨽᨣᩥᨶᩥᨿᩮᩣ, ᩈᨾ᩠ᨾᨲᩣ. ᩋᨾ᩠ᩉᩮᨸᩥ ᩏᨸᩈᩘᨠᨾᨳ. ᨾᨿᨾ᩠ᨸᩥ ᩒᩅᨴᩥᩔᩣᨾᩣ”ᨲᩥ.
</Paragraph>

<Paragraph number="495" book="paci">
ᩋᨳ ᨡᩮᩣ ᨲᩣ ᨽᩥᨠ᩠ᨡᩩᨶᩥᨿᩮᩣ ᨿᩮᨶ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᨲᩮᨶᩩᨸᩈᩘᨠᨾᩥᩴᩈᩩ; ᩏᨸᩈᩘᨠᨾᩥᨲ᩠ᩅᩣ ᨨᨻ᩠ᨻᨣ᩠ᨣᩥᨿᩮ ᨽᩥᨠ᩠ᨡᩪ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᨶᩥᩈᩦᨴᩥᩴᩈᩩ. ᩋᨳ ᨡᩮᩣ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᨽᩥᨠ᩠ᨡᩩᨶᩦᨶᩴ ᨸᩁᩥᨲ᩠ᨲᨬ᩠ᨬᩮᩅ ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨴᩥᩅᩈᩴ ᨲᩥᩁᨧ᩠ᨨᩣᨶᨠᨳᩣᨿ ᩅᩦᨲᩥᨶᩣᨾᩮᨲ᩠ᩅᩣ ᩏᨿ᩠ᨿᩮᩣᨩᩮᩈᩩᩴ—  “ᨣᨧ᩠ᨨᨳ, ᨽᨣᩥᨶᩥᨿᩮᩣ”ᨲᩥ. ᩋᨳ ᨡᩮᩣ ᨲᩣ ᨽᩥᨠ᩠ᨡᩩᨶᩥᨿᩮᩣ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥᩴᩈᩩ; ᩏᨸᩈᩘᨠᨾᩥᨲ᩠ᩅᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᩋᨭ᩠ᨮᩴᩈᩩ. ᩑᨠᨾᨶ᩠ᨲᩴ ᨮᩥᨲᩣ ᨡᩮᩣ ᨲᩣ ᨽᩥᨠ᩠ᨡᩩᨶᩥᨿᩮᩣ ᨽᨣᩅᩤ ᩑᨲᨴᩅᩮᩤᨧ—  “ᨠᨧ᩠ᨧᩥ, ᨽᩥᨠ᩠ᨡᩩᨶᩥᨿᩮᩣ, ᩒᩅᩤᨴᩮᩤ ᩍᨴ᩠ᨵᩮᩤ ᩋᩉᩮᩣᩈᩦ”ᨲᩥ? “ᨠᩩᨲᩮᩣ, ᨽᨶ᩠ᨲᩮ, ᩒᩅᩤᨴᩮᩤ ᩍᨴ᩠ᨵᩮᩤ ᨽᩅᩥᩔᨲᩥ. ᩋᨿ᩠ᨿᩣ ᨨᨻ᩠ᨻᨣ᩠ᨣᩥᨿᩣ ᨸᩁᩥᨲ᩠ᨲᨬ᩠ᨬᩮᩅ ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨴᩥᩅᩈᩴ ᨲᩥᩁᨧ᩠ᨨᩣᨶᨠᨳᩣᨿ ᩅᩦᨲᩥᨶᩣᨾᩮᨲ᩠ᩅᩣ ᩏᨿ᩠ᨿᩮᩣᨩᩮᩈᩩᨶ᩺”ᨲᩥ.
</Paragraph>

<Paragraph number="496" book="paci">
ᩋᨳ ᨡᩮᩣ ᨽᨣᩅᩤ ᨲᩣ ᨽᩥᨠ᩠ᨡᩩᨶᩥᨿᩮᩣ ᨵᨾ᩠ᨾᩥᨿᩣ ᨠᨳᩣᨿ ᩈᨶ᩠ᨴᩔᩮᩈᩥ …ᨸᩮ…  ᩋᨳ ᨡᩮᩣ ᨲᩣ ᨽᩥᨠ᩠ᨡᩩᨶᩥᨿᩮᩣ ᨽᨣᩅᨲᩣ ᨵᨾ᩠ᨾᩥᨿᩣ ᨠᨳᩣᨿ ᩈᨶ᩠ᨴᩔᩥᨲᩣ ᩈᨾᩣᨴᨸᩥᨲᩣ ᩈᨾᩩᨲ᩠ᨲᩮᨩᩥᨲᩣ ᩈᨾ᩠ᨸᩉᩴᩈᩥᨲᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᨸᨴᨠ᩠ᨡᩥᨱᩴ ᨠᨲ᩠ᩅᩣ ᨸᨠ᩠ᨠᨾᩥᩴᩈᩩ. ᩋᨳ ᨡᩮᩣ ᨽᨣᩅᩤ ᩑᨲᩈ᩠ᨾᩥᩴ ᨶᩥᨴᩤᨶᩮ ᩑᨲᩈ᩠ᨾᩥᩴ ᨸᨠᩁᨱᩮ ᨽᩥᨠ᩠ᨡᩩᩈᩴᨥᩴ ᩈᨶ᩠ᨶᩥᨸᩣᨲᩣᨸᩮᨲ᩠ᩅᩣ ᨨᨻ᩠ᨻᨣ᩠ᨣᩥᨿᩮ ᨽᩥᨠ᩠ᨡᩪ ᨸᨭᩥᨸᩩᨧ᩠ᨨᩥ—  “ᩈᨧ᩠ᨧᩴ ᨠᩥᩁ ᨲᩩᨾ᩠ᩉᩮ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩦᨶᩴ ᨸᩁᩥᨲ᩠ᨲᨬ᩠ᨬᩮᩅ ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨴᩥᩅᩈᩴ ᨲᩥᩁᨧ᩠ᨨᩣᨶᨠᨳᩣᨿ ᩅᩦᨲᩥᨶᩣᨾᩮᨲ᩠ᩅᩣ ᩏᨿ᩠ᨿᩮᩣᨩᩮᨳᩣ”ᨲᩥ? “ᩈᨧ᩠ᨧᩴ, ᨽᨣᩅᩤ”ᨲᩥ. ᩅᩥᨣᩁᩉᩥ ᨻᩩᨴ᩠ᨵᩮᩤ ᨽᨣᩅᩤ …ᨸᩮ…  ᨠᨳᨬ᩠ᩉᩥ ᨶᩣᨾ ᨲᩩᨾ᩠ᩉᩮ, ᨾᩮᩣᨥᨸᩩᩁᩥᩈᩣ, ᨽᩥᨠ᩠ᨡᩩᨶᩦᨶᩴ ᨸᩁᩥᨲ᩠ᨲᨬ᩠ᨬᩮᩅ ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨴᩥᩅᩈᩴ ᨲᩥᩁᨧ᩠ᨨᩣᨶᨠᨳᩣᨿ ᩅᩦᨲᩥᨶᩣᨾᩮᨲ᩠ᩅᩣ ᩏᨿ᩠ᨿᩮᩣᨩᩮᩔᨳ. ᨶᩮᨲᩴ, ᨾᩮᩣᨥᨸᩩᩁᩥᩈᩣ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ …ᨸᩮ…  ᩅᩥᨣᩁᩉᩥᨲ᩠ᩅᩣ …ᨸᩮ…  ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩋᨭ᩠ᨮᩉᩘᨣᩮᩉᩥ ᩈᨾᨶ᩠ᨶᩣᨣᨲᩴ ᨽᩥᨠ᩠ᨡᩩᩴ ᨽᩥᨠ᩠ᨡᩩᨶᩮᩣᩅᩤᨴᨠᩴ ᩈᨾ᩠ᨾᨶ᩠ᨶᩥᨲᩩᩴ. ᩈᩦᩃᩅᩤ ᩉᩮᩣᨲᩥ, ᨸᩣᨲᩥᨾᩮᩣᨠ᩠ᨡᩈᩴᩅᩁᩈᩴᩅᩩᨲᩮᩣ ᩅᩥᩉᩁᨲᩥ ᩋᩣᨧᩣᩁᨣᩮᩤᨧᩁᩈᨾ᩠ᨸᨶ᩠ᨶᩮᩣ ᩋᨱᩩᨾᨲ᩠ᨲᩮᩈᩩ ᩅᨩ᩠ᨩᩮᩈᩩ ᨽᨿᨴᩔᩣᩅᩦ, ᩈᨾᩣᨴᩤᨿ ᩈᩥᨠ᩠ᨡᨲᩥ ᩈᩥᨠ᩠ᨡᩣᨸᨴᩮᩈᩩ; ᨻᩉᩩᩔᩩᨲᩮᩣ ᩉᩮᩣᨲᩥ ᩈᩩᨲᨵᩁᩮᩣ ᩈᩩᨲᩈᨶ᩠ᨶᩥᨧᨿᩮᩣ, ᨿᩮ ᨲᩮ ᨵᨾ᩠ᨾᩣ ᩋᩣᨴᩥᨠᩃ᩠ᨿᩣᨱᩣ ᨾᨩ᩠ᨫᩮᨠᩃ᩠ᨿᩣᨱᩣ ᨸᩁᩥᨿᩮᩣᩈᩣᨶᨠᩃ᩠ᨿᩣᨱᩣ ᩈᩣᨲ᩠ᨳᩴ ᩈᨻ᩠ᨿᨬ᩠ᨩᨶᩴ ᨠᩮᩅᩃᨸᩁᩥᨸᩩᨱ᩠ᨱᩴ ᨸᩁᩥᩈᩩᨴ᩠ᨵᩴ ᨻᩕᩉ᩠ᨾᨧᩁᩥᨿᩴ ᩋᨽᩥᩅᨴᨶ᩠ᨲᩥ ᨲᨳᩣᩁᩪᨸᩣᩔ ᨵᨾ᩠ᨾᩣ ᨻᩉᩩᩔᩩᨲᩣ ᩉᩮᩣᨶ᩠ᨲᩥ ᨵᩤᨲᩣ ᩅᨧᩈᩣ ᨸᩁᩥᨧᩥᨲᩣ ᨾᨶᩈᩣ ᩋᨶᩩᨸᩮᨠ᩠ᨡᩥᨲᩣ ᨴᩥᨭ᩠ᨮᩥᨿᩣ ᩈᩩᨸ᩠ᨸᨭᩥᩅᩥᨴ᩠ᨵᩤ; ᩏᨽᨿᩣᨶᩥ ᨡᩮᩣ ᨸᨶᩔ ᨸᩣᨲᩥᨾᩮᩣᨠ᩠ᨡᩣᨶᩥ ᩅᩥᨲ᩠ᨳᩣᩁᩮᨶ ᩈ᩠ᩅᩣᨣᨲᩣᨶᩥ ᩉᩮᩣᨶ᩠ᨲᩥ ᩈᩩᩅᩥᨽᨲ᩠ᨲᩣᨶᩥ ᩈᩩᨸ᩠ᨸᩅᨲ᩠ᨲᩦᨶᩥ ᩈᩩᩅᩥᨶᩥᨧ᩠ᨨᩥᨲᩣᨶᩥ ᩈᩩᨲ᩠ᨲᩈᩮᩣ ᩋᨶᩩᨻ᩠ᨿᨬ᩠ᨩᨶᩈᩮᩣ; ᨠᩃ᩠ᨿᩣᨱᩅᩤᨧᩮᩣ ᩉᩮᩣᨲᩥ ᨠᩃ᩠ᨿᩣᨱᩅᩤᨠ᩠ᨠᩁᨱᩮᩣ; ᨿᩮᨽᩩᨿ᩠ᨿᩮᨶ ᨽᩥᨠ᩠ᨡᩩᨶᩦᨶᩴ ᨸᩥᨿᩮᩣ ᩉᩮᩣᨲᩥ ᨾᨶᩣᨸᩮᩣ; ᨸᨭᩥᨻᩃᩮᩣ ᩉᩮᩣᨲᩥ ᨽᩥᨠ᩠ᨡᩩᨶᩥᨿᩮᩣ ᩒᩅᨴᩥᨲᩩᩴ; ᨶ ᨡᩮᩣ ᨸᨶᩮᨲᩴ ᨽᨣᩅᨶ᩠ᨲᩴ ᩏᨴ᩠ᨴᩥᩔ ᨸᨻ᩠ᨻᨩᩥᨲᩣᨿ ᨠᩣᩈᩣᨿᩅᨲ᩠ᨳᩅᩈᨶᩣᨿ ᨣᩁᩩᨵᨾ᩠ᨾᩴ ᩋᨩ᩠ᨫᩣᨸᨶ᩠ᨶᨸᩩᨻ᩠ᨻᩮᩣ ᩉᩮᩣᨲᩥ; ᩅᩦᩈᨲᩥᩅᩔᩮᩣ ᩅᩤ ᩉᩮᩣᨲᩥ ᩋᨲᩥᩁᩮᨠᩅᩦᩈᨲᩥᩅᩔᩮᩣ ᩅᩤ—  ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩍᨾᩮᩉᩥ ᩋᨭ᩠ᨮᩉᩘᨣᩮᩉᩥ ᩈᨾᨶ᩠ᨶᩣᨣᨲᩴ ᨽᩥᨠ᩠ᨡᩩᩴ ᨽᩥᨠ᩠ᨡᩩᨶᩮᩣᩅᩤᨴᨠᩴ ᩈᨾ᩠ᨾᨶ᩠ᨶᩥᨲᩩᨶ᩺”ᨲᩥ.
</Paragraph>

</Division>
<Division number="148" book="paci">

<Paragraph number="497" book="paci">
<Emphasis>ᨿᩮᩣ ᨸᨶᩣ</Emphasis>ᨲᩥ ᨿᩮᩣ ᨿᩣᨴᩥᩈᩮᩣ …ᨸᩮ…  <Emphasis>ᨽᩥᨠ᩠ᨡᩪ</Emphasis>ᨲᩥ …ᨸᩮ…  ᩋᨿᩴ ᩍᨾᩈ᩠ᨾᩥᩴ ᩋᨲ᩠ᨳᩮ ᩋᨵᩥᨸ᩠ᨸᩮᨲᩮᩣ ᨽᩥᨠ᩠ᨡᩪᨲᩥ.
</Paragraph>

<Paragraph number="498" book="paci">
<Emphasis>ᩋᩈᨾ᩠ᨾᨲᩮᩣ</Emphasis> ᨶᩣᨾ ᨬᨲ᩠ᨲᩥᨧᨲᩩᨲ᩠ᨳᩮᨶ ᨠᨾ᩠ᨾᩮᨶ ᩋᩈᨾ᩠ᨾᨲᩮᩣ.
</Paragraph>

<Paragraph number="499" book="paci">
<Emphasis>ᨽᩥᨠ᩠ᨡᩩᨶᩥᨿᩮᩣ</Emphasis> ᨶᩣᨾ ᩏᨽᨲᩮᩣᩈᩴᨥᩮ ᩏᨸᩈᨾ᩠ᨸᨶ᩠ᨶᩣ.
</Paragraph>

<Paragraph number="500" book="paci">
<Emphasis>ᩒᩅᨴᩮᨿ᩠ᨿᩣ</Emphasis>ᨲᩥ ᩋᨭ᩠ᨮᩉᩥ ᨣᩁᩩᨵᨾ᩠ᨾᩮᩉᩥ ᩒᩅᨴᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ. ᩋᨬ᩠ᨬᩮᨶ ᨵᨾ᩠ᨾᩮᨶ ᩒᩅᨴᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩑᨠᨲᩮᩣᩏᨸᩈᨾ᩠ᨸᨶ᩠ᨶᩴ ᩒᩅᨴᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ.
</Paragraph>

</Division>
<Division number="149" book="paci">

<Paragraph number="501" book="paci">
ᨲᩮᨶ ᩈᨾ᩠ᨾᨲᩮᨶ ᨽᩥᨠ᩠ᨡᩩᨶᩣ ᨸᩁᩥᩅᩮᨱᩴ ᩈᨾ᩠ᨾᨩ᩠ᨩᩥᨲ᩠ᩅᩣ ᨸᩣᨶᩦᨿᩴ ᨸᩁᩥᨽᩮᩣᨩᨶᩦᨿᩴ ᩏᨸᨭ᩠ᨮᩣᨸᩮᨲ᩠ᩅᩣ ᩋᩣᩈᨶᩴ ᨸᨬ᩠ᨬᨸᩮᨲ᩠ᩅᩣ ᨴᩩᨲᩥᨿᩴ ᨣᩉᩮᨲ᩠ᩅᩣ ᨶᩥᩈᩦᨴᩥᨲᨻ᩠ᨻᩴ. ᨽᩥᨠ᩠ᨡᩩᨶᩦᩉᩥ ᨲᨲ᩠ᨳ ᨣᨶ᩠ᨲ᩠ᩅᩣ ᨲᩴ ᨽᩥᨠ᩠ᨡᩩᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᨶᩥᩈᩦᨴᩥᨲᨻ᩠ᨻᩴ. ᨲᩮᨶ ᨽᩥᨠ᩠ᨡᩩᨶᩣ ᨸᩩᨧ᩠ᨨᩥᨲᨻ᩠ᨻᩣ—  “ᩈᨾᨣ᩠ᨣᩤᨲ᩠ᨳ, ᨽᨣᩥᨶᩥᨿᩮᩣ”ᨲᩥ? ᩈᨧᩮ “ᩈᨾᨣ᩠ᨣᩤᨾ᩠ᩉᩣᨿ᩠ᨿᩣ”ᨲᩥ ᨽᨱᨶ᩠ᨲᩥ, “ᩅᨲ᩠ᨲᨶ᩠ᨲᩥ, ᨽᨣᩥᨶᩥᨿᩮᩣ, ᩋᨭ᩠ᨮ ᨣᩁᩩᨵᨾ᩠ᨾᩣ”ᨲᩥ? ᩈᨧᩮ “ᩅᨲ᩠ᨲᨶ᩠ᨲᩣᨿ᩠ᨿᩣ”ᨲᩥ ᨽᨱᨶ᩠ᨲᩥ, “ᩑᩈᩮᩣ, ᨽᨣᩥᨶᩥᨿᩮᩣ, ᩒᩅᩤᨴᩮᩤ”ᨲᩥ ᨶᩥᨿ᩠ᨿᩣᨴᩮᨲᨻ᩠ᨻᩮᩣ. ᩈᨧᩮ “ᨶ ᩅᨲ᩠ᨲᨶ᩠ᨲᩣᨿ᩠ᨿᩣ”ᨲᩥ ᨽᨱᨶ᩠ᨲᩥ, ᩒᩈᩣᩁᩮᨲᨻ᩠ᨻᩣ. “ᩅᩔᩈᨲᩪᨸᩈᨾ᩠ᨸᨶ᩠ᨶᩣᨿ ᨽᩥᨠ᩠ᨡᩩᨶᩥᨿᩣ ᨲᨴᩉᩩᨸᩈᨾ᩠ᨸᨶ᩠ᨶᩔ ᨽᩥᨠ᩠ᨡᩩᨶᩮᩣ ᩋᨽᩥᩅᩤᨴᨶᩴ ᨸᨧ᩠ᨧᩩᨭ᩠ᨮᩣᨶᩴ ᩋᨬ᩠ᨩᩃᩥᨠᨾ᩠ᨾᩴ ᩈᩣᨾᩦᨧᩥᨠᨾ᩠ᨾᩴ ᨠᩣᨲᨻ᩠ᨻᩴ; ᩋᨿᨾ᩠ᨸᩥ ᨵᨾ᩠ᨾᩮᩣ ᩈᨠ᩠ᨠᨲ᩠ᩅᩣ ᨣᩁᩩᨠᨲ᩠ᩅᩣ ᨾᩣᨶᩮᨲ᩠ᩅᩣ ᨸᩪᨩᩮᨲ᩠ᩅᩣ ᨿᩣᩅᨩᩦᩅᩴ ᩋᨶᨲᩥᨠ᩠ᨠᨾᨶᩦᨿᩮᩣ. ᨶ ᨽᩥᨠ᩠ᨡᩩᨶᩥᨿᩣ ᩋᨽᩥᨠ᩠ᨡᩩᨠᩮ ᩋᩣᩅᩤᩈᩮ ᩅᩔᩴ ᩅᩈᩥᨲᨻ᩠ᨻᩴ; ᩋᨿᨾ᩠ᨸᩥ ᨵᨾ᩠ᨾᩮᩣ ᩈᨠ᩠ᨠᨲ᩠ᩅᩣ ᨣᩁᩩᨠᨲ᩠ᩅᩣ ᨾᩣᨶᩮᨲ᩠ᩅᩣ ᨸᩪᨩᩮᨲ᩠ᩅᩣ ᨿᩣᩅᨩᩦᩅᩴ ᩋᨶᨲᩥᨠ᩠ᨠᨾᨶᩦᨿᩮᩣ. ᩋᨶ᩠ᩅᨴ᩠ᨵᨾᩣᩈᩴ ᨽᩥᨠ᩠ᨡᩩᨶᩥᨿᩣ ᨽᩥᨠ᩠ᨡᩩᩈᩴᨥᨲᩮᩣ ᨴ᩠ᩅᩮ ᨵᨾ᩠ᨾᩣ ᨸᨧ᩠ᨧᩣᩈᩦᩈᩥᨲᨻ᩠ᨻᩣ ᩏᨸᩮᩣᩈᨳᨸᩩᨧ᩠ᨨᨠᨬ᩠ᨧ ᩒᩅᩤᨴᩪᨸᩈᩘᨠᨾᨶᨬ᩠ᨧ, ᩋᨿᨾ᩠ᨸᩥ ᨵᨾ᩠ᨾᩮᩣ …ᨸᩮ…  ᩅᩔᩴ ᩅᩩᨭ᩠ᨮᩣᨿ ᨽᩥᨠ᩠ᨡᩩᨶᩥᨿᩣ ᩏᨽᨲᩮᩣᩈᩴᨥᩮ ᨲᩦᩉᩥ ᨮᩣᨶᩮᩉᩥ ᨸᩅᩤᩁᩮᨲᨻ᩠ᨻᩴ ᨴᩥᨭ᩠ᨮᩮᨶ ᩅᩤ ᩈᩩᨲᩮᨶ ᩅᩤ ᨸᩁᩥᩈᩘᨠᩣᨿ ᩅᩤ; ᩋᨿᨾ᩠ᨸᩥ ᨵᨾ᩠ᨾᩮᩣ …ᨸᩮ…  ᨣᩁᩩᨵᨾ᩠ᨾᩴ ᩋᨩ᩠ᨫᩣᨸᨶ᩠ᨶᩣᨿ ᨽᩥᨠ᩠ᨡᩩᨶᩥᨿᩣ ᩏᨽᨲᩮᩣᩈᩴᨥᩮ ᨸᨠ᩠ᨡᨾᩣᨶᨲ᩠ᨲᩴ ᨧᩁᩥᨲᨻ᩠ᨻᩴ; ᩋᨿᨾ᩠ᨸᩥ ᨵᨾ᩠ᨾᩮᩣ …ᨸᩮ…  ᨴ᩠ᩅᩮ ᩅᩔᩣᨶᩥ ᨨᩈᩩ ᨵᨾ᩠ᨾᩮᩈᩩ ᩈᩥᨠ᩠ᨡᩥᨲᩈᩥᨠ᩠ᨡᩣᨿ ᩈᩥᨠ᩠ᨡᨾᩣᨶᩣᨿ ᩏᨽᨲᩮᩣᩈᩴᨥᩮ ᩏᨸᩈᨾ᩠ᨸᨴᩤ ᨸᩁᩥᨿᩮᩈᩥᨲᨻ᩠ᨻᩣ; ᩋᨿᨾ᩠ᨸᩥ ᨵᨾ᩠ᨾᩮᩣ …ᨸᩮ…  ᨶ ᨽᩥᨠ᩠ᨡᩩᨶᩥᨿᩣ ᨠᩮᨶᨧᩥ ᨸᩁᩥᨿᩣᨿᩮᨶ ᨽᩥᨠ᩠ᨡᩩ ᩋᨠ᩠ᨠᩮᩣᩈᩥᨲᨻ᩠ᨻᩮᩣ ᨸᩁᩥᨽᩣᩈᩥᨲᨻ᩠ᨻᩮᩣ; ᩋᨿᨾ᩠ᨸᩥ ᨵᨾ᩠ᨾᩮᩣ …ᨸᩮ…  ᩋᨩ᩠ᨩᨲᨣ᩠ᨣᩮ ᩒᩅᨭᩮᩣ ᨽᩥᨠ᩠ᨡᩩᨶᩦᨶᩴ ᨽᩥᨠ᩠ᨡᩪᩈᩩ ᩅᨧᨶᨸᨳᩮᩣ, ᩋᨶᩮᩣᩅᨭᩮᩣ ᨽᩥᨠ᩠ᨡᩪᨶᩴ ᨽᩥᨠ᩠ᨡᩩᨶᩦᩈᩩ ᩅᨧᨶᨸᨳᩮᩣ; ᩋᨿᨾ᩠ᨸᩥ ᨵᨾ᩠ᨾᩮᩣ ᩈᨠ᩠ᨠᨲ᩠ᩅᩣ ᨣᩁᩩᨠᨲ᩠ᩅᩣ ᨾᩣᨶᩮᨲ᩠ᩅᩣ ᨸᩪᨩᩮᨲ᩠ᩅᩣ ᨿᩣᩅᨩᩦᩅᩴ ᩋᨶᨲᩥᨠ᩠ᨠᨾᨶᩦᨿᩮᩣ”ᨲᩥ.
</Paragraph>

<Paragraph number="502" book="paci">
ᩈᨧᩮ “ᩈᨾᨣ᩠ᨣᩤᨾ᩠ᩉᩣᨿ᩠ᨿᩣ”ᨲᩥ ᨽᨱᨶ᩠ᨲᩴ ᩋᨬ᩠ᨬᩴ ᨵᨾ᩠ᨾᩴ ᨽᨱᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩈᨧᩮ “ᩅᨣ᩠ᨣᩤᨾ᩠ᩉᩣᨿ᩠ᨿᩣ”ᨲᩥ ᨽᨱᨶ᩠ᨲᩴ ᩋᨭ᩠ᨮ ᨣᩁᩩᨵᨾ᩠ᨾᩮ ᨽᨱᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩒᩅᩤᨴᩴ ᩋᨶᩥᨿ᩠ᨿᩣᨴᩮᨲ᩠ᩅᩣ ᩋᨬ᩠ᨬᩴ ᨵᨾ᩠ᨾᩴ ᨽᨱᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ.
</Paragraph>

</Division>
<Division number="150" book="paci">

<Paragraph number="503" book="paci">
ᩋᨵᨾ᩠ᨾᨠᨾ᩠ᨾᩮ ᩋᨵᨾ᩠ᨾᨠᨾ᩠ᨾᩈᨬ᩠ᨬᩦ ᩅᨣ᩠ᨣᩴ ᨽᩥᨠ᩠ᨡᩩᨶᩥᩈᩴᨥᩴ ᩅᨣ᩠ᨣᩈᨬ᩠ᨬᩦ ᩒᩅᨴᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ. ᩋᨵᨾ᩠ᨾᨠᨾ᩠ᨾᩮ ᩋᨵᨾ᩠ᨾᨠᨾ᩠ᨾᩈᨬ᩠ᨬᩦ ᩅᨣ᩠ᨣᩴ ᨽᩥᨠ᩠ᨡᩩᨶᩥᩈᩴᨥᩴ ᩅᩮᨾᨲᩥᨠᩮᩣ ᩒᩅᨴᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ. ᩋᨵᨾ᩠ᨾᨠᨾ᩠ᨾᩮ ᩋᨵᨾ᩠ᨾᨠᨾ᩠ᨾᩈᨬ᩠ᨬᩦ ᩅᨣ᩠ᨣᩴ ᨽᩥᨠ᩠ᨡᩩᨶᩥᩈᩴᨥᩴ ᩈᨾᨣ᩠ᨣᩈᨬ᩠ᨬᩦ ᩒᩅᨴᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

<Paragraph number="504" book="paci">
ᩋᨵᨾ᩠ᨾᨠᨾ᩠ᨾᩮ ᩅᩮᨾᨲᩥᨠᩮᩣ ᩅᨣ᩠ᨣᩴ ᨽᩥᨠ᩠ᨡᩩᨶᩥᩈᩴᨥᩴ ᩅᨣ᩠ᨣᩈᨬ᩠ᨬᩦ ᩒᩅᨴᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ. ᩋᨵᨾ᩠ᨾᨠᨾ᩠ᨾᩮ ᩅᩮᨾᨲᩥᨠᩮᩣ ᩅᨣ᩠ᨣᩴ ᨽᩥᨠ᩠ᨡᩩᨶᩥᩈᩴᨥᩴ ᩅᩮᨾᨲᩥᨠᩮᩣ ᩒᩅᨴᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ. ᩋᨵᨾ᩠ᨾᨠᨾ᩠ᨾᩮ ᩅᩮᨾᨲᩥᨠᩮᩣ ᩅᨣ᩠ᨣᩴ ᨽᩥᨠ᩠ᨡᩩᨶᩥᩈᩴᨥᩴ ᩈᨾᨣ᩠ᨣᩈᨬ᩠ᨬᩦ ᩒᩅᨴᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

<Paragraph number="505" book="paci">
ᩋᨵᨾ᩠ᨾᨠᨾ᩠ᨾᩮ ᨵᨾ᩠ᨾᨠᨾ᩠ᨾᩈᨬ᩠ᨬᩦ ᩅᨣ᩠ᨣᩴ ᨽᩥᨠ᩠ᨡᩩᨶᩥᩈᩴᨥᩴ ᩅᨣ᩠ᨣᩈᨬ᩠ᨬᩦ ᩒᩅᨴᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ. ᩋᨵᨾ᩠ᨾᨠᨾ᩠ᨾᩮ ᨵᨾ᩠ᨾᨠᨾ᩠ᨾᩈᨬ᩠ᨬᩦ ᩅᨣ᩠ᨣᩴ ᨽᩥᨠ᩠ᨡᩩᨶᩥᩈᩴᨥᩴ ᩅᩮᨾᨲᩥᨠᩮᩣ ᩒᩅᨴᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ. ᩋᨵᨾ᩠ᨾᨠᨾ᩠ᨾᩮ ᨵᨾ᩠ᨾᨠᨾ᩠ᨾᩈᨬ᩠ᨬᩦ ᩅᨣ᩠ᨣᩴ ᨽᩥᨠ᩠ᨡᩩᨶᩥᩈᩴᨥᩴ ᩈᨾᨣ᩠ᨣᩈᨬ᩠ᨬᩦ ᩒᩅᨴᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

<Paragraph number="506" book="paci">
ᩋᨵᨾ᩠ᨾᨠᨾ᩠ᨾᩮ ᩋᨵᨾ᩠ᨾᨠᨾ᩠ᨾᩈᨬ᩠ᨬᩦ ᩈᨾᨣ᩠ᨣᩴ ᨽᩥᨠ᩠ᨡᩩᨶᩥᩈᩴᨥᩴ ᩅᨣ᩠ᨣᩈᨬ᩠ᨬᩦ ᩒᩅᨴᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ. ᩋᨵᨾ᩠ᨾᨠᨾ᩠ᨾᩮ ᩋᨵᨾ᩠ᨾᨠᨾ᩠ᨾᩈᨬ᩠ᨬᩦ ᩈᨾᨣ᩠ᨣᩴ ᨽᩥᨠ᩠ᨡᩩᨶᩥᩈᩴᨥᩴ ᩅᩮᨾᨲᩥᨠᩮᩣ ᩒᩅᨴᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ. ᩋᨵᨾ᩠ᨾᨠᨾ᩠ᨾᩮ ᩋᨵᨾ᩠ᨾᨠᨾ᩠ᨾᩈᨬ᩠ᨬᩦ ᩈᨾᨣ᩠ᨣᩴ ᨽᩥᨠ᩠ᨡᩩᨶᩥᩈᩴᨥᩴ ᩈᨾᨣ᩠ᨣᩈᨬ᩠ᨬᩦ ᩒᩅᨴᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

<Paragraph number="507" book="paci">
ᩋᨵᨾ᩠ᨾᨠᨾ᩠ᨾᩮ ᩅᩮᨾᨲᩥᨠᩮᩣ ᩈᨾᨣ᩠ᨣᩴ ᨽᩥᨠ᩠ᨡᩩᨶᩥᩈᩴᨥᩴ ᩅᨣ᩠ᨣᩈᨬ᩠ᨬᩦ ᩒᩅᨴᨲᩥ …ᨸᩮ…  ᩅᩮᨾᨲᩥᨠᩮᩣ ᩒᩅᨴᨲᩥ …ᨸᩮ…  ᩈᨾᨣ᩠ᨣᩈᨬ᩠ᨬᩦ ᩒᩅᨴᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

<Paragraph number="508" book="paci">
ᩋᨵᨾ᩠ᨾᨠᨾ᩠ᨾᩮ ᨵᨾ᩠ᨾᨠᨾ᩠ᨾᩈᨬ᩠ᨬᩦ ᩈᨾᨣ᩠ᨣᩴ ᨽᩥᨠ᩠ᨡᩩᨶᩥᩈᩴᨥᩴ ᩅᨣ᩠ᨣᩈᨬ᩠ᨬᩦ ᩒᩅᨴᨲᩥ …ᨸᩮ…  ᩅᩮᨾᨲᩥᨠᩮᩣ ᩒᩅᨴᨲᩥ …ᨸᩮ…  ᩈᨾᨣ᩠ᨣᩈᨬ᩠ᨬᩦ ᩒᩅᨴᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

</Division>
<Division number="151" book="paci">

<Paragraph number="509" book="paci">
ᨵᨾ᩠ᨾᨠᨾ᩠ᨾᩮ ᩋᨵᨾ᩠ᨾᨠᨾ᩠ᨾᩈᨬ᩠ᨬᩦ ᩅᨣ᩠ᨣᩴ ᨽᩥᨠ᩠ᨡᩩᨶᩥᩈᩴᨥᩴ ᩅᨣ᩠ᨣᩈᨬ᩠ᨬᩦ ᩒᩅᨴᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨵᨾ᩠ᨾᨠᨾ᩠ᨾᩮ ᩋᨵᨾ᩠ᨾᨠᨾ᩠ᨾᩈᨬ᩠ᨬᩦ ᩅᨣ᩠ᨣᩴ ᨽᩥᨠ᩠ᨡᩩᨶᩥᩈᩴᨥᩴ ᩅᩮᨾᨲᩥᨠᩮᩣ ᩒᩅᨴᨲᩥ …ᨸᩮ…  ᩈᨾᨣ᩠ᨣᩈᨬ᩠ᨬᩦ ᩒᩅᨴᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ.
</Paragraph>

<Paragraph number="510" book="paci">
ᨵᨾ᩠ᨾᨠᨾ᩠ᨾᩮ ᩅᩮᨾᨲᩥᨠᩮᩣ ᩅᨣ᩠ᨣᩴ ᨽᩥᨠ᩠ᨡᩩᨶᩥᩈᩴᨥᩴ ᩅᨣ᩠ᨣᩈᨬ᩠ᨬᩦ ᩒᩅᨴᨲᩥ …ᨸᩮ…  ᩅᩮᨾᨲᩥᨠᩮᩣ ᩒᩅᨴᨲᩥ …ᨸᩮ…  ᩈᨾᨣ᩠ᨣᩈᨬ᩠ᨬᩦ ᩒᩅᨴᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ.
</Paragraph>

<Paragraph number="511" book="paci">
ᨵᨾ᩠ᨾᨠᨾ᩠ᨾᩮ ᨵᨾ᩠ᨾᨠᨾ᩠ᨾᩈᨬ᩠ᨬᩦ ᩅᨣ᩠ᨣᩴ ᨽᩥᨠ᩠ᨡᩩᨶᩥᩈᩴᨥᩴ ᩅᨣ᩠ᨣᩈᨬ᩠ᨬᩦ ᩒᩅᨴᨲᩥ …ᨸᩮ…  ᩅᩮᨾᨲᩥᨠᩮᩣ ᩒᩅᨴᨲᩥ …ᨸᩮ…  ᩈᨾᨣ᩠ᨣᩈᨬ᩠ᨬᩦ ᩒᩅᨴᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ.
</Paragraph>

<Paragraph number="512" book="paci">
ᨵᨾ᩠ᨾᨠᨾ᩠ᨾᩮ ᩋᨵᨾ᩠ᨾᨠᨾ᩠ᨾᩈᨬ᩠ᨬᩦ ᩈᨾᨣ᩠ᨣᩴ ᨽᩥᨠ᩠ᨡᩩᨶᩥᩈᩴᨥᩴ ᩅᨣ᩠ᨣᩈᨬ᩠ᨬᩦ ᩒᩅᨴᨲᩥ …ᨸᩮ…  ᩅᩮᨾᨲᩥᨠᩮᩣ ᩒᩅᨴᨲᩥ …ᨸᩮ…  ᩈᨾᨣ᩠ᨣᩈᨬ᩠ᨬᩦ ᩒᩅᨴᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ.
</Paragraph>

<Paragraph number="513" book="paci">
ᨵᨾ᩠ᨾᨠᨾ᩠ᨾᩮ ᩅᩮᨾᨲᩥᨠᩮᩣ ᩈᨾᨣ᩠ᨣᩴ ᨽᩥᨠ᩠ᨡᩩᨶᩥᩈᩴᨥᩴ ᩅᨣ᩠ᨣᩈᨬ᩠ᨬᩦ ᩒᩅᨴᨲᩥ …ᨸᩮ…  ᩅᩮᨾᨲᩥᨠᩮᩣ ᩒᩅᨴᨲᩥ …ᨸᩮ…  ᩈᨾᨣ᩠ᨣᩈᨬ᩠ᨬᩦ ᩒᩅᨴᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ.
</Paragraph>

<Paragraph number="514" book="paci">
ᨵᨾ᩠ᨾᨠᨾ᩠ᨾᩮ ᨵᨾ᩠ᨾᨠᨾ᩠ᨾᩈᨬ᩠ᨬᩦ ᩈᨾᨣ᩠ᨣᩴ ᨽᩥᨠ᩠ᨡᩩᨶᩥᩈᩴᨥᩴ ᩅᨣ᩠ᨣᩈᨬ᩠ᨬᩦ ᩒᩅᨴᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨵᨾ᩠ᨾᨠᨾ᩠ᨾᩮ ᨵᨾ᩠ᨾᨠᨾ᩠ᨾᩈᨬ᩠ᨬᩦ ᩈᨾᨣ᩠ᨣᩴ ᨽᩥᨠ᩠ᨡᩩᨶᩥᩈᩴᨥᩴ ᩅᩮᨾᨲᩥᨠᩮᩣ ᩒᩅᨴᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨵᨾ᩠ᨾᨠᨾ᩠ᨾᩮ ᨵᨾ᩠ᨾᨠᨾ᩠ᨾᩈᨬ᩠ᨬᩦ ᩈᨾᨣ᩠ᨣᩴ ᨽᩥᨠ᩠ᨡᩩᨶᩥᩈᩴᨥᩴ ᩈᨾᨣ᩠ᨣᩈᨬ᩠ᨬᩦ ᩒᩅᨴᨲᩥ, ᩋᨶᩣᨸᨲ᩠ᨲᩥ.
</Paragraph>

</Division>
<Division number="152" book="paci">

<Paragraph number="515" book="paci">
ᩋᨶᩣᨸᨲ᩠ᨲᩥ—  ᩏᨴ᩠ᨴᩮᩈᩴ ᨴᩮᨶ᩠ᨲᩮᩣ, ᨸᩁᩥᨸᩩᨧ᩠ᨨᩴ ᨴᩮᨶ᩠ᨲᩮᩣ, “ᩒᩈᩣᩁᩮᩉᩥ ᩋᨿ᩠ᨿᩣ”ᨲᩥ ᩅᩩᨧ᩠ᨧᨾᩣᨶᩮᩣ, ᩒᩈᩣᩁᩮᨲᩥ, ᨸᨬ᩠ᩉᩴ ᨸᩩᨧ᩠ᨨᨲᩥ, ᨸᨬ᩠ᩉᩴ ᨸᩩᨭ᩠ᨮᩮᩣ ᨠᨳᩮᨲᩥ, ᩋᨬ᩠ᨬᩔᨲ᩠ᨳᩣᨿ ᨽᨱᨶ᩠ᨲᩴ ᨽᩥᨠ᩠ᨡᩩᨶᩥᨿᩮᩣ ᩈᩩᨱᨶ᩠ᨲᩥ, ᩈᩥᨠ᩠ᨡᨾᩣᨶᩣᨿ, ᩈᩣᨾᨱᩮᩁᩥᨿᩣ, ᩏᨾ᩠ᨾᨲ᩠ᨲᨠᩔ, ᩋᩣᨴᩥᨠᨾ᩠ᨾᩥᨠᩔᩣᨲᩥ.

</Paragraph>
</Division>

<Paragraph number="516" type="center" book="paci">
ᩒᩅᩤᨴᩈᩥᨠ᩠ᨡᩣᨸᨴᩴ ᨶᩥᨭ᩠ᨮᩥᨲᩴ ᨸᨮᨾᩴ.
</Paragraph>