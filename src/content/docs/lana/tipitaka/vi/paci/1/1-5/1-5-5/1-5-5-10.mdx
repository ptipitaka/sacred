---
title: "1.5.5.10 ᩏᨿ᩠ᨿᩮᩣᨵᩥᨠᩈᩥᨠ᩠ᨡᩣᨸᨴ"
tableOfContents: false
sidebar:
  order: 2
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="322" book="paci">

<Paragraph number="1005" book="paci">
ᨲᩮᨶ ᩈᨾᨿᩮᨶ ᨻᩩᨴ᩠ᨵᩮᩤ ᨽᨣᩅᩤ ᩈᩣᩅᨲ᩠ᨳᩥᨿᩴ ᩅᩥᩉᩁᨲᩥ ᨩᩮᨲᩅᨶᩮ ᩋᨶᩣᨳᨸᩥᨱ᩠ᨯᩥᨠᩔ ᩋᩣᩁᩣᨾᩮ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᨴᩥᩁᨲ᩠ᨲᨲᩥᩁᨲ᩠ᨲᩴ ᩈᩮᨶᩣᨿ ᩅᩈᨾᩣᨶᩣ ᩏᨿ᩠ᨿᩮᩣᨵᩥᨠᨾ᩠ᨸᩥ ᨻᩃᨣ᩠ᨣᨾ᩠ᨸᩥ ᩈᩮᨶᩣᨻ᩠ᨿᩪᩉᨾ᩠ᨸᩥ ᩋᨶᩦᨠᨴᩔᨶᨾ᩠ᨸᩥ ᨣᨧ᩠ᨨᨶ᩠ᨲᩥ. ᩋᨬ᩠ᨬᨲᩁᩮᩣᨸᩥ ᨨᨻ᩠ᨻᨣ᩠ᨣᩥᨿᩮᩣ ᨽᩥᨠ᩠ᨡᩩ ᩏᨿ᩠ᨿᩮᩣᨵᩥᨠᩴ ᨣᨶ᩠ᨲ᩠ᩅᩣ ᨠᨱ᩠ᨯᩮᨶ ᨸᨭᩥᩅᩥᨴ᩠ᨵᩮᩤ ᩉᩮᩣᨲᩥ. ᨾᨶᩩᩔᩣ ᨲᩴ ᨽᩥᨠ᩠ᨡᩩᩴ ᩏᨸ᩠ᨸᨱ᩠ᨯᩮᩈᩩᩴ—  “ᨠᨧ᩠ᨧᩥ, ᨽᨶ᩠ᨲᩮ, ᩈᩩᨿᩩᨴ᩠ᨵᩴ ᩋᩉᩮᩣᩈᩥ, ᨠᨲᩥ ᨲᩮ ᩃᨠ᩠ᨡᩣᨶᩥ ᩃᨴ᩠ᨵᩤᨶᩦ”ᨲᩥ? ᩈᩮᩣ ᨽᩥᨠ᩠ᨡᩩ ᨲᩮᩉᩥ ᨾᨶᩩᩔᩮᩉᩥ ᩏᨸ᩠ᨸᨱ᩠ᨯᩥᨿᨾᩣᨶᩮᩣ ᨾᩘᨠᩩ ᩋᩉᩮᩣᩈᩥ. ᨾᨶᩩᩔᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᩈᨾᨱᩣ ᩈᨠ᩠ᨿᨸᩩᨲ᩠ᨲᩥᨿᩣ ᩏᨿ᩠ᨿᩮᩣᨵᩥᨠᩴ ᨴᩔᨶᩣᨿ ᩋᩣᨣᨧ᩠ᨨᩥᩔᨶ᩠ᨲᩥ. ᩋᨾ᩠ᩉᩣᨠᨾ᩠ᨸᩥ ᩋᩃᩣᨽᩣ, ᩋᨾ᩠ᩉᩣᨠᨾ᩠ᨸᩥ ᨴᩩᩃᩖᨴ᩠ᨵᩴ, ᨿᩮ ᨾᨿᩴ ᩋᩣᨩᩦᩅᩔ ᩉᩮᨲᩩ ᨸᩩᨲ᩠ᨲᨴᩤᩁᩔ ᨠᩣᩁᨱᩣ ᩏᨿ᩠ᨿᩮᩣᨵᩥᨠᩴ ᩋᩣᨣᨧ᩠ᨨᩣᨾᩣ”ᨲᩥ.
</Paragraph>

<Paragraph number="1006" book="paci">
ᩋᩔᩮᩣᩈᩩᩴ ᨡᩮᩣ ᨽᩥᨠ᩠ᨡᩪ ᨲᩮᩈᩴ ᨾᨶᩩᩔᩣᨶᩴ ᩏᨩ᩠ᨫᩣᨿᨶ᩠ᨲᩣᨶᩴ ᨡᩥᨿ᩠ᨿᨶ᩠ᨲᩣᨶᩴ ᩅᩥᨸᩣᨧᩮᨶ᩠ᨲᩣᨶᩴ. ᨿᩮ ᨲᩮ ᨽᩥᨠ᩠ᨡᩪ ᩋᨸ᩠ᨸᩥᨧ᩠ᨨᩣ …ᨸᩮ…  ᨲᩮ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᩏᨿ᩠ᨿᩮᩣᨵᩥᨠᩴ ᨴᩔᨶᩣᨿ ᨣᨧ᩠ᨨᩥᩔᨶ᩠ᨲᩦ”ᨲᩥ …ᨸᩮ…  “ᩈᨧ᩠ᨧᩴ ᨠᩥᩁ ᨲᩩᨾ᩠ᩉᩮ, ᨽᩥᨠ᩠ᨡᩅᩮ, ᩏᨿ᩠ᨿᩮᩣᨵᩥᨠᩴ ᨴᩔᨶᩣᨿ ᨣᨧ᩠ᨨᨳᩣ”ᨲᩥ? “ᩈᨧ᩠ᨧᩴ, ᨽᨣᩅᩤ”ᨲᩥ. ᩅᩥᨣᩁᩉᩥ ᨻᩩᨴ᩠ᨵᩮᩤ ᨽᨣᩅᩤ …ᨸᩮ…  ᨠᨳᨬ᩠ᩉᩥ ᨶᩣᨾ ᨲᩩᨾ᩠ᩉᩮ, ᨾᩮᩣᨥᨸᩩᩁᩥᩈᩣ, ᩏᨿ᩠ᨿᩮᩣᨵᩥᨠᩴ ᨴᩔᨶᩣᨿ ᨣᨧ᩠ᨨᩥᩔᨳ. ᨶᩮᨲᩴ, ᨾᩮᩣᨥᨸᩩᩁᩥᩈᩣ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ …ᨸᩮ…  ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᩮᨿ᩠ᨿᩣᨳ—
</Paragraph>

</Division>
<Division number="323" book="paci">

<Paragraph number="1007" book="paci">
<Emphasis>“ᨴᩥᩁᨲ᩠ᨲᨲᩥᩁᨲ᩠ᨲᨬ᩠ᨧᩮ ᨽᩥᨠ᩠ᨡᩩ ᩈᩮᨶᩣᨿ ᩅᩈᨾᩣᨶᩮᩣ ᩏᨿ᩠ᨿᩮᩣᨵᩥᨠᩴ ᩅᩤ ᨻᩃᨣ᩠ᨣᩴ ᩅᩤ ᩈᩮᨶᩣᨻ᩠ᨿᩪᩉᩴ ᩅᩤ ᩋᨶᩦᨠᨴᩔᨶᩴ ᩅᩤ ᨣᨧ᩠ᨨᩮᨿ᩠ᨿ, ᨸᩣᨧᩥᨲ᩠ᨲᩥᨿᨶ᩺”</Emphasis>ᨲᩥ. (*50*:<Emphasis>99</Emphasis>)
</Paragraph>

</Division>
<Division number="324" book="paci">

<Paragraph number="1008" book="paci">
<Emphasis>ᨴᩥᩁᨲ᩠ᨲᨲᩥᩁᨲ᩠ᨲᨬ᩠ᨧᩮ ᨽᩥᨠ᩠ᨡᩩ ᩈᩮᨶᩣᨿ ᩅᩈᨾᩣᨶᩮᩣ</Emphasis>ᨲᩥ ᨴ᩠ᩅᩮᨲᩥᩔᩮᩣ ᩁᨲ᩠ᨲᩥᨿᩮᩣ ᩅᩈᨾᩣᨶᩮᩣ.
</Paragraph>

<Paragraph number="1009" book="paci">
<Emphasis>ᩏᨿ᩠ᨿᩮᩣᨵᩥᨠᩴ</Emphasis> ᨶᩣᨾ ᨿᨲ᩠ᨳ ᩈᨾ᩠ᨸᩉᩣᩁᩮᩣ ᨴᩥᩔᨲᩥ.
</Paragraph>

<Paragraph number="1010" book="paci">
<Emphasis>ᨻᩃᨣ᩠ᨣᩴ</Emphasis> ᨶᩣᨾ ᩑᨲ᩠ᨲᨠᩣ ᩉᨲ᩠ᨳᩦ, ᩑᨲ᩠ᨲᨠᩣ ᩋᩔᩣ, ᩑᨲ᩠ᨲᨠᩣ ᩁᨳᩣ, ᩑᨲ᩠ᨲᨠᩣ ᨸᨲ᩠ᨲᩦ.
</Paragraph>

<Paragraph number="1011" book="paci">
<Emphasis>ᩈᩮᨶᩣᨻ᩠ᨿᩪᩉᩴ</Emphasis> ᨶᩣᨾ ᩍᨲᩮᩣ ᩉᨲ᩠ᨳᩦ ᩉᩮᩣᨶ᩠ᨲᩩ, ᩍᨲᩮᩣ ᩋᩔᩣ ᩉᩮᩣᨶ᩠ᨲᩩ, ᩍᨲᩮᩣ ᩁᨳᩣ ᩉᩮᩣᨶ᩠ᨲᩩ, ᩍᨲᩮᩣ ᨸᨲ᩠ᨲᩥᨠᩣ ᩉᩮᩣᨶ᩠ᨲᩩ.
</Paragraph>

<Paragraph number="1012" book="paci">
<Emphasis>ᩋᨶᩦᨠᩴ</Emphasis> ᨶᩣᨾ ᩉᨲ᩠ᨳᩣᨶᩦᨠᩴ, ᩋᩔᩣᨶᩦᨠᩴ, ᩁᨳᩣᨶᩦᨠᩴ, ᨸᨲ᩠ᨲᩣᨶᩦᨠᩴ. ᨲᨿᩮᩣ ᩉᨲ᩠ᨳᩦ ᨸᨧ᩠ᨨᩥᨾᩴ ᩉᨲ᩠ᨳᩣᨶᩦᨠᩴ, ᨲᨿᩮᩣ ᩋᩔᩣ ᨸᨧ᩠ᨨᩥᨾᩴ ᩋᩔᩣᨶᩦᨠᩴ, ᨲᨿᩮᩣ ᩁᨳᩣ ᨸᨧ᩠ᨨᩥᨾᩴ ᩁᨳᩣᨶᩦᨠᩴ, ᨧᨲ᩠ᨲᩣᩁᩮᩣ ᨸᩩᩁᩥᩈᩣ ᩈᩁᩉᨲ᩠ᨳᩣ ᨸᨲ᩠ᨲᩦ ᨸᨧ᩠ᨨᩥᨾᩴ ᨸᨲ᩠ᨲᩣᨶᩦᨠᩴ. ᨴᩔᨶᩣᨿ ᨣᨧ᩠ᨨᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨿᨲ᩠ᨳ ᨮᩥᨲᩮᩣ ᨸᩔᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ. ᨴᩔᨶᩪᨸᨧᩣᩁᩴ ᩅᩥᨩᩉᩥᨲ᩠ᩅᩣ ᨸᩩᨶᨸ᩠ᨸᩩᨶᩴ ᨸᩔᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

<Paragraph number="1013" book="paci">
ᩑᨠᨾᩮᨠᩴ ᨴᩔᨶᩣᨿ ᨣᨧ᩠ᨨᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨿᨲ᩠ᨳ ᨮᩥᨲᩮᩣ ᨸᩔᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨴᩔᨶᩪᨸᨧᩣᩁᩴ ᩅᩥᨩᩉᩥᨲ᩠ᩅᩣ ᨸᩩᨶᨸ᩠ᨸᩩᨶᩴ ᨸᩔᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ.
</Paragraph>

</Division>
<Division number="325" book="paci">

<Paragraph number="1014" book="paci">
ᩋᨶᩣᨸᨲ᩠ᨲᩥ—  ᩋᩣᩁᩣᨾᩮ ᨮᩥᨲᩮᩣ ᨸᩔᨲᩥ, ᨽᩥᨠ᩠ᨡᩩᩔ ᨮᩥᨲᩮᩣᨠᩣᩈᩴ ᩅᩤ ᨶᩥᩈᩥᨶ᩠ᨶᩮᩣᨠᩣᩈᩴ ᩅᩤ ᨶᩥᨸᨶ᩠ᨶᩮᩣᨠᩣᩈᩴ ᩅᩤ ᩋᩣᨣᨶ᩠ᨲ᩠ᩅᩣ ᩈᨾ᩠ᨸᩉᩣᩁᩮᩣ ᨴᩥᩔᨲᩥ, ᨸᨭᩥᨸᨳᩴ ᨣᨧ᩠ᨨᨶ᩠ᨲᩮᩣ ᨸᩔᨲᩥ, ᩈᨲᩥ ᨠᩁᨱᩦᨿᩮ ᨣᨶ᩠ᨲ᩠ᩅᩣ ᨸᩔᨲᩥ, ᩋᩣᨸᨴᩤᩈᩩ, ᩏᨾ᩠ᨾᨲ᩠ᨲᨠᩔ, ᩋᩣᨴᩥᨠᨾ᩠ᨾᩥᨠᩔᩣᨲᩥ.

</Paragraph>
</Division>

<Paragraph number="1015" type="center" book="paci">
ᩏᨿ᩠ᨿᩮᩣᨵᩥᨠᩈᩥᨠ᩠ᨡᩣᨸᨴᩴ ᨶᩥᨭ᩠ᨮᩥᨲᩴ ᨴᩈᨾᩴ.

  
ᩋᨧᩮᩃᨠᩅᨣ᩠ᨣᩮᩤ ᨸᨬ᩠ᨧᨾᩮᩣ.



</Paragraph>

<Paragraph number="1016" type="center" book="paci">
ᨲᩔᩩᨴ᩠ᨴᩤᨶᩴ


</Paragraph>

<Paragraph number="1017" type="verses" book="paci">
_ᨸᩪᩅᩴ ᨠᨳᩮᩣᨸᨶᨶ᩠ᨴᩔ,_  
_ᨲᨿᩴᨸᨭ᩠ᨮᩣᨠᨾᩮᩅ ᨧ;_  
_ᨾᩉᩣᨶᩣᨾᩮᩣ ᨸᩈᩮᨶᨴᩥ,_  
_ᩈᩮᨶᩣᩅᩥᨴ᩠ᨵᩮᩤ ᩍᨾᩮ ᨴᩈᩣᨲᩥ._
</Paragraph>