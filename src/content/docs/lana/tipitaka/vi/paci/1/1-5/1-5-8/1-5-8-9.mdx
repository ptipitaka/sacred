---
title: "1.5.8.9 ᨠᨾ᩠ᨾᨸᨭᩥᨻᩣᩉᨶᩈᩥᨠ᩠ᨡᩣᨸᨴ"
tableOfContents: false
sidebar:
  order: 12
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="474" book="paci">

<Paragraph number="1403" book="paci">
ᨲᩮᨶ ᩈᨾᨿᩮᨶ ᨻᩩᨴ᩠ᨵᩮᩤ ᨽᨣᩅᩤ ᩈᩣᩅᨲ᩠ᨳᩥᨿᩴ ᩅᩥᩉᩁᨲᩥ ᨩᩮᨲᩅᨶᩮ ᩋᨶᩣᨳᨸᩥᨱ᩠ᨯᩥᨠᩔ ᩋᩣᩁᩣᨾᩮ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᩋᨶᩣᨧᩣᩁᩴ ᩋᩣᨧᩁᩥᨲ᩠ᩅᩣ ᩑᨠᨾᩮᨠᩔ ᨠᨾ᩠ᨾᩮ ᨠᨿᩥᩁᨾᩣᨶᩮ ᨸᨭᩥᨠ᩠ᨠᩮᩣᩈᨶ᩠ᨲᩥ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩈᩴᨥᩮᩣ ᩈᨶ᩠ᨶᩥᨸᨲᩥᨲᩮᩣ ᩉᩮᩣᨲᩥ ᨠᩮᨶᨧᩥᨴᩮᩅ ᨠᩁᨱᩦᨿᩮᨶ. ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᨧᩦᩅᩁᨠᨾ᩠ᨾᩴ ᨠᩁᩮᩣᨶ᩠ᨲᩣ ᩑᨠᩔ ᨨᨶ᩠ᨴᩴ ᩋᨴᩴᩈᩩ. ᩋᨳ ᨡᩮᩣ ᩈᩴᨥᩮᩣ—  “ᩋᨿᩴ, ᩋᩣᩅᩩᩈᩮᩣ, ᨨᨻ᩠ᨻᨣ᩠ᨣᩥᨿᩮᩣ ᨽᩥᨠ᩠ᨡᩩ ᩑᨠᨠᩮᩣ ᩋᩣᨣᨲᩮᩣ, ᩉᨶ᩠ᨴᩔ ᨾᨿᩴ ᨠᨾ᩠ᨾᩴ ᨠᩁᩮᩣᨾᩣ”ᨲᩥ ᨲᩔ ᨠᨾ᩠ᨾᩴ ᩋᨠᩣᩈᩥ. ᩋᨳ ᨡᩮᩣ ᩈᩮᩣ ᨽᩥᨠ᩠ᨡᩩ ᨿᩮᨶ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᨲᩮᨶᩩᨸᩈᩘᨠᨾᩥ. ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᨲᩴ ᨽᩥᨠ᩠ᨡᩩᩴ ᩑᨲᨴᩅᩮᩤᨧᩩᩴ—  “ᨠᩥᩴ, ᩋᩣᩅᩩᩈᩮᩣ, ᩈᩴᨥᩮᩣ ᩋᨠᩣᩈᩦ”ᨲᩥ? “ᩈᩴᨥᩮᩣ ᨾᩮ, ᩋᩣᩅᩩᩈᩮᩣ, ᨠᨾ᩠ᨾᩴ ᩋᨠᩣᩈᩦ”ᨲᩥ. “ᨶ ᨾᨿᩴ, ᩋᩣᩅᩩᩈᩮᩣ, ᩑᨲᨴᨲ᩠ᨳᩣᨿ ᨨᨶ᩠ᨴᩴ ᩋᨴᨾ᩠ᩉᩣ—  ‘ᨲᩩᨿ᩠ᩉᩴ ᨠᨾ᩠ᨾᩴ ᨠᩁᩥᩔᨲᩦ’ᨲᩥ. ᩈᨧᩮ ᨧ ᨾᨿᩴ ᨩᩣᨶᩮᨿ᩠ᨿᩣᨾ ‘ᨲᩩᨿ᩠ᩉᩴ ᨠᨾ᩠ᨾᩴ ᨠᩁᩥᩔᨲᩦ’ᨲᩥ, ᨶ ᨾᨿᩴ ᨨᨶ᩠ᨴᩴ ᨴᨴᩮᨿ᩠ᨿᩣᨾᩣ”ᨲᩥ.
</Paragraph>

<Paragraph number="1404" book="paci">
ᨿᩮ ᨲᩮ ᨽᩥᨠ᩠ᨡᩪ ᩋᨸ᩠ᨸᩥᨧ᩠ᨨᩣ …ᨸᩮ…  ᨲᩮ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᨵᨾ᩠ᨾᩥᨠᩣᨶᩴ ᨠᨾ᩠ᨾᩣᨶᩴ ᨨᨶ᩠ᨴᩴ ᨴᨲ᩠ᩅᩣ ᨸᨧ᩠ᨨᩣ ᨡᩦᨿᨶᨵᨾ᩠ᨾᩴ ᩋᩣᨸᨩ᩠ᨩᩥᩔᨶ᩠ᨲᩦ”ᨲᩥ …ᨸᩮ…  “ᩈᨧ᩠ᨧᩴ ᨠᩥᩁ ᨲᩩᨾ᩠ᩉᩮ, ᨽᩥᨠ᩠ᨡᩅᩮ, ᨵᨾ᩠ᨾᩥᨠᩣᨶᩴ ᨠᨾ᩠ᨾᩣᨶᩴ ᨨᨶ᩠ᨴᩴ ᨴᨲ᩠ᩅᩣ ᨸᨧ᩠ᨨᩣ ᨡᩦᨿᨶᨵᨾ᩠ᨾᩴ ᩋᩣᨸᨩ᩠ᨩᨳᩣ”ᨲᩥ? “ᩈᨧ᩠ᨧᩴ, ᨽᨣᩅᩤ”ᨲᩥ. ᩅᩥᨣᩁᩉᩥ ᨻᩩᨴ᩠ᨵᩮᩤ ᨽᨣᩅᩤ …ᨸᩮ…  ᨠᨳᨬ᩠ᩉᩥ ᨶᩣᨾ ᨲᩩᨾ᩠ᩉᩮ, ᨾᩮᩣᨥᨸᩩᩁᩥᩈᩣ, ᨵᨾ᩠ᨾᩥᨠᩣᨶᩴ ᨠᨾ᩠ᨾᩣᨶᩴ ᨨᨶ᩠ᨴᩴ ᨴᨲ᩠ᩅᩣ ᨸᨧ᩠ᨨᩣ ᨡᩦᨿᨶᨵᨾ᩠ᨾᩴ ᩋᩣᨸᨩ᩠ᨩᩥᩔᨳ. ᨶᩮᨲᩴ, ᨾᩮᩣᨥᨸᩩᩁᩥᩈᩣ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ …ᨸᩮ…  ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᩮᨿ᩠ᨿᩣᨳ—
</Paragraph>

</Division>
<Division number="475" book="paci">

<Paragraph number="1405" book="paci">
<Emphasis>“ᨿᩮᩣ ᨸᨶ ᨽᩥᨠ᩠ᨡᩩ ᨵᨾ᩠ᨾᩥᨠᩣᨶᩴ ᨠᨾ᩠ᨾᩣᨶᩴ ᨨᨶ᩠ᨴᩴ ᨴᨲ᩠ᩅᩣ ᨸᨧ᩠ᨨᩣ ᨡᩦᨿᨶᨵᨾ᩠ᨾᩴ ᩋᩣᨸᨩ᩠ᨩᩮᨿ᩠ᨿ, ᨸᩣᨧᩥᨲ᩠ᨲᩥᨿᨶ᩺”</Emphasis>ᨲᩥ. (*79*:<Emphasis>128</Emphasis>)
</Paragraph>

</Division>
<Division number="476" book="paci">

<Paragraph number="1406" book="paci">
<Emphasis>ᨿᩮᩣ ᨸᨶᩣ</Emphasis>ᨲᩥ ᨿᩮᩣ ᨿᩣᨴᩥᩈᩮᩣ …ᨸᩮ…  <Emphasis>ᨽᩥᨠ᩠ᨡᩪ</Emphasis>ᨲᩥ …ᨸᩮ…  ᩋᨿᩴ ᩍᨾᩈ᩠ᨾᩥᩴ ᩋᨲ᩠ᨳᩮ ᩋᨵᩥᨸ᩠ᨸᩮᨲᩮᩣ ᨽᩥᨠ᩠ᨡᩪᨲᩥ.
</Paragraph>

<Paragraph number="1407" book="paci">
<Emphasis>ᨵᨾ᩠ᨾᩥᨠᩴ</Emphasis> ᨶᩣᨾ <Emphasis>ᨠᨾ᩠ᨾᩴ</Emphasis> ᩋᨸᩃᩮᩣᨠᨶᨠᨾ᩠ᨾᩴ ᨬᨲ᩠ᨲᩥᨠᨾ᩠ᨾᩴ ᨬᨲ᩠ᨲᩥᨴᩩᨲᩥᨿᨠᨾ᩠ᨾᩴ ᨬᨲ᩠ᨲᩥᨧᨲᩩᨲ᩠ᨳᨠᨾ᩠ᨾᩴ ᨵᨾ᩠ᨾᩮᨶ ᩅᩥᨶᨿᩮᨶ ᩈᨲ᩠ᨳᩩᩈᩣᩈᨶᩮᨶ ᨠᨲᩴ, ᩑᨲᩴ ᨵᨾ᩠ᨾᩥᨠᩴ ᨶᩣᨾ ᨠᨾ᩠ᨾᩴ. ᨨᨶ᩠ᨴᩴ ᨴᨲ᩠ᩅᩣ ᨡᩥᨿ᩠ᨿᨲᩥ ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

</Division>
<Division number="477" book="paci">

<Paragraph number="1408" book="paci">
ᨵᨾ᩠ᨾᨠᨾ᩠ᨾᩮ ᨵᨾ᩠ᨾᨠᨾ᩠ᨾᩈᨬ᩠ᨬᩦ ᨨᨶ᩠ᨴᩴ ᨴᨲ᩠ᩅᩣ ᨡᩥᨿ᩠ᨿᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ. ᨵᨾ᩠ᨾᨠᨾ᩠ᨾᩮ ᩅᩮᨾᨲᩥᨠᩮᩣ ᨨᨶ᩠ᨴᩴ ᨴᨲ᩠ᩅᩣ ᨡᩥᨿ᩠ᨿᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨵᨾ᩠ᨾᨠᨾ᩠ᨾᩮ ᩋᨵᨾ᩠ᨾᨠᨾ᩠ᨾᩈᨬ᩠ᨬᩦ ᨨᨶ᩠ᨴᩴ ᨴᨲ᩠ᩅᩣ ᨡᩥᨿ᩠ᨿᨲᩥ, ᩋᨶᩣᨸᨲ᩠ᨲᩥ. ᩋᨵᨾ᩠ᨾᨠᨾ᩠ᨾᩮ ᨵᨾ᩠ᨾᨠᨾ᩠ᨾᩈᨬ᩠ᨬᩦ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨵᨾ᩠ᨾᨠᨾ᩠ᨾᩮ ᩅᩮᨾᨲᩥᨠᩮᩣ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨵᨾ᩠ᨾᨠᨾ᩠ᨾᩮ ᩋᨵᨾ᩠ᨾᨠᨾ᩠ᨾᩈᨬ᩠ᨬᩦ, ᩋᨶᩣᨸᨲ᩠ᨲᩥ.
</Paragraph>

</Division>
<Division number="478" book="paci">

<Paragraph number="1409" book="paci">
ᩋᨶᩣᨸᨲ᩠ᨲᩥ—  “ᩋᨵᨾ᩠ᨾᩮᨶ ᩅᩤ ᩅᨣ᩠ᨣᩮᨶ ᩅᩤ ᨶ ᨠᨾ᩠ᨾᩣᩁᩉᩔ ᩅᩤ ᨠᨾ᩠ᨾᩴ ᨠᨲᨶ᩺”ᨲᩥ ᨩᩣᨶᨶ᩠ᨲᩮᩣ ᨡᩥᨿ᩠ᨿᨲᩥ, ᩏᨾ᩠ᨾᨲ᩠ᨲᨠᩔ, ᩋᩣᨴᩥᨠᨾ᩠ᨾᩥᨠᩔᩣᨲᩥ.

</Paragraph>
</Division>

<Paragraph number="1410" type="center" book="paci">
ᨠᨾ᩠ᨾᨸᨭᩥᨻᩣᩉᨶᩈᩥᨠ᩠ᨡᩣᨸᨴᩴ ᨶᩥᨭ᩠ᨮᩥᨲᩴ ᨶᩅᨾᩴ.
</Paragraph>