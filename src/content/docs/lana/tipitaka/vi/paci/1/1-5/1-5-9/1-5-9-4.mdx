---
title: "1.5.9.4 ᩈᩪᨧᩥᨥᩁᩈᩥᨠ᩠ᨡᩣᨸᨴ"
tableOfContents: false
sidebar:
  order: 5
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="516" book="paci">

<Paragraph number="1520" book="paci">
ᨲᩮᨶ ᩈᨾᨿᩮᨶ ᨻᩩᨴ᩠ᨵᩮᩤ ᨽᨣᩅᩤ ᩈᨠ᩠ᨠᩮᩈᩩ ᩅᩥᩉᩁᨲᩥ ᨠᨸᩥᩃᩅᨲ᩠ᨳᩩᩈ᩠ᨾᩥᩴ ᨶᩥᨣᩕᩮᩤᨵᩤᩁᩣᨾᩮ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᨶ ᨴᨶ᩠ᨲᨠᩣᩁᩮᨶ ᨽᩥᨠ᩠ᨡᩪ ᨸᩅᩤᩁᩥᨲᩣ ᩉᩮᩣᨶ᩠ᨲᩥ—  “ᨿᩮᩈᩴ ᩋᨿ᩠ᨿᩣᨶᩴ ᩈᩪᨧᩥᨥᩁᩮᨶ ᩋᨲ᩠ᨳᩮᩣ ᩋᩉᩴ ᩈᩪᨧᩥᨥᩁᩮᨶᩣ”ᨲᩥ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᨻᩉᩪ ᩈᩪᨧᩥᨥᩁᩮ ᩅᩥᨬ᩠ᨬᩣᨸᩮᨶ᩠ᨲᩥ. ᨿᩮᩈᩴ ᨡᩩᨴ᩠ᨴᨠᩣ ᩈᩪᨧᩥᨥᩁᩣ ᨲᩮ ᨾᩉᨶ᩠ᨲᩮ ᩈᩪᨧᩥᨥᩁᩮ ᩅᩥᨬ᩠ᨬᩣᨸᩮᨶ᩠ᨲᩥ. ᨿᩮᩈᩴ ᨾᩉᨶ᩠ᨲᩣ ᩈᩪᨧᩥᨥᩁᩣ ᨲᩮ ᨡᩩᨴ᩠ᨴᨠᩮ ᩈᩪᨧᩥᨥᩁᩮ ᩅᩥᨬ᩠ᨬᩣᨸᩮᨶ᩠ᨲᩥ. ᩋᨳ ᨡᩮᩣ ᩈᩮᩣ ᨴᨶ᩠ᨲᨠᩣᩁᩮᩣ ᨽᩥᨠ᩠ᨡᩪᨶᩴ ᨻᩉᩪ ᩈᩪᨧᩥᨥᩁᩮ ᨠᩁᩮᩣᨶ᩠ᨲᩮᩣ ᨶ ᩈᨠ᩠ᨠᩮᩣᨲᩥ ᩋᨬ᩠ᨬᩴ ᩅᩥᨠ᩠ᨠᩣᨿᩥᨠᩴ ᨽᨱ᩠ᨯᩴ ᨠᩣᨲᩩᩴ, ᩋᨲ᩠ᨲᨶᩣᨸᩥ ᨶ ᨿᩣᨸᩮᨲᩥ, ᨸᩩᨲ᩠ᨲᨴᩤᩁᩮᩣᨸᩥᩔ ᨠᩥᩃᨾᨲᩥ. ᨾᨶᩩᩔᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᩈᨾᨱᩣ ᩈᨠ᩠ᨿᨸᩩᨲ᩠ᨲᩥᨿᩣ ᨶ ᨾᨲ᩠ᨲᩴ ᨩᩣᨶᩥᨲ᩠ᩅᩣ ᨻᩉᩪ ᩈᩪᨧᩥᨥᩁᩮ ᩅᩥᨬ᩠ᨬᩣᨸᩮᩔᨶ᩠ᨲᩥ. ᩋᨿᩴ ᩍᨾᩮᩈᩴ ᨻᩉᩪ ᩈᩪᨧᩥᨥᩁᩮ ᨠᩁᩮᩣᨶ᩠ᨲᩮᩣ ᨶ ᩈᨠ᩠ᨠᩮᩣᨲᩥ ᩋᨬ᩠ᨬᩴ ᩅᩥᨠ᩠ᨠᩣᨿᩥᨠᩴ ᨽᨱ᩠ᨯᩴ ᨠᩣᨲᩩᩴ, ᩋᨲ᩠ᨲᨶᩣᨸᩥ ᨶ ᨿᩣᨸᩮᨲᩥ, ᨸᩩᨲ᩠ᨲᨴᩤᩁᩮᩣᨸᩥᩔ ᨠᩥᩃᨾᨲᩦ”ᨲᩥ.
</Paragraph>

<Paragraph number="1521" book="paci">
ᩋᩔᩮᩣᩈᩩᩴ ᨡᩮᩣ ᨽᩥᨠ᩠ᨡᩪ ᨲᩮᩈᩴ ᨾᨶᩩᩔᩣᨶᩴ ᩏᨩ᩠ᨫᩣᨿᨶ᩠ᨲᩣᨶᩴ ᨡᩥᨿ᩠ᨿᨶ᩠ᨲᩣᨶᩴ ᩅᩥᨸᩣᨧᩮᨶ᩠ᨲᩣᨶᩴ. ᨿᩮ ᨲᩮ ᨽᩥᨠ᩠ᨡᩪ ᩋᨸ᩠ᨸᩥᨧ᩠ᨨᩣ …ᨸᩮ…  ᨲᩮ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᨽᩥᨠ᩠ᨡᩪ ᨶ ᨾᨲ᩠ᨲᩴ ᨩᩣᨶᩥᨲ᩠ᩅᩣ ᨻᩉᩪ ᩈᩪᨧᩥᨥᩁᩮ ᩅᩥᨬ᩠ᨬᩣᨸᩮᩔᨶ᩠ᨲᩦ”ᨲᩥ …ᨸᩮ…  “ᩈᨧ᩠ᨧᩴ ᨠᩥᩁ, ᨽᩥᨠ᩠ᨡᩅᩮ, ᨽᩥᨠ᩠ᨡᩪ ᨶ ᨾᨲ᩠ᨲᩴ ᨩᩣᨶᩥᨲ᩠ᩅᩣ ᨻᩉᩪ ᩈᩪᨧᩥᨥᩁᩮ ᩅᩥᨬ᩠ᨬᩣᨸᩮᨶ᩠ᨲᩦ”ᨲᩥ? “ᩈᨧ᩠ᨧᩴ, ᨽᨣᩅᩤ”ᨲᩥ. ᩅᩥᨣᩁᩉᩥ ᨻᩩᨴ᩠ᨵᩮᩤ ᨽᨣᩅᩤ …ᨸᩮ…  ᨠᨳᨬ᩠ᩉᩥ ᨶᩣᨾ ᨲᩮ, ᨽᩥᨠ᩠ᨡᩅᩮ, ᨾᩮᩣᨥᨸᩩᩁᩥᩈᩣ ᨶ ᨾᨲ᩠ᨲᩴ ᨩᩣᨶᩥᨲ᩠ᩅᩣ ᨻᩉᩪ ᩈᩪᨧᩥᨥᩁᩮ ᩅᩥᨬ᩠ᨬᩣᨸᩮᩔᨶ᩠ᨲᩥ. ᨶᩮᨲᩴ, ᨽᩥᨠ᩠ᨡᩅᩮ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ …ᨸᩮ…  ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᩮᨿ᩠ᨿᩣᨳ—
</Paragraph>

</Division>
<Division number="517" book="paci">

<Paragraph number="1522" book="paci">
<Emphasis>“ᨿᩮᩣ ᨸᨶ ᨽᩥᨠ᩠ᨡᩩ ᩋᨭ᩠ᨮᩥᨾᨿᩴ ᩅᩤ ᨴᨶ᩠ᨲᨾᨿᩴ ᩅᩤ ᩅᩥᩈᩣᨱᨾᨿᩴ ᩅᩤ ᩈᩪᨧᩥᨥᩁᩴ ᨠᩣᩁᩣᨸᩮᨿ᩠ᨿ ᨽᩮᨴᨶᨠᩴ, ᨸᩣᨧᩥᨲ᩠ᨲᩥᨿᨶ᩺”</Emphasis>ᨲᩥ. (*86*:<Emphasis>135</Emphasis>)
</Paragraph>

</Division>
<Division number="518" book="paci">

<Paragraph number="1523" book="paci">
<Emphasis>ᨿᩮᩣ ᨸᨶᩣ</Emphasis>ᨲᩥ ᨿᩮᩣ ᨿᩣᨴᩥᩈᩮᩣ …ᨸᩮ…  <Emphasis>ᨽᩥᨠ᩠ᨡᩪ</Emphasis>ᨲᩥ …ᨸᩮ…  ᩋᨿᩴ ᩍᨾᩈ᩠ᨾᩥᩴ ᩋᨲ᩠ᨳᩮ ᩋᨵᩥᨸ᩠ᨸᩮᨲᩮᩣ ᨽᩥᨠ᩠ᨡᩪᨲᩥ.
</Paragraph>

<Paragraph number="1524" book="paci">
<Emphasis>ᩋᨭ᩠ᨮᩥ</Emphasis> ᨶᩣᨾ ᨿᩴ ᨠᩥᨬ᩠ᨧᩥ ᩋᨭ᩠ᨮᩥ.
</Paragraph>

<Paragraph number="1525" book="paci">
<Emphasis>ᨴᨶ᩠ᨲᩮᩣ</Emphasis> ᨶᩣᨾ ᩉᨲ᩠ᨳᩥᨴᨶ᩠ᨲᩮᩣ ᩅᩩᨧ᩠ᨧᨲᩥ.
</Paragraph>

<Paragraph number="1526" book="paci">
<Emphasis>ᩅᩥᩈᩣᨱᩴ</Emphasis> ᨶᩣᨾ ᨿᩴ ᨠᩥᨬ᩠ᨧᩥ ᩅᩥᩈᩣᨱᩴ.
</Paragraph>

<Paragraph number="1527" book="paci">
<Emphasis>ᨠᩣᩁᩣᨸᩮᨿ᩠ᨿᩣ</Emphasis>ᨲᩥ ᨠᩁᩮᩣᨲᩥ ᩅᩤ ᨠᩣᩁᩣᨸᩮᨲᩥ ᩅᩤ, ᨸᨿᩮᩣᨣᩮ ᨴᩩᨠ᩠ᨠᨭᩴ. ᨸᨭᩥᩃᩣᨽᩮᨶ ᨽᩥᨶ᩠ᨴᩥᨲ᩠ᩅᩣ ᨸᩣᨧᩥᨲ᩠ᨲᩥᨿᩴ ᨴᩮᩈᩮᨲᨻ᩠ᨻᩴ.
</Paragraph>

</Division>
<Division number="519" book="paci">

<Paragraph number="1528" book="paci">
ᩋᨲ᩠ᨲᨶᩣ ᩅᩥᨸ᩠ᨸᨠᨲᩴ ᩋᨲ᩠ᨲᨶᩣ ᨸᩁᩥᨿᩮᩣᩈᩣᨸᩮᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ. ᩋᨲ᩠ᨲᨶᩣ ᩅᩥᨸ᩠ᨸᨠᨲᩴ ᨸᩁᩮᩉᩥ ᨸᩁᩥᨿᩮᩣᩈᩣᨸᩮᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ. ᨸᩁᩮᩉᩥ ᩅᩥᨸ᩠ᨸᨠᨲᩴ ᩋᨲ᩠ᨲᨶᩣ ᨸᩁᩥᨿᩮᩣᩈᩣᨸᩮᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ. ᨸᩁᩮᩉᩥ ᩅᩥᨸ᩠ᨸᨠᨲᩴ ᨸᩁᩮᩉᩥ ᨸᩁᩥᨿᩮᩣᩈᩣᨸᩮᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

<Paragraph number="1529" book="paci">
ᩋᨬ᩠ᨬᩔᨲ᩠ᨳᩣᨿ ᨠᩁᩮᩣᨲᩥ ᩅᩤ ᨠᩣᩁᩣᨸᩮᨲᩥ ᩅᩤ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨬ᩠ᨬᩮᨶ ᨠᨲᩴ ᨸᨭᩥᩃᨽᩥᨲ᩠ᩅᩣ ᨸᩁᩥᨽᩩᨬ᩠ᨩᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ.
</Paragraph>

</Division>
<Division number="520" book="paci">

<Paragraph number="1530" book="paci">
ᩋᨶᩣᨸᨲ᩠ᨲᩥ—  ᨣᨱ᩠ᨮᩥᨠᩣᨿ, ᩋᩁᨱᩥᨠᩮ, ᩅᩥᨵᩮ, ᩋᨬ᩠ᨩᨶᩥᨿᩣ, ᩋᨬ᩠ᨩᨶᩥᩈᩃᩣᨠᩣᨿ, ᩅᩤᩈᩥᨩᨭᩮ, ᩏᨴᨠᨸᩩᨬ᩠ᨨᨶᩥᨿᩣ, ᩏᨾ᩠ᨾᨲ᩠ᨲᨠᩔ, ᩋᩣᨴᩥᨠᨾ᩠ᨾᩥᨠᩔᩣᨲᩥ.

</Paragraph>
</Division>

<Paragraph number="1531" type="center" book="paci">
ᩈᩪᨧᩥᨥᩁᩈᩥᨠ᩠ᨡᩣᨸᨴᩴ ᨶᩥᨭ᩠ᨮᩥᨲᩴ ᨧᨲᩩᨲ᩠ᨳᩴ.
</Paragraph>