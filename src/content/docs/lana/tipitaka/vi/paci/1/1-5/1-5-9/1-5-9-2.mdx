---
title: "1.5.9.2 ᩁᨲᨶᩈᩥᨠ᩠ᨡᩣᨸᨴ"
tableOfContents: false
sidebar:
  order: 3
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="502" book="paci">

<Paragraph number="1476" book="paci">
ᨲᩮᨶ ᩈᨾᨿᩮᨶ ᨻᩩᨴ᩠ᨵᩮᩤ ᨽᨣᩅᩤ ᩈᩣᩅᨲ᩠ᨳᩥᨿᩴ ᩅᩥᩉᩁᨲᩥ ᨩᩮᨲᩅᨶᩮ ᩋᨶᩣᨳᨸᩥᨱ᩠ᨯᩥᨠᩔ ᩋᩣᩁᩣᨾᩮ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᩋᨧᩥᩁᩅᨲᩥᨿᩣ ᨶᨴᩥᨿᩣ ᨶᩉᩣᨿᨲᩥ. ᩋᨬ᩠ᨬᨲᩁᩮᩣᨸᩥ ᨻᩕᩣᩉ᩠ᨾᨱᩮᩣ ᨸᨬ᩠ᨧᩈᨲᩣᨶᩴ ᨳᩅᩥᨠᩴ ᨳᩃᩮ ᨶᩥᨠ᩠ᨡᩥᨸᩥᨲ᩠ᩅᩣ ᩋᨧᩥᩁᩅᨲᩥᨿᩣ ᨶᨴᩥᨿᩣ ᨶᩉᩣᨿᨶ᩠ᨲᩮᩣ ᩅᩥᩔᩁᩥᨲ᩠ᩅᩣ ᩋᨣᨾᩣᩈᩥ. ᩋᨳ ᨡᩮᩣ ᩈᩮᩣ ᨽᩥᨠ᩠ᨡᩩ—  “ᨲᩔᩣᨿᩴ ᨻᩕᩣᩉ᩠ᨾᨱᩔ ᨳᩅᩥᨠᩣ, ᨾᩣ ᩍᨵ ᨶᩔᩦ”ᨲᩥ ᩋᨣ᩠ᨣᩉᩮᩈᩥ. ᩋᨳ ᨡᩮᩣ ᩈᩮᩣ ᨻᩕᩣᩉ᩠ᨾᨱᩮᩣ ᩈᩁᩥᨲ᩠ᩅᩣ ᨲᩩᩁᩥᨲᩮᩣ ᩋᩣᨵᩤᩅᩥᨲ᩠ᩅᩣ ᨲᩴ ᨽᩥᨠ᩠ᨡᩩᩴ ᩑᨲᨴᩅᩮᩤᨧ—  “ᩋᨸᩥ ᨾᩮ, ᨽᩮᩣ, ᨳᩅᩥᨠᩴ ᨸᩔᩮᨿ᩠ᨿᩣᩈᩦ”ᨲᩥ? “ᩉᨶ᩠ᨴ, ᨻᩕᩣᩉ᩠ᨾᨱᩣ”ᨲᩥ ᩋᨴᩤᩈᩥ. ᩋᨳ ᨡᩮᩣ ᨲᩔ ᨻᩕᩣᩉ᩠ᨾᨱᩔ ᩑᨲᨴᩉᩮᩣᩈᩥ—  “ᨠᩮᨶ ᨶᩩ ᨡᩮᩣ ᩋᩉᩴ ᩏᨸᩣᨿᩮᨶ ᩍᨾᩔ ᨽᩥᨠ᩠ᨡᩩᨶᩮᩣ ᨸᩩᨱ᩠ᨱᨸᨲ᩠ᨲᩴ ᨶ ᨴᨴᩮᨿ᩠ᨿᨶ᩺”ᨲᩥ. “ᨶ ᨾᩮ, ᨽᩮᩣ, ᨸᨬ᩠ᨧᩈᨲᩣᨶᩥ, ᩈᩉᩔᩴ ᨾᩮ”ᨲᩥ ᨸᩃᩥᨻᩩᨶ᩠ᨵᩮᨲ᩠ᩅᩣ ᨾᩩᨬ᩠ᨧᩥ.
</Paragraph>

<Paragraph number="1477" book="paci">
ᩋᨳ ᨡᩮᩣ ᩈᩮᩣ ᨽᩥᨠ᩠ᨡᩩ ᩋᩣᩁᩣᨾᩴ ᨣᨶ᩠ᨲ᩠ᩅᩣ ᨽᩥᨠ᩠ᨡᩪᨶᩴ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩥ. ᨿᩮ ᨲᩮ ᨽᩥᨠ᩠ᨡᩪ ᩋᨸ᩠ᨸᩥᨧ᩠ᨨᩣ …ᨸᩮ…  ᨲᩮ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᨽᩥᨠ᩠ᨡᩩ ᩁᨲᨶᩴ ᩏᨣ᩠ᨣᩉᩮᩔᨲᩦ”ᨲᩥ …ᨸᩮ…  “ᩈᨧ᩠ᨧᩴ ᨠᩥᩁ ᨲ᩠ᩅᩴ, ᨽᩥᨠ᩠ᨡᩩ, ᩁᨲᨶᩴ ᩏᨣ᩠ᨣᩉᩮᩈᩦ”ᨲᩥ? “ᩈᨧ᩠ᨧᩴ, ᨽᨣᩅᩤ”ᨲᩥ. ᩅᩥᨣᩁᩉᩥ ᨻᩩᨴ᩠ᨵᩮᩤ ᨽᨣᩅᩤ …ᨸᩮ…  ᨠᨳᨬ᩠ᩉᩥ ᨶᩣᨾ ᨲ᩠ᩅᩴ, ᨾᩮᩣᨥᨸᩩᩁᩥᩈ, ᩁᨲᨶᩴ ᩏᨣ᩠ᨣᩉᩮᩔᩈᩥ. ᨶᩮᨲᩴ, ᨾᩮᩣᨥᨸᩩᩁᩥᩈ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ …ᨸᩮ…  ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᩮᨿ᩠ᨿᩣᨳ—
</Paragraph>

<Paragraph number="1478" book="paci">
<Emphasis>“ᨿᩮᩣ ᨸᨶ ᨽᩥᨠ᩠ᨡᩩ ᩁᨲᨶᩴ ᩅᩤ ᩁᨲᨶᩈᨾ᩠ᨾᨲᩴ ᩅᩤ ᩏᨣ᩠ᨣᨱ᩠ᩉᩮᨿ᩠ᨿ ᩅᩤ ᩏᨣ᩠ᨣᨱ᩠ᩉᩣᨸᩮᨿ᩠ᨿ ᩅᩤ, ᨸᩣᨧᩥᨲ᩠ᨲᩥᨿᨶ᩺”</Emphasis>ᨲᩥ.
</Paragraph>

<Paragraph number="1479" book="paci">
ᩑᩅᨬ᩠ᨧᩥᨴᩴ ᨽᨣᩅᨲᩣ ᨽᩥᨠ᩠ᨡᩪᨶᩴ ᩈᩥᨠ᩠ᨡᩣᨸᨴᩴ ᨸᨬ᩠ᨬᨲ᩠ᨲᩴ ᩉᩮᩣᨲᩥ.
</Paragraph>

</Division>
<Division number="503" book="paci">

<Paragraph number="1480" book="paci">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩈᩣᩅᨲ᩠ᨳᩥᨿᩣ ᩏᩔᩅᩮᩤ ᩉᩮᩣᨲᩥ. ᨾᨶᩩᩔᩣ ᩋᩃᩘᨠᨲᨸ᩠ᨸᨭᩥᨿᨲ᩠ᨲᩣ ᩏᨿ᩠ᨿᩣᨶᩴ ᨣᨧ᩠ᨨᨶ᩠ᨲᩥ. ᩅᩥᩈᩣᨡᩣᨸᩥ ᨾᩥᨣᩤᩁᨾᩣᨲᩣ ᩋᩃᩘᨠᨲᨸ᩠ᨸᨭᩥᨿᨲ᩠ᨲᩣ “ᩏᨿ᩠ᨿᩣᨶᩴ ᨣᨾᩥᩔᩣᨾᩦ”ᨲᩥ ᨣᩤᨾᨲᩮᩣ ᨶᩥᨠ᩠ᨡᨾᩥᨲ᩠ᩅᩣ—  “ᨠ᩠ᨿᩣᩉᩴ ᨠᩁᩥᩔᩣᨾᩥ ᩏᨿ᩠ᨿᩣᨶᩴ ᨣᨶ᩠ᨲ᩠ᩅᩣ, ᨿᨶ᩠ᨶᩪᨶᩣᩉᩴ ᨽᨣᩅᨶ᩠ᨲᩴ ᨸᨿᩥᩁᩩᨸᩣᩈᩮᨿ᩠ᨿᨶ᩺”ᨲᩥ ᩋᩣᨽᩁᨱᩴ ᩒᨾᩩᨬ᩠ᨧᩥᨲ᩠ᩅᩣ ᩏᨲ᩠ᨲᩁᩣᩈᩘᨣᩮᨶ ᨽᨱ᩠ᨯᩥᨠᩴ ᨻᨶ᩠ᨵᩥᨲ᩠ᩅᩣ ᨴᩤᩈᩥᨿᩣ ᩋᨴᩤᩈᩥ—  “ᩉᨶ᩠ᨴ, ᨩᩮ, ᩍᨾᩴ ᨽᨱ᩠ᨯᩥᨠᩴ ᨣᨱ᩠ᩉᩣᩉᩦ”ᨲᩥ. ᩋᨳ ᨡᩮᩣ ᩅᩥᩈᩣᨡᩣ ᨾᩥᨣᩤᩁᨾᩣᨲᩣ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥ; ᩏᨸᩈᩘᨠᨾᩥᨲ᩠ᩅᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᨶᩥᩈᩦᨴᩥ. ᩑᨠᨾᨶ᩠ᨲᩴ ᨶᩥᩈᩥᨶ᩠ᨶᩴ ᨡᩮᩣ ᩅᩥᩈᩣᨡᩴ ᨾᩥᨣᩤᩁᨾᩣᨲᩁᩴ ᨽᨣᩅᩤ ᨵᨾ᩠ᨾᩥᨿᩣ ᨠᨳᩣᨿ ᩈᨶ᩠ᨴᩔᩮᩈᩥ ᩈᨾᩣᨴᨸᩮᩈᩥ ᩈᨾᩩᨲ᩠ᨲᩮᨩᩮᩈᩥ ᩈᨾ᩠ᨸᩉᩴᩈᩮᩈᩥ. ᩋᨳ ᨡᩮᩣ ᩅᩥᩈᩣᨡᩣ ᨾᩥᨣᩤᩁᨾᩣᨲᩣ ᨽᨣᩅᨲᩣ ᨵᨾ᩠ᨾᩥᨿᩣ ᨠᨳᩣᨿ ᩈᨶ᩠ᨴᩔᩥᨲᩣ ᩈᨾᩣᨴᨸᩥᨲᩣ ᩈᨾᩩᨲ᩠ᨲᩮᨩᩥᨲᩣ ᩈᨾ᩠ᨸᩉᩴᩈᩥᨲᩣ ᩏᨭ᩠ᨮᩣᨿᩣᩈᨶᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᨸᨴᨠ᩠ᨡᩥᨱᩴ ᨠᨲ᩠ᩅᩣ ᨸᨠ᩠ᨠᩣᨾᩥ. ᩋᨳ ᨡᩮᩣ ᩈᩣ ᨴᩤᩈᩦ ᨲᩴ ᨽᨱ᩠ᨯᩥᨠᩴ ᩅᩥᩔᩁᩥᨲ᩠ᩅᩣ ᩋᨣᨾᩣᩈᩥ. ᨽᩥᨠ᩠ᨡᩪ ᨸᩔᩥᨲ᩠ᩅᩣ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨲᩮᨶ ᩉᩥ, ᨽᩥᨠ᩠ᨡᩅᩮ, ᩏᨣ᩠ᨣᩉᩮᨲ᩠ᩅᩣ ᨶᩥᨠ᩠ᨡᩥᨸᨳᩣ”ᨲᩥ. ᩋᨳ ᨡᩮᩣ ᨽᨣᩅᩤ ᩑᨲᩈ᩠ᨾᩥᩴ ᨶᩥᨴᩤᨶᩮ ᩑᨲᩈ᩠ᨾᩥᩴ ᨸᨠᩁᨱᩮ ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩁᨲᨶᩴ ᩅᩤ ᩁᨲᨶᩈᨾ᩠ᨾᨲᩴ ᩅᩤ ᩋᨩ᩠ᨫᩣᩁᩣᨾᩮ ᩏᨣ᩠ᨣᩉᩮᨲ᩠ᩅᩣ ᩅᩤ ᩏᨣ᩠ᨣᩉᩣᨸᩮᨲ᩠ᩅᩣ ᩅᩤ ᨶᩥᨠ᩠ᨡᩥᨸᩥᨲᩩᩴ—  ‘ᨿᩔ ᨽᩅᩥᩔᨲᩥ ᩈᩮᩣ ᩉᩁᩥᩔᨲᩦ’ᨲᩥ. ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᩮᨿ᩠ᨿᩣᨳ—
</Paragraph>

<Paragraph number="1481" book="paci">
<Emphasis>“ᨿᩮᩣ ᨸᨶ ᨽᩥᨠ᩠ᨡᩩ ᩁᨲᨶᩴ ᩅᩤ ᩁᨲᨶᩈᨾ᩠ᨾᨲᩴ ᩅᩤ, ᩋᨬ᩠ᨬᨲᩕ ᩋᨩ᩠ᨫᩣᩁᩣᨾᩣ, ᩏᨣ᩠ᨣᨱ᩠ᩉᩮᨿ᩠ᨿ ᩅᩤ ᩏᨣ᩠ᨣᨱ᩠ᩉᩣᨸᩮᨿ᩠ᨿ ᩅᩤ, ᨸᩣᨧᩥᨲ᩠ᨲᩥᨿᨶ᩺”</Emphasis>ᨲᩥ.
</Paragraph>

<Paragraph number="1482" book="paci">
ᩑᩅᨬ᩠ᨧᩥᨴᩴ ᨽᨣᩅᨲᩣ ᨽᩥᨠ᩠ᨡᩪᨶᩴ ᩈᩥᨠ᩠ᨡᩣᨸᨴᩴ ᨸᨬ᩠ᨬᨲ᩠ᨲᩴ ᩉᩮᩣᨲᩥ.
</Paragraph>

</Division>
<Division number="504" book="paci">

<Paragraph number="1483" book="paci">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨠᩣᩈᩦᩈᩩ ᨩᨶᨸᨴᩮ ᩋᨶᩣᨳᨸᩥᨱ᩠ᨯᩥᨠᩔ ᨣᩉᨸᨲᩥᩔ ᨠᨾ᩠ᨾᨶ᩠ᨲᨣᩤᨾᩮᩣ ᩉᩮᩣᨲᩥ. ᨲᩮᨶ ᨧ ᨣᩉᨸᨲᩥᨶᩣ ᩋᨶ᩠ᨲᩮᩅᩤᩈᩦ ᩋᩣᨱᨲ᩠ᨲᩮᩣ ᩉᩮᩣᨲᩥ—  “ᩈᨧᩮ ᨽᨴᨶ᩠ᨲᩣ ᩋᩣᨣᨧ᩠ᨨᨶ᩠ᨲᩥ, ᨽᨲ᩠ᨲᩴ ᨠᩁᩮᨿ᩠ᨿᩣᩈᩦ”ᨲᩥ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩈᨾ᩠ᨻᩉᩩᩃᩣ ᨽᩥᨠ᩠ᨡᩪ ᨠᩣᩈᩦᩈᩩ ᨩᨶᨸᨴᩮ ᨧᩣᩁᩥᨠᩴ ᨧᩁᨾᩣᨶᩣ ᨿᩮᨶ ᩋᨶᩣᨳᨸᩥᨱ᩠ᨯᩥᨠᩔ ᨣᩉᨸᨲᩥᩔ ᨠᨾ᩠ᨾᨶ᩠ᨲᨣᩤᨾᩮᩣ ᨲᩮᨶᩩᨸᩈᩘᨠᨾᩥᩴᩈᩩ. ᩋᨴ᩠ᨴᩈᩣ ᨡᩮᩣ ᩈᩮᩣ ᨸᩩᩁᩥᩈᩮᩣ ᨲᩮ ᨽᩥᨠ᩠ᨡᩪ ᨴᩪᩁᨲᩮᩣᩅ ᩋᩣᨣᨧ᩠ᨨᨶ᩠ᨲᩮ. ᨴᩥᩈ᩠ᩅᩣᨶ ᨿᩮᨶ ᨲᩮ ᨽᩥᨠ᩠ᨡᩪ ᨲᩮᨶᩩᨸᩈᩘᨠᨾᩥ; ᩏᨸᩈᩘᨠᨾᩥᨲ᩠ᩅᩣ ᨲᩮ ᨽᩥᨠ᩠ᨡᩪ ᩋᨽᩥᩅᩤᨴᩮᨲ᩠ᩅᩣ ᩑᨲᨴᩅᩮᩤᨧ—  “ᩋᨵᩥᩅᩤᩈᩮᨶ᩠ᨲᩩ, ᨽᨶ᩠ᨲᩮ, ᩋᨿ᩠ᨿᩣ ᩈ᩠ᩅᩣᨲᨶᩣᨿ ᨣᩉᨸᨲᩥᨶᩮᩣ ᨽᨲ᩠ᨲᨶ᩺”ᨲᩥ. ᩋᨵᩥᩅᩤᩈᩮᩈᩩᩴ ᨡᩮᩣ ᨲᩮ ᨽᩥᨠ᩠ᨡᩪ ᨲᩩᨱ᩠ᩉᩦᨽᩣᩅᩮᨶ. ᩋᨳ ᨡᩮᩣ ᩈᩮᩣ ᨸᩩᩁᩥᩈᩮᩣ ᨲᩔᩣ ᩁᨲ᩠ᨲᩥᨿᩣ ᩋᨧ᩠ᨧᨿᩮᨶ ᨸᨱᩦᨲᩴ ᨡᩣᨴᨶᩦᨿᩴ ᨽᩮᩣᨩᨶᩦᨿᩴ ᨸᨭᩥᨿᩣᨴᩤᨸᩮᨲ᩠ᩅᩣ ᨠᩣᩃᩴ ᩋᩣᩁᩮᩣᨧᩣᨸᩮᨲ᩠ᩅᩣ ᩋᩘᨣᩩᩃᩥᨾᩩᨴ᩠ᨴᩥᨠᩴ ᩒᨾᩩᨬ᩠ᨧᩥᨲ᩠ᩅᩣ ᨲᩮ ᨽᩥᨠ᩠ᨡᩪ ᨽᨲ᩠ᨲᩮᨶ ᨸᩁᩥᩅᩥᩈᩥᨲ᩠ᩅᩣ—  “ᩋᨿ᩠ᨿᩣ ᨽᩩᨬ᩠ᨩᩥᨲ᩠ᩅᩣ ᨣᨧ᩠ᨨᨶ᩠ᨲᩩ, ᩋᩉᨾ᩠ᨸᩥ ᨠᨾ᩠ᨾᨶ᩠ᨲᩴ ᨣᨾᩥᩔᩣᨾᩦ”ᨲᩥ ᩋᩘᨣᩩᩃᩥᨾᩩᨴ᩠ᨴᩥᨠᩴ ᩅᩥᩔᩁᩥᨲ᩠ᩅᩣ ᩋᨣᨾᩣᩈᩥ. ᨽᩥᨠ᩠ᨡᩪ ᨸᩔᩥᨲ᩠ᩅᩣ—  “ᩈᨧᩮ ᨾᨿᩴ ᨣᨾᩥᩔᩣᨾ ᨶᩔᩥᩔᨲᩣᨿᩴ ᩋᩘᨣᩩᩃᩥᨾᩩᨴ᩠ᨴᩥᨠᩣ”ᨲᩥ ᨲᨲ᩠ᨳᩮᩅ ᩋᨧ᩠ᨨᩥᩴᩈᩩ. ᩋᨳ ᨡᩮᩣ ᩈᩮᩣ ᨸᩩᩁᩥᩈᩮᩣ ᨠᨾ᩠ᨾᨶ᩠ᨲᩣ ᩋᩣᨣᨧ᩠ᨨᨶ᩠ᨲᩮᩣ ᨲᩮ ᨽᩥᨠ᩠ᨡᩪ ᨸᩔᩥᨲ᩠ᩅᩣ ᩑᨲᨴᩅᩮᩤᨧ—  “ᨠᩥᩔ, ᨽᨶ᩠ᨲᩮ, ᩋᨿ᩠ᨿᩣ ᩍᨵᩮᩅ ᩋᨧ᩠ᨨᨶ᩠ᨲᩦ”ᨲᩥ? ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᨲᩔ ᨸᩩᩁᩥᩈᩔ ᩑᨲᨾᨲ᩠ᨳᩴ ᩋᩣᩁᩮᩣᨧᩮᨲ᩠ᩅᩣ ᩈᩣᩅᨲ᩠ᨳᩥᩴ ᨣᨶ᩠ᨲ᩠ᩅᩣ ᨽᩥᨠ᩠ᨡᩪᨶᩴ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. ᨽᩥᨠ᩠ᨡᩪ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ.
</Paragraph>

<Paragraph number="1484" book="paci">
ᩋᨳ ᨡᩮᩣ ᨽᨣᩅᩤ ᩑᨲᩈ᩠ᨾᩥᩴ ᨶᩥᨴᩤᨶᩮ ᩑᨲᩈ᩠ᨾᩥᩴ ᨸᨠᩁᨱᩮ ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩁᨲᨶᩴ ᩅᩤ ᩁᨲᨶᩈᨾ᩠ᨾᨲᩴ ᩅᩤ ᩋᨩ᩠ᨫᩣᩁᩣᨾᩮ ᩅᩤ ᩋᨩ᩠ᨫᩣᩅᩈᨳᩮ ᩅᩤ ᩏᨣ᩠ᨣᩉᩮᨲ᩠ᩅᩣ ᩅᩤ ᩏᨣ᩠ᨣᩉᩣᨸᩮᨲ᩠ᩅᩣ ᩅᩤ ᨶᩥᨠ᩠ᨡᩥᨸᩥᨲᩩᩴ—  ‘ᨿᩔ ᨽᩅᩥᩔᨲᩥ ᩈᩮᩣ ᩉᩁᩥᩔᨲᩦ’ᨲᩥ. ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᩮᨿ᩠ᨿᩣᨳ—
</Paragraph>

</Division>
<Division number="505" book="paci">

<Paragraph number="1485" book="paci">
<Emphasis>“ᨿᩮᩣ ᨸᨶ ᨽᩥᨠ᩠ᨡᩩ ᩁᨲᨶᩴ ᩅᩤ ᩁᨲᨶᩈᨾ᩠ᨾᨲᩴ ᩅᩤ, ᩋᨬ᩠ᨬᨲᩕ ᩋᨩ᩠ᨫᩣᩁᩣᨾᩣ ᩅᩤ ᩋᨩ᩠ᨫᩣᩅᩈᨳᩣ ᩅᩤ, ᩏᨣ᩠ᨣᨱ᩠ᩉᩮᨿ᩠ᨿ ᩅᩤ ᩏᨣ᩠ᨣᨱ᩠ᩉᩣᨸᩮᨿ᩠ᨿ ᩅᩤ, ᨸᩣᨧᩥᨲ᩠ᨲᩥᨿᩴ. ᩁᨲᨶᩴ ᩅᩤ ᨸᨶ ᨽᩥᨠ᩠ᨡᩩᨶᩣ ᩁᨲᨶᩈᨾ᩠ᨾᨲᩴ ᩅᩤ ᩋᨩ᩠ᨫᩣᩁᩣᨾᩮ ᩅᩤ ᩋᨩ᩠ᨫᩣᩅᩈᨳᩮ ᩅᩤ ᩏᨣ᩠ᨣᩉᩮᨲ᩠ᩅᩣ ᩅᩤ ᩏᨣ᩠ᨣᩉᩣᨸᩮᨲ᩠ᩅᩣ ᩅᩤ ᨶᩥᨠ᩠ᨡᩥᨸᩥᨲᨻ᩠ᨻᩴ—  ‘ᨿᩔ ᨽᩅᩥᩔᨲᩥ ᩈᩮᩣ ᩉᩁᩥᩔᨲᩦ’ᨲᩥ. ᩋᨿᩴ ᨲᨲ᩠ᨳ ᩈᩣᨾᩦᨧᩦ”</Emphasis>ᨲᩥ. (*84*:<Emphasis>133</Emphasis>)
</Paragraph>

</Division>
<Division number="506" book="paci">

<Paragraph number="1486" book="paci">
<Emphasis>ᨿᩮᩣ ᨸᨶᩣ</Emphasis>ᨲᩥ ᨿᩮᩣ ᨿᩣᨴᩥᩈᩮᩣ …ᨸᩮ…  <Emphasis>ᨽᩥᨠ᩠ᨡᩪ</Emphasis>ᨲᩥ …ᨸᩮ…  ᩋᨿᩴ ᩍᨾᩈ᩠ᨾᩥᩴ ᩋᨲ᩠ᨳᩮ ᩋᨵᩥᨸ᩠ᨸᩮᨲᩮᩣ ᨽᩥᨠ᩠ᨡᩪᨲᩥ.
</Paragraph>

<Paragraph number="1487" book="paci">
<Emphasis>ᩁᨲᨶᩴ</Emphasis> ᨶᩣᨾ ᨾᩩᨲ᩠ᨲᩣ ᨾᨱᩥ ᩅᩮᩊᩩᩁᩥᨿᩮᩣ ᩈᩘᨡᩮᩣ ᩈᩥᩃᩣ ᨸᩅᩤᩃᩴ ᩁᨩᨲᩴ ᨩᩣᨲᩁᩪᨸᩴ ᩃᩮᩣᩉᩥᨲᩘᨠᩮᩣ ᨾᩈᩣᩁᨣᩃᩖᩴ.
</Paragraph>

<Paragraph number="1488" book="paci">
<Emphasis>ᩁᨲᨶᩈᨾ᩠ᨾᨲᩴ</Emphasis> ᨶᩣᨾ ᨿᩴ ᨾᨶᩩᩔᩣᨶᩴ ᩏᨸᨽᩮᩣᨣᨸᩁᩥᨽᩮᩣᨣᩴ, ᩑᨲᩴ ᩁᨲᨶᩈᨾ᩠ᨾᨲᩴ ᨶᩣᨾ.
</Paragraph>

<Paragraph number="1489" book="paci">
<Emphasis>ᩋᨬ᩠ᨬᨲᩕ ᩋᨩ᩠ᨫᩣᩁᩣᨾᩣ ᩅᩤ ᩋᨩ᩠ᨫᩣᩅᩈᨳᩣ ᩅᩤ</Emphasis>ᨲᩥ ᨮᨸᩮᨲ᩠ᩅᩣ ᩋᨩ᩠ᨫᩣᩁᩣᨾᩴ ᩋᨩ᩠ᨫᩣᩅᩈᨳᩴ.
</Paragraph>

<Paragraph number="1490" book="paci">
<Emphasis>ᩋᨩ᩠ᨫᩣᩁᩣᨾᩮᩣ</Emphasis> ᨶᩣᨾ ᨸᩁᩥᨠ᩠ᨡᩥᨲ᩠ᨲᩔ ᩋᩣᩁᩣᨾᩔ ᩋᨶ᩠ᨲᩮᩣ ᩋᩣᩁᩣᨾᩮᩣ, ᩋᨸᩁᩥᨠ᩠ᨡᩥᨲ᩠ᨲᩔ ᩏᨸᨧᩣᩁᩮᩣ.
</Paragraph>

<Paragraph number="1491" book="paci">
<Emphasis>ᩋᨩ᩠ᨫᩣᩅᩈᨳᩮᩣ</Emphasis> ᨶᩣᨾ ᨸᩁᩥᨠ᩠ᨡᩥᨲ᩠ᨲᩔ ᩋᩣᩅᩈᨳᩔ ᩋᨶ᩠ᨲᩮᩣ ᩋᩣᩅᩈᨳᩮᩣ, ᩋᨸᩁᩥᨠ᩠ᨡᩥᨲ᩠ᨲᩔ ᩏᨸᨧᩣᩁᩮᩣ.
</Paragraph>

<Paragraph number="1492" book="paci">
<Emphasis>ᩏᨣ᩠ᨣᨱ᩠ᩉᩮᨿ᩠ᨿᩣ</Emphasis>ᨲᩥ ᩈᨿᩴ ᨣᨱ᩠ᩉᩣᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

<Paragraph number="1493" book="paci">
<Emphasis>ᩏᨣ᩠ᨣᨱ᩠ᩉᩣᨸᩮᨿ᩠ᨿᩣ</Emphasis>ᨲᩥ ᩋᨬ᩠ᨬᩴ ᨣᩤᩉᩣᨸᩮᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

<Paragraph number="1494" book="paci">
<Emphasis>ᩁᨲᨶᩴ ᩅᩤ ᨸᨶ ᨽᩥᨠ᩠ᨡᩩᨶᩣ ᩁᨲᨶᩈᨾ᩠ᨾᨲᩴ ᩅᩤ ᩋᨩ᩠ᨫᩣᩁᩣᨾᩮ ᩅᩤ ᩋᨩ᩠ᨫᩣᩅᩈᨳᩮ ᩅᩤ ᩏᨣ᩠ᨣᩉᩮᨲ᩠ᩅᩣ ᩅᩤ ᩏᨣ᩠ᨣᩉᩣᨸᩮᨲ᩠ᩅᩣ ᩅᩤ ᨶᩥᨠ᩠ᨡᩥᨸᩥᨲᨻ᩠ᨻᨶ᩺</Emphasis>ᨲᩥ ᩁᩪᨸᩮᨶ ᩅᩤ ᨶᩥᨾᩥᨲ᩠ᨲᩮᨶ ᩅᩤ ᩈᨬ᩠ᨬᩣᨱᩴ ᨠᨲ᩠ᩅᩣ ᨶᩥᨠ᩠ᨡᩥᨸᩥᨲ᩠ᩅᩣ ᩋᩣᨧᩥᨠ᩠ᨡᩥᨲᨻ᩠ᨻᩴ—  “ᨿᩔ ᨽᨱ᩠ᨯᩴ ᨶᨭ᩠ᨮᩴ ᩈᩮᩣ ᩋᩣᨣᨧ᩠ᨨᨲᩪ”ᨲᩥ. ᩈᨧᩮ ᨲᨲ᩠ᨳ ᩋᩣᨣᨧ᩠ᨨᨲᩥ ᩈᩮᩣ ᩅᨲ᩠ᨲᨻ᩠ᨻᩮᩣ—  “ᩋᩣᩅᩩᩈᩮᩣ, ᨠᩦᨴᩥᩈᩴ ᨲᩮ ᨽᨱ᩠ᨯᨶ᩺”ᨲᩥ? ᩈᨧᩮ ᩁᩪᨸᩮᨶ ᩅᩤ ᨶᩥᨾᩥᨲ᩠ᨲᩮᨶ ᩅᩤ ᩈᨾ᩠ᨸᩣᨴᩮᨲᩥ ᨴᩤᨲᨻ᩠ᨻᩴ, ᨶᩮᩣ ᨧᩮ ᩈᨾ᩠ᨸᩣᨴᩮᨲᩥ “ᩅᩥᨧᩥᨶᩣᩉᩥ, ᩋᩣᩅᩩᩈᩮᩣ”ᨲᩥ ᩅᨲ᩠ᨲᨻ᩠ᨻᩮᩣ. ᨲᨾ᩠ᩉᩣ ᩋᩣᩅᩤᩈᩣ ᨸᨠ᩠ᨠᨾᨶ᩠ᨲᩮᨶ ᨿᩮ ᨲᨲ᩠ᨳ ᩉᩮᩣᨶ᩠ᨲᩥ ᨽᩥᨠ᩠ᨡᩪ ᨸᨲᩥᩁᩪᨸᩣ, ᨲᩮᩈᩴ ᩉᨲ᩠ᨳᩮ ᨶᩥᨠ᩠ᨡᩥᨸᩥᨲ᩠ᩅᩣ ᨸᨠ᩠ᨠᨾᩥᨲᨻ᩠ᨻᩴ. ᨶᩮᩣ ᨧᩮ ᩉᩮᩣᨶ᩠ᨲᩥ ᨽᩥᨠ᩠ᨡᩪ ᨸᨲᩥᩁᩪᨸᩣ, ᨿᩮ ᨲᨲ᩠ᨳ ᩉᩮᩣᨶ᩠ᨲᩥ ᨣᩉᨸᨲᩥᨠᩣ ᨸᨲᩥᩁᩪᨸᩣ, ᨲᩮᩈᩴ ᩉᨲ᩠ᨳᩮ ᨶᩥᨠ᩠ᨡᩥᨸᩥᨲ᩠ᩅᩣ ᨸᨠ᩠ᨠᨾᩥᨲᨻ᩠ᨻᩴ.
</Paragraph>

<Paragraph number="1495" book="paci">
<Emphasis>ᩋᨿᩴ ᨲᨲ᩠ᨳ ᩈᩣᨾᩦᨧᩦ</Emphasis>ᨲᩥ ᩋᨿᩴ ᨲᨲ᩠ᨳ ᩋᨶᩩᨵᨾ᩠ᨾᨲᩣ.
</Paragraph>

</Division>
<Division number="507" book="paci">

<Paragraph number="1496" book="paci">
ᩋᨶᩣᨸᨲ᩠ᨲᩥ—  ᩁᨲᨶᩴ ᩅᩤ ᩁᨲᨶᩈᨾ᩠ᨾᨲᩴ ᩅᩤ ᩋᨩ᩠ᨫᩣᩁᩣᨾᩮ ᩅᩤ ᩋᨩ᩠ᨫᩣᩅᩈᨳᩮ ᩅᩤ ᩏᨣ᩠ᨣᩉᩮᨲ᩠ᩅᩣ ᩅᩤ ᩏᨣ᩠ᨣᩉᩣᨸᩮᨲ᩠ᩅᩣ ᩅᩤ ᨶᩥᨠ᩠ᨡᩥᨸᨲᩥ—  “ᨿᩔ ᨽᩅᩥᩔᨲᩥ ᩈᩮᩣ ᩉᩁᩥᩔᨲᩦ”ᨲᩥ, ᩁᨲᨶᩈᨾ᩠ᨾᨲᩴ ᩅᩥᩔᩣᩈᩴ ᨣᨱ᩠ᩉᩣᨲᩥ, ᨲᩣᩅᨠᩣᩃᩥᨠᩴ ᨣᨱ᩠ᩉᩣᨲᩥ, ᨸᩴᩈᩩᨠᩪᩃᩈᨬ᩠ᨬᩥᩔ, ᩏᨾ᩠ᨾᨲ᩠ᨲᨠᩔ, ᩋᩣᨴᩥᨠᨾ᩠ᨾᩥᨠᩔᩣᨲᩥ.

</Paragraph>
</Division>

<Paragraph number="1497" type="center" book="paci">
ᩁᨲᨶᩈᩥᨠ᩠ᨡᩣᨸᨴᩴ ᨶᩥᨭ᩠ᨮᩥᨲᩴ ᨴᩩᨲᩥᨿᩴ.
</Paragraph>