---
title: "1.5.4.3 ᨸᩁᨾ᩠ᨸᩁᨽᩮᩣᨩᨶᩈᩥᨠ᩠ᨡᩣᨸᨴ"
tableOfContents: false
sidebar:
  order: 4
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="221" book="paci">

<Paragraph number="716" book="paci">
ᨲᩮᨶ ᩈᨾᨿᩮᨶ ᨻᩩᨴ᩠ᨵᩮᩤ ᨽᨣᩅᩤ ᩅᩮᩈᩣᩃᩥᨿᩴ ᩅᩥᩉᩁᨲᩥ ᨾᩉᩣᩅᨶᩮ ᨠᩪᨭᩣᨣᩤᩁᩈᩣᩃᩣᨿᩴ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩅᩮᩈᩣᩃᩥᨿᩴ ᨸᨱᩦᨲᩣᨶᩴ ᨽᨲ᩠ᨲᩣᨶᩴ ᨽᨲ᩠ᨲᨸᨭᩥᨸᩣᨭᩥ ᩋᨵᩥᨭ᩠ᨮᩥᨲᩣ ᩉᩮᩣᨲᩥ. ᩋᨳ ᨡᩮᩣ ᩋᨬ᩠ᨬᨲᩁᩔ ᨴᩃᩥᨴ᩠ᨴᩔ ᨠᨾ᩠ᨾᨠᩣᩁᩔ ᩑᨲᨴᩉᩮᩣᩈᩥ—  “ᨶ ᨡᩮᩣ ᩍᨴᩴ ᩒᩁᨠᩴ ᨽᩅᩥᩔᨲᩥ ᨿᨳᨿᩥᨾᩮ ᨾᨶᩩᩔᩣ ᩈᨠ᩠ᨠᨧ᩠ᨧᩴ ᨽᨲ᩠ᨲᩴ ᨠᩁᩮᩣᨶ᩠ᨲᩥ; ᨿᨶ᩠ᨶᩪᨶᩣᩉᨾ᩠ᨸᩥ ᨽᨲ᩠ᨲᩴ ᨠᩁᩮᨿ᩠ᨿᨶ᩺”ᨲᩥ. ᩋᨳ ᨡᩮᩣ ᩈᩮᩣ ᨴᩃᩥᨴ᩠ᨴᩮᩤ ᨠᨾ᩠ᨾᨠᩣᩁᩮᩣ ᨿᩮᨶ ᨠᩥᩁᨸᨲᩥᨠᩮᩣ ᨲᩮᨶᩩᨸᩈᩘᨠᨾᩥ; ᩏᨸᩈᩘᨠᨾᩥᨲ᩠ᩅᩣ ᨲᩴ ᨠᩥᩁᨸᨲᩥᨠᩴ ᩑᨲᨴᩅᩮᩤᨧ—  “ᩍᨧ᩠ᨨᩣᨾᩉᩴ, ᩋᨿ᩠ᨿᨸᩩᨲ᩠ᨲ, ᨻᩩᨴ᩠ᨵᨸ᩠ᨸᨾᩩᨡᩔ ᨽᩥᨠ᩠ᨡᩩᩈᩴᨥᩔ ᨽᨲ᩠ᨲᩴ ᨠᩣᨲᩩᩴ. ᨴᩮᩉᩥ ᨾᩮ ᩅᩮᨲᨶᨶ᩺”ᨲᩥ. ᩈᩮᩣᨸᩥ ᨡᩮᩣ ᨠᩥᩁᨸᨲᩥᨠᩮᩣ ᩈᨴ᩠ᨵᩮᩤ ᩉᩮᩣᨲᩥ ᨸᩈᨶ᩠ᨶᩮᩣ. ᩋᨳ ᨡᩮᩣ ᩈᩮᩣ ᨠᩥᩁᨸᨲᩥᨠᩮᩣ ᨲᩔ ᨴᩃᩥᨴ᩠ᨴᩔ ᨠᨾ᩠ᨾᨠᩣᩁᩔ ᩋᨻ᩠ᨽᩣᨲᩥᩁᩮᨠᩴ ᩅᩮᨲᨶᩴ ᩋᨴᩤᩈᩥ. ᩋᨳ ᨡᩮᩣ ᩈᩮᩣ ᨴᩃᩥᨴ᩠ᨴᩮᩤ ᨠᨾ᩠ᨾᨠᩣᩁᩮᩣ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥ; ᩏᨸᩈᩘᨠᨾᩥᨲ᩠ᩅᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᨶᩥᩈᩦᨴᩥ. ᩑᨠᨾᨶ᩠ᨲᩴ ᨶᩥᩈᩥᨶ᩠ᨶᩮᩣ ᨡᩮᩣ ᩈᩮᩣ ᨴᩃᩥᨴ᩠ᨴᩮᩤ ᨠᨾ᩠ᨾᨠᩣᩁᩮᩣ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᩋᨵᩥᩅᩤᩈᩮᨲᩩ ᨾᩮ, ᨽᨶ᩠ᨲᩮ, ᨽᨣᩅᩤ ᩈ᩠ᩅᩣᨲᨶᩣᨿ ᨽᨲ᩠ᨲᩴ ᩈᨴ᩠ᨵᩥᩴ ᨽᩥᨠ᩠ᨡᩩᩈᩴᨥᩮᨶᩣ”ᨲᩥ. “ᨾᩉᩣ ᨡᩮᩣ, ᩋᩣᩅᩩᩈᩮᩣ, ᨽᩥᨠ᩠ᨡᩩᩈᩴᨥᩮᩣ, ᨩᩣᨶᩣᩉᩦ”ᨲᩥ. “ᩉᩮᩣᨲᩩ, ᨽᨶ᩠ᨲᩮ, ᨾᩉᩣ ᨽᩥᨠ᩠ᨡᩩᩈᩴᨥᩮᩣ. ᨻᩉᩪ ᨾᩮ ᨻᨴᩁᩣ ᨸᨭᩥᨿᨲ᩠ᨲᩣ ᨻᨴᩁᨾᩥᩔᩮᨶ ᨸᩮᨿ᩠ᨿᩣ ᨸᩁᩥᨸᩪᩁᩥᩔᨶ᩠ᨲᩦ”ᨲᩥ. ᩋᨵᩥᩅᩤᩈᩮᩈᩥ ᨽᨣᩅᩤ ᨲᩩᨱ᩠ᩉᩦᨽᩣᩅᩮᨶ.
</Paragraph>

<Paragraph number="717" book="paci">
ᩋᨳ ᨡᩮᩣ ᩈᩮᩣ ᨴᩃᩥᨴ᩠ᨴᩮᩤ ᨠᨾ᩠ᨾᨠᩣᩁᩮᩣ ᨽᨣᩅᨲᩮᩣ ᩋᨵᩥᩅᩤᩈᨶᩴ ᩅᩥᨴᩥᨲ᩠ᩅᩣ ᩏᨭ᩠ᨮᩣᨿᩣᩈᨶᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᨸᨴᨠ᩠ᨡᩥᨱᩴ ᨠᨲ᩠ᩅᩣ ᨸᨠ᩠ᨠᩣᨾᩥ. ᩋᩔᩮᩣᩈᩩᩴ ᨡᩮᩣ ᨽᩥᨠ᩠ᨡᩪ—  “ᨴᩃᩥᨴ᩠ᨴᩮᨶ ᨠᩥᩁ ᨠᨾ᩠ᨾᨠᩣᩁᩮᨶ ᩈ᩠ᩅᩣᨲᨶᩣᨿ ᨻᩩᨴ᩠ᨵᨸ᩠ᨸᨾᩩᨡᩮᩣ ᨽᩥᨠ᩠ᨡᩩᩈᩴᨥᩮᩣ ᨶᩥᨾᨶ᩠ᨲᩥᨲᩮᩣ, ᨻᨴᩁᨾᩥᩔᩮᨶ ᨸᩮᨿ᩠ᨿᩣ ᨸᩁᩥᨸᩪᩁᩥᩔᨶ᩠ᨲᩦ”ᨲᩥ. ᨲᩮ ᨠᩣᩃᩔᩮᩅ ᨸᩥᨱ᩠ᨯᩣᨿ ᨧᩁᩥᨲ᩠ᩅᩣ ᨽᩩᨬ᩠ᨩᩥᩴᩈᩩ. ᩋᩔᩮᩣᩈᩩᩴ ᨡᩮᩣ ᨾᨶᩩᩔᩣ—  “ᨴᩃᩥᨴ᩠ᨴᩮᨶ ᨠᩥᩁ ᨠᨾ᩠ᨾᨠᩣᩁᩮᨶ ᨻᩩᨴ᩠ᨵᨸ᩠ᨸᨾᩩᨡᩮᩣ ᨽᩥᨠ᩠ᨡᩩᩈᩴᨥᩮᩣ ᨶᩥᨾᨶ᩠ᨲᩥᨲᩮᩣ”ᨲᩥ. ᨲᩮ ᨴᩃᩥᨴ᩠ᨴᩔ ᨠᨾ᩠ᨾᨠᩣᩁᩔ ᨸᩉᩪᨲᩴ ᨡᩣᨴᨶᩦᨿᩴ ᨽᩮᩣᨩᨶᩦᨿᩴ ᩋᨽᩥᩉᩁᩥᩴᩈᩩ. ᩋᨳ ᨡᩮᩣ ᩈᩮᩣ ᨴᩃᩥᨴ᩠ᨴᩮᩤ ᨠᨾ᩠ᨾᨠᩣᩁᩮᩣ ᨲᩔᩣ ᩁᨲ᩠ᨲᩥᨿᩣ ᩋᨧ᩠ᨧᨿᩮᨶ ᨸᨱᩦᨲᩴ ᨡᩣᨴᨶᩦᨿᩴ ᨽᩮᩣᨩᨶᩦᨿᩴ ᨸᨭᩥᨿᩣᨴᩤᨸᩮᨲ᩠ᩅᩣ ᨽᨣᩅᨲᩮᩣ ᨠᩣᩃᩴ ᩋᩣᩁᩮᩣᨧᩣᨸᩮᩈᩥ—  “ᨠᩣᩃᩮᩣ, ᨽᨶ᩠ᨲᩮ, ᨶᩥᨭ᩠ᨮᩥᨲᩴ ᨽᨲ᩠ᨲᨶ᩺”ᨲᩥ.
</Paragraph>

<Paragraph number="718" book="paci">
ᩋᨳ ᨡᩮᩣ ᨽᨣᩅᩤ ᨸᩩᨻ᩠ᨻᨱ᩠ᩉᩈᨾᨿᩴ ᨶᩥᩅᩤᩈᩮᨲ᩠ᩅᩣ ᨸᨲ᩠ᨲᨧᩦᩅᩁᨾᩣᨴᩤᨿ ᨿᩮᨶ ᨲᩔ ᨴᩃᩥᨴ᩠ᨴᩔ ᨠᨾ᩠ᨾᨠᩣᩁᩔ ᨶᩥᩅᩮᩈᨶᩴ ᨲᩮᨶᩩᨸᩈᩘᨠᨾᩥ; ᩏᨸᩈᩘᨠᨾᩥᨲ᩠ᩅᩣ ᨸᨬ᩠ᨬᨲ᩠ᨲᩮ ᩋᩣᩈᨶᩮ ᨶᩥᩈᩦᨴᩥ ᩈᨴ᩠ᨵᩥᩴ ᨽᩥᨠ᩠ᨡᩩᩈᩴᨥᩮᨶ. ᩋᨳ ᨡᩮᩣ ᩈᩮᩣ ᨴᩃᩥᨴ᩠ᨴᩮᩤ ᨠᨾ᩠ᨾᨠᩣᩁᩮᩣ ᨽᨲ᩠ᨲᨣ᩠ᨣᩮ ᨽᩥᨠ᩠ᨡᩪ ᨸᩁᩥᩅᩥᩈᨲᩥ. ᨽᩥᨠ᩠ᨡᩪ ᩑᩅᨾᩣᩉᩴᩈᩩ—  “ᨳᩮᩣᨠᩴ, ᩋᩣᩅᩩᩈᩮᩣ, ᨴᩮᩉᩥ. ᨳᩮᩣᨠᩴ, ᩋᩣᩅᩩᩈᩮᩣ, ᨴᩮᩉᩦ”ᨲᩥ. “ᨾᩣ ᨡᩮᩣ ᨲᩩᨾ᩠ᩉᩮ, ᨽᨶ᩠ᨲᩮ, ‘ᩋᨿᩴ ᨴᩃᩥᨴ᩠ᨴᩮᩤ ᨠᨾ᩠ᨾᨠᩣᩁᩮᩣ’ᨲᩥ ᨳᩮᩣᨠᩴ ᨳᩮᩣᨠᩴ ᨸᨭᩥᨣ᩠ᨣᨱ᩠ᩉᩥᨲ᩠ᨳ. ᨸᩉᩪᨲᩴ ᨾᩮ ᨡᩣᨴᨶᩦᨿᩴ ᨽᩮᩣᨩᨶᩦᨿᩴ ᨸᨭᩥᨿᨲ᩠ᨲᩴ. ᨸᨭᩥᨣ᩠ᨣᨱ᩠ᩉᨳ, ᨽᨶ᩠ᨲᩮ, ᨿᩣᩅᨴᨲ᩠ᨳᨶ᩺”ᨲᩥ. “ᨶ ᨡᩮᩣ ᨾᨿᩴ, ᩋᩣᩅᩩᩈᩮᩣ, ᩑᨲᩴᨠᩣᩁᨱᩣ ᨳᩮᩣᨠᩴ ᨳᩮᩣᨠᩴ ᨸᨭᩥᨣ᩠ᨣᨱ᩠ᩉᩣᨾ. ᩋᨸᩥ ᨧ, ᨾᨿᩴ ᨠᩣᩃᩔᩮᩅ ᨸᩥᨱ᩠ᨯᩣᨿ ᨧᩁᩥᨲ᩠ᩅᩣ ᨽᩩᨬ᩠ᨩᩥᨾ᩠ᩉᩣ; ᨲᩮᨶ ᨾᨿᩴ ᨳᩮᩣᨠᩴ ᨳᩮᩣᨠᩴ ᨸᨭᩥᨣ᩠ᨣᨱ᩠ᩉᩣᨾᩣ”ᨲᩥ.
</Paragraph>

<Paragraph number="719" book="paci">
ᩋᨳ ᨡᩮᩣ ᩈᩮᩣ ᨴᩃᩥᨴ᩠ᨴᩮᩤ ᨠᨾ᩠ᨾᨠᩣᩁᩮᩣ ᩏᨩ᩠ᨫᩣᨿᨲᩥ ᨡᩥᨿ᩠ᨿᨲᩥ ᩅᩥᨸᩣᨧᩮᨲᩥ—  “ᨠᨳᨬ᩠ᩉᩥ ᨶᩣᨾ ᨽᨴᨶ᩠ᨲᩣ ᨾᨿᩣ ᨶᩥᨾᨶ᩠ᨲᩥᨲᩣ ᩋᨬ᩠ᨬᨲᩕ ᨽᩩᨬ᩠ᨩᩥᩔᨶ᩠ᨲᩥ. ᨶ ᨧᩣᩉᩴ ᨸᨭᩥᨻᩃᩮᩣ ᨿᩣᩅᨴᨲ᩠ᨳᩴ ᨴᩤᨲᩩᨶ᩺”ᨲᩥ?
</Paragraph>

<Paragraph number="720" book="paci">
ᩋᩔᩮᩣᩈᩩᩴ ᨡᩮᩣ ᨽᩥᨠ᩠ᨡᩪ ᨲᩔ ᨴᩃᩥᨴ᩠ᨴᩔ ᨠᨾ᩠ᨾᨠᩣᩁᩔ ᩏᨩ᩠ᨫᩣᨿᨶ᩠ᨲᩔ ᨡᩥᨿ᩠ᨿᨶ᩠ᨲᩔ ᩅᩥᨸᩣᨧᩮᨶ᩠ᨲᩔ. ᨿᩮ ᨲᩮ ᨽᩥᨠ᩠ᨡᩪ ᩋᨸ᩠ᨸᩥᨧ᩠ᨨᩣ …ᨸᩮ…  ᨲᩮ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᨽᩥᨠ᩠ᨡᩪ ᩋᨬ᩠ᨬᨲᩕ ᨶᩥᨾᨶ᩠ᨲᩥᨲᩣ ᩋᨬ᩠ᨬᨲᩕ ᨽᩩᨬ᩠ᨩᩥᩔᨶ᩠ᨲᩦ”ᨲᩥ …ᨸᩮ…  “ᩈᨧ᩠ᨧᩴ ᨠᩥᩁ, ᨽᩥᨠ᩠ᨡᩅᩮ, ᨽᩥᨠ᩠ᨡᩪ ᩋᨬ᩠ᨬᨲᩕ ᨶᩥᨾᨶ᩠ᨲᩥᨲᩣ ᩋᨬ᩠ᨬᨲᩕ ᨽᩩᨬ᩠ᨩᨶ᩠ᨲᩦ”ᨲᩥ? “ᩈᨧ᩠ᨧᩴ, ᨽᨣᩅᩤ”ᨲᩥ. ᩅᩥᨣᩁᩉᩥ ᨻᩩᨴ᩠ᨵᩮᩤ ᨽᨣᩅᩤ …ᨸᩮ…  ᨠᨳᨬ᩠ᩉᩥ ᨶᩣᨾ ᨲᩮ, ᨽᩥᨠ᩠ᨡᩅᩮ, ᨾᩮᩣᨥᨸᩩᩁᩥᩈᩣ ᩋᨬ᩠ᨬᨲᩕ ᨶᩥᨾᨶ᩠ᨲᩥᨲᩣ ᩋᨬ᩠ᨬᨲᩕ ᨽᩩᨬ᩠ᨩᩥᩔᨶ᩠ᨲᩥ. ᨶᩮᨲᩴ, ᨽᩥᨠ᩠ᨡᩅᩮ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ …ᨸᩮ…  ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᩮᨿ᩠ᨿᩣᨳ—
</Paragraph>

<Paragraph number="721" book="paci">
<Emphasis>“ᨸᩁᨾ᩠ᨸᩁᨽᩮᩣᨩᨶᩮ ᨸᩣᨧᩥᨲ᩠ᨲᩥᨿᨶ᩺”</Emphasis>ᨲᩥ.
</Paragraph>

<Paragraph number="722" book="paci">
ᩑᩅᨬ᩠ᨧᩥᨴᩴ ᨽᨣᩅᨲᩣ ᨽᩥᨠ᩠ᨡᩪᨶᩴ ᩈᩥᨠ᩠ᨡᩣᨸᨴᩴ ᨸᨬ᩠ᨬᨲ᩠ᨲᩴ ᩉᩮᩣᨲᩥ.
</Paragraph>

</Division>
<Division number="222" book="paci">

<Paragraph number="723" book="paci">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᨣᩥᩃᩣᨶᩮᩣ ᩉᩮᩣᨲᩥ. ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᨸᩥᨱ᩠ᨯᨸᩣᨲᩴ ᩋᩣᨴᩤᨿ ᨿᩮᨶ ᩈᩮᩣ ᨽᩥᨠ᩠ᨡᩩ ᨲᩮᨶᩩᨸᩈᩘᨠᨾᩥ; ᩏᨸᩈᩘᨠᨾᩥᨲ᩠ᩅᩣ ᨲᩴ ᨽᩥᨠ᩠ᨡᩩᩴ ᩑᨲᨴᩅᩮᩤᨧ—  “ᨽᩩᨬ᩠ᨩᩣᩉᩥ, ᩋᩣᩅᩩᩈᩮᩣ”ᨲᩥ. “ᩋᩃᩴ, ᩋᩣᩅᩩᩈᩮᩣ, ᩋᨲ᩠ᨳᩥ ᨾᩮ ᨽᨲ᩠ᨲᨸᨧ᩠ᨧᩣᩈᩣ”ᨲᩥ. ᨲᩔ ᨽᩥᨠ᩠ᨡᩩᨶᩮᩣ ᨸᩥᨱ᩠ᨯᨸᩣᨲᩮᩣ ᩏᩔᩪᩁᩮ ᩋᩣᩉᩁᩦᨿᩥᨲ᩠ᨳ. ᩈᩮᩣ ᨽᩥᨠ᩠ᨡᩩ ᨶ ᨧᩥᨲ᩠ᨲᩁᩪᨸᩴ ᨽᩩᨬ᩠ᨩᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. ᩋᨳ ᨡᩮᩣ ᨽᨣᩅᩤ ᩑᨲᩈ᩠ᨾᩥᩴ ᨶᩥᨴᩤᨶᩮ ᩑᨲᩈ᩠ᨾᩥᩴ ᨸᨠᩁᨱᩮ ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨣᩥᩃᩣᨶᩮᨶ ᨽᩥᨠ᩠ᨡᩩᨶᩣ ᨸᩁᨾ᩠ᨸᩁᨽᩮᩣᨩᨶᩴ ᨽᩩᨬ᩠ᨩᩥᨲᩩᩴ. ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᩮᨿ᩠ᨿᩣᨳ—
</Paragraph>

<Paragraph number="724" book="paci">
<Emphasis>“ᨸᩁᨾ᩠ᨸᩁᨽᩮᩣᨩᨶᩮ, ᩋᨬ᩠ᨬᨲᩕ ᩈᨾᨿᩣ, ᨸᩣᨧᩥᨲ᩠ᨲᩥᨿᩴ. ᨲᨲ᩠ᨳᩣᨿᩴ ᩈᨾᨿᩮᩣ. ᨣᩥᩃᩣᨶᩈᨾᨿᩮᩣ—  ᩋᨿᩴ ᨲᨲ᩠ᨳ ᩈᨾᨿᩮᩣ”</Emphasis>ᨲᩥ.
</Paragraph>

<Paragraph number="725" book="paci">
ᩑᩅᨬ᩠ᨧᩥᨴᩴ ᨽᨣᩅᨲᩣ ᨽᩥᨠ᩠ᨡᩪᨶᩴ ᩈᩥᨠ᩠ᨡᩣᨸᨴᩴ ᨸᨬ᩠ᨬᨲ᩠ᨲᩴ ᩉᩮᩣᨲᩥ.
</Paragraph>

</Division>
<Division number="223" book="paci">

<Paragraph number="726" book="paci">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨾᨶᩩᩔᩣ ᨧᩦᩅᩁᨴᩤᨶᩈᨾᨿᩮ ᩈᨧᩦᩅᩁᨽᨲ᩠ᨲᩴ ᨸᨭᩥᨿᩣᨴᩮᨲ᩠ᩅᩣ ᨽᩥᨠ᩠ᨡᩪ ᨶᩥᨾᨶ᩠ᨲᩮᨶ᩠ᨲᩥ—  “ᨽᩮᩣᨩᩮᨲ᩠ᩅᩣ ᨧᩦᩅᩁᩮᨶ ᩋᨧ᩠ᨨᩣᨴᩮᩔᩣᨾᩣ”ᨲᩥ. ᨽᩥᨠ᩠ᨡᩪ ᨠᩩᨠ᩠ᨠᩩᨧ᩠ᨧᩣᨿᨶ᩠ᨲᩣ ᨶᩣᨵᩥᩅᩤᩈᩮᨶ᩠ᨲᩥ—  “ᨸᨭᩥᨠ᩠ᨡᩥᨲ᩠ᨲᩴ ᨽᨣᩅᨲᩣ ᨸᩁᨾ᩠ᨸᩁᨽᩮᩣᨩᨶᨶ᩺”ᨲᩥ. ᨧᩦᩅᩁᩴ ᨸᩁᩥᨲ᩠ᨲᩴ ᩏᨸ᩠ᨸᨩ᩠ᨩᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ …ᨸᩮ…  ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨧᩦᩅᩁᨴᩤᨶᩈᨾᨿᩮ ᨸᩁᨾ᩠ᨸᩁᨽᩮᩣᨩᨶᩴ ᨽᩩᨬ᩠ᨩᩥᨲᩩᩴ. ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᩮᨿ᩠ᨿᩣᨳ—
</Paragraph>

<Paragraph number="727" book="paci">
<Emphasis>“ᨸᩁᨾ᩠ᨸᩁᨽᩮᩣᨩᨶᩮ, ᩋᨬ᩠ᨬᨲᩕ ᩈᨾᨿᩣ, ᨸᩣᨧᩥᨲ᩠ᨲᩥᨿᩴ. ᨲᨲ᩠ᨳᩣᨿᩴ ᩈᨾᨿᩮᩣ. ᨣᩥᩃᩣᨶᩈᨾᨿᩮᩣ, ᨧᩦᩅᩁᨴᩤᨶᩈᨾᨿᩮᩣ—  ᩋᨿᩴ ᨲᨲ᩠ᨳ ᩈᨾᨿᩮᩣ”</Emphasis>ᨲᩥ.
</Paragraph>

<Paragraph number="728" book="paci">
ᩑᩅᨬ᩠ᨧᩥᨴᩴ ᨽᨣᩅᨲᩣ ᨽᩥᨠ᩠ᨡᩪᨶᩴ ᩈᩥᨠ᩠ᨡᩣᨸᨴᩴ ᨸᨬ᩠ᨬᨲ᩠ᨲᩴ ᩉᩮᩣᨲᩥ.
</Paragraph>

</Division>
<Division number="224" book="paci">

<Paragraph number="729" book="paci">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨾᨶᩩᩔᩣ ᨧᩦᩅᩁᨠᩣᩁᨠᩮ ᨽᩥᨠ᩠ᨡᩪ ᨽᨲ᩠ᨲᩮᨶ ᨶᩥᨾᨶ᩠ᨲᩮᨶ᩠ᨲᩥ. ᨽᩥᨠ᩠ᨡᩪ ᨠᩩᨠ᩠ᨠᩩᨧ᩠ᨧᩣᨿᨶ᩠ᨲᩣ ᨶᩣᨵᩥᩅᩤᩈᩮᨶ᩠ᨲᩥ—  “ᨸᨭᩥᨠ᩠ᨡᩥᨲ᩠ᨲᩴ ᨽᨣᩅᨲᩣ ᨸᩁᨾ᩠ᨸᩁᨽᩮᩣᨩᨶᨶ᩺”ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ …ᨸᩮ…  ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨧᩦᩅᩁᨠᩣᩁᩈᨾᨿᩮ ᨸᩁᨾ᩠ᨸᩁᨽᩮᩣᨩᨶᩴ ᨽᩩᨬ᩠ᨩᩥᨲᩩᩴ. ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᩮᨿ᩠ᨿᩣᨳ—
</Paragraph>

</Division>
<Division number="225" book="paci">

<Paragraph number="730" book="paci">
<Emphasis>“ᨸᩁᨾ᩠ᨸᩁᨽᩮᩣᨩᨶᩮ, ᩋᨬ᩠ᨬᨲᩕ ᩈᨾᨿᩣ, ᨸᩣᨧᩥᨲ᩠ᨲᩥᨿᩴ. ᨲᨲ᩠ᨳᩣᨿᩴ ᩈᨾᨿᩮᩣ. ᨣᩥᩃᩣᨶᩈᨾᨿᩮᩣ, ᨧᩦᩅᩁᨴᩤᨶᩈᨾᨿᩮᩣ, ᨧᩦᩅᩁᨠᩣᩁᩈᨾᨿᩮᩣ—  ᩋᨿᩴ ᨲᨲ᩠ᨳ ᩈᨾᨿᩮᩣ”</Emphasis>ᨲᩥ. (*33*:<Emphasis>82</Emphasis>)
</Paragraph>

<Paragraph number="731" book="paci">
ᩑᩅᨬ᩠ᨧᩥᨴᩴ ᨽᨣᩅᨲᩣ ᨽᩥᨠ᩠ᨡᩪᨶᩴ ᩈᩥᨠ᩠ᨡᩣᨸᨴᩴ ᨸᨬ᩠ᨬᨲ᩠ᨲᩴ ᩉᩮᩣᨲᩥ.
</Paragraph>

</Division>
<Division number="226" book="paci">

<Paragraph number="732" book="paci">
ᩋᨳ ᨡᩮᩣ ᨽᨣᩅᩤ ᨸᩩᨻ᩠ᨻᨱ᩠ᩉᩈᨾᨿᩴ ᨶᩥᩅᩤᩈᩮᨲ᩠ᩅᩣ ᨸᨲ᩠ᨲᨧᩦᩅᩁᨾᩣᨴᩤᨿ ᩋᩣᨿᩈ᩠ᨾᨲᩣ ᩋᩣᨶᨶ᩠ᨴᩮᨶ ᨸᨧ᩠ᨨᩣᩈᨾᨱᩮᨶ ᨿᩮᨶ ᩋᨬ᩠ᨬᨲᩁᩴ ᨠᩩᩃᩴ ᨲᩮᨶᩩᨸᩈᩘᨠᨾᩥ; ᩏᨸᩈᩘᨠᨾᩥᨲ᩠ᩅᩣ ᨸᨬ᩠ᨬᨲ᩠ᨲᩮ ᩋᩣᩈᨶᩮ ᨶᩥᩈᩦᨴᩥ. ᩋᨳ ᨡᩮᩣ ᨲᩮ ᨾᨶᩩᩔᩣ ᨽᨣᩅᨲᩮᩣ ᨧ ᩋᩣᨿᩈ᩠ᨾᨲᩮᩣ ᨧ ᩋᩣᨶᨶ᩠ᨴᩔ ᨽᩮᩣᨩᨶᩴ ᩋᨴᩴᩈᩩ. ᩋᩣᨿᩈ᩠ᨾᩣ ᩋᩣᨶᨶ᩠ᨴᩮᩣ ᨠᩩᨠ᩠ᨠᩩᨧ᩠ᨧᩣᨿᨶ᩠ᨲᩮᩣ ᨶ ᨸᨭᩥᨣ᩠ᨣᨱ᩠ᩉᩣᨲᩥ. “ᨣᨱ᩠ᩉᩣᩉᩥ, ᩋᩣᨶᨶ᩠ᨴᩣ”ᨲᩥ. “ᩋᩃᩴ, ᨽᨣᩅᩤ, ᩋᨲ᩠ᨳᩥ ᨾᩮ ᨽᨲ᩠ᨲᨸᨧ᩠ᨧᩣᩈᩣ”ᨲᩥ. “ᨲᩮᨶᩉᩣᨶᨶ᩠ᨴ, ᩅᩥᨠᨸ᩠ᨸᩮᨲ᩠ᩅᩣ ᨣᨱ᩠ᩉᩣᩉᩦ”ᨲᩥ. ᩋᨳ ᨡᩮᩣ ᨽᨣᩅᩤ ᩑᨲᩈ᩠ᨾᩥᩴ ᨶᩥᨴᩤᨶᩮ ᩑᨲᩈ᩠ᨾᩥᩴ ᨸᨠᩁᨱᩮ ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩅᩥᨠᨸ᩠ᨸᩮᨲ᩠ᩅᩣ ᨸᩁᨾ᩠ᨸᩁᨽᩮᩣᨩᨶᩴ ᨽᩩᨬ᩠ᨩᩥᨲᩩᩴ. ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩅᩥᨠᨸ᩠ᨸᩮᨲᨻ᩠ᨻᩴ—  ‘ᨾᨿ᩠ᩉᩴ ᨽᨲ᩠ᨲᨸᨧ᩠ᨧᩣᩈᩴ ᩍᨲ᩠ᨳᨶ᩠ᨶᩣᨾᩔ ᨴᨾ᩠ᨾᩦ’”ᨲᩥ.
</Paragraph>

</Division>
<Division number="227" book="paci">

<Paragraph number="733" book="paci">
<Emphasis>ᨸᩁᨾ᩠ᨸᩁᨽᩮᩣᨩᨶᩴ</Emphasis> ᨶᩣᨾ ᨸᨬ᩠ᨧᨶ᩠ᨶᩴ ᨽᩮᩣᨩᨶᩣᨶᩴ ᩋᨬ᩠ᨬᨲᩁᩮᨶ ᨽᩮᩣᨩᨶᩮᨶ ᨶᩥᨾᨶ᩠ᨲᩥᨲᩮᩣ, ᨲᩴ ᨮᨸᩮᨲ᩠ᩅᩣ ᩋᨬ᩠ᨬᩴ ᨸᨬ᩠ᨧᨶ᩠ᨶᩴ ᨽᩮᩣᨩᨶᩣᨶᩴ ᩋᨬ᩠ᨬᨲᩁᩴ ᨽᩮᩣᨩᨶᩴ ᨽᩩᨬ᩠ᨩᨲᩥ, ᩑᨲᩴ ᨸᩁᨾ᩠ᨸᩁᨽᩮᩣᨩᨶᩴ ᨶᩣᨾ.
</Paragraph>

<Paragraph number="734" book="paci">
<Emphasis>ᩋᨬ᩠ᨬᨲᩕ ᩈᨾᨿᩣ</Emphasis>ᨲᩥ ᨮᨸᩮᨲ᩠ᩅᩣ ᩈᨾᨿᩴ.
</Paragraph>

<Paragraph number="735" book="paci">
<Emphasis>ᨣᩥᩃᩣᨶᩈᨾᨿᩮᩣ</Emphasis> ᨶᩣᨾ ᨶ ᩈᨠ᩠ᨠᩮᩣᨲᩥ ᩑᨠᩣᩈᨶᩮ ᨶᩥᩈᩥᨶ᩠ᨶᩮᩣ ᨿᩣᩅᨴᨲ᩠ᨳᩴ ᨽᩩᨬ᩠ᨩᩥᨲᩩᩴ. “ᨣᩥᩃᩣᨶᩈᨾᨿᩮᩣ”ᨲᩥ ᨽᩩᨬ᩠ᨩᩥᨲᨻ᩠ᨻᩴ.
</Paragraph>

<Paragraph number="736" book="paci">
<Emphasis>ᨧᩦᩅᩁᨴᩤᨶᩈᨾᨿᩮᩣ</Emphasis> ᨶᩣᨾ ᩋᨶᨲ᩠ᨳᨲᩮ ᨠᨳᩥᨶᩮ ᩅᩔᩣᨶᩔ ᨸᨧ᩠ᨨᩥᨾᩮᩣ ᨾᩣᩈᩮᩣ, ᩋᨲ᩠ᨳᨲᩮ ᨠᨳᩥᨶᩮ ᨸᨬ᩠ᨧ ᨾᩣᩈᩣ. “ᨧᩦᩅᩁᨴᩤᨶᩈᨾᨿᩮᩣ”ᨲᩥ ᨽᩩᨬ᩠ᨩᩥᨲᨻ᩠ᨻᩴ.
</Paragraph>

<Paragraph number="737" book="paci">
<Emphasis>ᨧᩦᩅᩁᨠᩣᩁᩈᨾᨿᩮᩣ</Emphasis> ᨶᩣᨾ ᨧᩦᩅᩁᩮ ᨠᨿᩥᩁᨾᩣᨶᩮ. “ᨧᩦᩅᩁᨠᩣᩁᩈᨾᨿᩮᩣ”ᨲᩥ ᨽᩩᨬ᩠ᨩᩥᨲᨻ᩠ᨻᩴ.
</Paragraph>

<Paragraph number="738" book="paci">
“ᩋᨬ᩠ᨬᨲᩕ ᩈᨾᨿᩣ ᨽᩩᨬ᩠ᨩᩥᩔᩣᨾᩦ”ᨲᩥ ᨸᨭᩥᨣ᩠ᨣᨱ᩠ᩉᩣᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨩ᩠ᨫᩮᩣᩉᩣᩁᩮ ᩋᨩ᩠ᨫᩮᩣᩉᩣᩁᩮ ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

</Division>
<Division number="228" book="paci">

<Paragraph number="739" book="paci">
ᨸᩁᨾ᩠ᨸᩁᨽᩮᩣᨩᨶᩮ ᨸᩁᨾ᩠ᨸᩁᨽᩮᩣᨩᨶᩈᨬ᩠ᨬᩦ, ᩋᨬ᩠ᨬᨲᩕ ᩈᨾᨿᩣ, ᨽᩩᨬ᩠ᨩᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ. ᨸᩁᨾ᩠ᨸᩁᨽᩮᩣᨩᨶᩮ ᩅᩮᨾᨲᩥᨠᩮᩣ, ᩋᨬ᩠ᨬᨲᩕ ᩈᨾᨿᩣ, ᨽᩩᨬ᩠ᨩᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ. ᨸᩁᨾ᩠ᨸᩁᨽᩮᩣᨩᨶᩮ ᨶᨸᩁᨾ᩠ᨸᩁᨽᩮᩣᨩᨶᩈᨬ᩠ᨬᩦ, ᩋᨬ᩠ᨬᨲᩕ ᩈᨾᨿᩣ, ᨽᩩᨬ᩠ᨩᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

<Paragraph number="740" book="paci">
ᨶᨸᩁᨾ᩠ᨸᩁᨽᩮᩣᨩᨶᩮ ᨸᩁᨾ᩠ᨸᩁᨽᩮᩣᨩᨶᩈᨬ᩠ᨬᩦ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨶᨸᩁᨾ᩠ᨸᩁᨽᩮᩣᨩᨶᩮ ᩅᩮᨾᨲᩥᨠᩮᩣ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨶᨸᩁᨾ᩠ᨸᩁᨽᩮᩣᨩᨶᩮ ᨶᨸᩁᨾ᩠ᨸᩁᨽᩮᩣᨩᨶᩈᨬ᩠ᨬᩦ, ᩋᨶᩣᨸᨲ᩠ᨲᩥ.
</Paragraph>

</Division>
<Division number="229" book="paci">

<Paragraph number="741" book="paci">
ᩋᨶᩣᨸᨲ᩠ᨲᩥ—  ᩈᨾᨿᩮ, ᩅᩥᨠᨸ᩠ᨸᩮᨲ᩠ᩅᩣ ᨽᩩᨬ᩠ᨩᨲᩥ, ᨴ᩠ᩅᩮ ᨲᨿᩮᩣ ᨶᩥᨾᨶ᩠ᨲᨶᩮ ᩑᨠᨲᩮᩣ ᨽᩩᨬ᩠ᨩᨲᩥ, ᨶᩥᨾᨶ᩠ᨲᨶᨸᨭᩥᨸᩣᨭᩥᨿᩣ ᨽᩩᨬ᩠ᨩᨲᩥ, ᩈᨠᩃᩮᨶ ᨣᩤᨾᩮᨶ ᨶᩥᨾᨶ᩠ᨲᩥᨲᩮᩣ ᨲᩈ᩠ᨾᩥᩴ ᨣᩤᨾᩮ ᨿᨲ᩠ᨳ ᨠᨲ᩠ᨳᨧᩥ ᨽᩩᨬ᩠ᨩᨲᩥ, ᩈᨠᩃᩮᨶ ᨸᩪᨣᩮᨶ ᨶᩥᨾᨶ᩠ᨲᩥᨲᩮᩣ ᨲᩈ᩠ᨾᩥᩴ ᨸᩪᨣᩮ ᨿᨲ᩠ᨳ ᨠᨲ᩠ᨳᨧᩥ ᨽᩩᨬ᩠ᨩᨲᩥ, ᨶᩥᨾᨶ᩠ᨲᩥᨿᨾᩣᨶᩮᩣ ᨽᩥᨠ᩠ᨡᩴ ᨣᩉᩮᩔᩣᨾᩦᨲᩥ ᨽᨱᨲᩥ, ᨶᩥᨧ᩠ᨧᨽᨲ᩠ᨲᩮ, ᩈᩃᩣᨠᨽᨲ᩠ᨲᩮ, ᨸᨠ᩠ᨡᩥᨠᩮ, ᩏᨸᩮᩣᩈᨳᩥᨠᩮ, ᨸᩣᨭᩥᨸᨴᩥᨠᩮ, ᨸᨬ᩠ᨧ ᨽᩮᩣᨩᨶᩣᨶᩥ ᨮᨸᩮᨲ᩠ᩅᩣ ᩈᨻ᩠ᨻᨲ᩠ᨳ ᩋᨶᩣᨸᨲ᩠ᨲᩥ, ᩏᨾ᩠ᨾᨲ᩠ᨲᨠᩔ, ᩋᩣᨴᩥᨠᨾ᩠ᨾᩥᨠᩔᩣᨲᩥ.

</Paragraph>
</Division>

<Paragraph number="742" type="center" book="paci">
ᨸᩁᨾ᩠ᨸᩁᨽᩮᩣᨩᨶᩈᩥᨠ᩠ᨡᩣᨸᨴᩴ ᨶᩥᨭ᩠ᨮᩥᨲᩴ ᨲᨲᩥᨿᩴ.
</Paragraph>