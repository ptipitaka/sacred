---
title: "1.5.8.2 ᩅᩥᩃᩮᨡᨶᩈᩥᨠ᩠ᨡᩣᨸᨴ"
tableOfContents: false
sidebar:
  order: 5
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="438" book="paci">

<Paragraph number="1318" book="paci">
ᨲᩮᨶ ᩈᨾᨿᩮᨶ ᨻᩩᨴ᩠ᨵᩮᩤ ᨽᨣᩅᩤ ᩈᩣᩅᨲ᩠ᨳᩥᨿᩴ ᩅᩥᩉᩁᨲᩥ ᨩᩮᨲᩅᨶᩮ ᩋᨶᩣᨳᨸᩥᨱ᩠ᨯᩥᨠᩔ ᩋᩣᩁᩣᨾᩮ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᨣᩅᩤ ᨽᩥᨠ᩠ᨡᩪᨶᩴ ᩋᨶᩮᨠᨸᩁᩥᨿᩣᨿᩮᨶ ᩅᩥᨶᨿᨠᨳᩴ ᨠᨳᩮᨲᩥ, ᩅᩥᨶᨿᩔ ᩅᨱ᩠ᨱᩴ ᨽᩣᩈᨲᩥ, ᩅᩥᨶᨿᨸᩁᩥᨿᨲ᩠ᨲᩥᨿᩣ ᩅᨱ᩠ᨱᩴ ᨽᩣᩈᨲᩥ, ᩋᩣᨴᩥᩔ ᩋᩣᨴᩥᩔ ᩋᩣᨿᩈ᩠ᨾᨲᩮᩣ ᩏᨸᩣᩃᩥᩔ ᩅᨱ᩠ᨱᩴ ᨽᩣᩈᨲᩥ. ᨽᩥᨠ᩠ᨡᩪᨶᩴ ᩑᨲᨴᩉᩮᩣᩈᩥ—  “ᨽᨣᩅᩤ ᨡᩮᩣ ᩋᨶᩮᨠᨸᩁᩥᨿᩣᨿᩮᨶ ᩅᩥᨶᨿᨠᨳᩴ ᨠᨳᩮᨲᩥ, ᩅᩥᨶᨿᩔ ᩅᨱ᩠ᨱᩴ ᨽᩣᩈᨲᩥ, ᩅᩥᨶᨿᨸᩁᩥᨿᨲ᩠ᨲᩥᨿᩣ ᩅᨱ᩠ᨱᩴ ᨽᩣᩈᨲᩥ, ᩋᩣᨴᩥᩔ ᩋᩣᨴᩥᩔ ᩋᩣᨿᩈ᩠ᨾᨲᩮᩣ ᩏᨸᩣᩃᩥᩔ ᩅᨱ᩠ᨱᩴ ᨽᩣᩈᨲᩥ. ᩉᨶ᩠ᨴ ᨾᨿᩴ, ᩋᩣᩅᩩᩈᩮᩣ, ᩋᩣᨿᩈ᩠ᨾᨲᩮᩣ ᩏᨸᩣᩃᩥᩔ ᩈᨶ᩠ᨲᩥᨠᩮ ᩅᩥᨶᨿᩴ ᨸᩁᩥᨿᩣᨸᩩᨱᩣᨾᩣ”ᨲᩥ, ᨲᩮ ᨧ ᨻᩉᩪ ᨽᩥᨠ᩠ᨡᩪ ᨳᩮᩁᩣ ᨧ ᨶᩅᩤ ᨧ ᨾᨩ᩠ᨫᩥᨾᩣ ᨧ ᩋᩣᨿᩈ᩠ᨾᨲᩮᩣ ᩏᨸᩣᩃᩥᩔ ᩈᨶ᩠ᨲᩥᨠᩮ ᩅᩥᨶᨿᩴ ᨸᩁᩥᨿᩣᨸᩩᨱᨶ᩠ᨲᩥ.
</Paragraph>

<Paragraph number="1319" book="paci">
ᩋᨳ ᨡᩮᩣ ᨨᨻ᩠ᨻᨣ᩠ᨣᩥᨿᩣᨶᩴ ᨽᩥᨠ᩠ᨡᩪᨶᩴ ᩑᨲᨴᩉᩮᩣᩈᩥ—  “ᩑᨲᩁᩉᩥ ᨡᩮᩣ, ᩋᩣᩅᩩᩈᩮᩣ, ᨻᩉᩪ ᨽᩥᨠ᩠ᨡᩪ ᨳᩮᩁᩣ ᨧ ᨶᩅᩤ ᨧ ᨾᨩ᩠ᨫᩥᨾᩣ ᨧ ᩋᩣᨿᩈ᩠ᨾᨲᩮᩣ ᩏᨸᩣᩃᩥᩔ ᩈᨶ᩠ᨲᩥᨠᩮ ᩅᩥᨶᨿᩴ ᨸᩁᩥᨿᩣᨸᩩᨱᨶ᩠ᨲᩥ. ᩈᨧᩮ ᩍᨾᩮ ᩅᩥᨶᨿᩮ ᨸᨠᨲᨬ᩠ᨬᩩᨶᩮᩣ ᨽᩅᩥᩔᨶ᩠ᨲᩥ ᩋᨾ᩠ᩉᩮ ᨿᩮᨶᩥᨧ᩠ᨨᨠᩴ ᨿᨴᩥᨧ᩠ᨨᨠᩴ ᨿᩣᩅᨴᩥᨧ᩠ᨨᨠᩴ ᩋᩣᨠᨯ᩠ᨰᩥᩔᨶ᩠ᨲᩥ ᨸᩁᩥᨠᨯ᩠ᨰᩥᩔᨶ᩠ᨲᩥ. ᩉᨶ᩠ᨴ ᨾᨿᩴ, ᩋᩣᩅᩩᩈᩮᩣ, ᩅᩥᨶᨿᩴ ᩅᩥᩅᨱ᩠ᨱᩮᨾᩣ”ᨲᩥ. ᩋᨳ ᨡᩮᩣ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᨽᩥᨠ᩠ᨡᩪ ᩏᨸᩈᩘᨠᨾᩥᨲ᩠ᩅᩣ ᩑᩅᩴ ᩅᨴᨶ᩠ᨲᩥ—  “ᨠᩥᩴ ᨸᨶᩥᨾᩮᩉᩥ ᨡᩩᨴ᩠ᨴᩤᨶᩩᨡᩩᨴ᩠ᨴᨠᩮᩉᩥ ᩈᩥᨠ᩠ᨡᩣᨸᨴᩮᩉᩥ ᩏᨴ᩠ᨴᩥᨭ᩠ᨮᩮᩉᩥ, ᨿᩣᩅᨴᩮᩅ ᨠᩩᨠ᩠ᨠᩩᨧ᩠ᨧᩣᨿ ᩅᩥᩉᩮᩈᩣᨿ ᩅᩥᩃᩮᨡᩣᨿ ᩈᩴᩅᨲ᩠ᨲᨶ᩠ᨲᩦ”ᨲᩥ.
</Paragraph>

<Paragraph number="1320" book="paci">
ᨿᩮ ᨲᩮ ᨽᩥᨠ᩠ᨡᩪ ᩋᨸ᩠ᨸᩥᨧ᩠ᨨᩣ …ᨸᩮ…  ᨲᩮ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᩅᩥᨶᨿᩴ ᩅᩥᩅᨱ᩠ᨱᩮᩔᨶ᩠ᨲᩦ”ᨲᩥ …ᨸᩮ…  “ᩈᨧ᩠ᨧᩴ ᨠᩥᩁ ᨲᩩᨾ᩠ᩉᩮ, ᨽᩥᨠ᩠ᨡᩅᩮ, ᩅᩥᨶᨿᩴ ᩅᩥᩅᨱ᩠ᨱᩮᨳᩣ”ᨲᩥ? “ᩈᨧ᩠ᨧᩴ, ᨽᨣᩅᩤ”ᨲᩥ. ᩅᩥᨣᩁᩉᩥ ᨻᩩᨴ᩠ᨵᩮᩤ ᨽᨣᩅᩤ …ᨸᩮ…  ᨠᨳᨬ᩠ᩉᩥ ᨶᩣᨾ ᨲᩩᨾ᩠ᩉᩮ, ᨾᩮᩣᨥᨸᩩᩁᩥᩈᩣ, ᩅᩥᨶᨿᩴ ᩅᩥᩅᨱ᩠ᨱᩮᩔᨳ. ᨶᩮᨲᩴ, ᨾᩮᩣᨥᨸᩩᩁᩥᩈᩣ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ …ᨸᩮ…  ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᩮᨿ᩠ᨿᩣᨳ—
</Paragraph>

</Division>
<Division number="439" book="paci">

<Paragraph number="1321" book="paci">
<Emphasis>“ᨿᩮᩣ ᨸᨶ ᨽᩥᨠ᩠ᨡᩩ ᨸᩣᨲᩥᨾᩮᩣᨠ᩠ᨡᩮ ᩏᨴ᩠ᨴᩥᩔᨾᩣᨶᩮ ᩑᩅᩴ ᩅᨴᩮᨿ᩠ᨿ—  ‘ᨠᩥᩴ ᨸᨶᩥᨾᩮᩉᩥ ᨡᩩᨴ᩠ᨴᩤᨶᩩᨡᩩᨴ᩠ᨴᨠᩮᩉᩥ ᩈᩥᨠ᩠ᨡᩣᨸᨴᩮᩉᩥ ᩏᨴ᩠ᨴᩥᨭ᩠ᨮᩮᩉᩥ, ᨿᩣᩅᨴᩮᩅ ᨠᩩᨠ᩠ᨠᩩᨧ᩠ᨧᩣᨿ ᩅᩥᩉᩮᩈᩣᨿ ᩅᩥᩃᩮᨡᩣᨿ ᩈᩴᩅᨲ᩠ᨲᨶ᩠ᨲᩦ’ᨲᩥ, ᩈᩥᨠ᩠ᨡᩣᨸᨴᩅᩥᩅᨱ᩠ᨱᨠᩮ ᨸᩣᨧᩥᨲ᩠ᨲᩥᨿᨶ᩺”</Emphasis>ᨲᩥ. (*72*:<Emphasis>121</Emphasis>)
</Paragraph>

</Division>
<Division number="440" book="paci">

<Paragraph number="1322" book="paci">
<Emphasis>ᨿᩮᩣ ᨸᨶᩣ</Emphasis>ᨲᩥ ᨿᩮᩣ ᨿᩣᨴᩥᩈᩮᩣ …ᨸᩮ…  <Emphasis>ᨽᩥᨠ᩠ᨡᩪ</Emphasis>ᨲᩥ …ᨸᩮ…  ᩋᨿᩴ ᩍᨾᩈ᩠ᨾᩥᩴ ᩋᨲ᩠ᨳᩮ ᩋᨵᩥᨸ᩠ᨸᩮᨲᩮᩣ ᨽᩥᨠ᩠ᨡᩪᨲᩥ.
</Paragraph>

<Paragraph number="1323" book="paci">
<Emphasis>ᨸᩣᨲᩥᨾᩮᩣᨠ᩠ᨡᩮ ᩏᨴ᩠ᨴᩥᩔᨾᩣᨶᩮ</Emphasis>ᨲᩥ ᩏᨴ᩠ᨴᩥᩈᨶ᩠ᨲᩮ ᩅᩤ ᩏᨴ᩠ᨴᩥᩈᩣᨸᩮᨶ᩠ᨲᩮ ᩅᩤ ᩈᨩ᩠ᨫᩣᨿᩴ ᩅᩤ ᨠᩁᩮᩣᨶ᩠ᨲᩮ.
</Paragraph>

<Paragraph number="1324" book="paci">
<Emphasis>ᩑᩅᩴ ᩅᨴᩮᨿ᩠ᨿᩣ</Emphasis>ᨲᩥ—  “ᨠᩥᩴ ᨸᨶᩥᨾᩮᩉᩥ ᨡᩩᨴ᩠ᨴᩤᨶᩩᨡᩩᨴ᩠ᨴᨠᩮᩉᩥ ᩈᩥᨠ᩠ᨡᩣᨸᨴᩮᩉᩥ ᩏᨴ᩠ᨴᩥᨭ᩠ᨮᩮᩉᩥ, ᨿᩣᩅᨴᩮᩅ ᨠᩩᨠ᩠ᨠᩩᨧ᩠ᨧᩣᨿ ᩅᩥᩉᩮᩈᩣᨿ ᩅᩥᩃᩮᨡᩣᨿ ᩈᩴᩅᨲ᩠ᨲᨶ᩠ᨲᩦ”ᨲᩥ. “ᨿᩮ ᩍᨾᩴ ᨸᩁᩥᨿᩣᨸᩩᨱᨶ᩠ᨲᩥ ᨲᩮᩈᩴ ᨠᩩᨠ᩠ᨠᩩᨧ᩠ᨧᩴ ᩉᩮᩣᨲᩥ, ᩅᩥᩉᩮᩈᩣ ᩉᩮᩣᨲᩥ, ᩅᩥᩃᩮᨡᩣ ᩉᩮᩣᨲᩥ, ᨿᩮ ᩍᨾᩴ ᨶ ᨸᩁᩥᨿᩣᨸᩩᨱᨶ᩠ᨲᩥ ᨲᩮᩈᩴ ᨠᩩᨠ᩠ᨠᩩᨧ᩠ᨧᩴ ᨶ ᩉᩮᩣᨲᩥ ᩅᩥᩉᩮᩈᩣ ᨶ ᩉᩮᩣᨲᩥ ᩅᩥᩃᩮᨡᩣ ᨶ ᩉᩮᩣᨲᩥ. ᩋᨶᩩᨴ᩠ᨴᩥᨭ᩠ᨮᩴ ᩍᨴᩴ ᩅᩁᩴ, ᩋᨶᩩᨣ᩠ᨣᩉᩥᨲᩴ ᩍᨴᩴ ᩅᩁᩴ, ᩋᨸᩁᩥᨿᩣᨸᩩᨭᩴ ᩍᨴᩴ ᩅᩁᩴ, ᩋᨵᩤᩁᩥᨲᩴ ᩍᨴᩴ ᩅᩁᩴ, ᩅᩥᨶᨿᩮᩣ ᩅᩤ ᩋᨶ᩠ᨲᩁᨵᩤᨿᨲᩩ, ᩍᨾᩮ ᩅᩤ ᨽᩥᨠ᩠ᨡᩪ ᩋᨸ᩠ᨸᨠᨲᨬ᩠ᨬᩩᨶᩮᩣ ᩉᩮᩣᨶ᩠ᨲᩪ”ᨲᩥ ᩏᨸᩈᨾ᩠ᨸᨶ᩠ᨶᩔ ᩅᩥᨶᨿᩴ ᩅᩥᩅᨱ᩠ᨱᩮᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

</Division>
<Division number="441" book="paci">

<Paragraph number="1325" book="paci">
ᩏᨸᩈᨾ᩠ᨸᨶ᩠ᨶᩮ ᩏᨸᩈᨾ᩠ᨸᨶ᩠ᨶᩈᨬ᩠ᨬᩦ ᩅᩥᨶᨿᩴ ᩅᩥᩅᨱ᩠ᨱᩮᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ. ᩏᨸᩈᨾ᩠ᨸᨶ᩠ᨶᩮ ᩅᩮᨾᨲᩥᨠᩮᩣ ᩅᩥᨶᨿᩴ ᩅᩥᩅᨱ᩠ᨱᩮᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ. ᩏᨸᩈᨾ᩠ᨸᨶ᩠ᨶᩮ ᩋᨶᩩᨸᩈᨾ᩠ᨸᨶ᩠ᨶᩈᨬ᩠ᨬᩦ ᩅᩥᨶᨿᩴ ᩅᩥᩅᨱ᩠ᨱᩮᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

<Paragraph number="1326" book="paci">
ᩋᨬ᩠ᨬᩴ ᨵᨾ᩠ᨾᩴ ᩅᩥᩅᨱ᩠ᨱᩮᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨶᩩᨸᩈᨾ᩠ᨸᨶ᩠ᨶᩔ ᩅᩥᨶᨿᩴ ᩅᩤ ᩋᨬ᩠ᨬᩴ ᩅᩤ ᨵᨾ᩠ᨾᩴ ᩅᩥᩅᨱ᩠ᨱᩮᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨶᩩᨸᩈᨾ᩠ᨸᨶ᩠ᨶᩮ ᩏᨸᩈᨾ᩠ᨸᨶ᩠ᨶᩈᨬ᩠ᨬᩦ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨶᩩᨸᩈᨾ᩠ᨸᨶ᩠ᨶᩮ ᩅᩮᨾᨲᩥᨠᩮᩣ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨶᩩᨸᩈᨾ᩠ᨸᨶ᩠ᨶᩮ ᩋᨶᩩᨸᩈᨾ᩠ᨸᨶ᩠ᨶᩈᨬ᩠ᨬᩦ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ.
</Paragraph>

</Division>
<Division number="442" book="paci">

<Paragraph number="1327" book="paci">
ᩋᨶᩣᨸᨲ᩠ᨲᩥ—  ᨶ ᩅᩥᩅᨱ᩠ᨱᩮᨲᩩᨠᩣᨾᩮᩣ, “ᩍᩘᨥ ᨲ᩠ᩅᩴ ᩈᩩᨲ᩠ᨲᨶ᩠ᨲᩮ ᩅᩤ ᨣᩤᨳᩣᨿᩮᩣ ᩅᩤ ᩋᨽᩥᨵᨾ᩠ᨾᩴ ᩅᩤ ᨸᩁᩥᨿᩣᨸᩩᨱᩔᩩ, ᨸᨧ᩠ᨨᩣ ᩅᩥᨶᨿᩴ ᨸᩁᩥᨿᩣᨸᩩᨱᩥᩔᩈᩦ”ᨲᩥ ᨽᨱᨲᩥ, ᩏᨾ᩠ᨾᨲ᩠ᨲᨠᩔ, ᩋᩣᨴᩥᨠᨾ᩠ᨾᩥᨠᩔᩣᨲᩥ.

</Paragraph>
</Division>

<Paragraph number="1328" type="center" book="paci">
ᩅᩥᩃᩮᨡᨶᩈᩥᨠ᩠ᨡᩣᨸᨴᩴ ᨶᩥᨭ᩠ᨮᩥᨲᩴ ᨴᩩᨲᩥᨿᩴ.
</Paragraph>