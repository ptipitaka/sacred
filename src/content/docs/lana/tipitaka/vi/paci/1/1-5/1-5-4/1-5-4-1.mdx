---
title: "1.5.4.1 ᩋᩣᩅᩈᨳᨸᩥᨱ᩠ᨯᩈᩥᨠ᩠ᨡᩣᨸᨴ"
tableOfContents: false
sidebar:
  order: 1
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="203" book="paci">

<Paragraph number="664" book="paci">
ᨲᩮᨶ ᩈᨾᨿᩮᨶ ᨻᩩᨴ᩠ᨵᩮᩤ ᨽᨣᩅᩤ ᩈᩣᩅᨲ᩠ᨳᩥᨿᩴ ᩅᩥᩉᩁᨲᩥ ᨩᩮᨲᩅᨶᩮ ᩋᨶᩣᨳᨸᩥᨱ᩠ᨯᩥᨠᩔ ᩋᩣᩁᩣᨾᩮ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩈᩣᩅᨲ᩠ᨳᩥᨿᩣ ᩋᩅᩥᨴᩪᩁᩮ ᩋᨬ᩠ᨬᨲᩁᩔ ᨸᩪᨣᩔ ᩋᩣᩅᩈᨳᨸᩥᨱ᩠ᨯᩮᩣ ᨸᨬ᩠ᨬᨲ᩠ᨲᩮᩣ ᩉᩮᩣᨲᩥ. ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᨸᩩᨻ᩠ᨻᨱ᩠ᩉᩈᨾᨿᩴ ᨶᩥᩅᩤᩈᩮᨲ᩠ᩅᩣ ᨸᨲ᩠ᨲᨧᩦᩅᩁᨾᩣᨴᩤᨿ ᩈᩣᩅᨲ᩠ᨳᩥᩴ ᨸᩥᨱ᩠ᨯᩣᨿ ᨸᩅᩥᩈᩥᨲ᩠ᩅᩣ ᨸᩥᨱ᩠ᨯᩴ ᩋᩃᨽᨾᩣᨶᩣ ᩋᩣᩅᩈᨳᩴ ᩋᨣᨾᩴᩈᩩ. ᨾᨶᩩᩔᩣ—  “ᨧᩥᩁᩔᨾ᩠ᨸᩥ ᨽᨴᨶ᩠ᨲᩣ ᩋᩣᨣᨲᩣ”ᨲᩥ ᩈᨠ᩠ᨠᨧ᩠ᨧᩴ ᨸᩁᩥᩅᩥᩈᩥᩴᩈᩩ. ᩋᨳ ᨡᩮᩣ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᨴᩩᨲᩥᨿᨾ᩠ᨸᩥ ᨴᩥᩅᩈᩴ …ᨸᩮ…  ᨲᨲᩥᨿᨾ᩠ᨸᩥ ᨴᩥᩅᩈᩴ ᨸᩩᨻ᩠ᨻᨱ᩠ᩉᩈᨾᨿᩴ ᨶᩥᩅᩤᩈᩮᨲ᩠ᩅᩣ ᨸᨲ᩠ᨲᨧᩦᩅᩁᨾᩣᨴᩤᨿ ᩈᩣᩅᨲ᩠ᨳᩥᩴ ᨸᩥᨱ᩠ᨯᩣᨿ ᨸᩅᩥᩈᩥᨲ᩠ᩅᩣ ᨸᩥᨱ᩠ᨯᩴ ᩋᩃᨽᨾᩣᨶᩣ ᩋᩣᩅᩈᨳᩴ ᨣᨶ᩠ᨲ᩠ᩅᩣ ᨽᩩᨬ᩠ᨩᩥᩴᩈᩩ. ᩋᨳ ᨡᩮᩣ ᨨᨻ᩠ᨻᨣ᩠ᨣᩥᨿᩣᨶᩴ ᨽᩥᨠ᩠ᨡᩪᨶᩴ ᩑᨲᨴᩉᩮᩣᩈᩥ—  “ᨠᩥᩴ ᨾᨿᩴ ᨠᩁᩥᩔᩣᨾ ᩋᩣᩁᩣᨾᩴ ᨣᨶ᩠ᨲ᩠ᩅᩣ. ᩉᩥᨿ᩠ᨿᩮᩣᨸᩥ ᩍᨵᩮᩅ ᩋᩣᨣᨶ᩠ᨲᨻ᩠ᨻᩴ ᨽᩅᩥᩔᨲᩦ”ᨲᩥ, ᨲᨲ᩠ᨳᩮᩅ ᩋᨶᩩᩅᩈᩥᨲ᩠ᩅᩣ ᩋᨶᩩᩅᩈᩥᨲ᩠ᩅᩣ ᩋᩣᩅᩈᨳᨸᩥᨱ᩠ᨯᩴ ᨽᩩᨬ᩠ᨩᨶ᩠ᨲᩥ. ᨲᩥᨲ᩠ᨳᩥᨿᩣ ᩋᨸᩈᨠ᩠ᨠᨶ᩠ᨲᩥ. ᨾᨶᩩᩔᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᩈᨾᨱᩣ ᩈᨠ᩠ᨿᨸᩩᨲ᩠ᨲᩥᨿᩣ ᩋᨶᩩᩅᩈᩥᨲ᩠ᩅᩣ ᩋᨶᩩᩅᩈᩥᨲ᩠ᩅᩣ ᩋᩣᩅᩈᨳᨸᩥᨱ᩠ᨯᩴ ᨽᩩᨬ᩠ᨩᩥᩔᨶ᩠ᨲᩥ. ᨶᨿᩥᨾᩮᩈᨬ᩠ᨬᩮᩅ ᩋᩣᩅᩈᨳᨸᩥᨱ᩠ᨯᩮᩣ ᨸᨬ᩠ᨬᨲ᩠ᨲᩮᩣ; ᩈᨻ᩠ᨻᩮᩈᨬ᩠ᨬᩮᩅ ᩋᩣᩅᩈᨳᨸᩥᨱ᩠ᨯᩮᩣ ᨸᨬ᩠ᨬᨲ᩠ᨲᩮᩣ”ᨲᩥ.
</Paragraph>

<Paragraph number="665" book="paci">
ᩋᩔᩮᩣᩈᩩᩴ ᨡᩮᩣ ᨽᩥᨠ᩠ᨡᩪ ᨲᩮᩈᩴ ᨾᨶᩩᩔᩣᨶᩴ ᩏᨩ᩠ᨫᩣᨿᨶ᩠ᨲᩣᨶᩴ ᨡᩥᨿ᩠ᨿᨶ᩠ᨲᩣᨶᩴ ᩅᩥᨸᩣᨧᩮᨶ᩠ᨲᩣᨶᩴ. ᨿᩮ ᨲᩮ ᨽᩥᨠ᩠ᨡᩪ ᩋᨸ᩠ᨸᩥᨧ᩠ᨨᩣ …ᨸᩮ…  ᨲᩮ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᩋᨶᩩᩅᩈᩥᨲ᩠ᩅᩣ ᩋᨶᩩᩅᩈᩥᨲ᩠ᩅᩣ ᩋᩣᩅᩈᨳᨸᩥᨱ᩠ᨯᩴ ᨽᩩᨬ᩠ᨩᩥᩔᨶ᩠ᨲᩦ”ᨲᩥ …ᨸᩮ…  “ᩈᨧ᩠ᨧᩴ ᨠᩥᩁ ᨲᩩᨾ᩠ᩉᩮ, ᨽᩥᨠ᩠ᨡᩅᩮ, ᩋᨶᩩᩅᩈᩥᨲ᩠ᩅᩣ ᩋᨶᩩᩅᩈᩥᨲ᩠ᩅᩣ ᩋᩣᩅᩈᨳᨸᩥᨱ᩠ᨯᩴ ᨽᩩᨬ᩠ᨩᨳᩣ”ᨲᩥ? “ᩈᨧ᩠ᨧᩴ, ᨽᨣᩅᩤ”ᨲᩥ. ᩅᩥᨣᩁᩉᩥ ᨻᩩᨴ᩠ᨵᩮᩤ ᨽᨣᩅᩤ …ᨸᩮ…  ᨠᨳᨬ᩠ᩉᩥ ᨶᩣᨾ ᨲᩩᨾ᩠ᩉᩮ, ᨾᩮᩣᨥᨸᩩᩁᩥᩈᩣ, ᩋᨶᩩᩅᩈᩥᨲ᩠ᩅᩣ ᩋᨶᩩᩅᩈᩥᨲ᩠ᩅᩣ ᩋᩣᩅᩈᨳᨸᩥᨱ᩠ᨯᩴ ᨽᩩᨬ᩠ᨩᩥᩔᨳ. ᨶᩮᨲᩴ, ᨾᩮᩣᨥᨸᩩᩁᩥᩈᩣ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ …ᨸᩮ…  ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᩮᨿ᩠ᨿᩣᨳ—
</Paragraph>

<Paragraph number="666" book="paci">
<Emphasis>“ᩑᨠᩮᩣ ᩋᩣᩅᩈᨳᨸᩥᨱ᩠ᨯᩮᩣ ᨽᩩᨬ᩠ᨩᩥᨲᨻ᩠ᨻᩮᩣ. ᨲᨲᩮᩣ ᨧᩮ ᩏᨲ᩠ᨲᩁᩥ ᨽᩩᨬ᩠ᨩᩮᨿ᩠ᨿ, ᨸᩣᨧᩥᨲ᩠ᨲᩥᨿᨶ᩺”</Emphasis>ᨲᩥ.
</Paragraph>

<Paragraph number="667" book="paci">
ᩑᩅᨬ᩠ᨧᩥᨴᩴ ᨽᨣᩅᨲᩣ ᨽᩥᨠ᩠ᨡᩪᨶᩴ ᩈᩥᨠ᩠ᨡᩣᨸᨴᩴ ᨸᨬ᩠ᨬᨲ᩠ᨲᩴ ᩉᩮᩣᨲᩥ.
</Paragraph>

</Division>
<Division number="204" book="paci">

<Paragraph number="668" book="paci">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᩣᨿᩈ᩠ᨾᩣ ᩈᩣᩁᩥᨸᩩᨲ᩠ᨲᩮᩣ ᨠᩮᩣᩈᩃᩮᩈᩩ ᨩᨶᨸᨴᩮ ᩈᩣᩅᨲ᩠ᨳᩥᩴ ᨣᨧ᩠ᨨᨶ᩠ᨲᩮᩣ ᨿᩮᨶ ᩋᨬ᩠ᨬᨲᩁᩮᩣ ᩋᩣᩅᩈᨳᩮᩣ ᨲᩮᨶᩩᨸᩈᩘᨠᨾᩥ. ᨾᨶᩩᩔᩣ—  “ᨧᩥᩁᩔᨾ᩠ᨸᩥ ᨳᩮᩁᩮᩣ ᩋᩣᨣᨲᩮᩣ”ᨲᩥ ᩈᨠ᩠ᨠᨧ᩠ᨧᩴ ᨸᩁᩥᩅᩥᩈᩥᩴᩈᩩ. ᩋᨳ ᨡᩮᩣ ᩋᩣᨿᩈ᩠ᨾᨲᩮᩣ ᩈᩣᩁᩥᨸᩩᨲ᩠ᨲᩔ ᨽᩩᨲ᩠ᨲᩣᩅᩥᩔ ᨡᩁᩮᩣ ᩋᩣᨻᩣᨵᩮᩤ ᩏᨸ᩠ᨸᨩ᩠ᨩᩥ, ᨶᩣᩈᨠ᩠ᨡᩥ ᨲᨾ᩠ᩉᩣ ᩋᩣᩅᩈᨳᩣ ᨸᨠ᩠ᨠᨾᩥᨲᩩᩴ. ᩋᨳ ᨡᩮᩣ ᨲᩮ ᨾᨶᩩᩔᩣ ᨴᩩᨲᩥᨿᨾ᩠ᨸᩥ ᨴᩥᩅᩈᩴ ᩋᩣᨿᩈ᩠ᨾᨶ᩠ᨲᩴ ᩈᩣᩁᩥᨸᩩᨲ᩠ᨲᩴ ᩑᨲᨴᩅᩮᩤᨧᩩᩴ—  “ᨽᩩᨬ᩠ᨩᨳ, ᨽᨶ᩠ᨲᩮ”ᨲᩥ. ᩋᨳ ᨡᩮᩣ ᩋᩣᨿᩈ᩠ᨾᩣ ᩈᩣᩁᩥᨸᩩᨲ᩠ᨲᩮᩣ—  “ᨽᨣᩅᨲᩣ ᨸᨭᩥᨠ᩠ᨡᩥᨲ᩠ᨲᩴ ᩋᨶᩩᩅᩈᩥᨲ᩠ᩅᩣ ᩋᨶᩩᩅᩈᩥᨲ᩠ᩅᩣ ᩋᩣᩅᩈᨳᨸᩥᨱ᩠ᨯᩴ ᨽᩩᨬ᩠ᨩᩥᨲᩩᨶ᩺”ᨲᩥ ᨠᩩᨠ᩠ᨠᩩᨧ᩠ᨧᩣᨿᨶ᩠ᨲᩮᩣ ᨶ ᨸᨭᩥᨣ᩠ᨣᩉᩮᩈᩥ; ᨨᩥᨶ᩠ᨶᨽᨲ᩠ᨲᩮᩣ ᩋᩉᩮᩣᩈᩥ. ᩋᨳ ᨡᩮᩣ ᩋᩣᨿᩈ᩠ᨾᩣ ᩈᩣᩁᩥᨸᩩᨲ᩠ᨲᩮᩣ ᩈᩣᩅᨲ᩠ᨳᩥᩴ ᨣᨶ᩠ᨲ᩠ᩅᩣ ᨽᩥᨠ᩠ᨡᩪᨶᩴ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩥ. ᨽᩥᨠ᩠ᨡᩪ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ.
</Paragraph>

<Paragraph number="669" book="paci">
ᩋᨳ ᨡᩮᩣ ᨽᨣᩅᩤ ᩑᨲᩈ᩠ᨾᩥᩴ ᨶᩥᨴᩤᨶᩮ ᩑᨲᩈ᩠ᨾᩥᩴ ᨸᨠᩁᨱᩮ ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨣᩥᩃᩣᨶᩮᨶ ᨽᩥᨠ᩠ᨡᩩᨶᩣ ᩋᨶᩩᩅᩈᩥᨲ᩠ᩅᩣ ᩋᨶᩩᩅᩈᩥᨲ᩠ᩅᩣ ᩋᩣᩅᩈᨳᨸᩥᨱ᩠ᨯᩴ ᨽᩩᨬ᩠ᨩᩥᨲᩩᩴ. ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᩮᨿ᩠ᨿᩣᨳ—
</Paragraph>

</Division>
<Division number="205" book="paci">

<Paragraph number="670" book="paci">
<Emphasis>“ᩋᨣᩥᩃᩣᨶᩮᨶ ᨽᩥᨠ᩠ᨡᩩᨶᩣ ᩑᨠᩮᩣ ᩋᩣᩅᩈᨳᨸᩥᨱ᩠ᨯᩮᩣ ᨽᩩᨬ᩠ᨩᩥᨲᨻ᩠ᨻᩮᩣ. ᨲᨲᩮᩣ ᨧᩮ ᩏᨲ᩠ᨲᩁᩥ ᨽᩩᨬ᩠ᨩᩮᨿ᩠ᨿ, ᨸᩣᨧᩥᨲ᩠ᨲᩥᨿᨶ᩺”</Emphasis>ᨲᩥ. (*31*:<Emphasis>80</Emphasis>)
</Paragraph>

</Division>
<Division number="206" book="paci">

<Paragraph number="671" book="paci">
<Emphasis>ᩋᨣᩥᩃᩣᨶᩮᩣ</Emphasis> ᨶᩣᨾ ᩈᨠ᩠ᨠᩮᩣᨲᩥ ᨲᨾ᩠ᩉᩣ ᩋᩣᩅᩈᨳᩣ ᨸᨠ᩠ᨠᨾᩥᨲᩩᩴ.
</Paragraph>

<Paragraph number="672" book="paci">
<Emphasis>ᨣᩥᩃᩣᨶᩮᩣ</Emphasis> ᨶᩣᨾ ᨶ ᩈᨠ᩠ᨠᩮᩣᨲᩥ ᨲᨾ᩠ᩉᩣ ᩋᩣᩅᩈᨳᩣ ᨸᨠ᩠ᨠᨾᩥᨲᩩᩴ.
</Paragraph>

<Paragraph number="673" book="paci">
<Emphasis>ᩋᩣᩅᩈᨳᨸᩥᨱ᩠ᨯᩮᩣ</Emphasis> ᨶᩣᨾ ᨸᨬ᩠ᨧᨶ᩠ᨶᩴ ᨽᩮᩣᨩᨶᩣᨶᩴ ᩋᨬ᩠ᨬᨲᩁᩴ ᨽᩮᩣᨩᨶᩴ—  ᩈᩣᩃᩣᨿ ᩅᩤ ᨾᨱ᩠ᨯᨸᩮ ᩅᩤ ᩁᩩᨠ᩠ᨡᨾᩪᩃᩮ ᩅᩤ ᩋᨩ᩠ᨫᩮᩣᨠᩣᩈᩮ ᩅᩤ ᩋᨶᩮᩣᨴᩥᩔ ᨿᩣᩅᨴᨲ᩠ᨳᩮᩣ ᨸᨬ᩠ᨬᨲ᩠ᨲᩮᩣ ᩉᩮᩣᨲᩥ. ᩋᨣᩥᩃᩣᨶᩮᨶ ᨽᩥᨠ᩠ᨡᩩᨶᩣ ᩈᨠᩥᩴ ᨽᩩᨬ᩠ᨩᩥᨲᨻ᩠ᨻᩮᩣ. ᨲᨲᩮᩣ ᨧᩮ ᩏᨲ᩠ᨲᩁᩥ “ᨽᩩᨬ᩠ᨩᩥᩔᩣᨾᩦ”ᨲᩥ ᨸᨭᩥᨣ᩠ᨣᨱ᩠ᩉᩣᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨩ᩠ᨫᩮᩣᩉᩣᩁᩮ ᩋᨩ᩠ᨫᩮᩣᩉᩣᩁᩮ ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

</Division>
<Division number="207" book="paci">

<Paragraph number="674" book="paci">
ᩋᨣᩥᩃᩣᨶᩮᩣ ᩋᨣᩥᩃᩣᨶᩈᨬ᩠ᨬᩦ ᨲᨲᩩᨲ᩠ᨲᩁᩥ ᩋᩣᩅᩈᨳᨸᩥᨱ᩠ᨯᩴ ᨽᩩᨬ᩠ᨩᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ. ᩋᨣᩥᩃᩣᨶᩮᩣ ᩅᩮᨾᨲᩥᨠᩮᩣ ᨲᨲᩩᨲ᩠ᨲᩁᩥ ᩋᩣᩅᩈᨳᨸᩥᨱ᩠ᨯᩴ ᨽᩩᨬ᩠ᨩᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ. ᩋᨣᩥᩃᩣᨶᩮᩣ ᨣᩥᩃᩣᨶᩈᨬ᩠ᨬᩦ ᨲᨲᩩᨲ᩠ᨲᩁᩥ ᩋᩣᩅᩈᨳᨸᩥᨱ᩠ᨯᩴ ᨽᩩᨬ᩠ᨩᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

<Paragraph number="675" book="paci">
ᨣᩥᩃᩣᨶᩮᩣ ᩋᨣᩥᩃᩣᨶᩈᨬ᩠ᨬᩦ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨣᩥᩃᩣᨶᩮᩣ ᩅᩮᨾᨲᩥᨠᩮᩣ ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨣᩥᩃᩣᨶᩮᩣ ᨣᩥᩃᩣᨶᩈᨬ᩠ᨬᩦ, ᩋᨶᩣᨸᨲ᩠ᨲᩥ.
</Paragraph>

</Division>
<Division number="208" book="paci">

<Paragraph number="676" book="paci">
ᩋᨶᩣᨸᨲ᩠ᨲᩥ—  ᨣᩥᩃᩣᨶᩔ, ᩋᨣᩥᩃᩣᨶᩮᩣ ᩈᨠᩥᩴ ᨽᩩᨬ᩠ᨩᨲᩥ, ᨣᨧ᩠ᨨᨶ᩠ᨲᩮᩣ, ᩅᩤ ᩋᩣᨣᨧ᩠ᨨᨶ᩠ᨲᩮᩣ ᩅᩤ ᨽᩩᨬ᩠ᨩᨲᩥ, ᩈᩣᨾᩥᨠᩣ ᨶᩥᨾᨶ᩠ᨲᩮᨲ᩠ᩅᩣ ᨽᩮᩣᨩᩮᨶ᩠ᨲᩥ, ᩒᨴᩥᩔ ᨸᨬ᩠ᨬᨲ᩠ᨲᩮᩣ ᩉᩮᩣᨲᩥ, ᨶ ᨿᩣᩅᨴᨲ᩠ᨳᩮᩣ ᨸᨬ᩠ᨬᨲ᩠ᨲᩮᩣ ᩉᩮᩣᨲᩥ, ᨸᨬ᩠ᨧ ᨽᩮᩣᨩᨶᩣᨶᩥ ᨮᨸᩮᨲ᩠ᩅᩣ ᩈᨻ᩠ᨻᨲ᩠ᨳ ᩋᨶᩣᨸᨲ᩠ᨲᩥ, ᩏᨾ᩠ᨾᨲ᩠ᨲᨠᩔ, ᩋᩣᨴᩥᨠᨾ᩠ᨾᩥᨠᩔᩣᨲᩥ.

</Paragraph>
</Division>

<Paragraph number="677" type="center" book="paci">
ᩋᩣᩅᩈᨳᨸᩥᨱ᩠ᨯᩈᩥᨠ᩠ᨡᩣᨸᨴᩴ ᨶᩥᨭ᩠ᨮᩥᨲᩴ ᨸᨮᨾᩴ.
</Paragraph>