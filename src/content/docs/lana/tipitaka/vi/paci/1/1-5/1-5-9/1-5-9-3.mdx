---
title: "1.5.9.3 ᩅᩥᨠᩣᩃᨣᩤᨾᨸ᩠ᨸᩅᩥᩈᨶᩈᩥᨠ᩠ᨡᩣᨸᨴ"
tableOfContents: false
sidebar:
  order: 4
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="508" book="paci">

<Paragraph number="1498" book="paci">
ᨲᩮᨶ ᩈᨾᨿᩮᨶ ᨻᩩᨴ᩠ᨵᩮᩤ ᨽᨣᩅᩤ ᩈᩣᩅᨲ᩠ᨳᩥᨿᩴ ᩅᩥᩉᩁᨲᩥ ᨩᩮᨲᩅᨶᩮ ᩋᨶᩣᨳᨸᩥᨱ᩠ᨯᩥᨠᩔ ᩋᩣᩁᩣᨾᩮ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᩅᩥᨠᩣᩃᩮ ᨣᩤᨾᩴ ᨸᩅᩥᩈᩥᨲ᩠ᩅᩣ ᩈᨽᩣᨿᩴ ᨶᩥᩈᩦᨴᩥᨲ᩠ᩅᩣ ᩋᨶᩮᨠᩅᩥᩉᩥᨲᩴ ᨲᩥᩁᨧ᩠ᨨᩣᨶᨠᨳᩴ ᨠᨳᩮᨶ᩠ᨲᩥ, ᩈᩮᨿ᩠ᨿᨳᩥᨴᩴ—  ᩁᩣᨩᨠᨳᩴ ᨧᩮᩣᩁᨠᨳᩴ ᨾᩉᩣᨾᨲ᩠ᨲᨠᨳᩴ ᩈᩮᨶᩣᨠᨳᩴ ᨽᨿᨠᨳᩴ ᨿᩩᨴ᩠ᨵᨠᨳᩴ ᩋᨶ᩠ᨶᨠᨳᩴ ᨸᩣᨶᨠᨳᩴ ᩅᨲ᩠ᨳᨠᨳᩴ ᩈᨿᨶᨠᨳᩴ ᨾᩣᩃᩣᨠᨳᩴ ᨣᨶ᩠ᨵᨠᨳᩴ ᨬᩣᨲᩥᨠᨳᩴ ᨿᩣᨶᨠᨳᩴ ᨣᩤᨾᨠᨳᩴ ᨶᩥᨣᨾᨠᨳᩴ ᨶᨣᩁᨠᨳᩴ ᨩᨶᨸᨴᨠᨳᩴ ᩍᨲ᩠ᨳᩥᨠᨳᩴ ᩈᩪᩁᨠᨳᩴ ᩅᩥᩈᩥᨡᩣᨠᨳᩴ ᨠᩩᨾ᩠ᨽᨭ᩠ᨮᩣᨶᨠᨳᩴ ᨸᩩᨻ᩠ᨻᨸᩮᨲᨠᨳᩴ ᨶᩣᨶᨲ᩠ᨲᨠᨳᩴ ᩃᩮᩣᨠᨠ᩠ᨡᩣᨿᩥᨠᩴ ᩈᨾᩩᨴ᩠ᨴᨠ᩠ᨡᩣᨿᩥᨠᩴ ᩍᨲᩥᨽᩅᩤᨽᩅᨠᨳᩴ ᩍᨲᩥ ᩅᩤ. ᨾᨶᩩᩔᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᩈᨾᨱᩣ ᩈᨠ᩠ᨿᨸᩩᨲ᩠ᨲᩥᨿᩣ ᩅᩥᨠᩣᩃᩮ ᨣᩤᨾᩴ ᨸᩅᩥᩈᩥᨲ᩠ᩅᩣ ᩈᨽᩣᨿᩴ ᨶᩥᩈᩦᨴᩥᨲ᩠ᩅᩣ ᩋᨶᩮᨠᩅᩥᩉᩥᨲᩴ ᨲᩥᩁᨧ᩠ᨨᩣᨶᨠᨳᩴ ᨠᨳᩮᩔᨶ᩠ᨲᩥ, ᩈᩮᨿ᩠ᨿᨳᩥᨴᩴ—  ᩁᩣᨩᨠᨳᩴ ᨧᩮᩣᩁᨠᨳᩴ …ᨸᩮ…  ᩍᨲᩥᨽᩅᩤᨽᩅᨠᨳᩴ ᩍᨲᩥ ᩅᩤ, ᩈᩮᨿ᩠ᨿᨳᩣᨸᩥ ᨣᩥᩉᩦ ᨠᩣᨾᨽᩮᩣᨣᩥᨶᩮᩣ”ᨲᩥ.
</Paragraph>

<Paragraph number="1499" book="paci">
ᩋᩔᩮᩣᩈᩩᩴ ᨡᩮᩣ ᨽᩥᨠ᩠ᨡᩪ ᨲᩮᩈᩴ ᨾᨶᩩᩔᩣᨶᩴ ᩏᨩ᩠ᨫᩣᨿᨶ᩠ᨲᩣᨶᩴ ᨡᩥᨿ᩠ᨿᨶ᩠ᨲᩣᨶᩴ ᩅᩥᨸᩣᨧᩮᨶ᩠ᨲᩣᨶᩴ. ᨿᩮ ᨲᩮ ᨽᩥᨠ᩠ᨡᩪ ᩋᨸ᩠ᨸᩥᨧ᩠ᨨᩣ …ᨸᩮ…  ᨲᩮ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᩅᩥᨠᩣᩃᩮ ᨣᩤᨾᩴ ᨸᩅᩥᩈᩥᨲ᩠ᩅᩣ ᩈᨽᩣᨿᩴ ᨶᩥᩈᩦᨴᩥᨲ᩠ᩅᩣ ᩋᨶᩮᨠᩅᩥᩉᩥᨲᩴ ᨲᩥᩁᨧ᩠ᨨᩣᨶᨠᨳᩴ ᨠᨳᩮᩔᨶ᩠ᨲᩥ, ᩈᩮᨿ᩠ᨿᨳᩥᨴᩴ—  ᩁᩣᨩᨠᨳᩴ ᨧᩮᩣᩁᨠᨳᩴ …ᨸᩮ…  ᩍᨲᩥᨽᩅᩤᨽᩅᨠᨳᩴ ᩍᨲᩥ ᩅᩤ”ᨲᩥ …ᨸᩮ…  “ᩈᨧ᩠ᨧᩴ ᨠᩥᩁ ᨲᩩᨾ᩠ᩉᩮ, ᨽᩥᨠ᩠ᨡᩅᩮ, ᩅᩥᨠᩣᩃᩮ ᨣᩤᨾᩴ ᨸᩅᩥᩈᩥᨲ᩠ᩅᩣ ᩈᨽᩣᨿᩴ ᨶᩥᩈᩦᨴᩥᨲ᩠ᩅᩣ ᩋᨶᩮᨠᩅᩥᩉᩥᨲᩴ ᨲᩥᩁᨧ᩠ᨨᩣᨶᨠᨳᩴ ᨠᨳᩮᨳ, ᩈᩮᨿ᩠ᨿᨳᩥᨴᩴ—  ᩁᩣᨩᨠᨳᩴ ᨧᩮᩣᩁᨠᨳᩴ …ᨸᩮ…  ᩍᨲᩥᨽᩅᩤᨽᩅᨠᨳᩴ ᩍᨲᩥ ᩅᩤ”ᨲᩥ? “ᩈᨧ᩠ᨧᩴ, ᨽᨣᩅᩤ”ᨲᩥ. ᩅᩥᨣᩁᩉᩥ ᨻᩩᨴ᩠ᨵᩮᩤ ᨽᨣᩅᩤ …ᨸᩮ…  ᨠᨳᨬ᩠ᩉᩥ ᨶᩣᨾ ᨲᩩᨾ᩠ᩉᩮ, ᨾᩮᩣᨥᨸᩩᩁᩥᩈᩣ, ᩅᩥᨠᩣᩃᩮ ᨣᩤᨾᩴ ᨸᩅᩥᩈᩥᨲ᩠ᩅᩣ ᩈᨽᩣᨿᩴ ᨶᩥᩈᩦᨴᩥᨲ᩠ᩅᩣ ᩋᨶᩮᨠᩅᩥᩉᩥᨲᩴ ᨲᩥᩁᨧ᩠ᨨᩣᨶᨠᨳᩴ ᨠᨳᩮᩔᨳ, ᩈᩮᨿ᩠ᨿᨳᩥᨴᩴ—  ᩁᩣᨩᨠᨳᩴ ᨧᩮᩣᩁᨠᨳᩴ …ᨸᩮ…  ᩍᨲᩥᨽᩅᩤᨽᩅᨠᨳᩴ ᩍᨲᩥ ᩅᩤ. ᨶᩮᨲᩴ, ᨾᩮᩣᨥᨸᩩᩁᩥᩈᩣ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ …ᨸᩮ…  ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᩮᨿ᩠ᨿᩣᨳ—
</Paragraph>

<Paragraph number="1500" book="paci">
<Emphasis>“ᨿᩮᩣ ᨸᨶ ᨽᩥᨠ᩠ᨡᩩ ᩅᩥᨠᩣᩃᩮ ᨣᩤᨾᩴ ᨸᩅᩥᩈᩮᨿ᩠ᨿ, ᨸᩣᨧᩥᨲ᩠ᨲᩥᨿᨶ᩺”</Emphasis>ᨲᩥ.
</Paragraph>

<Paragraph number="1501" book="paci">
ᩑᩅᨬ᩠ᨧᩥᨴᩴ ᨽᨣᩅᨲᩣ ᨽᩥᨠ᩠ᨡᩪᨶᩴ ᩈᩥᨠ᩠ᨡᩣᨸᨴᩴ ᨸᨬ᩠ᨬᨲ᩠ᨲᩴ ᩉᩮᩣᨲᩥ.
</Paragraph>

</Division>
<Division number="509" book="paci">

<Paragraph number="1502" book="paci">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩈᨾ᩠ᨻᩉᩩᩃᩣ ᨽᩥᨠ᩠ᨡᩪ ᨠᩮᩣᩈᩃᩮᩈᩩ ᨩᨶᨸᨴᩮ ᩈᩣᩅᨲ᩠ᨳᩥᩴ ᨣᨧ᩠ᨨᨶ᩠ᨲᩣ ᩈᩣᨿᩴ ᩋᨬ᩠ᨬᨲᩁᩴ ᨣᩤᨾᩴ ᩏᨸᨣᨧ᩠ᨨᩥᩴᩈᩩ. ᨾᨶᩩᩔᩣ ᨲᩮ ᨽᩥᨠ᩠ᨡᩪ ᨸᩔᩥᨲ᩠ᩅᩣ ᩑᨲᨴᩅᩮᩤᨧᩩᩴ—  “ᨸᩅᩥᩈᨳ, ᨽᨶ᩠ᨲᩮ”ᨲᩥ. ᩋᨳ ᨡᩮᩣ ᨲᩮ ᨽᩥᨠ᩠ᨡᩪ—  “ᨽᨣᩅᨲᩣ ᨸᨭᩥᨠ᩠ᨡᩥᨲ᩠ᨲᩴ ᩅᩥᨠᩣᩃᩮ ᨣᩤᨾᩴ ᨸᩅᩥᩈᩥᨲᩩᨶ᩺”ᨲᩥ ᨠᩩᨠ᩠ᨠᩩᨧ᩠ᨧᩣᨿᨶ᩠ᨲᩣ ᨶ ᨸᩅᩥᩈᩥᩴᩈᩩ. ᨧᩮᩣᩁᩣ ᨲᩮ ᨽᩥᨠ᩠ᨡᩪ ᩋᨧ᩠ᨨᩥᨶ᩠ᨴᩥᩴᩈᩩ. ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᩈᩣᩅᨲ᩠ᨳᩥᩴ ᨣᨶ᩠ᨲ᩠ᩅᩣ ᨽᩥᨠ᩠ᨡᩪᨶᩴ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. ᨽᩥᨠ᩠ᨡᩪ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. ᩋᨳ ᨡᩮᩣ ᨽᨣᩅᩤ ᩑᨲᩈ᩠ᨾᩥᩴ ᨶᩥᨴᩤᨶᩮ ᩑᨲᩈ᩠ᨾᩥᩴ ᨸᨠᩁᨱᩮ ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩋᩣᨸᩩᨧ᩠ᨨᩣ ᩅᩥᨠᩣᩃᩮ ᨣᩤᨾᩴ ᨸᩅᩥᩈᩥᨲᩩᩴ. ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᩮᨿ᩠ᨿᩣᨳ—
</Paragraph>

<Paragraph number="1503" book="paci">
<Emphasis>“ᨿᩮᩣ ᨸᨶ ᨽᩥᨠ᩠ᨡᩩ ᩋᨶᩣᨸᩩᨧ᩠ᨨᩣ ᩅᩥᨠᩣᩃᩮ ᨣᩤᨾᩴ ᨸᩅᩥᩈᩮᨿ᩠ᨿ, ᨸᩣᨧᩥᨲ᩠ᨲᩥᨿᨶ᩺”</Emphasis>ᨲᩥ.
</Paragraph>

<Paragraph number="1504" book="paci">
ᩑᩅᨬ᩠ᨧᩥᨴᩴ ᨽᨣᩅᨲᩣ ᨽᩥᨠ᩠ᨡᩪᨶᩴ ᩈᩥᨠ᩠ᨡᩣᨸᨴᩴ ᨸᨬ᩠ᨬᨲ᩠ᨲᩴ ᩉᩮᩣᨲᩥ.
</Paragraph>

</Division>
<Division number="510" book="paci">

<Paragraph number="1505" book="paci">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᨠᩮᩣᩈᩃᩮᩈᩩ ᨩᨶᨸᨴᩮ ᩈᩣᩅᨲ᩠ᨳᩥᩴ ᨣᨧ᩠ᨨᨶ᩠ᨲᩮᩣ ᩈᩣᨿᩴ ᩋᨬ᩠ᨬᨲᩁᩴ ᨣᩤᨾᩴ ᩏᨸᨣᨧ᩠ᨨᩥ. ᨾᨶᩩᩔᩣ ᨲᩴ ᨽᩥᨠ᩠ᨡᩩᩴ ᨸᩔᩥᨲ᩠ᩅᩣ ᩑᨲᨴᩅᩮᩤᨧᩩᩴ—  “ᨸᩅᩥᩈᨳ, ᨽᨶ᩠ᨲᩮ”ᨲᩥ. ᩋᨳ ᨡᩮᩣ ᩈᩮᩣ ᨽᩥᨠ᩠ᨡᩩ—  “ᨽᨣᩅᨲᩣ ᨸᨭᩥᨠ᩠ᨡᩥᨲ᩠ᨲᩴ ᩋᨶᩣᨸᩩᨧ᩠ᨨᩣ ᩅᩥᨠᩣᩃᩮ ᨣᩤᨾᩴ ᨸᩅᩥᩈᩥᨲᩩᨶ᩺”ᨲᩥ ᨠᩩᨠ᩠ᨠᩩᨧ᩠ᨧᩣᨿᨶ᩠ᨲᩮᩣ ᨶ ᨸᩣᩅᩥᩈᩥ. ᨧᩮᩣᩁᩣ ᨲᩴ ᨽᩥᨠ᩠ᨡᩩᩴ ᩋᨧ᩠ᨨᩥᨶ᩠ᨴᩥᩴᩈᩩ. ᩋᨳ ᨡᩮᩣ ᩈᩮᩣ ᨽᩥᨠ᩠ᨡᩩ ᩈᩣᩅᨲ᩠ᨳᩥᩴ ᨣᨶ᩠ᨲ᩠ᩅᩣ ᨽᩥᨠ᩠ᨡᩪᨶᩴ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩥ. ᨽᩥᨠ᩠ᨡᩪ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. ᩋᨳ ᨡᩮᩣ ᨽᨣᩅᩤ ᩑᨲᩈ᩠ᨾᩥᩴ ᨶᩥᨴᩤᨶᩮ ᩑᨲᩈ᩠ᨾᩥᩴ ᨸᨠᩁᨱᩮ ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩈᨶ᩠ᨲᩴ ᨽᩥᨠ᩠ᨡᩩᩴ ᩋᩣᨸᩩᨧ᩠ᨨᩣ ᩅᩥᨠᩣᩃᩮ ᨣᩤᨾᩴ ᨸᩅᩥᩈᩥᨲᩩᩴ. ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᩮᨿ᩠ᨿᩣᨳ—
</Paragraph>

<Paragraph number="1506" book="paci">
<Emphasis>“ᨿᩮᩣ ᨸᨶ ᨽᩥᨠ᩠ᨡᩩ ᩈᨶ᩠ᨲᩴ ᨽᩥᨠ᩠ᨡᩩᩴ ᩋᨶᩣᨸᩩᨧ᩠ᨨᩣ ᩅᩥᨠᩣᩃᩮ ᨣᩤᨾᩴ ᨸᩅᩥᩈᩮᨿ᩠ᨿ, ᨸᩣᨧᩥᨲ᩠ᨲᩥᨿᨶ᩺”</Emphasis>ᨲᩥ.
</Paragraph>

<Paragraph number="1507" book="paci">
ᩑᩅᨬ᩠ᨧᩥᨴᩴ ᨽᨣᩅᨲᩣ ᨽᩥᨠ᩠ᨡᩪᨶᩴ ᩈᩥᨠ᩠ᨡᩣᨸᨴᩴ ᨸᨬ᩠ᨬᨲ᩠ᨲᩴ ᩉᩮᩣᨲᩥ.
</Paragraph>

</Division>
<Division number="511" book="paci">

<Paragraph number="1508" book="paci">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᩋᩉᩥᨶᩣ ᨴᨭ᩠ᨮᩮᩣ ᩉᩮᩣᨲᩥ. ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ “ᩋᨣ᩠ᨣᩥᩴ ᩋᩣᩉᩁᩥᩔᩣᨾᩦ”ᨲᩥ ᨣᩤᨾᩴ ᨣᨧ᩠ᨨᨲᩥ. ᩋᨳ ᨡᩮᩣ ᩈᩮᩣ ᨽᩥᨠ᩠ᨡᩩ—  “ᨽᨣᩅᨲᩣ ᨸᨭᩥᨠ᩠ᨡᩥᨲ᩠ᨲᩴ ᩈᨶ᩠ᨲᩴ ᨽᩥᨠ᩠ᨡᩩᩴ ᩋᨶᩣᨸᩩᨧ᩠ᨨᩣ ᩅᩥᨠᩣᩃᩮ ᨣᩤᨾᩴ ᨸᩅᩥᩈᩥᨲᩩᨶ᩺”ᨲᩥ ᨠᩩᨠ᩠ᨠᩩᨧ᩠ᨧᩣᨿᨶ᩠ᨲᩮᩣ ᨶ ᨸᩣᩅᩥᩈᩥ …ᨸᩮ…  ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. ᩋᨳ ᨡᩮᩣ ᨽᨣᩅᩤ ᩑᨲᩈ᩠ᨾᩥᩴ ᨶᩥᨴᩤᨶᩮ ᩑᨲᩈ᩠ᨾᩥᩴ ᨸᨠᩁᨱᩮ ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨲᨳᩣᩁᩪᨸᩮ ᩋᨧ᩠ᨧᩣᨿᩥᨠᩮ ᨠᩁᨱᩦᨿᩮ ᩈᨶ᩠ᨲᩴ ᨽᩥᨠ᩠ᨡᩩᩴ ᩋᨶᩣᨸᩩᨧ᩠ᨨᩣ ᩅᩥᨠᩣᩃᩮ ᨣᩤᨾᩴ ᨸᩅᩥᩈᩥᨲᩩᩴ. ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᩮᨿ᩠ᨿᩣᨳ—
</Paragraph>

</Division>
<Division number="512" book="paci">

<Paragraph number="1509" book="paci">
<Emphasis>“ᨿᩮᩣ ᨸᨶ ᨽᩥᨠ᩠ᨡᩩ ᩈᨶ᩠ᨲᩴ ᨽᩥᨠ᩠ᨡᩩᩴ ᩋᨶᩣᨸᩩᨧ᩠ᨨᩣ ᩅᩥᨠᩣᩃᩮ ᨣᩤᨾᩴ ᨸᩅᩥᩈᩮᨿ᩠ᨿ, ᩋᨬ᩠ᨬᨲᩕ ᨲᨳᩣᩁᩪᨸᩣ ᩋᨧ᩠ᨧᩣᨿᩥᨠᩣ ᨠᩁᨱᩦᨿᩣ, ᨸᩣᨧᩥᨲ᩠ᨲᩥᨿᨶ᩺”</Emphasis>ᨲᩥ. (*85*:<Emphasis>134</Emphasis>)
</Paragraph>

</Division>
<Division number="513" book="paci">

<Paragraph number="1510" book="paci">
<Emphasis>ᨿᩮᩣ ᨸᨶᩣ</Emphasis>ᨲᩥ ᨿᩮᩣ ᨿᩣᨴᩥᩈᩮᩣ …ᨸᩮ…  <Emphasis>ᨽᩥᨠ᩠ᨡᩪ</Emphasis>ᨲᩥ …ᨸᩮ…  ᩋᨿᩴ ᩍᨾᩈ᩠ᨾᩥᩴ ᩋᨲ᩠ᨳᩮ ᩋᨵᩥᨸ᩠ᨸᩮᨲᩮᩣ ᨽᩥᨠ᩠ᨡᩪᨲᩥ.
</Paragraph>

<Paragraph number="1511" book="paci">
<Emphasis>ᩈᨶ᩠ᨲᩮᩣ</Emphasis> ᨶᩣᨾ ᨽᩥᨠ᩠ᨡᩩ ᩈᨠ᩠ᨠᩣ ᩉᩮᩣᨲᩥ ᩋᩣᨸᩩᨧ᩠ᨨᩣ ᨸᩅᩥᩈᩥᨲᩩᩴ.
</Paragraph>

<Paragraph number="1512" book="paci">
<Emphasis>ᩋᩈᨶ᩠ᨲᩮᩣ</Emphasis> ᨶᩣᨾ ᨽᩥᨠ᩠ᨡᩩ ᨶ ᩈᨠ᩠ᨠᩣ ᩉᩮᩣᨲᩥ ᩋᩣᨸᩩᨧ᩠ᨨᩣ ᨸᩅᩥᩈᩥᨲᩩᩴ.
</Paragraph>

<Paragraph number="1513" book="paci">
<Emphasis>ᩅᩥᨠᩣᩃᩮᩣ</Emphasis> ᨶᩣᨾ ᨾᨩ᩠ᨫᨶ᩠ᩉᩥᨠᩮ ᩅᩦᨲᩥᩅᨲ᩠ᨲᩮ ᨿᩣᩅ ᩋᩁᩩᨱᩩᨣ᩠ᨣᨾᨶᩣ.
</Paragraph>

<Paragraph number="1514" book="paci">
<Emphasis>ᨣᩤᨾᩴ ᨸᩅᩥᩈᩮᨿ᩠ᨿᩣ</Emphasis>ᨲᩥ ᨸᩁᩥᨠ᩠ᨡᩥᨲ᩠ᨲᩔ ᨣᩤᨾᩔ ᨸᩁᩥᨠ᩠ᨡᩮᨸᩴ ᩋᨲᩥᨠ᩠ᨠᨾᨶ᩠ᨲᩔ ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ. ᩋᨸᩁᩥᨠ᩠ᨡᩥᨲ᩠ᨲᩔ ᨣᩤᨾᩔ ᩏᨸᨧᩣᩁᩴ ᩒᨠ᩠ᨠᨾᨶ᩠ᨲᩔ ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

<Paragraph number="1515" book="paci">
<Emphasis>ᩋᨬ᩠ᨬᨲᩕ ᨲᨳᩣᩁᩪᨸᩣ ᩋᨧ᩠ᨧᩣᨿᩥᨠᩣ ᨠᩁᨱᩦᨿᩣ</Emphasis>ᨲᩥ ᨮᨸᩮᨲ᩠ᩅᩣ ᨲᨳᩣᩁᩪᨸᩴ ᩋᨧ᩠ᨧᩣᨿᩥᨠᩴ ᨠᩁᨱᩦᨿᩴ.
</Paragraph>

</Division>
<Division number="514" book="paci">

<Paragraph number="1516" book="paci">
ᩅᩥᨠᩣᩃᩮ ᩅᩥᨠᩣᩃᩈᨬ᩠ᨬᩦ ᩈᨶ᩠ᨲᩴ ᨽᩥᨠ᩠ᨡᩩᩴ ᩋᨶᩣᨸᩩᨧ᩠ᨨᩣ ᨣᩤᨾᩴ ᨸᩅᩥᩈᨲᩥ, ᩋᨬ᩠ᨬᨲᩕ ᨲᨳᩣᩁᩪᨸᩣ ᩋᨧ᩠ᨧᩣᨿᩥᨠᩣ ᨠᩁᨱᩦᨿᩣ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ. ᩅᩥᨠᩣᩃᩮ ᩅᩮᨾᨲᩥᨠᩮᩣ ᩈᨶ᩠ᨲᩴ ᨽᩥᨠ᩠ᨡᩩᩴ ᩋᨶᩣᨸᩩᨧ᩠ᨨᩣ ᨣᩤᨾᩴ ᨸᩅᩥᩈᨲᩥ, ᩋᨬ᩠ᨬᨲᩕ ᨲᨳᩣᩁᩪᨸᩣ ᩋᨧ᩠ᨧᩣᨿᩥᨠᩣ ᨠᩁᨱᩦᨿᩣ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ. ᩅᩥᨠᩣᩃᩮ ᨠᩣᩃᩈᨬ᩠ᨬᩦ ᩈᨶ᩠ᨲᩴ ᨽᩥᨠ᩠ᨡᩩᩴ ᩋᨶᩣᨸᩩᨧ᩠ᨨᩣ ᨣᩤᨾᩴ ᨸᩅᩥᩈᨲᩥ, ᩋᨬ᩠ᨬᨲᩕ ᨲᨳᩣᩁᩪᨸᩣ ᩋᨧ᩠ᨧᩣᨿᩥᨠᩣ ᨠᩁᨱᩦᨿᩣ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

<Paragraph number="1517" book="paci">
ᨠᩣᩃᩮ ᩅᩥᨠᩣᩃᩈᨬ᩠ᨬᩦ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨠᩣᩃᩮ ᩅᩮᨾᨲᩥᨠᩮᩣ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨠᩣᩃᩮ ᨠᩣᩃᩈᨬ᩠ᨬᩦ, ᩋᨶᩣᨸᨲ᩠ᨲᩥ.
</Paragraph>

</Division>
<Division number="515" book="paci">

<Paragraph number="1518" book="paci">
ᩋᨶᩣᨸᨲ᩠ᨲᩥ—  ᨲᨳᩣᩁᩪᨸᩮ ᩋᨧ᩠ᨧᩣᨿᩥᨠᩮ ᨠᩁᨱᩦᨿᩮ, ᩈᨶ᩠ᨲᩴ ᨽᩥᨠ᩠ᨡᩩᩴ ᩋᩣᨸᩩᨧ᩠ᨨᩣ ᨸᩅᩥᩈᨲᩥ, ᩋᩈᨶ᩠ᨲᩴ ᨽᩥᨠ᩠ᨡᩩᩴ ᩋᨶᩣᨸᩩᨧ᩠ᨨᩣ ᨸᩅᩥᩈᨲᩥ, ᩋᨶ᩠ᨲᩁᩣᩁᩣᨾᩴ ᨣᨧ᩠ᨨᨲᩥ, ᨽᩥᨠ᩠ᨡᩩᨶᩩᨸᩔᨿᩴ ᨣᨧ᩠ᨨᨲᩥ, ᨲᩥᨲ᩠ᨳᩥᨿᩈᩮᨿ᩠ᨿᩴ ᨣᨧ᩠ᨨᨲᩥ, ᨸᨭᩥᨠ᩠ᨠᨾᨶᩴ ᨣᨧ᩠ᨨᨲᩥ, ᨣᩤᨾᩮᨶ ᨾᨣ᩠ᨣᩮᩤ ᩉᩮᩣᨲᩥ, ᩋᩣᨸᨴᩤᩈᩩ, ᩏᨾ᩠ᨾᨲ᩠ᨲᨠᩔ, ᩋᩣᨴᩥᨠᨾ᩠ᨾᩥᨠᩔᩣᨲᩥ.

</Paragraph>
</Division>

<Paragraph number="1519" type="center" book="paci">
ᩅᩥᨠᩣᩃᨣᩤᨾᨸ᩠ᨸᩅᩥᩈᨶᩈᩥᨠ᩠ᨡᩣᨸᨴᩴ ᨶᩥᨭ᩠ᨮᩥᨲᩴ ᨲᨲᩥᨿᩴ.
</Paragraph>