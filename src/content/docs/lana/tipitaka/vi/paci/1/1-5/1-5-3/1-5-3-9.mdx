---
title: "1.5.3.9 ᨸᩁᩥᨸᩣᨧᩥᨲᩈᩥᨠ᩠ᨡᩣᨸᨴ"
tableOfContents: false
sidebar:
  order: 10
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="192" book="paci">

<Paragraph number="629" book="paci">
ᨲᩮᨶ ᩈᨾᨿᩮᨶ ᨻᩩᨴ᩠ᨵᩮᩤ ᨽᨣᩅᩤ ᩁᩣᨩᨣᩉᩮ ᩅᩥᩉᩁᨲᩥ ᩅᩮᩊᩩᩅᨶᩮ ᨠᩃᨶ᩠ᨴᨠᨶᩥᩅᩤᨸᩮ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨳᩩᩃᩖᨶᨶ᩠ᨴᩣ ᨽᩥᨠ᩠ᨡᩩᨶᩦ ᩋᨬ᩠ᨬᨲᩁᩔ ᨠᩩᩃᩔ ᨠᩩᩃᩪᨸᩥᨠᩣ ᩉᩮᩣᨲᩥ ᨶᩥᨧ᩠ᨧᨽᨲ᩠ᨲᩥᨠᩣ. ᨲᩮᨶ ᨧ ᨣᩉᨸᨲᩥᨶᩣ ᨳᩮᩁᩣ ᨽᩥᨠ᩠ᨡᩪ ᨶᩥᨾᨶ᩠ᨲᩥᨲᩣ ᩉᩮᩣᨶ᩠ᨲᩥ. ᩋᨳ ᨡᩮᩣ ᨳᩩᩃᩖᨶᨶ᩠ᨴᩣ ᨽᩥᨠ᩠ᨡᩩᨶᩦ ᨸᩩᨻ᩠ᨻᨱ᩠ᩉᩈᨾᨿᩴ ᨶᩥᩅᩤᩈᩮᨲ᩠ᩅᩣ ᨸᨲ᩠ᨲᨧᩦᩅᩁᨾᩣᨴᩤᨿ ᨿᩮᨶ ᨲᩴ ᨠᩩᩃᩴ ᨲᩮᨶᩩᨸᩈᩘᨠᨾᩥ; ᩏᨸᩈᩘᨠᨾᩥᨲ᩠ᩅᩣ ᨲᩴ ᨣᩉᨸᨲᩥᩴ ᩑᨲᨴᩅᩮᩤᨧ—  “ᨠᩥᨾᩥᨴᩴ, ᨣᩉᨸᨲᩥ, ᨸᩉᩪᨲᩴ ᨡᩣᨴᨶᩦᨿᩴ ᨽᩮᩣᨩᨶᩦᨿᩴ ᨸᨭᩥᨿᨲ᩠ᨲᨶ᩺”ᨲᩥ? “ᨳᩮᩁᩣ ᨾᨿᩣ, ᩋᨿ᩠ᨿᩮ, ᨶᩥᨾᨶ᩠ᨲᩥᨲᩣ”ᨲᩥ. “ᨠᩮ ᨸᨶ ᨲᩮ, ᨣᩉᨸᨲᩥ, ᨳᩮᩁᩣ”ᨲᩥ? “ᩋᨿ᩠ᨿᩮᩣ ᩈᩣᩁᩥᨸᩩᨲ᩠ᨲᩮᩣ ᩋᨿ᩠ᨿᩮᩣ ᨾᩉᩣᨾᩮᩣᨣ᩠ᨣᩃᩖᩣᨶᩮᩣ ᩋᨿ᩠ᨿᩮᩣ ᨾᩉᩣᨠᨧ᩠ᨧᩣᨶᩮᩣ ᩋᨿ᩠ᨿᩮᩣ ᨾᩉᩣᨠᩮᩣᨭ᩠ᨮᩥᨠᩮᩣ ᩋᨿ᩠ᨿᩮᩣ ᨾᩉᩣᨠᨸ᩠ᨸᩥᨶᩮᩣ ᩋᨿ᩠ᨿᩮᩣ ᨾᩉᩣᨧᩩᨶ᩠ᨴᩮᩣ ᩋᨿ᩠ᨿᩮᩣ ᩋᨶᩩᩁᩩᨴ᩠ᨵᩮᩤ ᩋᨿ᩠ᨿᩮᩣ ᩁᩮᩅᨲᩮᩣ ᩋᨿ᩠ᨿᩮᩣ ᩏᨸᩣᩃᩥ ᩋᨿ᩠ᨿᩮᩣ ᩋᩣᨶᨶ᩠ᨴᩮᩣ ᩋᨿ᩠ᨿᩮᩣ ᩁᩣᩉᩩᩃᩮᩣ”ᨲᩥ. “ᨠᩥᩴ ᨸᨶ ᨲ᩠ᩅᩴ, ᨣᩉᨸᨲᩥ, ᨾᩉᩣᨶᩣᨣᩮ ᨲᩥᨭ᩠ᨮᨾᩣᨶᩮ ᨧᩮᨭᨠᩮ ᨶᩥᨾᨶ᩠ᨲᩮᩈᩦ”ᨲᩥ?
</Paragraph>

<Paragraph number="630" book="paci">
“ᨠᩮ ᨸᨶ ᨲᩮ, ᩋᨿ᩠ᨿᩮ, ᨾᩉᩣᨶᩣᨣᩤ”ᨲᩥ? “ᩋᨿ᩠ᨿᩮᩣ ᨴᩮᩅᨴᨲ᩠ᨲᩮᩣ ᩋᨿ᩠ᨿᩮᩣ ᨠᩮᩣᨠᩣᩃᩥᨠᩮᩣ ᩋᨿ᩠ᨿᩮᩣ ᨠᨭᨾᩮᩣᨴᨠᨲᩥᩔᨠᩮᩣ ᩋᨿ᩠ᨿᩮᩣ ᨡᨱ᩠ᨯᨴᩮᩅᩥᨿᩣ ᨸᩩᨲ᩠ᨲᩮᩣ ᩋᨿ᩠ᨿᩮᩣ ᩈᨾᩩᨴ᩠ᨴᨴᨲ᩠ᨲᩮᩣ”ᨲᩥ. ᩋᨿᩴ ᨧᩁᩉᩥ ᨳᩩᩃᩖᨶᨶ᩠ᨴᩣᨿ ᨽᩥᨠ᩠ᨡᩩᨶᩥᨿᩣ ᩋᨶ᩠ᨲᩁᩣ ᨠᨳᩣ ᩅᩥᨸ᩠ᨸᨠᨲᩣ, ᩋᨳ ᨲᩮ ᨳᩮᩁᩣ ᨽᩥᨠ᩠ᨡᩪ ᨸᩅᩥᩈᩥᩴᩈᩩ. “ᩈᨧ᩠ᨧᩴ ᨾᩉᩣᨶᩣᨣᩤ ᨡᩮᩣ ᨲᨿᩣ, ᨣᩉᨸᨲᩥ, ᨶᩥᨾᨶ᩠ᨲᩥᨲᩣ”ᨲᩥ. “ᩍᨴᩤᨶᩮᩅ ᨡᩮᩣ ᨲ᩠ᩅᩴ, ᩋᨿ᩠ᨿᩮ, ᨧᩮᨭᨠᩮ ᩋᨠᩣᩈᩥ; ᩍᨴᩤᨶᩥ ᨾᩉᩣᨶᩣᨣᩮ”ᨲᩥ. ᨥᩁᨲᩮᩣ ᨧ ᨶᩥᨠ᩠ᨠᨯ᩠ᨰᩥ, ᨶᩥᨧ᩠ᨧᨽᨲ᩠ᨲᨬ᩠ᨧ ᨸᨧ᩠ᨨᩥᨶ᩠ᨴᩥ.
</Paragraph>

<Paragraph number="631" book="paci">
ᨿᩮ ᨲᩮ ᨽᩥᨠ᩠ᨡᩪ ᩋᨸ᩠ᨸᩥᨧ᩠ᨨᩣ …ᨸᩮ…  ᨲᩮ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᨴᩮᩅᨴᨲ᩠ᨲᩮᩣ ᨩᩣᨶᩴ ᨽᩥᨠ᩠ᨡᩩᨶᩥᨸᩁᩥᨸᩣᨧᩥᨲᩴ ᨸᩥᨱ᩠ᨯᨸᩣᨲᩴ ᨽᩩᨬ᩠ᨩᩥᩔᨲᩦ”ᨲᩥ …ᨸᩮ…  “ᩈᨧ᩠ᨧᩴ ᨠᩥᩁ ᨲ᩠ᩅᩴ, ᨴᩮᩅᨴᨲ᩠ᨲ, ᨩᩣᨶᩴ ᨽᩥᨠ᩠ᨡᩩᨶᩥᨸᩁᩥᨸᩣᨧᩥᨲᩴ ᨸᩥᨱ᩠ᨯᨸᩣᨲᩴ ᨽᩩᨬ᩠ᨩᩈᩦ”ᨲᩥ? “ᩈᨧ᩠ᨧᩴ, ᨽᨣᩅᩤ”ᨲᩥ. ᩅᩥᨣᩁᩉᩥ ᨻᩩᨴ᩠ᨵᩮᩤ ᨽᨣᩅᩤ …ᨸᩮ…  ᨠᨳᨬ᩠ᩉᩥ ᨶᩣᨾ ᨲ᩠ᩅᩴ, ᨾᩮᩣᨥᨸᩩᩁᩥᩈ, ᨩᩣᨶᩴ ᨽᩥᨠ᩠ᨡᩩᨶᩥᨸᩁᩥᨸᩣᨧᩥᨲᩴ ᨸᩥᨱ᩠ᨯᨸᩣᨲᩴ ᨽᩩᨬ᩠ᨩᩥᩔᩈᩥ. ᨶᩮᨲᩴ, ᨾᩮᩣᨥᨸᩩᩁᩥᩈ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ …ᨸᩮ…  ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᩮᨿ᩠ᨿᩣᨳ—
</Paragraph>

<Paragraph number="632" book="paci">
<Emphasis>“ᨿᩮᩣ ᨸᨶ ᨽᩥᨠ᩠ᨡᩩ ᨩᩣᨶᩴ ᨽᩥᨠ᩠ᨡᩩᨶᩥᨸᩁᩥᨸᩣᨧᩥᨲᩴ ᨸᩥᨱ᩠ᨯᨸᩣᨲᩴ ᨽᩩᨬ᩠ᨩᩮᨿ᩠ᨿ, ᨸᩣᨧᩥᨲ᩠ᨲᩥᨿᨶ᩺”</Emphasis>ᨲᩥ.
</Paragraph>

<Paragraph number="633" book="paci">
ᩑᩅᨬ᩠ᨧᩥᨴᩴ ᨽᨣᩅᨲᩣ ᨽᩥᨠ᩠ᨡᩪᨶᩴ ᩈᩥᨠ᩠ᨡᩣᨸᨴᩴ ᨸᨬ᩠ᨬᨲ᩠ᨲᩴ ᩉᩮᩣᨲᩥ.
</Paragraph>

</Division>
<Division number="193" book="paci">

<Paragraph number="634" book="paci">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᩁᩣᨩᨣᩉᩣ ᨸᨻ᩠ᨻᨩᩥᨲᩮᩣ ᨬᩣᨲᩥᨠᩩᩃᩴ ᩋᨣᨾᩣᩈᩥ. ᨾᨶᩩᩔᩣ—  “ᨧᩥᩁᩔᨾ᩠ᨸᩥ ᨽᨴᨶ᩠ᨲᩮᩣ ᩋᩣᨣᨲᩮᩣ”ᨲᩥ ᩈᨠ᩠ᨠᨧ᩠ᨧᩴ ᨽᨲ᩠ᨲᩴ ᩋᨠᩴᩈᩩ. ᨲᩔ ᨠᩩᩃᩔ ᨠᩩᩃᩪᨸᩥᨠᩣ ᨽᩥᨠ᩠ᨡᩩᨶᩦ ᨲᩮ ᨾᨶᩩᩔᩮ ᩑᨲᨴᩅᩮᩤᨧ—  “ᨴᩮᨳᨿ᩠ᨿᩔ, ᩋᩣᩅᩩᩈᩮᩣ, ᨽᨲ᩠ᨲᨶ᩺”ᨲᩥ. ᩋᨳ ᨡᩮᩣ ᩈᩮᩣ ᨽᩥᨠ᩠ᨡᩩ—  “ᨽᨣᩅᨲᩣ ᨸᨭᩥᨠ᩠ᨡᩥᨲ᩠ᨲᩴ ᨩᩣᨶᩴ ᨽᩥᨠ᩠ᨡᩩᨶᩥᨸᩁᩥᨸᩣᨧᩥᨲᩴ ᨸᩥᨱ᩠ᨯᨸᩣᨲᩴ ᨽᩩᨬ᩠ᨩᩥᨲᩩᨶ᩺”ᨲᩥ ᨠᩩᨠ᩠ᨠᩩᨧ᩠ᨧᩣᨿᨶ᩠ᨲᩮᩣ ᨶ ᨸᨭᩥᨣ᩠ᨣᩉᩮᩈᩥ. ᨶᩣᩈᨠ᩠ᨡᩥ ᨸᩥᨱ᩠ᨯᩣᨿ ᨧᩁᩥᨲᩩᩴ, ᨨᩥᨶ᩠ᨶᨽᨲ᩠ᨲᩮᩣ ᩋᩉᩮᩣᩈᩥ. ᩋᨳ ᨡᩮᩣ ᩈᩮᩣ ᨽᩥᨠ᩠ᨡᩩ ᩋᩣᩁᩣᨾᩴ ᨣᨶ᩠ᨲ᩠ᩅᩣ ᨽᩥᨠ᩠ᨡᩪᨶᩴ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩥ. ᨽᩥᨠ᩠ᨡᩪ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ.
</Paragraph>

<Paragraph number="635" book="paci">
ᩋᨳ ᨡᩮᩣ ᨽᨣᩅᩤ ᩑᨲᩈ᩠ᨾᩥᩴ ᨶᩥᨴᩤᨶᩮ ᩑᨲᩈ᩠ᨾᩥᩴ ᨸᨠᩁᨱᩮ ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨸᩩᨻ᩠ᨻᩮ ᨣᩥᩉᩥᩈᨾᩣᩁᨾ᩠ᨽᩮ ᨩᩣᨶᩴ ᨽᩥᨠ᩠ᨡᩩᨶᩥᨸᩁᩥᨸᩣᨧᩥᨲᩴ ᨸᩥᨱ᩠ᨯᨸᩣᨲᩴ ᨽᩩᨬ᩠ᨩᩥᨲᩩᩴ. ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᩮᨿ᩠ᨿᩣᨳ—
</Paragraph>

</Division>
<Division number="194" book="paci">

<Paragraph number="636" book="paci">
<Emphasis>“ᨿᩮᩣ ᨸᨶ ᨽᩥᨠ᩠ᨡᩩ ᨩᩣᨶᩴ ᨽᩥᨠ᩠ᨡᩩᨶᩥᨸᩁᩥᨸᩣᨧᩥᨲᩴ ᨸᩥᨱ᩠ᨯᨸᩣᨲᩴ ᨽᩩᨬ᩠ᨩᩮᨿ᩠ᨿ, ᩋᨬ᩠ᨬᨲᩕ ᨸᩩᨻ᩠ᨻᩮ ᨣᩥᩉᩥᩈᨾᩣᩁᨾ᩠ᨽᩣ, ᨸᩣᨧᩥᨲ᩠ᨲᩥᨿᨶ᩺”</Emphasis>ᨲᩥ. (*29*:<Emphasis>78</Emphasis>)
</Paragraph>

</Division>
<Division number="195" book="paci">

<Paragraph number="637" book="paci">
<Emphasis>ᨿᩮᩣ ᨸᨶᩣ</Emphasis>ᨲᩥ ᨿᩮᩣ ᨿᩣᨴᩥᩈᩮᩣ …ᨸᩮ…  <Emphasis>ᨽᩥᨠ᩠ᨡᩪ</Emphasis>ᨲᩥ …ᨸᩮ…  ᩋᨿᩴ ᩍᨾᩈ᩠ᨾᩥᩴ ᩋᨲ᩠ᨳᩮ ᩋᨵᩥᨸ᩠ᨸᩮᨲᩮᩣ ᨽᩥᨠ᩠ᨡᩪᨲᩥ.
</Paragraph>

<Paragraph number="638" book="paci">
<Emphasis>ᨩᩣᨶᩣᨲᩥ</Emphasis> ᨶᩣᨾ ᩈᩣᨾᩴ ᩅᩤ ᨩᩣᨶᩣᨲᩥ ᩋᨬ᩠ᨬᩮ ᩅᩤ ᨲᩔ ᩋᩣᩁᩮᩣᨧᩮᨶ᩠ᨲᩥ ᩈᩣ ᩅᩤ ᩋᩣᩁᩮᩣᨧᩮᨲᩥ.
</Paragraph>

<Paragraph number="639" book="paci">
<Emphasis>ᨽᩥᨠ᩠ᨡᩩᨶᩦ</Emphasis> ᨶᩣᨾ ᩏᨽᨲᩮᩣᩈᩴᨥᩮ ᩏᨸᩈᨾ᩠ᨸᨶ᩠ᨶᩣ.
</Paragraph>

<Paragraph number="640" book="paci">
<Emphasis>ᨸᩁᩥᨸᩣᨧᩮᨲᩥ</Emphasis> ᨶᩣᨾ ᨸᩩᨻ᩠ᨻᩮ ᩋᨴᩤᨲᩩᨠᩣᨾᩣᨶᩴ ᩋᨠᨲ᩠ᨲᩩᨠᩣᨾᩣᨶᩴ—  “ᩋᨿ᩠ᨿᩮᩣ ᨽᩣᨱᨠᩮᩣ, ᩋᨿ᩠ᨿᩮᩣ ᨻᩉᩩᩔᩩᨲᩮᩣ, ᩋᨿ᩠ᨿᩮᩣ ᩈᩩᨲ᩠ᨲᨶ᩠ᨲᩥᨠᩮᩣ, ᩋᨿ᩠ᨿᩮᩣ ᩅᩥᨶᨿᨵᩁᩮᩣ, ᩋᨿ᩠ᨿᩮᩣ ᨵᨾ᩠ᨾᨠᨳᩥᨠᩮᩣ, ᨴᩮᨳ ᩋᨿ᩠ᨿᩔ, ᨠᩁᩮᩣᨳ ᩋᨿ᩠ᨿᩔᩣ”ᨲᩥ ᩑᩈᩣ ᨸᩁᩥᨸᩣᨧᩮᨲᩥ ᨶᩣᨾ.
</Paragraph>

<Paragraph number="641" book="paci">
<Emphasis>ᨸᩥᨱ᩠ᨯᨸᩣᨲᩮᩣ</Emphasis> ᨶᩣᨾ ᨸᨬ᩠ᨧᨶ᩠ᨶᩴ ᨽᩮᩣᨩᨶᩣᨶᩴ ᩋᨬ᩠ᨬᨲᩁᩴ ᨽᩮᩣᨩᨶᩴ.
</Paragraph>

<Paragraph number="642" book="paci">
<Emphasis>ᩋᨬ᩠ᨬᨲᩕ ᨸᩩᨻ᩠ᨻᩮ ᨣᩥᩉᩥᩈᨾᩣᩁᨾ᩠ᨽᩣ</Emphasis>ᨲᩥ ᨮᨸᩮᨲ᩠ᩅᩣ ᨣᩥᩉᩥᩈᨾᩣᩁᨾ᩠ᨽᩴ.
</Paragraph>

<Paragraph number="643" book="paci">
<Emphasis>ᨣᩥᩉᩥᩈᨾᩣᩁᨾ᩠ᨽᩮᩣ</Emphasis> ᨶᩣᨾ ᨬᩣᨲᨠᩣ ᩅᩤ ᩉᩮᩣᨶ᩠ᨲᩥ ᨸᩅᩤᩁᩥᨲᩣ ᩅᩤ ᨸᨠᨲᩥᨸᨭᩥᨿᨲ᩠ᨲᩴ ᩅᩤ.
</Paragraph>

<Paragraph number="644" book="paci">
ᩋᨬ᩠ᨬᨲᩕ ᨸᩩᨻ᩠ᨻᩮ ᨣᩥᩉᩥᩈᨾᩣᩁᨾ᩠ᨽᩣ ᨽᩩᨬ᩠ᨩᩥᩔᩣᨾᩦᨲᩥ ᨸᨭᩥᨣ᩠ᨣᨱ᩠ᩉᩣᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨩ᩠ᨫᩮᩣᩉᩣᩁᩮ ᩋᨩ᩠ᨫᩮᩣᩉᩣᩁᩮ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

</Division>
<Division number="196" book="paci">

<Paragraph number="645" book="paci">
ᨸᩁᩥᨸᩣᨧᩥᨲᩮ ᨸᩁᩥᨸᩣᨧᩥᨲᩈᨬ᩠ᨬᩦ ᨽᩩᨬ᩠ᨩᨲᩥ, ᩋᨬ᩠ᨬᨲᩕ ᨸᩩᨻ᩠ᨻᩮ ᨣᩥᩉᩥᩈᨾᩣᩁᨾ᩠ᨽᩣ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ. ᨸᩁᩥᨸᩣᨧᩥᨲᩮ ᩅᩮᨾᨲᩥᨠᩮᩣ ᨽᩩᨬ᩠ᨩᨲᩥ, ᩋᨬ᩠ᨬᨲᩕ ᨸᩩᨻ᩠ᨻᩮ ᨣᩥᩉᩥᩈᨾᩣᩁᨾ᩠ᨽᩣ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨸᩁᩥᨸᩣᨧᩥᨲᩮ ᩋᨸᩁᩥᨸᩣᨧᩥᨲᩈᨬ᩠ᨬᩦ ᨽᩩᨬ᩠ᨩᨲᩥ, ᩋᨬ᩠ᨬᨲᩕ ᨸᩩᨻ᩠ᨻᩮ ᨣᩥᩉᩥᩈᨾᩣᩁᨾ᩠ᨽᩣ, ᩋᨶᩣᨸᨲ᩠ᨲᩥ. ᩑᨠᨲᩮᩣᩏᨸᩈᨾ᩠ᨸᨶ᩠ᨶᩣᨿ ᨸᩁᩥᨸᩣᨧᩥᨲᩴ ᨽᩩᨬ᩠ᨩᨲᩥ, ᩋᨬ᩠ᨬᨲᩕ ᨸᩩᨻ᩠ᨻᩮ ᨣᩥᩉᩥᩈᨾᩣᩁᨾ᩠ᨽᩣ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨸᩁᩥᨸᩣᨧᩥᨲᩮ ᨸᩁᩥᨸᩣᨧᩥᨲᩈᨬ᩠ᨬᩦ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨸᩁᩥᨸᩣᨧᩥᨲᩮ ᩅᩮᨾᨲᩥᨠᩮᩣ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨸᩁᩥᨸᩣᨧᩥᨲᩮ ᩋᨸᩁᩥᨸᩣᨧᩥᨲᩈᨬ᩠ᨬᩦ, ᩋᨶᩣᨸᨲ᩠ᨲᩥ.
</Paragraph>

</Division>
<Division number="197" book="paci">

<Paragraph number="646" book="paci">
ᩋᨶᩣᨸᨲ᩠ᨲᩥ—  ᨸᩩᨻ᩠ᨻᩮ ᨣᩥᩉᩥᩈᨾᩣᩁᨾ᩠ᨽᩮ, ᩈᩥᨠ᩠ᨡᨾᩣᨶᩣ ᨸᩁᩥᨸᩣᨧᩮᨲᩥ, ᩈᩣᨾᨱᩮᩁᩦ ᨸᩁᩥᨸᩣᨧᩮᨲᩥ, ᨸᨬ᩠ᨧ ᨽᩮᩣᨩᨶᩣᨶᩥ ᨮᨸᩮᨲ᩠ᩅᩣ ᩈᨻ᩠ᨻᨲ᩠ᨳ ᩋᨶᩣᨸᨲ᩠ᨲᩥ, ᩏᨾ᩠ᨾᨲ᩠ᨲᨠᩔ, ᩋᩣᨴᩥᨠᨾ᩠ᨾᩥᨠᩔᩣᨲᩥ.

</Paragraph>
</Division>

<Paragraph number="647" type="center" book="paci">
ᨸᩁᩥᨸᩣᨧᩥᨲᩈᩥᨠ᩠ᨡᩣᨸᨴᩴ ᨶᩥᨭ᩠ᨮᩥᨲᩴ ᨶᩅᨾᩴ.
</Paragraph>