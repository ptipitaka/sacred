---
title: "1.5.7.7 ᩈᩴᩅᩥᨵᩤᨶᩈᩥᨠ᩠ᨡᩣᨸᨴ"
tableOfContents: false
sidebar:
  order: 8
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="412" book="paci">

<Paragraph number="1235" book="paci">
ᨲᩮᨶ ᩈᨾᨿᩮᨶ ᨻᩩᨴ᩠ᨵᩮᩤ ᨽᨣᩅᩤ ᩈᩣᩅᨲ᩠ᨳᩥᨿᩴ ᩅᩥᩉᩁᨲᩥ ᨩᩮᨲᩅᨶᩮ ᩋᨶᩣᨳᨸᩥᨱ᩠ᨯᩥᨠᩔ ᩋᩣᩁᩣᨾᩮ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᨠᩮᩣᩈᩃᩮᩈᩩ ᨩᨶᨸᨴᩮ ᩈᩣᩅᨲ᩠ᨳᩥᩴ ᨣᨧ᩠ᨨᨶ᩠ᨲᩮᩣ ᩋᨬ᩠ᨬᨲᩁᩮᨶ ᨣᩤᨾᨴ᩠ᩅᩤᩁᩮᨶ ᩋᨲᩥᨠ᩠ᨠᨾᨲᩥ. ᩋᨬ᩠ᨬᨲᩁᩣ ᩍᨲ᩠ᨳᩦ ᩈᩣᨾᩥᨠᩮᨶ ᩈᩉ ᨽᨱ᩠ᨯᩥᨲ᩠ᩅᩣ ᨣᩤᨾᨲᩮᩣ ᨶᩥᨠ᩠ᨡᨾᩥᨲ᩠ᩅᩣ ᨲᩴ ᨽᩥᨠ᩠ᨡᩩᩴ ᨸᩔᩥᨲ᩠ᩅᩣ ᩑᨲᨴᩅᩮᩤᨧ—  “ᨠᩉᩴ, ᨽᨶ᩠ᨲᩮ, ᩋᨿ᩠ᨿᩮᩣ ᨣᨾᩥᩔᨲᩦ”ᨲᩥ? “ᩈᩣᩅᨲ᩠ᨳᩥᩴ ᨡᩮᩣ ᩋᩉᩴ, ᨽᨣᩥᨶᩥ, ᨣᨾᩥᩔᩣᨾᩦ”ᨲᩥ. “ᩋᩉᩴ ᩋᨿ᩠ᨿᩮᨶ ᩈᨴ᩠ᨵᩥᩴ ᨣᨾᩥᩔᩣᨾᩦ”ᨲᩥ. “ᩑᨿ᩠ᨿᩣᩈᩥ, ᨽᨣᩥᨶᩦ”ᨲᩥ. ᩋᨳ ᨡᩮᩣ ᨲᩔᩣ ᩍᨲ᩠ᨳᩥᨿᩣ ᩈᩣᨾᩥᨠᩮᩣ ᨣᩤᨾᨲᩮᩣ ᨶᩥᨠ᩠ᨡᨾᩥᨲ᩠ᩅᩣ ᨾᨶᩩᩔᩮ ᨸᩩᨧ᩠ᨨᩥ—  “ᩋᨸᩣᨿ᩠ᨿᩮᩣ, ᩑᩅᩁᩪᨸᩥᩴ ᩍᨲ᩠ᨳᩥᩴ ᨸᩔᩮᨿ᩠ᨿᩣᨳᩣ”ᨲᩥ? “ᩑᩈᩣᨿ᩠ᨿᩮᩣ, ᨸᨻ᩠ᨻᨩᩥᨲᩮᨶ ᩈᩉ ᨣᨧ᩠ᨨᨲᩦ”ᨲᩥ. ᩋᨳ ᨡᩮᩣ ᩈᩮᩣ ᨸᩩᩁᩥᩈᩮᩣ ᩋᨶᩩᨻᨶ᩠ᨵᩥᨲ᩠ᩅᩣ ᨲᩴ ᨽᩥᨠ᩠ᨡᩩᩴ ᨣᩉᩮᨲ᩠ᩅᩣ ᩋᩣᨠᩮᩣᨭᩮᨲ᩠ᩅᩣ ᨾᩩᨬ᩠ᨧᩥ. ᩋᨳ ᨡᩮᩣ ᩈᩮᩣ ᨽᩥᨠ᩠ᨡᩩ ᩋᨬ᩠ᨬᨲᩁᩈ᩠ᨾᩥᩴ ᩁᩩᨠ᩠ᨡᨾᩪᩃᩮ ᨸᨵᩪᨸᩮᨶ᩠ᨲᩮᩣ ᨶᩥᩈᩦᨴᩥ. ᩋᨳ ᨡᩮᩣ ᩈᩣ ᩍᨲ᩠ᨳᩦ ᨲᩴ ᨸᩩᩁᩥᩈᩴ ᩑᨲᨴᩅᩮᩤᨧ—  “ᨶᩣᨿ᩠ᨿᩮᩣ, ᩈᩮᩣ ᨽᩥᨠ᩠ᨡᩩ ᨾᩴ ᨶᩥᨸ᩠ᨸᩣᨲᩮᩈᩥ; ᩋᨸᩥ ᨧ ᩋᩉᨾᩮᩅ ᨲᩮᨶ ᨽᩥᨠ᩠ᨡᩩᨶᩣ ᩈᨴ᩠ᨵᩥᩴ ᨣᨧ᩠ᨨᩣᨾᩥ; ᩋᨠᩣᩁᨠᩮᩣ ᩈᩮᩣ ᨽᩥᨠ᩠ᨡᩩ; ᨣᨧ᩠ᨨ, ᨶᩴ ᨡᨾᩣᨸᩮᩉᩦ”ᨲᩥ. ᩋᨳ ᨡᩮᩣ ᩈᩮᩣ ᨸᩩᩁᩥᩈᩮᩣ ᨲᩴ ᨽᩥᨠ᩠ᨡᩩᩴ ᨡᨾᩣᨸᩮᩈᩥ.
</Paragraph>

<Paragraph number="1236" book="paci">
ᩋᨳ ᨡᩮᩣ ᩈᩮᩣ ᨽᩥᨠ᩠ᨡᩩ ᩈᩣᩅᨲ᩠ᨳᩥᩴ ᨣᨶ᩠ᨲ᩠ᩅᩣ ᨽᩥᨠ᩠ᨡᩪᨶᩴ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩥ. ᨿᩮ ᨲᩮ ᨽᩥᨠ᩠ᨡᩪ ᩋᨸ᩠ᨸᩥᨧ᩠ᨨᩣ …ᨸᩮ…  ᨲᩮ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᨽᩥᨠ᩠ᨡᩩ ᨾᩣᨲᩩᨣᩤᨾᩮᨶ ᩈᨴ᩠ᨵᩥᩴ ᩈᩴᩅᩥᨵᩤᨿ ᩑᨠᨴ᩠ᨵᩤᨶᨾᨣ᩠ᨣᩴ ᨸᨭᩥᨸᨩ᩠ᨩᩥᩔᨲᩦ”ᨲᩥ …ᨸᩮ…  “ᩈᨧ᩠ᨧᩴ ᨠᩥᩁ ᨲ᩠ᩅᩴ, ᨽᩥᨠ᩠ᨡᩩ, ᨾᩣᨲᩩᨣᩤᨾᩮᨶ ᩈᨴ᩠ᨵᩥᩴ ᩈᩴᩅᩥᨵᩤᨿ ᩑᨠᨴ᩠ᨵᩤᨶᨾᨣ᩠ᨣᩴ ᨸᨭᩥᨸᨩ᩠ᨩᩈᩦ”ᨲᩥ? “ᩈᨧ᩠ᨧᩴ, ᨽᨣᩅᩤ”ᨲᩥ. ᩅᩥᨣᩁᩉᩥ ᨻᩩᨴ᩠ᨵᩮᩤ ᨽᨣᩅᩤ …ᨸᩮ…  ᨠᨳᨬ᩠ᩉᩥ ᨶᩣᨾ ᨲ᩠ᩅᩴ, ᨾᩮᩣᨥᨸᩩᩁᩥᩈ, ᨾᩣᨲᩩᨣᩤᨾᩮᨶ ᩈᨴ᩠ᨵᩥᩴ ᩈᩴᩅᩥᨵᩤᨿ ᩑᨠᨴ᩠ᨵᩤᨶᨾᨣ᩠ᨣᩴ ᨸᨭᩥᨸᨩ᩠ᨩᩥᩔᩈᩥ. ᨶᩮᨲᩴ, ᨾᩮᩣᨥᨸᩩᩁᩥᩈ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ …ᨸᩮ…  ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩍᨾᩴ ᩈᩥᨠ᩠ᨡᩣᨸᨴᩴ, ᩏᨴ᩠ᨴᩥᩈᩮᨿ᩠ᨿᩣᨳ—
</Paragraph>

</Division>
<Division number="413" book="paci">

<Paragraph number="1237" book="paci">
<Emphasis>“ᨿᩮᩣ ᨸᨶ ᨽᩥᨠ᩠ᨡᩩ ᨾᩣᨲᩩᨣᩤᨾᩮᨶ ᩈᨴ᩠ᨵᩥᩴ ᩈᩴᩅᩥᨵᩤᨿ ᩑᨠᨴ᩠ᨵᩤᨶᨾᨣ᩠ᨣᩴ ᨸᨭᩥᨸᨩ᩠ᨩᩮᨿ᩠ᨿ, ᩋᨶ᩠ᨲᨾᩈᩮᩣ ᨣᩤᨾᨶ᩠ᨲᩁᨾ᩠ᨸᩥ, ᨸᩣᨧᩥᨲ᩠ᨲᩥᨿᨶ᩺”</Emphasis>ᨲᩥ. (*67*:<Emphasis>116</Emphasis>)
</Paragraph>

</Division>
<Division number="414" book="paci">

<Paragraph number="1238" book="paci">
<Emphasis>ᨿᩮᩣ ᨸᨶᩣ</Emphasis>ᨲᩥ ᨿᩮᩣ ᨿᩣᨴᩥᩈᩮᩣ …ᨸᩮ…  <Emphasis>ᨽᩥᨠ᩠ᨡᩪ</Emphasis>ᨲᩥ …ᨸᩮ…  ᩋᨿᩴ ᩍᨾᩈ᩠ᨾᩥᩴ ᩋᨲ᩠ᨳᩮ ᩋᨵᩥᨸ᩠ᨸᩮᨲᩮᩣ ᨽᩥᨠ᩠ᨡᩪᨲᩥ.
</Paragraph>

<Paragraph number="1239" book="paci">
<Emphasis>ᨾᩣᨲᩩᨣᩤᨾᩮᩣ</Emphasis> ᨶᩣᨾ ᨾᨶᩩᩔᩥᨲ᩠ᨳᩦ, ᨶ ᨿᨠ᩠ᨡᩦ ᨶ ᨸᩮᨲᩦ ᨶ ᨲᩥᩁᨧ᩠ᨨᩣᨶᨣᨲᩣ ᩅᩥᨬ᩠ᨬᩪ ᨸᨭᩥᨻᩃᩣ ᩈᩩᨽᩣᩈᩥᨲᨴᩩᨻ᩠ᨽᩣᩈᩥᨲᩴ ᨴᩩᨭ᩠ᨮᩩᩃᩖᩣᨴᩩᨭ᩠ᨮᩩᩃᩖᩴ ᩋᩣᨩᩣᨶᩥᨲᩩᩴ.
</Paragraph>

<Paragraph number="1240" book="paci">
<Emphasis>ᩈᨴ᩠ᨵᩥᨶ᩺</Emphasis>ᨲᩥ ᩑᨠᨲᩮᩣ.
</Paragraph>

<Paragraph number="1241" book="paci">
<Emphasis>ᩈᩴᩅᩥᨵᩤᨿᩣ</Emphasis>ᨲᩥ—  “ᨣᨧ᩠ᨨᩣᨾ ᨽᨣᩥᨶᩥ, ᨣᨧ᩠ᨨᩣᨾᩣᨿ᩠ᨿ, ᨣᨧ᩠ᨨᩣᨾᩣᨿ᩠ᨿ, ᨣᨧ᩠ᨨᩣᨾ ᨽᨣᩥᨶᩥ, ᩋᨩ᩠ᨩ ᩅᩤ ᩉᩥᨿ᩠ᨿᩮᩣ ᩅᩤ ᨸᩁᩮ ᩅᩤ ᨣᨧ᩠ᨨᩣᨾᩣ”ᨲᩥ ᩈᩴᩅᩥᨴᩉᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ.
</Paragraph>

<Paragraph number="1242" book="paci">
<Emphasis>ᩋᨶ᩠ᨲᨾᩈᩮᩣ ᨣᩤᨾᨶ᩠ᨲᩁᨾ᩠ᨸᩦ</Emphasis>ᨲᩥ ᨠᩩᨠ᩠ᨠᩩᨭᩈᨾ᩠ᨸᩣᨲᩮ ᨣᩤᨾᩮ ᨣᩤᨾᨶ᩠ᨲᩁᩮ ᨣᩤᨾᨶ᩠ᨲᩁᩮ ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ. ᩋᨣᩤᨾᨠᩮ ᩋᩁᨬ᩠ᨬᩮ ᩋᨴ᩠ᨵᨿᩮᩣᨩᨶᩮ ᩋᨴ᩠ᨵᨿᩮᩣᨩᨶᩮ ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

</Division>
<Division number="415" book="paci">

<Paragraph number="1243" book="paci">
ᨾᩣᨲᩩᨣᩤᨾᩮ ᨾᩣᨲᩩᨣᩤᨾᩈᨬ᩠ᨬᩦ ᩈᩴᩅᩥᨵᩤᨿ ᩑᨠᨴ᩠ᨵᩤᨶᨾᨣ᩠ᨣᩴ ᨸᨭᩥᨸᨩ᩠ᨩᨲᩥ, ᩋᨶ᩠ᨲᨾᩈᩮᩣ ᨣᩤᨾᨶ᩠ᨲᩁᨾ᩠ᨸᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ. ᨾᩣᨲᩩᨣᩤᨾᩮ ᩅᩮᨾᨲᩥᨠᩮᩣ ᩈᩴᩅᩥᨵᩤᨿ ᩑᨠᨴ᩠ᨵᩤᨶᨾᨣ᩠ᨣᩴ ᨸᨭᩥᨸᨩ᩠ᨩᨲᩥ, ᩋᨶ᩠ᨲᨾᩈᩮᩣ ᨣᩤᨾᨶ᩠ᨲᩁᨾ᩠ᨸᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ. ᨾᩣᨲᩩᨣᩤᨾᩮ ᩋᨾᩣᨲᩩᨣᩤᨾᩈᨬ᩠ᨬᩦ ᩈᩴᩅᩥᨵᩤᨿ ᩑᨠᨴ᩠ᨵᩤᨶᨾᨣ᩠ᨣᩴ ᨸᨭᩥᨸᨩ᩠ᨩᨲᩥ, ᩋᨶ᩠ᨲᨾᩈᩮᩣ ᨣᩤᨾᨶ᩠ᨲᩁᨾ᩠ᨸᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

<Paragraph number="1244" book="paci">
ᨽᩥᨠ᩠ᨡᩩ ᩈᩴᩅᩥᨴᩉᨲᩥ ᨾᩣᨲᩩᨣᩤᨾᩮᩣ ᨶ ᩈᩴᩅᩥᨴᩉᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨿᨠ᩠ᨡᩥᨿᩣ ᩅᩤ ᨸᩮᨲᩥᨿᩣ ᨸᨱ᩠ᨯᨠᩮᨶ ᩅᩤ ᨲᩥᩁᨧ᩠ᨨᩣᨶᨣᨲᨾᨶᩩᩔᩅᩥᨣ᩠ᨣᩉᩥᨲ᩠ᨳᩥᨿᩣ ᩅᩤ ᩈᨴ᩠ᨵᩥᩴ ᩈᩴᩅᩥᨵᩤᨿ ᩑᨠᨴ᩠ᨵᩤᨶᨾᨣ᩠ᨣᩴ ᨸᨭᩥᨸᨩ᩠ᨩᨲᩥ, ᩋᨶ᩠ᨲᨾᩈᩮᩣ ᨣᩤᨾᨶ᩠ᨲᩁᨾ᩠ᨸᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨾᩣᨲᩩᨣᩤᨾᩮ ᨾᩣᨲᩩᨣᩤᨾᩈᨬ᩠ᨬᩦ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨾᩣᨲᩩᨣᩤᨾᩮ ᩅᩮᨾᨲᩥᨠᩮᩣ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨾᩣᨲᩩᨣᩤᨾᩮ ᩋᨾᩣᨲᩩᨣᩤᨾᩈᨬ᩠ᨬᩦ, ᩋᨶᩣᨸᨲ᩠ᨲᩥ.
</Paragraph>

</Division>
<Division number="416" book="paci">

<Paragraph number="1245" book="paci">
ᩋᨶᩣᨸᨲ᩠ᨲᩥ—  ᩋᩈᩴᩅᩥᨴᩉᩥᨲ᩠ᩅᩣ ᨣᨧ᩠ᨨᨲᩥ, ᨾᩣᨲᩩᨣᩤᨾᩮᩣ ᩈᩴᩅᩥᨴᩉᨲᩥ ᨽᩥᨠ᩠ᨡᩩ ᨶ ᩈᩴᩅᩥᨴᩉᨲᩥ, ᩅᩥᩈᩘᨠᩮᨲᩮᨶ ᨣᨧ᩠ᨨᨲᩥ, ᩋᩣᨸᨴᩤᩈᩩ, ᩏᨾ᩠ᨾᨲ᩠ᨲᨠᩔ, ᩋᩣᨴᩥᨠᨾ᩠ᨾᩥᨠᩔᩣᨲᩥ.

</Paragraph>
</Division>

<Paragraph number="1246" type="center" book="paci">
ᩈᩴᩅᩥᨵᩤᨶᩈᩥᨠ᩠ᨡᩣᨸᨴᩴ ᨶᩥᨭ᩠ᨮᩥᨲᩴ ᩈᨲ᩠ᨲᨾᩴ.
</Paragraph>