---
title: "1.5.3.5 ᨧᩦᩅᩁᨴᩤᨶᩈᩥᨠ᩠ᨡᩣᨸᨴ"
tableOfContents: false
sidebar:
  order: 6
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="169" book="paci">

<Paragraph number="558" book="paci">
ᨲᩮᨶ ᩈᨾᨿᩮᨶ ᨻᩩᨴ᩠ᨵᩮᩤ ᨽᨣᩅᩤ ᩈᩣᩅᨲ᩠ᨳᩥᨿᩴ ᩅᩥᩉᩁᨲᩥ ᨩᩮᨲᩅᨶᩮ ᩋᨶᩣᨳᨸᩥᨱ᩠ᨯᩥᨠᩔ ᩋᩣᩁᩣᨾᩮ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᩈᩣᩅᨲ᩠ᨳᩥᨿᩴ ᩋᨬ᩠ᨬᨲᩁᩥᩔᩣ ᩅᩥᩈᩥᨡᩣᨿ ᨸᩥᨱ᩠ᨯᩣᨿ ᨧᩁᨲᩥ. ᩋᨬ᩠ᨬᨲᩁᩣᨸᩥ ᨽᩥᨠ᩠ᨡᩩᨶᩦ ᨲᩔᩣ ᩅᩥᩈᩥᨡᩣᨿ ᨸᩥᨱ᩠ᨯᩣᨿ ᨧᩁᨲᩥ. ᩋᨳ ᨡᩮᩣ ᩈᩮᩣ ᨽᩥᨠ᩠ᨡᩩ ᨲᩴ ᨽᩥᨠ᩠ᨡᩩᨶᩥᩴ ᩑᨲᨴᩅᩮᩤᨧ—  “ᨣᨧ᩠ᨨ, ᨽᨣᩥᨶᩥ, ᩋᨾᩩᨠᩈ᩠ᨾᩥᩴ ᩒᨠᩣᩈᩮ ᨽᩥᨠ᩠ᨡᩣ ᨴᩥᨿ᩠ᨿᨲᩦ”ᨲᩥ. ᩈᩣᨸᩥ ᨡᩮᩣ ᩑᩅᨾᩣᩉ—  “ᨣᨧ᩠ᨨᩣᨿ᩠ᨿ, ᩋᨾᩩᨠᩈ᩠ᨾᩥᩴ ᩒᨠᩣᩈᩮ ᨽᩥᨠ᩠ᨡᩣ ᨴᩥᨿ᩠ᨿᨲᩦ”ᨲᩥ. ᨲᩮ ᩋᨽᩥᨱ᩠ᩉᨴᩔᨶᩮᨶ ᩈᨶ᩠ᨴᩥᨭ᩠ᨮᩣ ᩋᩉᩮᩈᩩᩴ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩈᩴᨥᩔ ᨧᩦᩅᩁᩴ ᨽᩣᨩᩦᨿᨲᩥ. ᩋᨳ ᨡᩮᩣ ᩈᩣ ᨽᩥᨠ᩠ᨡᩩᨶᩦ ᩒᩅᩤᨴᩴ ᨣᨶ᩠ᨲ᩠ᩅᩣ ᨿᩮᨶ ᩈᩮᩣ ᨽᩥᨠ᩠ᨡᩩ ᨲᩮᨶᩩᨸᩈᩘᨠᨾᩥ; ᩏᨸᩈᩘᨠᨾᩥᨲ᩠ᩅᩣ ᨲᩴ ᨽᩥᨠ᩠ᨡᩩᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᩋᨭ᩠ᨮᩣᩈᩥ. ᩑᨠᨾᨶ᩠ᨲᩴ ᨮᩥᨲᩴ ᨡᩮᩣ ᨲᩴ ᨽᩥᨠ᩠ᨡᩩᨶᩥᩴ ᩈᩮᩣ ᨽᩥᨠ᩠ᨡᩩ ᩑᨲᨴᩅᩮᩤᨧ—  “ᩋᨿᩴ ᨾᩮ, ᨽᨣᩥᨶᩥ, ᨧᩦᩅᩁᨸᨭᩥᩅᩦᩈᩮᩣ; ᩈᩣᨴᩥᨿᩥᩔᩈᩦ”ᨲᩥ? “ᩋᩣᨾᩣᨿ᩠ᨿ, ᨴᩩᨻ᩠ᨻᩃᨧᩦᩅᩁᩣᨾ᩠ᩉᩦ”ᨲᩥ.
</Paragraph>

<Paragraph number="559" book="paci">
ᩋᨳ ᨡᩮᩣ ᩈᩮᩣ ᨽᩥᨠ᩠ᨡᩩ ᨲᩔᩣ ᨽᩥᨠ᩠ᨡᩩᨶᩥᨿᩣ ᨧᩦᩅᩁᩴ ᩋᨴᩤᩈᩥ. ᩈᩮᩣᨸᩥ ᨡᩮᩣ ᨽᩥᨠ᩠ᨡᩩ ᨴᩩᨻ᩠ᨻᩃᨧᩦᩅᩁᩮᩣ ᩉᩮᩣᨲᩥ. ᨽᩥᨠ᩠ᨡᩪ ᨲᩴ ᨽᩥᨠ᩠ᨡᩩᩴ ᩑᨲᨴᩅᩮᩤᨧᩩᩴ—  “ᨠᩁᩮᩣᩉᩥ ᨴᩤᨶᩥ ᨲᩮ, ᩋᩣᩅᩩᩈᩮᩣ, ᨧᩦᩅᩁᨶ᩺”ᨲᩥ. ᩋᨳ ᨡᩮᩣ ᩈᩮᩣ ᨽᩥᨠ᩠ᨡᩩ ᨽᩥᨠ᩠ᨡᩪᨶᩴ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩥ.
</Paragraph>

<Paragraph number="560" book="paci">
ᨿᩮ ᨲᩮ ᨽᩥᨠ᩠ᨡᩪ ᩋᨸ᩠ᨸᩥᨧ᩠ᨨᩣ …ᨸᩮ…  ᨲᩮ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᨽᩥᨠ᩠ᨡᩩ ᨽᩥᨠ᩠ᨡᩩᨶᩥᨿᩣ ᨧᩦᩅᩁᩴ ᨴᩔᨲᩦ”ᨲᩥ …ᨸᩮ…  “ᩈᨧ᩠ᨧᩴ ᨠᩥᩁ ᨲ᩠ᩅᩴ, ᨽᩥᨠ᩠ᨡᩩ, ᨽᩥᨠ᩠ᨡᩩᨶᩥᨿᩣ ᨧᩦᩅᩁᩴ ᩋᨴᩤᩈᩦ”ᨲᩥ? “ᩈᨧ᩠ᨧᩴ, ᨽᨣᩅᩤ”ᨲᩥ. “ᨬᩣᨲᩥᨠᩣ ᨲᩮ, ᨽᩥᨠ᩠ᨡᩩ, ᩋᨬ᩠ᨬᩣᨲᩥᨠᩣ”ᨲᩥ? “ᩋᨬ᩠ᨬᩣᨲᩥᨠᩣ, ᨽᨣᩅᩤ”ᨲᩥ. “ᩋᨬ᩠ᨬᩣᨲᨠᩮᩣ, ᨾᩮᩣᨥᨸᩩᩁᩥᩈ, ᩋᨬ᩠ᨬᩣᨲᩥᨠᩣᨿ ᨶ ᨩᩣᨶᩣᨲᩥ ᨸᨲᩥᩁᩪᨸᩴ ᩅᩤ ᩋᨸ᩠ᨸᨲᩥᩁᩪᨸᩴ ᩅᩤ ᩈᨶ᩠ᨲᩴ ᩅᩤ ᩋᩈᨶ᩠ᨲᩴ ᩅᩤ. ᨠᨳᨬ᩠ᩉᩥ ᨶᩣᨾ ᨲ᩠ᩅᩴ, ᨾᩮᩣᨥᨸᩩᩁᩥᩈ, ᩋᨬ᩠ᨬᩣᨲᩥᨠᩣᨿ ᨽᩥᨠ᩠ᨡᩩᨶᩥᨿᩣ ᨧᩦᩅᩁᩴ ᨴᩔᩈᩥ. ᨶᩮᨲᩴ, ᨾᩮᩣᨥᨸᩩᩁᩥᩈ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ …ᨸᩮ…  ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᩮᨿ᩠ᨿᩣᨳ—
</Paragraph>

<Paragraph number="561" book="paci">
<Emphasis>“ᨿᩮᩣ ᨸᨶ ᨽᩥᨠ᩠ᨡᩩ ᩋᨬ᩠ᨬᩣᨲᩥᨠᩣᨿ ᨽᩥᨠ᩠ᨡᩩᨶᩥᨿᩣ ᨧᩦᩅᩁᩴ ᨴᨴᩮᨿ᩠ᨿ, ᨸᩣᨧᩥᨲ᩠ᨲᩥᨿᨶ᩺”</Emphasis>ᨲᩥ.
</Paragraph>

<Paragraph number="562" book="paci">
ᩑᩅᨬ᩠ᨧᩥᨴᩴ ᨽᨣᩅᨲᩣ ᨽᩥᨠ᩠ᨡᩪᨶᩴ ᩈᩥᨠ᩠ᨡᩣᨸᨴᩴ ᨸᨬ᩠ᨬᨲ᩠ᨲᩴ ᩉᩮᩣᨲᩥ.
</Paragraph>

</Division>
<Division number="170" book="paci">

<Paragraph number="563" book="paci">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᨠᩩᨠ᩠ᨠᩩᨧ᩠ᨧᩣᨿᨶ᩠ᨲᩣ ᨽᩥᨠ᩠ᨡᩩᨶᩦᨶᩴ ᨸᩣᩁᩥᩅᨲ᩠ᨲᨠᩴ ᨧᩦᩅᩁᩴ ᨶ ᨴᩮᨶ᩠ᨲᩥ. ᨽᩥᨠ᩠ᨡᩩᨶᩥᨿᩮᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᩋᨿ᩠ᨿᩣ ᩋᨾ᩠ᩉᩣᨠᩴ ᨸᩣᩁᩥᩅᨲ᩠ᨲᨠᩴ ᨧᩦᩅᩁᩴ ᨶ ᨴᩔᨶ᩠ᨲᩦ”ᨲᩥ.
</Paragraph>

<Paragraph number="564" book="paci">
ᩋᩔᩮᩣᩈᩩᩴ ᨡᩮᩣ ᨽᩥᨠ᩠ᨡᩪ ᨲᩣᩈᩴ ᨽᩥᨠ᩠ᨡᩩᨶᩦᨶᩴ ᩏᨩ᩠ᨫᩣᨿᨶ᩠ᨲᩦᨶᩴ ᨡᩥᨿ᩠ᨿᨶ᩠ᨲᩦᨶᩴ ᩅᩥᨸᩣᨧᩮᨶ᩠ᨲᩦᨶᩴ. ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. ᩋᨳ ᨡᩮᩣ ᨽᨣᩅᩤ ᩑᨲᩈ᩠ᨾᩥᩴ ᨶᩥᨴᩤᨶᩮ ᩑᨲᩈ᩠ᨾᩥᩴ ᨸᨠᩁᨱᩮ ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨸᨬ᩠ᨧᨶ᩠ᨶᩴ ᨸᩣᩁᩥᩅᨲ᩠ᨲᨠᩴ ᨴᩤᨲᩩᩴ. ᨽᩥᨠ᩠ᨡᩩᩔ, ᨽᩥᨠ᩠ᨡᩩᨶᩥᨿᩣ, ᩈᩥᨠ᩠ᨡᨾᩣᨶᩣᨿ, ᩈᩣᨾᨱᩮᩁᩔ, ᩈᩣᨾᨱᩮᩁᩥᨿᩣ—  ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩍᨾᩮᩈᩴ ᨸᨬ᩠ᨧᨶ᩠ᨶᩴ ᨸᩣᩁᩥᩅᨲ᩠ᨲᨠᩴ ᨴᩤᨲᩩᩴ. ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᩮᨿ᩠ᨿᩣᨳ—
</Paragraph>

</Division>
<Division number="171" book="paci">

<Paragraph number="565" book="paci">
<Emphasis>“ᨿᩮᩣ ᨸᨶ ᨽᩥᨠ᩠ᨡᩩ ᩋᨬ᩠ᨬᩣᨲᩥᨠᩣᨿ ᨽᩥᨠ᩠ᨡᩩᨶᩥᨿᩣ ᨧᩦᩅᩁᩴ ᨴᨴᩮᨿ᩠ᨿ, ᩋᨬ᩠ᨬᨲᩕ ᨸᩣᩁᩥᩅᨲ᩠ᨲᨠᩣ, ᨸᩣᨧᩥᨲ᩠ᨲᩥᨿᨶ᩺”</Emphasis>ᨲᩥ. (*25*:<Emphasis>74</Emphasis>)
</Paragraph>

</Division>
<Division number="172" book="paci">

<Paragraph number="566" book="paci">
<Emphasis>ᨿᩮᩣ ᨸᨶᩣ</Emphasis>ᨲᩥ ᨿᩮᩣ ᨿᩣᨴᩥᩈᩮᩣ …ᨸᩮ…  <Emphasis>ᨽᩥᨠ᩠ᨡᩪ</Emphasis>ᨲᩥ …ᨸᩮ…  ᩋᨿᩴ ᩍᨾᩈ᩠ᨾᩥᩴ ᩋᨲ᩠ᨳᩮ ᩋᨵᩥᨸ᩠ᨸᩮᨲᩮᩣ ᨽᩥᨠ᩠ᨡᩪᨲᩥ.
</Paragraph>

<Paragraph number="567" book="paci">
<Emphasis>ᩋᨬ᩠ᨬᩣᨲᩥᨠᩣ</Emphasis> ᨶᩣᨾ ᨾᩣᨲᩥᨲᩮᩣ ᩅᩤ ᨸᩥᨲᩥᨲᩮᩣ ᩅᩤ ᨿᩣᩅ ᩈᨲ᩠ᨲᨾᩣ ᨸᩥᨲᩣᨾᩉᨿᩩᨣᩤ ᩋᩈᨾ᩠ᨻᨴ᩠ᨵᩤ.
</Paragraph>

<Paragraph number="568" book="paci">
<Emphasis>ᨽᩥᨠ᩠ᨡᩩᨶᩦ</Emphasis> ᨶᩣᨾ ᩏᨽᨲᩮᩣᩈᩴᨥᩮ ᩏᨸᩈᨾ᩠ᨸᨶ᩠ᨶᩣ.
</Paragraph>

<Paragraph number="569" book="paci">
<Emphasis>ᨧᩦᩅᩁᩴ</Emphasis> ᨶᩣᨾ ᨨᨶ᩠ᨶᩴ ᨧᩦᩅᩁᩣᨶᩴ ᩋᨬ᩠ᨬᨲᩁᩴ ᨧᩦᩅᩁᩴ ᩅᩥᨠᨸ᩠ᨸᨶᩩᨸᨣᩴ ᨸᨧ᩠ᨨᩥᨾᩴ.
</Paragraph>

<Paragraph number="570" book="paci">
<Emphasis>ᩋᨬ᩠ᨬᨲᩕ ᨸᩣᩁᩥᩅᨲ᩠ᨲᨠᩣ</Emphasis>ᨲᩥ ᨮᨸᩮᨲ᩠ᩅᩣ ᨸᩣᩁᩥᩅᨲ᩠ᨲᨠᩴ ᨴᩮᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

</Division>
<Division number="173" book="paci">

<Paragraph number="571" book="paci">
ᩋᨬ᩠ᨬᩣᨲᩥᨠᩣᨿ ᩋᨬ᩠ᨬᩣᨲᩥᨠᩈᨬ᩠ᨬᩦ ᨧᩦᩅᩁᩴ ᨴᩮᨲᩥ, ᩋᨬ᩠ᨬᨲᩕ ᨸᩣᩁᩥᩅᨲ᩠ᨲᨠᩣ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ. ᩋᨬ᩠ᨬᩣᨲᩥᨠᩣᨿ ᩅᩮᨾᨲᩥᨠᩮᩣ ᨧᩦᩅᩁᩴ ᨴᩮᨲᩥ, ᩋᨬ᩠ᨬᨲᩕ ᨸᩣᩁᩥᩅᨲ᩠ᨲᨠᩣ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ. ᩋᨬ᩠ᨬᩣᨲᩥᨠᩣᨿ ᨬᩣᨲᩥᨠᩈᨬ᩠ᨬᩦ ᨧᩦᩅᩁᩴ ᨴᩮᨲᩥ, ᩋᨬ᩠ᨬᨲᩕ ᨸᩣᩁᩥᩅᨲ᩠ᨲᨠᩣ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

<Paragraph number="572" book="paci">
ᩑᨠᨲᩮᩣ ᩏᨸᩈᨾ᩠ᨸᨶ᩠ᨶᩣᨿ ᨧᩦᩅᩁᩴ ᨴᩮᨲᩥ, ᩋᨬ᩠ᨬᨲᩕ ᨸᩣᩁᩥᩅᨲ᩠ᨲᨠᩣ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨬᩣᨲᩥᨠᩣᨿ ᩋᨬ᩠ᨬᩣᨲᩥᨠᩈᨬ᩠ᨬᩦ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨬᩣᨲᩥᨠᩣᨿ ᩅᩮᨾᨲᩥᨠᩮᩣ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨬᩣᨲᩥᨠᩣᨿ ᨬᩣᨲᩥᨠᩈᨬ᩠ᨬᩦ, ᩋᨶᩣᨸᨲ᩠ᨲᩥ.
</Paragraph>

</Division>
<Division number="174" book="paci">

<Paragraph number="573" book="paci">
ᩋᨶᩣᨸᨲ᩠ᨲᩥ—  ᨬᩣᨲᩥᨠᩣᨿ, ᨸᩣᩁᩥᩅᨲ᩠ᨲᨠᩴ ᨸᩁᩥᨲ᩠ᨲᩮᨶ ᩅᩤ ᩅᩥᨸᩩᩃᩴ, ᩅᩥᨸᩩᩃᩮᨶ ᩅᩤ ᨸᩁᩥᨲ᩠ᨲᩴ, ᨽᩥᨠ᩠ᨡᩩᨶᩦ ᩅᩥᩔᩣᩈᩴ ᨣᨱ᩠ᩉᩣᨲᩥ, ᨲᩣᩅᨠᩣᩃᩥᨠᩴ ᨣᨱ᩠ᩉᩣᨲᩥ, ᨧᩦᩅᩁᩴ ᨮᨸᩮᨲ᩠ᩅᩣ ᩋᨬ᩠ᨬᩴ ᨸᩁᩥᨠ᩠ᨡᩣᩁᩴ ᨴᩮᨲᩥ, ᩈᩥᨠ᩠ᨡᨾᩣᨶᩣᨿ, ᩈᩣᨾᨱᩮᩁᩥᨿᩣ, ᩏᨾ᩠ᨾᨲ᩠ᨲᨠᩔ, ᩋᩣᨴᩥᨠᨾ᩠ᨾᩥᨠᩔᩣᨲᩥ.

</Paragraph>
</Division>

<Paragraph number="574" type="center" book="paci">
ᨧᩦᩅᩁᨴᩤᨶᩈᩥᨠ᩠ᨡᩣᨸᨴᩴ ᨶᩥᨭ᩠ᨮᩥᨲᩴ ᨸᨬ᩠ᨧᨾᩴ.
</Paragraph>