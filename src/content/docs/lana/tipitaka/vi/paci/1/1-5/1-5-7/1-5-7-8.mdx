---
title: "1.5.7.8 ᩋᩁᩥᨭ᩠ᨮᩈᩥᨠ᩠ᨡᩣᨸᨴ"
tableOfContents: false
sidebar:
  order: 9
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="417" book="paci">

<Paragraph number="1247" book="paci">
ᨲᩮᨶ ᩈᨾᨿᩮᨶ ᨻᩩᨴ᩠ᨵᩮᩤ ᨽᨣᩅᩤ ᩈᩣᩅᨲ᩠ᨳᩥᨿᩴ ᩅᩥᩉᩁᨲᩥ ᨩᩮᨲᩅᨶᩮ ᩋᨶᩣᨳᨸᩥᨱ᩠ᨯᩥᨠᩔ ᩋᩣᩁᩣᨾᩮ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᩁᩥᨭ᩠ᨮᩔ ᨶᩣᨾ ᨽᩥᨠ᩠ᨡᩩᨶᩮᩣ ᨣᨴ᩠ᨵᨻᩣᨵᩥᨸᩩᨻ᩠ᨻᩔ ᩑᩅᩁᩪᨸᩴ ᨸᩣᨸᨠᩴ ᨴᩥᨭ᩠ᨮᩥᨣᨲᩴ ᩏᨸ᩠ᨸᨶ᩠ᨶᩴ ᩉᩮᩣᨲᩥ—  “ᨲᨳᩣᩉᩴ ᨽᨣᩅᨲᩣ ᨵᨾ᩠ᨾᩴ ᨴᩮᩈᩥᨲᩴ ᩋᩣᨩᩣᨶᩣᨾᩥ ᨿᨳᩣ ᨿᩮᨾᩮ ᩋᨶ᩠ᨲᩁᩣᨿᩥᨠᩣ ᨵᨾ᩠ᨾᩣ ᩅᩩᨲ᩠ᨲᩣ ᨽᨣᩅᨲᩣ ᨲᩮ ᨸᨭᩥᩈᩮᩅᨲᩮᩣ ᨶᩣᩃᩴ ᩋᨶ᩠ᨲᩁᩣᨿᩣᨿᩣ”ᨲᩥ. ᩋᩔᩮᩣᩈᩩᩴ ᨡᩮᩣ ᩈᨾ᩠ᨻᩉᩩᩃᩣ ᨽᩥᨠ᩠ᨡᩪ—  “ᩋᩁᩥᨭ᩠ᨮᩔ ᨠᩥᩁ ᨶᩣᨾ ᨽᩥᨠ᩠ᨡᩩᨶᩮᩣ ᨣᨴ᩠ᨵᨻᩣᨵᩥᨸᩩᨻ᩠ᨻᩔ ᩑᩅᩁᩪᨸᩴ ᨸᩣᨸᨠᩴ ᨴᩥᨭ᩠ᨮᩥᨣᨲᩴ ᩏᨸ᩠ᨸᨶ᩠ᨶᩴ—  ‘ᨲᨳᩣᩉᩴ ᨽᨣᩅᨲᩣ ᨵᨾ᩠ᨾᩴ ᨴᩮᩈᩥᨲᩴ ᩋᩣᨩᩣᨶᩣᨾᩥ, ᨿᨳᩣ ᨿᩮᨾᩮ ᩋᨶ᩠ᨲᩁᩣᨿᩥᨠᩣ ᨵᨾ᩠ᨾᩣ ᩅᩩᨲ᩠ᨲᩣ ᨽᨣᩅᨲᩣ, ᨲᩮ ᨸᨭᩥᩈᩮᩅᨲᩮᩣ ᨶᩣᩃᩴ ᩋᨶ᩠ᨲᩁᩣᨿᩣᨿᩣ’”ᨲᩥ. ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᨿᩮᨶ ᩋᩁᩥᨭ᩠ᨮᩮᩣ ᨽᩥᨠ᩠ᨡᩩ ᨣᨴ᩠ᨵᨻᩣᨵᩥᨸᩩᨻ᩠ᨻᩮᩣ ᨲᩮᨶᩩᨸᩈᩘᨠᨾᩥᩴᩈᩩ; ᩏᨸᩈᩘᨠᨾᩥᨲ᩠ᩅᩣ ᩋᩁᩥᨭ᩠ᨮᩴ ᨽᩥᨠ᩠ᨡᩩᩴ ᨣᨴ᩠ᨵᨻᩣᨵᩥᨸᩩᨻ᩠ᨻᩴ ᩑᨲᨴᩅᩮᩤᨧᩩᩴ—  “ᩈᨧ᩠ᨧᩴ ᨠᩥᩁ ᨲᩮ, ᩋᩣᩅᩩᩈᩮᩣ ᩋᩁᩥᨭ᩠ᨮ, ᩑᩅᩁᩪᨸᩴ ᨸᩣᨸᨠᩴ ᨴᩥᨭ᩠ᨮᩥᨣᨲᩴ ᩏᨸ᩠ᨸᨶ᩠ᨶᩴ—  ‘ᨲᨳᩣᩉᩴ ᨽᨣᩅᨲᩣ ᨵᨾ᩠ᨾᩴ ᨴᩮᩈᩥᨲᩴ ᩋᩣᨩᩣᨶᩣᨾᩥ, ᨿᨳᩣ ᨿᩮᨾᩮ ᩋᨶ᩠ᨲᩁᩣᨿᩥᨠᩣ ᨵᨾ᩠ᨾᩣ ᩅᩩᨲ᩠ᨲᩣ ᨽᨣᩅᨲᩣ, ᨲᩮ ᨸᨭᩥᩈᩮᩅᨲᩮᩣ ᨶᩣᩃᩴ ᩋᨶ᩠ᨲᩁᩣᨿᩣᨿᩣ’”ᨲᩥ? “ᩑᩅᩴ ᨻ᩠ᨿᩣ ᨡᩮᩣ ᩋᩉᩴ, ᩋᩣᩅᩩᩈᩮᩣ, ᨽᨣᩅᨲᩣ ᨵᨾ᩠ᨾᩴ ᨴᩮᩈᩥᨲᩴ ᩋᩣᨩᩣᨶᩣᨾᩥ—  ‘ᨿᨳᩣ ᨿᩮᨾᩮ ᩋᨶ᩠ᨲᩁᩣᨿᩥᨠᩣ ᨵᨾ᩠ᨾᩣ ᩅᩩᨲ᩠ᨲᩣ ᨽᨣᩅᨲᩣ ᨲᩮ ᨸᨭᩥᩈᩮᩅᨲᩮᩣ ᨶᩣᩃᩴ ᩋᨶ᩠ᨲᩁᩣᨿᩣᨿᩣ’”ᨲᩥ.
</Paragraph>

<Paragraph number="1248" book="paci">
“ᨾᩣ, ᩋᩣᩅᩩᩈᩮᩣ ᩋᩁᩥᨭ᩠ᨮ, ᩑᩅᩴ ᩋᩅᨧ. ᨾᩣ ᨽᨣᩅᨶ᩠ᨲᩴ ᩋᨻ᩠ᨽᩣᨧᩥᨠ᩠ᨡᩥ. ᨶ ᩉᩥ ᩈᩣᨵᩩ ᨽᨣᩅᨲᩮᩣ ᩋᨻ᩠ᨽᨠ᩠ᨡᩣᨶᩴ. ᨶ ᩉᩥ ᨽᨣᩅᩤ ᩑᩅᩴ ᩅᨴᩮᨿ᩠ᨿ. ᩋᨶᩮᨠᨸᩁᩥᨿᩣᨿᩮᨶᩣᩅᩩᩈᩮᩣ ᩋᩁᩥᨭ᩠ᨮ, ᩋᨶ᩠ᨲᩁᩣᨿᩥᨠᩣ ᨵᨾ᩠ᨾᩣ ᩋᨶ᩠ᨲᩁᩣᨿᩥᨠᩣ ᩅᩩᨲ᩠ᨲᩣ ᨽᨣᩅᨲᩣ. ᩋᩃᨬ᩠ᨧ ᨸᨶ ᨲᩮ ᨸᨭᩥᩈᩮᩅᨲᩮᩣ ᩋᨶ᩠ᨲᩁᩣᨿᩣᨿ. ᩋᨸ᩠ᨸᩔᩣᨴᩤ ᨠᩣᨾᩣ ᩅᩩᨲ᩠ᨲᩣ ᨽᨣᩅᨲᩣ ᨻᩉᩩᨴᩩᨠ᩠ᨡᩣ ᨻᩉᩩᨸᩣᨿᩣᩈᩣ, ᩋᩣᨴᩦᨶᩅᩮᩤ ᩑᨲ᩠ᨳ ᨽᩥᨿ᩠ᨿᩮᩣ. ᩋᨭ᩠ᨮᩥᨠᩘᨠᩃᩪᨸᨾᩣ ᨠᩣᨾᩣ ᩅᩩᨲ᩠ᨲᩣ ᨽᨣᩅᨲᩣ ᨻᩉᩩᨴᩩᨠ᩠ᨡᩣ ᨻᩉᩩᨸᩣᨿᩣᩈᩣ, ᩋᩣᨴᩦᨶᩅᩮᩤ ᩑᨲ᩠ᨳ ᨽᩥᨿ᩠ᨿᩮᩣ. ᨾᩴᩈᨸᩮᩈᩪᨸᨾᩣ ᨠᩣᨾᩣ ᩅᩩᨲ᩠ᨲᩣ ᨽᨣᩅᨲᩣ …ᨸᩮ…  ᨲᩥᨱᩩᨠ᩠ᨠᩪᨸᨾᩣ ᨠᩣᨾᩣ ᩅᩩᨲ᩠ᨲᩣ ᨽᨣᩅᨲᩣ…  ᩋᩘᨣᩤᩁᨠᩣᩈᩪᨸᨾᩣ ᨠᩣᨾᩣ ᩅᩩᨲ᩠ᨲᩣ ᨽᨣᩅᨲᩣ…  ᩈᩩᨸᩥᨶᨠᩪᨸᨾᩣ ᨠᩣᨾᩣ ᩅᩩᨲ᩠ᨲᩣ ᨽᨣᩅᨲᩣ…  ᨿᩣᨧᩥᨲᨠᩪᨸᨾᩣ ᨠᩣᨾᩣ ᩅᩩᨲ᩠ᨲᩣ ᨽᨣᩅᨲᩣ…  ᩁᩩᨠ᩠ᨡᨹᩃᩪᨸᨾᩣ ᨠᩣᨾᩣ ᩅᩩᨲ᩠ᨲᩣ ᨽᨣᩅᨲᩣ…  ᩋᩈᩥᩈᩪᨶᩪᨸᨾᩣ ᨠᩣᨾᩣ ᩅᩩᨲ᩠ᨲᩣ ᨽᨣᩅᨲᩣ…  ᩈᨲ᩠ᨲᩥᩈᩪᩃᩪᨸᨾᩣ ᨠᩣᨾᩣ ᩅᩩᨲ᩠ᨲᩣ ᨽᨣᩅᨲᩣ…  ᩈᨸ᩠ᨸᩈᩥᩁᩪᨸᨾᩣ ᨠᩣᨾᩣ ᩅᩩᨲ᩠ᨲᩣ ᨽᨣᩅᨲᩣ ᨻᩉᩩᨴᩩᨠ᩠ᨡᩣ ᨻᩉᩩᨸᩣᨿᩣᩈᩣ, ᩋᩣᨴᩦᨶᩅᩮᩤ ᩑᨲ᩠ᨳ ᨽᩥᨿ᩠ᨿᩮᩣ”ᨲᩥ.
</Paragraph>

<Paragraph number="1249" book="paci">
ᩑᩅᨾ᩠ᨸᩥ ᨡᩮᩣ ᩋᩁᩥᨭ᩠ᨮᩮᩣ ᨽᩥᨠ᩠ᨡᩩ ᨣᨴ᩠ᨵᨻᩣᨵᩥᨸᩩᨻ᩠ᨻᩮᩣ ᨲᩮᩉᩥ ᨽᩥᨠ᩠ᨡᩪᩉᩥ ᩅᩩᨧ᩠ᨧᨾᩣᨶᩮᩣ ᨲᨳᩮᩅ ᨲᩴ ᨸᩣᨸᨠᩴ ᨴᩥᨭ᩠ᨮᩥᨣᨲᩴ ᨳᩣᨾᩈᩣ ᨸᩁᩣᨾᩣᩈᩣ ᩋᨽᩥᨶᩥᩅᩥᩔ ᩅᩮᩤᩉᩁᨲᩥ—  “ᩑᩅᩴ ᨻ᩠ᨿᩣ ᨡᩮᩣ ᩋᩉᩴ, ᩋᩣᩅᩩᩈᩮᩣ, ᨽᨣᩅᨲᩣ ᨵᨾ᩠ᨾᩴ ᨴᩮᩈᩥᨲᩴ ᩋᩣᨩᩣᨶᩣᨾᩥ—  ‘ᨿᨳᩣ ᨿᩮᨾᩮ ᩋᨶ᩠ᨲᩁᩣᨿᩥᨠᩣ ᨵᨾ᩠ᨾᩣ ᩅᩩᨲ᩠ᨲᩣ ᨽᨣᩅᨲᩣ, ᨲᩮ ᨸᨭᩥᩈᩮᩅᨲᩮᩣ ᨶᩣᩃᩴ ᩋᨶ᩠ᨲᩁᩣᨿᩣᨿᩣ’”ᨲᩥ. ᨿᨲᩮᩣ ᨧ ᨡᩮᩣ ᨲᩮ ᨽᩥᨠ᩠ᨡᩪ ᨶᩣᩈᨠ᩠ᨡᩥᩴᩈᩩ ᩋᩁᩥᨭ᩠ᨮᩴ ᨽᩥᨠ᩠ᨡᩩᩴ ᨣᨴ᩠ᨵᨻᩣᨵᩥᨸᩩᨻ᩠ᨻᩴ ᩑᨲᩈ᩠ᨾᩣ ᨸᩣᨸᨠᩣ ᨴᩥᨭ᩠ᨮᩥᨣᨲᩣ ᩅᩥᩅᩮᨧᩮᨲᩩᩴ, ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥᩴᩈᩩ; ᩏᨸᩈᩘᨠᨾᩥᨲ᩠ᩅᩣ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. ᩋᨳ ᨡᩮᩣ ᨽᨣᩅᩤ ᩑᨲᩈ᩠ᨾᩥᩴ ᨶᩥᨴᩤᨶᩮ ᩑᨲᩈ᩠ᨾᩥᩴ ᨸᨠᩁᨱᩮ ᨽᩥᨠ᩠ᨡᩩᩈᩴᨥᩴ ᩈᨶ᩠ᨶᩥᨸᩣᨲᩣᨸᩮᨲ᩠ᩅᩣ ᩋᩁᩥᨭ᩠ᨮᩴ ᨽᩥᨠ᩠ᨡᩩᩴ ᨣᨴ᩠ᨵᨻᩣᨵᩥᨸᩩᨻ᩠ᨻᩴ ᨸᨭᩥᨸᩩᨧ᩠ᨨᩥ—  “ᩈᨧ᩠ᨧᩴ ᨠᩥᩁ ᨲᩮ, ᩋᩁᩥᨭ᩠ᨮ, ᩑᩅᩁᩪᨸᩴ ᨸᩣᨸᨠᩴ ᨴᩥᨭ᩠ᨮᩥᨣᨲᩴ ᩏᨸ᩠ᨸᨶ᩠ᨶᩴ—  ‘ᨲᨳᩣᩉᩴ ᨽᨣᩅᨲᩣ ᨵᨾ᩠ᨾᩴ ᨴᩮᩈᩥᨲᩴ ᩋᩣᨩᩣᨶᩣᨾᩥ ᨿᨳᩣ ᨿᩮᨾᩮ ᩋᨶ᩠ᨲᩁᩣᨿᩥᨠᩣ ᨵᨾ᩠ᨾᩣ ᩅᩩᨲ᩠ᨲᩣ ᨽᨣᩅᨲᩣ ᨲᩮ ᨸᨭᩥᩈᩮᩅᨲᩮᩣ ᨶᩣᩃᩴ ᩋᨶ᩠ᨲᩁᩣᨿᩣᨿᩣ’”ᨲᩥ? “ᩑᩅᩴ ᨻ᩠ᨿᩣ ᨡᩮᩣ ᩋᩉᩴ, ᨽᨶ᩠ᨲᩮ, ᨽᨣᩅᨲᩣ ᨵᨾ᩠ᨾᩴ ᨴᩮᩈᩥᨲᩴ ᩋᩣᨩᩣᨶᩣᨾᩥ—  ‘ᨿᨳᩣ ᨿᩮᨾᩮ ᩋᨶ᩠ᨲᩁᩣᨿᩥᨠᩣ ᨵᨾ᩠ᨾᩣ ᩅᩩᨲ᩠ᨲᩣ ᨽᨣᩅᨲᩣ ᨲᩮ ᨸᨭᩥᩈᩮᩅᨲᩮᩣ ᨶᩣᩃᩴ ᩋᨶ᩠ᨲᩁᩣᨿᩣᨿᩣ’”ᨲᩥ.
</Paragraph>

<Paragraph number="1250" book="paci">
ᨠᩔ ᨶᩩ ᨡᩮᩣ ᨶᩣᨾ ᨲ᩠ᩅᩴ, ᨾᩮᩣᨥᨸᩩᩁᩥᩈ, ᨾᨿᩣ ᩑᩅᩴ ᨵᨾ᩠ᨾᩴ ᨴᩮᩈᩥᨲᩴ ᩋᩣᨩᩣᨶᩣᩈᩥ? ᨶᨶᩩ ᨾᨿᩣ, ᨾᩮᩣᨥᨸᩩᩁᩥᩈ, ᩋᨶᩮᨠᨸᩁᩥᨿᩣᨿᩮᨶ ᩋᨶ᩠ᨲᩁᩣᨿᩥᨠᩣ ᨵᨾ᩠ᨾᩣ ᩋᨶ᩠ᨲᩁᩣᨿᩥᨠᩣ ᩅᩩᨲ᩠ᨲᩣ. ᩋᩃᨬ᩠ᨧ ᨸᨶ ᨲᩮ ᨸᨭᩥᩈᩮᩅᨲᩮᩣ ᩋᨶ᩠ᨲᩁᩣᨿᩣᨿ. ᩋᨸ᩠ᨸᩔᩣᨴᩤ ᨠᩣᨾᩣ ᩅᩩᨲ᩠ᨲᩣ ᨾᨿᩣ ᨻᩉᩩᨴᩩᨠ᩠ᨡᩣ ᨻᩉᩩᨸᩣᨿᩣᩈᩣ, ᩋᩣᨴᩦᨶᩅᩮᩤ ᩑᨲ᩠ᨳ ᨽᩥᨿ᩠ᨿᩮᩣ. ᩋᨭ᩠ᨮᩥᨠᩘᨠᩃᩪᨸᨾᩣ ᨠᩣᨾᩣ ᩅᩩᨲ᩠ᨲᩣ ᨾᨿᩣ …ᨸᩮ…  ᨾᩴᩈᨸᩮᩈᩪᨸᨾᩣ ᨠᩣᨾᩣ ᩅᩩᨲ᩠ᨲᩣ ᨾᨿᩣ…  ᨲᩥᨱᩩᨠ᩠ᨠᩪᨸᨾᩣ ᨠᩣᨾᩣ ᩅᩩᨲ᩠ᨲᩣ ᨾᨿᩣ…  ᩋᩘᨣᩤᩁᨠᩣᩈᩪᨸᨾᩣ ᨠᩣᨾᩣ ᩅᩩᨲ᩠ᨲᩣ ᨾᨿᩣ…  ᩈᩩᨸᩥᨶᨠᩪᨸᨾᩣ ᨠᩣᨾᩣ ᩅᩩᨲ᩠ᨲᩣ ᨾᨿᩣ…  ᨿᩣᨧᩥᨲᨠᩪᨸᨾᩣ ᨠᩣᨾᩣ ᩅᩩᨲ᩠ᨲᩣ ᨾᨿᩣ…  ᩁᩩᨠ᩠ᨡᨹᩃᩪᨸᨾᩣ ᨠᩣᨾᩣ ᩅᩩᨲ᩠ᨲᩣ ᨾᨿᩣ…  ᩋᩈᩥᩈᩪᨶᩪᨸᨾᩣ ᨠᩣᨾᩣ ᩅᩩᨲ᩠ᨲᩣ ᨾᨿᩣ…  ᩈᨲ᩠ᨲᩥᩈᩪᩃᩪᨸᨾᩣ ᨠᩣᨾᩣ ᩅᩩᨲ᩠ᨲᩣ ᨾᨿᩣ…  ᩈᨸ᩠ᨸᩈᩥᩁᩪᨸᨾᩣ ᨠᩣᨾᩣ ᩅᩩᨲ᩠ᨲᩣ ᨾᨿᩣ ᨻᩉᩩᨴᩩᨠ᩠ᨡᩣ ᨻᩉᩩᨸᩣᨿᩣᩈᩣ, ᩋᩣᨴᩦᨶᩅᩮᩤ ᩑᨲ᩠ᨳ ᨽᩥᨿ᩠ᨿᩮᩣ. ᩋᨳ ᨧ ᨸᨶ ᨲ᩠ᩅᩴ, ᨾᩮᩣᨥᨸᩩᩁᩥᩈ, ᩋᨲ᩠ᨲᨶᩣ ᨴᩩᨣ᩠ᨣᩉᩥᨲᩮᨶ ᩋᨾ᩠ᩉᩮ ᨧᩮᩅ ᩋᨻ᩠ᨽᩣᨧᩥᨠ᩠ᨡᩈᩥ, ᩋᨲ᩠ᨲᩣᨶᨬ᩠ᨧ ᨡᨱᩈᩥ, ᨻᩉᩩᨬ᩠ᨧ ᩋᨸᩩᨬ᩠ᨬᩴ ᨸᩈᩅᩈᩥ. ᨲᨬ᩠ᩉᩥ ᨲᩮ, ᨾᩮᩣᨥᨸᩩᩁᩥᩈ, ᨽᩅᩥᩔᨲᩥ ᨴᩦᨥᩁᨲ᩠ᨲᩴ ᩋᩉᩥᨲᩣᨿ ᨴᩩᨠ᩠ᨡᩣᨿ. ᨶᩮᨲᩴ, ᨾᩮᩣᨥᨸᩩᩁᩥᩈ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ …ᨸᩮ…  ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᩮᨿ᩠ᨿᩣᨳ—
</Paragraph>

</Division>
<Division number="418" book="paci">

<Paragraph number="1251" book="paci">
<Emphasis>“ᨿᩮᩣ ᨸᨶ ᨽᩥᨠ᩠ᨡᩩ ᩑᩅᩴ ᩅᨴᩮᨿ᩠ᨿ—  ‘ᨲᨳᩣᩉᩴ ᨽᨣᩅᨲᩣ ᨵᨾ᩠ᨾᩴ ᨴᩮᩈᩥᨲᩴ ᩋᩣᨩᩣᨶᩣᨾᩥ, ᨿᨳᩣ ᨿᩮᨾᩮ ᩋᨶ᩠ᨲᩁᩣᨿᩥᨠᩣ ᨵᨾ᩠ᨾᩣ ᩅᩩᨲ᩠ᨲᩣ ᨽᨣᩅᨲᩣ, ᨲᩮ ᨸᨭᩥᩈᩮᩅᨲᩮᩣ ᨶᩣᩃᩴ ᩋᨶ᩠ᨲᩁᩣᨿᩣᨿᩣ’ᨲᩥ ᩈᩮᩣ ᨽᩥᨠ᩠ᨡᩩ ᨽᩥᨠ᩠ᨡᩪᩉᩥ ᩑᩅᨾᩔ ᩅᨧᨶᩦᨿᩮᩣ—  ‘ᨾᩣᨿᩈ᩠ᨾᩣ ᩑᩅᩴ ᩋᩅᨧ, ᨾᩣ ᨽᨣᩅᨶ᩠ᨲᩴ ᩋᨻ᩠ᨽᩣᨧᩥᨠ᩠ᨡᩥ, ᨶ ᩉᩥ ᩈᩣᨵᩩ ᨽᨣᩅᨲᩮᩣ ᩋᨻ᩠ᨽᨠ᩠ᨡᩣᨶᩴ, ᨶ ᩉᩥ ᨽᨣᩅᩤ ᩑᩅᩴ ᩅᨴᩮᨿ᩠ᨿ, ᩋᨶᩮᨠᨸᩁᩥᨿᩣᨿᩮᨶᩣᩅᩩᩈᩮᩣ, ᩋᨶ᩠ᨲᩁᩣᨿᩥᨠᩣ ᨵᨾ᩠ᨾᩣ ᩋᨶ᩠ᨲᩁᩣᨿᩥᨠᩣ ᩅᩩᨲ᩠ᨲᩣ ᨽᨣᩅᨲᩣ, ᩋᩃᨬ᩠ᨧ ᨸᨶ ᨲᩮ ᨸᨭᩥᩈᩮᩅᨲᩮᩣ ᩋᨶ᩠ᨲᩁᩣᨿᩣᨿᩣ’ᨲᩥ. ᩑᩅᨬ᩠ᨧ ᩈᩮᩣ ᨽᩥᨠ᩠ᨡᩩ ᨽᩥᨠ᩠ᨡᩪᩉᩥ ᩅᩩᨧ᩠ᨧᨾᩣᨶᩮᩣ ᨲᨳᩮᩅ ᨸᨣ᩠ᨣᨱ᩠ᩉᩮᨿ᩠ᨿ, ᩈᩮᩣ ᨽᩥᨠ᩠ᨡᩩ ᨽᩥᨠ᩠ᨡᩪᩉᩥ ᨿᩣᩅᨲᨲᩥᨿᩴ ᩈᨾᨶᩩᨽᩣᩈᩥᨲᨻ᩠ᨻᩮᩣ ᨲᩔ ᨸᨭᩥᨶᩥᩔᨣ᩠ᨣᩤᨿ. ᨿᩣᩅᨲᨲᩥᨿᨬ᩠ᨧᩮ ᩈᨾᨶᩩᨽᩣᩈᩥᨿᨾᩣᨶᩮᩣ ᨲᩴ ᨸᨭᩥᨶᩥᩔᨩ᩠ᨩᩮᨿ᩠ᨿ, ᩍᨧ᩠ᨧᩮᨲᩴ ᨠᩩᩈᩃᩴ, ᨶᩮᩣ ᨧᩮ ᨸᨭᩥᨶᩥᩔᨩ᩠ᨩᩮᨿ᩠ᨿ, ᨸᩣᨧᩥᨲ᩠ᨲᩥᨿᨶ᩺”</Emphasis>ᨲᩥ. (*68*:<Emphasis>117</Emphasis>)
</Paragraph>

</Division>
<Division number="419" book="paci">

<Paragraph number="1252" book="paci">
<Emphasis>ᨿᩮᩣ ᨸᨶᩣ</Emphasis>ᨲᩥ ᨿᩮᩣ ᨿᩣᨴᩥᩈᩮᩣ …ᨸᩮ…  <Emphasis>ᨽᩥᨠ᩠ᨡᩪ</Emphasis>ᨲᩥ …ᨸᩮ…  ᩋᨿᩴ ᩍᨾᩈ᩠ᨾᩥᩴ ᩋᨲ᩠ᨳᩮ ᩋᨵᩥᨸ᩠ᨸᩮᨲᩮᩣ ᨽᩥᨠ᩠ᨡᩪᨲᩥ.
</Paragraph>

<Paragraph number="1253" book="paci">
<Emphasis>ᩑᩅᩴ ᩅᨴᩮᨿ᩠ᨿᩣ</Emphasis>ᨲᩥ—  “ᨲᨳᩣᩉᩴ ᨽᨣᩅᨲᩣ ᨵᨾ᩠ᨾᩴ ᨴᩮᩈᩥᨲᩴ ᩋᩣᨩᩣᨶᩣᨾᩥ, ᨿᨳᩣ ᨿᩮᨾᩮ ᩋᨶ᩠ᨲᩁᩣᨿᩥᨠᩣ ᨵᨾ᩠ᨾᩣ ᩅᩩᨲ᩠ᨲᩣ ᨽᨣᩅᨲᩣ ᨲᩮ ᨸᨭᩥᩈᩮᩅᨲᩮᩣ ᨶᩣᩃᩴ ᩋᨶ᩠ᨲᩁᩣᨿᩣᨿᩣ”ᨲᩥ.
</Paragraph>

<Paragraph number="1254" book="paci">
<Emphasis>ᩈᩮᩣ ᨽᩥᨠ᩠ᨡᩪ</Emphasis>ᨲᩥ ᨿᩮᩣ ᩈᩮᩣ ᩑᩅᩴᩅᩤᨴᩦ ᨽᩥᨠ᩠ᨡᩩ.
</Paragraph>

<Paragraph number="1255" book="paci">
<Emphasis>ᨽᩥᨠ᩠ᨡᩪᩉᩦ</Emphasis>ᨲᩥ ᩋᨬ᩠ᨬᩮᩉᩥ ᨽᩥᨠ᩠ᨡᩪᩉᩥ. ᨿᩮ ᨸᩔᨶ᩠ᨲᩥ ᨿᩮ ᩈᩩᨱᨶ᩠ᨲᩥ ᨲᩮᩉᩥ ᩅᨲ᩠ᨲᨻ᩠ᨻᩮᩣ—  “ᨾᩣᨿᩈ᩠ᨾᩣ ᩑᩅᩴ ᩋᩅᨧ, ᨾᩣ ᨽᨣᩅᨶ᩠ᨲᩴ ᩋᨻ᩠ᨽᩣᨧᩥᨠ᩠ᨡᩥ, ᨶ ᩉᩥ ᩈᩣᨵᩩ ᨽᨣᩅᨲᩮᩣ ᩋᨻ᩠ᨽᨠ᩠ᨡᩣᨶᩴ, ᨶ ᩉᩥ ᨽᨣᩅᩤ ᩑᩅᩴ ᩅᨴᩮᨿ᩠ᨿ, ᩋᨶᩮᨠᨸᩁᩥᨿᩣᨿᩮᨶᩣᩅᩩᩈᩮᩣ ᩋᨶ᩠ᨲᩁᩣᨿᩥᨠᩣ ᨵᨾ᩠ᨾᩣ ᩋᨶ᩠ᨲᩁᩣᨿᩥᨠᩣ ᩅᩩᨲ᩠ᨲᩣ ᨽᨣᩅᨲᩣ. ᩋᩃᨬ᩠ᨧ ᨸᨶ ᨲᩮ ᨸᨭᩥᩈᩮᩅᨲᩮᩣ ᩋᨶ᩠ᨲᩁᩣᨿᩣᨿᩣ”ᨲᩥ. ᨴᩩᨲᩥᨿᨾ᩠ᨸᩥ ᩅᨲ᩠ᨲᨻ᩠ᨻᩮᩣ. ᨲᨲᩥᨿᨾ᩠ᨸᩥ ᩅᨲ᩠ᨲᨻ᩠ᨻᩮᩣ. ᩈᨧᩮ ᨸᨭᩥᨶᩥᩔᨩ᩠ᨩᨲᩥ, ᩍᨧ᩠ᨧᩮᨲᩴ ᨠᩩᩈᩃᩴ; ᨶᩮᩣ ᨧᩮ ᨸᨭᩥᨶᩥᩔᨩ᩠ᨩᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩈᩩᨲ᩠ᩅᩣ ᨶ ᩅᨴᨶ᩠ᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩈᩮᩣ ᨽᩥᨠ᩠ᨡᩩ <Emphasis>ᩈᩴᨥᨾᨩ᩠ᨫᨾ᩠ᨸᩥ</Emphasis> ᩋᩣᨠᨯ᩠ᨰᩥᨲ᩠ᩅᩣ ᩅᨲ᩠ᨲᨻ᩠ᨻᩮᩣ—  “ᨾᩣᨿᩈ᩠ᨾᩣ ᩑᩅᩴ ᩋᩅᨧ, ᨾᩣ ᨽᨣᩅᨶ᩠ᨲᩴ ᩋᨻ᩠ᨽᩣᨧᩥᨠ᩠ᨡᩥ, ᨶ ᩉᩥ ᩈᩣᨵᩩ ᨽᨣᩅᨲᩮᩣ ᩋᨻ᩠ᨽᨠ᩠ᨡᩣᨶᩴ, ᨶ ᩉᩥ ᨽᨣᩅᩤ ᩑᩅᩴ ᩅᨴᩮᨿ᩠ᨿ, ᩋᨶᩮᨠᨸᩁᩥᨿᩣᨿᩮᨶᩣᩅᩩᩈᩮᩣ ᩋᨶ᩠ᨲᩁᩣᨿᩥᨠᩣ ᨵᨾ᩠ᨾᩣ ᩋᨶ᩠ᨲᩁᩣᨿᩥᨠᩣ ᩅᩩᨲ᩠ᨲᩣ ᨽᨣᩅᨲᩣ. ᩋᩃᨬ᩠ᨧ ᨸᨶ ᨲᩮ ᨸᨭᩥᩈᩮᩅᨲᩮᩣ ᩋᨶ᩠ᨲᩁᩣᨿᩣᨿᩣ”ᨲᩥ. ᨴᩩᨲᩥᨿᨾ᩠ᨸᩥ ᩅᨲ᩠ᨲᨻ᩠ᨻᩮᩣ. ᨲᨲᩥᨿᨾ᩠ᨸᩥ ᩅᨲ᩠ᨲᨻ᩠ᨻᩮᩣ. ᩈᨧᩮ ᨸᨭᩥᨶᩥᩔᨩ᩠ᨩᨲᩥ, ᩍᨧ᩠ᨧᩮᨲᩴ ᨠᩩᩈᩃᩴ. ᨶᩮᩣ ᨧᩮ ᨸᨭᩥᨶᩥᩔᨩ᩠ᨩᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩈᩮᩣ ᨽᩥᨠ᩠ᨡᩩ ᩈᨾᨶᩩᨽᩣᩈᩥᨲᨻ᩠ᨻᩮᩣ. “ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩈᨾᨶᩩᨽᩣᩈᩥᨲᨻ᩠ᨻᩮᩣ. ᨻ᩠ᨿᨲ᩠ᨲᩮᨶ ᨽᩥᨠ᩠ᨡᩩᨶᩣ ᨸᨭᩥᨻᩃᩮᨶ ᩈᩴᨥᩮᩣ ᨬᩣᨸᩮᨲᨻ᩠ᨻᩮᩣ—
</Paragraph>

</Division>
<Division number="420" book="paci">

<Paragraph number="1256" book="paci">
‘ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩍᨲ᩠ᨳᨶ᩠ᨶᩣᨾᩔ ᨽᩥᨠ᩠ᨡᩩᨶᩮᩣ ᩑᩅᩁᩪᨸᩴ ᨸᩣᨸᨠᩴ ᨴᩥᨭ᩠ᨮᩥᨣᨲᩴ ᩏᨸ᩠ᨸᨶ᩠ᨶᩴ—  “ᨲᨳᩣᩉᩴ ᨽᨣᩅᨲᩣ ᨵᨾ᩠ᨾᩴ ᨴᩮᩈᩥᨲᩴ ᩋᩣᨩᩣᨶᩣᨾᩥ, ᨿᨳᩣ ᨿᩮᨾᩮ ᩋᨶ᩠ᨲᩁᩣᨿᩥᨠᩣ ᨵᨾ᩠ᨾᩣ ᩅᩩᨲ᩠ᨲᩣ ᨽᨣᩅᨲᩣ, ᨲᩮ ᨸᨭᩥᩈᩮᩅᨲᩮᩣ ᨶᩣᩃᩴ ᩋᨶ᩠ᨲᩁᩣᨿᩣᨿᩣ”ᨲᩥ. ᩈᩮᩣ ᨲᩴ ᨴᩥᨭ᩠ᨮᩥᩴ ᨶ ᨸᨭᩥᨶᩥᩔᨩ᩠ᨩᨲᩥ. ᨿᨴᩥ ᩈᩴᨥᩔ ᨸᨲ᩠ᨲᨠᩃᩖᩴ, ᩈᩴᨥᩮᩣ ᩍᨲ᩠ᨳᨶ᩠ᨶᩣᨾᩴ ᨽᩥᨠ᩠ᨡᩩᩴ ᩈᨾᨶᩩᨽᩣᩈᩮᨿ᩠ᨿ—  ᨲᩔᩣ ᨴᩥᨭ᩠ᨮᩥᨿᩣ ᨸᨭᩥᨶᩥᩔᨣ᩠ᨣᩤᨿ. ᩑᩈᩣ ᨬᨲ᩠ᨲᩥ.
</Paragraph>

<Paragraph number="1257" book="paci">
ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩍᨲ᩠ᨳᨶ᩠ᨶᩣᨾᩔ ᨽᩥᨠ᩠ᨡᩩᨶᩮᩣ ᩑᩅᩁᩪᨸᩴ ᨸᩣᨸᨠᩴ ᨴᩥᨭ᩠ᨮᩥᨣᨲᩴ ᩏᨸ᩠ᨸᨶ᩠ᨶᩴ—  “ᨲᨳᩣᩉᩴ ᨽᨣᩅᨲᩣ ᨵᨾ᩠ᨾᩴ ᨴᩮᩈᩥᨲᩴ ᩋᩣᨩᩣᨶᩣᨾᩥ, ᨿᨳᩣ ᨿᩮᨾᩮ ᩋᨶ᩠ᨲᩁᩣᨿᩥᨠᩣ ᨵᨾ᩠ᨾᩣ ᩅᩩᨲ᩠ᨲᩣ ᨽᨣᩅᨲᩣ, ᨲᩮ ᨸᨭᩥᩈᩮᩅᨲᩮᩣ ᨶᩣᩃᩴ ᩋᨶ᩠ᨲᩁᩣᨿᩣᨿᩣ”ᨲᩥ. ᩈᩮᩣ ᨲᩴ ᨴᩥᨭ᩠ᨮᩥᩴ ᨶ ᨸᨭᩥᨶᩥᩔᨩ᩠ᨩᨲᩥ. ᩈᩴᨥᩮᩣ ᩍᨲ᩠ᨳᨶ᩠ᨶᩣᨾᩴ ᨽᩥᨠ᩠ᨡᩩᩴ ᩈᨾᨶᩩᨽᩣᩈᨲᩥ ᨲᩔᩣ ᨴᩥᨭ᩠ᨮᩥᨿᩣ ᨸᨭᩥᨶᩥᩔᨣ᩠ᨣᩤᨿ. ᨿᩔᩣᨿᩈ᩠ᨾᨲᩮᩣ ᨡᨾᨲᩥ ᩍᨲ᩠ᨳᨶ᩠ᨶᩣᨾᩔ ᨽᩥᨠ᩠ᨡᩩᨶᩮᩣ ᩈᨾᨶᩩᨽᩣᩈᨶᩣ, ᨲᩔᩣ ᨴᩥᨭ᩠ᨮᩥᨿᩣ ᨸᨭᩥᨶᩥᩔᨣ᩠ᨣᩤᨿ, ᩈᩮᩣ ᨲᩩᨱ᩠ᩉᩔ; ᨿᩔ ᨶᨠ᩠ᨡᨾᨲᩥ, ᩈᩮᩣ ᨽᩣᩈᩮᨿ᩠ᨿ.
</Paragraph>

<Paragraph number="1258" book="paci">
ᨴᩩᨲᩥᨿᨾ᩠ᨸᩥ ᩑᨲᨾᨲ᩠ᨳᩴ ᩅᨴᩤᨾᩥ …ᨸᩮ…  ᨲᨲᩥᨿᨾ᩠ᨸᩥ ᩑᨲᨾᨲ᩠ᨳᩴ ᩅᨴᩤᨾᩥ—  ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩍᨲ᩠ᨳᨶ᩠ᨶᩣᨾᩔ ᨽᩥᨠ᩠ᨡᩩᨶᩮᩣ ᩑᩅᩁᩪᨸᩴ ᨸᩣᨸᨠᩴ ᨴᩥᨭ᩠ᨮᩥᨣᨲᩴ ᩏᨸ᩠ᨸᨶ᩠ᨶᩴ—  “ᨲᨳᩣᩉᩴ ᨽᨣᩅᨲᩣ ᨵᨾ᩠ᨾᩴ ᨴᩮᩈᩥᨲᩴ ᩋᩣᨩᩣᨶᩣᨾᩥ ᨿᨳᩣ ᨿᩮᨾᩮ ᩋᨶ᩠ᨲᩁᩣᨿᩥᨠᩣ ᨵᨾ᩠ᨾᩣ ᩅᩩᨲ᩠ᨲᩣ ᨽᨣᩅᨲᩣ ᨲᩮ ᨸᨭᩥᩈᩮᩅᨲᩮᩣ ᨶᩣᩃᩴ ᩋᨶ᩠ᨲᩁᩣᨿᩣᨿᩣ”ᨲᩥ. ᩈᩮᩣ ᨲᩴ ᨴᩥᨭ᩠ᨮᩥᩴ ᨶ ᨸᨭᩥᨶᩥᩔᨩ᩠ᨩᨲᩥ. ᩈᩴᨥᩮᩣ ᩍᨲ᩠ᨳᨶ᩠ᨶᩣᨾᩴ ᨽᩥᨠ᩠ᨡᩩᩴ ᩈᨾᨶᩩᨽᩣᩈᨲᩥ ᨲᩔᩣ ᨴᩥᨭ᩠ᨮᩥᨿᩣ ᨸᨭᩥᨶᩥᩔᨣ᩠ᨣᩤᨿ. ᨿᩔᩣᨿᩈ᩠ᨾᨲᩮᩣ ᨡᨾᨲᩥ ᩍᨲ᩠ᨳᨶ᩠ᨶᩣᨾᩔ ᨽᩥᨠ᩠ᨡᩩᨶᩮᩣ ᩈᨾᨶᩩᨽᩣᩈᨶᩣ, ᨲᩔᩣ ᨴᩥᨭ᩠ᨮᩥᨿᩣ ᨸᨭᩥᨶᩥᩔᨣ᩠ᨣᩤᨿ, ᩈᩮᩣ ᨲᩩᨱ᩠ᩉᩔ; ᨿᩔ ᨶᨠ᩠ᨡᨾᨲᩥ, ᩈᩮᩣ ᨽᩣᩈᩮᨿ᩠ᨿ.
</Paragraph>

<Paragraph number="1259" book="paci">
ᩈᨾᨶᩩᨽᨭ᩠ᨮᩮᩣ ᩈᩴᨥᩮᨶ ᩍᨲ᩠ᨳᨶ᩠ᨶᩣᨾᩮᩣ ᨽᩥᨠ᩠ᨡᩩ, ᨲᩔᩣ ᨴᩥᨭ᩠ᨮᩥᨿᩣ ᨸᨭᩥᨶᩥᩔᨣ᩠ᨣᩤᨿ. ᨡᨾᨲᩥ ᩈᩴᨥᩔ, ᨲᩈ᩠ᨾᩣ ᨲᩩᨱ᩠ᩉᩦ, ᩑᩅᨾᩮᨲᩴ ᨵᩤᩁᨿᩣᨾᩦ’”ᨲᩥ.
</Paragraph>

<Paragraph number="1260" book="paci">
ᨬᨲ᩠ᨲᩥᨿᩣ ᨴᩩᨠ᩠ᨠᨭᩴ. ᨴ᩠ᩅᩦᩉᩥ ᨠᨾ᩠ᨾᩅᩤᨧᩣᩉᩥ ᨴᩩᨠ᩠ᨠᨭᩣ. ᨠᨾ᩠ᨾᩅᩤᨧᩣᨸᩁᩥᨿᩮᩣᩈᩣᨶᩮ ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

</Division>
<Division number="421" book="paci">

<Paragraph number="1261" book="paci">
ᨵᨾ᩠ᨾᨠᨾ᩠ᨾᩮ ᨵᨾ᩠ᨾᨠᨾ᩠ᨾᩈᨬ᩠ᨬᩦ ᨶ ᨸᨭᩥᨶᩥᩔᨩ᩠ᨩᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ. ᨵᨾ᩠ᨾᨠᨾ᩠ᨾᩮ ᩅᩮᨾᨲᩥᨠᩮᩣ ᨶ ᨸᨭᩥᨶᩥᩔᨩ᩠ᨩᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ. ᨵᨾ᩠ᨾᨠᨾ᩠ᨾᩮ ᩋᨵᨾ᩠ᨾᨠᨾ᩠ᨾᩈᨬ᩠ᨬᩦ ᨶ ᨸᨭᩥᨶᩥᩔᨩ᩠ᨩᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

<Paragraph number="1262" book="paci">
ᩋᨵᨾ᩠ᨾᨠᨾ᩠ᨾᩮ ᨵᨾ᩠ᨾᨠᨾ᩠ᨾᩈᨬ᩠ᨬᩦ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨵᨾ᩠ᨾᨠᨾ᩠ᨾᩮ ᩅᩮᨾᨲᩥᨠᩮᩣ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨵᨾ᩠ᨾᨠᨾ᩠ᨾᩮ ᩋᨵᨾ᩠ᨾᨠᨾ᩠ᨾᩈᨬ᩠ᨬᩦ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ.
</Paragraph>

</Division>
<Division number="422" book="paci">

<Paragraph number="1263" book="paci">
ᩋᨶᩣᨸᨲ᩠ᨲᩥ—  ᩋᩈᨾᨶᩩᨽᩣᩈᨶ᩠ᨲᩔ, ᨸᨭᩥᨶᩥᩔᨩ᩠ᨩᨶ᩠ᨲᩔ, ᩏᨾ᩠ᨾᨲ᩠ᨲᨠᩔᩣᨲᩥ.

</Paragraph>
</Division>

<Paragraph number="1264" type="center" book="paci">
ᩋᩁᩥᨭ᩠ᨮᩈᩥᨠ᩠ᨡᩣᨸᨴᩴ ᨶᩥᨭ᩠ᨮᩥᨲᩴ ᩋᨭ᩠ᨮᨾᩴ.
</Paragraph>