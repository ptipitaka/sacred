---
title: "1.5.2.5 ᨴᩩᨲᩥᨿᩈᩮᨶᩣᩈᨶᩈᩥᨠ᩠ᨡᩣᨸᨴ"
tableOfContents: false
sidebar:
  order: 6
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="114" book="paci">

<Paragraph number="400" book="paci">
ᨲᩮᨶ ᩈᨾᨿᩮᨶ ᨻᩩᨴ᩠ᨵᩮᩤ ᨽᨣᩅᩤ ᩈᩣᩅᨲ᩠ᨳᩥᨿᩴ ᩅᩥᩉᩁᨲᩥ ᨩᩮᨲᩅᨶᩮ ᩋᨶᩣᨳᨸᩥᨱ᩠ᨯᩥᨠᩔ ᩋᩣᩁᩣᨾᩮ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩈᨲ᩠ᨲᩁᩈᩅᨣ᩠ᨣᩥᨿᩣ ᨽᩥᨠ᩠ᨡᩪ ᩈᩉᩣᨿᨠᩣ ᩉᩮᩣᨶ᩠ᨲᩥ. ᨲᩮ ᩅᩈᨶ᩠ᨲᩣᨸᩥ ᩑᨠᨲᩮᩣᩅ ᩅᩈᨶ᩠ᨲᩥ, ᨸᨠ᩠ᨠᨾᨶ᩠ᨲᩣᨸᩥ ᩑᨠᨲᩮᩣᩅ ᨸᨠ᩠ᨠᨾᨶ᩠ᨲᩥ. ᨲᩮ ᩋᨬ᩠ᨬᨲᩁᩈ᩠ᨾᩥᩴ ᩈᩴᨥᩥᨠᩮ ᩅᩥᩉᩣᩁᩮ ᩈᩮᨿ᩠ᨿᩴ ᩈᨶ᩠ᨳᩁᩥᨲ᩠ᩅᩣ ᨲᩴ ᨸᨠ᩠ᨠᨾᨶ᩠ᨲᩣ ᨶᩮᩅ ᩏᨴ᩠ᨵᩁᩥᩴᩈᩩ ᨶ ᩏᨴ᩠ᨵᩁᩣᨸᩮᩈᩩᩴ, ᩋᨶᩣᨸᩩᨧ᩠ᨨᩣ ᨸᨠ᩠ᨠᨾᩥᩴᩈᩩ. ᩈᩮᨶᩣᩈᨶᩴ ᩏᨸᨧᩥᨠᩣᩉᩥ ᨡᩣᨿᩥᨲᩴ ᩉᩮᩣᨲᩥ. ᨿᩮ ᨲᩮ ᨽᩥᨠ᩠ᨡᩪ ᩋᨸ᩠ᨸᩥᨧ᩠ᨨᩣ …ᨸᩮ…  ᨲᩮ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᩈᨲ᩠ᨲᩁᩈᩅᨣ᩠ᨣᩥᨿᩣ ᨽᩥᨠ᩠ᨡᩪ ᩈᩴᨥᩥᨠᩮ ᩅᩥᩉᩣᩁᩮ ᩈᩮᨿ᩠ᨿᩴ ᩈᨶ᩠ᨳᩁᩥᨲ᩠ᩅᩣ ᨲᩴ ᨸᨠ᩠ᨠᨾᨶ᩠ᨲᩣ ᨶᩮᩅ ᩏᨴ᩠ᨵᩁᩥᩔᨶ᩠ᨲᩥ ᨶ ᩏᨴ᩠ᨵᩁᩣᨸᩮᩔᨶ᩠ᨲᩥ, ᩋᨶᩣᨸᩩᨧ᩠ᨨᩣ ᨸᨠ᩠ᨠᨾᩥᩔᨶ᩠ᨲᩥ, ᩈᩮᨶᩣᩈᨶᩴ ᩏᨸᨧᩥᨠᩣᩉᩥ ᨡᩣᨿᩥᨲᨶ᩺”ᨲᩥ.
</Paragraph>

<Paragraph number="401" book="paci">
ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᩈᨲ᩠ᨲᩁᩈᩅᨣ᩠ᨣᩥᨿᩮ ᨽᩥᨠ᩠ᨡᩪ ᩋᨶᩮᨠᨸᩁᩥᨿᩣᨿᩮᨶ ᩅᩥᨣᩁᩉᩥᨲ᩠ᩅᩣ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ …ᨸᩮ…  “ᩈᨧ᩠ᨧᩴ ᨠᩥᩁ, ᨽᩥᨠ᩠ᨡᩅᩮ, ᩈᨲ᩠ᨲᩁᩈᩅᨣ᩠ᨣᩥᨿᩣ ᨽᩥᨠ᩠ᨡᩪ ᩈᩴᨥᩥᨠᩮ ᩅᩥᩉᩣᩁᩮ ᩈᩮᨿ᩠ᨿᩴ ᩈᨶ᩠ᨳᩁᩥᨲ᩠ᩅᩣ ᨲᩴ ᨸᨠ᩠ᨠᨾᨶ᩠ᨲᩣ ᨶᩮᩅ ᩏᨴ᩠ᨵᩁᩥᩴᩈᩩ ᨶ ᩏᨴ᩠ᨵᩁᩣᨸᩮᩈᩩᩴ, ᩋᨶᩣᨸᩩᨧ᩠ᨨᩣ ᨸᨠ᩠ᨠᨾᩥᩴᩈᩩ, ᩈᩮᨶᩣᩈᨶᩴ ᩏᨸᨧᩥᨠᩣᩉᩥ ᨡᩣᨿᩥᨲᨶ᩺”ᨲᩥ? “ᩈᨧ᩠ᨧᩴ, ᨽᨣᩅᩤ”ᨲᩥ. ᩅᩥᨣᩁᩉᩥ ᨻᩩᨴ᩠ᨵᩮᩤ ᨽᨣᩅᩤ …ᨸᩮ…  ᨠᨳᨬ᩠ᩉᩥ ᨶᩣᨾ ᨲᩮ, ᨽᩥᨠ᩠ᨡᩅᩮ, ᨾᩮᩣᨥᨸᩩᩁᩥᩈᩣ ᩈᩴᨥᩥᨠᩮ ᩅᩥᩉᩣᩁᩮ ᩈᩮᨿ᩠ᨿᩴ ᩈᨶ᩠ᨳᩁᩥᨲ᩠ᩅᩣ ᨲᩴ ᨸᨠ᩠ᨠᨾᨶ᩠ᨲᩣ ᨶᩮᩅ ᩏᨴ᩠ᨵᩁᩥᩔᨶ᩠ᨲᩥ ᨶ ᩏᨴ᩠ᨵᩁᩣᨸᩮᩔᨶ᩠ᨲᩥ, ᩋᨶᩣᨸᩩᨧ᩠ᨨᩣ ᨸᨠ᩠ᨠᨾᩥᩔᨶ᩠ᨲᩥ, ᩈᩮᨶᩣᩈᨶᩴ ᩏᨸᨧᩥᨠᩣᩉᩥ ᨡᩣᨿᩥᨲᩴ. ᨶᩮᨲᩴ, ᨽᩥᨠ᩠ᨡᩅᩮ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ …ᨸᩮ…  ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᩮᨿ᩠ᨿᩣᨳ—
</Paragraph>

</Division>
<Division number="115" book="paci">

<Paragraph number="402" book="paci">
<Emphasis>“ᨿᩮᩣ ᨸᨶ ᨽᩥᨠ᩠ᨡᩩ ᩈᩴᨥᩥᨠᩮ ᩅᩥᩉᩣᩁᩮ ᩈᩮᨿ᩠ᨿᩴ ᩈᨶ᩠ᨳᩁᩥᨲ᩠ᩅᩣ ᩅᩤ ᩈᨶ᩠ᨳᩁᩣᨸᩮᨲ᩠ᩅᩣ ᩅᩤ ᨲᩴ ᨸᨠ᩠ᨠᨾᨶ᩠ᨲᩮᩣ ᨶᩮᩅ ᩏᨴ᩠ᨵᩁᩮᨿ᩠ᨿ ᨶ ᩏᨴ᩠ᨵᩁᩣᨸᩮᨿ᩠ᨿ, ᩋᨶᩣᨸᩩᨧ᩠ᨨᩴ ᩅᩤ ᨣᨧ᩠ᨨᩮᨿ᩠ᨿ, ᨸᩣᨧᩥᨲ᩠ᨲᩥᨿᨶ᩺”</Emphasis>ᨲᩥ. (*15*:<Emphasis>64</Emphasis>)
</Paragraph>

</Division>
<Division number="116" book="paci">

<Paragraph number="403" book="paci">
<Emphasis>ᨿᩮᩣ ᨸᨶᩣ</Emphasis>ᨲᩥ ᨿᩮᩣ ᨿᩣᨴᩥᩈᩮᩣ …ᨸᩮ…  <Emphasis>ᨽᩥᨠ᩠ᨡᩪ</Emphasis>ᨲᩥ …ᨸᩮ…  ᩋᨿᩴ ᩍᨾᩈ᩠ᨾᩥᩴ ᩋᨲ᩠ᨳᩮ ᩋᨵᩥᨸ᩠ᨸᩮᨲᩮᩣ ᨽᩥᨠ᩠ᨡᩪᨲᩥ.
</Paragraph>

<Paragraph number="404" book="paci">
<Emphasis>ᩈᩴᨥᩥᨠᩮᩣ</Emphasis> ᨶᩣᨾ ᩅᩥᩉᩣᩁᩮᩣ ᩈᩴᨥᩔ ᨴᩥᨶ᩠ᨶᩮᩣ ᩉᩮᩣᨲᩥ ᨸᩁᩥᨧ᩠ᨧᨲ᩠ᨲᩮᩣ.
</Paragraph>

<Paragraph number="405" book="paci">
<Emphasis>ᩈᩮᨿ᩠ᨿᩴ</Emphasis> ᨶᩣᨾ ᨽᩥᩈᩥ, ᨧᩥᨾᩥᩃᩥᨠᩣ ᩏᨲ᩠ᨲᩁᨲ᩠ᨳᩁᨱᩴ, ᨽᩪᨾᨲ᩠ᨳᩁᨱᩴ, ᨲᨭ᩠ᨭᩥᨠᩣ, ᨧᨾ᩠ᨾᨡᨱ᩠ᨯᩮᩣ, ᨶᩥᩈᩦᨴᨶᩴ, ᨸᨧ᩠ᨧᨲ᩠ᨳᩁᨱᩴ, ᨲᩥᨱᩈᨶ᩠ᨳᩣᩁᩮᩣ, ᨸᨱ᩠ᨱᩈᨶ᩠ᨳᩣᩁᩮᩣ.
</Paragraph>

<Paragraph number="406" book="paci">
<Emphasis>ᩈᨶ᩠ᨳᩁᩥᨲ᩠ᩅᩣ</Emphasis>ᨲᩥ ᩈᨿᩴ ᩈᨶ᩠ᨳᩁᩥᨲ᩠ᩅᩣ.
</Paragraph>

<Paragraph number="407" book="paci">
<Emphasis>ᩈᨶ᩠ᨳᩁᩣᨸᩮᨲ᩠ᩅᩣ</Emphasis>ᨲᩥ ᩋᨬ᩠ᨬᩴ ᩈᨶ᩠ᨳᩁᩣᨸᩮᨲ᩠ᩅᩣ.
</Paragraph>

<Paragraph number="408" book="paci">
<Emphasis>ᨲᩴ ᨸᨠ᩠ᨠᨾᨶ᩠ᨲᩮᩣ ᨶᩮᩅ ᩏᨴ᩠ᨵᩁᩮᨿ᩠ᨿᩣ</Emphasis>ᨲᩥ ᨶ ᩈᨿᩴ ᩏᨴ᩠ᨵᩁᩮᨿ᩠ᨿ.
</Paragraph>

<Paragraph number="409" book="paci">
<Emphasis>ᨶ ᩏᨴ᩠ᨵᩁᩣᨸᩮᨿ᩠ᨿᩣ</Emphasis>ᨲᩥ ᨶ ᩋᨬ᩠ᨬᩴ ᩏᨴ᩠ᨵᩁᩣᨸᩮᨿ᩠ᨿ.
</Paragraph>

<Paragraph number="410" book="paci">
<Emphasis>ᩋᨶᩣᨸᩩᨧ᩠ᨨᩴ ᩅᩤ ᨣᨧ᩠ᨨᩮᨿ᩠ᨿᩣ</Emphasis>ᨲᩥ ᨽᩥᨠ᩠ᨡᩩᩴ ᩅᩤ ᩈᩣᨾᨱᩮᩁᩴ ᩅᩤ ᩋᩣᩁᩣᨾᩥᨠᩴ ᩅᩤ ᩋᨶᩣᨸᩩᨧ᩠ᨨᩣ ᨸᩁᩥᨠ᩠ᨡᩥᨲ᩠ᨲᩔ ᩋᩣᩁᩣᨾᩔ ᨸᩁᩥᨠ᩠ᨡᩮᨸᩴ ᩋᨲᩥᨠ᩠ᨠᨾᨶ᩠ᨲᩔ ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ. ᩋᨸᩁᩥᨠ᩠ᨡᩥᨲ᩠ᨲᩔ ᩋᩣᩁᩣᨾᩔ ᩏᨸᨧᩣᩁᩴ ᩋᨲᩥᨠ᩠ᨠᨾᨶ᩠ᨲᩔ ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ. ᩈᩴᨥᩥᨠᩮ ᩈᩴᨥᩥᨠᩈᨬ᩠ᨬᩦ ᩈᩮᨿ᩠ᨿᩴ ᩈᨶ᩠ᨳᩁᩥᨲ᩠ᩅᩣ ᩅᩤ ᩈᨶ᩠ᨳᩁᩣᨸᩮᨲ᩠ᩅᩣ ᩅᩤ ᨲᩴ ᨸᨠ᩠ᨠᨾᨶ᩠ᨲᩮᩣ ᨶᩮᩅ ᩏᨴ᩠ᨵᩁᩮᨿ᩠ᨿ ᨶ ᩏᨴ᩠ᨵᩁᩣᨸᩮᨿ᩠ᨿ, ᩋᨶᩣᨸᩩᨧ᩠ᨨᩴ ᩅᩤ ᨣᨧ᩠ᨨᩮᨿ᩠ᨿ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ. ᩈᩴᨥᩥᨠᩮ ᩅᩮᨾᨲᩥᨠᩮᩣ ᩈᩮᨿ᩠ᨿᩴ ᩈᨶ᩠ᨳᩁᩥᨲ᩠ᩅᩣ ᩅᩤ ᩈᨶ᩠ᨳᩁᩣᨸᩮᨲ᩠ᩅᩣ ᩅᩤ ᨲᩴ ᨸᨠ᩠ᨠᨾᨶ᩠ᨲᩮᩣ ᨶᩮᩅ ᩏᨴ᩠ᨵᩁᩮᨿ᩠ᨿ ᨶ ᩏᨴ᩠ᨵᩁᩣᨸᩮᨿ᩠ᨿ, ᩋᨶᩣᨸᩩᨧ᩠ᨨᩴ ᩅᩤ ᨣᨧ᩠ᨨᩮᨿ᩠ᨿ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ. ᩈᩴᨥᩥᨠᩮ ᨸᩩᨣ᩠ᨣᩃᩥᨠᩈᨬ᩠ᨬᩦ ᩈᩮᨿ᩠ᨿᩴ ᩈᨶ᩠ᨳᩁᩥᨲ᩠ᩅᩣ ᩅᩤ ᩈᨶ᩠ᨳᩁᩣᨸᩮᨲ᩠ᩅᩣ ᩅᩤ ᨲᩴ ᨸᨠ᩠ᨠᨾᨶ᩠ᨲᩮᩣ ᨶᩮᩅ ᩏᨴ᩠ᨵᩁᩮᨿ᩠ᨿ ᨶ ᩏᨴ᩠ᨵᩁᩣᨸᩮᨿ᩠ᨿ, ᩋᨶᩣᨸᩩᨧ᩠ᨨᩴ ᩅᩤ ᨣᨧ᩠ᨨᩮᨿ᩠ᨿ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

</Division>
<Division number="117" book="paci">

<Paragraph number="411" book="paci">
ᩅᩥᩉᩣᩁᩔ ᩏᨸᨧᩣᩁᩮ ᩅᩤ ᩏᨸᨭ᩠ᨮᩣᨶᩈᩣᩃᩣᨿᩴ ᩅᩤ ᨾᨱ᩠ᨯᨸᩮ ᩅᩤ ᩁᩩᨠ᩠ᨡᨾᩪᩃᩮ ᩅᩤ ᩈᩮᨿ᩠ᨿᩴ ᩈᨶ᩠ᨳᩁᩥᨲ᩠ᩅᩣ ᩅᩤ ᩈᨶ᩠ᨳᩁᩣᨸᩮᨲ᩠ᩅᩣ ᩅᩤ ᨲᩴ ᨸᨠ᩠ᨠᨾᨶ᩠ᨲᩮᩣ ᨶᩮᩅ ᩏᨴ᩠ᨵᩁᩮᨿ᩠ᨿ ᨶ ᩏᨴ᩠ᨵᩁᩣᨸᩮᨿ᩠ᨿ, ᩋᨶᩣᨸᩩᨧ᩠ᨨᩴ ᩅᩤ ᨣᨧ᩠ᨨᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨾᨬ᩠ᨧᩴ ᩅᩤ ᨸᩦᨮᩴ ᩅᩤ ᩅᩥᩉᩣᩁᩮ ᩅᩤ ᩅᩥᩉᩣᩁᩔᩪᨸᨧᩣᩁᩮ ᩅᩤ ᩏᨸᨭ᩠ᨮᩣᨶᩈᩣᩃᩣᨿᩴ ᩅᩤ ᨾᨱ᩠ᨯᨸᩮ ᩅᩤ ᩁᩩᨠ᩠ᨡᨾᩪᩃᩮ ᩅᩤ ᩈᨶ᩠ᨳᩁᩥᨲ᩠ᩅᩣ ᩅᩤ ᩈᨶ᩠ᨳᩁᩣᨸᩮᨲ᩠ᩅᩣ ᩅᩤ ᨲᩴ ᨸᨠ᩠ᨠᨾᨶ᩠ᨲᩮᩣ ᨶᩮᩅ ᩏᨴ᩠ᨵᩁᩮᨿ᩠ᨿ ᨶ ᩏᨴ᩠ᨵᩁᩣᨸᩮᨿ᩠ᨿ, ᩋᨶᩣᨸᩩᨧ᩠ᨨᩴ ᩅᩤ ᨣᨧ᩠ᨨᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ.
</Paragraph>

<Paragraph number="412" book="paci">
ᨸᩩᨣ᩠ᨣᩃᩥᨠᩮ ᩈᩴᨥᩥᨠᩈᨬ᩠ᨬᩦ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨸᩩᨣ᩠ᨣᩃᩥᨠᩮ ᩅᩮᨾᨲᩥᨠᩮᩣ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨸᩩᨣ᩠ᨣᩃᩥᨠᩮ ᨸᩩᨣ᩠ᨣᩃᩥᨠᩈᨬ᩠ᨬᩦ ᩋᨬ᩠ᨬᩔ ᨸᩩᨣ᩠ᨣᩃᩥᨠᩮ ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨲ᩠ᨲᨶᩮᩣ ᨸᩩᨣ᩠ᨣᩃᩥᨠᩮ ᩋᨶᩣᨸᨲ᩠ᨲᩥ.
</Paragraph>

</Division>
<Division number="118" book="paci">

<Paragraph number="413" book="paci">
ᩋᨶᩣᨸᨲ᩠ᨲᩥ—  ᩏᨴ᩠ᨵᩁᩥᨲ᩠ᩅᩣ ᨣᨧ᩠ᨨᨲᩥ, ᩏᨴ᩠ᨵᩁᩣᨸᩮᨲ᩠ᩅᩣ ᨣᨧ᩠ᨨᨲᩥ, ᩋᩣᨸᩩᨧ᩠ᨨᩴ ᨣᨧ᩠ᨨᨲᩥ, ᨠᩮᨶᨧᩥ ᨸᩃᩥᨻᩩᨴ᩠ᨵᩴ ᩉᩮᩣᨲᩥ, ᩈᩣᨸᩮᨠ᩠ᨡᩮᩣ ᨣᨶ᩠ᨲ᩠ᩅᩣ ᨲᨲ᩠ᨳ ᨮᩥᨲᩮᩣ ᩋᩣᨸᩩᨧ᩠ᨨᨲᩥ, ᨠᩮᨶᨧᩥ ᨸᩃᩥᨻᩩᨴ᩠ᨵᩮᩤ ᩉᩮᩣᨲᩥ, ᩋᩣᨸᨴᩤᩈᩩ, ᩏᨾ᩠ᨾᨲ᩠ᨲᨠᩔ, ᩋᩣᨴᩥᨠᨾ᩠ᨾᩥᨠᩔᩣᨲᩥ.

</Paragraph>
</Division>

<Paragraph number="414" type="center" book="paci">
ᨴᩩᨲᩥᨿᩈᩮᨶᩣᩈᨶᩈᩥᨠ᩠ᨡᩣᨸᨴᩴ ᨶᩥᨭ᩠ᨮᩥᨲᩴ ᨸᨬ᩠ᨧᨾᩴ.
</Paragraph>