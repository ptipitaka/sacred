---
title: "1.5.4.5 ᨸᩅᩤᩁᨱᩣᩈᩥᨠ᩠ᨡᩣᨸᨴ"
tableOfContents: false
sidebar:
  order: 6
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="236" book="paci">

<Paragraph number="765" book="paci">
ᨲᩮᨶ ᩈᨾᨿᩮᨶ ᨻᩩᨴ᩠ᨵᩮᩤ ᨽᨣᩅᩤ ᩈᩣᩅᨲ᩠ᨳᩥᨿᩴ ᩅᩥᩉᩁᨲᩥ ᨩᩮᨲᩅᨶᩮ ᩋᨶᩣᨳᨸᩥᨱ᩠ᨯᩥᨠᩔ ᩋᩣᩁᩣᨾᩮ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨻᩕᩣᩉ᩠ᨾᨱᩮᩣ ᨽᩥᨠ᩠ᨡᩪ ᨶᩥᨾᨶ᩠ᨲᩮᨲ᩠ᩅᩣ ᨽᩮᩣᨩᩮᩈᩥ. ᨽᩥᨠ᩠ᨡᩪ ᨽᩩᨲ᩠ᨲᩣᩅᩦ ᨸᩅᩤᩁᩥᨲᩣ ᨬᩣᨲᩥᨠᩩᩃᩣᨶᩥ ᨣᨶ᩠ᨲ᩠ᩅᩣ ᩑᨠᨧ᩠ᨧᩮ ᨽᩩᨬ᩠ᨩᩥᩴᩈᩩ ᩑᨠᨧ᩠ᨧᩮ ᨸᩥᨱ᩠ᨯᨸᩣᨲᩴ ᩋᩣᨴᩤᨿ ᩋᨣᨾᩴᩈᩩ. ᩋᨳ ᨡᩮᩣ ᩈᩮᩣ ᨻᩕᩣᩉ᩠ᨾᨱᩮᩣ ᨸᨭᩥᩅᩥᩔᨠᩮ ᩑᨲᨴᩅᩮᩤᨧ—  “ᨽᩥᨠ᩠ᨡᩪ ᨾᨿᩣ, ᩋᨿ᩠ᨿᩣ, ᩈᨶ᩠ᨲᨸ᩠ᨸᩥᨲᩣ. ᩑᨳ, ᨲᩩᨾ᩠ᩉᩮᨸᩥ ᩈᨶ᩠ᨲᨸ᩠ᨸᩮᩔᩣᨾᩦ”ᨲᩥ. ᨲᩮ ᩑᩅᨾᩣᩉᩴᩈᩩ—  “ᨠᩥᩴ ᨲ᩠ᩅᩴ, ᩋᨿ᩠ᨿᩮᩣ, ᩋᨾ᩠ᩉᩮ ᩈᨶ᩠ᨲᨸ᩠ᨸᩮᩔᩈᩥ? ᨿᩮᨸᩥ ᨲᨿᩣ ᨶᩥᨾᨶ᩠ᨲᩥᨲᩣ ᨲᩮᨸᩥ ᩋᨾ᩠ᩉᩣᨠᩴ ᨥᩁᩣᨶᩥ ᩋᩣᨣᨶ᩠ᨲ᩠ᩅᩣ ᩑᨠᨧ᩠ᨧᩮ ᨽᩩᨬ᩠ᨩᩥᩴᩈᩩ ᩑᨠᨧ᩠ᨧᩮ ᨸᩥᨱ᩠ᨯᨸᩣᨲᩴ ᩋᩣᨴᩤᨿ ᩋᨣᨾᩴᩈᩪ”ᨲᩥ.
</Paragraph>

<Paragraph number="766" book="paci">
ᩋᨳ ᨡᩮᩣ ᩈᩮᩣ ᨻᩕᩣᩉ᩠ᨾᨱᩮᩣ ᩏᨩ᩠ᨫᩣᨿᨲᩥ ᨡᩥᨿ᩠ᨿᨲᩥ ᩅᩥᨸᩣᨧᩮᨲᩥ—  “ᨠᨳᨬ᩠ᩉᩥ ᨶᩣᨾ ᨽᨴᨶ᩠ᨲᩣ ᩋᨾ᩠ᩉᩣᨠᩴ ᨥᩁᩮ ᨽᩩᨬ᩠ᨩᩥᨲ᩠ᩅᩣ ᩋᨬ᩠ᨬᨲᩕ ᨽᩩᨬ᩠ᨩᩥᩔᨶ᩠ᨲᩥ. ᨶ ᨧᩣᩉᩴ ᨸᨭᩥᨻᩃᩮᩣ ᨿᩣᩅᨴᨲ᩠ᨳᩴ ᨴᩤᨲᩩᨶ᩺”ᨲᩥ.
</Paragraph>

<Paragraph number="767" book="paci">
ᩋᩔᩮᩣᩈᩩᩴ ᨡᩮᩣ ᨽᩥᨠ᩠ᨡᩪ ᨲᩔ ᨻᩕᩣᩉ᩠ᨾᨱᩔ ᩏᨩ᩠ᨫᩣᨿᨶ᩠ᨲᩔ ᨡᩥᨿ᩠ᨿᨶ᩠ᨲᩔ ᩅᩥᨸᩣᨧᩮᨶ᩠ᨲᩔ. ᨿᩮ ᨲᩮ ᨽᩥᨠ᩠ᨡᩪ ᩋᨸ᩠ᨸᩥᨧ᩠ᨨᩣ …ᨸᩮ…  ᨲᩮ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᨽᩥᨠ᩠ᨡᩪ ᨽᩩᨲ᩠ᨲᩣᩅᩦ ᨸᩅᩤᩁᩥᨲᩣ ᩋᨬ᩠ᨬᨲᩕ ᨽᩩᨬ᩠ᨩᩥᩔᨶ᩠ᨲᩦ”ᨲᩥ …ᨸᩮ…  “ᩈᨧ᩠ᨧᩴ ᨠᩥᩁ, ᨽᩥᨠ᩠ᨡᩅᩮ, ᨽᩥᨠ᩠ᨡᩪ ᨽᩩᨲ᩠ᨲᩣᩅᩦ ᨸᩅᩤᩁᩥᨲᩣ ᩋᨬ᩠ᨬᨲᩕ ᨽᩩᨬ᩠ᨩᨶ᩠ᨲᩦ”ᨲᩥ? “ᩈᨧ᩠ᨧᩴ, ᨽᨣᩅᩤ”ᨲᩥ. ᩅᩥᨣᩁᩉᩥ ᨻᩩᨴ᩠ᨵᩮᩤ ᨽᨣᩅᩤ …ᨸᩮ…  ᨠᨳᨬ᩠ᩉᩥ ᨶᩣᨾ ᨲᩮ, ᨽᩥᨠ᩠ᨡᩅᩮ, ᨾᩮᩣᨥᨸᩩᩁᩥᩈᩣ ᨽᩩᨲ᩠ᨲᩣᩅᩦ ᨸᩅᩤᩁᩥᨲᩣ ᩋᨬ᩠ᨬᨲᩕ ᨽᩩᨬ᩠ᨩᩥᩔᨶ᩠ᨲᩥ. ᨶᩮᨲᩴ, ᨽᩥᨠ᩠ᨡᩅᩮ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ …ᨸᩮ…  ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᩮᨿ᩠ᨿᩣᨳ—
</Paragraph>

<Paragraph number="768" book="paci">
<Emphasis>“ᨿᩮᩣ ᨸᨶ ᨽᩥᨠ᩠ᨡᩩ ᨽᩩᨲ᩠ᨲᩣᩅᩦ ᨸᩅᩤᩁᩥᨲᩮᩣ ᨡᩣᨴᨶᩦᨿᩴ ᩅᩤ ᨽᩮᩣᨩᨶᩦᨿᩴ ᩅᩤ ᨡᩣᨴᩮᨿ᩠ᨿ ᩅᩤ ᨽᩩᨬ᩠ᨩᩮᨿ᩠ᨿ ᩅᩤ, ᨸᩣᨧᩥᨲ᩠ᨲᩥᨿᨶ᩺”</Emphasis>ᨲᩥ.
</Paragraph>

<Paragraph number="769" book="paci">
ᩑᩅᨬ᩠ᨧᩥᨴᩴ ᨽᨣᩅᨲᩣ ᨽᩥᨠ᩠ᨡᩪᨶᩴ ᩈᩥᨠ᩠ᨡᩣᨸᨴᩴ ᨸᨬ᩠ᨬᨲ᩠ᨲᩴ ᩉᩮᩣᨲᩥ.
</Paragraph>

</Division>
<Division number="237" book="paci">

<Paragraph number="770" book="paci">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᨣᩥᩃᩣᨶᩣᨶᩴ ᨽᩥᨠ᩠ᨡᩪᨶᩴ ᨸᨱᩦᨲᩮ ᨸᩥᨱ᩠ᨯᨸᩣᨲᩮ ᨶᩦᩉᩁᨶ᩠ᨲᩥ. ᨣᩥᩃᩣᨶᩣ ᨶ ᨧᩥᨲ᩠ᨲᩁᩪᨸᩴ ᨽᩩᨬ᩠ᨩᨶ᩠ᨲᩥ. ᨲᩣᨶᩥ ᨽᩥᨠ᩠ᨡᩪ ᨨᨭ᩠ᨭᩮᨶ᩠ᨲᩥ. ᩋᩔᩮᩣᩈᩥ ᨡᩮᩣ ᨽᨣᩅᩤ ᩏᨧ᩠ᨧᩣᩈᨴ᩠ᨴᩴ ᨾᩉᩣᩈᨴ᩠ᨴᩴ ᨠᩣᨠᩮᩣᩁᩅᩈᨴ᩠ᨴᩴ. ᩈᩩᨲ᩠ᩅᩣᨶ ᩋᩣᨿᩈ᩠ᨾᨶ᩠ᨲᩴ ᩋᩣᨶᨶ᩠ᨴᩴ ᩋᩣᨾᨶ᩠ᨲᩮᩈᩥ—  “ᨠᩥᩴ ᨶᩩ ᨡᩮᩣ ᩈᩮᩣ, ᩋᩣᨶᨶ᩠ᨴ, ᩏᨧ᩠ᨧᩣᩈᨴ᩠ᨴᩮᩤ ᨾᩉᩣᩈᨴ᩠ᨴᩮᩤ ᨠᩣᨠᩮᩣᩁᩅᩈᨴ᩠ᨴᩮᩤ”ᨲᩥ? ᩋᨳ ᨡᩮᩣ ᩋᩣᨿᩈ᩠ᨾᩣ ᩋᩣᨶᨶ᩠ᨴᩮᩣ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩥ. “ᨽᩩᨬ᩠ᨩᩮᨿ᩠ᨿᩩᩴ ᨸᨶᩣᨶᨶ᩠ᨴ, ᨽᩥᨠ᩠ᨡᩪ ᨣᩥᩃᩣᨶᩣᨲᩥᩁᩥᨲ᩠ᨲᨶ᩺”ᨲᩥ. “ᨶ ᨽᩩᨬ᩠ᨩᩮᨿ᩠ᨿᩩᩴ, ᨽᨣᩅᩤ”ᨲᩥ. ᩋᨳ ᨡᩮᩣ ᨽᨣᩅᩤ ᩑᨲᩈ᩠ᨾᩥᩴ ᨶᩥᨴᩤᨶᩮ ᩑᨲᩈ᩠ᨾᩥᩴ ᨸᨠᩁᨱᩮ ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨣᩥᩃᩣᨶᩔ ᨧ ᩋᨣᩥᩃᩣᨶᩔ ᨧ ᩋᨲᩥᩁᩥᨲ᩠ᨲᩴ ᨽᩩᨬ᩠ᨩᩥᨲᩩᩴ. ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩋᨲᩥᩁᩥᨲ᩠ᨲᩴ ᨠᩣᨲᨻ᩠ᨻᩴ—  ‘ᩋᩃᨾᩮᨲᩴ ᩈᨻ᩠ᨻᨶ᩺’ᨲᩥ. ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᩮᨿ᩠ᨿᩣᨳ—
</Paragraph>

</Division>
<Division number="238" book="paci">

<Paragraph number="771" book="paci">
<Emphasis>“ᨿᩮᩣ ᨸᨶ ᨽᩥᨠ᩠ᨡᩩ ᨽᩩᨲ᩠ᨲᩣᩅᩦ ᨸᩅᩤᩁᩥᨲᩮᩣ ᩋᨶᨲᩥᩁᩥᨲ᩠ᨲᩴ ᨡᩣᨴᨶᩦᨿᩴ ᩅᩤ ᨽᩮᩣᨩᨶᩦᨿᩴ ᩅᩤ ᨡᩣᨴᩮᨿ᩠ᨿ ᩅᩤ ᨽᩩᨬ᩠ᨩᩮᨿ᩠ᨿ ᩅᩤ, ᨸᩣᨧᩥᨲ᩠ᨲᩥᨿᨶ᩺”</Emphasis>ᨲᩥ. (*35*:<Emphasis>84</Emphasis>)
</Paragraph>

</Division>
<Division number="239" book="paci">

<Paragraph number="772" book="paci">
<Emphasis>ᨿᩮᩣ ᨸᨶᩣ</Emphasis>ᨲᩥ ᨿᩮᩣ ᨿᩣᨴᩥᩈᩮᩣ …ᨸᩮ…  <Emphasis>ᨽᩥᨠ᩠ᨡᩪ</Emphasis>ᨲᩥ …ᨸᩮ…  ᩋᨿᩴ ᩍᨾᩈ᩠ᨾᩥᩴ ᩋᨲ᩠ᨳᩮ ᩋᨵᩥᨸ᩠ᨸᩮᨲᩮᩣ ᨽᩥᨠ᩠ᨡᩪᨲᩥ.
</Paragraph>

<Paragraph number="773" book="paci">
<Emphasis>ᨽᩩᨲ᩠ᨲᩣᩅᩦ</Emphasis> ᨶᩣᨾ ᨸᨬ᩠ᨧᨶ᩠ᨶᩴ ᨽᩮᩣᨩᨶᩣᨶᩴ ᩋᨬ᩠ᨬᨲᩁᩴ ᨽᩮᩣᨩᨶᩴ ᩋᨶ᩠ᨲᨾᩈᩮᩣ ᨠᩩᩈᨣ᩠ᨣᩮᨶᨸᩥ ᨽᩩᨲ᩠ᨲᩴ ᩉᩮᩣᨲᩥ.
</Paragraph>

<Paragraph number="774" book="paci">
<Emphasis>ᨸᩅᩤᩁᩥᨲᩮᩣ</Emphasis> ᨶᩣᨾ ᩋᩈᨶᩴ ᨸᨬ᩠ᨬᩣᨿᨲᩥ, ᨽᩮᩣᨩᨶᩴ ᨸᨬ᩠ᨬᩣᨿᨲᩥ, ᩉᨲ᩠ᨳᨸᩣᩈᩮ ᨮᩥᨲᩮᩣ ᩋᨽᩥᩉᩁᨲᩥ, ᨸᨭᩥᨠ᩠ᨡᩮᨸᩮᩣ ᨸᨬ᩠ᨬᩣᨿᨲᩥ.
</Paragraph>

<Paragraph number="775" book="paci">
<Emphasis>ᩋᨶᨲᩥᩁᩥᨲ᩠ᨲᩴ</Emphasis> ᨶᩣᨾ ᩋᨠᨸ᩠ᨸᩥᨿᨠᨲᩴ ᩉᩮᩣᨲᩥ, ᩋᨸ᩠ᨸᨭᩥᨣ᩠ᨣᩉᩥᨲᨠᨲᩴ ᩉᩮᩣᨲᩥ, ᩋᨶᩩᨧ᩠ᨧᩣᩁᩥᨲᨠᨲᩴ ᩉᩮᩣᨲᩥ, ᩋᩉᨲ᩠ᨳᨸᩣᩈᩮ ᨠᨲᩴ ᩉᩮᩣᨲᩥ, ᩋᨽᩩᨲ᩠ᨲᩣᩅᩥᨶᩣ ᨠᨲᩴ ᩉᩮᩣᨲᩥ, ᨽᩩᨲ᩠ᨲᩣᩅᩥᨶᩣ ᨸᩅᩤᩁᩥᨲᩮᨶ ᩋᩣᩈᨶᩣ ᩅᩩᨭ᩠ᨮᩥᨲᩮᨶ ᨠᨲᩴ ᩉᩮᩣᨲᩥ, “ᩋᩃᨾᩮᨲᩴ ᩈᨻ᩠ᨻᨶ᩺”ᨲᩥ ᩋᩅᩩᨲ᩠ᨲᩴ ᩉᩮᩣᨲᩥ, ᨶ ᨣᩥᩃᩣᨶᩣᨲᩥᩁᩥᨲ᩠ᨲᩴ ᩉᩮᩣᨲᩥ—  ᩑᨲᩴ ᩋᨶᨲᩥᩁᩥᨲ᩠ᨲᩴ ᨶᩣᨾ.
</Paragraph>

<Paragraph number="776" book="paci">
<Emphasis>ᩋᨲᩥᩁᩥᨲ᩠ᨲᩴ</Emphasis> ᨶᩣᨾ ᨠᨸ᩠ᨸᩥᨿᨠᨲᩴ ᩉᩮᩣᨲᩥ, ᨸᨭᩥᨣ᩠ᨣᩉᩥᨲᨠᨲᩴ ᩉᩮᩣᨲᩥ, ᩏᨧ᩠ᨧᩣᩁᩥᨲᨠᨲᩴ ᩉᩮᩣᨲᩥ, ᩉᨲ᩠ᨳᨸᩣᩈᩮ ᨠᨲᩴ ᩉᩮᩣᨲᩥ, ᨽᩩᨲ᩠ᨲᩣᩅᩥᨶᩣ ᨠᨲᩴ ᩉᩮᩣᨲᩥ, ᨽᩩᨲ᩠ᨲᩣᩅᩥᨶᩣ ᨸᩅᩤᩁᩥᨲᩮᨶ ᩋᩣᩈᨶᩣ ᩋᩅᩩᨭ᩠ᨮᩥᨲᩮᨶ ᨠᨲᩴ ᩉᩮᩣᨲᩥ, “ᩋᩃᨾᩮᨲᩴ ᩈᨻ᩠ᨻᨶ᩺”ᨲᩥ ᩅᩩᨲ᩠ᨲᩴ ᩉᩮᩣᨲᩥ, ᨣᩥᩃᩣᨶᩣᨲᩥᩁᩥᨲ᩠ᨲᩴ ᩉᩮᩣᨲᩥ—  ᩑᨲᩴ ᩋᨲᩥᩁᩥᨲ᩠ᨲᩴ ᨶᩣᨾ.
</Paragraph>

<Paragraph number="777" book="paci">
<Emphasis>ᨡᩣᨴᨶᩦᨿᩴ</Emphasis> ᨶᩣᨾ ᨸᨬ᩠ᨧ ᨽᩮᩣᨩᨶᩣᨶᩥ—  ᨿᩣᨾᨠᩣᩃᩥᨠᩴ ᩈᨲ᩠ᨲᩣᩉᨠᩣᩃᩥᨠᩴ ᨿᩣᩅᨩᩦᩅᩥᨠᩴ ᨮᨸᩮᨲ᩠ᩅᩣ ᩋᩅᩈᩮᩈᩴ ᨡᩣᨴᨶᩦᨿᩴ ᨶᩣᨾ.
</Paragraph>

<Paragraph number="778" book="paci">
<Emphasis>ᨽᩮᩣᨩᨶᩦᨿᩴ</Emphasis> ᨶᩣᨾ ᨸᨬ᩠ᨧ ᨽᩮᩣᨩᨶᩣᨶᩥ—  ᩒᨴᨶᩮᩣ, ᨠᩩᨾ᩠ᨾᩣᩈᩮᩣ, ᩈᨲ᩠ᨲᩩ, ᨾᨧ᩠ᨨᩮᩣ, ᨾᩴᩈᩴ.
</Paragraph>

<Paragraph number="779" book="paci">
“ᨡᩣᨴᩥᩔᩣᨾᩥ ᨽᩩᨬ᩠ᨩᩥᩔᩣᨾᩦ”ᨲᩥ ᨸᨭᩥᨣ᩠ᨣᨱ᩠ᩉᩣᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ ᩋᨩ᩠ᨫᩮᩣᩉᩣᩁᩮ ᩋᨩ᩠ᨫᩮᩣᩉᩣᩁᩮ ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

</Division>
<Division number="240" book="paci">

<Paragraph number="780" book="paci">
ᩋᨶᨲᩥᩁᩥᨲ᩠ᨲᩮ ᩋᨶᨲᩥᩁᩥᨲ᩠ᨲᩈᨬ᩠ᨬᩦ ᨡᩣᨴᨶᩦᨿᩴ ᩅᩤ ᨽᩮᩣᨩᨶᩦᨿᩴ ᩅᩤ ᨡᩣᨴᨲᩥ ᩅᩤ ᨽᩩᨬ᩠ᨩᨲᩥ ᩅᩤ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ. ᩋᨶᨲᩥᩁᩥᨲ᩠ᨲᩮ ᩅᩮᨾᨲᩥᨠᩮᩣ ᨡᩣᨴᨶᩦᨿᩴ ᩅᩤ ᨽᩮᩣᨩᨶᩦᨿᩴ ᩅᩤ ᨡᩣᨴᨲᩥ ᩅᩤ ᨽᩩᨬ᩠ᨩᨲᩥ ᩅᩤ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ. ᩋᨶᨲᩥᩁᩥᨲ᩠ᨲᩮ ᩋᨲᩥᩁᩥᨲ᩠ᨲᩈᨬ᩠ᨬᩦ ᨡᩣᨴᨶᩦᨿᩴ ᩅᩤ ᨽᩮᩣᨩᨶᩦᨿᩴ ᩅᩤ ᨡᩣᨴᨲᩥ ᩅᩤ ᨽᩩᨬ᩠ᨩᨲᩥ ᩅᩤ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

<Paragraph number="781" book="paci">
ᨿᩣᨾᨠᩣᩃᩥᨠᩴ ᩈᨲ᩠ᨲᩣᩉᨠᩣᩃᩥᨠᩴ ᨿᩣᩅᨩᩦᩅᩥᨠᩴ ᩋᩣᩉᩣᩁᨲ᩠ᨳᩣᨿ ᨸᨭᩥᨣ᩠ᨣᨱ᩠ᩉᩣᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨩ᩠ᨫᩮᩣᩉᩣᩁᩮ ᩋᨩ᩠ᨫᩮᩣᩉᩣᩁᩮ ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨲᩥᩁᩥᨲ᩠ᨲᩮ ᩋᨶᨲᩥᩁᩥᨲ᩠ᨲᩈᨬ᩠ᨬᩦ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨲᩥᩁᩥᨲ᩠ᨲᩮ ᩅᩮᨾᨲᩥᨠᩮᩣ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨲᩥᩁᩥᨲ᩠ᨲᩮ ᩋᨲᩥᩁᩥᨲ᩠ᨲᩈᨬ᩠ᨬᩦ, ᩋᨶᩣᨸᨲ᩠ᨲᩥ.
</Paragraph>

</Division>
<Division number="241" book="paci">

<Paragraph number="782" book="paci">
ᩋᨶᩣᨸᨲ᩠ᨲᩥ—  ᩋᨲᩥᩁᩥᨲ᩠ᨲᩴ ᨠᩣᩁᩣᨸᩮᨲ᩠ᩅᩣ ᨽᩩᨬ᩠ᨩᨲᩥ, “ᩋᨲᩥᩁᩥᨲ᩠ᨲᩴ ᨠᩣᩁᩣᨸᩮᨲ᩠ᩅᩣ ᨽᩩᨬ᩠ᨩᩥᩔᩣᨾᩦ”ᨲᩥ ᨸᨭᩥᨣ᩠ᨣᨱ᩠ᩉᩣᨲᩥ, ᩋᨬ᩠ᨬᩔᨲ᩠ᨳᩣᨿ ᩉᩁᨶ᩠ᨲᩮᩣ ᨣᨧ᩠ᨨᨲᩥ, ᨣᩥᩃᩣᨶᩔ ᩈᩮᩈᨠᩴ ᨽᩩᨬ᩠ᨩᨲᩥ, ᨿᩣᨾᨠᩣᩃᩥᨠᩴ ᩈᨲ᩠ᨲᩣᩉᨠᩣᩃᩥᨠᩴ ᨿᩣᩅᨩᩦᩅᩥᨠᩴ ᩈᨲᩥ ᨸᨧ᩠ᨧᨿᩮ ᨸᩁᩥᨽᩩᨬ᩠ᨩᨲᩥ, ᩏᨾ᩠ᨾᨲ᩠ᨲᨠᩔ, ᩋᩣᨴᩥᨠᨾ᩠ᨾᩥᨠᩔᩣᨲᩥ.

</Paragraph>
</Division>

<Paragraph number="783" type="center" book="paci">
ᨸᩅᩤᩁᨱᩣᩈᩥᨠ᩠ᨡᩣᨸᨴᩴ ᨶᩥᨭ᩠ᨮᩥᨲᩴ ᨸᨬ᩠ᨧᨾᩴ.
</Paragraph>