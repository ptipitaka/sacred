---
title: "1.6.4 ᨧᨲᩩᨲ᩠ᨳᨸᩣᨭᩥᨴᩮᩈᨶᩦᨿᩈᩥᨠ᩠ᨡᩣᨸᨴ"
tableOfContents: false
sidebar:
  order: 4
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="570" book="paci">

<Paragraph number="1656" book="paci">
ᨲᩮᨶ ᩈᨾᨿᩮᨶ ᨻᩩᨴ᩠ᨵᩮᩤ ᨽᨣᩅᩤ ᩈᨠ᩠ᨠᩮᩈᩩ ᩅᩥᩉᩁᨲᩥ ᨠᨸᩥᩃᩅᨲ᩠ᨳᩩᩈ᩠ᨾᩥᩴ ᨶᩥᨣᩕᩮᩤᨵᩤᩁᩣᨾᩮ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩈᩣᨠᩥᨿᨴᩤᩈᨠᩣ ᩋᩅᩁᩩᨴ᩠ᨵᩤ ᩉᩮᩣᨶ᩠ᨲᩥ. ᩈᩣᨠᩥᨿᩣᨶᩥᨿᩮᩣ ᩍᨧ᩠ᨨᨶ᩠ᨲᩥ ᩋᩣᩁᨬ᩠ᨬᨠᩮᩈᩩ ᩈᩮᨶᩣᩈᨶᩮᩈᩩ ᨽᨲ᩠ᨲᩴ ᨠᩣᨲᩩᩴ. ᩋᩔᩮᩣᩈᩩᩴ ᨡᩮᩣ ᩈᩣᨠᩥᨿᨴᩤᩈᨠᩣ—  “ᩈᩣᨠᩥᨿᩣᨶᩥᨿᩮᩣ ᨠᩥᩁ ᩋᩣᩁᨬ᩠ᨬᨠᩮᩈᩩ ᩈᩮᨶᩣᩈᨶᩮᩈᩩ ᨽᨲ᩠ᨲᩴ ᨠᨲ᩠ᨲᩩᨠᩣᨾᩣ”ᨲᩥ. ᨲᩮ ᨾᨣ᩠ᨣᩮ ᨸᩁᩥᨿᩩᨭ᩠ᨮᩥᩴᩈᩩ. ᩈᩣᨠᩥᨿᩣᨶᩥᨿᩮᩣ ᨸᨱᩦᨲᩴ ᨡᩣᨴᨶᩦᨿᩴ ᨽᩮᩣᨩᨶᩦᨿᩴ ᩋᩣᨴᩤᨿ ᩋᩣᩁᨬ᩠ᨬᨠᩴ ᩈᩮᨶᩣᩈᨶᩴ ᩋᨣᨾᩴᩈᩩ. ᩈᩣᨠᩥᨿᨴᩤᩈᨠᩣ ᨶᩥᨠ᩠ᨡᨾᩥᨲ᩠ᩅᩣ ᩈᩣᨠᩥᨿᩣᨶᩥᨿᩮᩣ ᩋᨧ᩠ᨨᩥᨶ᩠ᨴᩥᩴᩈᩩ ᨧ ᨴᩪᩈᩮᩈᩩᨬ᩠ᨧ. ᩈᩣᨠᩥᨿᩣ ᨶᩥᨠ᩠ᨡᨾᩥᨲ᩠ᩅᩣ ᨲᩮ ᨧᩮᩣᩁᩮ ᩈᨽᨱ᩠ᨯᩮ ᨣᩉᩮᨲ᩠ᩅᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᨽᨴᨶ᩠ᨲᩣ ᩋᩣᩁᩣᨾᩮ ᨧᩮᩣᩁᩮ ᨸᨭᩥᩅᩈᨶ᩠ᨲᩮ ᨶᩣᩁᩮᩣᨧᩮᩔᨶ᩠ᨲᩦ”ᨲᩥ.
</Paragraph>

<Paragraph number="1657" book="paci">
ᩋᩔᩮᩣᩈᩩᩴ ᨡᩮᩣ ᨽᩥᨠ᩠ᨡᩪ ᩈᩣᨠᩥᨿᩣᨶᩴ ᩏᨩ᩠ᨫᩣᨿᨶ᩠ᨲᩣᨶᩴ ᨡᩥᨿ᩠ᨿᨶ᩠ᨲᩣᨶᩴ ᩅᩥᨸᩣᨧᩮᨶ᩠ᨲᩣᨶᩴ. ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. ᩋᨳ ᨡᩮᩣ ᨽᨣᩅᩤ ᩑᨲᩈ᩠ᨾᩥᩴ ᨶᩥᨴᩤᨶᩮ ᩑᨲᩈ᩠ᨾᩥᩴ ᨸᨠᩁᨱᩮ ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᨲᩮᨶ ᩉᩥ, ᨽᩥᨠ᩠ᨡᩅᩮ, ᨽᩥᨠ᩠ᨡᩪᨶᩴ ᩈᩥᨠ᩠ᨡᩣᨸᨴᩴ ᨸᨬ᩠ᨬᨸᩮᩔᩣᨾᩥ ᨴᩈ ᩋᨲ᩠ᨳᩅᩈᩮ ᨸᨭᩥᨧ᩠ᨧ ᩈᩴᨥᩈᩩᨭ᩠ᨮᩩᨲᩣᨿ …ᨸᩮ…  ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᩮᨿ᩠ᨿᩣᨳ—
</Paragraph>

<Paragraph number="1658" book="paci">
<Emphasis>“ᨿᩣᨶᩥ ᨡᩮᩣ ᨸᨶ ᨲᩣᨶᩥ ᩋᩣᩁᨬ᩠ᨬᨠᩣᨶᩥ ᩈᩮᨶᩣᩈᨶᩣᨶᩥ ᩈᩣᩈᩘᨠᩈᨾ᩠ᨾᨲᩣᨶᩥ ᩈᨸ᩠ᨸᨭᩥᨽᨿᩣᨶᩥ, ᨿᩮᩣ ᨸᨶ ᨽᩥᨠ᩠ᨡᩩ ᨲᨳᩣᩁᩪᨸᩮᩈᩩ ᩈᩮᨶᩣᩈᨶᩮᩈᩩ ᨸᩩᨻ᩠ᨻᩮ ᩋᨸ᩠ᨸᨭᩥᩈᩴᩅᩥᨴᩥᨲᩴ ᨡᩣᨴᨶᩦᨿᩴ</Emphasis> <Emphasis>ᩅᩤ ᨽᩮᩣᨩᨶᩦᨿᩴ ᩅᩤ ᩋᨩ᩠ᨫᩣᩁᩣᨾᩮ ᩈᩉᨲ᩠ᨳᩣ ᨸᨭᩥᨣ᩠ᨣᩉᩮᨲ᩠ᩅᩣ ᨡᩣᨴᩮᨿ᩠ᨿ ᩅᩤ ᨽᩩᨬ᩠ᨩᩮᨿ᩠ᨿ ᩅᩤ, ᨸᨭᩥᨴᩮᩈᩮᨲᨻ᩠ᨻᩴ ᨲᩮᨶ ᨽᩥᨠ᩠ᨡᩩᨶᩣ—  ‘ᨣᩤᩁᨿ᩠ᩉᩴ, ᩋᩣᩅᩩᩈᩮᩣ, ᨵᨾ᩠ᨾᩴ ᩋᩣᨸᨩ᩠ᨩᩥᩴ ᩋᩈᨸ᩠ᨸᩣᨿᩴ ᨸᩣᨭᩥᨴᩮᩈᨶᩦᨿᩴ ᨲᩴ ᨸᨭᩥᨴᩮᩈᩮᨾᩦ’”</Emphasis>ᨲᩥ.
</Paragraph>

<Paragraph number="1659" book="paci">
ᩑᩅᨬ᩠ᨧᩥᨴᩴ ᨽᨣᩅᨲᩣ ᨽᩥᨠ᩠ᨡᩪᨶᩴ ᩈᩥᨠ᩠ᨡᩣᨸᨴᩴ ᨸᨬ᩠ᨬᨲ᩠ᨲᩴ ᩉᩮᩣᨲᩥ.
</Paragraph>

</Division>
<Division number="571" book="paci">

<Paragraph number="1660" book="paci">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᩋᩣᩁᨬ᩠ᨬᨠᩮᩈᩩ ᩈᩮᨶᩣᩈᨶᩮᩈᩩ ᨣᩥᩃᩣᨶᩮᩣ ᩉᩮᩣᨲᩥ. ᨾᨶᩩᩔᩣ ᨡᩣᨴᨶᩦᨿᩴ ᩅᩤ ᨽᩮᩣᨩᨶᩦᨿᩴ ᩅᩤ ᩋᩣᨴᩤᨿ ᩋᩣᩁᨬ᩠ᨬᨠᩴ ᩈᩮᨶᩣᩈᨶᩴ ᩋᨣᨾᩴᩈᩩ. ᩋᨳ ᨡᩮᩣ ᨲᩮ ᨾᨶᩩᩔᩣ ᨲᩴ ᨽᩥᨠ᩠ᨡᩩᩴ ᩑᨲᨴᩅᩮᩤᨧᩩᩴ—  “ᨽᩩᨬ᩠ᨩᨳ, ᨽᨶ᩠ᨲᩮ”ᨲᩥ. ᩋᨳ ᨡᩮᩣ ᩈᩮᩣ ᨽᩥᨠ᩠ᨡᩩ—  “ᨽᨣᩅᨲᩣ ᨸᨭᩥᨠ᩠ᨡᩥᨲ᩠ᨲᩴ ᩋᩣᩁᨬ᩠ᨬᨠᩮᩈᩩ ᩈᩮᨶᩣᩈᨶᩮᩈᩩ ᨡᩣᨴᨶᩦᨿᩴ ᩅᩤ ᨽᩮᩣᨩᨶᩦᨿᩴ ᩅᩤ ᩈᩉᨲ᩠ᨳᩣ ᨸᨭᩥᨣ᩠ᨣᩉᩮᨲ᩠ᩅᩣ ᨡᩣᨴᩥᨲᩩᩴ ᨽᩩᨬ᩠ᨩᩥᨲᩩᨶ᩺”ᨲᩥ ᨠᩩᨠ᩠ᨠᩩᨧ᩠ᨧᩣᨿᨶ᩠ᨲᩮᩣ ᨶ ᨸᨭᩥᨣ᩠ᨣᩉᩮᩈᩥ, ᨶᩣᩈᨠ᩠ᨡᩥ ᨸᩥᨱ᩠ᨯᩣᨿ ᨧᩁᩥᨲᩩᩴ, ᨨᩥᨶ᩠ᨶᨽᨲ᩠ᨲᩮᩣ ᩋᩉᩮᩣᩈᩥ.
</Paragraph>

<Paragraph number="1661" book="paci">
ᩋᨳ ᨡᩮᩣ ᩈᩮᩣ ᨽᩥᨠ᩠ᨡᩩ ᨽᩥᨠ᩠ᨡᩪᨶᩴ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩥ. ᨽᩥᨠ᩠ᨡᩪ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. ᩋᨳ ᨡᩮᩣ ᨽᨣᩅᩤ ᩑᨲᩈ᩠ᨾᩥᩴ ᨶᩥᨴᩤᨶᩮ ᩑᨲᩈ᩠ᨾᩥᩴ ᨸᨠᩁᨱᩮ ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨣᩥᩃᩣᨶᩮᨶ ᨽᩥᨠ᩠ᨡᩩᨶᩣ ᩋᩣᩁᨬ᩠ᨬᨠᩮᩈᩩ ᩈᩮᨶᩣᩈᨶᩮᩈᩩ ᨸᩩᨻ᩠ᨻᩮ ᩋᨸ᩠ᨸᨭᩥᩈᩴᩅᩥᨴᩥᨲᩴ ᨡᩣᨴᨶᩦᨿᩴ ᩅᩤ ᨽᩮᩣᨩᨶᩦᨿᩴ ᩅᩤ ᩈᩉᨲ᩠ᨳᩣ ᨸᨭᩥᨣ᩠ᨣᩉᩮᨲ᩠ᩅᩣ ᨡᩣᨴᩥᨲᩩᩴ ᨽᩩᨬ᩠ᨩᩥᨲᩩᩴ. ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᩮᨿ᩠ᨿᩣᨳ—
</Paragraph>

</Division>
<Division number="572" book="paci">

<Paragraph number="1662" book="paci">
<Emphasis>“ᨿᩣᨶᩥ ᨡᩮᩣ ᨸᨶ ᨲᩣᨶᩥ ᩋᩣᩁᨬ᩠ᨬᨠᩣᨶᩥ ᩈᩮᨶᩣᩈᨶᩣᨶᩥ ᩈᩣᩈᩘᨠᩈᨾ᩠ᨾᨲᩣᨶᩥ ᩈᨸ᩠ᨸᨭᩥᨽᨿᩣᨶᩥ, ᨿᩮᩣ ᨸᨶ ᨽᩥᨠ᩠ᨡᩩ ᨲᨳᩣᩁᩪᨸᩮᩈᩩ ᩈᩮᨶᩣᩈᨶᩮᩈᩩ ᨸᩩᨻ᩠ᨻᩮ ᩋᨸ᩠ᨸᨭᩥᩈᩴᩅᩥᨴᩥᨲᩴ ᨡᩣᨴᨶᩦᨿᩴ ᩅᩤ ᨽᩮᩣᨩᨶᩦᨿᩴ ᩅᩤ ᩋᨩ᩠ᨫᩣᩁᩣᨾᩮ ᩈᩉᨲ᩠ᨳᩣ ᨸᨭᩥᨣ᩠ᨣᩉᩮᨲ᩠ᩅᩣ ᩋᨣᩥᩃᩣᨶᩮᩣ ᨡᩣᨴᩮᨿ᩠ᨿ ᩅᩤ ᨽᩩᨬ᩠ᨩᩮᨿ᩠ᨿ ᩅᩤ, ᨸᨭᩥᨴᩮᩈᩮᨲᨻ᩠ᨻᩴ ᨲᩮᨶ ᨽᩥᨠ᩠ᨡᩩᨶᩣ—  ‘ᨣᩤᩁᨿ᩠ᩉᩴ, ᩋᩣᩅᩩᩈᩮᩣ, ᨵᨾ᩠ᨾᩴ ᩋᩣᨸᨩ᩠ᨩᩥᩴ ᩋᩈᨸ᩠ᨸᩣᨿᩴ ᨸᩣᨭᩥᨴᩮᩈᨶᩦᨿᩴ, ᨲᩴ ᨸᨭᩥᨴᩮᩈᩮᨾᩦ’”</Emphasis>ᨲᩥ. (*4*:<Emphasis>145</Emphasis>)
</Paragraph>

</Division>
<Division number="573" book="paci">

<Paragraph number="1663" book="paci">
<Emphasis>ᨿᩣᨶᩥ ᨡᩮᩣ ᨸᨶ ᨲᩣᨶᩥ ᩋᩣᩁᨬ᩠ᨬᨠᩣᨶᩥ ᩈᩮᨶᩣᩈᨶᩣᨶᩦ</Emphasis>ᨲᩥ <Emphasis>ᩋᩣᩁᨬ᩠ᨬᨠᩴ</Emphasis> ᨶᩣᨾ <Emphasis>ᩈᩮᨶᩣᩈᨶᩴ</Emphasis> ᨸᨬ᩠ᨧᨵᨶᩩᩈᨲᩥᨠᩴ ᨸᨧ᩠ᨨᩥᨾᩴ.
</Paragraph>

<Paragraph number="1664" book="paci">
<Emphasis>ᩈᩣᩈᩘᨠᩴ</Emphasis> ᨶᩣᨾ ᩋᩣᩁᩣᨾᩮ ᩋᩣᩁᩣᨾᩪᨸᨧᩣᩁᩮ ᨧᩮᩣᩁᩣᨶᩴ ᨶᩥᩅᩥᨭ᩠ᨮᩮᩣᨠᩣᩈᩮᩣ ᨴᩥᩔᨲᩥ, ᨽᩩᨲ᩠ᨲᩮᩣᨠᩣᩈᩮᩣ ᨴᩥᩔᨲᩥ, ᨮᩥᨲᩮᩣᨠᩣᩈᩮᩣ ᨴᩥᩔᨲᩥ, ᨶᩥᩈᩥᨶ᩠ᨶᩮᩣᨠᩣᩈᩮᩣ ᨴᩥᩔᨲᩥ, ᨶᩥᨸᨶ᩠ᨶᩮᩣᨠᩣᩈᩮᩣ ᨴᩥᩔᨲᩥ.
</Paragraph>

<Paragraph number="1665" book="paci">
<Emphasis>ᩈᨸ᩠ᨸᨭᩥᨽᨿᩴ</Emphasis> ᨶᩣᨾ ᩋᩣᩁᩣᨾᩮ ᩋᩣᩁᩣᨾᩪᨸᨧᩣᩁᩮ ᨧᩮᩣᩁᩮᩉᩥ ᨾᨶᩩᩔᩣ ᩉᨲᩣ ᨴᩥᩔᨶ᩠ᨲᩥ, ᩅᩥᩃᩩᨲ᩠ᨲᩣ ᨴᩥᩔᨶ᩠ᨲᩥ, ᩋᩣᨠᩮᩣᨭᩥᨲᩣ ᨴᩥᩔᨶ᩠ᨲᩥ.
</Paragraph>

<Paragraph number="1666" book="paci">
<Emphasis>ᨿᩮᩣ ᨸᨶᩣ</Emphasis>ᨲᩥ ᨿᩮᩣ ᨿᩣᨴᩥᩈᩮᩣ …ᨸᩮ…  <Emphasis>ᨽᩥᨠ᩠ᨡᩪ</Emphasis>ᨲᩥ …ᨸᩮ…  ᩋᨿᩴ ᩍᨾᩈ᩠ᨾᩥᩴ ᩋᨲ᩠ᨳᩮ ᩋᨵᩥᨸ᩠ᨸᩮᨲᩮᩣ ᨽᩥᨠ᩠ᨡᩪᨲᩥ.
</Paragraph>

<Paragraph number="1667" book="paci">
<Emphasis>ᨲᨳᩣᩁᩪᨸᩮᩈᩩ ᩈᩮᨶᩣᩈᨶᩮᩈᩪ</Emphasis>ᨲᩥ ᩑᩅᩁᩪᨸᩮᩈᩩ ᩈᩮᨶᩣᩈᨶᩮᩈᩩ.
</Paragraph>

<Paragraph number="1668" book="paci">
<Emphasis>ᩋᨸ᩠ᨸᨭᩥᩈᩴᩅᩥᨴᩥᨲᩴ</Emphasis> ᨶᩣᨾ ᨸᨬ᩠ᨧᨶ᩠ᨶᩴ ᨸᨭᩥᩈᩴᩅᩥᨴᩥᨲᩴ, ᩑᨲᩴ ᩋᨸ᩠ᨸᨭᩥᩈᩴᩅᩥᨴᩥᨲᩴ ᨶᩣᨾ. ᩋᩣᩁᩣᨾᩴ ᩋᩣᩁᩣᨾᩪᨸᨧᩣᩁᩴ ᨮᨸᩮᨲ᩠ᩅᩣ ᨸᨭᩥᩈᩴᩅᩥᨴᩥᨲᩴ, ᩑᨲᩴ ᩋᨸ᩠ᨸᨭᩥᩈᩴᩅᩥᨴᩥᨲᩴ ᨶᩣᨾ.
</Paragraph>

<Paragraph number="1669" book="paci">
ᨸᨭᩥᩈᩴᩅᩥᨴᩥᨲᩴ ᨶᩣᨾ ᨿᩮᩣ ᨠᩮᩣᨧᩥ ᩍᨲ᩠ᨳᩦ ᩅᩤ ᨸᩩᩁᩥᩈᩮᩣ ᩅᩤ ᩋᩣᩁᩣᨾᩴ ᩋᩣᩁᩣᨾᩪᨸᨧᩣᩁᩴ ᩋᩣᨣᨶ᩠ᨲ᩠ᩅᩣ ᩋᩣᩁᩮᩣᨧᩮᨲᩥ—  “ᩍᨲ᩠ᨳᨶ᩠ᨶᩣᨾᩔ, ᨽᨶ᩠ᨲᩮ, ᨡᩣᨴᨶᩦᨿᩴ ᩅᩤ ᨽᩮᩣᨩᨶᩦᨿᩴ ᩅᩤ ᩋᩣᩉᩁᩥᩔᨶ᩠ᨲᩦ”ᨲᩥ. ᩈᨧᩮ ᩈᩣᩈᩘᨠᩴ ᩉᩮᩣᨲᩥ, ᩈᩣᩈᩘᨠᨶ᩠ᨲᩥ ᩋᩣᨧᩥᨠ᩠ᨡᩥᨲᨻ᩠ᨻᩴ; ᩈᨧᩮ ᩈᨸ᩠ᨸᨭᩥᨽᨿᩴ ᩉᩮᩣᨲᩥ, ᩈᨸ᩠ᨸᨭᩥᨽᨿᨶ᩠ᨲᩥ ᩋᩣᨧᩥᨠ᩠ᨡᩥᨲᨻ᩠ᨻᩴ; ᩈᨧᩮ—  “ᩉᩮᩣᨲᩩ, ᨽᨶ᩠ᨲᩮ, ᩋᩣᩉᩁᩥᨿᩥᩔᨲᩦ”ᨲᩥ ᨽᨱᨲᩥ, ᨧᩮᩣᩁᩣ ᩅᨲ᩠ᨲᨻ᩠ᨻᩣ—  “ᨾᨶᩩᩔᩣ ᩍᨵᩪᨸᨧᩁᨶ᩠ᨲᩥ ᩋᨸᩈᨠ᩠ᨠᨳᩣ”ᨲᩥ. ᨿᩣᨣᩩᨿᩣ ᨸᨭᩥᩈᩴᩅᩥᨴᩥᨲᩮ ᨲᩔᩣ ᨸᩁᩥᩅᩤᩁᩮᩣ ᩋᩣᩉᩁᩥᨿ᩠ᨿᨲᩥ, ᩑᨲᩴ ᨸᨭᩥᩈᩴᩅᩥᨴᩥᨲᩴ ᨶᩣᨾ. ᨽᨲ᩠ᨲᩮᨶ ᨸᨭᩥᩈᩴᩅᩥᨴᩥᨲᩮ ᨲᩔ ᨸᩁᩥᩅᩤᩁᩮᩣ ᩋᩣᩉᩁᩥᨿ᩠ᨿᨲᩥ, ᩑᨲᩴ ᨸᨭᩥᩈᩴᩅᩥᨴᩥᨲᩴ ᨶᩣᨾ. ᨡᩣᨴᨶᩦᨿᩮᨶ ᨸᨭᩥᩈᩴᩅᩥᨴᩥᨲᩮ ᨲᩔ ᨸᩁᩥᩅᩤᩁᩮᩣ ᩋᩣᩉᩁᩥᨿ᩠ᨿᨲᩥ, ᩑᨲᩴ ᨸᨭᩥᩈᩴᩅᩥᨴᩥᨲᩴ ᨶᩣᨾ. ᨠᩩᩃᩮᨶ ᨸᨭᩥᩈᩴᩅᩥᨴᩥᨲᩮ ᨿᩮᩣ ᨲᩈ᩠ᨾᩥᩴ ᨠᩩᩃᩮ ᨾᨶᩩᩔᩮᩣ ᨡᩣᨴᨶᩦᨿᩴ ᩅᩤ ᨽᩮᩣᨩᨶᩦᨿᩴ ᩅᩤ ᩋᩣᩉᩁᨲᩥ, ᩑᨲᩴ ᨸᨭᩥᩈᩴᩅᩥᨴᩥᨲᩴ ᨶᩣᨾ. ᨣᩤᨾᩮᨶ ᨸᨭᩥᩈᩴᩅᩥᨴᩥᨲᩮ ᨿᩮᩣ ᨲᩈ᩠ᨾᩥᩴ ᨣᩤᨾᩮ ᨾᨶᩩᩔᩮᩣ ᨡᩣᨴᨶᩦᨿᩴ ᩅᩤ ᨽᩮᩣᨩᨶᩦᨿᩴ ᩅᩤ ᩋᩣᩉᩁᨲᩥ, ᩑᨲᩴ ᨸᨭᩥᩈᩴᩅᩥᨴᩥᨲᩴ ᨶᩣᨾ. ᨸᩪᨣᩮᨶ ᨸᨭᩥᩈᩴᩅᩥᨴᩥᨲᩮ ᨿᩮᩣ ᨲᩈ᩠ᨾᩥᩴ ᨸᩪᨣᩮ ᨾᨶᩩᩔᩮᩣ ᨡᩣᨴᨶᩦᨿᩴ ᩅᩤ ᨽᩮᩣᨩᨶᩦᨿᩴ ᩅᩤ ᩋᩣᩉᩁᨲᩥ, ᩑᨲᩴ ᨸᨭᩥᩈᩴᩅᩥᨴᩥᨲᩴ ᨶᩣᨾ.
</Paragraph>

<Paragraph number="1670" book="paci">
<Emphasis>ᨡᩣᨴᨶᩦᨿᩴ</Emphasis> ᨶᩣᨾ ᨸᨬ᩠ᨧ ᨽᩮᩣᨩᨶᩣᨶᩥ—  ᨿᩣᨾᨠᩣᩃᩥᨠᩴ ᩈᨲ᩠ᨲᩣᩉᨠᩣᩃᩥᨠᩴ ᨿᩣᩅᨩᩦᩅᩥᨠᩴ ᨮᨸᩮᨲ᩠ᩅᩣ ᩋᩅᩈᩮᩈᩴ ᨡᩣᨴᨶᩦᨿᩴ ᨶᩣᨾ.
</Paragraph>

<Paragraph number="1671" book="paci">
<Emphasis>ᨽᩮᩣᨩᨶᩦᨿᩴ</Emphasis> ᨶᩣᨾ ᨸᨬ᩠ᨧ ᨽᩮᩣᨩᨶᩣᨶᩥ—  ᩒᨴᨶᩮᩣ, ᨠᩩᨾ᩠ᨾᩣᩈᩮᩣ, ᩈᨲ᩠ᨲᩩ, ᨾᨧ᩠ᨨᩮᩣ, ᨾᩴᩈᩴ.
</Paragraph>

<Paragraph number="1672" book="paci">
<Emphasis>ᩋᨩ᩠ᨫᩣᩁᩣᨾᩮᩣ</Emphasis> ᨶᩣᨾ ᨸᩁᩥᨠ᩠ᨡᩥᨲ᩠ᨲᩔ ᩋᩣᩁᩣᨾᩔ ᩋᨶ᩠ᨲᩮᩣᩋᩣᩁᩣᨾᩮᩣ. ᩋᨸᩁᩥᨠ᩠ᨡᩥᨲ᩠ᨲᩔ ᩏᨸᨧᩣᩁᩮᩣ.
</Paragraph>

<Paragraph number="1673" book="paci">
<Emphasis>ᩋᨣᩥᩃᩣᨶᩮᩣ</Emphasis> ᨶᩣᨾ ᩈᨠ᩠ᨠᩮᩣᨲᩥ ᨸᩥᨱ᩠ᨯᩣᨿ ᨧᩁᩥᨲᩩᩴ.
</Paragraph>

<Paragraph number="1674" book="paci">
<Emphasis>ᨣᩥᩃᩣᨶᩮᩣ</Emphasis> ᨶᩣᨾ ᨶ ᩈᨠ᩠ᨠᩮᩣᨲᩥ ᨸᩥᨱ᩠ᨯᩣᨿ ᨧᩁᩥᨲᩩᩴ.
</Paragraph>

<Paragraph number="1675" book="paci">
ᩋᨸ᩠ᨸᨭᩥᩈᩴᩅᩥᨴᩥᨲᩴ ᩋᨣᩥᩃᩣᨶᩮᩣ “ᨡᩣᨴᩥᩔᩣᨾᩥ ᨽᩩᨬ᩠ᨩᩥᩔᩣᨾᩦ”ᨲᩥ ᨸᨭᩥᨣ᩠ᨣᨱ᩠ᩉᩣᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨩ᩠ᨫᩮᩣᩉᩣᩁᩮ ᩋᨩ᩠ᨫᩮᩣᩉᩣᩁᩮ ᩋᩣᨸᨲ᩠ᨲᩥ ᨸᩣᨭᩥᨴᩮᩈᨶᩦᨿᩔ.
</Paragraph>

</Division>
<Division number="574" book="paci">

<Paragraph number="1676" book="paci">
ᩋᨸ᩠ᨸᨭᩥᩈᩴᩅᩥᨴᩥᨲᩮ ᩋᨸ᩠ᨸᨭᩥᩈᩴᩅᩥᨴᩥᨲᩈᨬ᩠ᨬᩦ ᨡᩣᨴᨶᩦᨿᩴ ᩅᩤ ᨽᩮᩣᨩᨶᩦᨿᩴ ᩅᩤ ᩋᨩ᩠ᨫᩣᩁᩣᨾᩮ ᩈᩉᨲ᩠ᨳᩣ ᨸᨭᩥᨣ᩠ᨣᩉᩮᨲ᩠ᩅᩣ ᩋᨣᩥᩃᩣᨶᩮᩣ ᨡᩣᨴᨲᩥ ᩅᩤ ᨽᩩᨬ᩠ᨩᨲᩥ ᩅᩤ, ᩋᩣᨸᨲ᩠ᨲᩥ ᨸᩣᨭᩥᨴᩮᩈᨶᩦᨿᩔ. ᩋᨸ᩠ᨸᨭᩥᩈᩴᩅᩥᨴᩥᨲᩮ ᩅᩮᨾᨲᩥᨠᩮᩣ ᨡᩣᨴᨶᩦᨿᩴ ᩅᩤ ᨽᩮᩣᨩᨶᩦᨿᩴ ᩅᩤ ᩋᨩ᩠ᨫᩣᩁᩣᨾᩮ ᩈᩉᨲ᩠ᨳᩣ ᨸᨭᩥᨣ᩠ᨣᩉᩮᨲ᩠ᩅᩣ ᩋᨣᩥᩃᩣᨶᩮᩣ ᨡᩣᨴᨲᩥ ᩅᩤ ᨽᩩᨬ᩠ᨩᨲᩥ ᩅᩤ, ᩋᩣᨸᨲ᩠ᨲᩥ ᨸᩣᨭᩥᨴᩮᩈᨶᩦᨿᩔ. ᩋᨸ᩠ᨸᨭᩥᩈᩴᩅᩥᨴᩥᨲᩮ ᨸᨭᩥᩈᩴᩅᩥᨴᩥᨲᩈᨬ᩠ᨬᩦ ᨡᩣᨴᨶᩦᨿᩴ ᩅᩤ ᨽᩮᩣᨩᨶᩦᨿᩴ ᩅᩤ ᩋᨩ᩠ᨫᩣᩁᩣᨾᩮ ᩈᩉᨲ᩠ᨳᩣ ᨸᨭᩥᨣ᩠ᨣᩉᩮᨲ᩠ᩅᩣ ᩋᨣᩥᩃᩣᨶᩮᩣ ᨡᩣᨴᨲᩥ ᩅᩤ ᨽᩩᨬ᩠ᨩᨲᩥ ᩅᩤ, ᩋᩣᨸᨲ᩠ᨲᩥ ᨸᩣᨭᩥᨴᩮᩈᨶᩦᨿᩔ.
</Paragraph>

<Paragraph number="1677" book="paci">
ᨿᩣᨾᨠᩣᩃᩥᨠᩴ ᩈᨲ᩠ᨲᩣᩉᨠᩣᩃᩥᨠᩴ ᨿᩣᩅᨩᩦᩅᩥᨠᩴ ᩋᩣᩉᩣᩁᨲ᩠ᨳᩣᨿ ᨸᨭᩥᨣ᩠ᨣᨱ᩠ᩉᩣᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨩ᩠ᨫᩮᩣᩉᩣᩁᩮ ᩋᨩ᩠ᨫᩮᩣᩉᩣᩁᩮ ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨸᨭᩥᩈᩴᩅᩥᨴᩥᨲᩮ ᩋᨸ᩠ᨸᨭᩥᩈᩴᩅᩥᨴᩥᨲᩈᨬ᩠ᨬᩦ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨸᨭᩥᩈᩴᩅᩥᨴᩥᨲᩮ ᩅᩮᨾᨲᩥᨠᩮᩣ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨸᨭᩥᩈᩴᩅᩥᨴᩥᨲᩮ ᨸᨭᩥᩈᩴᩅᩥᨴᩥᨲᩈᨬ᩠ᨬᩦ, ᩋᨶᩣᨸᨲ᩠ᨲᩥ.
</Paragraph>

</Division>
<Division number="575" book="paci">

<Paragraph number="1678" book="paci">
ᩋᨶᩣᨸᨲ᩠ᨲᩥ—  ᨸᨭᩥᩈᩴᩅᩥᨴᩥᨲᩮ, ᨣᩥᩃᩣᨶᩔ, ᨸᨭᩥᩈᩴᩅᩥᨴᩥᨲᩮ ᩅᩤ ᨣᩥᩃᩣᨶᩔ ᩅᩤ ᩈᩮᩈᨠᩴ ᨽᩩᨬ᩠ᨩᨲᩥ, ᨻᩉᩣᩁᩣᨾᩮ ᨸᨭᩥᨣ᩠ᨣᩉᩮᨲ᩠ᩅᩣ ᩋᨶ᩠ᨲᩮᩣᩋᩣᩁᩣᨾᩮ ᨽᩩᨬ᩠ᨩᨲᩥ, ᨲᨲ᩠ᨳ ᨩᩣᨲᨠᩴ ᨾᩪᩃᩴ ᩅᩤ ᨲᨧᩴ ᩅᩤ ᨸᨲ᩠ᨲᩴ ᩅᩤ ᨸᩩᨸ᩠ᨹᩴ ᩅᩤ ᨹᩃᩴ ᩅᩤ ᨽᩩᨬ᩠ᨩᨲᩥ, ᨿᩣᨾᨠᩣᩃᩥᨠᩴ ᩈᨲ᩠ᨲᩣᩉᨠᩣᩃᩥᨠᩴ ᨿᩣᩅᨩᩦᩅᩥᨠᩴ ᩈᨲᩥ ᨸᨧ᩠ᨧᨿᩮ ᨸᩁᩥᨽᩩᨬ᩠ᨩᨲᩥ, ᩏᨾ᩠ᨾᨲ᩠ᨲᨠᩔ, ᩋᩣᨴᩥᨠᨾ᩠ᨾᩥᨠᩔᩣᨲᩥ.

</Paragraph>
</Division>

<Paragraph number="1679" type="center" book="paci">
ᨧᨲᩩᨲ᩠ᨳᨸᩣᨭᩥᨴᩮᩈᨶᩦᨿᩈᩥᨠ᩠ᨡᩣᨸᨴᩴ ᨶᩥᨭ᩠ᨮᩥᨲᩴ.


</Paragraph>

<Paragraph number="1680" book="paci">
ᩏᨴ᩠ᨴᩥᨭ᩠ᨮᩣ ᨡᩮᩣ, ᩋᩣᨿᩈ᩠ᨾᨶ᩠ᨲᩮᩣ, ᨧᨲ᩠ᨲᩣᩁᩮᩣ ᨸᩣᨭᩥᨴᩮᩈᨶᩦᨿᩣ ᨵᨾ᩠ᨾᩣ. ᨲᨲ᩠ᨳᩣᨿᩈ᩠ᨾᨶ᩠ᨲᩮ ᨸᩩᨧ᩠ᨨᩣᨾᩥ—  “ᨠᨧ᩠ᨧᩥᨲ᩠ᨳ ᨸᩁᩥᩈᩩᨴ᩠ᨵᩤ”? ᨴᩩᨲᩥᨿᨾ᩠ᨸᩥ ᨸᩩᨧ᩠ᨨᩣᨾᩥ—  “ᨠᨧ᩠ᨧᩥᨲ᩠ᨳ ᨸᩁᩥᩈᩩᨴ᩠ᨵᩤ”? ᨲᨲᩥᨿᨾ᩠ᨸᩥ ᨸᩩᨧ᩠ᨨᩣᨾᩥ—  “ᨠᨧ᩠ᨧᩥᨲ᩠ᨳ ᨸᩁᩥᩈᩩᨴ᩠ᨵᩤ”? ᨸᩁᩥᩈᩩᨴ᩠ᨵᩮᨲ᩠ᨳᩣᨿᩈ᩠ᨾᨶ᩠ᨲᩮᩣ, ᨲᩈ᩠ᨾᩣ ᨲᩩᨱ᩠ᩉᩦ, ᩑᩅᨾᩮᨲᩴ ᨵᩤᩁᨿᩣᨾᩦᨲᩥ.

</Paragraph>

<Paragraph number="1681" type="center" book="paci">
ᨸᩣᨭᩥᨴᩮᩈᨶᩦᨿᨠᨱ᩠ᨯᩴ ᨶᩥᨭ᩠ᨮᩥᨲᩴ.
</Paragraph>