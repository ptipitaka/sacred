---
title: "1.5.1.2 ᩒᨾᩈᩅᩤᨴᩈᩥᨠ᩠ᨡᩣᨸᨴ"
tableOfContents: false
sidebar:
  order: 3
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="12" book="paci">

<Paragraph number="29" book="paci">
ᨲᩮᨶ ᩈᨾᨿᩮᨶ ᨻᩩᨴ᩠ᨵᩮᩤ ᨽᨣᩅᩤ ᩈᩣᩅᨲ᩠ᨳᩥᨿᩴ ᩅᩥᩉᩁᨲᩥ ᨩᩮᨲᩅᨶᩮ ᩋᨶᩣᨳᨸᩥᨱ᩠ᨯᩥᨠᩔ ᩋᩣᩁᩣᨾᩮ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᨸᩮᩈᩃᩮᩉᩥ ᨽᩥᨠ᩠ᨡᩪᩉᩥ ᩈᨴ᩠ᨵᩥᩴ ᨽᨱ᩠ᨯᨶ᩠ᨲᩣ ᨸᩮᩈᩃᩮ ᨽᩥᨠ᩠ᨡᩪ ᩒᨾᩈᨶ᩠ᨲᩥ—  ᨩᩣᨲᩥᨿᩣᨸᩥ, ᨶᩣᨾᩮᨶᨸᩥ, ᨣᩮᩤᨲ᩠ᨲᩮᨶᨸᩥ, ᨠᨾ᩠ᨾᩮᨶᨸᩥ, ᩈᩥᨸ᩠ᨸᩮᨶᨸᩥ, ᩋᩣᨻᩣᨵᩮᨶᨸᩥ, ᩃᩥᩘᨣᩮᨶᨸᩥ, ᨠᩥᩃᩮᩈᩮᨶᨸᩥ, ᩋᩣᨸᨲ᩠ᨲᩥᨿᩣᨸᩥ; ᩉᩦᨶᩮᨶᨸᩥ ᩋᨠ᩠ᨠᩮᩣᩈᩮᨶ ᨡᩩᩴᩈᩮᨶ᩠ᨲᩥ ᩅᨾ᩠ᨽᩮᨶ᩠ᨲᩥ. ᨿᩮ ᨲᩮ ᨽᩥᨠ᩠ᨡᩪ ᩋᨸ᩠ᨸᩥᨧ᩠ᨨᩣ …ᨸᩮ…  ᨲᩮ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᨸᩮᩈᩃᩮᩉᩥ ᨽᩥᨠ᩠ᨡᩪᩉᩥ ᩈᨴ᩠ᨵᩥᩴ ᨽᨱ᩠ᨯᨶ᩠ᨲᩣ ᨸᩮᩈᩃᩮ ᨽᩥᨠ᩠ᨡᩪ ᩒᨾᩈᩥᩔᨶ᩠ᨲᩥ—  ᨩᩣᨲᩥᨿᩣᨸᩥ, ᨶᩣᨾᩮᨶᨸᩥ, ᨣᩮᩤᨲ᩠ᨲᩮᨶᨸᩥ, ᨠᨾ᩠ᨾᩮᨶᨸᩥ, ᩈᩥᨸ᩠ᨸᩮᨶᨸᩥ, ᩋᩣᨻᩣᨵᩮᨶᨸᩥ, ᩃᩥᩘᨣᩮᨶᨸᩥ, ᨠᩥᩃᩮᩈᩮᨶᨸᩥ, ᩋᩣᨸᨲ᩠ᨲᩥᨿᩣᨸᩥ; ᩉᩦᨶᩮᨶᨸᩥ ᩋᨠ᩠ᨠᩮᩣᩈᩮᨶ ᨡᩩᩴᩈᩮᩔᨶ᩠ᨲᩥ ᩅᨾ᩠ᨽᩮᩔᨶ᩠ᨲᩦ”ᨲᩥ.
</Paragraph>

<Paragraph number="30" book="paci">
ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᨨᨻ᩠ᨻᨣ᩠ᨣᩥᨿᩮ ᨽᩥᨠ᩠ᨡᩪ ᩋᨶᩮᨠᨸᩁᩥᨿᩣᨿᩮᨶ ᩅᩥᨣᩁᩉᩥᨲ᩠ᩅᩣ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ …ᨸᩮ…  “ᩈᨧ᩠ᨧᩴ ᨠᩥᩁ ᨲᩩᨾ᩠ᩉᩮ, ᨽᩥᨠ᩠ᨡᩅᩮ, ᨸᩮᩈᩃᩮᩉᩥ ᨽᩥᨠ᩠ᨡᩪᩉᩥ ᩈᨴ᩠ᨵᩥᩴ ᨽᨱ᩠ᨯᨶ᩠ᨲᩣ ᨸᩮᩈᩃᩮ ᨽᩥᨠ᩠ᨡᩪ ᩒᨾᩈᨳ—  ᨩᩣᨲᩥᨿᩣᨸᩥ …ᨸᩮ…  ᩉᩦᨶᩮᨶᨸᩥ ᩋᨠ᩠ᨠᩮᩣᩈᩮᨶ ᨡᩩᩴᩈᩮᨳ ᩅᨾ᩠ᨽᩮᨳᩣ”ᨲᩥ? “ᩈᨧ᩠ᨧᩴ, ᨽᨣᩅᩤ”ᨲᩥ. ᩅᩥᨣᩁᩉᩥ ᨻᩩᨴ᩠ᨵᩮᩤ ᨽᨣᩅᩤ …ᨸᩮ…  ᨠᨳᨬ᩠ᩉᩥ ᨶᩣᨾ ᨲᩩᨾ᩠ᩉᩮ, ᨾᩮᩣᨥᨸᩩᩁᩥᩈᩣ, ᨸᩮᩈᩃᩮᩉᩥ ᨽᩥᨠ᩠ᨡᩪᩉᩥ ᩈᨴ᩠ᨵᩥᩴ ᨽᨱ᩠ᨯᨶ᩠ᨲᩣ ᨸᩮᩈᩃᩮ ᨽᩥᨠ᩠ᨡᩪ ᩒᨾᩈᩥᩔᨳ—  ᨩᩣᨲᩥᨿᩣᨸᩥ …ᨸᩮ…  ᩉᩦᨶᩮᨶᨸᩥ ᩋᨠ᩠ᨠᩮᩣᩈᩮᨶ ᨡᩩᩴᩈᩮᩔᨳ ᩅᨾ᩠ᨽᩮᩔᨳ. ᨶᩮᨲᩴ, ᨾᩮᩣᨥᨸᩩᩁᩥᩈᩣ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ …ᨸᩮ…  ᩅᩥᨣᩁᩉᩥᨲ᩠ᩅᩣ …ᨸᩮ…  ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—
</Paragraph>

</Division>
<Division number="13" book="paci">

<Paragraph number="31" book="paci">
“ᨽᩪᨲᨸᩩᨻ᩠ᨻᩴ, ᨽᩥᨠ᩠ᨡᩅᩮ, ᨲᨠ᩠ᨠᩈᩥᩃᩣᨿᩴ ᩋᨬ᩠ᨬᨲᩁᩔ ᨻᩕᩣᩉ᩠ᨾᨱᩔ ᨶᨶ᩠ᨴᩥᩅᩥᩈᩣᩃᩮᩣ ᨶᩣᨾ ᨻᩃᩦᨻᨴ᩠ᨴᩮᩤ ᩋᩉᩮᩣᩈᩥ. ᩋᨳ ᨡᩮᩣ, ᨽᩥᨠ᩠ᨡᩅᩮ, ᨶᨶ᩠ᨴᩥᩅᩥᩈᩣᩃᩮᩣ ᨻᩃᩦᨻᨴ᩠ᨴᩮᩤ ᨲᩴ ᨻᩕᩣᩉ᩠ᨾᨱᩴ ᩑᨲᨴᩅᩮᩤᨧ—  ‘ᨣᨧ᩠ᨨ ᨲ᩠ᩅᩴ, ᨻᩕᩣᩉ᩠ᨾᨱ, ᩈᩮᨭ᩠ᨮᩥᨶᩣ ᩈᨴ᩠ᨵᩥᩴ ᩈᩉᩔᩮᨶ ᩋᨻ᩠ᨽᩩᨲᩴ ᨠᩁᩮᩣᩉᩥ—  ᨾᨿ᩠ᩉᩴ ᨻᩃᩦᨻᨴ᩠ᨴᩮᩤ ᩈᨠᨭᩈᨲᩴ ᩋᨲᩥᨻᨴ᩠ᨵᩴ ᨸᩅᨭ᩠ᨭᩮᩔᨲᩦ’ᨲᩥ. ᩋᨳ ᨡᩮᩣ, ᨽᩥᨠ᩠ᨡᩅᩮ, ᩈᩮᩣ ᨻᩕᩣᩉ᩠ᨾᨱᩮᩣ ᩈᩮᨭ᩠ᨮᩥᨶᩣ ᩈᨴ᩠ᨵᩥᩴ ᩈᩉᩔᩮᨶ ᩋᨻ᩠ᨽᩩᨲᩴ ᩋᨠᩣᩈᩥ—  ᨾᨿ᩠ᩉᩴ ᨻᩃᩦᨻᨴ᩠ᨴᩮᩤ ᩈᨠᨭᩈᨲᩴ ᩋᨲᩥᨻᨴ᩠ᨵᩴ ᨸᩅᨭ᩠ᨭᩮᩔᨲᩦᨲᩥ. ᩋᨳ ᨡᩮᩣ, ᨽᩥᨠ᩠ᨡᩅᩮ, ᩈᩮᩣ ᨻᩕᩣᩉ᩠ᨾᨱᩮᩣ ᩈᨠᨭᩈᨲᩴ ᩋᨲᩥᨻᨶ᩠ᨵᩥᨲ᩠ᩅᩣ ᨶᨶ᩠ᨴᩥᩅᩥᩈᩣᩃᩴ ᨻᩃᩦᨻᨴ᩠ᨴᩴ ᨿᩩᨬ᩠ᨩᩥᨲ᩠ᩅᩣ ᩑᨲᨴᩅᩮᩤᨧ—  ‘ᨣᨧ᩠ᨨ, ᨠᩪᨭ, ᩅᩉᩔᩩ, ᨠᩪᨭᩣ’ᨲᩥ. ᩋᨳ ᨡᩮᩣ, ᨽᩥᨠ᩠ᨡᩅᩮ, ᨶᨶ᩠ᨴᩥᩅᩥᩈᩣᩃᩮᩣ ᨻᩃᩦᨻᨴ᩠ᨴᩮᩤ ᨲᨲ᩠ᨳᩮᩅ ᩋᨭ᩠ᨮᩣᩈᩥ. ᩋᨳ ᨡᩮᩣ, ᨽᩥᨠ᩠ᨡᩅᩮ, ᩈᩮᩣ ᨻᩕᩣᩉ᩠ᨾᨱᩮᩣ ᩈᩉᩔᩮᨶ ᨸᩁᩣᨩᩥᨲᩮᩣ ᨸᨩ᩠ᨫᩣᨿᩥ. ᩋᨳ ᨡᩮᩣ, ᨽᩥᨠ᩠ᨡᩅᩮ, ᨶᨶ᩠ᨴᩥᩅᩥᩈᩣᩃᩮᩣ ᨻᩃᩦᨻᨴ᩠ᨴᩮᩤ ᨲᩴ ᨻᩕᩣᩉ᩠ᨾᨱᩴ ᩑᨲᨴᩅᩮᩤᨧ—  ‘ᨠᩥᩔ ᨲ᩠ᩅᩴ, ᨻᩕᩣᩉ᩠ᨾᨱ, ᨸᨩ᩠ᨫᩣᨿᩈᩦ’ᨲᩥ? ‘ᨲᨳᩣ ᩉᩥ ᨸᨶᩣᩉᩴ, ᨽᩮᩣ, ᨲᨿᩣ ᩈᩉᩔᩮᨶ ᨸᩁᩣᨩᩥᨲᩮᩣ’ᨲᩥ. ‘ᨠᩥᩔ ᨸᨶ ᨾᩴ ᨲ᩠ᩅᩴ, ᨻᩕᩣᩉ᩠ᨾᨱ, ᩋᨠᩪᨭᩴ ᨠᩪᨭᩅᩤᨴᩮᨶ ᨸᩣᨸᩮᩈᩥ? ᨣᨧ᩠ᨨ ᨲ᩠ᩅᩴ, ᨻᩕᩣᩉ᩠ᨾᨱ, ᩈᩮᨭ᩠ᨮᩥᨶᩣ ᩈᨴ᩠ᨵᩥᩴ ᨴ᩠ᩅᩦᩉᩥ ᩈᩉᩔᩮᩉᩥ ᩋᨻ᩠ᨽᩩᨲᩴ ᨠᩁᩮᩣᩉᩥ—  “ᨾᨿ᩠ᩉᩴ ᨻᩃᩦᨻᨴ᩠ᨴᩮᩤ ᩈᨠᨭᩈᨲᩴ ᩋᨲᩥᨻᨴ᩠ᨵᩴ ᨸᩅᨭ᩠ᨭᩮᩔᨲᩦ”’ᨲᩥ. ‘ᨾᩣ ᨧ ᨾᩴ ᩋᨠᩪᨭᩴ ᨠᩪᨭᩅᩤᨴᩮᨶ ᨸᩣᨸᩮᩈᩦ’ᨲᩥ. ᩋᨳ ᨡᩮᩣ, ᨽᩥᨠ᩠ᨡᩅᩮ, ᩈᩮᩣ ᨻᩕᩣᩉ᩠ᨾᨱᩮᩣ ᩈᩮᨭ᩠ᨮᩥᨶᩣ ᩈᨴ᩠ᨵᩥᩴ ᨴ᩠ᩅᩦᩉᩥ ᩈᩉᩔᩮᩉᩥ ᩋᨻ᩠ᨽᩩᨲᩴ ᩋᨠᩣᩈᩥ—  ‘ᨾᨿ᩠ᩉᩴ ᨻᩃᩦᨻᨴ᩠ᨴᩮᩤ ᩈᨠᨭᩈᨲᩴ ᩋᨲᩥᨻᨴ᩠ᨵᩴ ᨸᩅᨭ᩠ᨭᩮᩔᨲᩦ’ᨲᩥ. ᩋᨳ ᨡᩮᩣ, ᨽᩥᨠ᩠ᨡᩅᩮ, ᩈᩮᩣ ᨻᩕᩣᩉ᩠ᨾᨱᩮᩣ ᩈᨠᨭᩈᨲᩴ ᩋᨲᩥᨻᨶ᩠ᨵᩥᨲ᩠ᩅᩣ ᨶᨶ᩠ᨴᩥᩅᩥᩈᩣᩃᩴ ᨻᩃᩦᨻᨴ᩠ᨴᩴ ᨿᩩᨬ᩠ᨩᩥᨲ᩠ᩅᩣ ᩑᨲᨴᩅᩮᩤᨧ—  ‘ᨣᨧ᩠ᨨ, ᨽᨴᩕ, ᩅᩉᩔᩩ, ᨽᨴᩕᩤ’ᨲᩥ. ᩋᨳ ᨡᩮᩣ, ᨽᩥᨠ᩠ᨡᩅᩮ, ᨶᨶ᩠ᨴᩥᩅᩥᩈᩣᩃᩮᩣ ᨻᩃᩦᨻᨴ᩠ᨴᩮᩤ ᩈᨠᨭᩈᨲᩴ ᩋᨲᩥᨻᨴ᩠ᨵᩴ ᨸᩅᨭ᩠ᨭᩮᩈᩥ.
</Paragraph>

<Paragraph number="32" type="verses" book="paci">
_ᨾᨶᩣᨸᨾᩮᩅ ᨽᩣᩈᩮᨿ᩠ᨿ,_  
_ᨶᩣᨾᨶᩣᨸᩴ ᨠᩩᨴᩤᨧᨶᩴ;_  
_ᨾᨶᩣᨸᩴ ᨽᩣᩈᨾᩣᨶᩔ,_  
_ᨣᩁᩩᩴ ᨽᩣᩁᩴ ᩏᨴᨻ᩠ᨻᩉᩥ;_  
_ᨵᨶᨬ᩠ᨧ ᨶᩴ ᩋᩃᩣᨽᩮᩈᩥ,_  
_ᨲᩮᨶ ᨧᨲ᩠ᨲᨾᨶᩮᩣ ᩋᩉᩪᨲᩥ._  

</Paragraph>

<Paragraph number="33" book="paci">
ᨲᨴᩤᨸᩥ ᨾᩮ, ᨽᩥᨠ᩠ᨡᩅᩮ, ᩋᨾᨶᩣᨸᩣ ᨡᩩᩴᩈᨶᩣ ᩅᨾ᩠ᨽᨶᩣ. ᨠᩥᨾᩘᨣᩴ ᨸᨶ ᩑᨲᩁᩉᩥ ᨾᨶᩣᨸᩣ ᨽᩅᩥᩔᨲᩥ ᨡᩩᩴᩈᨶᩣ ᩅᨾ᩠ᨽᨶᩣ? ᨶᩮᨲᩴ, ᨽᩥᨠ᩠ᨡᩅᩮ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ …ᨸᩮ…  ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᩮᨿ᩠ᨿᩣᨳ—
</Paragraph>

</Division>
<Division number="14" book="paci">

<Paragraph number="34" book="paci">
<Emphasis>“ᩒᨾᩈᩅᩤᨴᩮ ᨸᩣᨧᩥᨲ᩠ᨲᩥᨿᨶ᩺”</Emphasis>ᨲᩥ. (*2*:<Emphasis>51</Emphasis>)
</Paragraph>

</Division>
<Division number="15" book="paci">

<Paragraph number="35" book="paci">
<Emphasis>ᩒᨾᩈᩅᩤᨴᩮᩤ</Emphasis> ᨶᩣᨾ ᨴᩈᩉᩥ ᩋᩣᨠᩣᩁᩮᩉᩥ ᩒᨾᩈᨲᩥ—  ᨩᩣᨲᩥᨿᩣᨸᩥ, ᨶᩣᨾᩮᨶᨸᩥ, ᨣᩮᩤᨲ᩠ᨲᩮᨶᨸᩥ, ᨠᨾ᩠ᨾᩮᨶᨸᩥ, ᩈᩥᨸ᩠ᨸᩮᨶᨸᩥ, ᩋᩣᨻᩣᨵᩮᨶᨸᩥ, ᩃᩥᩘᨣᩮᨶᨸᩥ, ᨠᩥᩃᩮᩈᩮᨶᨸᩥ, ᩋᩣᨸᨲ᩠ᨲᩥᨿᩣᨸᩥ, ᩋᨠ᩠ᨠᩮᩣᩈᩮᨶᨸᩥ.
</Paragraph>

<Paragraph number="36" book="paci">
<Emphasis>ᨩᩣᨲᩥ</Emphasis> ᨶᩣᨾ ᨴ᩠ᩅᩮ ᨩᩣᨲᩥᨿᩮᩣ—  ᩉᩦᨶᩣ ᨧ ᨩᩣᨲᩥ ᩏᨠ᩠ᨠᨭ᩠ᨮᩣ ᨧ ᨩᩣᨲᩥ. <Emphasis>ᩉᩦᨶᩣ</Emphasis> ᨶᩣᨾ ᨩᩣᨲᩥ—  ᨧᨱ᩠ᨯᩣᩃᨩᩣᨲᩥ, ᩅᩮᨶᨩᩣᨲᩥ, ᨶᩮᩈᩣᨴᨩᩣᨲᩥ, ᩁᨳᨠᩣᩁᨩᩣᨲᩥ, ᨸᩩᨠ᩠ᨠᩩᩈᨩᩣᨲᩥ. ᩑᩈᩣ ᩉᩦᨶᩣ ᨶᩣᨾ ᨩᩣᨲᩥ. <Emphasis>ᩏᨠ᩠ᨠᨭ᩠ᨮᩣ</Emphasis> ᨶᩣᨾ ᨩᩣᨲᩥ—  ᨡᨲ᩠ᨲᩥᨿᨩᩣᨲᩥ, ᨻᩕᩣᩉ᩠ᨾᨱᨩᩣᨲᩥ. ᩑᩈᩣ ᩏᨠ᩠ᨠᨭ᩠ᨮᩣ ᨶᩣᨾ ᨩᩣᨲᩥ.
</Paragraph>

<Paragraph number="37" book="paci">
<Emphasis>ᨶᩣᨾᩴ</Emphasis> ᨶᩣᨾ ᨴ᩠ᩅᩮ ᨶᩣᨾᩣᨶᩥ—  ᩉᩦᨶᨬ᩠ᨧ ᨶᩣᨾᩴ ᩏᨠ᩠ᨠᨭ᩠ᨮᨬ᩠ᨧ ᨶᩣᨾᩴ. <Emphasis>ᩉᩦᨶᩴ</Emphasis> ᨶᩣᨾ ᨶᩣᨾᩴ—  ᩋᩅᨠᨱ᩠ᨱᨠᩴ, ᨩᩅᨠᨱ᩠ᨱᨠᩴ, ᨵᨶᩥᨭ᩠ᨮᨠᩴ, ᩈᩅᩥᨭ᩠ᨮᨠᩴ, ᨠᩩᩃᩅᨯ᩠ᨰᨠᩴ, ᨲᩮᩈᩩ ᨲᩮᩈᩩ ᩅᩤ ᨸᨶ ᨩᨶᨸᨴᩮᩈᩩ ᩒᨬ᩠ᨬᩣᨲᩴ ᩋᩅᨬ᩠ᨬᩣᨲᩴ ᩉᩦᩊᩥᨲᩴ ᨸᩁᩥᨽᩪᨲᩴ ᩋᨧᩥᨲ᩠ᨲᩦᨠᨲᩴ, ᩑᨲᩴ ᩉᩦᨶᩴ ᨶᩣᨾ ᨶᩣᨾᩴ. <Emphasis>ᩏᨠ᩠ᨠᨭ᩠ᨮᩴ</Emphasis> ᨶᩣᨾ ᨶᩣᨾᩴ—  ᨻᩩᨴ᩠ᨵᨸ᩠ᨸᨭᩥᩈᩴᨿᩩᨲ᩠ᨲᩴ, ᨵᨾ᩠ᨾᨸ᩠ᨸᨭᩥᩈᩴᨿᩩᨲ᩠ᨲᩴ, ᩈᩴᨥᨸ᩠ᨸᨭᩥᩈᩴᨿᩩᨲ᩠ᨲᩴ, ᨲᩮᩈᩩ ᨲᩮᩈᩩ ᩅᩤ ᨸᨶ ᨩᨶᨸᨴᩮᩈᩩ ᩋᨶᩮᩣᨬ᩠ᨬᩣᨲᩴ ᩋᨶᩅᨬ᩠ᨬᩣᨲᩴ ᩋᩉᩦᩊᩥᨲᩴ ᩋᨸᩁᩥᨽᩪᨲᩴ ᨧᩥᨲ᩠ᨲᩦᨠᨲᩴ, ᩑᨲᩴ ᩏᨠ᩠ᨠᨭ᩠ᨮᩴ ᨶᩣᨾ ᨶᩣᨾᩴ.
</Paragraph>

<Paragraph number="38" book="paci">
<Emphasis>ᨣᩮᩤᨲ᩠ᨲᩴ</Emphasis> ᨶᩣᨾ ᨴ᩠ᩅᩮ ᨣᩮᩤᨲ᩠ᨲᩣᨶᩥ—  ᩉᩦᨶᨬ᩠ᨧ ᨣᩮᩤᨲ᩠ᨲᩴ ᩏᨠ᩠ᨠᨭ᩠ᨮᨬ᩠ᨧ ᨣᩮᩤᨲ᩠ᨲᩴ. <Emphasis>ᩉᩦᨶᩴ</Emphasis> ᨶᩣᨾ ᨣᩮᩤᨲ᩠ᨲᩴ—  ᨠᩮᩣᩈᩥᨿᨣᩮᩤᨲ᩠ᨲᩴ, ᨽᩣᩁᨴ᩠ᩅᩤᨩᨣᩮᩤᨲ᩠ᨲᩴ, ᨲᩮᩈᩩ ᨲᩮᩈᩩ ᩅᩤ ᨸᨶ ᨩᨶᨸᨴᩮᩈᩩ ᩒᨬ᩠ᨬᩣᨲᩴ ᩋᩅᨬ᩠ᨬᩣᨲᩴ ᩉᩦᩊᩥᨲᩴ ᨸᩁᩥᨽᩪᨲᩴ ᩋᨧᩥᨲ᩠ᨲᩦᨠᨲᩴ, ᩑᨲᩴ ᩉᩦᨶᩴ ᨶᩣᨾ ᨣᩮᩤᨲ᩠ᨲᩴ. <Emphasis>ᩏᨠ᩠ᨠᨭ᩠ᨮᩴ</Emphasis> ᨶᩣᨾ ᨣᩮᩤᨲ᩠ᨲᩴ—  ᨣᩮᩤᨲᨾᨣᩮᩤᨲ᩠ᨲᩴ, ᨾᩮᩣᨣ᩠ᨣᩃᩖᩣᨶᨣᩮᩤᨲ᩠ᨲᩴ, ᨠᨧ᩠ᨧᩣᨶᨣᩮᩤᨲ᩠ᨲᩴ, ᩅᩤᩈᩥᨭ᩠ᨮᨣᩮᩤᨲ᩠ᨲᩴ, ᨲᩮᩈᩩ ᨲᩮᩈᩩ ᩅᩤ ᨸᨶ ᨩᨶᨸᨴᩮᩈᩩ ᩋᨶᩮᩣᨬ᩠ᨬᩣᨲᩴ ᩋᨶᩅᨬ᩠ᨬᩣᨲᩴ ᩋᩉᩦᩊᩥᨲᩴ ᩋᨸᩁᩥᨽᩪᨲᩴ ᨧᩥᨲ᩠ᨲᩦᨠᨲᩴ, ᩑᨲᩴ ᩏᨠ᩠ᨠᨭ᩠ᨮᩴ ᨶᩣᨾ ᨣᩮᩤᨲ᩠ᨲᩴ.
</Paragraph>

<Paragraph number="39" book="paci">
<Emphasis>ᨠᨾ᩠ᨾᩴ</Emphasis> ᨶᩣᨾ ᨴ᩠ᩅᩮ ᨠᨾ᩠ᨾᩣᨶᩥ—  ᩉᩦᨶᨬ᩠ᨧ ᨠᨾ᩠ᨾᩴ ᩏᨠ᩠ᨠᨭ᩠ᨮᨬ᩠ᨧ ᨠᨾ᩠ᨾᩴ. <Emphasis>ᩉᩦᨶᩴ</Emphasis> ᨶᩣᨾ ᨠᨾ᩠ᨾᩴ—  ᨠᩮᩣᨭ᩠ᨮᨠᨠᨾ᩠ᨾᩴ, ᨸᩩᨸ᩠ᨹᨨᨯ᩠ᨯᨠᨠᨾ᩠ᨾᩴ, ᨲᩮᩈᩩ ᨲᩮᩈᩩ ᩅᩤ ᨸᨶ ᨩᨶᨸᨴᩮᩈᩩ ᩒᨬ᩠ᨬᩣᨲᩴ ᩋᩅᨬ᩠ᨬᩣᨲᩴ ᩉᩦᩊᩥᨲᩴ ᨸᩁᩥᨽᩪᨲᩴ ᩋᨧᩥᨲ᩠ᨲᩦᨠᨲᩴ, ᩑᨲᩴ ᩉᩦᨶᩴ ᨶᩣᨾ ᨠᨾ᩠ᨾᩴ. <Emphasis>ᩏᨠ᩠ᨠᨭ᩠ᨮᩴ</Emphasis> ᨶᩣᨾ ᨠᨾ᩠ᨾᩴ—  ᨠᩈᩥ, ᩅᨱᩥᨩ᩠ᨩᩣ, ᨣᩮᩤᩁᨠ᩠ᨡᩣ, ᨲᩮᩈᩩ ᨲᩮᩈᩩ ᩅᩤ ᨸᨶ ᨩᨶᨸᨴᩮᩈᩩ ᩋᨶᩮᩣᨬ᩠ᨬᩣᨲᩴ ᩋᨶᩅᨬ᩠ᨬᩣᨲᩴ ᩋᩉᩦᩊᩥᨲᩴ ᩋᨸᩁᩥᨽᩪᨲᩴ ᨧᩥᨲ᩠ᨲᩦᨠᨲᩴ. ᩑᨲᩴ ᩏᨠ᩠ᨠᨭ᩠ᨮᩴ ᨶᩣᨾ ᨠᨾ᩠ᨾᩴ.
</Paragraph>

<Paragraph number="40" book="paci">
<Emphasis>ᩈᩥᨸ᩠ᨸᩴ</Emphasis> ᨶᩣᨾ ᨴ᩠ᩅᩮ ᩈᩥᨸ᩠ᨸᩣᨶᩥ—  ᩉᩦᨶᨬ᩠ᨧ ᩈᩥᨸ᩠ᨸᩴ ᩏᨠ᩠ᨠᨭ᩠ᨮᨬ᩠ᨧ ᩈᩥᨸ᩠ᨸᩴ. <Emphasis>ᩉᩦᨶᩴ</Emphasis> ᨶᩣᨾ ᩈᩥᨸ᩠ᨸᩴ—  ᨶᩊᨠᩣᩁᩈᩥᨸ᩠ᨸᩴ, ᨠᩩᨾ᩠ᨽᨠᩣᩁᩈᩥᨸ᩠ᨸᩴ, ᨸᩮᩈᨠᩣᩁᩈᩥᨸ᩠ᨸᩴ, ᨧᨾ᩠ᨾᨠᩣᩁᩈᩥᨸ᩠ᨸᩴ, ᨶᩉᩣᨸᩥᨲᩈᩥᨸ᩠ᨸᩴ, ᨲᩮᩈᩩ ᨲᩮᩈᩩ ᩅᩤ ᨸᨶ ᨩᨶᨸᨴᩮᩈᩩ ᩒᨬ᩠ᨬᩣᨲᩴ ᩋᩅᨬ᩠ᨬᩣᨲᩴ ᩉᩦᩊᩥᨲᩴ ᨸᩁᩥᨽᩪᨲᩴ ᩋᨧᩥᨲ᩠ᨲᩦᨠᨲᩴ. ᩑᨲᩴ ᩉᩦᨶᩴ ᨶᩣᨾ ᩈᩥᨸ᩠ᨸᩴ. <Emphasis>ᩏᨠ᩠ᨠᨭ᩠ᨮᩴ</Emphasis> ᨶᩣᨾ ᩈᩥᨸ᩠ᨸᩴ—  ᨾᩩᨴ᩠ᨴᩤ, ᨣᨱᨶᩣ, ᩃᩮᨡᩣ, ᨲᩮᩈᩩ ᨲᩮᩈᩩ ᩅᩤ ᨸᨶ ᨩᨶᨸᨴᩮᩈᩩ ᩋᨶᩮᩣᨬ᩠ᨬᩣᨲᩴ ᩋᨶᩅᨬ᩠ᨬᩣᨲᩴ ᩋᩉᩦᩊᩥᨲᩴ ᩋᨸᩁᩥᨽᩪᨲᩴ ᨧᩥᨲ᩠ᨲᩦᨠᨲᩴ, ᩑᨲᩴ ᩏᨠ᩠ᨠᨭ᩠ᨮᩴ ᨶᩣᨾ ᩈᩥᨸ᩠ᨸᩴ.
</Paragraph>

<Paragraph number="41" book="paci">
ᩈᨻ᩠ᨻᩮᨸᩥ <Emphasis>ᩋᩣᨻᩣᨵᩤ</Emphasis> ᩉᩦᨶᩣ, ᩋᨸᩥ ᨧ ᨾᨵᩩᨾᩮᩉᩮᩣ ᩋᩣᨻᩣᨵᩮᩤ ᩏᨠ᩠ᨠᨭ᩠ᨮᩮᩣ.
</Paragraph>

<Paragraph number="42" book="paci">
<Emphasis>ᩃᩥᩘᨣᩴ</Emphasis> ᨶᩣᨾ ᨴ᩠ᩅᩮ ᩃᩥᩘᨣᩤᨶᩥ—  ᩉᩦᨶᨬ᩠ᨧ ᩃᩥᩘᨣᩴ ᩏᨠ᩠ᨠᨭ᩠ᨮᨬ᩠ᨧ ᩃᩥᩘᨣᩴ. <Emphasis>ᩉᩦᨶᩴ</Emphasis> ᨶᩣᨾ ᩃᩥᩘᨣᩴ—  ᩋᨲᩥᨴᩦᨥᩴ, ᩋᨲᩥᩁᩔᩴ, ᩋᨲᩥᨠᨱ᩠ᩉᩴ, ᩋᨧ᩠ᨧᩮᩣᨴᩤᨲᩴ, ᩑᨲᩴ ᩉᩦᨶᩴ ᨶᩣᨾ ᩃᩥᩘᨣᩴ. <Emphasis>ᩏᨠ᩠ᨠᨭ᩠ᨮᩴ</Emphasis> ᨶᩣᨾ ᩃᩥᩘᨣᩴ—  ᨶᩣᨲᩥᨴᩦᨥᩴ, ᨶᩣᨲᩥᩁᩔᩴ, ᨶᩣᨲᩥᨠᨱ᩠ᩉᩴ, ᨶᩣᨧ᩠ᨧᩮᩣᨴᩤᨲᩴ. ᩑᨲᩴ ᩏᨠ᩠ᨠᨭ᩠ᨮᩴ ᨶᩣᨾ ᩃᩥᩘᨣᩴ.
</Paragraph>

<Paragraph number="43" book="paci">
ᩈᨻ᩠ᨻᩮᨸᩥ <Emphasis>ᨠᩥᩃᩮᩈᩣ</Emphasis> ᩉᩦᨶᩣ.
</Paragraph>

<Paragraph number="44" book="paci">
ᩈᨻ᩠ᨻᩣᨸᩥ <Emphasis>ᩋᩣᨸᨲ᩠ᨲᩥᨿᩮᩣ</Emphasis> ᩉᩦᨶᩣ. ᩋᨸᩥ ᨧ ᩈᩮᩣᨲᩣᨸᨲ᩠ᨲᩥᩈᨾᩣᨸᨲ᩠ᨲᩥ ᩏᨠ᩠ᨠᨭ᩠ᨮᩣ.
</Paragraph>

<Paragraph number="45" book="paci">
<Emphasis>ᩋᨠ᩠ᨠᩮᩣᩈᩮᩣ</Emphasis> ᨶᩣᨾ ᨴ᩠ᩅᩮ ᩋᨠ᩠ᨠᩮᩣᩈᩣ—  ᩉᩦᨶᩮᩣ ᨧ ᩋᨠ᩠ᨠᩮᩣᩈᩮᩣ ᩏᨠ᩠ᨠᨭ᩠ᨮᩮᩣ ᨧ ᩋᨠ᩠ᨠᩮᩣᩈᩮᩣ. <Emphasis>ᩉᩦᨶᩮᩣ</Emphasis> ᨶᩣᨾ ᩋᨠ᩠ᨠᩮᩣᩈᩮᩣ—  ᩒᨭ᩠ᨮᩮᩣᩈᩥ, ᨾᩮᨱ᩠ᨯᩮᩣᩈᩥ, ᨣᩮᩤᨱᩮᩣᩈᩥ, ᨣᨴᩕᨽᩮᩣᩈᩥ, ᨲᩥᩁᨧ᩠ᨨᩣᨶᨣᨲᩮᩣᩈᩥ, ᨶᩮᩁᨿᩥᨠᩮᩣᩈᩥ; ᨶᨲ᩠ᨳᩥ ᨲᩩᨿ᩠ᩉᩴ ᩈᩩᨣᨲᩥ, ᨴᩩᨣ᩠ᨣᨲᩥᨿᩮᩅ ᨲᩩᨿ᩠ᩉᩴ ᨸᩣᨭᩥᨠᩘᨡᩣᨲᩥ, ᨿᨠᩣᩁᩮᨶ ᩅᩤ ᨽᨠᩣᩁᩮᨶ ᩅᩤ, ᨠᩣᨭᨠᩮᩣᨭᨧᩥᨠᩣᨿ ᩅᩤ, ᩑᩈᩮᩣ ᩉᩦᨶᩮᩣ ᨶᩣᨾ ᩋᨠ᩠ᨠᩮᩣᩈᩮᩣ. <Emphasis>ᩏᨠ᩠ᨠᨭ᩠ᨮᩮᩣ</Emphasis> ᨶᩣᨾ ᩋᨠ᩠ᨠᩮᩣᩈᩮᩣ—  ᨸᨱ᩠ᨯᩥᨲᩮᩣᩈᩥ, ᨻ᩠ᨿᨲ᩠ᨲᩮᩣᩈᩥ, ᨾᩮᨵᩤᩅᩦᩈᩥ, ᨻᩉᩩᩔᩩᨲᩮᩣᩈᩥ, ᨵᨾ᩠ᨾᨠᨳᩥᨠᩮᩣᩈᩥ, ᨶᨲ᩠ᨳᩥ ᨲᩩᨿ᩠ᩉᩴ ᨴᩩᨣ᩠ᨣᨲᩥ, ᩈᩩᨣᨲᩥᨿᩮᩅ ᨲᩩᨿ᩠ᩉᩴ ᨸᩣᨭᩥᨠᩘᨡᩣᨲᩥ, ᩑᩈᩮᩣ ᩏᨠ᩠ᨠᨭ᩠ᨮᩮᩣ ᨶᩣᨾ ᩋᨠ᩠ᨠᩮᩣᩈᩮᩣ.
</Paragraph>

</Division>
<Division number="16" book="paci">

<Paragraph number="46" book="paci">
ᩏᨸᩈᨾ᩠ᨸᨶ᩠ᨶᩮᩣ ᩏᨸᩈᨾ᩠ᨸᨶ᩠ᨶᩴ ᨡᩩᩴᩈᩮᨲᩩᨠᩣᨾᩮᩣ ᩅᨾ᩠ᨽᩮᨲᩩᨠᩣᨾᩮᩣ ᨾᩘᨠᩩᨠᨲ᩠ᨲᩩᨠᩣᨾᩮᩣ ᩉᩦᨶᩮᨶ ᩉᩦᨶᩴ ᩅᨴᩮᨲᩥ, ᨧᨱ᩠ᨯᩣᩃᩴ ᩅᩮᨶᩴ ᨶᩮᩈᩣᨴᩴ ᩁᨳᨠᩣᩁᩴ ᨸᩩᨠ᩠ᨠᩩᩈᩴ—  “ᨧᨱ᩠ᨯᩣᩃᩮᩣᩈᩥ, ᩅᩮᨶᩮᩣᩈᩥ, ᨶᩮᩈᩣᨴᩮᩤᩈᩥ, ᩁᨳᨠᩣᩁᩮᩣᩈᩥ, ᨸᩩᨠ᩠ᨠᩩᩈᩮᩣᩈᩦ”ᨲᩥ ᨽᨱᨲᩥ, ᩋᩣᨸᨲ᩠ᨲᩥ ᩅᩤᨧᩣᨿ, ᩅᩤᨧᩣᨿ ᨸᩣᨧᩥᨲ᩠ᨲᩥᨿᩔ.
</Paragraph>

<Paragraph number="47" book="paci">
ᩏᨸᩈᨾ᩠ᨸᨶ᩠ᨶᩮᩣ ᩏᨸᩈᨾ᩠ᨸᨶ᩠ᨶᩴ ᨡᩩᩴᩈᩮᨲᩩᨠᩣᨾᩮᩣ ᩅᨾ᩠ᨽᩮᨲᩩᨠᩣᨾᩮᩣ ᨾᩘᨠᩩᨠᨲ᩠ᨲᩩᨠᩣᨾᩮᩣ ᩉᩦᨶᩮᨶ ᩏᨠ᩠ᨠᨭ᩠ᨮᩴ ᩅᨴᩮᨲᩥ, ᨡᨲ᩠ᨲᩥᨿᩴ ᨻᩕᩣᩉ᩠ᨾᨱᩴ—  “ᨧᨱ᩠ᨯᩣᩃᩮᩣᩈᩥ, ᩅᩮᨶᩮᩣᩈᩥ, ᨶᩮᩈᩣᨴᩮᩤᩈᩥ, ᩁᨳᨠᩣᩁᩮᩣᩈᩥ, ᨸᩩᨠ᩠ᨠᩩᩈᩮᩣᩈᩦ”ᨲᩥ ᨽᨱᨲᩥ, ᩋᩣᨸᨲ᩠ᨲᩥ ᩅᩤᨧᩣᨿ, ᩅᩤᨧᩣᨿ ᨸᩣᨧᩥᨲ᩠ᨲᩥᨿᩔ.
</Paragraph>

<Paragraph number="48" book="paci">
ᩏᨸᩈᨾ᩠ᨸᨶ᩠ᨶᩮᩣ ᩏᨸᩈᨾ᩠ᨸᨶ᩠ᨶᩴ ᨡᩩᩴᩈᩮᨲᩩᨠᩣᨾᩮᩣ ᩅᨾ᩠ᨽᩮᨲᩩᨠᩣᨾᩮᩣ ᨾᩘᨠᩩᨠᨲ᩠ᨲᩩᨠᩣᨾᩮᩣ ᩏᨠ᩠ᨠᨭ᩠ᨮᩮᨶ ᩉᩦᨶᩴ ᩅᨴᩮᨲᩥ, ᨧᨱ᩠ᨯᩣᩃᩴ ᩅᩮᨶᩴ ᨶᩮᩈᩣᨴᩴ ᩁᨳᨠᩣᩁᩴ ᨸᩩᨠ᩠ᨠᩩᩈᩴ—  “ᨡᨲ᩠ᨲᩥᨿᩮᩣᩈᩥ, ᨻᩕᩣᩉ᩠ᨾᨱᩮᩣᩈᩦ”ᨲᩥ ᨽᨱᨲᩥ, ᩋᩣᨸᨲ᩠ᨲᩥ ᩅᩤᨧᩣᨿ, ᩅᩤᨧᩣᨿ ᨸᩣᨧᩥᨲ᩠ᨲᩥᨿᩔ.
</Paragraph>

<Paragraph number="49" book="paci">
ᩏᨸᩈᨾ᩠ᨸᨶ᩠ᨶᩮᩣ ᩏᨸᩈᨾ᩠ᨸᨶ᩠ᨶᩴ ᨡᩩᩴᩈᩮᨲᩩᨠᩣᨾᩮᩣ ᩅᨾ᩠ᨽᩮᨲᩩᨠᩣᨾᩮᩣ ᨾᩘᨠᩩᨠᨲ᩠ᨲᩩᨠᩣᨾᩮᩣ ᩏᨠ᩠ᨠᨭ᩠ᨮᩮᨶ ᩏᨠ᩠ᨠᨭ᩠ᨮᩴ ᩅᨴᩮᨲᩥ, ᨡᨲ᩠ᨲᩥᨿᩴ ᨻᩕᩣᩉ᩠ᨾᨱᩴ—  “ᨡᨲ᩠ᨲᩥᨿᩮᩣᩈᩥ, ᨻᩕᩣᩉ᩠ᨾᨱᩮᩣᩈᩦ”ᨲᩥ ᨽᨱᨲᩥ, ᩋᩣᨸᨲ᩠ᨲᩥ ᩅᩤᨧᩣᨿ, ᩅᩤᨧᩣᨿ ᨸᩣᨧᩥᨲ᩠ᨲᩥᨿᩔ.
</Paragraph>

</Division>
<Division number="17" book="paci">

<Paragraph number="50" book="paci">
ᩏᨸᩈᨾ᩠ᨸᨶ᩠ᨶᩮᩣ ᩏᨸᩈᨾ᩠ᨸᨶ᩠ᨶᩴ ᨡᩩᩴᩈᩮᨲᩩᨠᩣᨾᩮᩣ ᩅᨾ᩠ᨽᩮᨲᩩᨠᩣᨾᩮᩣ ᨾᩘᨠᩩᨠᨲ᩠ᨲᩩᨠᩣᨾᩮᩣ ᩉᩦᨶᩮᨶ ᩉᩦᨶᩴ ᩅᨴᩮᨲᩥ, ᩋᩅᨠᨱ᩠ᨱᨠᩴ ᨩᩅᨠᨱ᩠ᨱᨠᩴ ᨵᨶᩥᨭ᩠ᨮᨠᩴ ᩈᩅᩥᨭ᩠ᨮᨠᩴ ᨠᩩᩃᩅᨯ᩠ᨰᨠᩴ—  “ᩋᩅᨠᨱ᩠ᨱᨠᩮᩣᩈᩥ, ᨩᩅᨠᨱ᩠ᨱᨠᩮᩣᩈᩥ, ᨵᨶᩥᨭ᩠ᨮᨠᩮᩣᩈᩥ, ᩈᩅᩥᨭ᩠ᨮᨠᩮᩣᩈᩥ, ᨠᩩᩃᩅᨯ᩠ᨰᨠᩮᩣᩈᩦ”ᨲᩥ ᨽᨱᨲᩥ, ᩋᩣᨸᨲ᩠ᨲᩥ ᩅᩤᨧᩣᨿ, ᩅᩤᨧᩣᨿ ᨸᩣᨧᩥᨲ᩠ᨲᩥᨿᩔ.
</Paragraph>

<Paragraph number="51" book="paci">
ᩏᨸᩈᨾ᩠ᨸᨶ᩠ᨶᩮᩣ ᩏᨸᩈᨾ᩠ᨸᨶ᩠ᨶᩴ ᨡᩩᩴᩈᩮᨲᩩᨠᩣᨾᩮᩣ ᩅᨾ᩠ᨽᩮᨲᩩᨠᩣᨾᩮᩣ ᨾᩘᨠᩩᨠᨲ᩠ᨲᩩᨠᩣᨾᩮᩣ ᩉᩦᨶᩮᨶ ᩏᨠ᩠ᨠᨭ᩠ᨮᩴ ᩅᨴᩮᨲᩥ, ᨻᩩᨴ᩠ᨵᩁᨠ᩠ᨡᩥᨲᩴ ᨵᨾ᩠ᨾᩁᨠ᩠ᨡᩥᨲᩴ ᩈᩴᨥᩁᨠ᩠ᨡᩥᨲᩴ—  “ᩋᩅᨠᨱ᩠ᨱᨠᩮᩣᩈᩥ, ᨩᩅᨠᨱ᩠ᨱᨠᩮᩣᩈᩥ, ᨵᨶᩥᨭ᩠ᨮᨠᩮᩣᩈᩥ, ᩈᩅᩥᨭ᩠ᨮᨠᩮᩣᩈᩥ, ᨠᩩᩃᩅᨯ᩠ᨰᨠᩮᩣᩈᩦ”ᨲᩥ ᨽᨱᨲᩥ, ᩋᩣᨸᨲ᩠ᨲᩥ ᩅᩤᨧᩣᨿ, ᩅᩤᨧᩣᨿ ᨸᩣᨧᩥᨲ᩠ᨲᩥᨿᩔ.
</Paragraph>

<Paragraph number="52" book="paci">
ᩏᨸᩈᨾ᩠ᨸᨶ᩠ᨶᩮᩣ ᩏᨸᩈᨾ᩠ᨸᨶ᩠ᨶᩴ ᨡᩩᩴᩈᩮᨲᩩᨠᩣᨾᩮᩣ ᩅᨾ᩠ᨽᩮᨲᩩᨠᩣᨾᩮᩣ ᨾᩘᨠᩩᨠᨲ᩠ᨲᩩᨠᩣᨾᩮᩣ ᩏᨠ᩠ᨠᨭ᩠ᨮᩮᨶ ᩉᩦᨶᩴ ᩅᨴᩮᨲᩥ, ᩋᩅᨠᨱ᩠ᨱᨠᩴ ᨩᩅᨠᨱ᩠ᨱᨠᩴ ᨵᨶᩥᨭ᩠ᨮᨠᩴ ᩈᩅᩥᨭ᩠ᨮᨠᩴ ᨠᩩᩃᩅᨯ᩠ᨰᨠᩴ—  “ᨻᩩᨴ᩠ᨵᩁᨠ᩠ᨡᩥᨲᩮᩣᩈᩥ, ᨵᨾ᩠ᨾᩁᨠ᩠ᨡᩥᨲᩮᩣᩈᩥ, ᩈᩴᨥᩁᨠ᩠ᨡᩥᨲᩮᩣᩈᩦ”ᨲᩥ ᨽᨱᨲᩥ, ᩋᩣᨸᨲ᩠ᨲᩥ ᩅᩤᨧᩣᨿ, ᩅᩤᨧᩣᨿ ᨸᩣᨧᩥᨲ᩠ᨲᩥᨿᩔ.
</Paragraph>

<Paragraph number="53" book="paci">
ᩏᨸᩈᨾ᩠ᨸᨶ᩠ᨶᩮᩣ ᩏᨸᩈᨾ᩠ᨸᨶ᩠ᨶᩴ ᨡᩩᩴᩈᩮᨲᩩᨠᩣᨾᩮᩣ ᩅᨾ᩠ᨽᩮᨲᩩᨠᩣᨾᩮᩣ ᨾᩘᨠᩩᨠᨲ᩠ᨲᩩᨠᩣᨾᩮᩣ ᩏᨠ᩠ᨠᨭ᩠ᨮᩮᨶ ᩏᨠ᩠ᨠᨭ᩠ᨮᩴ ᩅᨴᩮᨲᩥ, ᨻᩩᨴ᩠ᨵᩁᨠ᩠ᨡᩥᨲᩴ ᨵᨾ᩠ᨾᩁᨠ᩠ᨡᩥᨲᩴ ᩈᩴᨥᩁᨠ᩠ᨡᩥᨲᩴ—  “ᨻᩩᨴ᩠ᨵᩁᨠ᩠ᨡᩥᨲᩮᩣᩈᩥ, ᨵᨾ᩠ᨾᩁᨠ᩠ᨡᩥᨲᩮᩣᩈᩥ, ᩈᩴᨥᩁᨠ᩠ᨡᩥᨲᩮᩣᩈᩦ”ᨲᩥ ᨽᨱᨲᩥ, ᩋᩣᨸᨲ᩠ᨲᩥ ᩅᩤᨧᩣᨿ, ᩅᩤᨧᩣᨿ ᨸᩣᨧᩥᨲ᩠ᨲᩥᨿᩔ.
</Paragraph>

</Division>
<Division number="18" book="paci">

<Paragraph number="54" book="paci">
ᩏᨸᩈᨾ᩠ᨸᨶ᩠ᨶᩮᩣ ᩏᨸᩈᨾ᩠ᨸᨶ᩠ᨶᩴ ᨡᩩᩴᩈᩮᨲᩩᨠᩣᨾᩮᩣ ᩅᨾ᩠ᨽᩮᨲᩩᨠᩣᨾᩮᩣ ᨾᩘᨠᩩᨠᨲ᩠ᨲᩩᨠᩣᨾᩮᩣ ᩉᩦᨶᩮᨶ ᩉᩦᨶᩴ ᩅᨴᩮᨲᩥ, ᨠᩮᩣᩈᩥᨿᩴ ᨽᩣᩁᨴ᩠ᩅᩤᨩᩴ—  “ᨠᩮᩣᩈᩥᨿᩮᩣᩈᩥ, ᨽᩣᩁᨴ᩠ᩅᩤᨩᩮᩣᩈᩦ”ᨲᩥ ᨽᨱᨲᩥ, ᩋᩣᨸᨲ᩠ᨲᩥ ᩅᩤᨧᩣᨿ, ᩅᩤᨧᩣᨿ ᨸᩣᨧᩥᨲ᩠ᨲᩥᨿᩔ.
</Paragraph>

<Paragraph number="55" book="paci">
ᩏᨸᩈᨾ᩠ᨸᨶ᩠ᨶᩮᩣ ᩏᨸᩈᨾ᩠ᨸᨶ᩠ᨶᩴ ᨡᩩᩴᩈᩮᨲᩩᨠᩣᨾᩮᩣ ᩅᨾ᩠ᨽᩮᨲᩩᨠᩣᨾᩮᩣ ᨾᩘᨠᩩᨠᨲ᩠ᨲᩩᨠᩣᨾᩮᩣ ᩉᩦᨶᩮᨶ ᩏᨠ᩠ᨠᨭ᩠ᨮᩴ ᩅᨴᩮᨲᩥ, ᨣᩮᩤᨲᨾᩴ ᨾᩮᩣᨣ᩠ᨣᩃᩖᩣᨶᩴ ᨠᨧ᩠ᨧᩣᨶᩴ ᩅᩤᩈᩥᨭ᩠ᨮᩴ—  “ᨠᩮᩣᩈᩥᨿᩮᩣᩈᩥ, ᨽᩣᩁᨴ᩠ᩅᩤᨩᩮᩣᩈᩦ”ᨲᩥ ᨽᨱᨲᩥ, ᩋᩣᨸᨲ᩠ᨲᩥ ᩅᩤᨧᩣᨿ, ᩅᩤᨧᩣᨿ ᨸᩣᨧᩥᨲ᩠ᨲᩥᨿᩔ.
</Paragraph>

<Paragraph number="56" book="paci">
ᩏᨸᩈᨾ᩠ᨸᨶ᩠ᨶᩮᩣ ᩏᨸᩈᨾ᩠ᨸᨶ᩠ᨶᩴ ᨡᩩᩴᩈᩮᨲᩩᨠᩣᨾᩮᩣ ᩅᨾ᩠ᨽᩮᨲᩩᨠᩣᨾᩮᩣ ᨾᩘᨠᩩᨠᨲ᩠ᨲᩩᨠᩣᨾᩮᩣ ᩏᨠ᩠ᨠᨭ᩠ᨮᩮᨶ ᩉᩦᨶᩴ ᩅᨴᩮᨲᩥ, ᨠᩮᩣᩈᩥᨿᩴ ᨽᩣᩁᨴ᩠ᩅᩤᨩᩴ—  “ᨣᩮᩤᨲᨾᩮᩣᩈᩥ, ᨾᩮᩣᨣ᩠ᨣᩃᩖᩣᨶᩮᩣᩈᩥ, ᨠᨧ᩠ᨧᩣᨶᩮᩣᩈᩥ, ᩅᩤᩈᩥᨭ᩠ᨮᩮᩣᩈᩦ”ᨲᩥ ᨽᨱᨲᩥ, ᩋᩣᨸᨲ᩠ᨲᩥ ᩅᩤᨧᩣᨿ, ᩅᩤᨧᩣᨿ ᨸᩣᨧᩥᨲ᩠ᨲᩥᨿᩔ.
</Paragraph>

<Paragraph number="57" book="paci">
ᩏᨸᩈᨾ᩠ᨸᨶ᩠ᨶᩮᩣ ᩏᨸᩈᨾ᩠ᨸᨶ᩠ᨶᩴ ᨡᩩᩴᩈᩮᨲᩩᨠᩣᨾᩮᩣ ᩅᨾ᩠ᨽᩮᨲᩩᨠᩣᨾᩮᩣ ᨾᩘᨠᩩᨠᨲ᩠ᨲᩩᨠᩣᨾᩮᩣ ᩏᨠ᩠ᨠᨭ᩠ᨮᩮᨶ ᩏᨠ᩠ᨠᨭ᩠ᨮᩴ ᩅᨴᩮᨲᩥ, ᨣᩮᩤᨲᨾᩴ ᨾᩮᩣᨣ᩠ᨣᩃᩖᩣᨶᩴ ᨠᨧ᩠ᨧᩣᨶᩴ ᩅᩤᩈᩥᨭ᩠ᨮᩴ—  “ᨣᩮᩤᨲᨾᩮᩣᩈᩥ, ᨾᩮᩣᨣ᩠ᨣᩃᩖᩣᨶᩮᩣᩈᩥ, ᨠᨧ᩠ᨧᩣᨶᩮᩣᩈᩥ, ᩅᩤᩈᩥᨭ᩠ᨮᩮᩣᩈᩦ”ᨲᩥ ᨽᨱᨲᩥ, ᩋᩣᨸᨲ᩠ᨲᩥ ᩅᩤᨧᩣᨿ, ᩅᩤᨧᩣᨿ ᨸᩣᨧᩥᨲ᩠ᨲᩥᨿᩔ.
</Paragraph>

</Division>
<Division number="19" book="paci">

<Paragraph number="58" book="paci">
ᩏᨸᩈᨾ᩠ᨸᨶ᩠ᨶᩮᩣ ᩏᨸᩈᨾ᩠ᨸᨶ᩠ᨶᩴ ᨡᩩᩴᩈᩮᨲᩩᨠᩣᨾᩮᩣ ᩅᨾ᩠ᨽᩮᨲᩩᨠᩣᨾᩮᩣ ᨾᩘᨠᩩᨠᨲ᩠ᨲᩩᨠᩣᨾᩮᩣ ᩉᩦᨶᩮᨶ ᩉᩦᨶᩴ ᩅᨴᩮᨲᩥ, ᨠᩮᩣᨭ᩠ᨮᨠᩴ ᨸᩩᨸ᩠ᨹᨨᨯ᩠ᨯᨠᩴ—  “ᨠᩮᩣᨭ᩠ᨮᨠᩮᩣᩈᩥ, ᨸᩩᨸ᩠ᨹᨨᨯ᩠ᨯᨠᩮᩣᩈᩦ”ᨲᩥ ᨽᨱᨲᩥ, ᩋᩣᨸᨲ᩠ᨲᩥ ᩅᩤᨧᩣᨿ, ᩅᩤᨧᩣᨿ ᨸᩣᨧᩥᨲ᩠ᨲᩥᨿᩔ.
</Paragraph>

<Paragraph number="59" book="paci">
ᩏᨸᩈᨾ᩠ᨸᨶ᩠ᨶᩮᩣ ᩏᨸᩈᨾ᩠ᨸᨶ᩠ᨶᩴ ᨡᩩᩴᩈᩮᨲᩩᨠᩣᨾᩮᩣ ᩅᨾ᩠ᨽᩮᨲᩩᨠᩣᨾᩮᩣ ᨾᩘᨠᩩᨠᨲ᩠ᨲᩩᨠᩣᨾᩮᩣ ᩉᩦᨶᩮᨶ ᩏᨠ᩠ᨠᨭ᩠ᨮᩴ ᩅᨴᩮᨲᩥ, ᨠᩔᨠᩴ ᩅᩤᨱᩥᨩᩴ ᨣᩮᩤᩁᨠ᩠ᨡᩴ—  “ᨠᩮᩣᨭ᩠ᨮᨠᩮᩣᩈᩥ, ᨸᩩᨸ᩠ᨹᨨᨯ᩠ᨯᨠᩮᩣᩈᩦ”ᨲᩥ ᨽᨱᨲᩥ, ᩋᩣᨸᨲ᩠ᨲᩥ ᩅᩤᨧᩣᨿ, ᩅᩤᨧᩣᨿ ᨸᩣᨧᩥᨲ᩠ᨲᩥᨿᩔ.
</Paragraph>

<Paragraph number="60" book="paci">
ᩏᨸᩈᨾ᩠ᨸᨶ᩠ᨶᩮᩣ ᩏᨸᩈᨾ᩠ᨸᨶ᩠ᨶᩴ ᨡᩩᩴᩈᩮᨲᩩᨠᩣᨾᩮᩣ ᩅᨾ᩠ᨽᩮᨲᩩᨠᩣᨾᩮᩣ ᨾᩘᨠᩩᨠᨲ᩠ᨲᩩᨠᩣᨾᩮᩣ ᩏᨠ᩠ᨠᨭ᩠ᨮᩮᨶ ᩉᩦᨶᩴ ᩅᨴᩮᨲᩥ, ᨠᩮᩣᨭ᩠ᨮᨠᩴ ᨸᩩᨸ᩠ᨹᨨᨯ᩠ᨯᨠᩴ—  “ᨠᩔᨠᩮᩣᩈᩥ, ᩅᩤᨱᩥᨩᩮᩣᩈᩥ, ᨣᩮᩤᩁᨠ᩠ᨡᩮᩣᩈᩦ”ᨲᩥ ᨽᨱᨲᩥ, ᩋᩣᨸᨲ᩠ᨲᩥ ᩅᩤᨧᩣᨿ, ᩅᩤᨧᩣᨿ ᨸᩣᨧᩥᨲ᩠ᨲᩥᨿᩔ.
</Paragraph>

<Paragraph number="61" book="paci">
ᩏᨸᩈᨾ᩠ᨸᨶ᩠ᨶᩮᩣ ᩏᨸᩈᨾ᩠ᨸᨶ᩠ᨶᩴ ᨡᩩᩴᩈᩮᨲᩩᨠᩣᨾᩮᩣ ᩅᨾ᩠ᨽᩮᨲᩩᨠᩣᨾᩮᩣ ᨾᩘᨠᩩᨠᨲ᩠ᨲᩩᨠᩣᨾᩮᩣ ᩏᨠ᩠ᨠᨭ᩠ᨮᩮᨶ ᩏᨠ᩠ᨠᨭ᩠ᨮᩴ ᩅᨴᩮᨲᩥ, ᨠᩔᨠᩴ ᩅᩤᨱᩥᨩᩴ ᨣᩮᩤᩁᨠ᩠ᨡᩴ—  “ᨠᩔᨠᩮᩣᩈᩥ, ᩅᩤᨱᩥᨩᩮᩣᩈᩥ, ᨣᩮᩤᩁᨠ᩠ᨡᩮᩣᩈᩦ”ᨲᩥ ᨽᨱᨲᩥ, ᩋᩣᨸᨲ᩠ᨲᩥ ᩅᩤᨧᩣᨿ, ᩅᩤᨧᩣᨿ ᨸᩣᨧᩥᨲ᩠ᨲᩥᨿᩔ.
</Paragraph>

</Division>
<Division number="20" book="paci">

<Paragraph number="62" book="paci">
ᩏᨸᩈᨾ᩠ᨸᨶ᩠ᨶᩮᩣ ᩏᨸᩈᨾ᩠ᨸᨶ᩠ᨶᩴ ᨡᩩᩴᩈᩮᨲᩩᨠᩣᨾᩮᩣ ᩅᨾ᩠ᨽᩮᨲᩩᨠᩣᨾᩮᩣ ᨾᩘᨠᩩᨠᨲ᩠ᨲᩩᨠᩣᨾᩮᩣ ᩉᩦᨶᩮᨶ ᩉᩦᨶᩴ ᩅᨴᩮᨲᩥ, ᨶᩊᨠᩣᩁᩴ ᨠᩩᨾ᩠ᨽᨠᩣᩁᩴ ᨸᩮᩈᨠᩣᩁᩴ ᨧᨾ᩠ᨾᨠᩣᩁᩴ ᨶᩉᩣᨸᩥᨲᩴ—  “ᨶᩊᨠᩣᩁᩮᩣᩈᩥ, ᨠᩩᨾ᩠ᨽᨠᩣᩁᩮᩣᩈᩥ, ᨸᩮᩈᨠᩣᩁᩮᩣᩈᩥ, ᨧᨾ᩠ᨾᨠᩣᩁᩮᩣᩈᩥ, ᨶᩉᩣᨸᩥᨲᩮᩣᩈᩦ”ᨲᩥ ᨽᨱᨲᩥ, ᩋᩣᨸᨲ᩠ᨲᩥ ᩅᩤᨧᩣᨿ, ᩅᩤᨧᩣᨿ ᨸᩣᨧᩥᨲ᩠ᨲᩥᨿᩔ.
</Paragraph>

<Paragraph number="63" book="paci">
ᩏᨸᩈᨾ᩠ᨸᨶ᩠ᨶᩮᩣ ᩏᨸᩈᨾ᩠ᨸᨶ᩠ᨶᩴ ᨡᩩᩴᩈᩮᨲᩩᨠᩣᨾᩮᩣ ᩅᨾ᩠ᨽᩮᨲᩩᨠᩣᨾᩮᩣ ᨾᩘᨠᩩᨠᨲ᩠ᨲᩩᨠᩣᨾᩮᩣ ᩉᩦᨶᩮᨶ ᩏᨠ᩠ᨠᨭ᩠ᨮᩴ ᩅᨴᩮᨲᩥ, ᨾᩩᨴ᩠ᨴᩥᨠᩴ ᨣᨱᨠᩴ ᩃᩮᨡᨠᩴ—  “ᨶᩊᨠᩣᩁᩮᩣᩈᩥ, ᨠᩩᨾ᩠ᨽᨠᩣᩁᩮᩣᩈᩥ, ᨸᩮᩈᨠᩣᩁᩮᩣᩈᩥ, ᨧᨾ᩠ᨾᨠᩣᩁᩮᩣᩈᩥ, ᨶᩉᩣᨸᩥᨲᩮᩣᩈᩦ”ᨲᩥ ᨽᨱᨲᩥ, ᩋᩣᨸᨲ᩠ᨲᩥ ᩅᩤᨧᩣᨿ, ᩅᩤᨧᩣᨿ ᨸᩣᨧᩥᨲ᩠ᨲᩥᨿᩔ.
</Paragraph>

<Paragraph number="64" book="paci">
ᩏᨸᩈᨾ᩠ᨸᨶ᩠ᨶᩮᩣ ᩏᨸᩈᨾ᩠ᨸᨶ᩠ᨶᩴ ᨡᩩᩴᩈᩮᨲᩩᨠᩣᨾᩮᩣ ᩅᨾ᩠ᨽᩮᨲᩩᨠᩣᨾᩮᩣ ᨾᩘᨠᩩᨠᨲ᩠ᨲᩩᨠᩣᨾᩮᩣ ᩏᨠ᩠ᨠᨭ᩠ᨮᩮᨶ ᩉᩦᨶᩴ ᩅᨴᩮᨲᩥ, ᨶᩊᨠᩣᩁᩴ ᨠᩩᨾ᩠ᨽᨠᩣᩁᩴ ᨸᩮᩈᨠᩣᩁᩴ ᨧᨾ᩠ᨾᨠᩣᩁᩴ ᨶᩉᩣᨸᩥᨲᩴ—  “ᨾᩩᨴ᩠ᨴᩥᨠᩮᩣᩈᩥ, ᨣᨱᨠᩮᩣᩈᩥ, ᩃᩮᨡᨠᩮᩣᩈᩦ”ᨲᩥ ᨽᨱᨲᩥ, ᩋᩣᨸᨲ᩠ᨲᩥ ᩅᩤᨧᩣᨿ, ᩅᩤᨧᩣᨿ ᨸᩣᨧᩥᨲ᩠ᨲᩥᨿᩔ.
</Paragraph>

<Paragraph number="65" book="paci">
ᩏᨸᩈᨾ᩠ᨸᨶ᩠ᨶᩮᩣ ᩏᨸᩈᨾ᩠ᨸᨶ᩠ᨶᩴ ᨡᩩᩴᩈᩮᨲᩩᨠᩣᨾᩮᩣ ᩅᨾ᩠ᨽᩮᨲᩩᨠᩣᨾᩮᩣ ᨾᩘᨠᩩᨠᨲ᩠ᨲᩩᨠᩣᨾᩮᩣ ᩏᨠ᩠ᨠᨭ᩠ᨮᩮᨶ ᩏᨠ᩠ᨠᨭ᩠ᨮᩴ ᩅᨴᩮᨲᩥ, ᨾᩩᨴ᩠ᨴᩥᨠᩴ ᨣᨱᨠᩴ ᩃᩮᨡᨠᩴ—  “ᨾᩩᨴ᩠ᨴᩥᨠᩮᩣᩈᩥ, ᨣᨱᨠᩮᩣᩈᩥ, ᩃᩮᨡᨠᩮᩣᩈᩦ”ᨲᩥ ᨽᨱᨲᩥ, ᩋᩣᨸᨲ᩠ᨲᩥ ᩅᩤᨧᩣᨿ, ᩅᩤᨧᩣᨿ ᨸᩣᨧᩥᨲ᩠ᨲᩥᨿᩔ.
</Paragraph>

</Division>
<Division number="21" book="paci">

<Paragraph number="66" book="paci">
ᩏᨸᩈᨾ᩠ᨸᨶ᩠ᨶᩮᩣ ᩏᨸᩈᨾ᩠ᨸᨶ᩠ᨶᩴ ᨡᩩᩴᩈᩮᨲᩩᨠᩣᨾᩮᩣ ᩅᨾ᩠ᨽᩮᨲᩩᨠᩣᨾᩮᩣ ᨾᩘᨠᩩᨠᨲ᩠ᨲᩩᨠᩣᨾᩮᩣ ᩉᩦᨶᩮᨶ ᩉᩦᨶᩴ ᩅᨴᩮᨲᩥ, ᨠᩩᨭ᩠ᨮᩥᨠᩴ ᨣᨱ᩠ᨯᩥᨠᩴ ᨠᩥᩃᩣᩈᩥᨠᩴ ᩈᩮᩣᩈᩥᨠᩴ ᩋᨸᨾᩣᩁᩥᨠᩴ—  “ᨠᩩᨭ᩠ᨮᩥᨠᩮᩣᩈᩥ, ᨣᨱ᩠ᨯᩥᨠᩮᩣᩈᩥ, ᨠᩥᩃᩣᩈᩥᨠᩮᩣᩈᩥ, ᩈᩮᩣᩈᩥᨠᩮᩣᩈᩥ, ᩋᨸᨾᩣᩁᩥᨠᩮᩣᩈᩦ”ᨲᩥ ᨽᨱᨲᩥ, ᩋᩣᨸᨲ᩠ᨲᩥ ᩅᩤᨧᩣᨿ, ᩅᩤᨧᩣᨿ ᨸᩣᨧᩥᨲ᩠ᨲᩥᨿᩔ.
</Paragraph>

<Paragraph number="67" book="paci">
ᩏᨸᩈᨾ᩠ᨸᨶ᩠ᨶᩮᩣ ᩏᨸᩈᨾ᩠ᨸᨶ᩠ᨶᩴ ᨡᩩᩴᩈᩮᨲᩩᨠᩣᨾᩮᩣ ᩅᨾ᩠ᨽᩮᨲᩩᨠᩣᨾᩮᩣ ᨾᩘᨠᩩᨠᨲ᩠ᨲᩩᨠᩣᨾᩮᩣ ᩉᩦᨶᩮᨶ ᩏᨠ᩠ᨠᨭ᩠ᨮᩴ ᩅᨴᩮᨲᩥ, ᨾᨵᩩᨾᩮᩉᩥᨠᩴ—  “ᨠᩩᨭ᩠ᨮᩥᨠᩮᩣᩈᩥ, ᨣᨱ᩠ᨯᩥᨠᩮᩣᩈᩥ, ᨠᩥᩃᩣᩈᩥᨠᩮᩣᩈᩥ, ᩈᩮᩣᩈᩥᨠᩮᩣᩈᩥ, ᩋᨸᨾᩣᩁᩥᨠᩮᩣᩈᩦ”ᨲᩥ ᨽᨱᨲᩥ, ᩋᩣᨸᨲ᩠ᨲᩥ ᩅᩤᨧᩣᨿ, ᩅᩤᨧᩣᨿ ᨸᩣᨧᩥᨲ᩠ᨲᩥᨿᩔ.
</Paragraph>

<Paragraph number="68" book="paci">
ᩏᨸᩈᨾ᩠ᨸᨶ᩠ᨶᩮᩣ ᩏᨸᩈᨾ᩠ᨸᨶ᩠ᨶᩴ ᨡᩩᩴᩈᩮᨲᩩᨠᩣᨾᩮᩣ ᩅᨾ᩠ᨽᩮᨲᩩᨠᩣᨾᩮᩣ ᨾᩘᨠᩩᨠᨲ᩠ᨲᩩᨠᩣᨾᩮᩣ ᩏᨠ᩠ᨠᨭ᩠ᨮᩮᨶ ᩉᩦᨶᩴ ᩅᨴᩮᨲᩥ, ᨠᩩᨭ᩠ᨮᩥᨠᩴ ᨣᨱ᩠ᨯᩥᨠᩴ ᨠᩥᩃᩣᩈᩥᨠᩴ ᩈᩮᩣᩈᩥᨠᩴ ᩋᨸᨾᩣᩁᩥᨠᩴ—  “ᨾᨵᩩᨾᩮᩉᩥᨠᩮᩣᩈᩦ”ᨲᩥ ᨽᨱᨲᩥ, ᩋᩣᨸᨲ᩠ᨲᩥ ᩅᩤᨧᩣᨿ, ᩅᩤᨧᩣᨿ ᨸᩣᨧᩥᨲ᩠ᨲᩥᨿᩔ.
</Paragraph>

<Paragraph number="69" book="paci">
ᩏᨸᩈᨾ᩠ᨸᨶ᩠ᨶᩮᩣ ᩏᨸᩈᨾ᩠ᨸᨶ᩠ᨶᩴ ᨡᩩᩴᩈᩮᨲᩩᨠᩣᨾᩮᩣ ᩅᨾ᩠ᨽᩮᨲᩩᨠᩣᨾᩮᩣ ᨾᩘᨠᩩᨠᨲ᩠ᨲᩩᨠᩣᨾᩮᩣ ᩏᨠ᩠ᨠᨭ᩠ᨮᩮᨶ ᩏᨠ᩠ᨠᨭ᩠ᨮᩴ ᩅᨴᩮᨲᩥ, ᨾᨵᩩᨾᩮᩉᩥᨠᩴ—  “ᨾᨵᩩᨾᩮᩉᩥᨠᩮᩣᩈᩦ”ᨲᩥ ᨽᨱᨲᩥ, ᩋᩣᨸᨲ᩠ᨲᩥ ᩅᩤᨧᩣᨿ, ᩅᩤᨧᩣᨿ ᨸᩣᨧᩥᨲ᩠ᨲᩥᨿᩔ.
</Paragraph>

</Division>
<Division number="22" book="paci">

<Paragraph number="70" book="paci">
ᩏᨸᩈᨾ᩠ᨸᨶ᩠ᨶᩮᩣ ᩏᨸᩈᨾ᩠ᨸᨶ᩠ᨶᩴ ᨡᩩᩴᩈᩮᨲᩩᨠᩣᨾᩮᩣ ᩅᨾ᩠ᨽᩮᨲᩩᨠᩣᨾᩮᩣ ᨾᩘᨠᩩᨠᨲ᩠ᨲᩩᨠᩣᨾᩮᩣ ᩉᩦᨶᩮᨶ ᩉᩦᨶᩴ ᩅᨴᩮᨲᩥ, ᩋᨲᩥᨴᩦᨥᩴ ᩋᨲᩥᩁᩔᩴ ᩋᨲᩥᨠᨱ᩠ᩉᩴ ᩋᨧ᩠ᨧᩮᩣᨴᩤᨲᩴ—  “ᩋᨲᩥᨴᩦᨥᩮᩣᩈᩥ, ᩋᨲᩥᩁᩔᩮᩣᩈᩥ, ᩋᨲᩥᨠᨱ᩠ᩉᩮᩣᩈᩥ, ᩋᨧ᩠ᨧᩮᩣᨴᩤᨲᩮᩣᩈᩦ”ᨲᩥ ᨽᨱᨲᩥ, ᩋᩣᨸᨲ᩠ᨲᩥ ᩅᩤᨧᩣᨿ, ᩅᩤᨧᩣᨿ ᨸᩣᨧᩥᨲ᩠ᨲᩥᨿᩔ.
</Paragraph>

<Paragraph number="71" book="paci">
ᩏᨸᩈᨾ᩠ᨸᨶ᩠ᨶᩮᩣ ᩏᨸᩈᨾ᩠ᨸᨶ᩠ᨶᩴ ᨡᩩᩴᩈᩮᨲᩩᨠᩣᨾᩮᩣ ᩅᨾ᩠ᨽᩮᨲᩩᨠᩣᨾᩮᩣ ᨾᩘᨠᩩᨠᨲ᩠ᨲᩩᨠᩣᨾᩮᩣ ᩉᩦᨶᩮᨶ ᩏᨠ᩠ᨠᨭ᩠ᨮᩴ ᩅᨴᩮᨲᩥ, ᨶᩣᨲᩥᨴᩦᨥᩴ ᨶᩣᨲᩥᩁᩔᩴ ᨶᩣᨲᩥᨠᨱ᩠ᩉᩴ ᨶᩣᨧ᩠ᨧᩮᩣᨴᩤᨲᩴ—  “ᩋᨲᩥᨴᩦᨥᩮᩣᩈᩥ, ᩋᨲᩥᩁᩔᩮᩣᩈᩥ, ᩋᨲᩥᨠᨱ᩠ᩉᩮᩣᩈᩥ, ᩋᨧ᩠ᨧᩮᩣᨴᩤᨲᩮᩣᩈᩦ”ᨲᩥ ᨽᨱᨲᩥ, ᩋᩣᨸᨲ᩠ᨲᩥ ᩅᩤᨧᩣᨿ, ᩅᩤᨧᩣᨿ ᨸᩣᨧᩥᨲ᩠ᨲᩥᨿᩔ.
</Paragraph>

<Paragraph number="72" book="paci">
ᩏᨸᩈᨾ᩠ᨸᨶ᩠ᨶᩮᩣ ᩏᨸᩈᨾ᩠ᨸᨶ᩠ᨶᩴ ᨡᩩᩴᩈᩮᨲᩩᨠᩣᨾᩮᩣ ᩅᨾ᩠ᨽᩮᨲᩩᨠᩣᨾᩮᩣ ᨾᩘᨠᩩᨠᨲ᩠ᨲᩩᨠᩣᨾᩮᩣ ᩏᨠ᩠ᨠᨭ᩠ᨮᩮᨶ ᩉᩦᨶᩴ ᩅᨴᩮᨲᩥ, ᩋᨲᩥᨴᩦᨥᩴ ᩋᨲᩥᩁᩔᩴ ᩋᨲᩥᨠᨱ᩠ᩉᩴ ᩋᨧ᩠ᨧᩮᩣᨴᩤᨲᩴ—  “ᨶᩣᨲᩥᨴᩦᨥᩮᩣᩈᩥ, ᨶᩣᨲᩥᩁᩔᩮᩣᩈᩥ, ᨶᩣᨲᩥᨠᨱ᩠ᩉᩮᩣᩈᩥ, ᨶᩣᨧ᩠ᨧᩮᩣᨴᩤᨲᩮᩣᩈᩦ”ᨲᩥ ᨽᨱᨲᩥ, ᩋᩣᨸᨲ᩠ᨲᩥ ᩅᩤᨧᩣᨿ, ᩅᩤᨧᩣᨿ ᨸᩣᨧᩥᨲ᩠ᨲᩥᨿᩔ.
</Paragraph>

<Paragraph number="73" book="paci">
ᩏᨸᩈᨾ᩠ᨸᨶ᩠ᨶᩮᩣ ᩏᨸᩈᨾ᩠ᨸᨶ᩠ᨶᩴ ᨡᩩᩴᩈᩮᨲᩩᨠᩣᨾᩮᩣ ᩅᨾ᩠ᨽᩮᨲᩩᨠᩣᨾᩮᩣ ᨾᩘᨠᩩᨠᨲ᩠ᨲᩩᨠᩣᨾᩮᩣ ᩏᨠ᩠ᨠᨭ᩠ᨮᩮᨶ ᩏᨠ᩠ᨠᨭ᩠ᨮᩴ ᩅᨴᩮᨲᩥ, ᨶᩣᨲᩥᨴᩦᨥᩴ ᨶᩣᨲᩥᩁᩔᩴ ᨶᩣᨲᩥᨠᨱ᩠ᩉᩴ ᨶᩣᨧ᩠ᨧᩮᩣᨴᩤᨲᩴ—  “ᨶᩣᨲᩥᨴᩦᨥᩮᩣᩈᩥ, ᨶᩣᨲᩥᩁᩔᩮᩣᩈᩥ, ᨶᩣᨲᩥᨠᨱ᩠ᩉᩮᩣᩈᩥ, ᨶᩣᨧ᩠ᨧᩮᩣᨴᩤᨲᩮᩣᩈᩦ”ᨲᩥ ᨽᨱᨲᩥ, ᩋᩣᨸᨲ᩠ᨲᩥ ᩅᩤᨧᩣᨿ, ᩅᩤᨧᩣᨿ ᨸᩣᨧᩥᨲ᩠ᨲᩥᨿᩔ.
</Paragraph>

</Division>
<Division number="23" book="paci">

<Paragraph number="74" book="paci">
ᩏᨸᩈᨾ᩠ᨸᨶ᩠ᨶᩮᩣ ᩏᨸᩈᨾ᩠ᨸᨶ᩠ᨶᩴ ᨡᩩᩴᩈᩮᨲᩩᨠᩣᨾᩮᩣ ᩅᨾ᩠ᨽᩮᨲᩩᨠᩣᨾᩮᩣ ᨾᩘᨠᩩᨠᨲ᩠ᨲᩩᨠᩣᨾᩮᩣ ᩉᩦᨶᩮᨶ ᩉᩦᨶᩴ ᩅᨴᩮᨲᩥ, ᩁᩣᨣᨸᩁᩥᨿᩩᨭ᩠ᨮᩥᨲᩴ ᨴᩮᩤᩈᨸᩁᩥᨿᩩᨭ᩠ᨮᩥᨲᩴ ᨾᩮᩣᩉᨸᩁᩥᨿᩩᨭ᩠ᨮᩥᨲᩴ—  “ᩁᩣᨣᨸᩁᩥᨿᩩᨭ᩠ᨮᩥᨲᩮᩣᩈᩥ, ᨴᩮᩤᩈᨸᩁᩥᨿᩩᨭ᩠ᨮᩥᨲᩮᩣᩈᩥ, ᨾᩮᩣᩉᨸᩁᩥᨿᩩᨭ᩠ᨮᩥᨲᩮᩣᩈᩦ”ᨲᩥ ᨽᨱᨲᩥ, ᩋᩣᨸᨲ᩠ᨲᩥ ᩅᩤᨧᩣᨿ, ᩅᩤᨧᩣᨿ ᨸᩣᨧᩥᨲ᩠ᨲᩥᨿᩔ.
</Paragraph>

<Paragraph number="75" book="paci">
ᩏᨸᩈᨾ᩠ᨸᨶ᩠ᨶᩮᩣ ᩏᨸᩈᨾ᩠ᨸᨶ᩠ᨶᩴ ᨡᩩᩴᩈᩮᨲᩩᨠᩣᨾᩮᩣ ᩅᨾ᩠ᨽᩮᨲᩩᨠᩣᨾᩮᩣ ᨾᩘᨠᩩᨠᨲ᩠ᨲᩩᨠᩣᨾᩮᩣ ᩉᩦᨶᩮᨶ ᩏᨠ᩠ᨠᨭ᩠ᨮᩴ ᩅᨴᩮᨲᩥ, ᩅᩦᨲᩁᩣᨣᩴ ᩅᩦᨲᨴᩮᩤᩈᩴ ᩅᩦᨲᨾᩮᩣᩉᩴ—  “ᩁᩣᨣᨸᩁᩥᨿᩩᨭ᩠ᨮᩥᨲᩮᩣᩈᩥ, ᨴᩮᩤᩈᨸᩁᩥᨿᩩᨭ᩠ᨮᩥᨲᩮᩣᩈᩥ, ᨾᩮᩣᩉᨸᩁᩥᨿᩩᨭ᩠ᨮᩥᨲᩮᩣᩈᩦ”ᨲᩥ ᨽᨱᨲᩥ, ᩋᩣᨸᨲ᩠ᨲᩥ ᩅᩤᨧᩣᨿ, ᩅᩤᨧᩣᨿ ᨸᩣᨧᩥᨲ᩠ᨲᩥᨿᩔ.
</Paragraph>

<Paragraph number="76" book="paci">
ᩏᨸᩈᨾ᩠ᨸᨶ᩠ᨶᩮᩣ ᩏᨸᩈᨾ᩠ᨸᨶ᩠ᨶᩴ ᨡᩩᩴᩈᩮᨲᩩᨠᩣᨾᩮᩣ ᩅᨾ᩠ᨽᩮᨲᩩᨠᩣᨾᩮᩣ ᨾᩘᨠᩩᨠᨲ᩠ᨲᩩᨠᩣᨾᩮᩣ ᩏᨠ᩠ᨠᨭ᩠ᨮᩮᨶ ᩉᩦᨶᩴ ᩅᨴᩮᨲᩥ, ᩁᩣᨣᨸᩁᩥᨿᩩᨭ᩠ᨮᩥᨲᩴ ᨴᩮᩤᩈᨸᩁᩥᨿᩩᨭ᩠ᨮᩥᨲᩴ ᨾᩮᩣᩉᨸᩁᩥᨿᩩᨭ᩠ᨮᩥᨲᩴ—  “ᩅᩦᨲᩁᩣᨣᩮᩤᩈᩥ, ᩅᩦᨲᨴᩮᩤᩈᩮᩣᩈᩥ, ᩅᩦᨲᨾᩮᩣᩉᩮᩣᩈᩦ”ᨲᩥ ᨽᨱᨲᩥ, ᩋᩣᨸᨲ᩠ᨲᩥ ᩅᩤᨧᩣᨿ, ᩅᩤᨧᩣᨿ ᨸᩣᨧᩥᨲ᩠ᨲᩥᨿᩔ.
</Paragraph>

<Paragraph number="77" book="paci">
ᩏᨸᩈᨾ᩠ᨸᨶ᩠ᨶᩮᩣ ᩏᨸᩈᨾ᩠ᨸᨶ᩠ᨶᩴ ᨡᩩᩴᩈᩮᨲᩩᨠᩣᨾᩮᩣ ᩅᨾ᩠ᨽᩮᨲᩩᨠᩣᨾᩮᩣ ᨾᩘᨠᩩᨠᨲ᩠ᨲᩩᨠᩣᨾᩮᩣ ᩏᨠ᩠ᨠᨭ᩠ᨮᩮᨶ ᩏᨠ᩠ᨠᨭ᩠ᨮᩴ ᩅᨴᩮᨲᩥ, ᩅᩦᨲᩁᩣᨣᩴ ᩅᩦᨲᨴᩮᩤᩈᩴ ᩅᩦᨲᨾᩮᩣᩉᩴ—  “ᩅᩦᨲᩁᩣᨣᩮᩤᩈᩥ, ᩅᩦᨲᨴᩮᩤᩈᩮᩣᩈᩥ, ᩅᩦᨲᨾᩮᩣᩉᩮᩣᩈᩦ”ᨲᩥ ᨽᨱᨲᩥ, ᩋᩣᨸᨲ᩠ᨲᩥ ᩅᩤᨧᩣᨿ, ᩅᩤᨧᩣᨿ ᨸᩣᨧᩥᨲ᩠ᨲᩥᨿᩔ.
</Paragraph>

</Division>
<Division number="24" book="paci">

<Paragraph number="78" book="paci">
ᩏᨸᩈᨾ᩠ᨸᨶ᩠ᨶᩮᩣ ᩏᨸᩈᨾ᩠ᨸᨶ᩠ᨶᩴ ᨡᩩᩴᩈᩮᨲᩩᨠᩣᨾᩮᩣ ᩅᨾ᩠ᨽᩮᨲᩩᨠᩣᨾᩮᩣ ᨾᩘᨠᩩᨠᨲ᩠ᨲᩩᨠᩣᨾᩮᩣ ᩉᩦᨶᩮᨶ ᩉᩦᨶᩴ ᩅᨴᩮᨲᩥ, ᨸᩣᩁᩣᨩᩥᨠᩴ ᩋᨩ᩠ᨫᩣᨸᨶ᩠ᨶᩴ ᩈᩴᨥᩣᨴᩥᩈᩮᩈᩴ ᩋᨩ᩠ᨫᩣᨸᨶ᩠ᨶᩴ ᨳᩩᩃᩖᨧ᩠ᨧᨿᩴ ᩋᨩ᩠ᨫᩣᨸᨶ᩠ᨶᩴ ᨸᩣᨧᩥᨲ᩠ᨲᩥᨿᩴ ᩋᨩ᩠ᨫᩣᨸᨶ᩠ᨶᩴ ᨸᩣᨭᩥᨴᩮᩈᨶᩦᨿᩴ ᩋᨩ᩠ᨫᩣᨸᨶ᩠ᨶᩴ ᨴᩩᨠ᩠ᨠᨭᩴ ᩋᨩ᩠ᨫᩣᨸᨶ᩠ᨶᩴ ᨴᩩᨻ᩠ᨽᩣᩈᩥᨲᩴ ᩋᨩ᩠ᨫᩣᨸᨶ᩠ᨶᩴ—  “ᨸᩣᩁᩣᨩᩥᨠᩴ ᩋᨩ᩠ᨫᩣᨸᨶ᩠ᨶᩮᩣᩈᩥ, ᩈᩴᨥᩣᨴᩥᩈᩮᩈᩴ ᩋᨩ᩠ᨫᩣᨸᨶ᩠ᨶᩮᩣᩈᩥ, ᨳᩩᩃᩖᨧ᩠ᨧᨿᩴ ᩋᨩ᩠ᨫᩣᨸᨶ᩠ᨶᩮᩣᩈᩥ, ᨸᩣᨧᩥᨲ᩠ᨲᩥᨿᩴ ᩋᨩ᩠ᨫᩣᨸᨶ᩠ᨶᩮᩣᩈᩥ, ᨸᩣᨭᩥᨴᩮᩈᨶᩦᨿᩴ ᩋᨩ᩠ᨫᩣᨸᨶ᩠ᨶᩮᩣᩈᩥ, ᨴᩩᨠ᩠ᨠᨭᩴ ᩋᨩ᩠ᨫᩣᨸᨶ᩠ᨶᩮᩣᩈᩥ, ᨴᩩᨻ᩠ᨽᩣᩈᩥᨲᩴ ᩋᨩ᩠ᨫᩣᨸᨶ᩠ᨶᩮᩣᩈᩦ”ᨲᩥ ᨽᨱᨲᩥ, ᩋᩣᨸᨲ᩠ᨲᩥ ᩅᩤᨧᩣᨿ, ᩅᩤᨧᩣᨿ ᨸᩣᨧᩥᨲ᩠ᨲᩥᨿᩔ.
</Paragraph>

<Paragraph number="79" book="paci">
ᩏᨸᩈᨾ᩠ᨸᨶ᩠ᨶᩮᩣ ᩏᨸᩈᨾ᩠ᨸᨶ᩠ᨶᩴ ᨡᩩᩴᩈᩮᨲᩩᨠᩣᨾᩮᩣ ᩅᨾ᩠ᨽᩮᨲᩩᨠᩣᨾᩮᩣ ᨾᩘᨠᩩᨠᨲ᩠ᨲᩩᨠᩣᨾᩮᩣ ᩉᩦᨶᩮᨶ ᩏᨠ᩠ᨠᨭ᩠ᨮᩴ ᩅᨴᩮᨲᩥ, ᩈᩮᩣᨲᩣᨸᨶ᩠ᨶᩴ—  “ᨸᩣᩁᩣᨩᩥᨠᩴ ᩋᨩ᩠ᨫᩣᨸᨶ᩠ᨶᩮᩣᩈᩥ …ᨸᩮ…  ᨴᩩᨻ᩠ᨽᩣᩈᩥᨲᩴ ᩋᨩ᩠ᨫᩣᨸᨶ᩠ᨶᩮᩣᩈᩦ”ᨲᩥ ᨽᨱᨲᩥ, ᩋᩣᨸᨲ᩠ᨲᩥ ᩅᩤᨧᩣᨿ, ᩅᩤᨧᩣᨿ ᨸᩣᨧᩥᨲ᩠ᨲᩥᨿᩔ.
</Paragraph>

<Paragraph number="80" book="paci">
ᩏᨸᩈᨾ᩠ᨸᨶ᩠ᨶᩮᩣ ᩏᨸᩈᨾ᩠ᨸᨶ᩠ᨶᩴ ᨡᩩᩴᩈᩮᨲᩩᨠᩣᨾᩮᩣ ᩅᨾ᩠ᨽᩮᨲᩩᨠᩣᨾᩮᩣ ᨾᩘᨠᩩᨠᨲ᩠ᨲᩩᨠᩣᨾᩮᩣ ᩏᨠ᩠ᨠᨭ᩠ᨮᩮᨶ ᩉᩦᨶᩴ ᩅᨴᩮᨲᩥ, ᨸᩣᩁᩣᨩᩥᨠᩴ ᩋᨩ᩠ᨫᩣᨸᨶ᩠ᨶᩴ …ᨸᩮ…  ᨴᩩᨻ᩠ᨽᩣᩈᩥᨲᩴ ᩋᨩ᩠ᨫᩣᨸᨶ᩠ᨶᩴ—  “ᩈᩮᩣᨲᩣᨸᨶ᩠ᨶᩮᩣᩈᩦ”ᨲᩥ ᨽᨱᨲᩥ, ᩋᩣᨸᨲ᩠ᨲᩥ ᩅᩤᨧᩣᨿ, ᩅᩤᨧᩣᨿ ᨸᩣᨧᩥᨲ᩠ᨲᩥᨿᩔ.
</Paragraph>

<Paragraph number="81" book="paci">
ᩏᨸᩈᨾ᩠ᨸᨶ᩠ᨶᩮᩣ ᩏᨸᩈᨾ᩠ᨸᨶ᩠ᨶᩴ ᨡᩩᩴᩈᩮᨲᩩᨠᩣᨾᩮᩣ ᩅᨾ᩠ᨽᩮᨲᩩᨠᩣᨾᩮᩣ ᨾᩘᨠᩩᨠᨲ᩠ᨲᩩᨠᩣᨾᩮᩣ ᩏᨠ᩠ᨠᨭ᩠ᨮᩮᨶ ᩏᨠ᩠ᨠᨭ᩠ᨮᩴ ᩅᨴᩮᨲᩥ, ᩈᩮᩣᨲᩣᨸᨶ᩠ᨶᩴ—  “ᩈᩮᩣᨲᩣᨸᨶ᩠ᨶᩮᩣᩈᩦ”ᨲᩥ ᨽᨱᨲᩥ, ᩋᩣᨸᨲ᩠ᨲᩥ ᩅᩤᨧᩣᨿ, ᩅᩤᨧᩣᨿ ᨸᩣᨧᩥᨲ᩠ᨲᩥᨿᩔ.
</Paragraph>

</Division>
<Division number="25" book="paci">

<Paragraph number="82" book="paci">
ᩏᨸᩈᨾ᩠ᨸᨶ᩠ᨶᩮᩣ ᩏᨸᩈᨾ᩠ᨸᨶ᩠ᨶᩴ ᨡᩩᩴᩈᩮᨲᩩᨠᩣᨾᩮᩣ ᩅᨾ᩠ᨽᩮᨲᩩᨠᩣᨾᩮᩣ ᨾᩘᨠᩩᨠᨲ᩠ᨲᩩᨠᩣᨾᩮᩣ ᩉᩦᨶᩮᨶ ᩉᩦᨶᩴ ᩅᨴᩮᨲᩥ, ᩒᨭ᩠ᨮᩴ ᨾᩮᨱ᩠ᨯᩴ ᨣᩮᩤᨱᩴ ᨣᨴᩕᨽᩴ ᨲᩥᩁᨧ᩠ᨨᩣᨶᨣᨲᩴ ᨶᩮᩁᨿᩥᨠᩴ—  “ᩒᨭ᩠ᨮᩮᩣᩈᩥ, ᨾᩮᨱ᩠ᨯᩮᩣᩈᩥ, ᨣᩮᩤᨱᩮᩣᩈᩥ, ᨣᨴᩕᨽᩮᩣᩈᩥ, ᨲᩥᩁᨧ᩠ᨨᩣᨶᨣᨲᩮᩣᩈᩥ, ᨶᩮᩁᨿᩥᨠᩮᩣᩈᩥ, ᨶᨲ᩠ᨳᩥ ᨲᩩᨿ᩠ᩉᩴ ᩈᩩᨣᨲᩥ, ᨴᩩᨣ᩠ᨣᨲᩥ ᨿᩮᩅ ᨲᩩᨿ᩠ᩉᩴ ᨸᩣᨭᩥᨠᩘᨡᩣ”ᨲᩥ ᨽᨱᨲᩥ, ᩋᩣᨸᨲ᩠ᨲᩥ ᩅᩤᨧᩣᨿ, ᩅᩤᨧᩣᨿ ᨸᩣᨧᩥᨲ᩠ᨲᩥᨿᩔ.
</Paragraph>

<Paragraph number="83" book="paci">
ᩏᨸᩈᨾ᩠ᨸᨶ᩠ᨶᩮᩣ ᩏᨸᩈᨾ᩠ᨸᨶ᩠ᨶᩴ ᨡᩩᩴᩈᩮᨲᩩᨠᩣᨾᩮᩣ ᩅᨾ᩠ᨽᩮᨲᩩᨠᩣᨾᩮᩣ ᨾᩘᨠᩩᨠᨲ᩠ᨲᩩᨠᩣᨾᩮᩣ ᩉᩦᨶᩮᨶ ᩏᨠ᩠ᨠᨭ᩠ᨮᩴ ᩅᨴᩮᨲᩥ, ᨸᨱ᩠ᨯᩥᨲᩴ ᨻ᩠ᨿᨲ᩠ᨲᩴ ᨾᩮᨵᩤᩅᩥᩴ ᨻᩉᩩᩔᩩᨲᩴ ᨵᨾ᩠ᨾᨠᨳᩥᨠᩴ—  “ᩒᨭ᩠ᨮᩮᩣᩈᩥ, ᨾᩮᨱ᩠ᨯᩮᩣᩈᩥ, ᨣᩮᩤᨱᩮᩣᩈᩥ, ᨣᨴᩕᨽᩮᩣᩈᩥ, ᨲᩥᩁᨧ᩠ᨨᩣᨶᨣᨲᩮᩣᩈᩥ, ᨶᩮᩁᨿᩥᨠᩮᩣᩈᩥ, ᨶᨲ᩠ᨳᩥ ᨲᩩᨿ᩠ᩉᩴ ᩈᩩᨣᨲᩥ, ᨴᩩᨣ᩠ᨣᨲᩥᨿᩮᩅ ᨲᩩᨿ᩠ᩉᩴ ᨸᩣᨭᩥᨠᩘᨡᩣ”ᨲᩥ ᨽᨱᨲᩥ, ᩋᩣᨸᨲ᩠ᨲᩥ ᩅᩤᨧᩣᨿ, ᩅᩤᨧᩣᨿ ᨸᩣᨧᩥᨲ᩠ᨲᩥᨿᩔ.
</Paragraph>

<Paragraph number="84" book="paci">
ᩏᨸᩈᨾ᩠ᨸᨶ᩠ᨶᩮᩣ ᩏᨸᩈᨾ᩠ᨸᨶ᩠ᨶᩴ ᨡᩩᩴᩈᩮᨲᩩᨠᩣᨾᩮᩣ ᩅᨾ᩠ᨽᩮᨲᩩᨠᩣᨾᩮᩣ ᨾᩘᨠᩩᨠᨲ᩠ᨲᩩᨠᩣᨾᩮᩣ ᩏᨠ᩠ᨠᨭ᩠ᨮᩮᨶ ᩉᩦᨶᩴ ᩅᨴᩮᨲᩥ, ᩒᨭ᩠ᨮᩴ ᨾᩮᨱ᩠ᨯᩴ ᨣᩮᩤᨱᩴ ᨣᨴᩕᨽᩴ ᨲᩥᩁᨧ᩠ᨨᩣᨶᨣᨲᩴ ᨶᩮᩁᨿᩥᨠᩴ—  “ᨸᨱ᩠ᨯᩥᨲᩮᩣᩈᩥ, ᨻ᩠ᨿᨲ᩠ᨲᩮᩣᩈᩥ, ᨾᩮᨵᩤᩅᩦᩈᩥ, ᨻᩉᩩᩔᩩᨲᩮᩣᩈᩥ, ᨵᨾ᩠ᨾᨠᨳᩥᨠᩮᩣᩈᩥ, ᨶᨲ᩠ᨳᩥ ᨲᩩᨿ᩠ᩉᩴ ᨴᩩᨣ᩠ᨣᨲᩥ, ᩈᩩᨣᨲᩥᨿᩮᩅ ᨲᩩᨿ᩠ᩉᩴ ᨸᩣᨭᩥᨠᩘᨡᩣ”ᨲᩥ ᨽᨱᨲᩥ, ᩋᩣᨸᨲ᩠ᨲᩥ ᩅᩤᨧᩣᨿ, ᩅᩤᨧᩣᨿ ᨸᩣᨧᩥᨲ᩠ᨲᩥᨿᩔ.
</Paragraph>

<Paragraph number="85" book="paci">
ᩏᨸᩈᨾ᩠ᨸᨶ᩠ᨶᩮᩣ ᩏᨸᩈᨾ᩠ᨸᨶ᩠ᨶᩴ ᨡᩩᩴᩈᩮᨲᩩᨠᩣᨾᩮᩣ ᩅᨾ᩠ᨽᩮᨲᩩᨠᩣᨾᩮᩣ ᨾᩘᨠᩩᨠᨲ᩠ᨲᩩᨠᩣᨾᩮᩣ ᩏᨠ᩠ᨠᨭ᩠ᨮᩮᨶ ᩏᨠ᩠ᨠᨭ᩠ᨮᩴ ᩅᨴᩮᨲᩥ, ᨸᨱ᩠ᨯᩥᨲᩴ ᨻ᩠ᨿᨲ᩠ᨲᩴ ᨾᩮᨵᩤᩅᩥᩴ ᨻᩉᩩᩔᩩᨲᩴ ᨵᨾ᩠ᨾᨠᨳᩥᨠᩴ—  “ᨸᨱ᩠ᨯᩥᨲᩮᩣᩈᩥ, ᨻ᩠ᨿᨲ᩠ᨲᩮᩣᩈᩥ, ᨾᩮᨵᩤᩅᩦᩈᩥ, ᨻᩉᩩᩔᩩᨲᩮᩣᩈᩥ, ᨵᨾ᩠ᨾᨠᨳᩥᨠᩮᩣᩈᩥ, ᨶᨲ᩠ᨳᩥ ᨲᩩᨿ᩠ᩉᩴ ᨴᩩᨣ᩠ᨣᨲᩥ, ᩈᩩᨣᨲᩥ ᨿᩮᩅ ᨲᩩᨿ᩠ᩉᩴ ᨸᩣᨭᩥᨠᩘᨡᩣ”ᨲᩥ ᨽᨱᨲᩥ, ᩋᩣᨸᨲ᩠ᨲᩥ ᩅᩤᨧᩣᨿ, ᩅᩤᨧᩣᨿ ᨸᩣᨧᩥᨲ᩠ᨲᩥᨿᩔ.
</Paragraph>

</Division>
<Division number="26" book="paci">

<Paragraph number="86" book="paci">
ᩏᨸᩈᨾ᩠ᨸᨶ᩠ᨶᩮᩣ ᩏᨸᩈᨾ᩠ᨸᨶ᩠ᨶᩴ ᨡᩩᩴᩈᩮᨲᩩᨠᩣᨾᩮᩣ ᩅᨾ᩠ᨽᩮᨲᩩᨠᩣᨾᩮᩣ ᨾᩘᨠᩩᨠᨲ᩠ᨲᩩᨠᩣᨾᩮᩣ ᩑᩅᩴ ᩅᨴᩮᨲᩥ, “ᩈᨶ᩠ᨲᩥ ᩍᨵᩮᨠᨧ᩠ᨧᩮ ᨧᨱ᩠ᨯᩣᩃᩣ ᩅᩮᨶᩣ ᨶᩮᩈᩣᨴᩤ ᩁᨳᨠᩣᩁᩣ ᨸᩩᨠ᩠ᨠᩩᩈᩣ”ᨲᩥ ᨽᨱᨲᩥ, ᩋᩣᨸᨲ᩠ᨲᩥ ᩅᩤᨧᩣᨿ, ᩅᩤᨧᩣᨿ ᨴᩩᨠ᩠ᨠᨭᩔ.
</Paragraph>

<Paragraph number="87" book="paci">
ᩏᨸᩈᨾ᩠ᨸᨶ᩠ᨶᩮᩣ ᩏᨸᩈᨾ᩠ᨸᨶ᩠ᨶᩴ ᨡᩩᩴᩈᩮᨲᩩᨠᩣᨾᩮᩣ ᩅᨾ᩠ᨽᩮᨲᩩᨠᩣᨾᩮᩣ ᨾᩘᨠᩩᨠᨲ᩠ᨲᩩᨠᩣᨾᩮᩣ ᩑᩅᩴ ᩅᨴᩮᨲᩥ, “ᩈᨶ᩠ᨲᩥ ᩍᨵᩮᨠᨧ᩠ᨧᩮ ᨡᨲ᩠ᨲᩥᨿᩣ, ᨻᩕᩣᩉ᩠ᨾᨱᩣ”ᨲᩥ ᨽᨱᨲᩥ, ᩋᩣᨸᨲ᩠ᨲᩥ ᩅᩤᨧᩣᨿ, ᩅᩤᨧᩣᨿ ᨴᩩᨠ᩠ᨠᨭᩔ.
</Paragraph>

</Division>
<Division number="27" book="paci">

<Paragraph number="88" book="paci">
ᩏᨸᩈᨾ᩠ᨸᨶ᩠ᨶᩮᩣ ᩏᨸᩈᨾ᩠ᨸᨶ᩠ᨶᩴ ᨡᩩᩴᩈᩮᨲᩩᨠᩣᨾᩮᩣ ᩅᨾ᩠ᨽᩮᨲᩩᨠᩣᨾᩮᩣ ᨾᩘᨠᩩᨠᨲ᩠ᨲᩩᨠᩣᨾᩮᩣ ᩑᩅᩴ ᩅᨴᩮᨲᩥ, “ᩈᨶ᩠ᨲᩥ ᩍᨵᩮᨠᨧ᩠ᨧᩮ ᩋᩅᨠᨱ᩠ᨱᨠᩣ ᨩᩅᨠᨱ᩠ᨱᨠᩣ ᨵᨶᩥᨭ᩠ᨮᨠᩣ ᩈᩅᩥᨭ᩠ᨮᨠᩣ ᨠᩩᩃᩅᨯ᩠ᨰᨠᩣ”ᨲᩥ ᨽᨱᨲᩥ …ᨸᩮ… . “ᩈᨶ᩠ᨲᩥ ᩍᨵᩮᨠᨧ᩠ᨧᩮ ᨻᩩᨴ᩠ᨵᩁᨠ᩠ᨡᩥᨲᩣ ᨵᨾ᩠ᨾᩁᨠ᩠ᨡᩥᨲᩣ ᩈᩴᨥᩁᨠ᩠ᨡᩥᨲᩣ”ᨲᩥ ᨽᨱᨲᩥ …ᨸᩮ… . “ᩈᨶ᩠ᨲᩥ ᩍᨵᩮᨠᨧ᩠ᨧᩮ ᨠᩮᩣᩈᩥᨿᩣ ᨽᩣᩁᨴ᩠ᩅᩤᨩᩣ”ᨲᩥ ᨽᨱᨲᩥ …ᨸᩮ… . “ᩈᨶ᩠ᨲᩥ ᩍᨵᩮᨠᨧ᩠ᨧᩮ ᨣᩮᩤᨲᨾᩣ ᨾᩮᩣᨣ᩠ᨣᩃᩖᩣᨶᩣ ᨠᨧ᩠ᨧᩣᨶᩣ ᩅᩤᩈᩥᨭ᩠ᨮᩣ”ᨲᩥ ᨽᨱᨲᩥ …ᨸᩮ… . “ᩈᨶ᩠ᨲᩥ ᩍᨵᩮᨠᨧ᩠ᨧᩮ ᨠᩮᩣᨭ᩠ᨮᨠᩣ ᨸᩩᨸ᩠ᨹᨨᨯ᩠ᨯᨠᩣ”ᨲᩥ ᨽᨱᨲᩥ …ᨸᩮ… . “ᩈᨶ᩠ᨲᩥ ᩍᨵᩮᨠᨧ᩠ᨧᩮ ᨠᩔᨠᩣ ᩅᩤᨱᩥᨩᩣ ᨣᩮᩤᩁᨠ᩠ᨡᩣ”ᨲᩥ ᨽᨱᨲᩥ …ᨸᩮ… . “ᩈᨶ᩠ᨲᩥ ᩍᨵᩮᨠᨧ᩠ᨧᩮ ᨶᩊᨠᩣᩁᩣ ᨠᩩᨾ᩠ᨽᨠᩣᩁᩣ ᨸᩮᩈᨠᩣᩁᩣ ᨧᨾ᩠ᨾᨠᩣᩁᩣ ᨶᩉᩣᨸᩥᨲᩣ”ᨲᩥ ᨽᨱᨲᩥ …ᨸᩮ… . “ᩈᨶ᩠ᨲᩥ ᩍᨵᩮᨠᨧ᩠ᨧᩮ ᨾᩩᨴ᩠ᨴᩥᨠᩣ ᨣᨱᨠᩣ ᩃᩮᨡᨠᩣ”ᨲᩥ ᨽᨱᨲᩥ …ᨸᩮ… . “ᩈᨶ᩠ᨲᩥ ᩍᨵᩮᨠᨧ᩠ᨧᩮ ᨠᩩᨭ᩠ᨮᩥᨠᩣ ᨣᨱ᩠ᨯᩥᨠᩣ ᨠᩥᩃᩣᩈᩥᨠᩣ ᩈᩮᩣᩈᩥᨠᩣ ᩋᨸᨾᩣᩁᩥᨠᩣ”ᨲᩥ ᨽᨱᨲᩥ …ᨸᩮ… . “ᩈᨶ᩠ᨲᩥ ᩍᨵᩮᨠᨧ᩠ᨧᩮ ᨾᨵᩩᨾᩮᩉᩥᨠᩣ”ᨲᩥ ᨽᨱᨲᩥ …ᨸᩮ… . “ᩈᨶ᩠ᨲᩥ ᩍᨵᩮᨠᨧ᩠ᨧᩮ ᩋᨲᩥᨴᩦᨥᩣ ᩋᨲᩥᩁᩔᩣ ᩋᨲᩥᨠᨱ᩠ᩉᩣ ᩋᨧ᩠ᨧᩮᩣᨴᩤᨲᩣ”ᨲᩥ ᨽᨱᨲᩥ …ᨸᩮ… . “ᩈᨶ᩠ᨲᩥ ᩍᨵᩮᨠᨧ᩠ᨧᩮ ᨶᩣᨲᩥᨴᩦᨥᩣ ᨶᩣᨲᩥᩁᩔᩣ ᨶᩣᨲᩥᨠᨱ᩠ᩉᩣ ᨶᩣᨧ᩠ᨧᩮᩣᨴᩤᨲᩣ”ᨲᩥ ᨽᨱᨲᩥ …ᨸᩮ… . “ᩈᨶ᩠ᨲᩥ ᩍᨵᩮᨠᨧ᩠ᨧᩮ ᩁᩣᨣᨸᩁᩥᨿᩩᨭ᩠ᨮᩥᨲᩣ ᨴᩮᩤᩈᨸᩁᩥᨿᩩᨭ᩠ᨮᩥᨲᩣ ᨾᩮᩣᩉᨸᩁᩥᨿᩩᨭ᩠ᨮᩥᨲᩣ”ᨲᩥ ᨽᨱᨲᩥ …ᨸᩮ… . “ᩈᨶ᩠ᨲᩥ ᩍᨵᩮᨠᨧ᩠ᨧᩮ ᩅᩦᨲᩁᩣᨣᩤ ᩅᩦᨲᨴᩮᩤᩈᩣ ᩅᩦᨲᨾᩮᩣᩉᩣ”ᨲᩥ ᨽᨱᨲᩥ …ᨸᩮ… . “ᩈᨶ᩠ᨲᩥ ᩍᨵᩮᨠᨧ᩠ᨧᩮ ᨸᩣᩁᩣᨩᩥᨠᩴ ᩋᨩ᩠ᨫᩣᨸᨶ᩠ᨶᩣ …ᨸᩮ…  ᨴᩩᨻ᩠ᨽᩣᩈᩥᨲᩴ ᩋᨩ᩠ᨫᩣᨸᨶ᩠ᨶᩣ”ᨲᩥ ᨽᨱᨲᩥ …ᨸᩮ… . “ᩈᨶ᩠ᨲᩥ ᩍᨵᩮᨠᨧ᩠ᨧᩮ ᩈᩮᩣᨲᩣᨸᨶ᩠ᨶᩣ”ᨲᩥ ᨽᨱᨲᩥ …ᨸᩮ… . “ᩈᨶ᩠ᨲᩥ ᩍᨵᩮᨠᨧ᩠ᨧᩮ ᩒᨭ᩠ᨮᩣ ᨾᩮᨱ᩠ᨯᩣ ᨣᩮᩤᨱᩣ ᨣᨴᩕᨽᩣ ᨲᩥᩁᨧ᩠ᨨᩣᨶᨣᨲᩣ ᨶᩮᩁᨿᩥᨠᩣ, ᨶᨲ᩠ᨳᩥ ᨲᩮᩈᩴ ᩈᩩᨣᨲᩥ, ᨴᩩᨣ᩠ᨣᨲᩥᨿᩮᩅ ᨲᩮᩈᩴ ᨸᩣᨭᩥᨠᩘᨡᩣ”ᨲᩥ ᨽᨱᨲᩥ, ᩋᩣᨸᨲ᩠ᨲᩥ ᩅᩤᨧᩣᨿ, ᩅᩤᨧᩣᨿ ᨴᩩᨠ᩠ᨠᨭᩔ.
</Paragraph>

</Division>
<Division number="28" book="paci">

<Paragraph number="89" book="paci">
ᩏᨸᩈᨾ᩠ᨸᨶ᩠ᨶᩮᩣ ᩏᨸᩈᨾ᩠ᨸᨶ᩠ᨶᩴ ᨡᩩᩴᩈᩮᨲᩩᨠᩣᨾᩮᩣ ᩅᨾ᩠ᨽᩮᨲᩩᨠᩣᨾᩮᩣ ᨾᩘᨠᩩᨠᨲ᩠ᨲᩩᨠᩣᨾᩮᩣ ᩑᩅᩴ ᩅᨴᩮᨲᩥ, “ᩈᨶ᩠ᨲᩥ ᩍᨵᩮᨠᨧ᩠ᨧᩮ ᨸᨱ᩠ᨯᩥᨲᩣ ᨻ᩠ᨿᨲ᩠ᨲᩣ, ᨾᩮᨵᩤᩅᩦ ᨻᩉᩩᩔᩩᨲᩣ ᨵᨾ᩠ᨾᨠᨳᩥᨠᩣ, ᨶᨲ᩠ᨳᩥ ᨲᩮᩈᩴ ᨴᩩᨣ᩠ᨣᨲᩥ, ᩈᩩᨣᨲᩥᨿᩮᩅ ᨲᩮᩈᩴ ᨸᩣᨭᩥᨠᩘᨡᩣ”ᨲᩥ ᨽᨱᨲᩥ, ᩋᩣᨸᨲ᩠ᨲᩥ ᩅᩤᨧᩣᨿ, ᩅᩤᨧᩣᨿ ᨴᩩᨠ᩠ᨠᨭᩔ.
</Paragraph>

</Division>
<Division number="29" book="paci">

<Paragraph number="90" book="paci">
ᩏᨸᩈᨾ᩠ᨸᨶ᩠ᨶᩮᩣ ᩏᨸᩈᨾ᩠ᨸᨶ᩠ᨶᩴ ᨡᩩᩴᩈᩮᨲᩩᨠᩣᨾᩮᩣ ᩅᨾ᩠ᨽᩮᨲᩩᨠᩣᨾᩮᩣ ᨾᩘᨠᩩᨠᨲ᩠ᨲᩩᨠᩣᨾᩮᩣ ᩑᩅᩴ ᩅᨴᩮᨲᩥ, “ᨿᩮ ᨶᩪᨶ ᨧᨱ᩠ᨯᩣᩃᩣ ᩅᩮᨶᩣ ᨶᩮᩈᩣᨴᩤ ᩁᨳᨠᩣᩁᩣ ᨸᩩᨠ᩠ᨠᩩᩈᩣ”ᨲᩥ ᨽᨱᨲᩥ, ᩋᩣᨸᨲ᩠ᨲᩥ ᩅᩤᨧᩣᨿ, ᩅᩤᨧᩣᨿ ᨴᩩᨠ᩠ᨠᨭᩔ …ᨸᩮ… .
</Paragraph>

<Paragraph number="91" book="paci">
ᩏᨸᩈᨾ᩠ᨸᨶ᩠ᨶᩮᩣ ᩏᨸᩈᨾ᩠ᨸᨶ᩠ᨶᩴ ᨡᩩᩴᩈᩮᨲᩩᨠᩣᨾᩮᩣ ᩅᨾ᩠ᨽᩮᨲᩩᨠᩣᨾᩮᩣ ᨾᩘᨠᩩᨠᨲ᩠ᨲᩩᨠᩣᨾᩮᩣ ᩑᩅᩴ ᩅᨴᩮᨲᩥ, “ᨿᩮ ᨶᩪᨶ ᨸᨱ᩠ᨯᩥᨲᩣ ᨻ᩠ᨿᨲ᩠ᨲᩣ ᨾᩮᨵᩤᩅᩦ ᨻᩉᩩᩔᩩᨲᩣ ᨵᨾ᩠ᨾᨠᨳᩥᨠᩣ”ᨲᩥ ᨽᨱᨲᩥ, ᩋᩣᨸᨲ᩠ᨲᩥ ᩅᩤᨧᩣᨿ, ᩅᩤᨧᩣᨿ ᨴᩩᨠ᩠ᨠᨭᩔ.
</Paragraph>

</Division>
<Division number="30" book="paci">

<Paragraph number="92" book="paci">
ᩏᨸᩈᨾ᩠ᨸᨶ᩠ᨶᩮᩣ ᩏᨸᩈᨾ᩠ᨸᨶ᩠ᨶᩴ ᨡᩩᩴᩈᩮᨲᩩᨠᩣᨾᩮᩣ ᩅᨾ᩠ᨽᩮᨲᩩᨠᩣᨾᩮᩣ ᨾᩘᨠᩩᨠᨲ᩠ᨲᩩᨠᩣᨾᩮᩣ ᩑᩅᩴ ᩅᨴᩮᨲᩥ, “ᨶ ᨾᨿᩴ ᨧᨱ᩠ᨯᩣᩃᩣ ᩅᩮᨶᩣ ᨶᩮᩈᩣᨴᩤ ᩁᨳᨠᩣᩁᩣ ᨸᩩᨠ᩠ᨠᩩᩈᩣ”ᨲᩥ ᨽᨱᨲᩥ …ᨸᩮ… . “ᨶ ᨾᨿᩴ ᨸᨱ᩠ᨯᩥᨲᩣ ᨻ᩠ᨿᨲ᩠ᨲᩣ ᨾᩮᨵᩤᩅᩦ ᨻᩉᩩᩔᩩᨲᩣ ᨵᨾ᩠ᨾᨠᨳᩥᨠᩣ, ᨶᨲ᩠ᨳᨾ᩠ᩉᩣᨠᩴ ᨴᩩᨣ᩠ᨣᨲᩥ, ᩈᩩᨣᨲᩥᨿᩮᩅ ᩋᨾ᩠ᩉᩣᨠᩴ ᨸᩣᨭᩥᨠᩘᨡᩣ”ᨲᩥ ᨽᨱᨲᩥ. ᩋᩣᨸᨲ᩠ᨲᩥ ᩅᩤᨧᩣᨿ, ᩅᩤᨧᩣᨿ ᨴᩩᨠ᩠ᨠᨭᩔ.
</Paragraph>

</Division>
<Division number="31" book="paci">

<Paragraph number="93" book="paci">
ᩏᨸᩈᨾ᩠ᨸᨶ᩠ᨶᩮᩣ ᩋᨶᩩᨸᩈᨾ᩠ᨸᨶ᩠ᨶᩴ ᨡᩩᩴᩈᩮᨲᩩᨠᩣᨾᩮᩣ ᩅᨾ᩠ᨽᩮᨲᩩᨠᩣᨾᩮᩣ ᨾᩘᨠᩩᨠᨲ᩠ᨲᩩᨠᩣᨾᩮᩣ ᩉᩦᨶᩮᨶ ᩉᩦᨶᩴ ᩅᨴᩮᨲᩥ …ᨸᩮ…  ᩉᩦᨶᩮᨶ ᩏᨠ᩠ᨠᨭ᩠ᨮᩴ ᩅᨴᩮᨲᩥ …ᨸᩮ…  ᩏᨠ᩠ᨠᨭ᩠ᨮᩮᨶ ᩉᩦᨶᩴ ᩅᨴᩮᨲᩥ …ᨸᩮ…  ᩏᨠ᩠ᨠᨭ᩠ᨮᩮᨶ ᩏᨠ᩠ᨠᨭ᩠ᨮᩴ ᩅᨴᩮᨲᩥ, ᨸᨱ᩠ᨯᩥᨲᩴ ᨻ᩠ᨿᨲ᩠ᨲᩴ ᨾᩮᨵᩤᩅᩥᩴ ᨻᩉᩩᩔᩩᨲᩴ ᨵᨾ᩠ᨾᨠᨳᩥᨠᩴ—  “ᨸᨱ᩠ᨯᩥᨲᩮᩣᩈᩥ, ᨻ᩠ᨿᨲ᩠ᨲᩮᩣᩈᩥ, ᨾᩮᨵᩤᩅᩦᩈᩥ, ᨻᩉᩩᩔᩩᨲᩮᩣᩈᩥ, ᨵᨾ᩠ᨾᨠᨳᩥᨠᩮᩣᩈᩥ, ᨶᨲ᩠ᨳᩥ ᨲᩩᨿ᩠ᩉᩴ ᨴᩩᨣ᩠ᨣᨲᩥ, ᩈᩩᨣᨲᩥᨿᩮᩅ ᨲᩩᨿ᩠ᩉᩴ ᨸᩣᨭᩥᨠᩘᨡᩣ”ᨲᩥ ᨽᨱᨲᩥ, ᩋᩣᨸᨲ᩠ᨲᩥ ᩅᩤᨧᩣᨿ, ᩅᩤᨧᩣᨿ ᨴᩩᨠ᩠ᨠᨭᩔ.
</Paragraph>

<Paragraph number="94" book="paci">
ᩏᨸᩈᨾ᩠ᨸᨶ᩠ᨶᩮᩣ ᩋᨶᩩᨸᩈᨾ᩠ᨸᨶ᩠ᨶᩴ ᨡᩩᩴᩈᩮᨲᩩᨠᩣᨾᩮᩣ ᩅᨾ᩠ᨽᩮᨲᩩᨠᩣᨾᩮᩣ ᨾᩘᨠᩩᨠᨲ᩠ᨲᩩᨠᩣᨾᩮᩣ ᩑᩅᩴ ᩅᨴᩮᨲᩥ, “ᩈᨶ᩠ᨲᩥ ᩍᨵᩮᨠᨧ᩠ᨧᩮ ᨧᨱ᩠ᨯᩣᩃᩣ ᩅᩮᨶᩣ ᨶᩮᩈᩣᨴᩤ ᩁᨳᨠᩣᩁᩣ ᨸᩩᨠ᩠ᨠᩩᩈᩣ”ᨲᩥ ᨽᨱᨲᩥ …ᨸᩮ… . “ᩈᨶ᩠ᨲᩥ ᩍᨵᩮᨠᨧ᩠ᨧᩮ ᨸᨱ᩠ᨯᩥᨲᩣ ᨻ᩠ᨿᨲ᩠ᨲᩣ ᨾᩮᨵᩤᩅᩦ ᨻᩉᩩᩔᩩᨲᩣ ᨵᨾ᩠ᨾᨠᨳᩥᨠᩣ, ᨶᨲ᩠ᨳᩥ ᨲᩮᩈᩴ ᨴᩩᨣ᩠ᨣᨲᩥ, ᩈᩩᨣᨲᩥᨿᩮᩅ ᨲᩮᩈᩴ ᨸᩣᨭᩥᨠᩘᨡᩣ”ᨲᩥ ᨽᨱᨲᩥ, ᩋᩣᨸᨲ᩠ᨲᩥ ᩅᩤᨧᩣᨿ, ᩅᩤᨧᩣᨿ ᨴᩩᨠ᩠ᨠᨭᩔ.
</Paragraph>

<Paragraph number="95" book="paci">
ᩏᨸᩈᨾ᩠ᨸᨶ᩠ᨶᩮᩣ ᩋᨶᩩᨸᩈᨾ᩠ᨸᨶ᩠ᨶᩴ ᨡᩩᩴᩈᩮᨲᩩᨠᩣᨾᩮᩣ ᩅᨾ᩠ᨽᩮᨲᩩᨠᩣᨾᩮᩣ ᨾᩘᨠᩩᨠᨲ᩠ᨲᩩᨠᩣᨾᩮᩣ ᩑᩅᩴ ᩅᨴᩮᨲᩥ, “ᨿᩮ ᨶᩪᨶ ᨧᨱ᩠ᨯᩣᩃᩣ ᩅᩮᨶᩣ ᨶᩮᩈᩣᨴᩤ ᩁᨳᨠᩣᩁᩣ ᨸᩩᨠ᩠ᨠᩩᩈᩣ”ᨲᩥ ᨽᨱᨲᩥ …ᨸᩮ… . “ᨿᩮ ᨶᩪᨶ ᨸᨱ᩠ᨯᩥᨲᩣ ᨻ᩠ᨿᨲ᩠ᨲᩣ ᨾᩮᨵᩤᩅᩦ ᨻᩉᩩᩔᩩᨲᩣ ᨵᨾ᩠ᨾᨠᨳᩥᨠᩣ”ᨲᩥ ᨽᨱᨲᩥ, ᩋᩣᨸᨲ᩠ᨲᩥ ᩅᩤᨧᩣᨿ, ᩅᩤᨧᩣᨿ ᨴᩩᨠ᩠ᨠᨭᩔ.
</Paragraph>

<Paragraph number="96" book="paci">
ᩏᨸᩈᨾ᩠ᨸᨶ᩠ᨶᩮᩣ ᩋᨶᩩᨸᩈᨾ᩠ᨸᨶ᩠ᨶᩴ ᨡᩩᩴᩈᩮᨲᩩᨠᩣᨾᩮᩣ ᩅᨾ᩠ᨽᩮᨲᩩᨠᩣᨾᩮᩣ ᨾᩘᨠᩩᨠᨲ᩠ᨲᩩᨠᩣᨾᩮᩣ ᩑᩅᩴ ᩅᨴᩮᨲᩥ, “ᨶ ᨾᨿᩴ ᨧᨱ᩠ᨯᩣᩃᩣ ᩅᩮᨶᩣ ᨶᩮᩈᩣᨴᩤ ᩁᨳᨠᩣᩁᩣ ᨸᩩᨠ᩠ᨠᩩᩈᩣ”ᨲᩥ ᨽᨱᨲᩥ …ᨸᩮ… . “ᨶ ᨾᨿᩴ ᨸᨱ᩠ᨯᩥᨲᩣ ᨻ᩠ᨿᨲ᩠ᨲᩣ ᨾᩮᨵᩤᩅᩦ ᨻᩉᩩᩔᩩᨲᩣ ᨵᨾ᩠ᨾᨠᨳᩥᨠᩣ, ᨶᨲ᩠ᨳᨾ᩠ᩉᩣᨠᩴ ᨴᩩᨣ᩠ᨣᨲᩥ, ᩈᩩᨣᨲᩥᨿᩮᩅ ᩋᨾ᩠ᩉᩣᨠᩴ ᨸᩣᨭᩥᨠᩘᨡᩣ”ᨲᩥ ᨽᨱᨲᩥ. ᩋᩣᨸᨲ᩠ᨲᩥ ᩅᩤᨧᩣᨿ, ᩅᩤᨧᩣᨿ ᨴᩩᨠ᩠ᨠᨭᩔ.
</Paragraph>

</Division>
<Division number="32" book="paci">

<Paragraph number="97" book="paci">
ᩏᨸᩈᨾ᩠ᨸᨶ᩠ᨶᩮᩣ ᩏᨸᩈᨾ᩠ᨸᨶ᩠ᨶᩴ ᨶ ᨡᩩᩴᩈᩮᨲᩩᨠᩣᨾᩮᩣ ᨶ ᩅᨾ᩠ᨽᩮᨲᩩᨠᩣᨾᩮᩣ ᨶ ᨾᩘᨠᩩᨠᨲ᩠ᨲᩩᨠᩣᨾᩮᩣ, ᨴᩅᨠᨾ᩠ᨿᨲᩣ ᩉᩦᨶᩮᨶ ᩉᩦᨶᩴ ᩅᨴᩮᨲᩥ, ᨧᨱ᩠ᨯᩣᩃᩴ ᩅᩮᨶᩴ ᨶᩮᩈᩣᨴᩴ ᩁᨳᨠᩣᩁᩴ ᨸᩩᨠ᩠ᨠᩩᩈᩴ—  “ᨧᨱ᩠ᨯᩣᩃᩮᩣᩈᩥ, ᩅᩮᨶᩮᩣᩈᩥ, ᨶᩮᩈᩣᨴᩮᩤᩈᩥ, ᩁᨳᨠᩣᩁᩮᩣᩈᩥ, ᨸᩩᨠ᩠ᨠᩩᩈᩮᩣᩈᩦ”ᨲᩥ ᨽᨱᨲᩥ, ᩋᩣᨸᨲ᩠ᨲᩥ ᩅᩤᨧᩣᨿ, ᩅᩤᨧᩣᨿ ᨴᩩᨻ᩠ᨽᩣᩈᩥᨲᩔ.
</Paragraph>

<Paragraph number="98" book="paci">
ᩏᨸᩈᨾ᩠ᨸᨶ᩠ᨶᩮᩣ ᩏᨸᩈᨾ᩠ᨸᨶ᩠ᨶᩴ ᨶ ᨡᩩᩴᩈᩮᨲᩩᨠᩣᨾᩮᩣ ᨶ ᩅᨾ᩠ᨽᩮᨲᩩᨠᩣᨾᩮᩣ ᨶ ᨾᩘᨠᩩᨠᨲ᩠ᨲᩩᨠᩣᨾᩮᩣ, ᨴᩅᨠᨾ᩠ᨿᨲᩣ ᩉᩦᨶᩮᨶ ᩏᨠ᩠ᨠᨭ᩠ᨮᩴ ᩅᨴᩮᨲᩥ, ᨡᨲ᩠ᨲᩥᨿᩴ ᨻᩕᩣᩉ᩠ᨾᨱᩴ—  “ᨧᨱ᩠ᨯᩣᩃᩮᩣᩈᩥ, ᩅᩮᨶᩮᩣᩈᩥ, ᨶᩮᩈᩣᨴᩮᩤᩈᩥ, ᩁᨳᨠᩣᩁᩮᩣᩈᩥ, ᨸᩩᨠ᩠ᨠᩩᩈᩮᩣᩈᩦ”ᨲᩥ ᨽᨱᨲᩥ, ᩋᩣᨸᨲ᩠ᨲᩥ ᩅᩤᨧᩣᨿ, ᩅᩤᨧᩣᨿ ᨴᩩᨻ᩠ᨽᩣᩈᩥᨲᩔ.
</Paragraph>

<Paragraph number="99" book="paci">
ᩏᨸᩈᨾ᩠ᨸᨶ᩠ᨶᩮᩣ ᩏᨸᩈᨾ᩠ᨸᨶ᩠ᨶᩴ ᨶ ᨡᩩᩴᩈᩮᨲᩩᨠᩣᨾᩮᩣ ᨶ ᩅᨾ᩠ᨽᩮᨲᩩᨠᩣᨾᩮᩣ ᨶ ᨾᩘᨠᩩᨠᨲ᩠ᨲᩩᨠᩣᨾᩮᩣ, ᨴᩅᨠᨾ᩠ᨿᨲᩣ ᩏᨠ᩠ᨠᨭ᩠ᨮᩮᨶ ᩉᩦᨶᩴ ᩅᨴᩮᨲᩥ, ᨧᨱ᩠ᨯᩣᩃᩴ ᩅᩮᨶᩴ ᨶᩮᩈᩣᨴᩴ ᩁᨳᨠᩣᩁᩴ ᨸᩩᨠ᩠ᨠᩩᩈᩴ—  “ᨡᨲ᩠ᨲᩥᨿᩮᩣᩈᩥ, ᨻᩕᩣᩉ᩠ᨾᨱᩮᩣᩈᩦ”ᨲᩥ ᨽᨱᨲᩥ, ᩋᩣᨸᨲ᩠ᨲᩥ ᩅᩤᨧᩣᨿ, ᩅᩤᨧᩣᨿ ᨴᩩᨻ᩠ᨽᩣᩈᩥᨲᩔ.
</Paragraph>

<Paragraph number="100" book="paci">
ᩏᨸᩈᨾ᩠ᨸᨶ᩠ᨶᩮᩣ ᩏᨸᩈᨾ᩠ᨸᨶ᩠ᨶᩴ ᨶ ᨡᩩᩴᩈᩮᨲᩩᨠᩣᨾᩮᩣ ᨶ ᩅᨾ᩠ᨽᩮᨲᩩᨠᩣᨾᩮᩣ ᨶ ᨾᩘᨠᩩᨠᨲ᩠ᨲᩩᨠᩣᨾᩮᩣ, ᨴᩅᨠᨾ᩠ᨿᨲᩣ ᩏᨠ᩠ᨠᨭ᩠ᨮᩮᨶ ᩏᨠ᩠ᨠᨭ᩠ᨮᩴ ᩅᨴᩮᨲᩥ, ᨡᨲ᩠ᨲᩥᨿᩴ ᨻᩕᩣᩉ᩠ᨾᨱᩴ—  “ᨡᨲ᩠ᨲᩥᨿᩮᩣᩈᩥ, ᨻᩕᩣᩉ᩠ᨾᨱᩮᩣᩈᩦ”ᨲᩥ ᨽᨱᨲᩥ, ᩋᩣᨸᨲ᩠ᨲᩥ ᩅᩤᨧᩣᨿ, ᩅᩤᨧᩣᨿ ᨴᩩᨻ᩠ᨽᩣᩈᩥᨲᩔ.
</Paragraph>

<Paragraph number="101" book="paci">
ᩏᨸᩈᨾ᩠ᨸᨶ᩠ᨶᩮᩣ ᩏᨸᩈᨾ᩠ᨸᨶ᩠ᨶᩴ ᨶ ᨡᩩᩴᩈᩮᨲᩩᨠᩣᨾᩮᩣ ᨶ ᩅᨾ᩠ᨽᩮᨲᩩᨠᩣᨾᩮᩣ ᨶ ᨾᩘᨠᩩᨠᨲ᩠ᨲᩩᨠᩣᨾᩮᩣ, ᨴᩅᨠᨾ᩠ᨿᨲᩣ ᩉᩦᨶᩮᨶ ᩉᩦᨶᩴ ᩅᨴᩮᨲᩥ …ᨸᩮ…  ᩉᩦᨶᩮᨶ ᩏᨠ᩠ᨠᨭ᩠ᨮᩴ ᩅᨴᩮᨲᩥ …ᨸᩮ…  ᩏᨠ᩠ᨠᨭ᩠ᨮᩮᨶ ᩉᩦᨶᩴ ᩅᨴᩮᨲᩥ …ᨸᩮ…  ᩏᨠ᩠ᨠᨭ᩠ᨮᩮᨶ ᩏᨠ᩠ᨠᨭ᩠ᨮᩴ ᩅᨴᩮᨲᩥ, ᨸᨱ᩠ᨯᩥᨲᩴ ᨻ᩠ᨿᨲ᩠ᨲᩴ ᨾᩮᨵᩤᩅᩥᩴ ᨻᩉᩩᩔᩩᨲᩴ ᨵᨾ᩠ᨾᨠᨳᩥᨠᩴ—  “ᨸᨱ᩠ᨯᩥᨲᩮᩣᩈᩥ, ᨻ᩠ᨿᨲ᩠ᨲᩮᩣᩈᩥ, ᨾᩮᨵᩤᩅᩦᩈᩥ, ᨻᩉᩩᩔᩩᨲᩮᩣᩈᩥ, ᨵᨾ᩠ᨾᨠᨳᩥᨠᩮᩣᩈᩥ, ᨶᨲ᩠ᨳᩥ ᨲᩩᨿ᩠ᩉᩴ ᨴᩩᨣ᩠ᨣᨲᩥ, ᩈᩩᨣᨲᩥᨿᩮᩅ ᨲᩩᨿ᩠ᩉᩴ ᨸᩣᨭᩥᨠᩘᨡᩣ”ᨲᩥ ᨽᨱᨲᩥ, ᩋᩣᨸᨲ᩠ᨲᩥ ᩅᩤᨧᩣᨿ, ᩅᩤᨧᩣᨿ ᨴᩩᨻ᩠ᨽᩣᩈᩥᨲᩔ.
</Paragraph>

</Division>
<Division number="33" book="paci">

<Paragraph number="102" book="paci">
ᩏᨸᩈᨾ᩠ᨸᨶ᩠ᨶᩮᩣ ᩏᨸᩈᨾ᩠ᨸᨶ᩠ᨶᩴ ᨶ ᨡᩩᩴᩈᩮᨲᩩᨠᩣᨾᩮᩣ ᨶ ᩅᨾ᩠ᨽᩮᨲᩩᨠᩣᨾᩮᩣ ᨶ ᨾᩘᨠᩩᨠᨲ᩠ᨲᩩᨠᩣᨾᩮᩣ, ᨴᩅᨠᨾ᩠ᨿᨲᩣ ᩑᩅᩴ ᩅᨴᩮᨲᩥ, “ᩈᨶ᩠ᨲᩥ ᩍᨵᩮᨠᨧ᩠ᨧᩮ ᨧᨱ᩠ᨯᩣᩃᩣ ᩅᩮᨶᩣ ᨶᩮᩈᩣᨴᩤ ᩁᨳᨠᩣᩁᩣ ᨸᩩᨠ᩠ᨠᩩᩈᩣ”ᨲᩥ ᨽᨱᨲᩥ …ᨸᩮ… . “ᩈᨶ᩠ᨲᩥ ᩍᨵᩮᨠᨧ᩠ᨧᩮ ᨸᨱ᩠ᨯᩥᨲᩣ ᨻ᩠ᨿᨲ᩠ᨲᩣ ᨾᩮᨵᩤᩅᩦ ᨻᩉᩩᩔᩩᨲᩣ ᨵᨾ᩠ᨾᨠᨳᩥᨠᩣ, ᨶᨲ᩠ᨳᩥ ᨲᩮᩈᩴ ᨴᩩᨣ᩠ᨣᨲᩥ, ᩈᩩᨣᨲᩥᨿᩮᩅ ᨲᩮᩈᩴ ᨸᩣᨭᩥᨠᩘᨡᩣ”ᨲᩥ ᨽᨱᨲᩥ, ᩋᩣᨸᨲ᩠ᨲᩥ ᩅᩤᨧᩣᨿ, ᩅᩤᨧᩣᨿ ᨴᩩᨻ᩠ᨽᩣᩈᩥᨲᩔ.
</Paragraph>

<Paragraph number="103" book="paci">
ᩏᨸᩈᨾ᩠ᨸᨶ᩠ᨶᩮᩣ ᩏᨸᩈᨾ᩠ᨸᨶ᩠ᨶᩴ ᨶ ᨡᩩᩴᩈᩮᨲᩩᨠᩣᨾᩮᩣ ᨶ ᩅᨾ᩠ᨽᩮᨲᩩᨠᩣᨾᩮᩣ ᨶ ᨾᩘᨠᩩᨠᨲ᩠ᨲᩩᨠᩣᨾᩮᩣ, ᨴᩅᨠᨾ᩠ᨿᨲᩣ ᩑᩅᩴ ᩅᨴᩮᨲᩥ, “ᨿᩮ ᨶᩪᨶ ᨧᨱ᩠ᨯᩣᩃᩣ ᩅᩮᨶᩣ ᨶᩮᩈᩣᨴᩤ ᩁᨳᨠᩣᩁᩣ ᨸᩩᨠ᩠ᨠᩩᩈᩣ”ᨲᩥ ᨽᨱᨲᩥ …ᨸᩮ… . “ᨿᩮ ᨶᩪᨶ ᨸᨱ᩠ᨯᩥᨲᩣ ᨻ᩠ᨿᨲ᩠ᨲᩣ ᨾᩮᨵᩤᩅᩦ ᨻᩉᩩᩔᩩᨲᩣ ᨵᨾ᩠ᨾᨠᨳᩥᨠᩣ”ᨲᩥ ᨽᨱᨲᩥ, ᩋᩣᨸᨲ᩠ᨲᩥ ᩅᩤᨧᩣᨿ, ᩅᩤᨧᩣᨿ ᨴᩩᨻ᩠ᨽᩣᩈᩥᨲᩔ.
</Paragraph>

<Paragraph number="104" book="paci">
ᩏᨸᩈᨾ᩠ᨸᨶ᩠ᨶᩮᩣ ᩏᨸᩈᨾ᩠ᨸᨶ᩠ᨶᩴ ᨶ ᨡᩩᩴᩈᩮᨲᩩᨠᩣᨾᩮᩣ ᨶ ᩅᨾ᩠ᨽᩮᨲᩩᨠᩣᨾᩮᩣ ᨶ ᨾᩘᨠᩩᨠᨲ᩠ᨲᩩᨠᩣᨾᩮᩣ, ᨴᩅᨠᨾ᩠ᨿᨲᩣ ᩑᩅᩴ ᩅᨴᩮᨲᩥ, “ᨶ ᨾᨿᩴ ᨧᨱ᩠ᨯᩣᩃᩣ ᩅᩮᨶᩣ ᨶᩮᩈᩣᨴᩤ ᩁᨳᨠᩣᩁᩣ ᨸᩩᨠ᩠ᨠᩩᩈᩣ”ᨲᩥ ᨽᨱᨲᩥ …ᨸᩮ… . “ᨶ ᨾᨿᩴ ᨸᨱ᩠ᨯᩥᨲᩣ ᨻ᩠ᨿᨲ᩠ᨲᩣ ᨾᩮᨵᩤᩅᩦ ᨻᩉᩩᩔᩩᨲᩣ ᨵᨾ᩠ᨾᨠᨳᩥᨠᩣ, ᨶᨲ᩠ᨳᨾ᩠ᩉᩣᨠᩴ ᨴᩩᨣ᩠ᨣᨲᩥ, ᩈᩩᨣᨲᩥᨿᩮᩅ ᩋᨾ᩠ᩉᩣᨠᩴ ᨸᩣᨭᩥᨠᩘᨡᩣ”ᨲᩥ ᨽᨱᨲᩥ. ᩋᩣᨸᨲ᩠ᨲᩥ ᩅᩤᨧᩣᨿ, ᩅᩤᨧᩣᨿ ᨴᩩᨻ᩠ᨽᩣᩈᩥᨲᩔ.
</Paragraph>

</Division>
<Division number="34" book="paci">

<Paragraph number="105" book="paci">
ᩏᨸᩈᨾ᩠ᨸᨶ᩠ᨶᩮᩣ ᩋᨶᩩᨸᩈᨾ᩠ᨸᨶ᩠ᨶᩴ ᨶ ᨡᩩᩴᩈᩮᨲᩩᨠᩣᨾᩮᩣ ᨶ ᩅᨾ᩠ᨽᩮᨲᩩᨠᩣᨾᩮᩣ ᨶ ᨾᩘᨠᩩᨠᨲ᩠ᨲᩩᨠᩣᨾᩮᩣ, ᨴᩅᨠᨾ᩠ᨿᨲᩣ ᩉᩦᨶᩮᨶ ᩉᩦᨶᩴ ᩅᨴᩮᨲᩥ …ᨸᩮ…  ᩉᩦᨶᩮᨶ ᩏᨠ᩠ᨠᨭ᩠ᨮᩴ ᩅᨴᩮᨲᩥ …ᨸᩮ…  ᩏᨠ᩠ᨠᨭ᩠ᨮᩮᨶ ᩉᩦᨶᩴ ᩅᨴᩮᨲᩥ …ᨸᩮ…  ᩏᨠ᩠ᨠᨭ᩠ᨮᩮᨶ ᩏᨠ᩠ᨠᨭ᩠ᨮᩴ ᩅᨴᩮᨲᩥ, ᨸᨱ᩠ᨯᩥᨲᩴ ᨻ᩠ᨿᨲ᩠ᨲᩴ ᨾᩮᨵᩤᩅᩥᩴ ᨻᩉᩩᩔᩩᨲᩴ ᨵᨾ᩠ᨾᨠᨳᩥᨠᩴ—  “ᨸᨱ᩠ᨯᩥᨲᩮᩣᩈᩥ, ᨻ᩠ᨿᨲ᩠ᨲᩮᩣᩈᩥ, ᨾᩮᨵᩤᩅᩦᩈᩥ, ᨻᩉᩩᩔᩩᨲᩮᩣᩈᩥ ᨵᨾ᩠ᨾᨠᨳᩥᨠᩮᩣᩈᩥ, ᨶᨲ᩠ᨳᩥ ᨲᩩᨿ᩠ᩉᩴ ᨴᩩᨣ᩠ᨣᨲᩥ, ᩈᩩᨣᨲᩥᨿᩮᩅ ᨲᩩᨿ᩠ᩉᩴ ᨸᩣᨭᩥᨠᩘᨡᩣ”ᨲᩥ ᨽᨱᨲᩥ, ᩋᩣᨸᨲ᩠ᨲᩥ ᩅᩤᨧᩣᨿ, ᩅᩤᨧᩣᨿ ᨴᩩᨻ᩠ᨽᩣᩈᩥᨲᩔ.
</Paragraph>

<Paragraph number="106" book="paci">
ᩏᨸᩈᨾ᩠ᨸᨶ᩠ᨶᩮᩣ ᩋᨶᩩᨸᩈᨾ᩠ᨸᨶ᩠ᨶᩴ ᨶ ᨡᩩᩴᩈᩮᨲᩩᨠᩣᨾᩮᩣ ᨶ ᩅᨾ᩠ᨽᩮᨲᩩᨠᩣᨾᩮᩣ ᨶ ᨾᩘᨠᩩᨠᨲ᩠ᨲᩩᨠᩣᨾᩮᩣ, ᨴᩅᨠᨾ᩠ᨿᨲᩣ ᩑᩅᩴ ᩅᨴᩮᨲᩥ, “ᩈᨶ᩠ᨲᩥ ᩍᨵᩮᨠᨧ᩠ᨧᩮ ᨧᨱ᩠ᨯᩣᩃᩣ ᩅᩮᨶᩣ ᨶᩮᩈᩣᨴᩤ ᩁᨳᨠᩣᩁᩣ ᨸᩩᨠ᩠ᨠᩩᩈᩣ”ᨲᩥ ᨽᨱᨲᩥ …ᨸᩮ… . “ᩈᨶ᩠ᨲᩥ ᩍᨵᩮᨠᨧ᩠ᨧᩮ ᨸᨱ᩠ᨯᩥᨲᩣ ᨻ᩠ᨿᨲ᩠ᨲᩣ ᨾᩮᨵᩤᩅᩦ ᨻᩉᩩᩔᩩᨲᩣ ᨵᨾ᩠ᨾᨠᨳᩥᨠᩣ, ᨶᨲ᩠ᨳᩥ ᨲᩮᩈᩴ ᨴᩩᨣ᩠ᨣᨲᩥ, ᩈᩩᨣᨲᩥᨿᩮᩅ ᨲᩮᩈᩴ ᨸᩣᨭᩥᨠᩘᨡᩣ”ᨲᩥ ᨽᨱᨲᩥ, ᩋᩣᨸᨲ᩠ᨲᩥ ᩅᩤᨧᩣᨿ, ᩅᩤᨧᩣᨿ ᨴᩩᨻ᩠ᨽᩣᩈᩥᨲᩔ.
</Paragraph>

<Paragraph number="107" book="paci">
ᩏᨸᩈᨾ᩠ᨸᨶ᩠ᨶᩮᩣ ᩋᨶᩩᨸᩈᨾ᩠ᨸᨶ᩠ᨶᩴ ᨶ ᨡᩩᩴᩈᩮᨲᩩᨠᩣᨾᩮᩣ ᨶ ᩅᨾ᩠ᨽᩮᨲᩩᨠᩣᨾᩮᩣ ᨶ ᨾᩘᨠᩩᨠᨲ᩠ᨲᩩᨠᩣᨾᩮᩣ, ᨴᩅᨠᨾ᩠ᨿᨲᩣ ᩑᩅᩴ ᩅᨴᩮᨲᩥ, “ᨿᩮ ᨶᩪᨶ ᨧᨱ᩠ᨯᩣᩃᩣ ᩅᩮᨶᩣ ᨶᩮᩈᩣᨴᩤ ᩁᨳᨠᩣᩁᩣ ᨸᩩᨠ᩠ᨠᩩᩈᩣ”ᨲᩥ ᨽᨱᨲᩥ …ᨸᩮ… . “ᨿᩮ ᨶᩪᨶ ᨸᨱ᩠ᨯᩥᨲᩣ ᨻ᩠ᨿᨲ᩠ᨲᩣ ᨾᩮᨵᩤᩅᩦ ᨻᩉᩩᩔᩩᨲᩣ ᨵᨾ᩠ᨾᨠᨳᩥᨠᩣ”ᨲᩥ ᨽᨱᨲᩥ, ᩋᩣᨸᨲ᩠ᨲᩥ ᩅᩤᨧᩣᨿ, ᩅᩤᨧᩣᨿ ᨴᩩᨻ᩠ᨽᩣᩈᩥᨲᩔ.
</Paragraph>

<Paragraph number="108" book="paci">
ᩏᨸᩈᨾ᩠ᨸᨶ᩠ᨶᩮᩣ ᩋᨶᩩᨸᩈᨾ᩠ᨸᨶ᩠ᨶᩴ ᨶ ᨡᩩᩴᩈᩮᨲᩩᨠᩣᨾᩮᩣ ᨶ ᩅᨾ᩠ᨽᩮᨲᩩᨠᩣᨾᩮᩣ ᨶ ᨾᩘᨠᩩᨠᨲ᩠ᨲᩩᨠᩣᨾᩮᩣ, ᨴᩅᨠᨾ᩠ᨿᨲᩣ ᩑᩅᩴ ᩅᨴᩮᨲᩥ, “ᨶ ᨾᨿᩴ ᨧᨱ᩠ᨯᩣᩃᩣ ᩅᩮᨶᩣ ᨶᩮᩈᩣᨴᩤ ᩁᨳᨠᩣᩁᩣ ᨸᩩᨠ᩠ᨠᩩᩈᩣ”ᨲᩥ ᨽᨱᨲᩥ …ᨸᩮ… . “ᨶ ᨾᨿᩴ ᨸᨱ᩠ᨯᩥᨲᩣ ᨻ᩠ᨿᨲ᩠ᨲᩣ ᨾᩮᨵᩤᩅᩦ ᨻᩉᩩᩔᩩᨲᩣ ᨵᨾ᩠ᨾᨠᨳᩥᨠᩣ, ᨶᨲ᩠ᨳᨾ᩠ᩉᩣᨠᩴ ᨴᩩᨣ᩠ᨣᨲᩥ, ᩈᩩᨣᨲᩥᨿᩮᩅ ᩋᨾ᩠ᩉᩣᨠᩴ ᨸᩣᨭᩥᨠᩘᨡᩣ”ᨲᩥ ᨽᨱᨲᩥ, ᩋᩣᨸᨲ᩠ᨲᩥ ᩅᩤᨧᩣᨿ, ᩅᩤᨧᩣᨿ ᨴᩩᨻ᩠ᨽᩣᩈᩥᨲᩔ.
</Paragraph>

</Division>
<Division number="35" book="paci">

<Paragraph number="109" book="paci">
ᩋᨶᩣᨸᨲ᩠ᨲᩥ—  ᩋᨲ᩠ᨳᨸᩩᩁᩮᨠ᩠ᨡᩣᩁᩔ, ᨵᨾ᩠ᨾᨸᩩᩁᩮᨠ᩠ᨡᩣᩁᩔ, ᩋᨶᩩᩈᩣᩈᨶᩥᨸᩩᩁᩮᨠ᩠ᨡᩣᩁᩔ, ᩏᨾ᩠ᨾᨲ᩠ᨲᨠᩔ, ᨡᩥᨲ᩠ᨲᨧᩥᨲ᩠ᨲᩔ, ᩅᩮᨴᨶᩣᨭ᩠ᨭᩔ, ᩋᩣᨴᩥᨠᨾ᩠ᨾᩥᨠᩔᩣᨲᩥ.

</Paragraph>
</Division>

<Paragraph number="110" type="center" book="paci">
ᩒᨾᩈᩅᩤᨴᩈᩥᨠ᩠ᨡᩣᨸᨴᩴ ᨶᩥᨭ᩠ᨮᩥᨲᩴ ᨴᩩᨲᩥᨿᩴ.
</Paragraph>