---
title: "1.5.9.1 ᩋᨶ᩠ᨲᩮᨸᩩᩁᩈᩥᨠ᩠ᨡᩣᨸᨴ"
tableOfContents: false
sidebar:
  order: 1
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="494" book="paci">

<Paragraph number="1448" book="paci">
ᨲᩮᨶ ᩈᨾᨿᩮᨶ ᨻᩩᨴ᩠ᨵᩮᩤ ᨽᨣᩅᩤ ᩈᩣᩅᨲ᩠ᨳᩥᨿᩴ ᩅᩥᩉᩁᨲᩥ ᨩᩮᨲᩅᨶᩮ ᩋᨶᩣᨳᨸᩥᨱ᩠ᨯᩥᨠᩔ ᩋᩣᩁᩣᨾᩮ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩁᩣᨩᩣ ᨸᩈᩮᨶᨴᩥ ᨠᩮᩣᩈᩃᩮᩣ ᩏᨿ᩠ᨿᩣᨶᨸᩣᩃᩴ ᩋᩣᨱᩣᨸᩮᩈᩥ—  “ᨣᨧ᩠ᨨ, ᨽᨱᩮ, ᩏᨿ᩠ᨿᩣᨶᩴ ᩈᩮᩣᨵᩮᩉᩥ. ᩏᨿ᩠ᨿᩣᨶᩴ ᨣᨾᩥᩔᩣᨾᩣ”ᨲᩥ. “ᩑᩅᩴ, ᨴᩮᩅᩤ”ᨲᩥ ᨡᩮᩣ ᩈᩮᩣ ᩏᨿ᩠ᨿᩣᨶᨸᩣᩃᩮᩣ ᩁᨬ᩠ᨬᩮᩣ ᨸᩈᩮᨶᨴᩥᩔ ᨠᩮᩣᩈᩃᩔ ᨸᨭᩥᩔᩩᨲ᩠ᩅᩣ ᩏᨿ᩠ᨿᩣᨶᩴ ᩈᩮᩣᨵᩮᨶ᩠ᨲᩮᩣ ᩋᨴ᩠ᨴᩈ ᨽᨣᩅᨶ᩠ᨲᩴ ᩋᨬ᩠ᨬᨲᩁᩈ᩠ᨾᩥᩴ ᩁᩩᨠ᩠ᨡᨾᩪᩃᩮ ᨶᩥᩈᩥᨶ᩠ᨶᩴ. ᨴᩥᩈ᩠ᩅᩣᨶ ᨿᩮᨶ ᩁᩣᨩᩣ ᨸᩈᩮᨶᨴᩥ ᨠᩮᩣᩈᩃᩮᩣ ᨲᩮᨶᩩᨸᩈᩘᨠᨾᩥ; ᩏᨸᩈᩘᨠᨾᩥᨲ᩠ᩅᩣ ᩁᩣᨩᩣᨶᩴ ᨸᩈᩮᨶᨴᩥᩴ ᨠᩮᩣᩈᩃᩴ ᩑᨲᨴᩅᩮᩤᨧ—  “ᩈᩩᨴ᩠ᨵᩴ, ᨴᩮᩅ, ᩏᨿ᩠ᨿᩣᨶᩴ. ᩋᨸᩥ ᨧ ᨽᨣᩅᩤ ᨲᨲ᩠ᨳ ᨶᩥᩈᩥᨶ᩠ᨶᩮᩣ”ᨲᩥ. “ᩉᩮᩣᨲᩩ, ᨽᨱᩮ. ᨾᨿᩴ ᨽᨣᩅᨶ᩠ᨲᩴ ᨸᨿᩥᩁᩩᨸᩣᩈᩥᩔᩣᨾᩣ”ᨲᩥ.
</Paragraph>

<Paragraph number="1449" book="paci">
ᩋᨳ ᨡᩮᩣ ᩁᩣᨩᩣ ᨸᩈᩮᨶᨴᩥ ᨠᩮᩣᩈᩃᩮᩣ ᩏᨿ᩠ᨿᩣᨶᩴ ᨣᨶ᩠ᨲ᩠ᩅᩣ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᩏᨸᩣᩈᨠᩮᩣ ᨽᨣᩅᨶ᩠ᨲᩴ ᨸᨿᩥᩁᩩᨸᩣᩈᨶ᩠ᨲᩮᩣ ᨶᩥᩈᩥᨶ᩠ᨶᩮᩣ ᩉᩮᩣᨲᩥ. ᩋᨴ᩠ᨴᩈᩣ ᨡᩮᩣ ᩁᩣᨩᩣ ᨸᩈᩮᨶᨴᩥ ᨠᩮᩣᩈᩃᩮᩣ ᨲᩴ ᩏᨸᩣᩈᨠᩴ ᨽᨣᩅᨶ᩠ᨲᩴ ᨸᨿᩥᩁᩩᨸᩣᩈᨶ᩠ᨲᩴ ᨶᩥᩈᩥᨶ᩠ᨶᩴ. ᨴᩥᩈ᩠ᩅᩣᨶ ᨽᩦᨲᩮᩣ ᩋᨭ᩠ᨮᩣᩈᩥ. ᩋᨳ ᨡᩮᩣ ᩁᨬ᩠ᨬᩮᩣ ᨸᩈᩮᨶᨴᩥᩔ ᨠᩮᩣᩈᩃᩔ ᩑᨲᨴᩉᩮᩣᩈᩥ—  “ᨶᩣᩁᩉᨲᩣᨿᩴ ᨸᩩᩁᩥᩈᩮᩣ ᨸᩣᨸᩮᩣ ᩉᩮᩣᨲᩩᩴ, ᨿᨳᩣ ᨽᨣᩅᨶ᩠ᨲᩴ ᨸᨿᩥᩁᩩᨸᩣᩈᨲᩦ”ᨲᩥ. ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥ; ᩏᨸᩈᩘᨠᨾᩥᨲ᩠ᩅᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᨶᩥᩈᩦᨴᩥ. ᩋᨳ ᨡᩮᩣ ᩈᩮᩣ ᩏᨸᩣᩈᨠᩮᩣ ᨽᨣᩅᨲᩮᩣ ᨣᩤᩁᩅᩮᨶ ᩁᩣᨩᩣᨶᩴ ᨸᩈᩮᨶᨴᩥᩴ ᨠᩮᩣᩈᩃᩴ ᨶᩮᩅ ᩋᨽᩥᩅᩤᨴᩮᩈᩥ ᨶ ᨸᨧ᩠ᨧᩩᨭ᩠ᨮᩣᩈᩥ. ᩋᨳ ᨡᩮᩣ ᩁᩣᨩᩣ ᨸᩈᩮᨶᨴᩥ ᨠᩮᩣᩈᩃᩮᩣ ᩋᨶᨲ᩠ᨲᨾᨶᩮᩣ ᩋᩉᩮᩣᩈᩥ—  “ᨠᨳᨬ᩠ᩉᩥ ᨶᩣᨾᩣᨿᩴ ᨸᩩᩁᩥᩈᩮᩣ ᨾᨿᩥ ᩋᩣᨣᨲᩮ ᨶᩮᩅ ᩋᨽᩥᩅᩤᨴᩮᩔᨲᩥ ᨶ ᨸᨧ᩠ᨧᩩᨭ᩠ᨮᩮᩔᨲᩦ”ᨲᩥ. ᩋᨳ ᨡᩮᩣ ᨽᨣᩅᩤ ᩁᩣᨩᩣᨶᩴ ᨸᩈᩮᨶᨴᩥᩴ ᨠᩮᩣᩈᩃᩴ ᩋᨶᨲ᩠ᨲᨾᨶᩴ ᩅᩥᨴᩥᨲ᩠ᩅᩣ ᩁᩣᨩᩣᨶᩴ ᨸᩈᩮᨶᨴᩥᩴ ᨠᩮᩣᩈᩃᩴ ᩑᨲᨴᩅᩮᩤᨧ—  “ᩑᩈᩮᩣ ᨡᩮᩣ, ᨾᩉᩣᩁᩣᨩ, ᩏᨸᩣᩈᨠᩮᩣ ᨻᩉᩩᩔᩩᨲᩮᩣ ᩋᩣᨣᨲᩣᨣᨾᩮᩣ ᨠᩣᨾᩮᩈᩩ ᩅᩦᨲᩁᩣᨣᩮᩤ”ᨲᩥ. ᩋᨳ ᨡᩮᩣ ᩁᨬ᩠ᨬᩮᩣ ᨸᩈᩮᨶᨴᩥᩔ ᨠᩮᩣᩈᩃᩔ ᩑᨲᨴᩉᩮᩣᩈᩥ—  “ᨶᩣᩁᩉᨲᩣᨿᩴ ᩏᨸᩣᩈᨠᩮᩣ ᩒᩁᨠᩮᩣ ᩉᩮᩣᨲᩩᩴ, ᨽᨣᩅᩤᨸᩥ ᩍᨾᩔ ᩅᨱ᩠ᨱᩴ ᨽᩣᩈᨲᩦ”ᨲᩥ. ᨲᩴ ᩏᨸᩣᩈᨠᩴ ᩑᨲᨴᩅᩮᩤᨧ—  “ᩅᨴᩮᨿ᩠ᨿᩣᩈᩥ, ᩏᨸᩣᩈᨠ, ᨿᩮᨶ ᩋᨲ᩠ᨳᩮᩣ”ᨲᩥ. “ᩈᩩᨭ᩠ᨮᩩ, ᨴᩮᩅᩤ”ᨲᩥ. ᩋᨳ ᨡᩮᩣ ᨽᨣᩅᩤ ᩁᩣᨩᩣᨶᩴ ᨸᩈᩮᨶᨴᩥᩴ ᨠᩮᩣᩈᩃᩴ ᨵᨾ᩠ᨾᩥᨿᩣ ᨠᨳᩣᨿ ᩈᨶ᩠ᨴᩔᩮᩈᩥ ᩈᨾᩣᨴᨸᩮᩈᩥ ᩈᨾᩩᨲ᩠ᨲᩮᨩᩮᩈᩥ ᩈᨾ᩠ᨸᩉᩴᩈᩮᩈᩥ. ᩋᨳ ᨡᩮᩣ ᩁᩣᨩᩣ ᨸᩈᩮᨶᨴᩥ ᨠᩮᩣᩈᩃᩮᩣ ᨽᨣᩅᨲᩣ ᨵᨾ᩠ᨾᩥᨿᩣ ᨠᨳᩣᨿ ᩈᨶ᩠ᨴᩔᩥᨲᩮᩣ ᩈᨾᩣᨴᨸᩥᨲᩮᩣ ᩈᨾᩩᨲ᩠ᨲᩮᨩᩥᨲᩮᩣ ᩈᨾ᩠ᨸᩉᩴᩈᩥᨲᩮᩣ ᩏᨭ᩠ᨮᩣᨿᩣᩈᨶᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᨸᨴᨠ᩠ᨡᩥᨱᩴ ᨠᨲ᩠ᩅᩣ ᨸᨠ᩠ᨠᩣᨾᩥ.
</Paragraph>

</Division>
<Division number="495" book="paci">

<Paragraph number="1450" book="paci">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩁᩣᨩᩣ ᨸᩈᩮᨶᨴᩥ ᨠᩮᩣᩈᩃᩮᩣ ᩏᨸᩁᩥᨸᩣᩈᩣᨴᩅᩁᨣᨲᩮᩣ ᩉᩮᩣᨲᩥ. ᩋᨴ᩠ᨴᩈᩣ ᨡᩮᩣ ᩁᩣᨩᩣ ᨸᩈᩮᨶᨴᩥ ᨠᩮᩣᩈᩃᩮᩣ ᨲᩴ ᩏᨸᩣᩈᨠᩴ ᩁᨳᩥᨠᩣᨿ ᨨᨲ᩠ᨲᨸᩣᨱᩥᩴ ᨣᨧ᩠ᨨᨶ᩠ᨲᩴ. ᨴᩥᩈ᩠ᩅᩣᨶ ᨸᨠ᩠ᨠᩮᩣᩈᩣᨸᩮᨲ᩠ᩅᩣ ᩑᨲᨴᩅᩮᩤᨧ—  “ᨲ᩠ᩅᩴ ᨠᩥᩁ, ᩏᨸᩣᩈᨠ, ᨻᩉᩩᩔᩩᨲᩮᩣ ᩋᩣᨣᨲᩣᨣᨾᩮᩣ. ᩈᩣᨵᩩ, ᩏᨸᩣᩈᨠ, ᩋᨾ᩠ᩉᩣᨠᩴ ᩍᨲ᩠ᨳᩣᨣᩤᩁᩴ ᨵᨾ᩠ᨾᩴ ᩅᩤᨧᩮᩉᩦ”ᨲᩥ. “ᨿᨾᩉᩴ, ᨴᩮᩅ, ᨩᩣᨶᩣᨾᩥ ᩋᨿ᩠ᨿᩣᨶᩴ ᩅᩤᩉᩈᩣ, ᩋᨿ᩠ᨿᩣᩅ ᨴᩮᩅᩔ ᩍᨲ᩠ᨳᩣᨣᩤᩁᩴ ᨵᨾ᩠ᨾᩴ ᩅᩤᨧᩮᩔᨶ᩠ᨲᩦ”ᨲᩥ. ᩋᨳ ᨡᩮᩣ ᩁᩣᨩᩣ ᨸᩈᩮᨶᨴᩥ ᨠᩮᩣᩈᩃᩮᩣ—  “ᩈᨧ᩠ᨧᩴ ᨡᩮᩣ ᩏᨸᩣᩈᨠᩮᩣ ᩋᩣᩉᩣ”ᨲᩥ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥ; ᩏᨸᩈᩘᨠᨾᩥᨲ᩠ᩅᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᨶᩥᩈᩦᨴᩥ. ᩑᨠᨾᨶ᩠ᨲᩴ ᨶᩥᩈᩥᨶ᩠ᨶᩮᩣ ᨡᩮᩣ ᩁᩣᨩᩣ ᨸᩈᩮᨶᨴᩥ ᨠᩮᩣᩈᩃᩮᩣ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᩈᩣᨵᩩ, ᨽᨶ᩠ᨲᩮ, ᨽᨣᩅᩤ ᩑᨠᩴ ᨽᩥᨠ᩠ᨡᩩᩴ ᩋᩣᨱᩣᨸᩮᨲᩩ ᨿᩮᩣ ᩋᨾ᩠ᩉᩣᨠᩴ ᩍᨲ᩠ᨳᩣᨣᩤᩁᩴ ᨵᨾ᩠ᨾᩴ ᩅᩤᨧᩮᩔᨲᩦ”ᨲᩥ. ᩋᨳ ᨡᩮᩣ ᨽᨣᩅᩤ ᩁᩣᨩᩣᨶᩴ ᨸᩈᩮᨶᨴᩥᩴ ᨠᩮᩣᩈᩃᩴ ᨵᨾ᩠ᨾᩥᨿᩣ ᨠᨳᩣᨿ ᩈᨶ᩠ᨴᩔᩮᩈᩥ …ᨸᩮ…  ᨸᨴᨠ᩠ᨡᩥᨱᩴ ᨠᨲ᩠ᩅᩣ ᨸᨠ᩠ᨠᩣᨾᩥ. ᩋᨳ ᨡᩮᩣ ᨽᨣᩅᩤ ᩋᩣᨿᩈ᩠ᨾᨶ᩠ᨲᩴ ᩋᩣᨶᨶ᩠ᨴᩴ ᩋᩣᨾᨶ᩠ᨲᩮᩈᩥ—  “ᨲᩮᨶᩉᩣᨶᨶ᩠ᨴ, ᩁᨬ᩠ᨬᩮᩣ ᩍᨲ᩠ᨳᩣᨣᩤᩁᩴ ᨵᨾ᩠ᨾᩴ ᩅᩤᨧᩮᩉᩦ”ᨲᩥ. “ᩑᩅᩴ, ᨽᨶ᩠ᨲᩮ”ᨲᩥ ᨡᩮᩣ ᩋᩣᨿᩈ᩠ᨾᩣ ᩋᩣᨶᨶ᩠ᨴᩮᩣ ᨽᨣᩅᨲᩮᩣ ᨸᨭᩥᩔᩩᨲ᩠ᩅᩣ ᨠᩣᩃᩮᨶ ᨠᩣᩃᩴ ᨸᩅᩥᩈᩥᨲ᩠ᩅᩣ ᩁᨬ᩠ᨬᩮᩣ ᩍᨲ᩠ᨳᩣᨣᩤᩁᩴ ᨵᨾ᩠ᨾᩴ ᩅᩤᨧᩮᨲᩥ. ᩋᨳ ᨡᩮᩣ ᩋᩣᨿᩈ᩠ᨾᩣ ᩋᩣᨶᨶ᩠ᨴᩮᩣ ᨸᩩᨻ᩠ᨻᨱ᩠ᩉᩈᨾᨿᩴ ᨶᩥᩅᩤᩈᩮᨲ᩠ᩅᩣ ᨸᨲ᩠ᨲᨧᩦᩅᩁᨾᩣᨴᩤᨿ ᨿᩮᨶ ᩁᨬ᩠ᨬᩮᩣ ᨸᩈᩮᨶᨴᩥᩔ ᨠᩮᩣᩈᩃᩔ ᨶᩥᩅᩮᩈᨶᩴ ᨲᩮᨶᩩᨸᩈᩘᨠᨾᩥ.
</Paragraph>

</Division>
<Division number="496" book="paci">

<Paragraph number="1451" book="paci">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩁᩣᨩᩣ ᨸᩈᩮᨶᨴᩥ ᨠᩮᩣᩈᩃᩮᩣ ᨾᩃᩖᩥᨠᩣᨿ ᨴᩮᩅᩥᨿᩣ ᩈᨴ᩠ᨵᩥᩴ ᩈᨿᨶᨣᨲᩮᩣ ᩉᩮᩣᨲᩥ. ᩋᨴ᩠ᨴᩈᩣ ᨡᩮᩣ ᨾᩃᩖᩥᨠᩣ ᨴᩮᩅᩦ ᩋᩣᨿᩈ᩠ᨾᨶ᩠ᨲᩴ ᩋᩣᨶᨶ᩠ᨴᩴ ᨴᩪᩁᨲᩮᩣᩅ ᩋᩣᨣᨧ᩠ᨨᨶ᩠ᨲᩴ. ᨴᩥᩈ᩠ᩅᩣᨶ ᩈᩉᩈᩣ ᩅᩩᨭ᩠ᨮᩣᩈᩥ; ᨸᩦᨲᨠᨾᨭ᩠ᨮᩴ ᨴᩩᩔᩴ ᨸᨽᩔᩥᨲ᩠ᨳ. ᩋᨳ ᨡᩮᩣ ᩋᩣᨿᩈ᩠ᨾᩣ ᩋᩣᨶᨶ᩠ᨴᩮᩣ ᨲᨲᩮᩣᩅ ᨸᨭᩥᨶᩥᩅᨲ᩠ᨲᩥᨲ᩠ᩅᩣ ᩋᩣᩁᩣᨾᩴ ᨣᨶ᩠ᨲ᩠ᩅᩣ ᨽᩥᨠ᩠ᨡᩪᨶᩴ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩥ. ᨿᩮ ᨲᩮ ᨽᩥᨠ᩠ᨡᩪ ᩋᨸ᩠ᨸᩥᨧ᩠ᨨᩣ …ᨸᩮ…  ᨲᩮ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᩋᩣᨿᩈ᩠ᨾᩣ ᩋᩣᨶᨶ᩠ᨴᩮᩣ ᨸᩩᨻ᩠ᨻᩮ ᩋᨸ᩠ᨸᨭᩥᩈᩴᩅᩥᨴᩥᨲᩮᩣ ᩁᨬ᩠ᨬᩮᩣ ᩋᨶ᩠ᨲᩮᨸᩩᩁᩴ ᨸᩅᩥᩈᩥᩔᨲᩦ”ᨲᩥ …ᨸᩮ…  “ᩈᨧ᩠ᨧᩴ ᨠᩥᩁ ᨲ᩠ᩅᩴ, ᩋᩣᨶᨶ᩠ᨴ, ᨸᩩᨻ᩠ᨻᩮ ᩋᨸ᩠ᨸᨭᩥᩈᩴᩅᩥᨴᩥᨲᩮᩣ ᩁᨬ᩠ᨬᩮᩣ ᩋᨶ᩠ᨲᩮᨸᩩᩁᩴ ᨸᩅᩥᩈᩈᩦ”ᨲᩥ? “ᩈᨧ᩠ᨧᩴ, ᨽᨣᩅᩤ”ᨲᩥ. ᩅᩥᨣᩁᩉᩥ ᨻᩩᨴ᩠ᨵᩮᩤ ᨽᨣᩅᩤ …ᨸᩮ…  ᨠᨳᨬ᩠ᩉᩥ ᨶᩣᨾ ᨲ᩠ᩅᩴ, ᩋᩣᨶᨶ᩠ᨴ, ᨸᩩᨻ᩠ᨻᩮ ᩋᨸ᩠ᨸᨭᩥᩈᩴᩅᩥᨴᩥᨲᩮᩣ ᩁᨬ᩠ᨬᩮᩣ ᩋᨶ᩠ᨲᩮᨸᩩᩁᩴ ᨸᩅᩥᩈᩥᩔᩈᩥ. ᨶᩮᨲᩴ, ᩋᩣᨶᨶ᩠ᨴ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ …ᨸᩮ…  ᩅᩥᨣᩁᩉᩥᨲ᩠ᩅᩣ …ᨸᩮ…  ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—
</Paragraph>

</Division>
<Division number="497" book="paci">

<Paragraph number="1452" book="paci">
“ᨴᩈᨿᩥᨾᩮ, ᨽᩥᨠ᩠ᨡᩅᩮ, ᩋᩣᨴᩦᨶᩅᩤ ᩁᩣᨩᨶ᩠ᨲᩮᨸᩩᩁᨸ᩠ᨸᩅᩮᩈᨶᩮ. ᨠᨲᨾᩮ ᨴᩈ? ᩍᨵ, ᨽᩥᨠ᩠ᨡᩅᩮ, ᩁᩣᨩᩣ ᨾᩉᩮᩈᩥᨿᩣ ᩈᨴ᩠ᨵᩥᩴ ᨶᩥᩈᩥᨶ᩠ᨶᩮᩣ ᩉᩮᩣᨲᩥ, ᨲᨲ᩠ᨳ ᨽᩥᨠ᩠ᨡᩩ ᨸᩅᩥᩈᨲᩥ. ᨾᩉᩮᩈᩦ ᩅᩤ ᨽᩥᨠ᩠ᨡᩩᩴ ᨴᩥᩈ᩠ᩅᩣ ᩈᩥᨲᩴ ᨸᩣᨲᩩᨠᩁᩮᩣᨲᩥ. ᨽᩥᨠ᩠ᨡᩩ ᩅᩤ ᨾᩉᩮᩈᩥᩴ ᨴᩥᩈ᩠ᩅᩣ ᩈᩥᨲᩴ ᨸᩣᨲᩩᨠᩁᩮᩣᨲᩥ. ᨲᨲ᩠ᨳ ᩁᨬ᩠ᨬᩮᩣ ᩑᩅᩴ ᩉᩮᩣᨲᩥ—  ‘ᩋᨴ᩠ᨵᩤ ᩍᨾᩮᩈᩴ ᨠᨲᩴ ᩅᩤ ᨠᩁᩥᩔᨶ᩠ᨲᩥ ᩅᩤ’ᨲᩥ. ᩋᨿᩴ, ᨽᩥᨠ᩠ᨡᩅᩮ, ᨸᨮᨾᩮᩣ ᩋᩣᨴᩦᨶᩅᩮᩤ ᩁᩣᨩᨶ᩠ᨲᩮᨸᩩᩁᨸ᩠ᨸᩅᩮᩈᨶᩮ.
</Paragraph>

<Paragraph number="1453" book="paci">
ᨸᩩᨶ ᨧᨸᩁᩴ, ᨽᩥᨠ᩠ᨡᩅᩮ, ᩁᩣᨩᩣ ᨻᩉᩩᨠᩥᨧ᩠ᨧᩮᩣ ᨻᩉᩩᨠᩁᨱᩦᨿᩮᩣ. ᩋᨬ᩠ᨬᨲᩁᩴ ᩍᨲ᩠ᨳᩥᩴ ᨣᨶ᩠ᨲ᩠ᩅᩣ ᨶᩔᩁᨲᩥ. ᩈᩣ ᨲᩮᨶ ᨣᨻ᩠ᨽᩴ ᨣᨱ᩠ᩉᩥ. ᨲᨲ᩠ᨳ ᩁᨬ᩠ᨬᩮᩣ ᩑᩅᩴ ᩉᩮᩣᨲᩥ—  ‘ᨶ ᨡᩮᩣ ᩍᨵ ᩋᨬ᩠ᨬᩮᩣ ᨠᩮᩣᨧᩥ ᨸᩅᩥᩈᨲᩥ ᩋᨬ᩠ᨬᨲᩕ ᨸᨻ᩠ᨻᨩᩥᨲᩮᨶ. ᩈᩥᨿᩣ ᨶᩩ ᨡᩮᩣ ᨸᨻ᩠ᨻᨩᩥᨲᩔ ᨠᨾ᩠ᨾᨶ᩺’ᨲᩥ. ᩋᨿᩴ, ᨽᩥᨠ᩠ᨡᩅᩮ, ᨴᩩᨲᩥᨿᩮᩣ ᩋᩣᨴᩦᨶᩅᩮᩤ ᩁᩣᨩᨶ᩠ᨲᩮᨸᩩᩁᨸ᩠ᨸᩅᩮᩈᨶᩮ.
</Paragraph>

<Paragraph number="1454" book="paci">
ᨸᩩᨶ ᨧᨸᩁᩴ, ᨽᩥᨠ᩠ᨡᩅᩮ, ᩁᨬ᩠ᨬᩮᩣ ᩋᨶ᩠ᨲᩮᨸᩩᩁᩮ ᩋᨬ᩠ᨬᨲᩁᩴ ᩁᨲᨶᩴ ᨶᩔᨲᩥ. ᨲᨲ᩠ᨳ ᩁᨬ᩠ᨬᩮᩣ ᩑᩅᩴ ᩉᩮᩣᨲᩥ—  ‘ᨶ ᨡᩮᩣ ᩍᨵ ᩋᨬ᩠ᨬᩮᩣ ᨠᩮᩣᨧᩥ ᨸᩅᩥᩈᨲᩥ ᩋᨬ᩠ᨬᨲᩕ ᨸᨻ᩠ᨻᨩᩥᨲᩮᨶ. ᩈᩥᨿᩣ ᨶᩩ ᨡᩮᩣ ᨸᨻ᩠ᨻᨩᩥᨲᩔ ᨠᨾ᩠ᨾᨶ᩺’ᨲᩥ. ᩋᨿᩴ, ᨽᩥᨠ᩠ᨡᩅᩮ, ᨲᨲᩥᨿᩮᩣ ᩋᩣᨴᩦᨶᩅᩮᩤ ᩁᩣᨩᨶ᩠ᨲᩮᨸᩩᩁᨸ᩠ᨸᩅᩮᩈᨶᩮ.
</Paragraph>

<Paragraph number="1455" book="paci">
ᨸᩩᨶ ᨧᨸᩁᩴ, ᨽᩥᨠ᩠ᨡᩅᩮ, ᩁᨬ᩠ᨬᩮᩣ ᩋᨶ᩠ᨲᩮᨸᩩᩁᩮ ᩋᨻ᩠ᨽᨶ᩠ᨲᩁᩣ ᨣᩩᨿ᩠ᩉᨾᨶ᩠ᨲᩣ ᨻᩉᩥᨴ᩠ᨵᩤ ᩈᨾ᩠ᨽᩮᨴᩴ ᨣᨧ᩠ᨨᨶ᩠ᨲᩥ. ᨲᨲ᩠ᨳ ᩁᨬ᩠ᨬᩮᩣ ᩑᩅᩴ ᩉᩮᩣᨲᩥ—  ‘ᨶ ᨡᩮᩣ ᩍᨵ ᩋᨬ᩠ᨬᩮᩣ ᨠᩮᩣᨧᩥ ᨸᩅᩥᩈᨲᩥ ᩋᨬ᩠ᨬᨲᩕ ᨸᨻ᩠ᨻᨩᩥᨲᩮᨶ. ᩈᩥᨿᩣ ᨶᩩ ᨡᩮᩣ ᨸᨻ᩠ᨻᨩᩥᨲᩔ ᨠᨾ᩠ᨾᨶ᩺’ᨲᩥ. ᩋᨿᩴ, ᨽᩥᨠ᩠ᨡᩅᩮ, ᨧᨲᩩᨲ᩠ᨳᩮᩣ ᩋᩣᨴᩦᨶᩅᩮᩤ ᩁᩣᨩᨶ᩠ᨲᩮᨸᩩᩁᨸ᩠ᨸᩅᩮᩈᨶᩮ.
</Paragraph>

<Paragraph number="1456" book="paci">
ᨸᩩᨶ ᨧᨸᩁᩴ, ᨽᩥᨠ᩠ᨡᩅᩮ, ᩁᨬ᩠ᨬᩮᩣ ᩋᨶ᩠ᨲᩮᨸᩩᩁᩮ ᨸᩩᨲ᩠ᨲᩮᩣ ᩅᩤ ᨸᩥᨲᩁᩴ ᨸᨲ᩠ᨳᩮᨲᩥ ᨸᩥᨲᩣ ᩅᩤ ᨸᩩᨲ᩠ᨲᩴ ᨸᨲ᩠ᨳᩮᨲᩥ. ᨲᩮᩈᩴ ᩑᩅᩴ ᩉᩮᩣᨲᩥ—  ‘ᨶ ᨡᩮᩣ ᩍᨵ ᩋᨬ᩠ᨬᩮᩣ ᨠᩮᩣᨧᩥ ᨸᩅᩥᩈᨲᩥ ᩋᨬ᩠ᨬᨲᩕ ᨸᨻ᩠ᨻᨩᩥᨲᩮᨶ. ᩈᩥᨿᩣ ᨶᩩ ᨡᩮᩣ ᨸᨻ᩠ᨻᨩᩥᨲᩔ ᨠᨾ᩠ᨾᨶ᩺’ᨲᩥ. ᩋᨿᩴ, ᨽᩥᨠ᩠ᨡᩅᩮ, ᨸᨬ᩠ᨧᨾᩮᩣ ᩋᩣᨴᩦᨶᩅᩮᩤ ᩁᩣᨩᨶ᩠ᨲᩮᨸᩩᩁᨸ᩠ᨸᩅᩮᩈᨶᩮ.
</Paragraph>

<Paragraph number="1457" book="paci">
ᨸᩩᨶ ᨧᨸᩁᩴ, ᨽᩥᨠ᩠ᨡᩅᩮ, ᩁᩣᨩᩣ ᨶᩦᨧᨭ᩠ᨮᩣᨶᩥᨿᩴ ᩏᨧ᩠ᨧᩮ ᨮᩣᨶᩮ ᨮᨸᩮᨲᩥ. ᨿᩮᩈᩴ ᨲᩴ ᩋᨾᨶᩣᨸᩴ ᨲᩮᩈᩴ ᩑᩅᩴ ᩉᩮᩣᨲᩥ—  ‘ᩁᩣᨩᩣ ᨡᩮᩣ ᨸᨻ᩠ᨻᨩᩥᨲᩮᨶ ᩈᩴᩈᨭ᩠ᨮᩮᩣ. ᩈᩥᨿᩣ ᨶᩩ ᨡᩮᩣ ᨸᨻ᩠ᨻᨩᩥᨲᩔ ᨠᨾ᩠ᨾᨶ᩺’ᨲᩥ. ᩋᨿᩴ, ᨽᩥᨠ᩠ᨡᩅᩮ, ᨨᨭ᩠ᨮᩮᩣ ᩋᩣᨴᩦᨶᩅᩮᩤ, ᩁᩣᨩᨶ᩠ᨲᩮᨸᩩᩁᨸ᩠ᨸᩅᩮᩈᨶᩮ.
</Paragraph>

<Paragraph number="1458" book="paci">
ᨸᩩᨶ ᨧᨸᩁᩴ, ᨽᩥᨠ᩠ᨡᩅᩮ, ᩁᩣᨩᩣ ᩏᨧ᩠ᨧᨭ᩠ᨮᩣᨶᩥᨿᩴ ᨶᩦᨧᩮ ᨮᩣᨶᩮ ᨮᨸᩮᨲᩥ. ᨿᩮᩈᩴ ᨲᩴ ᩋᨾᨶᩣᨸᩴ ᨲᩮᩈᩴ ᩑᩅᩴ ᩉᩮᩣᨲᩥ—  ‘ᩁᩣᨩᩣ ᨡᩮᩣ ᨸᨻ᩠ᨻᨩᩥᨲᩮᨶ ᩈᩴᩈᨭ᩠ᨮᩮᩣ. ᩈᩥᨿᩣ ᨶᩩ ᨡᩮᩣ ᨸᨻ᩠ᨻᨩᩥᨲᩔ ᨠᨾ᩠ᨾᨶ᩺’ᨲᩥ. ᩋᨿᩴ, ᨽᩥᨠ᩠ᨡᩅᩮ, ᩈᨲ᩠ᨲᨾᩮᩣ ᩋᩣᨴᩦᨶᩅᩮᩤ ᩁᩣᨩᨶ᩠ᨲᩮᨸᩩᩁᨸ᩠ᨸᩅᩮᩈᨶᩮ.
</Paragraph>

<Paragraph number="1459" book="paci">
ᨸᩩᨶ ᨧᨸᩁᩴ, ᨽᩥᨠ᩠ᨡᩅᩮ, ᩁᩣᨩᩣ ᩋᨠᩣᩃᩮ ᩈᩮᨶᩴ ᩏᨿ᩠ᨿᩮᩣᨩᩮᨲᩥ. ᨿᩮᩈᩴ ᨲᩴ ᩋᨾᨶᩣᨸᩴ ᨲᩮᩈᩴ ᩑᩅᩴ ᩉᩮᩣᨲᩥ—  ‘ᩁᩣᨩᩣ ᨡᩮᩣ ᨸᨻ᩠ᨻᨩᩥᨲᩮᨶ ᩈᩴᩈᨭ᩠ᨮᩮᩣ. ᩈᩥᨿᩣ ᨶᩩ ᨡᩮᩣ ᨸᨻ᩠ᨻᨩᩥᨲᩔ ᨠᨾ᩠ᨾᨶ᩺’ᨲᩥ. ᩋᨿᩴ, ᨽᩥᨠ᩠ᨡᩅᩮ, ᩋᨭ᩠ᨮᨾᩮᩣ ᩋᩣᨴᩦᨶᩅᩮᩤ ᩁᩣᨩᨶ᩠ᨲᩮᨸᩩᩁᨸ᩠ᨸᩅᩮᩈᨶᩮ.
</Paragraph>

<Paragraph number="1460" book="paci">
ᨸᩩᨶ ᨧᨸᩁᩴ, ᨽᩥᨠ᩠ᨡᩅᩮ, ᩁᩣᨩᩣ ᨠᩣᩃᩮ ᩈᩮᨶᩴ ᩏᨿ᩠ᨿᩮᩣᨩᩮᨲ᩠ᩅᩣ ᩋᨶ᩠ᨲᩁᩣᨾᨣ᩠ᨣᨲᩮᩣ ᨶᩥᩅᨲ᩠ᨲᩣᨸᩮᨲᩥ. ᨿᩮᩈᩴ ᨲᩴ ᩋᨾᨶᩣᨸᩴ ᨲᩮᩈᩴ ᩑᩅᩴ ᩉᩮᩣᨲᩥ—  ‘ᩁᩣᨩᩣ ᨡᩮᩣ ᨸᨻ᩠ᨻᨩᩥᨲᩮᨶ ᩈᩴᩈᨭ᩠ᨮᩮᩣ. ᩈᩥᨿᩣ ᨶᩩ ᨡᩮᩣ ᨸᨻ᩠ᨻᨩᩥᨲᩔ ᨠᨾ᩠ᨾᨶ᩺’ᨲᩥ. ᩋᨿᩴ, ᨽᩥᨠ᩠ᨡᩅᩮ, ᨶᩅᨾᩮᩣ ᩋᩣᨴᩦᨶᩅᩮᩤ ᩁᩣᨩᨶ᩠ᨲᩮᨸᩩᩁᨸ᩠ᨸᩅᩮᩈᨶᩮ.
</Paragraph>

<Paragraph number="1461" book="paci">
ᨸᩩᨶ ᨧᨸᩁᩴ, ᨽᩥᨠ᩠ᨡᩅᩮ, ᩁᨬ᩠ᨬᩮᩣ ᩁᩣᨩᨶ᩠ᨲᩮᨸᩩᩁᩴ ᩉᨲ᩠ᨳᩥᩈᨾ᩠ᨾᨴ᩠ᨴᩴ ᩋᩔᩈᨾ᩠ᨾᨴ᩠ᨴᩴ ᩁᨳᩈᨾ᩠ᨾᨴ᩠ᨴᩴ ᩁᨩᨶᩦᨿᩣᨶᩥ ᩁᩪᨸᩈᨴ᩠ᨴᨣᨶ᩠ᨵᩁᩈᨹᩮᩣᨭ᩠ᨮᨻ᩠ᨻᩣᨶᩥ, ᨿᩣᨶᩥ ᨶ ᨸᨻ᩠ᨻᨩᩥᨲᩔ ᩈᩣᩁᩩᨸ᩠ᨸᩣᨶᩥ. ᩋᨿᩴ, ᨽᩥᨠ᩠ᨡᩅᩮ, ᨴᩈᨾᩮᩣ ᩋᩣᨴᩦᨶᩅᩮᩤ ᩁᩣᨩᨶ᩠ᨲᩮᨸᩩᩁᨸ᩠ᨸᩅᩮᩈᨶᩮ. ᩍᨾᩮ ᨡᩮᩣ, ᨽᩥᨠ᩠ᨡᩅᩮ, ᨴᩈ ᩋᩣᨴᩦᨶᩅᩤ ᩁᩣᨩᨶ᩠ᨲᩮᨸᩩᩁᨸ᩠ᨸᩅᩮᩈᨶᩮ”ᨲᩥ. ᩋᨳ ᨡᩮᩣ ᨽᨣᩅᩤ ᩋᩣᨿᩈ᩠ᨾᨶ᩠ᨲᩴ ᩋᩣᨶᨶ᩠ᨴᩴ ᩋᨶᩮᨠᨸᩁᩥᨿᩣᨿᩮᨶ ᩅᩥᨣᩁᩉᩥᨲ᩠ᩅᩣ ᨴᩩᨻ᩠ᨽᩁᨲᩣᨿ …ᨸᩮ…  ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᩮᨿ᩠ᨿᩣᨳ—
</Paragraph>

</Division>
<Division number="498" book="paci">

<Paragraph number="1462" book="paci">
<Emphasis>“ᨿᩮᩣ ᨸᨶ ᨽᩥᨠ᩠ᨡᩩ ᩁᨬ᩠ᨬᩮᩣ ᨡᨲ᩠ᨲᩥᨿᩔ ᨾᩩᨴ᩠ᨵᩤᩅᩈᩥᨲ᩠ᨲᩔ ᩋᨶᩥᨠ᩠ᨡᨶ᩠ᨲᩁᩣᨩᨠᩮ ᩋᨶᩥᨣ᩠ᨣᨲᩁᨲᨶᨠᩮ ᨸᩩᨻ᩠ᨻᩮ ᩋᨸ᩠ᨸᨭᩥᩈᩴᩅᩥᨴᩥᨲᩮᩣ ᩍᨶ᩠ᨴᨡᩦᩃᩴ ᩋᨲᩥᨠ᩠ᨠᩣᨾᩮᨿ᩠ᨿ, ᨸᩣᨧᩥᨲ᩠ᨲᩥᨿᨶ᩺”</Emphasis>ᨲᩥ. (*83*:<Emphasis>132</Emphasis>)
</Paragraph>

</Division>
<Division number="499" book="paci">

<Paragraph number="1463" book="paci">
<Emphasis>ᨿᩮᩣ ᨸᨶᩣ</Emphasis>ᨲᩥ ᨿᩮᩣ ᨿᩣᨴᩥᩈᩮᩣ …ᨸᩮ…  <Emphasis>ᨽᩥᨠ᩠ᨡᩪ</Emphasis>ᨲᩥ …ᨸᩮ…  ᩋᨿᩴ ᩍᨾᩈ᩠ᨾᩥᩴ ᩋᨲ᩠ᨳᩮ ᩋᨵᩥᨸ᩠ᨸᩮᨲᩮᩣ ᨽᩥᨠ᩠ᨡᩪᨲᩥ.
</Paragraph>

<Paragraph number="1464" book="paci">
<Emphasis>ᨡᨲ᩠ᨲᩥᨿᩮᩣ</Emphasis> ᨶᩣᨾ ᩏᨽᨲᩮᩣ ᩈᩩᨩᩣᨲᩮᩣ ᩉᩮᩣᨲᩥ, ᨾᩣᨲᩥᨲᩮᩣ ᨧ ᨸᩥᨲᩥᨲᩮᩣ ᨧ ᩈᩴᩈᩩᨴ᩠ᨵᨣᩉᨱᩥᨠᩮᩣ, ᨿᩣᩅ ᩈᨲ᩠ᨲᨾᩣ ᨸᩥᨲᩣᨾᩉᨿᩩᨣᩤ ᩋᨠ᩠ᨡᩥᨲ᩠ᨲᩮᩣ ᩋᨶᩩᨸᨠᩩᨭ᩠ᨮᩮᩣ ᨩᩣᨲᩥᩅᩤᨴᩮᨶ.
</Paragraph>

<Paragraph number="1465" book="paci">
<Emphasis>ᨾᩩᨴ᩠ᨵᩤᩅᩈᩥᨲ᩠ᨲᩮᩣ</Emphasis> ᨶᩣᨾ ᨡᨲ᩠ᨲᩥᨿᩣᨽᩥᩈᩮᨠᩮᨶ ᩋᨽᩥᩈᩥᨲ᩠ᨲᩮᩣ ᩉᩮᩣᨲᩥ.
</Paragraph>

<Paragraph number="1466" book="paci">
<Emphasis>ᩋᨶᩥᨠ᩠ᨡᨶ᩠ᨲᩁᩣᨩᨠᩮ</Emphasis>ᨲᩥ ᩁᩣᨩᩣ ᩈᨿᨶᩥᨥᩁᩣ ᩋᨶᩥᨠ᩠ᨡᨶ᩠ᨲᩮᩣ ᩉᩮᩣᨲᩥ.
</Paragraph>

<Paragraph number="1467" book="paci">
<Emphasis>ᩋᨶᩥᨣ᩠ᨣᨲᩁᨲᨶᨠᩮ</Emphasis>ᨲᩥ ᨾᩉᩮᩈᩦ ᩈᨿᨶᩥᨥᩁᩣ ᩋᨶᩥᨠ᩠ᨡᨶ᩠ᨲᩣ ᩉᩮᩣᨲᩥ, ᩏᨽᩮᩣ ᩅᩤ ᩋᨶᩥᨠ᩠ᨡᨶ᩠ᨲᩣ ᩉᩮᩣᨶ᩠ᨲᩥ.
</Paragraph>

<Paragraph number="1468" book="paci">
<Emphasis>ᨸᩩᨻ᩠ᨻᩮ ᩋᨸ᩠ᨸᨭᩥᩈᩴᩅᩥᨴᩥᨲᩮᩣ</Emphasis>ᨲᩥ ᨸᩩᨻ᩠ᨻᩮ ᩋᨶᩣᨾᨶ᩠ᨲᩮᨲ᩠ᩅᩣ.
</Paragraph>

<Paragraph number="1469" book="paci">
<Emphasis>ᩍᨶ᩠ᨴᨡᩦᩃᩮᩣ</Emphasis> ᨶᩣᨾ ᩈᨿᨶᩥᨥᩁᩔ ᩏᨾ᩠ᨾᩣᩁᩮᩣ ᩅᩩᨧ᩠ᨧᨲᩥ.
</Paragraph>

<Paragraph number="1470" book="paci">
<Emphasis>ᩈᨿᨶᩥᨥᩁᩴ</Emphasis> ᨶᩣᨾ ᨿᨲ᩠ᨳ ᨠᨲ᩠ᨳᨧᩥ ᩁᨬ᩠ᨬᩮᩣ ᩈᨿᨶᩴ ᨸᨬ᩠ᨬᨲ᩠ᨲᩴ ᩉᩮᩣᨲᩥ, ᩋᨶ᩠ᨲᨾᩈᩮᩣ ᩈᩣᨱᩥᨸᩣᨠᩣᩁᨸᩁᩥᨠ᩠ᨡᩥᨲ᩠ᨲᨾ᩠ᨸᩥ.
</Paragraph>

<Paragraph number="1471" book="paci">
<Emphasis>ᩍᨶ᩠ᨴᨡᩦᩃᩴ ᩋᨲᩥᨠ᩠ᨠᩣᨾᩮᨿ᩠ᨿᩣ</Emphasis>ᨲᩥ ᨸᨮᨾᩴ ᨸᩣᨴᩴ ᩏᨾ᩠ᨾᩣᩁᩴ ᩋᨲᩥᨠ᩠ᨠᩣᨾᩮᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨴᩩᨲᩥᨿᩴ ᨸᩣᨴᩴ ᩋᨲᩥᨠ᩠ᨠᩣᨾᩮᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

</Division>
<Division number="500" book="paci">

<Paragraph number="1472" book="paci">
ᩋᨸ᩠ᨸᨭᩥᩈᩴᩅᩥᨴᩥᨲᩮ ᩋᨸ᩠ᨸᨭᩥᩈᩴᩅᩥᨴᩥᨲᩈᨬ᩠ᨬᩦ ᩍᨶ᩠ᨴᨡᩦᩃᩴ ᩋᨲᩥᨠ᩠ᨠᩣᨾᩮᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ. ᩋᨸ᩠ᨸᨭᩥᩈᩴᩅᩥᨴᩥᨲᩮ ᩅᩮᨾᨲᩥᨠᩮᩣ ᩍᨶ᩠ᨴᨡᩦᩃᩴ ᩋᨲᩥᨠ᩠ᨠᩣᨾᩮᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ. ᩋᨸ᩠ᨸᨭᩥᩈᩴᩅᩥᨴᩥᨲᩮ ᨸᨭᩥᩈᩴᩅᩥᨴᩥᨲᩈᨬ᩠ᨬᩦ ᩍᨶ᩠ᨴᨡᩦᩃᩴ ᩋᨲᩥᨠ᩠ᨠᩣᨾᩮᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

<Paragraph number="1473" book="paci">
ᨸᨭᩥᩈᩴᩅᩥᨴᩥᨲᩮ ᩋᨸ᩠ᨸᨭᩥᩈᩴᩅᩥᨴᩥᨲᩈᨬ᩠ᨬᩦ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨸᨭᩥᩈᩴᩅᩥᨴᩥᨲᩮ ᩅᩮᨾᨲᩥᨠᩮᩣ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨸᨭᩥᩈᩴᩅᩥᨴᩥᨲᩮ ᨸᨭᩥᩈᩴᩅᩥᨴᩥᨲᩈᨬ᩠ᨬᩦ, ᩋᨶᩣᨸᨲ᩠ᨲᩥ.
</Paragraph>

</Division>
<Division number="501" book="paci">

<Paragraph number="1474" book="paci">
ᩋᨶᩣᨸᨲ᩠ᨲᩥ—  ᨸᨭᩥᩈᩴᩅᩥᨴᩥᨲᩮ, ᨶ ᨡᨲ᩠ᨲᩥᨿᩮᩣ ᩉᩮᩣᨲᩥ, ᨶ ᨡᨲ᩠ᨲᩥᨿᩣᨽᩥᩈᩮᨠᩮᨶ ᩋᨽᩥᩈᩥᨲ᩠ᨲᩮᩣ ᩉᩮᩣᨲᩥ, ᩁᩣᨩᩣ ᩈᨿᨶᩥᨥᩁᩣ ᨶᩥᨠ᩠ᨡᨶ᩠ᨲᩮᩣ ᩉᩮᩣᨲᩥ, ᨾᩉᩮᩈᩦ ᩈᨿᨶᩥᨥᩁᩣ ᨶᩥᨠ᩠ᨡᨶ᩠ᨲᩣ ᩉᩮᩣᨲᩥ, ᩏᨽᩮᩣ ᩅᩤ ᨶᩥᨠ᩠ᨡᨶ᩠ᨲᩣ ᩉᩮᩣᨶ᩠ᨲᩥ, ᨶ ᩈᨿᨶᩥᨥᩁᩮ, ᩏᨾ᩠ᨾᨲ᩠ᨲᨠᩔ, ᩋᩣᨴᩥᨠᨾ᩠ᨾᩥᨠᩔᩣᨲᩥ.

</Paragraph>
</Division>

<Paragraph number="1475" type="center" book="paci">
ᩋᨶ᩠ᨲᩮᨸᩩᩁᩈᩥᨠ᩠ᨡᩣᨸᨴᩴ ᨶᩥᨭ᩠ᨮᩥᨲᩴ ᨸᨮᨾᩴ.
</Paragraph>