---
title: "1.5.7.9 ᩏᨠ᩠ᨡᩥᨲ᩠ᨲᩈᨾ᩠ᨽᩮᩣᨣᩈᩥᨠ᩠ᨡᩣᨸᨴ"
tableOfContents: false
sidebar:
  order: 10
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="423" book="paci">

<Paragraph number="1265" book="paci">
ᨲᩮᨶ ᩈᨾᨿᩮᨶ ᨻᩩᨴ᩠ᨵᩮᩤ ᨽᨣᩅᩤ ᩈᩣᩅᨲ᩠ᨳᩥᨿᩴ ᩅᩥᩉᩁᨲᩥ ᨩᩮᨲᩅᨶᩮ ᩋᨶᩣᨳᨸᩥᨱ᩠ᨯᩥᨠᩔ ᩋᩣᩁᩣᨾᩮ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᨩᩣᨶᩴ ᨲᨳᩣᩅᩤᨴᩥᨶᩣ ᩋᩁᩥᨭ᩠ᨮᩮᨶ ᨽᩥᨠ᩠ᨡᩩᨶᩣ ᩋᨠᨭᩣᨶᩩᨵᨾ᩠ᨾᩮᨶ ᨲᩴ ᨴᩥᨭ᩠ᨮᩥᩴ ᩋᨸ᩠ᨸᨭᩥᨶᩥᩔᨭ᩠ᨮᩮᨶ ᩈᨴ᩠ᨵᩥᩴ ᩈᨾ᩠ᨽᩩᨬ᩠ᨩᨶ᩠ᨲᩥᨸᩥ ᩈᩴᩅᩈᨶ᩠ᨲᩥᨸᩥ ᩈᩉᩣᨸᩥ ᩈᩮᨿ᩠ᨿᩴ ᨠᨸ᩠ᨸᩮᨶ᩠ᨲᩥ.
</Paragraph>

<Paragraph number="1266" book="paci">
ᨿᩮ ᨲᩮ ᨽᩥᨠ᩠ᨡᩪ ᩋᨸ᩠ᨸᩥᨧ᩠ᨨᩣ …ᨸᩮ…  ᨲᩮ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᨩᩣᨶᩴ ᨲᨳᩣᩅᩤᨴᩥᨶᩣ ᩋᩁᩥᨭ᩠ᨮᩮᨶ ᨽᩥᨠ᩠ᨡᩩᨶᩣ ᩋᨠᨭᩣᨶᩩᨵᨾ᩠ᨾᩮᨶ ᨲᩴ ᨴᩥᨭ᩠ᨮᩥᩴ ᩋᨸ᩠ᨸᨭᩥᨶᩥᩔᨭ᩠ᨮᩮᨶ ᩈᨴ᩠ᨵᩥᩴ ᩈᨾ᩠ᨽᩩᨬ᩠ᨩᩥᩔᨶ᩠ᨲᩥᨸᩥ ᩈᩴᩅᩈᩥᩔᨶ᩠ᨲᩥᨸᩥ ᩈᩉᩣᨸᩥ ᩈᩮᨿ᩠ᨿᩴ ᨠᨸ᩠ᨸᩮᩔᨶ᩠ᨲᩦ”ᨲᩥ …ᨸᩮ…  “ᩈᨧ᩠ᨧᩴ ᨠᩥᩁ ᨲᩩᨾ᩠ᩉᩮ, ᨽᩥᨠ᩠ᨡᩅᩮ, ᨩᩣᨶᩴ ᨲᨳᩣᩅᩤᨴᩥᨶᩣ ᩋᩁᩥᨭ᩠ᨮᩮᨶ ᨽᩥᨠ᩠ᨡᩩᨶᩣ ᩋᨠᨭᩣᨶᩩᨵᨾ᩠ᨾᩮᨶ ᨲᩴ ᨴᩥᨭ᩠ᨮᩥᩴ ᩋᨸ᩠ᨸᨭᩥᨶᩥᩔᨭ᩠ᨮᩮᨶ ᩈᨴ᩠ᨵᩥᩴ ᩈᨾ᩠ᨽᩩᨬ᩠ᨩᨳᩣᨸᩥ ᩈᩴᩅᩈᨳᩣᨸᩥ ᩈᩉᩣᨸᩥ ᩈᩮᨿ᩠ᨿᩴ ᨠᨸ᩠ᨸᩮᨳᩣ”ᨲᩥ? “ᩈᨧ᩠ᨧᩴ, ᨽᨣᩅᩤ”ᨲᩥ. ᩅᩥᨣᩁᩉᩥ ᨻᩩᨴ᩠ᨵᩮᩤ ᨽᨣᩅᩤ …ᨸᩮ…  ᨠᨳᨬ᩠ᩉᩥ ᨶᩣᨾ ᨲᩩᨾ᩠ᩉᩮ, ᨾᩮᩣᨥᨸᩩᩁᩥᩈᩣ, ᨩᩣᨶᩴ ᨲᨳᩣᩅᩤᨴᩥᨶᩣ ᩋᩁᩥᨭ᩠ᨮᩮᨶ ᨽᩥᨠ᩠ᨡᩩᨶᩣ ᩋᨠᨭᩣᨶᩩᨵᨾ᩠ᨾᩮᨶ ᨲᩴ ᨴᩥᨭ᩠ᨮᩥᩴ ᩋᨸ᩠ᨸᨭᩥᨶᩥᩔᨭ᩠ᨮᩮᨶ ᩈᨴ᩠ᨵᩥᩴ ᩈᨾ᩠ᨽᩩᨬ᩠ᨩᩥᩔᨳᩣᨸᩥ ᩈᩴᩅᩈᩥᩔᨳᩣᨸᩥ ᩈᩉᩣᨸᩥ ᩈᩮᨿ᩠ᨿᩴ ᨠᨸ᩠ᨸᩮᩔᨳ. ᨶᩮᨲᩴ, ᨾᩮᩣᨥᨸᩩᩁᩥᩈᩣ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ …ᨸᩮ…  ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᩮᨿ᩠ᨿᩣᨳ—
</Paragraph>

</Division>
<Division number="424" book="paci">

<Paragraph number="1267" book="paci">
<Emphasis>“ᨿᩮᩣ ᨸᨶ ᨽᩥᨠ᩠ᨡᩩ ᨩᩣᨶᩴ ᨲᨳᩣᩅᩤᨴᩥᨶᩣ ᨽᩥᨠ᩠ᨡᩩᨶᩣ ᩋᨠᨭᩣᨶᩩᨵᨾ᩠ᨾᩮᨶ ᨲᩴ ᨴᩥᨭ᩠ᨮᩥᩴ ᩋᨸ᩠ᨸᨭᩥᨶᩥᩔᨭ᩠ᨮᩮᨶ ᩈᨴ᩠ᨵᩥᩴ ᩈᨾ᩠ᨽᩩᨬ᩠ᨩᩮᨿ᩠ᨿ ᩅᩤ ᩈᩴᩅᩈᩮᨿ᩠ᨿ ᩅᩤ ᩈᩉ ᩅᩤ ᩈᩮᨿ᩠ᨿᩴ ᨠᨸ᩠ᨸᩮᨿ᩠ᨿ, ᨸᩣᨧᩥᨲ᩠ᨲᩥᨿᨶ᩺”</Emphasis>ᨲᩥ. (*69*:<Emphasis>118</Emphasis>)
</Paragraph>

</Division>
<Division number="425" book="paci">

<Paragraph number="1268" book="paci">
<Emphasis>ᨿᩮᩣ ᨸᨶᩣ</Emphasis>ᨲᩥ ᨿᩮᩣ ᨿᩣᨴᩥᩈᩮᩣ …ᨸᩮ…  <Emphasis>ᨽᩥᨠ᩠ᨡᩪ</Emphasis>ᨲᩥ …ᨸᩮ…  ᩋᨿᩴ ᩍᨾᩈ᩠ᨾᩥᩴ ᩋᨲ᩠ᨳᩮ ᩋᨵᩥᨸ᩠ᨸᩮᨲᩮᩣ ᨽᩥᨠ᩠ᨡᩪᨲᩥ.
</Paragraph>

<Paragraph number="1269" book="paci">
<Emphasis>ᨩᩣᨶᩣᨲᩥ</Emphasis> ᨶᩣᨾ ᩈᩣᨾᩴ ᩅᩤ ᨩᩣᨶᩣᨲᩥ, ᩋᨬ᩠ᨬᩮ ᩅᩤ ᨲᩔ ᩋᩣᩁᩮᩣᨧᩮᨶ᩠ᨲᩥ, ᩈᩮᩣ ᩅᩤ ᩋᩣᩁᩮᩣᨧᩮᨲᩥ.
</Paragraph>

<Paragraph number="1270" book="paci">
<Emphasis>ᨲᨳᩣᩅᩤᨴᩥᨶᩣ</Emphasis>ᨲᩥ—  “ᨲᨳᩣᩉᩴ ᨽᨣᩅᨲᩣ ᨵᨾ᩠ᨾᩴ ᨴᩮᩈᩥᨲᩴ ᩋᩣᨩᩣᨶᩣᨾᩥ, ᨿᨳᩣ ᨿᩮᨾᩮ ᩋᨶ᩠ᨲᩁᩣᨿᩥᨠᩣ ᨵᨾ᩠ᨾᩣ ᩅᩩᨲ᩠ᨲᩣ ᨽᨣᩅᨲᩣ, ᨲᩮ ᨸᨭᩥᩈᩮᩅᨲᩮᩣ ᨶᩣᩃᩴ ᩋᨶ᩠ᨲᩁᩣᨿᩣᨿᩣ”ᨲᩥ ᩑᩅᩴ ᩅᩤᨴᩥᨶᩣ.
</Paragraph>

<Paragraph number="1271" book="paci">
<Emphasis>ᩋᨠᨭᩣᨶᩩᨵᨾ᩠ᨾᩮᩣ</Emphasis> ᨶᩣᨾ ᩏᨠ᩠ᨡᩥᨲ᩠ᨲᩮᩣ ᩋᨶᩮᩣᩈᩣᩁᩥᨲᩮᩣ.
</Paragraph>

<Paragraph number="1272" book="paci">
<Emphasis>ᨲᩴ ᨴᩥᨭ᩠ᨮᩥᩴ ᩋᨸ᩠ᨸᨭᩥᨶᩥᩔᨭ᩠ᨮᩮᨶ ᩈᨴ᩠ᨵᩥᨶ᩺</Emphasis>ᨲᩥ ᩑᨲᩴ ᨴᩥᨭ᩠ᨮᩥᩴ ᩋᨸ᩠ᨸᨭᩥᨶᩥᩔᨭ᩠ᨮᩮᨶ ᩈᨴ᩠ᨵᩥᩴ.
</Paragraph>

<Paragraph number="1273" book="paci">
<Emphasis>ᩈᨾ᩠ᨽᩩᨬ᩠ᨩᩮᨿ᩠ᨿ ᩅᩤ</Emphasis>ᨲᩥ ᩈᨾ᩠ᨽᩮᩣᨣᩮᩤ ᨶᩣᨾ ᨴ᩠ᩅᩮ ᩈᨾ᩠ᨽᩮᩣᨣᩤ—  ᩋᩣᨾᩥᩈᩈᨾ᩠ᨽᩮᩣᨣᩮᩤ ᨧ ᨵᨾ᩠ᨾᩈᨾ᩠ᨽᩮᩣᨣᩮᩤ ᨧ. <Emphasis>ᩋᩣᨾᩥᩈᩈᨾ᩠ᨽᩮᩣᨣᩮᩤ</Emphasis> ᨶᩣᨾ ᩋᩣᨾᩥᩈᩴ ᨴᩮᨲᩥ ᩅᩤ ᨸᨭᩥᨣ᩠ᨣᨱ᩠ᩉᩣᨲᩥ ᩅᩤ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ. <Emphasis>ᨵᨾ᩠ᨾᩈᨾ᩠ᨽᩮᩣᨣᩮᩤ</Emphasis> ᨶᩣᨾ ᩏᨴ᩠ᨴᩥᩈᨲᩥ ᩅᩤ ᩏᨴ᩠ᨴᩥᩈᩣᨸᩮᨲᩥ ᩅᩤ, ᨸᨴᩮᨶ ᩏᨴ᩠ᨴᩥᩈᨲᩥ ᩅᩤ ᩏᨴ᩠ᨴᩥᩈᩣᨸᩮᨲᩥ ᩅᩤ, ᨸᨴᩮ ᨸᨴᩮ ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ. ᩋᨠ᩠ᨡᩁᩣᨿ ᩏᨴ᩠ᨴᩥᩈᨲᩥ ᩅᩤ ᩏᨴ᩠ᨴᩥᩈᩣᨸᩮᨲᩥ ᩅᩤ, ᩋᨠ᩠ᨡᩁᨠ᩠ᨡᩁᩣᨿ ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

<Paragraph number="1274" book="paci">
<Emphasis>ᩈᩴᩅᩈᩮᨿ᩠ᨿ ᩅᩤ</Emphasis>ᨲᩥ ᩏᨠ᩠ᨡᩥᨲ᩠ᨲᨠᩮᨶ ᩈᨴ᩠ᨵᩥᩴ ᩏᨸᩮᩣᩈᨳᩴ ᩅᩤ ᨸᩅᩤᩁᨱᩴ ᩅᩤ ᩈᩴᨥᨠᨾ᩠ᨾᩴ ᩅᩤ ᨠᩁᩮᩣᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

<Paragraph number="1275" book="paci">
<Emphasis>ᩈᩉ ᩅᩤ ᩈᩮᨿ᩠ᨿᩴ ᨠᨸ᩠ᨸᩮᨿ᩠ᨿᩣ</Emphasis>ᨲᩥ ᩑᨠᨧ᩠ᨨᨶ᩠ᨶᩮ ᩏᨠ᩠ᨡᩥᨲ᩠ᨲᨠᩮ ᨶᩥᨸᨶ᩠ᨶᩮ ᨽᩥᨠ᩠ᨡᩩ ᨶᩥᨸᨩ᩠ᨩᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ. ᨽᩥᨠ᩠ᨡᩩ ᨶᩥᨸᨶ᩠ᨶᩮ ᩏᨠ᩠ᨡᩥᨲ᩠ᨲᨠᩮᩣ ᨶᩥᨸᨩ᩠ᨩᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ. ᩏᨽᩮᩣ ᩅᩤ ᨶᩥᨸᨩ᩠ᨩᨶ᩠ᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ. ᩏᨭ᩠ᨮᩉᩥᨲ᩠ᩅᩣ ᨸᩩᨶᨸ᩠ᨸᩩᨶᩴ ᨶᩥᨸᨩ᩠ᨩᨶ᩠ᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

</Division>
<Division number="426" book="paci">

<Paragraph number="1276" book="paci">
ᩏᨠ᩠ᨡᩥᨲ᩠ᨲᨠᩮ ᩏᨠ᩠ᨡᩥᨲ᩠ᨲᨠᩈᨬ᩠ᨬᩦ ᩈᨾ᩠ᨽᩩᨬ᩠ᨩᨲᩥ ᩅᩤ ᩈᩴᩅᩈᨲᩥ ᩅᩤ ᩈᩉ ᩅᩤ ᩈᩮᨿ᩠ᨿᩴ ᨠᨸ᩠ᨸᩮᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ. ᩏᨠ᩠ᨡᩥᨲ᩠ᨲᨠᩮ ᩅᩮᨾᨲᩥᨠᩮᩣ ᩈᨾ᩠ᨽᩩᨬ᩠ᨩᨲᩥ ᩅᩤ ᩈᩴᩅᩈᨲᩥ ᩅᩤ ᩈᩉ ᩅᩤ ᩈᩮᨿ᩠ᨿᩴ ᨠᨸ᩠ᨸᩮᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩏᨠ᩠ᨡᩥᨲ᩠ᨲᨠᩮ ᩋᨶᩩᨠ᩠ᨡᩥᨲ᩠ᨲᨠᩈᨬ᩠ᨬᩦ ᩈᨾ᩠ᨽᩩᨬ᩠ᨩᨲᩥ ᩅᩤ ᩈᩴᩅᩈᨲᩥ ᩅᩤ ᩈᩉ ᩅᩤ ᩈᩮᨿ᩠ᨿᩴ ᨠᨸ᩠ᨸᩮᨲᩥ, ᩋᨶᩣᨸᨲ᩠ᨲᩥ. ᩋᨶᩩᨠ᩠ᨡᩥᨲ᩠ᨲᨠᩮ ᩏᨠ᩠ᨡᩥᨲ᩠ᨲᨠᩈᨬ᩠ᨬᩦ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨶᩩᨠ᩠ᨡᩥᨲ᩠ᨲᨠᩮ ᩅᩮᨾᨲᩥᨠᩮᩣ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨶᩩᨠ᩠ᨡᩥᨲ᩠ᨲᨠᩮ ᩋᨶᩩᨠ᩠ᨡᩥᨲ᩠ᨲᨠᩈᨬ᩠ᨬᩦ, ᩋᨶᩣᨸᨲ᩠ᨲᩥ.
</Paragraph>

</Division>
<Division number="427" book="paci">

<Paragraph number="1277" book="paci">
ᩋᨶᩣᨸᨲ᩠ᨲᩥ—  ᩋᨶᩩᨠ᩠ᨡᩥᨲ᩠ᨲᩮᩣᨲᩥ ᨩᩣᨶᩣᨲᩥ, ᩏᨠ᩠ᨡᩥᨲ᩠ᨲᩮᩣ ᩒᩈᩣᩁᩥᨲᩮᩣᨲᩥ ᨩᩣᨶᩣᨲᩥ, ᨲᩴ ᨴᩥᨭ᩠ᨮᩥᩴ ᨸᨭᩥᨶᩥᩔᨭ᩠ᨮᩮᩣᨲᩥ ᨩᩣᨶᩣᨲᩥ, ᩏᨾ᩠ᨾᨲ᩠ᨲᨠᩔ, ᩋᩣᨴᩥᨠᨾ᩠ᨾᩥᨠᩔᩣᨲᩥ.

</Paragraph>
</Division>

<Paragraph number="1278" type="center" book="paci">
ᩏᨠ᩠ᨡᩥᨲ᩠ᨲᩈᨾ᩠ᨽᩮᩣᨣᩈᩥᨠ᩠ᨡᩣᨸᨴᩴ ᨶᩥᨭ᩠ᨮᩥᨲᩴ ᨶᩅᨾᩴ.
</Paragraph>