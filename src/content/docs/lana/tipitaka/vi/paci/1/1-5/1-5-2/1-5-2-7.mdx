---
title: "1.5.2.7 ᨶᩥᨠ᩠ᨠᨯ᩠ᨰᨶᩈᩥᨠ᩠ᨡᩣᨸᨴ"
tableOfContents: false
sidebar:
  order: 8
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="124" book="paci">

<Paragraph number="428" book="paci">
ᨲᩮᨶ ᩈᨾᨿᩮᨶ ᨻᩩᨴ᩠ᨵᩮᩤ ᨽᨣᩅᩤ ᩈᩣᩅᨲ᩠ᨳᩥᨿᩴ ᩅᩥᩉᩁᨲᩥ ᨩᩮᨲᩅᨶᩮ ᩋᨶᩣᨳᨸᩥᨱ᩠ᨯᩥᨠᩔ ᩋᩣᩁᩣᨾᩮ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩈᨲ᩠ᨲᩁᩈᩅᨣ᩠ᨣᩥᨿᩣ ᨽᩥᨠ᩠ᨡᩪ ᩋᨬ᩠ᨬᨲᩁᩴ ᨸᨧ᩠ᨧᨶ᩠ᨲᩥᨾᩴ ᨾᩉᩣᩅᩥᩉᩣᩁᩴ ᨸᨭᩥᩈᩘᨡᩁᩮᩣᨶ᩠ᨲᩥ—  “ᩍᨵ ᨾᨿᩴ ᩅᩔᩴ ᩅᩈᩥᩔᩣᨾᩣ”ᨲᩥ. ᩋᨴ᩠ᨴᩈᩴᩈᩩ ᨡᩮᩣ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᩈᨲ᩠ᨲᩁᩈᩅᨣ᩠ᨣᩥᨿᩮ ᨽᩥᨠ᩠ᨡᩪ ᩅᩥᩉᩣᩁᩴ ᨸᨭᩥᩈᩘᨡᩁᩮᩣᨶ᩠ᨲᩮ. ᨴᩥᩈ᩠ᩅᩣᨶ ᩑᩅᨾᩣᩉᩴᩈᩩ—  “ᩍᨾᩮ, ᩋᩣᩅᩩᩈᩮᩣ, ᩈᨲ᩠ᨲᩁᩈᩅᨣ᩠ᨣᩥᨿᩣ ᨽᩥᨠ᩠ᨡᩪ ᩅᩥᩉᩣᩁᩴ ᨸᨭᩥᩈᩘᨡᩁᩮᩣᨶ᩠ᨲᩥ. ᩉᨶ᩠ᨴ ᨶᩮ ᩅᩩᨭ᩠ᨮᩣᨸᩮᩔᩣᨾᩣ”ᨲᩥ. ᩑᨠᨧ᩠ᨧᩮ ᩑᩅᨾᩣᩉᩴᩈᩩ—  “ᩋᩣᨣᨾᩮᨳᩣᩅᩩᩈᩮᩣ, ᨿᩣᩅ ᨸᨭᩥᩈᩘᨡᩁᩮᩣᨶ᩠ᨲᩥ; ᨸᨭᩥᩈᩘᨡᨲᩮ ᩅᩩᨭ᩠ᨮᩣᨸᩮᩔᩣᨾᩣ”ᨲᩥ.
</Paragraph>

<Paragraph number="429" book="paci">
ᩋᨳ ᨡᩮᩣ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᩈᨲ᩠ᨲᩁᩈᩅᨣ᩠ᨣᩥᨿᩮ ᨽᩥᨠ᩠ᨡᩪ ᩑᨲᨴᩅᩮᩤᨧᩩᩴ—  “ᩏᨭ᩠ᨮᩮᨳᩣᩅᩩᩈᩮᩣ, ᩋᨾ᩠ᩉᩣᨠᩴ ᩅᩥᩉᩣᩁᩮᩣ ᨸᩣᨸᩩᨱᩣᨲᩦ”ᨲᩥ. “ᨶᨶᩩ, ᩋᩣᩅᩩᩈᩮᩣ, ᨸᨭᩥᨠᨧ᩠ᨧᩮᩅ ᩋᩣᨧᩥᨠ᩠ᨡᩥᨲᨻ᩠ᨻᩴ, ᨾᨿᨬ᩠ᨧᨬ᩠ᨬᩴ ᨸᨭᩥᩈᩘᨡᩁᩮᨿ᩠ᨿᩣᨾᩣ”ᨲᩥ. “ᨶᨶᩩ, ᩋᩣᩅᩩᩈᩮᩣ, ᩈᩴᨥᩥᨠᩮᩣ ᩅᩥᩉᩣᩁᩮᩣ”ᨲᩥ? “ᩋᩣᨾᩣᩅᩩᩈᩮᩣ, ᩈᩴᨥᩥᨠᩮᩣ ᩅᩥᩉᩣᩁᩮᩣ”ᨲᩥ. “ᩏᨭ᩠ᨮᩮᨳᩣᩅᩩᩈᩮᩣ, ᩋᨾ᩠ᩉᩣᨠᩴ ᩅᩥᩉᩣᩁᩮᩣ ᨸᩣᨸᩩᨱᩣᨲᩦ”ᨲᩥ. “ᨾᩉᩃᩖᨠᩮᩣ, ᩋᩣᩅᩩᩈᩮᩣ, ᩅᩥᩉᩣᩁᩮᩣ. ᨲᩩᨾ᩠ᩉᩮᨸᩥ ᩅᩈᨳ, ᨾᨿᨾ᩠ᨸᩥ ᩅᩈᩥᩔᩣᨾᩣ”ᨲᩥ. “ᩏᨭ᩠ᨮᩮᨳᩣᩅᩩᩈᩮᩣ, ᩋᨾ᩠ᩉᩣᨠᩴ ᩅᩥᩉᩣᩁᩮᩣ ᨸᩣᨸᩩᨱᩣᨲᩦ”ᨲᩥ ᨠᩩᨸᩥᨲᩣ ᩋᨶᨲ᩠ᨲᨾᨶᩣ ᨣᩦᩅᩤᨿᩴ ᨣᩉᩮᨲ᩠ᩅᩣ ᨶᩥᨠ᩠ᨠᨯ᩠ᨰᨶ᩠ᨲᩥ. ᨲᩮ ᨶᩥᨠ᩠ᨠᨯ᩠ᨰᩦᨿᨾᩣᨶᩣ ᩁᩮᩣᨴᨶ᩠ᨲᩥ. ᨽᩥᨠ᩠ᨡᩪ ᩑᩅᨾᩣᩉᩴᩈᩩ—  “ᨠᩥᩔ ᨲᩩᨾ᩠ᩉᩮ, ᩋᩣᩅᩩᩈᩮᩣ, ᩁᩮᩣᨴᨳᩣ”ᨲᩥ? “ᩍᨾᩮ, ᩋᩣᩅᩩᩈᩮᩣ, ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᨠᩩᨸᩥᨲᩣ ᩋᨶᨲ᩠ᨲᨾᨶᩣ ᩋᨾ᩠ᩉᩮ ᩈᩴᨥᩥᨠᩣ ᩅᩥᩉᩣᩁᩣ ᨶᩥᨠ᩠ᨠᨯ᩠ᨰᨶ᩠ᨲᩦ”ᨲᩥ. ᨿᩮ ᨲᩮ ᨽᩥᨠ᩠ᨡᩪ ᩋᨸ᩠ᨸᩥᨧ᩠ᨨᩣ …ᨸᩮ…  ᨲᩮ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᨠᩩᨸᩥᨲᩣ ᩋᨶᨲ᩠ᨲᨾᨶᩣ ᨽᩥᨠ᩠ᨡᩪ ᩈᩴᨥᩥᨠᩣ ᩅᩥᩉᩣᩁᩣ ᨶᩥᨠ᩠ᨠᨯ᩠ᨰᩥᩔᨶ᩠ᨲᩦ”ᨲᩥ.
</Paragraph>

<Paragraph number="430" book="paci">
ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᨨᨻ᩠ᨻᨣ᩠ᨣᩥᨿᩮ ᨽᩥᨠ᩠ᨡᩪ ᩋᨶᩮᨠᨸᩁᩥᨿᩣᨿᩮᨶ ᩅᩥᨣᩁᩉᩥᨲ᩠ᩅᩣ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ …ᨸᩮ…  “ᩈᨧ᩠ᨧᩴ ᨠᩥᩁ ᨲᩩᨾ᩠ᩉᩮ, ᨽᩥᨠ᩠ᨡᩅᩮ, ᨠᩩᨸᩥᨲᩣ ᩋᨶᨲ᩠ᨲᨾᨶᩣ ᨽᩥᨠ᩠ᨡᩪ ᩈᩴᨥᩥᨠᩣ ᩅᩥᩉᩣᩁᩣ ᨶᩥᨠ᩠ᨠᨯ᩠ᨰᨳᩣ”ᨲᩥ? “ᩈᨧ᩠ᨧᩴ, ᨽᨣᩅᩤ”ᨲᩥ. ᩅᩥᨣᩁᩉᩥ ᨻᩩᨴ᩠ᨵᩮᩤ ᨽᨣᩅᩤ …ᨸᩮ…  ᨠᨳᨬ᩠ᩉᩥ ᨶᩣᨾ ᨲᩩᨾ᩠ᩉᩮ, ᨾᩮᩣᨥᨸᩩᩁᩥᩈᩣ, ᨠᩩᨸᩥᨲᩣ ᩋᨶᨲ᩠ᨲᨾᨶᩣ ᨽᩥᨠ᩠ᨡᩪ ᩈᩴᨥᩥᨠᩣ ᩅᩥᩉᩣᩁᩣ ᨶᩥᨠ᩠ᨠᨯ᩠ᨰᩥᩔᨳ? ᨶᩮᨲᩴ, ᨾᩮᩣᨥᨸᩩᩁᩥᩈᩣ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ …ᨸᩮ…  ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᩮᨿ᩠ᨿᩣᨳ—
</Paragraph>

</Division>
<Division number="125" book="paci">

<Paragraph number="431" book="paci">
<Emphasis>“ᨿᩮᩣ ᨸᨶ ᨽᩥᨠ᩠ᨡᩩ ᨽᩥᨠ᩠ᨡᩩᩴ ᨠᩩᨸᩥᨲᩮᩣ ᩋᨶᨲ᩠ᨲᨾᨶᩮᩣ ᩈᩴᨥᩥᨠᩣ ᩅᩥᩉᩣᩁᩣ ᨶᩥᨠ᩠ᨠᨯ᩠ᨰᩮᨿ᩠ᨿ ᩅᩤ ᨶᩥᨠ᩠ᨠᨯ᩠ᨰᩣᨸᩮᨿ᩠ᨿ ᩅᩤ, ᨸᩣᨧᩥᨲ᩠ᨲᩥᨿᨶ᩺”</Emphasis>ᨲᩥ. (*17*:<Emphasis>66</Emphasis>)
</Paragraph>

</Division>
<Division number="126" book="paci">

<Paragraph number="432" book="paci">
<Emphasis>ᨿᩮᩣ ᨸᨶᩣ</Emphasis>ᨲᩥ ᨿᩮᩣ ᨿᩣᨴᩥᩈᩮᩣ …ᨸᩮ…  <Emphasis>ᨽᩥᨠ᩠ᨡᩪ</Emphasis>ᨲᩥ …ᨸᩮ…  ᩋᨿᩴ ᩍᨾᩈ᩠ᨾᩥᩴ ᩋᨲ᩠ᨳᩮ ᩋᨵᩥᨸ᩠ᨸᩮᨲᩮᩣ ᨽᩥᨠ᩠ᨡᩪᨲᩥ.
</Paragraph>

<Paragraph number="433" book="paci">
<Emphasis>ᨽᩥᨠ᩠ᨡᩩᨶ᩺</Emphasis>ᨲᩥ ᩋᨬ᩠ᨬᩴ ᨽᩥᨠ᩠ᨡᩩᩴ.
</Paragraph>

<Paragraph number="434" book="paci">
<Emphasis>ᨠᩩᨸᩥᨲᩮᩣ ᩋᨶᨲ᩠ᨲᨾᨶᩮᩣ</Emphasis>ᨲᩥ ᩋᨶᨽᩥᩁᨴ᩠ᨵᩮᩤ ᩋᩣᩉᨲᨧᩥᨲ᩠ᨲᩮᩣ ᨡᩥᩃᨩᩣᨲᩮᩣ.
</Paragraph>

<Paragraph number="435" book="paci">
<Emphasis>ᩈᩴᨥᩥᨠᩮᩣ</Emphasis> ᨶᩣᨾ ᩅᩥᩉᩣᩁᩮᩣ ᩈᩴᨥᩔ ᨴᩥᨶ᩠ᨶᩮᩣ ᩉᩮᩣᨲᩥ ᨸᩁᩥᨧ᩠ᨧᨲ᩠ᨲᩮᩣ.
</Paragraph>

<Paragraph number="436" book="paci">
<Emphasis>ᨶᩥᨠ᩠ᨠᨯ᩠ᨰᩮᨿ᩠ᨿᩣ</Emphasis>ᨲᩥ ᨣᨻ᩠ᨽᩮ ᨣᩉᩮᨲ᩠ᩅᩣ ᨸᨾᩩᨡᩴ ᨶᩥᨠ᩠ᨠᨯ᩠ᨰᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ. ᨸᨾᩩᨡᩮ ᨣᩉᩮᨲ᩠ᩅᩣ ᨻᩉᩥ ᨶᩥᨠ᩠ᨠᨯ᩠ᨰᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ. ᩑᨠᩮᨶ ᨸᨿᩮᩣᨣᩮᨶ ᨻᩉᩩᨠᩮᨸᩥ ᨴ᩠ᩅᩤᩁᩮ ᩋᨲᩥᨠ᩠ᨠᩣᨾᩮᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

<Paragraph number="437" book="paci">
<Emphasis>ᨶᩥᨠ᩠ᨠᨯ᩠ᨰᩣᨸᩮᨿ᩠ᨿᩣ</Emphasis>ᨲᩥ ᩋᨬ᩠ᨬᩴ ᩋᩣᨱᩣᨸᩮᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ. ᩈᨠᩥᩴ ᩋᩣᨱᨲ᩠ᨲᩮᩣ ᨻᩉᩩᨠᩮᨸᩥ ᨴ᩠ᩅᩤᩁᩮ ᩋᨲᩥᨠ᩠ᨠᩣᨾᩮᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

</Division>
<Division number="127" book="paci">

<Paragraph number="438" book="paci">
ᩈᩴᨥᩥᨠᩮ ᩈᩴᨥᩥᨠᩈᨬ᩠ᨬᩦ ᨠᩩᨸᩥᨲᩮᩣ ᩋᨶᨲ᩠ᨲᨾᨶᩮᩣ ᨶᩥᨠ᩠ᨠᨯ᩠ᨰᨲᩥ ᩅᩤ ᨶᩥᨠ᩠ᨠᨯ᩠ᨰᩣᨸᩮᨲᩥ ᩅᩤ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ. ᩈᩴᨥᩥᨠᩮ ᩅᩮᨾᨲᩥᨠᩮᩣ ᨠᩩᨸᩥᨲᩮᩣ ᩋᨶᨲ᩠ᨲᨾᨶᩮᩣ ᨶᩥᨠ᩠ᨠᨯ᩠ᨰᨲᩥ ᩅᩤ ᨶᩥᨠ᩠ᨠᨯ᩠ᨰᩣᨸᩮᨲᩥ ᩅᩤ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ. ᩈᩴᨥᩥᨠᩮ ᨸᩩᨣ᩠ᨣᩃᩥᨠᩈᨬ᩠ᨬᩦ ᨠᩩᨸᩥᨲᩮᩣ ᩋᨶᨲ᩠ᨲᨾᨶᩮᩣ ᨶᩥᨠ᩠ᨠᨯ᩠ᨰᨲᩥ ᩅᩤ ᨶᩥᨠ᩠ᨠᨯ᩠ᨰᩣᨸᩮᨲᩥ ᩅᩤ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

<Paragraph number="439" book="paci">
ᨲᩔ ᨸᩁᩥᨠ᩠ᨡᩣᩁᩴ ᨶᩥᨠ᩠ᨠᨯ᩠ᨰᨲᩥ ᩅᩤ ᨶᩥᨠ᩠ᨠᨯ᩠ᨰᩣᨸᩮᨲᩥ ᩅᩤ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩅᩥᩉᩣᩁᩔ ᩏᨸᨧᩣᩁᩣ ᩅᩤ ᩏᨸᨭ᩠ᨮᩣᨶᩈᩣᩃᩣᨿ ᩅᩤ ᨾᨱ᩠ᨯᨸᩣ ᩅᩤ ᩁᩩᨠ᩠ᨡᨾᩪᩃᩣ ᩅᩤ ᩋᨩ᩠ᨫᩮᩣᨠᩣᩈᩣ ᩅᩤ ᨶᩥᨠ᩠ᨠᨯ᩠ᨰᨲᩥ ᩅᩤ ᨶᩥᨠ᩠ᨠᨯ᩠ᨰᩣᨸᩮᨲᩥ ᩅᩤ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨲᩔ ᨸᩁᩥᨠ᩠ᨡᩣᩁᩴ ᨶᩥᨠ᩠ᨠᨯ᩠ᨰᨲᩥ ᩅᩤ ᨶᩥᨠ᩠ᨠᨯ᩠ᨰᩣᨸᩮᨲᩥ ᩅᩤ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨶᩩᨸᩈᨾ᩠ᨸᨶ᩠ᨶᩴ ᩅᩥᩉᩣᩁᩣ ᩅᩤ ᩅᩥᩉᩣᩁᩔ ᩏᨸᨧᩣᩁᩣ ᩅᩤ ᩏᨸᨭ᩠ᨮᩣᨶᩈᩣᩃᩣᨿ ᩅᩤ ᨾᨱ᩠ᨯᨸᩣ ᩅᩤ ᩁᩩᨠ᩠ᨡᨾᩪᩃᩣ ᩅᩤ ᩋᨩ᩠ᨫᩮᩣᨠᩣᩈᩣ ᩅᩤ ᨶᩥᨠ᩠ᨠᨯ᩠ᨰᨲᩥ ᩅᩤ ᨶᩥᨠ᩠ᨠᨯ᩠ᨰᩣᨸᩮᨲᩥ ᩅᩤ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨲᩔ ᨸᩁᩥᨠ᩠ᨡᩣᩁᩴ ᨶᩥᨠ᩠ᨠᨯ᩠ᨰᨲᩥ ᩅᩤ ᨶᩥᨠ᩠ᨠᨯ᩠ᨰᩣᨸᩮᨲᩥ ᩅᩤ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ.
</Paragraph>

<Paragraph number="440" book="paci">
ᨸᩩᨣ᩠ᨣᩃᩥᨠᩮ ᩈᩴᨥᩥᨠᩈᨬ᩠ᨬᩦ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨸᩩᨣ᩠ᨣᩃᩥᨠᩮ ᩅᩮᨾᨲᩥᨠᩮᩣ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨸᩩᨣ᩠ᨣᩃᩥᨠᩮ ᨸᩩᨣ᩠ᨣᩃᩥᨠᩈᨬ᩠ᨬᩦ ᩋᨬ᩠ᨬᩔ ᨸᩩᨣ᩠ᨣᩃᩥᨠᩮ ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨲ᩠ᨲᨶᩮᩣ ᨸᩩᨣ᩠ᨣᩃᩥᨠᩮ ᩋᨶᩣᨸᨲ᩠ᨲᩥ.
</Paragraph>

</Division>
<Division number="128" book="paci">

<Paragraph number="441" book="paci">
ᩋᨶᩣᨸᨲ᩠ᨲᩥ—  ᩋᩃᨩ᩠ᨩᩥᩴ ᨶᩥᨠ᩠ᨠᨯ᩠ᨰᨲᩥ ᩅᩤ ᨶᩥᨠ᩠ᨠᨯ᩠ᨰᩣᨸᩮᨲᩥ ᩅᩤ, ᨲᩔ ᨸᩁᩥᨠ᩠ᨡᩣᩁᩴ ᨶᩥᨠ᩠ᨠᨯ᩠ᨰᨲᩥ ᩅᩤ ᨶᩥᨠ᩠ᨠᨯ᩠ᨰᩣᨸᩮᨲᩥ ᩅᩤ, ᩏᨾ᩠ᨾᨲ᩠ᨲᨠᩴ ᨶᩥᨠ᩠ᨠᨯ᩠ᨰᨲᩥ ᩅᩤ ᨶᩥᨠ᩠ᨠᨯ᩠ᨰᩣᨸᩮᨲᩥ ᩅᩤ, ᨲᩔ ᨸᩁᩥᨠ᩠ᨡᩣᩁᩴ ᨶᩥᨠ᩠ᨠᨯ᩠ᨰᨲᩥ ᩅᩤ ᨶᩥᨠ᩠ᨠᨯ᩠ᨰᩣᨸᩮᨲᩥ ᩅᩤ, ᨽᨱ᩠ᨯᨶᨠᩣᩁᨠᩴ ᨠᩃᩉᨠᩣᩁᨠᩴ ᩅᩥᩅᩤᨴᨠᩣᩁᨠᩴ ᨽᩔᨠᩣᩁᨠᩴ ᩈᩴᨥᩮ ᩋᨵᩥᨠᩁᨱᨠᩣᩁᨠᩴ ᨶᩥᨠ᩠ᨠᨯ᩠ᨰᨲᩥ ᩅᩤ ᨶᩥᨠ᩠ᨠᨯ᩠ᨰᩣᨸᩮᨲᩥ ᩅᩤ, ᨲᩔ ᨸᩁᩥᨠ᩠ᨡᩣᩁᩴ ᨶᩥᨠ᩠ᨠᨯ᩠ᨰᨲᩥ ᩅᩤ ᨶᩥᨠ᩠ᨠᨯ᩠ᨰᩣᨸᩮᨲᩥ ᩅᩤ, ᩋᨶ᩠ᨲᩮᩅᩤᩈᩥᨠᩴ ᩅᩤ ᩈᨴ᩠ᨵᩥᩅᩥᩉᩣᩁᩥᨠᩴ ᩅᩤ ᨶ ᩈᨾ᩠ᨾᩣ ᩅᨲ᩠ᨲᨶ᩠ᨲᩴ ᨶᩥᨠ᩠ᨠᨯ᩠ᨰᨲᩥ ᩅᩤ ᨶᩥᨠ᩠ᨠᨯ᩠ᨰᩣᨸᩮᨲᩥ ᩅᩤ, ᨲᩔ ᨸᩁᩥᨠ᩠ᨡᩣᩁᩴ ᨶᩥᨠ᩠ᨠᨯ᩠ᨰᨲᩥ ᩅᩤ ᨶᩥᨠ᩠ᨠᨯ᩠ᨰᩣᨸᩮᨲᩥ ᩅᩤ, ᩏᨾ᩠ᨾᨲ᩠ᨲᨠᩔ, ᩋᩣᨴᩥᨠᨾ᩠ᨾᩥᨠᩔᩣᨲᩥ.

</Paragraph>
</Division>

<Paragraph number="442" type="center" book="paci">
ᨶᩥᨠ᩠ᨠᨯ᩠ᨰᨶᩈᩥᨠ᩠ᨡᩣᨸᨴᩴ ᨶᩥᨭ᩠ᨮᩥᨲᩴ ᩈᨲ᩠ᨲᨾᩴ.
</Paragraph>