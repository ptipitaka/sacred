---
title: "1.5.1.8 ᨽᩪᨲᩣᩁᩮᩣᨧᨶᩈᩥᨠ᩠ᨡᩣᨸᨴ"
tableOfContents: false
sidebar:
  order: 9
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="67" book="paci">

<Paragraph number="220" book="paci">
ᨲᩮᨶ ᩈᨾᨿᩮᨶ ᨻᩩᨴ᩠ᨵᩮᩤ ᨽᨣᩅᩤ ᩅᩮᩈᩣᩃᩥᨿᩴ ᩅᩥᩉᩁᨲᩥ ᨾᩉᩣᩅᨶᩮ ᨠᩪᨭᩣᨣᩤᩁᩈᩣᩃᩣᨿᩴ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩈᨾ᩠ᨻᩉᩩᩃᩣ ᩈᨶ᩠ᨴᩥᨭ᩠ᨮᩣ ᩈᨾ᩠ᨽᨲ᩠ᨲᩣ ᨽᩥᨠ᩠ᨡᩪ ᩅᨣ᩠ᨣᩩᨾᩩᨴᩤᨿ ᨶᨴᩥᨿᩣ ᨲᩦᩁᩮ ᩅᩔᩴ ᩏᨸᨣᨧ᩠ᨨᩥᩴᩈᩩ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩅᨩ᩠ᨩᩦ ᨴᩩᨻ᩠ᨽᩥᨠ᩠ᨡᩣ ᩉᩮᩣᨲᩥ—  ᨴ᩠ᩅᩦᩉᩥᨲᩥᨠᩣ ᩈᩮᨲᨭ᩠ᨮᩥᨠᩣ ᩈᩃᩣᨠᩣᩅᩩᨲ᩠ᨲᩣ, ᨶ ᩈᩩᨠᩁᩣ ᩏᨬ᩠ᨨᩮᨶ ᨸᨣ᩠ᨣᩉᩮᨶ ᨿᩣᨸᩮᨲᩩᩴ. ᩋᨳ ᨡᩮᩣ ᨲᩮᩈᩴ ᨽᩥᨠ᩠ᨡᩪᨶᩴ ᩑᨲᨴᩉᩮᩣᩈᩥ—  “ᩑᨲᩁᩉᩥ ᨡᩮᩣ ᩅᨩ᩠ᨩᩦ ᨴᩩᨻ᩠ᨽᩥᨠ᩠ᨡᩣ—  ᨴ᩠ᩅᩦᩉᩥᨲᩥᨠᩣ ᩈᩮᨲᨭ᩠ᨮᩥᨠᩣ ᩈᩃᩣᨠᩣᩅᩩᨲ᩠ᨲᩣ, ᨶ ᩈᩩᨠᩁᩣ ᩏᨬ᩠ᨨᩮᨶ ᨸᨣ᩠ᨣᩉᩮᨶ ᨿᩣᨸᩮᨲᩩᩴ. ᨠᩮᨶ ᨶᩩ ᨡᩮᩣ ᨾᨿᩴ ᩏᨸᩣᨿᩮᨶ ᩈᨾᨣ᩠ᨣᩤ ᩈᨾ᩠ᨾᩮᩣᨴᨾᩣᨶᩣ ᩋᩅᩥᩅᨴᨾᩣᨶᩣ ᨹᩣᩈᩩᨠᩴ ᩅᩔᩴ ᩅᩈᩮᨿ᩠ᨿᩣᨾ, ᨶ ᨧ ᨸᩥᨱ᩠ᨯᨠᩮᨶ ᨠᩥᩃᨾᩮᨿ᩠ᨿᩣᨾᩣ”ᨲᩥ? ᩑᨠᨧ᩠ᨧᩮ ᩑᩅᨾᩣᩉᩴᩈᩩ—  “ᩉᨶ᩠ᨴ ᨾᨿᩴ, ᩋᩣᩅᩩᩈᩮᩣ, ᨣᩥᩉᩦᨶᩴ ᨠᨾ᩠ᨾᨶ᩠ᨲᩴ ᩋᨵᩥᨭ᩠ᨮᩮᨾ. ᩑᩅᩴ ᨲᩮ ᩋᨾ᩠ᩉᩣᨠᩴ ᨴᩤᨲᩩᩴ ᨾᨬ᩠ᨬᩥᩔᨶ᩠ᨲᩥ. ᩑᩅᩴ ᨾᨿᩴ ᩈᨾᨣ᩠ᨣᩤ ᩈᨾ᩠ᨾᩮᩣᨴᨾᩣᨶᩣ ᩋᩅᩥᩅᨴᨾᩣᨶᩣ ᨹᩣᩈᩩᨠᩴ ᩅᩔᩴ ᩅᩈᩥᩔᩣᨾ, ᨶ ᨧ ᨸᩥᨱ᩠ᨯᨠᩮᨶ ᨠᩥᩃᨾᩥᩔᩣᨾᩣ”ᨲᩥ. ᩑᨠᨧ᩠ᨧᩮ ᩑᩅᨾᩣᩉᩴᩈᩩ—  “ᩋᩃᩴ, ᩋᩣᩅᩩᩈᩮᩣ, ᨠᩥᩴ ᨣᩥᩉᩦᨶᩴ ᨠᨾ᩠ᨾᨶ᩠ᨲᩴ ᩋᨵᩥᨭ᩠ᨮᩥᨲᩮᨶ? ᩉᨶ᩠ᨴ ᨾᨿᩴ, ᩋᩣᩅᩩᩈᩮᩣ, ᨣᩥᩉᩦᨶᩴ ᨴᩪᨲᩮᨿ᩠ᨿᩴ ᩉᩁᩣᨾ. ᩑᩅᩴ ᨲᩮ ᩋᨾ᩠ᩉᩣᨠᩴ ᨴᩤᨲᩩᩴ ᨾᨬ᩠ᨬᩥᩔᨶ᩠ᨲᩥ. ᩑᩅᩴ ᨾᨿᩴ ᩈᨾᨣ᩠ᨣᩤ ᩈᨾ᩠ᨾᩮᩣᨴᨾᩣᨶᩣ ᩋᩅᩥᩅᨴᨾᩣᨶᩣ ᨹᩣᩈᩩᨠᩴ ᩅᩔᩴ ᩅᩈᩥᩔᩣᨾ, ᨶ ᨧ ᨸᩥᨱ᩠ᨯᨠᩮᨶ ᨠᩥᩃᨾᩥᩔᩣᨾᩣ”ᨲᩥ. ᩑᨠᨧ᩠ᨧᩮ ᩑᩅᨾᩣᩉᩴᩈᩩ—  “ᩋᩃᩴ, ᩋᩣᩅᩩᩈᩮᩣ; ᨠᩥᩴ ᨣᩥᩉᩦᨶᩴ ᨠᨾ᩠ᨾᨶ᩠ᨲᩴ ᩋᨵᩥᨭ᩠ᨮᩥᨲᩮᨶ. ᨠᩥᩴ ᨣᩥᩉᩦᨶᩴ ᨴᩪᨲᩮᨿ᩠ᨿᩴ ᩉᨭᩮᨶ. ᩉᨶ᩠ᨴ ᨾᨿᩴ, ᩋᩣᩅᩩᩈᩮᩣ, ᨣᩥᩉᩦᨶᩴ ᩋᨬ᩠ᨬᨾᨬ᩠ᨬᩔ ᩏᨲ᩠ᨲᩁᩥᨾᨶᩩᩔᨵᨾ᩠ᨾᩔ ᩅᨱ᩠ᨱᩴ ᨽᩣᩈᩥᩔᩣᨾ—  ‘ᩋᩈᩩᨠᩮᩣ ᨽᩥᨠ᩠ᨡᩩ ᨸᨮᨾᩔ ᨫᩣᨶᩔ ᩃᩣᨽᩦ, ᩋᩈᩩᨠᩮᩣ ᨽᩥᨠ᩠ᨡᩩ ᨴᩩᨲᩥᨿᩔ ᨫᩣᨶᩔ ᩃᩣᨽᩦ, ᩋᩈᩩᨠᩮᩣ ᨽᩥᨠ᩠ᨡᩩ ᨲᨲᩥᨿᩔ ᨫᩣᨶᩔ ᩃᩣᨽᩦ, ᩋᩈᩩᨠᩮᩣ ᨽᩥᨠ᩠ᨡᩩ ᨧᨲᩩᨲ᩠ᨳᩔ ᨫᩣᨶᩔ ᩃᩣᨽᩦ, ᩋᩈᩩᨠᩮᩣ ᨽᩥᨠ᩠ᨡᩩ ᩈᩮᩣᨲᩣᨸᨶ᩠ᨶᩮᩣ, ᩋᩈᩩᨠᩮᩣ ᨽᩥᨠ᩠ᨡᩩ ᩈᨠᨴᩤᨣᩤᨾᩦ, ᩋᩈᩩᨠᩮᩣ ᨽᩥᨠ᩠ᨡᩩ ᩋᨶᩣᨣᩤᨾᩦ, ᩋᩈᩩᨠᩮᩣ ᨽᩥᨠ᩠ᨡᩩ ᩋᩁᩉᩣ, ᩋᩈᩩᨠᩮᩣ ᨽᩥᨠ᩠ᨡᩩ ᨲᩮᩅᩥᨩ᩠ᨩᩮᩣ, ᩋᩈᩩᨠᩮᩣ ᨽᩥᨠ᩠ᨡᩩ ᨨᩊᨽᩥᨬ᩠ᨬᩮᩣ’ᨲᩥ. ᩑᩅᩴ ᨲᩮ ᩋᨾ᩠ᩉᩣᨠᩴ ᨴᩤᨲᩩᩴ ᨾᨬ᩠ᨬᩥᩔᨶ᩠ᨲᩥ. ᩑᩅᩴ ᨾᨿᩴ ᩈᨾᨣ᩠ᨣᩤ ᩈᨾ᩠ᨾᩮᩣᨴᨾᩣᨶᩣ ᩋᩅᩥᩅᨴᨾᩣᨶᩣ ᨹᩣᩈᩩᨠᩴ ᩅᩔᩴ ᩅᩈᩥᩔᩣᨾ, ᨶ ᨧ ᨸᩥᨱ᩠ᨯᨠᩮᨶ ᨠᩥᩃᨾᩥᩔᩣᨾᩣ”ᨲᩥ. “ᩑᩈᩮᩣ ᨿᩮᩅ ᨡᩮᩣ, ᩋᩣᩅᩩᩈᩮᩣ, ᩈᩮᨿ᩠ᨿᩮᩣ, ᨿᩮᩣ ᩋᨾ᩠ᩉᩣᨠᩴ ᨣᩥᩉᩦᨶᩴ ᩋᨬ᩠ᨬᨾᨬ᩠ᨬᩔ ᩏᨲ᩠ᨲᩁᩥᨾᨶᩩᩔᨵᨾ᩠ᨾᩔ ᩅᨱ᩠ᨱᩮᩣ ᨽᩣᩈᩥᨲᩮᩣ”ᨲᩥ.
</Paragraph>

<Paragraph number="221" book="paci">
ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᨣᩥᩉᩦᨶᩴ ᩋᨬ᩠ᨬᨾᨬ᩠ᨬᩔ ᩏᨲ᩠ᨲᩁᩥᨾᨶᩩᩔᨵᨾ᩠ᨾᩔ ᩅᨱ᩠ᨱᩴ ᨽᩣᩈᩥᩴᩈᩩ—  “ᩋᩈᩩᨠᩮᩣ ᨽᩥᨠ᩠ᨡᩩ ᨸᨮᨾᩔ ᨫᩣᨶᩔ ᩃᩣᨽᩦ …ᨸᩮ…  ᩋᩈᩩᨠᩮᩣ ᨽᩥᨠ᩠ᨡᩩ ᨨᩊᨽᩥᨬ᩠ᨬᩮᩣ”ᨲᩥ. ᩋᨳ ᨡᩮᩣ ᨲᩮ ᨾᨶᩩᩔᩣ—  “ᩃᩣᨽᩣ ᩅᨲ ᨶᩮᩣ, ᩈᩩᩃᨴ᩠ᨵᩴ ᩅᨲ ᨶᩮᩣ, ᨿᩮᩈᩴ ᨶᩮᩣ ᩑᩅᩁᩪᨸᩣ ᨽᩥᨠ᩠ᨡᩪ ᩅᩔᩴ ᩏᨸᨣᨲᩣ, ᨶ ᩅᨲ ᨶᩮᩣ ᩍᨲᩮᩣ ᨸᩩᨻ᩠ᨻᩮ ᩑᩅᩁᩪᨸᩣ ᨽᩥᨠ᩠ᨡᩪ ᩅᩔᩴ ᩏᨸᨣᨲᩣ, ᨿᨳᨿᩥᨾᩮ ᨽᩥᨠ᩠ᨡᩪ ᩈᩦᩃᩅᨶ᩠ᨲᩮᩣ ᨠᩃ᩠ᨿᩣᨱᨵᨾ᩠ᨾᩣ”ᨲᩥ. ᨲᩮ ᨶ ᨲᩣᨴᩥᩈᩣᨶᩥ ᨽᩮᩣᨩᨶᩣᨶᩥ ᩋᨲ᩠ᨲᨶᩣ ᨽᩩᨬ᩠ᨩᨶ᩠ᨲᩥ, ᨾᩣᨲᩣᨸᩥᨲᩪᨶᩴ ᨴᩮᨶ᩠ᨲᩥ ᨸᩩᨲ᩠ᨲᨴᩤᩁᩔ ᨴᩮᨶ᩠ᨲᩥ ᨴᩤᩈᨠᨾ᩠ᨾᨠᩁᨸᩮᩣᩁᩥᩈᩔ ᨴᩮᨶ᩠ᨲᩥ ᨾᩥᨲ᩠ᨲᩣᨾᨧ᩠ᨧᩣᨶᩴ ᨴᩮᨶ᩠ᨲᩥ ᨬᩣᨲᩥᩈᩣᩃᩮᩣᩉᩥᨲᩣᨶᩴ ᨴᩮᨶ᩠ᨲᩥ ᨿᩣᨴᩥᩈᩣᨶᩥ ᨽᩥᨠ᩠ᨡᩪᨶᩴ ᨴᩮᨶ᩠ᨲᩥ. ᨶ ᨲᩣᨴᩥᩈᩣᨶᩥ ᨡᩣᨴᨶᩦᨿᩣᨶᩥ ᩈᩣᨿᨶᩦᨿᩣᨶᩥ ᨸᩣᨶᩣᨶᩥ ᩋᨲ᩠ᨲᨶᩣ ᨡᩣᨴᨶ᩠ᨲᩥ ᩈᩣᨿᨶ᩠ᨲᩥ ᨸᩥᩅᨶ᩠ᨲᩥ ᨾᩣᨲᩣᨸᩥᨲᩪᨶᩴ ᨴᩮᨶ᩠ᨲᩥ ᨸᩩᨲ᩠ᨲᨴᩤᩁᩔ ᨴᩮᨶ᩠ᨲᩥ ᨴᩤᩈᨠᨾ᩠ᨾᨠᩁᨸᩮᩣᩁᩥᩈᩔ ᨴᩮᨶ᩠ᨲᩥ ᨾᩥᨲ᩠ᨲᩣᨾᨧ᩠ᨧᩣᨶᩴ ᨴᩮᨶ᩠ᨲᩥ ᨬᩣᨲᩥᩈᩣᩃᩮᩣᩉᩥᨲᩣᨶᩴ ᨴᩮᨶ᩠ᨲᩥ, ᨿᩣᨴᩥᩈᩣᨶᩥ ᨽᩥᨠ᩠ᨡᩪᨶᩴ ᨴᩮᨶ᩠ᨲᩥ. ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᩅᨱ᩠ᨱᩅᩤ ᩋᩉᩮᩈᩩᩴ ᨸᩦᨱᩥᨶ᩠ᨴᩕᩥᨿᩣ ᨸᩈᨶ᩠ᨶᨾᩩᨡᩅᨱ᩠ᨱᩣ ᩅᩥᨸ᩠ᨸᩈᨶ᩠ᨶᨨᩅᩥᩅᨱ᩠ᨱᩣ.
</Paragraph>

</Division>
<Division number="68" book="paci">

<Paragraph number="222" book="paci">
ᩋᩣᨧᩥᨱ᩠ᨱᩴ ᨡᩮᩣ ᨸᨶᩮᨲᩴ ᩅᩔᩴᩅᩩᨭ᩠ᨮᩣᨶᩴ ᨽᩥᨠ᩠ᨡᩪᨶᩴ ᨽᨣᩅᨶ᩠ᨲᩴ ᨴᩔᨶᩣᨿ ᩏᨸᩈᩘᨠᨾᩥᨲᩩᩴ. ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᩅᩔᩴᩅᩩᨭ᩠ᨮᩣ ᨲᩮᨾᩣᩈᨧ᩠ᨧᨿᩮᨶ ᩈᩮᨶᩣᩈᨶᩴ ᩈᩴᩈᩣᨾᩮᨲ᩠ᩅᩣ ᨸᨲ᩠ᨲᨧᩦᩅᩁᨾᩣᨴᩤᨿ ᨿᩮᨶ ᩅᩮᩈᩣᩃᩦ ᨲᩮᨶ ᨸᨠ᩠ᨠᨾᩥᩴᩈᩩ. ᩋᨶᩩᨸᩩᨻ᩠ᨻᩮᨶ ᨿᩮᨶ ᩅᩮᩈᩣᩃᩦ ᨾᩉᩣᩅᨶᩴ ᨠᩪᨭᩣᨣᩤᩁᩈᩣᩃᩣ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥᩴᩈᩩ; ᩏᨸᩈᩘᨠᨾᩥᨲ᩠ᩅᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᨶᩥᩈᩦᨴᩥᩴᩈᩩ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨴᩥᩈᩣᩈᩩ ᩅᩔᩴᩅᩩᨭ᩠ᨮᩣ ᨽᩥᨠ᩠ᨡᩪ ᨠᩥᩈᩣ ᩉᩮᩣᨶ᩠ᨲᩥ ᩃᩪᨡᩣ ᨴᩩᨻ᩠ᨻᨱ᩠ᨱᩣ ᩏᨸ᩠ᨸᨱ᩠ᨯᩩᨸ᩠ᨸᨱ᩠ᨯᩩᨠᨩᩣᨲᩣ ᨵᨾᨶᩥᩈᨶ᩠ᨳᨲᨣᨲ᩠ᨲᩣ. ᩅᨣ᩠ᨣᩩᨾᩩᨴᩤᨲᩦᩁᩥᨿᩣ ᨸᨶ ᨽᩥᨠ᩠ᨡᩪ ᩅᨱ᩠ᨱᩅᩤ ᩉᩮᩣᨶ᩠ᨲᩥ ᨸᩦᨱᩥᨶ᩠ᨴᩕᩥᨿᩣ ᨸᩈᨶ᩠ᨶᨾᩩᨡᩅᨱ᩠ᨱᩣ ᩅᩥᨸ᩠ᨸᩈᨶ᩠ᨶᨨᩅᩥᩅᨱ᩠ᨱᩣ. ᩋᩣᨧᩥᨱ᩠ᨱᩴ ᨡᩮᩣ ᨸᨶᩮᨲᩴ ᨻᩩᨴ᩠ᨵᩤᨶᩴ ᨽᨣᩅᨶ᩠ᨲᩣᨶᩴ ᩋᩣᨣᨶ᩠ᨲᩩᨠᩮᩉᩥ ᨽᩥᨠ᩠ᨡᩪᩉᩥ ᩈᨴ᩠ᨵᩥᩴ ᨸᨭᩥᩈᨾ᩠ᨾᩮᩣᨴᩥᨲᩩᩴ. ᩋᨳ ᨡᩮᩣ ᨽᨣᩅᩤ ᩅᨣ᩠ᨣᩩᨾᩩᨴᩤᨲᩦᩁᩥᨿᩮ ᨽᩥᨠ᩠ᨡᩪ ᩑᨲᨴᩅᩮᩤᨧ—  “ᨠᨧ᩠ᨧᩥ, ᨽᩥᨠ᩠ᨡᩅᩮ, ᨡᨾᨶᩦᨿᩴ, ᨠᨧ᩠ᨧᩥ ᨿᩣᨸᨶᩦᨿᩴ, ᨠᨧ᩠ᨧᩥ ᩈᨾᨣ᩠ᨣᩤ ᩈᨾ᩠ᨾᩮᩣᨴᨾᩣᨶᩣ ᩋᩅᩥᩅᨴᨾᩣᨶᩣ ᨹᩣᩈᩩᨠᩴ ᩅᩔᩴ ᩅᩈᩥᨲ᩠ᨳ, ᨶ ᨧ ᨸᩥᨱ᩠ᨯᨠᩮᨶ ᨠᩥᩃᨾᩥᨲ᩠ᨳᩣ”ᨲᩥ? “ᨡᨾᨶᩦᨿᩴ, ᨽᨣᩅᩤ, ᨿᩣᨸᨶᩦᨿᩴ, ᨽᨣᩅᩤ. ᩈᨾᨣ᩠ᨣᩤ ᨧ ᨾᨿᩴ, ᨽᨶ᩠ᨲᩮ, ᩈᨾ᩠ᨾᩮᩣᨴᨾᩣᨶᩣ ᩋᩅᩥᩅᨴᨾᩣᨶᩣ ᨹᩣᩈᩩᨠᩴ ᩅᩔᩴ ᩅᩈᩥᨾ᩠ᩉᩣ, ᨶ ᨧ ᨸᩥᨱ᩠ᨯᨠᩮᨶ ᨠᩥᩃᨾᩥᨾ᩠ᩉᩣ”ᨲᩥ. ᨩᩣᨶᨶ᩠ᨲᩣᨸᩥ ᨲᨳᩣᨣᨲᩣ ᨸᩩᨧ᩠ᨨᨶ᩠ᨲᩥ, ᨩᩣᨶᨶ᩠ᨲᩣᨸᩥ ᨶ ᨸᩩᨧ᩠ᨨᨶ᩠ᨲᩥ. ᨠᩣᩃᩴ ᩅᩥᨴᩥᨲ᩠ᩅᩣ ᨸᩩᨧ᩠ᨨᨶ᩠ᨲᩥ, ᨠᩣᩃᩴ ᩅᩥᨴᩥᨲ᩠ᩅᩣ ᨶ ᨸᩩᨧ᩠ᨨᨶ᩠ᨲᩥ. ᩋᨲ᩠ᨳᩈᨬ᩠ᩉᩥᨲᩴ ᨲᨳᩣᨣᨲᩣ ᨸᩩᨧ᩠ᨨᨶ᩠ᨲᩥ, ᨶᩮᩣ ᩋᨶᨲ᩠ᨳᩈᨬ᩠ᩉᩥᨲᩴ. ᩋᨶᨲ᩠ᨳᩈᨬ᩠ᩉᩥᨲᩮ ᩈᩮᨲᩩᨥᩣᨲᩮᩣ ᨲᨳᩣᨣᨲᩣᨶᩴ. ᨴ᩠ᩅᩦᩉᩣᨠᩣᩁᩮᩉᩥ ᨻᩩᨴ᩠ᨵᩤ ᨽᨣᩅᨶ᩠ᨲᩮᩣ ᨽᩥᨠ᩠ᨡᩪ ᨸᨭᩥᨸᩩᨧ᩠ᨨᨶ᩠ᨲᩥ—  “ᨵᨾ᩠ᨾᩴ ᩅᩤ ᨴᩮᩈᩮᩔᩣᨾ, ᩈᩣᩅᨠᩣᨶᩴ ᩅᩤ ᩈᩥᨠ᩠ᨡᩣᨸᨴᩴ ᨸᨬ᩠ᨬᨸᩮᩔᩣᨾᩣ”ᨲᩥ.
</Paragraph>

<Paragraph number="223" book="paci">
ᩋᨳ ᨡᩮᩣ ᨽᨣᩅᩤ ᩅᨣ᩠ᨣᩩᨾᩩᨴᩤᨲᩦᩁᩥᨿᩮ ᨽᩥᨠ᩠ᨡᩪ ᩑᨲᨴᩅᩮᩤᨧ—  “ᨿᨳᩣ ᨠᨳᩴ ᨸᨶ ᨲᩩᨾ᩠ᩉᩮ, ᨽᩥᨠ᩠ᨡᩅᩮ, ᩈᨾᨣ᩠ᨣᩤ ᩈᨾ᩠ᨾᩮᩣᨴᨾᩣᨶᩣ ᩋᩅᩥᩅᨴᨾᩣᨶᩣ ᨹᩣᩈᩩᨠᩴ ᩅᩔᩴ ᩅᩈᩥᨲ᩠ᨳ, ᨶ ᨧ ᨸᩥᨱ᩠ᨯᨠᩮᨶ ᨠᩥᩃᨾᩥᨲ᩠ᨳᩣ”ᨲᩥ? ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨠᨧ᩠ᨧᩥ ᨸᨶ ᩅᩮᩤ, ᨽᩥᨠ᩠ᨡᩅᩮ, ᨽᩪᨲᨶ᩺”ᨲᩥ? “ᨽᩪᨲᩴ, ᨽᨣᩅᩤ”ᨲᩥ. ᩅᩥᨣᩁᩉᩥ ᨻᩩᨴ᩠ᨵᩮᩤ ᨽᨣᩅᩤ …ᨸᩮ…  ᨠᨳᨬ᩠ᩉᩥ ᨶᩣᨾ ᨲᩩᨾ᩠ᩉᩮ, ᨽᩥᨠ᩠ᨡᩅᩮ, ᩏᨴᩁᩔ ᨠᩣᩁᨱᩣ ᨣᩥᩉᩦᨶᩴ ᩋᨬ᩠ᨬᨾᨬ᩠ᨬᩔ ᩏᨲ᩠ᨲᩁᩥᨾᨶᩩᩔᨵᨾ᩠ᨾᩔ ᩅᨱ᩠ᨱᩴ ᨽᩣᩈᩥᩔᨳ. ᨶᩮᨲᩴ, ᨽᩥᨠ᩠ᨡᩅᩮ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ …ᨸᩮ…  ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᩮᨿ᩠ᨿᩣᨳ—
</Paragraph>

</Division>
<Division number="69" book="paci">

<Paragraph number="224" book="paci">
<Emphasis>“ᨿᩮᩣ ᨸᨶ ᨽᩥᨠ᩠ᨡᩩ ᩋᨶᩩᨸᩈᨾ᩠ᨸᨶ᩠ᨶᩔ ᩏᨲ᩠ᨲᩁᩥᨾᨶᩩᩔᨵᨾ᩠ᨾᩴ ᩋᩣᩁᩮᩣᨧᩮᨿ᩠ᨿ ᨽᩪᨲᩈ᩠ᨾᩥᩴ, ᨸᩣᨧᩥᨲ᩠ᨲᩥᨿᨶ᩺”</Emphasis>ᨲᩥ. (*8*:<Emphasis>57</Emphasis>)
</Paragraph>

</Division>
<Division number="70" book="paci">

<Paragraph number="225" book="paci">
<Emphasis>ᨿᩮᩣ ᨸᨶᩣ</Emphasis>ᨲᩥ ᨿᩮᩣ ᨿᩣᨴᩥᩈᩮᩣ …ᨸᩮ…  <Emphasis>ᨽᩥᨠ᩠ᨡᩪ</Emphasis>ᨲᩥ …ᨸᩮ…  ᩋᨿᩴ ᩍᨾᩈ᩠ᨾᩥᩴ ᩋᨲ᩠ᨳᩮ ᩋᨵᩥᨸ᩠ᨸᩮᨲᩮᩣ ᨽᩥᨠ᩠ᨡᩪᨲᩥ.
</Paragraph>

<Paragraph number="226" book="paci">
<Emphasis>ᩋᨶᩩᨸᩈᨾ᩠ᨸᨶ᩠ᨶᩮᩣ</Emphasis> ᨶᩣᨾ ᨽᩥᨠ᩠ᨡᩩᨬ᩠ᨧ ᨽᩥᨠ᩠ᨡᩩᨶᩥᨬ᩠ᨧ ᨮᨸᩮᨲ᩠ᩅᩣ, ᩋᩅᩈᩮᩈᩮᩣ ᩋᨶᩩᨸᩈᨾ᩠ᨸᨶ᩠ᨶᩮᩣ ᨶᩣᨾ.
</Paragraph>

<Paragraph number="227" book="paci">
<Emphasis>ᩏᨲ᩠ᨲᩁᩥᨾᨶᩩᩔᨵᨾ᩠ᨾᩮᩣ</Emphasis> ᨶᩣᨾ ᨫᩣᨶᩴ, ᩅᩥᨾᩮᩣᨠ᩠ᨡᩮᩣ, ᩈᨾᩣᨵᩥ, ᩈᨾᩣᨸᨲ᩠ᨲᩥ, ᨬᩣᨱᨴᩔᨶᩴ, ᨾᨣ᩠ᨣᨽᩣᩅᨶᩣ, ᨹᩃᩈᨧ᩠ᨨᩥᨠᩥᩁᩥᨿᩣ, ᨠᩥᩃᩮᩈᨸ᩠ᨸᩉᩣᨶᩴ, ᩅᩥᨶᩦᩅᩁᨱᨲᩣ ᨧᩥᨲ᩠ᨲᩔ, ᩈᩩᨬ᩠ᨬᩣᨣᩤᩁᩮ ᩋᨽᩥᩁᨲᩥ.
</Paragraph>

<Paragraph number="228" book="paci">
<Emphasis>ᨫᩣᨶᨶ᩺</Emphasis>ᨲᩥ ᨸᨮᨾᩴ ᨫᩣᨶᩴ, ᨴᩩᨲᩥᨿᩴ ᨫᩣᨶᩴ, ᨲᨲᩥᨿᩴ ᨫᩣᨶᩴ, ᨧᨲᩩᨲ᩠ᨳᩴ ᨫᩣᨶᩴ.
</Paragraph>

<Paragraph number="229" book="paci">
<Emphasis>ᩅᩥᨾᩮᩣᨠ᩠ᨡᩮᩣ</Emphasis>ᨲᩥ ᩈᩩᨬ᩠ᨬᨲᩮᩣ ᩅᩥᨾᩮᩣᨠ᩠ᨡᩮᩣ, ᩋᨶᩥᨾᩥᨲ᩠ᨲᩮᩣ ᩅᩥᨾᩮᩣᨠ᩠ᨡᩮᩣ, ᩋᨸ᩠ᨸᨱᩥᩉᩥᨲᩮᩣ ᩅᩥᨾᩮᩣᨠ᩠ᨡᩮᩣ.
</Paragraph>

<Paragraph number="230" book="paci">
<Emphasis>ᩈᨾᩣᨵᩦ</Emphasis>ᨲᩥ ᩈᩩᨬ᩠ᨬᨲᩮᩣ ᩈᨾᩣᨵᩥ, ᩋᨶᩥᨾᩥᨲ᩠ᨲᩮᩣ ᩈᨾᩣᨵᩥ, ᩋᨸ᩠ᨸᨱᩥᩉᩥᨲᩮᩣ ᩈᨾᩣᨵᩥ.
</Paragraph>

<Paragraph number="231" book="paci">
<Emphasis>ᩈᨾᩣᨸᨲ᩠ᨲᩦ</Emphasis>ᨲᩥ ᩈᩩᨬ᩠ᨬᨲᩣ ᩈᨾᩣᨸᨲ᩠ᨲᩥ, ᩋᨶᩥᨾᩥᨲ᩠ᨲᩣ ᩈᨾᩣᨸᨲ᩠ᨲᩥ, ᩋᨸ᩠ᨸᨱᩥᩉᩥᨲᩣ ᩈᨾᩣᨸᨲ᩠ᨲᩥ.
</Paragraph>

<Paragraph number="232" book="paci">
<Emphasis>ᨬᩣᨱᨴᩔᨶᨶ᩺</Emphasis>ᨲᩥ ᨲᩥᩔᩮᩣ ᩅᩥᨩ᩠ᨩᩣ.
</Paragraph>

<Paragraph number="233" book="paci">
<Emphasis>ᨾᨣ᩠ᨣᨽᩣᩅᨶᩣ</Emphasis>ᨲᩥ ᨧᨲ᩠ᨲᩣᩁᩮᩣ ᩈᨲᩥᨸᨭ᩠ᨮᩣᨶᩣ, ᨧᨲ᩠ᨲᩣᩁᩮᩣ ᩈᨾ᩠ᨾᨸ᩠ᨸᨵᩤᨶᩣ, ᨧᨲ᩠ᨲᩣᩁᩮᩣ ᩍᨴ᩠ᨵᩥᨸᩣᨴᩤ, ᨸᨬ᩠ᨧᩥᨶ᩠ᨴᩕᩥᨿᩣᨶᩥ, ᨸᨬ᩠ᨧ ᨻᩃᩣᨶᩥ, ᩈᨲ᩠ᨲ ᨻᩮᩣᨩ᩠ᨫᩘᨣᩤ, ᩋᩁᩥᨿᩮᩣ ᩋᨭ᩠ᨮᩘᨣᩥᨠᩮᩣ ᨾᨣ᩠ᨣᩮᩤ.
</Paragraph>

<Paragraph number="234" book="paci">
<Emphasis>ᨹᩃᩈᨧ᩠ᨨᩥᨠᩥᩁᩥᨿᩣ</Emphasis>ᨲᩥ ᩈᩮᩣᨲᩣᨸᨲ᩠ᨲᩥᨹᩃᩔ ᩈᨧ᩠ᨨᩥᨠᩥᩁᩥᨿᩣ, ᩈᨠᨴᩤᨣᩤᨾᩥᨹᩃᩔ ᩈᨧ᩠ᨨᩥᨠᩥᩁᩥᨿᩣ, ᩋᨶᩣᨣᩤᨾᩥᨹᩃᩔ ᩈᨧ᩠ᨨᩥᨠᩥᩁᩥᨿᩣ, ᩋᩁᩉᨲ᩠ᨲᩔ ᩈᨧ᩠ᨨᩥᨠᩥᩁᩥᨿᩣ.
</Paragraph>

<Paragraph number="235" book="paci">
<Emphasis>ᨠᩥᩃᩮᩈᨸ᩠ᨸᩉᩣᨶᨶ᩺</Emphasis>ᨲᩥ ᩁᩣᨣᩔ ᨸᩉᩣᨶᩴ, ᨴᩮᩤᩈᩔ ᨸᩉᩣᨶᩴ, ᨾᩮᩣᩉᩔ ᨸᩉᩣᨶᩴ.
</Paragraph>

<Paragraph number="236" book="paci">
<Emphasis>ᩅᩥᨶᩦᩅᩁᨱᨲᩣ ᨧᩥᨲ᩠ᨲᩔᩣ</Emphasis>ᨲᩥ ᩁᩣᨣᩤ ᨧᩥᨲ᩠ᨲᩴ ᩅᩥᨶᩦᩅᩁᨱᨲᩣ, ᨴᩮᩤᩈᩣ ᨧᩥᨲ᩠ᨲᩴ ᩅᩥᨶᩦᩅᩁᨱᨲᩣ, ᨾᩮᩣᩉᩣ ᨧᩥᨲ᩠ᨲᩴ ᩅᩥᨶᩦᩅᩁᨱᨲᩣ.
</Paragraph>

<Paragraph number="237" book="paci">
<Emphasis>ᩈᩩᨬ᩠ᨬᩣᨣᩤᩁᩮ ᩋᨽᩥᩁᨲᩦ</Emphasis>ᨲᩥ ᨸᨮᨾᩮᨶ ᨫᩣᨶᩮᨶ ᩈᩩᨬ᩠ᨬᩣᨣᩤᩁᩮ ᩋᨽᩥᩁᨲᩥ, ᨴᩩᨲᩥᨿᩮᨶ ᨫᩣᨶᩮᨶ ᩈᩩᨬ᩠ᨬᩣᨣᩤᩁᩮ ᩋᨽᩥᩁᨲᩥ, ᨲᨲᩥᨿᩮᨶ ᨫᩣᨶᩮᨶ ᩈᩩᨬ᩠ᨬᩣᨣᩤᩁᩮ ᩋᨽᩥᩁᨲᩥ, ᨧᨲᩩᨲ᩠ᨳᩮᨶ ᨫᩣᨶᩮᨶ ᩈᩩᨬ᩠ᨬᩣᨣᩤᩁᩮ ᩋᨽᩥᩁᨲᩥ.
</Paragraph>

</Division>
<Division number="71" book="paci">

<Paragraph number="238" book="paci">
<Emphasis>ᩋᩣᩁᩮᩣᨧᩮᨿ᩠ᨿᩣ</Emphasis>ᨲᩥ ᩋᨶᩩᨸᩈᨾ᩠ᨸᨶ᩠ᨶᩔ—  “ᨸᨮᨾᩴ ᨫᩣᨶᩴ ᩈᨾᩣᨸᨩ᩠ᨩᩥᨶ᩺”ᨲᩥ ᨽᨱᨶ᩠ᨲᩔ ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

<Paragraph number="239" book="paci">
<Emphasis>ᩋᩣᩁᩮᩣᨧᩮᨿ᩠ᨿᩣ</Emphasis>ᨲᩥ ᩋᨶᩩᨸᩈᨾ᩠ᨸᨶ᩠ᨶᩔ—  “ᨸᨮᨾᩴ ᨫᩣᨶᩴ ᩈᨾᩣᨸᨩ᩠ᨩᩣᨾᩦ”ᨲᩥ ᨽᨱᨶ᩠ᨲᩔ ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

<Paragraph number="240" book="paci">
<Emphasis>ᩋᩣᩁᩮᩣᨧᩮᨿ᩠ᨿᩣ</Emphasis>ᨲᩥ ᩋᨶᩩᨸᩈᨾ᩠ᨸᨶ᩠ᨶᩔ—  “ᨸᨮᨾᩴ ᨫᩣᨶᩴ ᩈᨾᩣᨸᨶ᩠ᨶᩮᩣ”ᨲᩥ ᨽᨱᨶ᩠ᨲᩔ ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

<Paragraph number="241" book="paci">
<Emphasis>ᩋᩣᩁᩮᩣᨧᩮᨿ᩠ᨿᩣ</Emphasis>ᨲᩥ ᩋᨶᩩᨸᩈᨾ᩠ᨸᨶ᩠ᨶᩔ—  “ᨸᨮᨾᩔ ᨫᩣᨶᩔ ᩃᩣᨽᩥᨾ᩠ᩉᩦ”ᨲᩥ ᨽᨱᨶ᩠ᨲᩔ ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

<Paragraph number="242" book="paci">
<Emphasis>ᩋᩣᩁᩮᩣᨧᩮᨿ᩠ᨿᩣ</Emphasis>ᨲᩥ ᩋᨶᩩᨸᩈᨾ᩠ᨸᨶ᩠ᨶᩔ—  “ᨸᨮᨾᩔ ᨫᩣᨶᩔ ᩅᩈᩥᨾ᩠ᩉᩦ”ᨲᩥ ᨽᨱᨶ᩠ᨲᩔ ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

<Paragraph number="243" book="paci">
<Emphasis>ᩋᩣᩁᩮᩣᨧᩮᨿ᩠ᨿᩣ</Emphasis>ᨲᩥ ᩋᨶᩩᨸᩈᨾ᩠ᨸᨶ᩠ᨶᩔ—  “ᨸᨮᨾᩴ ᨫᩣᨶᩴ ᩈᨧ᩠ᨨᩥᨠᨲᩴ ᨾᨿᩣ”ᨲᩥ ᨽᨱᨶ᩠ᨲᩔ ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

<Paragraph number="244" book="paci">
<Emphasis>ᩋᩣᩁᩮᩣᨧᩮᨿ᩠ᨿᩣ</Emphasis>ᨲᩥ ᩋᨶᩩᨸᩈᨾ᩠ᨸᨶ᩠ᨶᩔ—  “ᨴᩩᨲᩥᨿᩴ ᨫᩣᨶᩴ …ᨸᩮ…  ᨲᨲᩥᨿᩴ ᨫᩣᨶᩴ…  ᨧᨲᩩᨲ᩠ᨳᩴ ᨫᩣᨶᩴ ᩈᨾᩣᨸᨩ᩠ᨩᩥᩴ, ᩈᨾᩣᨸᨩ᩠ᨩᩣᨾᩥ, ᩈᨾᩣᨸᨶ᩠ᨶᩮᩣ; ᨧᨲᩩᨲ᩠ᨳᩔ ᨫᩣᨶᩔ ᩃᩣᨽᩥᨾ᩠ᩉᩥ, ᩅᩈᩥᨾ᩠ᩉᩥ; ᨧᨲᩩᨲ᩠ᨳᩴ ᨫᩣᨶᩴ ᩈᨧ᩠ᨨᩥᨠᨲᩴ ᨾᨿᩣ”ᨲᩥ ᨽᨱᨶ᩠ᨲᩔ ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

<Paragraph number="245" book="paci">
<Emphasis>ᩋᩣᩁᩮᩣᨧᩮᨿ᩠ᨿᩣ</Emphasis>ᨲᩥ ᩋᨶᩩᨸᩈᨾ᩠ᨸᨶ᩠ᨶᩔ—  “ᩈᩩᨬ᩠ᨬᨲᩴ ᩅᩥᨾᩮᩣᨠ᩠ᨡᩴ …ᨸᩮ…  ᩋᨶᩥᨾᩥᨲ᩠ᨲᩴ ᩅᩥᨾᩮᩣᨠ᩠ᨡᩴ…  ᩋᨸ᩠ᨸᨱᩥᩉᩥᨲᩴ ᩅᩥᨾᩮᩣᨠ᩠ᨡᩴ…  ᩈᩩᨬ᩠ᨬᨲᩴ ᩈᨾᩣᨵᩥᩴ…  ᩋᨶᩥᨾᩥᨲ᩠ᨲᩴ ᩈᨾᩣᨵᩥᩴ…  ᩋᨸ᩠ᨸᨱᩥᩉᩥᨲᩴ ᩈᨾᩣᨵᩥᩴ ᩈᨾᩣᨸᨩ᩠ᨩᩥᩴ, ᩈᨾᩣᨸᨩ᩠ᨩᩣᨾᩥ, ᩈᨾᩣᨸᨶ᩠ᨶᩮᩣ; ᩋᨸ᩠ᨸᨱᩥᩉᩥᨲᩔ ᩈᨾᩣᨵᩥᩔ ᩃᩣᨽᩥᨾ᩠ᩉᩥ, ᩅᩈᩥᨾ᩠ᩉᩥ; ᩋᨸ᩠ᨸᨱᩥᩉᩥᨲᩮᩣ ᩈᨾᩣᨵᩥ ᩈᨧ᩠ᨨᩥᨠᨲᩮᩣ ᨾᨿᩣ”ᨲᩥ ᨽᨱᨶ᩠ᨲᩔ ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

<Paragraph number="246" book="paci">
<Emphasis>ᩋᩣᩁᩮᩣᨧᩮᨿ᩠ᨿᩣ</Emphasis>ᨲᩥ ᩋᨶᩩᨸᩈᨾ᩠ᨸᨶ᩠ᨶᩔ—  “ᩈᩩᨬ᩠ᨬᨲᩴ ᩈᨾᩣᨸᨲ᩠ᨲᩥᩴ …ᨸᩮ…  ᩋᨶᩥᨾᩥᨲ᩠ᨲᩴ ᩈᨾᩣᨸᨲ᩠ᨲᩥᩴ…  ᩋᨸ᩠ᨸᨱᩥᩉᩥᨲᩴ ᩈᨾᩣᨸᨲ᩠ᨲᩥᩴ ᩈᨾᩣᨸᨩ᩠ᨩᩥᩴ, ᩈᨾᩣᨸᨩ᩠ᨩᩣᨾᩥ, ᩈᨾᩣᨸᨶ᩠ᨶᩮᩣ; ᩋᨸ᩠ᨸᨱᩥᩉᩥᨲᩣᨿ ᩈᨾᩣᨸᨲ᩠ᨲᩥᨿᩣ ᩃᩣᨽᩥᨾ᩠ᩉᩥ, ᩅᩈᩥᨾ᩠ᩉᩥ; ᩋᨸ᩠ᨸᨱᩥᩉᩥᨲᩣ ᩈᨾᩣᨸᨲ᩠ᨲᩥ ᩈᨧ᩠ᨨᩥᨠᨲᩣ ᨾᨿᩣ”ᨲᩥ ᨽᨱᨶ᩠ᨲᩔ ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

<Paragraph number="247" book="paci">
<Emphasis>ᩋᩣᩁᩮᩣᨧᩮᨿ᩠ᨿᩣ</Emphasis>ᨲᩥ ᩋᨶᩩᨸᩈᨾ᩠ᨸᨶ᩠ᨶᩔ—  “ᨲᩥᩔᩮᩣ ᩅᩥᨩ᩠ᨩᩣ ᩈᨾᩣᨸᨩ᩠ᨩᩥᩴ, ᩈᨾᩣᨸᨩ᩠ᨩᩣᨾᩥ, ᩈᨾᩣᨸᨶ᩠ᨶᩮᩣ; ᨲᩥᩔᨶ᩠ᨶᩴ ᩅᩥᨩ᩠ᨩᩣᨶᩴ ᩃᩣᨽᩥᨾ᩠ᩉᩥ, ᩅᩈᩥᨾ᩠ᩉᩥ; ᨲᩥᩔᩮᩣ ᩅᩥᨩ᩠ᨩᩣ ᩈᨧ᩠ᨨᩥᨠᨲᩣ ᨾᨿᩣ”ᨲᩥ ᨽᨱᨶ᩠ᨲᩔ ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

<Paragraph number="248" book="paci">
<Emphasis>ᩋᩣᩁᩮᩣᨧᩮᨿ᩠ᨿᩣ</Emphasis>ᨲᩥ ᩋᨶᩩᨸᩈᨾ᩠ᨸᨶ᩠ᨶᩔ—  “ᨧᨲ᩠ᨲᩣᩁᩮᩣ ᩈᨲᩥᨸᨭ᩠ᨮᩣᨶᩮ …ᨸᩮ…  ᨧᨲ᩠ᨲᩣᩁᩮᩣ ᩈᨾ᩠ᨾᨸ᩠ᨸᨵᩤᨶᩮ…  ᨧᨲ᩠ᨲᩣᩁᩮᩣ ᩍᨴ᩠ᨵᩥᨸᩣᨴᩮ ᩈᨾᩣᨸᨩ᩠ᨩᩥᩴ, ᩈᨾᩣᨸᨩ᩠ᨩᩣᨾᩥ, ᩈᨾᩣᨸᨶ᩠ᨶᩮᩣ; ᨧᨲᩩᨶ᩠ᨶᩴ ᩍᨴ᩠ᨵᩥᨸᩣᨴᩤᨶᩴ ᩃᩣᨽᩥᨾ᩠ᩉᩥ, ᩅᩈᩥᨾ᩠ᩉᩥ; ᨧᨲ᩠ᨲᩣᩁᩮᩣ ᩍᨴ᩠ᨵᩥᨸᩣᨴᩤ ᩈᨧ᩠ᨨᩥᨠᨲᩣ ᨾᨿᩣ”ᨲᩥ ᨽᨱᨶ᩠ᨲᩔ ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

<Paragraph number="249" book="paci">
<Emphasis>ᩋᩣᩁᩮᩣᨧᩮᨿ᩠ᨿᩣ</Emphasis>ᨲᩥ ᩋᨶᩩᨸᩈᨾ᩠ᨸᨶ᩠ᨶᩔ—  “ᨸᨬ᩠ᨧᩥᨶ᩠ᨴᩕᩥᨿᩣᨶᩥ …ᨸᩮ…  ᨸᨬ᩠ᨧ ᨻᩃᩣᨶᩥ ᩈᨾᩣᨸᨩ᩠ᨩᩥᩴ, ᩈᨾᩣᨸᨩ᩠ᨩᩣᨾᩥ, ᩈᨾᩣᨸᨶ᩠ᨶᩮᩣ; ᨸᨬ᩠ᨧᨶ᩠ᨶᩴ ᨻᩃᩣᨶᩴ ᩃᩣᨽᩥᨾ᩠ᩉᩥ, ᩅᩈᩥᨾ᩠ᩉᩥ; ᨸᨬ᩠ᨧ ᨻᩃᩣᨶᩥ ᩈᨧ᩠ᨨᩥᨠᨲᩣᨶᩥ ᨾᨿᩣ”ᨲᩥ ᨽᨱᨶ᩠ᨲᩔ ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

<Paragraph number="250" book="paci">
<Emphasis>ᩋᩣᩁᩮᩣᨧᩮᨿ᩠ᨿᩣ</Emphasis>ᨲᩥ ᩋᨶᩩᨸᩈᨾ᩠ᨸᨶ᩠ᨶᩔ—  “ᩈᨲ᩠ᨲ ᨻᩮᩣᨩ᩠ᨫᩘᨣᩮ ᩈᨾᩣᨸᨩ᩠ᨩᩥᩴ, ᩈᨾᩣᨸᨩ᩠ᨩᩣᨾᩥ, ᩈᨾᩣᨸᨶ᩠ᨶᩮᩣ; ᩈᨲ᩠ᨲᨶ᩠ᨶᩴ ᨻᩮᩣᨩ᩠ᨫᩘᨣᩤᨶᩴ ᩃᩣᨽᩥᨾ᩠ᩉᩥ, ᩅᩈᩥᨾ᩠ᩉᩥ; ᩈᨲ᩠ᨲ ᨻᩮᩣᨩ᩠ᨫᩘᨣᩤ ᩈᨧ᩠ᨨᩥᨠᨲᩣ ᨾᨿᩣ”ᨲᩥ ᨽᨱᨶ᩠ᨲᩔ ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

<Paragraph number="251" book="paci">
<Emphasis>ᩋᩣᩁᩮᩣᨧᩮᨿ᩠ᨿᩣ</Emphasis>ᨲᩥ ᩋᨶᩩᨸᩈᨾ᩠ᨸᨶ᩠ᨶᩔ—  “ᩋᩁᩥᨿᩴ ᩋᨭ᩠ᨮᩘᨣᩥᨠᩴ ᨾᨣ᩠ᨣᩴ ᩈᨾᩣᨸᨩ᩠ᨩᩥᩴ, ᩈᨾᩣᨸᨩ᩠ᨩᩣᨾᩥ, ᩈᨾᩣᨸᨶ᩠ᨶᩮᩣ; ᩋᩁᩥᨿᩔ ᩋᨭ᩠ᨮᩘᨣᩥᨠᩔ ᨾᨣ᩠ᨣᩔ ᩃᩣᨽᩥᨾ᩠ᩉᩥ, ᩅᩈᩥᨾ᩠ᩉᩥ; ᩋᩁᩥᨿᩮᩣ ᩋᨭ᩠ᨮᩘᨣᩥᨠᩮᩣ ᨾᨣ᩠ᨣᩮᩤ ᩈᨧ᩠ᨨᩥᨠᨲᩮᩣ ᨾᨿᩣ”ᨲᩥ ᨽᨱᨶ᩠ᨲᩔ ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

<Paragraph number="252" book="paci">
<Emphasis>ᩋᩣᩁᩮᩣᨧᩮᨿ᩠ᨿᩣ</Emphasis>ᨲᩥ ᩋᨶᩩᨸᩈᨾ᩠ᨸᨶ᩠ᨶᩔ—  “ᩈᩮᩣᨲᩣᨸᨲ᩠ᨲᩥᨹᩃᩴ …ᨸᩮ…  ᩈᨠᨴᩤᨣᩤᨾᩥᨹᩃᩴ…  ᩋᨶᩣᨣᩤᨾᩥᨹᩃᩴ…  ᩋᩁᩉᨲ᩠ᨲᩴ ᩈᨾᩣᨸᨩ᩠ᨩᩥᩴ, ᩈᨾᩣᨸᨩ᩠ᨩᩣᨾᩥ, ᩈᨾᩣᨸᨶ᩠ᨶᩮᩣ; ᩋᩁᩉᨲ᩠ᨲᩔ ᩃᩣᨽᩥᨾ᩠ᩉᩥ, ᩅᩈᩥᨾ᩠ᩉᩥ; ᩋᩁᩉᨲ᩠ᨲᩴ ᩈᨧ᩠ᨨᩥᨠᨲᩴ ᨾᨿᩣ”ᨲᩥ ᨽᨱᨶ᩠ᨲᩔ ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

<Paragraph number="253" book="paci">
<Emphasis>ᩋᩣᩁᩮᩣᨧᩮᨿ᩠ᨿᩣ</Emphasis>ᨲᩥ ᩋᨶᩩᨸᩈᨾ᩠ᨸᨶ᩠ᨶᩔ—  “ᩁᩣᨣᩮᩤ ᨾᩮ ᨧᨲ᩠ᨲᩮᩣ …ᨸᩮ…  ᨴᩮᩤᩈᩮᩣ ᨾᩮ ᨧᨲ᩠ᨲᩮᩣ…  ᨾᩮᩣᩉᩮᩣ ᨾᩮ ᨧᨲ᩠ᨲᩮᩣ, ᩅᨶ᩠ᨲᩮᩣ, ᨾᩩᨲ᩠ᨲᩮᩣ, ᨸᩉᩦᨶᩮᩣ, ᨸᨭᩥᨶᩥᩔᨭ᩠ᨮᩮᩣ, ᩏᨠ᩠ᨡᩮᨭᩥᨲᩮᩣ, ᩈᨾᩩᨠ᩠ᨡᩮᨭᩥᨲᩮᩣ”ᨲᩥ ᨽᨱᨶ᩠ᨲᩔ ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

<Paragraph number="254" book="paci">
<Emphasis>ᩋᩣᩁᩮᩣᨧᩮᨿ᩠ᨿᩣ</Emphasis>ᨲᩥ ᩋᨶᩩᨸᩈᨾ᩠ᨸᨶ᩠ᨶᩔ—  “ᩁᩣᨣᩤ ᨾᩮ ᨧᩥᨲ᩠ᨲᩴ ᩅᩥᨶᩦᩅᩁᨱᩴ …ᨸᩮ…  ᨴᩮᩤᩈᩣ ᨾᩮ ᨧᩥᨲ᩠ᨲᩴ ᩅᩥᨶᩦᩅᩁᨱᩴ…  ᨾᩮᩣᩉᩣ ᨾᩮ ᨧᩥᨲ᩠ᨲᩴ ᩅᩥᨶᩦᩅᩁᨱᨶ᩺”ᨲᩥ ᨽᨱᨶ᩠ᨲᩔ ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

<Paragraph number="255" book="paci">
<Emphasis>ᩋᩣᩁᩮᩣᨧᩮᨿ᩠ᨿᩣ</Emphasis>ᨲᩥ ᩋᨶᩩᨸᩈᨾ᩠ᨸᨶ᩠ᨶᩔ—  “ᩈᩩᨬ᩠ᨬᩣᨣᩤᩁᩮ ᨸᨮᨾᩴ ᨫᩣᨶᩴ …ᨸᩮ…  ᨴᩩᨲᩥᨿᩴ ᨫᩣᨶᩴ…  ᨲᨲᩥᨿᩴ ᨫᩣᨶᩴ…  ᨧᨲᩩᨲ᩠ᨳᩴ ᨫᩣᨶᩴ ᩈᨾᩣᨸᨩ᩠ᨩᩥᩴ, ᩈᨾᩣᨸᨩ᩠ᨩᩣᨾᩥ, ᩈᨾᩣᨸᨶ᩠ᨶᩮᩣ; ᩈᩩᨬ᩠ᨬᩣᨣᩤᩁᩮ ᨧᨲᩩᨲ᩠ᨳᩔ ᨫᩣᨶᩔ ᩃᩣᨽᩥᨾ᩠ᩉᩥ, ᩅᩈᩥᨾ᩠ᩉᩥ; ᩈᩩᨬ᩠ᨬᩣᨣᩤᩁᩮ ᨧᨲᩩᨲ᩠ᨳᩴ ᨫᩣᨶᩴ ᩈᨧ᩠ᨨᩥᨠᨲᩴ ᨾᨿᩣ”ᨲᩥ ᨽᨱᨶ᩠ᨲᩔ ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

</Division>
<Division number="72" book="paci">

<Paragraph number="256" book="paci">
<Emphasis>ᩋᩣᩁᩮᩣᨧᩮᨿ᩠ᨿᩣ</Emphasis>ᨲᩥ ᩋᨶᩩᨸᩈᨾ᩠ᨸᨶ᩠ᨶᩔ—  “ᨸᨮᨾᨬ᩠ᨧ ᨫᩣᨶᩴ ᨴᩩᨲᩥᨿᨬ᩠ᨧ ᨫᩣᨶᩴ ᩈᨾᩣᨸᨩ᩠ᨩᩥᩴ, ᩈᨾᩣᨸᨩ᩠ᨩᩣᨾᩥ, ᩈᨾᩣᨸᨶ᩠ᨶᩮᩣ; ᨸᨮᨾᩔ ᨧ ᨫᩣᨶᩔ ᨴᩩᨲᩥᨿᩔ ᨧ ᨫᩣᨶᩔ ᩃᩣᨽᩥᨾ᩠ᩉᩥ, ᩅᩈᩥᨾ᩠ᩉᩥ; ᨸᨮᨾᨬ᩠ᨧ ᨫᩣᨶᩴ ᨴᩩᨲᩥᨿᨬ᩠ᨧ ᨫᩣᨶᩴ ᩈᨧ᩠ᨨᩥᨠᨲᩴ ᨾᨿᩣ”ᨲᩥ ᨽᨱᨶ᩠ᨲᩔ ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

<Paragraph number="257" book="paci">
<Emphasis>ᩋᩣᩁᩮᩣᨧᩮᨿ᩠ᨿᩣ</Emphasis>ᨲᩥ ᩋᨶᩩᨸᩈᨾ᩠ᨸᨶ᩠ᨶᩔ—  “ᨸᨮᨾᨬ᩠ᨧ ᨫᩣᨶᩴ ᨲᨲᩥᨿᨬ᩠ᨧ ᨫᩣᨶᩴ …ᨸᩮ…  ᨸᨮᨾᨬ᩠ᨧ ᨫᩣᨶᩴ ᨧᨲᩩᨲ᩠ᨳᨬ᩠ᨧ ᨫᩣᨶᩴ ᩈᨾᩣᨸᨩ᩠ᨩᩥᩴ, ᩈᨾᩣᨸᨩ᩠ᨩᩣᨾᩥ, ᩈᨾᩣᨸᨶ᩠ᨶᩮᩣ; ᨸᨮᨾᩔ ᨧ ᨫᩣᨶᩔ ᨧᨲᩩᨲ᩠ᨳᩔ ᨧ ᨫᩣᨶᩔ ᩃᩣᨽᩥᨾ᩠ᩉᩥ, ᩅᩈᩥᨾ᩠ᩉᩥ; ᨸᨮᨾᨬ᩠ᨧ ᨫᩣᨶᩴ ᨧᨲᩩᨲ᩠ᨳᨬ᩠ᨧ ᨫᩣᨶᩴ ᩈᨧ᩠ᨨᩥᨠᨲᩴ ᨾᨿᩣ”ᨲᩥ ᨽᨱᨶ᩠ᨲᩔ ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

<Paragraph number="258" book="paci">
<Emphasis>ᩋᩣᩁᩮᩣᨧᩮᨿ᩠ᨿᩣ</Emphasis>ᨲᩥ ᩋᨶᩩᨸᩈᨾ᩠ᨸᨶ᩠ᨶᩔ—  “ᨸᨮᨾᨬ᩠ᨧ ᨫᩣᨶᩴ ᩈᩩᨬ᩠ᨬᨲᨬ᩠ᨧ ᩅᩥᨾᩮᩣᨠ᩠ᨡᩴ …ᨸᩮ…  ᩋᨶᩥᨾᩥᨲ᩠ᨲᨬ᩠ᨧ ᩅᩥᨾᩮᩣᨠ᩠ᨡᩴ…  ᩋᨸ᩠ᨸᨱᩥᩉᩥᨲᨬ᩠ᨧ ᩅᩥᨾᩮᩣᨠ᩠ᨡᩴ…  ᩈᩩᨬ᩠ᨬᨲᨬ᩠ᨧ ᩈᨾᩣᨵᩥᩴ…  ᩋᨶᩥᨾᩥᨲ᩠ᨲᨬ᩠ᨧ ᩈᨾᩣᨵᩥᩴ…  ᩋᨸ᩠ᨸᨱᩥᩉᩥᨲᨬ᩠ᨧ ᩈᨾᩣᨵᩥᩴ ᩈᨾᩣᨸᨩ᩠ᨩᩥᩴ, ᩈᨾᩣᨸᨩ᩠ᨩᩣᨾᩥ, ᩈᨾᩣᨸᨶ᩠ᨶᩮᩣ; ᨸᨮᨾᩔ ᨧ ᨫᩣᨶᩔ ᩋᨸ᩠ᨸᨱᩥᩉᩥᨲᩔ ᨧ ᩈᨾᩣᨵᩥᩔ ᩃᩣᨽᩥᨾ᩠ᩉᩥ, ᩅᩈᩥᨾ᩠ᩉᩥ; ᨸᨮᨾᨬ᩠ᨧ ᨫᩣᨶᩴ ᩋᨸ᩠ᨸᨱᩥᩉᩥᨲᩮᩣ ᨧ ᩈᨾᩣᨵᩥ ᩈᨧ᩠ᨨᩥᨠᨲᩮᩣ ᨾᨿᩣ”ᨲᩥ ᨽᨱᨶ᩠ᨲᩔ ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

<Paragraph number="259" book="paci">
<Emphasis>ᩋᩣᩁᩮᩣᨧᩮᨿ᩠ᨿᩣ</Emphasis>ᨲᩥ ᩋᨶᩩᨸᩈᨾ᩠ᨸᨶ᩠ᨶᩔ—  “ᨸᨮᨾᨬ᩠ᨧ ᨫᩣᨶᩴ ᩈᩩᨬ᩠ᨬᨲᨬ᩠ᨧ ᩈᨾᩣᨸᨲ᩠ᨲᩥᩴ …ᨸᩮ…  ᩋᨶᩥᨾᩥᨲ᩠ᨲᨬ᩠ᨧ ᩈᨾᩣᨸᨲ᩠ᨲᩥᩴ…  ᩋᨸ᩠ᨸᨱᩥᩉᩥᨲᨬ᩠ᨧ ᩈᨾᩣᨸᨲ᩠ᨲᩥᩴ ᩈᨾᩣᨸᨩ᩠ᨩᩥᩴ, ᩈᨾᩣᨸᨩ᩠ᨩᩣᨾᩥ, ᩈᨾᩣᨸᨶ᩠ᨶᩮᩣ; ᨸᨮᨾᩔ ᨧ ᨫᩣᨶᩔ ᩋᨸ᩠ᨸᨱᩥᩉᩥᨲᩣᨿ ᨧ ᩈᨾᩣᨸᨲ᩠ᨲᩥᨿᩣ ᩃᩣᨽᩥᨾ᩠ᩉᩥ, ᩅᩈᩥᨾ᩠ᩉᩥ; ᨸᨮᨾᨬ᩠ᨧ ᨫᩣᨶᩴ ᩋᨸ᩠ᨸᨱᩥᩉᩥᨲᩣ ᨧ ᩈᨾᩣᨸᨲ᩠ᨲᩥ ᩈᨧ᩠ᨨᩥᨠᨲᩣ ᨾᨿᩣ”ᨲᩥ ᨽᨱᨶ᩠ᨲᩔ ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

<Paragraph number="260" book="paci">
<Emphasis>ᩋᩣᩁᩮᩣᨧᩮᨿ᩠ᨿᩣ</Emphasis>ᨲᩥ ᩋᨶᩩᨸᩈᨾ᩠ᨸᨶ᩠ᨶᩔ—  “ᨸᨮᨾᨬ᩠ᨧ ᨫᩣᨶᩴ ᨲᩥᩔᩮᩣ ᨧ ᩅᩥᨩ᩠ᨩᩣ ᩈᨾᩣᨸᨩ᩠ᨩᩥᩴ, ᩈᨾᩣᨸᨩ᩠ᨩᩣᨾᩥ, ᩈᨾᩣᨸᨶ᩠ᨶᩮᩣ; ᨸᨮᨾᩔ ᨧ ᨫᩣᨶᩔ ᨲᩥᩔᨶ᩠ᨶᨬ᩠ᨧ ᩅᩥᨩ᩠ᨩᩣᨶᩴ ᩃᩣᨽᩥᨾ᩠ᩉᩥ, ᩅᩈᩥᨾ᩠ᩉᩥ; ᨸᨮᨾᨬ᩠ᨧ ᨫᩣᨶᩴ ᨲᩥᩔᩮᩣ ᨧ ᩅᩥᨩ᩠ᨩᩣ ᩈᨧ᩠ᨨᩥᨠᨲᩣ ᨾᨿᩣ”ᨲᩥ ᨽᨱᨶ᩠ᨲᩔ ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

<Paragraph number="261" book="paci">
<Emphasis>ᩋᩣᩁᩮᩣᨧᩮᨿ᩠ᨿᩣ</Emphasis>ᨲᩥ ᩋᨶᩩᨸᩈᨾ᩠ᨸᨶ᩠ᨶᩔ—  “ᨸᨮᨾᨬ᩠ᨧ ᨫᩣᨶᩴ ᨧᨲ᩠ᨲᩣᩁᩮᩣ ᨧ ᩈᨲᩥᨸᨭ᩠ᨮᩣᨶᩮ …ᨸᩮ…  ᨧᨲ᩠ᨲᩣᩁᩮᩣ ᨧ ᩈᨾ᩠ᨾᨸ᩠ᨸᨵᩤᨶᩮ…  ᨧᨲ᩠ᨲᩣᩁᩮᩣ ᨧ ᩍᨴ᩠ᨵᩥᨸᩣᨴᩮ ᩈᨾᩣᨸᨩ᩠ᨩᩥᩴ, ᩈᨾᩣᨸᨩ᩠ᨩᩣᨾᩥ, ᩈᨾᩣᨸᨶ᩠ᨶᩮᩣ; ᨸᨮᨾᩔ ᨧ ᨫᩣᨶᩔ ᨧᨲᩩᨶ᩠ᨶᨬ᩠ᨧ ᩍᨴ᩠ᨵᩥᨸᩣᨴᩤᨶᩴ ᩃᩣᨽᩥᨾ᩠ᩉᩥ, ᩅᩈᩥᨾ᩠ᩉᩥ; ᨸᨮᨾᨬ᩠ᨧ ᨫᩣᨶᩴ ᨧᨲ᩠ᨲᩣᩁᩮᩣ ᨧ ᩍᨴ᩠ᨵᩥᨸᩣᨴᩤ ᩈᨧ᩠ᨨᩥᨠᨲᩣ ᨾᨿᩣ”ᨲᩥ ᨽᨱᨶ᩠ᨲᩔ ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

<Paragraph number="262" book="paci">
<Emphasis>ᩋᩣᩁᩮᩣᨧᩮᨿ᩠ᨿᩣ</Emphasis>ᨲᩥ ᩋᨶᩩᨸᩈᨾ᩠ᨸᨶ᩠ᨶᩔ—  “ᨸᨮᨾᨬ᩠ᨧ ᨫᩣᨶᩴ, ᨸᨬ᩠ᨧ ᨧ ᩍᨶ᩠ᨴᩕᩥᨿᩣᨶᩥ …ᨸᩮ…  ᨸᨬ᩠ᨧ ᨧ ᨻᩃᩣᨶᩥ ᩈᨾᩣᨸᨩ᩠ᨩᩥᩴ, ᩈᨾᩣᨸᨩ᩠ᨩᩣᨾᩥ, ᩈᨾᩣᨸᨶ᩠ᨶᩮᩣ; ᨸᨮᨾᩔ ᨧ ᨫᩣᨶᩔ ᨸᨬ᩠ᨧᨶ᩠ᨶᨬ᩠ᨧ ᨻᩃᩣᨶᩴ ᩃᩣᨽᩥᨾ᩠ᩉᩥ, ᩅᩈᩥᨾ᩠ᩉᩥ; ᨸᨮᨾᨬ᩠ᨧ ᨫᩣᨶᩴ ᨸᨬ᩠ᨧ ᨧ ᨻᩃᩣᨶᩥ ᩈᨧ᩠ᨨᩥᨠᨲᩣᨶᩥ ᨾᨿᩣ”ᨲᩥ ᨽᨱᨶ᩠ᨲᩔ ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

<Paragraph number="263" book="paci">
<Emphasis>ᩋᩣᩁᩮᩣᨧᩮᨿ᩠ᨿᩣ</Emphasis>ᨲᩥ ᩋᨶᩩᨸᩈᨾ᩠ᨸᨶ᩠ᨶᩔ—  “ᨸᨮᨾᨬ᩠ᨧ ᨫᩣᨶᩴ ᩈᨲ᩠ᨲ ᨧ ᨻᩮᩣᨩ᩠ᨫᩘᨣᩮ ᩈᨾᩣᨸᨩ᩠ᨩᩥᩴ, ᩈᨾᩣᨸᨩ᩠ᨩᩣᨾᩥ, ᩈᨾᩣᨸᨶ᩠ᨶᩮᩣ; ᨸᨮᨾᩔ ᨧ ᨫᩣᨶᩔ ᩈᨲ᩠ᨲᨶ᩠ᨶᨬ᩠ᨧ ᨻᩮᩣᨩ᩠ᨫᩘᨣᩤᨶᩴ ᩃᩣᨽᩥᨾ᩠ᩉᩥ, ᩅᩈᩥᨾ᩠ᩉᩥ; ᨸᨮᨾᨬ᩠ᨧ ᨫᩣᨶᩴ ᩈᨲ᩠ᨲ ᨧ ᨻᩮᩣᨩ᩠ᨫᩘᨣᩤ ᩈᨧ᩠ᨨᩥᨠᨲᩣ ᨾᨿᩣ”ᨲᩥ ᨽᨱᨶ᩠ᨲᩔ ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

<Paragraph number="264" book="paci">
<Emphasis>ᩋᩣᩁᩮᩣᨧᩮᨿ᩠ᨿᩣ</Emphasis>ᨲᩥ ᩋᨶᩩᨸᩈᨾ᩠ᨸᨶ᩠ᨶᩔ—  “ᨸᨮᨾᨬ᩠ᨧ ᨫᩣᨶᩴ ᩋᩁᩥᨿᨬ᩠ᨧ ᩋᨭ᩠ᨮᩘᨣᩥᨠᩴ ᨾᨣ᩠ᨣᩴ ᩈᨾᩣᨸᨩ᩠ᨩᩥᩴ, ᩈᨾᩣᨸᨩ᩠ᨩᩣᨾᩥ, ᩈᨾᩣᨸᨶ᩠ᨶᩮᩣ; ᨸᨮᨾᩔ ᨧ ᨫᩣᨶᩔ ᩋᩁᩥᨿᩔ ᨧ ᩋᨭ᩠ᨮᩘᨣᩥᨠᩔ ᨾᨣ᩠ᨣᩔ ᩃᩣᨽᩥᨾ᩠ᩉᩥ, ᩅᩈᩥᨾ᩠ᩉᩥ; ᨸᨮᨾᨬ᩠ᨧ ᨫᩣᨶᩴ ᩋᩁᩥᨿᩮᩣ ᨧ ᩋᨭ᩠ᨮᩘᨣᩥᨠᩮᩣ ᨾᨣ᩠ᨣᩮᩤ ᩈᨧ᩠ᨨᩥᨠᨲᩮᩣ ᨾᨿᩣ”ᨲᩥ ᨽᨱᨶ᩠ᨲᩔ ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

<Paragraph number="265" book="paci">
<Emphasis>ᩋᩣᩁᩮᩣᨧᩮᨿ᩠ᨿᩣ</Emphasis>ᨲᩥ ᩋᨶᩩᨸᩈᨾ᩠ᨸᨶ᩠ᨶᩔ—  “ᨸᨮᨾᨬ᩠ᨧ ᨫᩣᨶᩴ ᩈᩮᩣᨲᩣᨸᨲ᩠ᨲᩥᨹᩃᨬ᩠ᨧ …ᨸᩮ…  ᩈᨠᨴᩤᨣᩤᨾᩥᨹᩃᨬ᩠ᨧ…  ᩋᨶᩣᨣᩤᨾᩥᨹᩃᨬ᩠ᨧ…  ᩋᩁᩉᨲ᩠ᨲᨬ᩠ᨧ ᩈᨾᩣᨸᨩ᩠ᨩᩥᩴ, ᩈᨾᩣᨸᨩ᩠ᨩᩣᨾᩥ, ᩈᨾᩣᨸᨶ᩠ᨶᩮᩣ; ᨸᨮᨾᩔ ᨧ ᨫᩣᨶᩔ ᩋᩁᩉᨲ᩠ᨲᩔ ᨧ ᩃᩣᨽᩥᨾ᩠ᩉᩥ, ᩅᩈᩥᨾ᩠ᩉᩥ; ᨸᨮᨾᨬ᩠ᨧ ᨫᩣᨶᩴ ᩋᩁᩉᨲ᩠ᨲᨬ᩠ᨧ ᩈᨧ᩠ᨨᩥᨠᨲᩴ ᨾᨿᩣ”ᨲᩥ ᨽᨱᨶ᩠ᨲᩔ ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

<Paragraph number="266" book="paci">
<Emphasis>ᩋᩣᩁᩮᩣᨧᩮᨿ᩠ᨿᩣ</Emphasis>ᨲᩥ ᩋᨶᩩᨸᩈᨾ᩠ᨸᨶ᩠ᨶᩔ—  “ᨸᨮᨾᨬ᩠ᨧ ᨫᩣᨶᩴ ᩈᨾᩣᨸᨩ᩠ᨩᩥᩴ, ᩈᨾᩣᨸᨩ᩠ᨩᩣᨾᩥ, ᩈᨾᩣᨸᨶ᩠ᨶᩮᩣ …ᨸᩮ…  ᩁᩣᨣᩮᩤ ᨧ ᨾᩮ ᨧᨲ᩠ᨲᩮᩣ…  ᨴᩮᩤᩈᩮᩣ ᨧ ᨾᩮ ᨧᨲ᩠ᨲᩮᩣ…  ᨾᩮᩣᩉᩮᩣ ᨧ ᨾᩮ ᨧᨲ᩠ᨲᩮᩣ, ᩅᨶ᩠ᨲᩮᩣ, ᨾᩩᨲ᩠ᨲᩮᩣ, ᨸᩉᩦᨶᩮᩣ, ᨸᨭᩥᨶᩥᩔᨭ᩠ᨮᩮᩣ, ᩏᨠ᩠ᨡᩮᨭᩥᨲᩮᩣ, ᩈᨾᩩᨠ᩠ᨡᩮᨭᩥᨲᩮᩣ”ᨲᩥ ᨽᨱᨶ᩠ᨲᩔ ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

<Paragraph number="267" book="paci">
<Emphasis>ᩋᩣᩁᩮᩣᨧᩮᨿ᩠ᨿᩣ</Emphasis>ᨲᩥ ᩋᨶᩩᨸᩈᨾ᩠ᨸᨶ᩠ᨶᩔ—  “ᨸᨮᨾᨬ᩠ᨧ ᨫᩣᨶᩴ ᩈᨾᩣᨸᨩ᩠ᨩᩥᩴ, ᩈᨾᩣᨸᨩ᩠ᨩᩣᨾᩥ, ᩈᨾᩣᨸᨶ᩠ᨶᩮᩣ …ᨸᩮ…  ᩁᩣᨣᩤ ᨧ ᨾᩮ ᨧᩥᨲ᩠ᨲᩴ ᩅᩥᨶᩦᩅᩁᨱᩴ…  ᨴᩮᩤᩈᩣ ᨧ ᨾᩮ ᨧᩥᨲ᩠ᨲᩴ ᩅᩥᨶᩦᩅᩁᨱᩴ…  ᨾᩮᩣᩉᩣ ᨧ ᨾᩮ ᨧᩥᨲ᩠ᨲᩴ ᩅᩥᨶᩦᩅᩁᨱᨶ᩺”ᨲᩥ ᨽᨱᨶ᩠ᨲᩔ ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

</Division>
<Division number="73" book="paci">

<Paragraph number="268" book="paci">
<Emphasis>ᩋᩣᩁᩮᩣᨧᩮᨿ᩠ᨿᩣ</Emphasis>ᨲᩥ ᩋᨶᩩᨸᩈᨾ᩠ᨸᨶ᩠ᨶᩔ—  “ᨴᩩᨲᩥᨿᨬ᩠ᨧ ᨫᩣᨶᩴ ᨲᨲᩥᨿᨬ᩠ᨧ ᨫᩣᨶᩴ …ᨸᩮ…  ᨴᩩᨲᩥᨿᨬ᩠ᨧ ᨫᩣᨶᩴ ᨧᨲᩩᨲ᩠ᨳᨬ᩠ᨧ ᨫᩣᨶᩴ ᩈᨾᩣᨸᨩ᩠ᨩᩥᩴ, ᩈᨾᩣᨸᨩ᩠ᨩᩣᨾᩥ, ᩈᨾᩣᨸᨶ᩠ᨶᩮᩣ; ᨴᩩᨲᩥᨿᩔ ᨧ ᨫᩣᨶᩔ ᨧᨲᩩᨲ᩠ᨳᩔ ᨧ ᨫᩣᨶᩔ ᩃᩣᨽᩥᨾ᩠ᩉᩥ, ᩅᩈᩥᨾ᩠ᩉᩥ; ᨴᩩᨲᩥᨿᨬ᩠ᨧ ᨫᩣᨶᩴ ᨧᨲᩩᨲ᩠ᨳᨬ᩠ᨧ ᨫᩣᨶᩴ ᩈᨧ᩠ᨨᩥᨠᨲᩴ ᨾᨿᩣ”ᨲᩥ ᨽᨱᨶ᩠ᨲᩔ ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

<Paragraph number="269" book="paci">
<Emphasis>ᩋᩣᩁᩮᩣᨧᩮᨿ᩠ᨿᩣ</Emphasis>ᨲᩥ ᩋᨶᩩᨸᩈᨾ᩠ᨸᨶ᩠ᨶᩔ—  “ᨴᩩᨲᩥᨿᨬ᩠ᨧ ᨫᩣᨶᩴ ᩈᩩᨬ᩠ᨬᨲᨬ᩠ᨧ ᩅᩥᨾᩮᩣᨠ᩠ᨡᩴ …ᨸᩮ…  ᨾᩮᩣᩉᩣ ᨧ ᨾᩮ ᨧᩥᨲ᩠ᨲᩴ ᩅᩥᨶᩦᩅᩁᨱᨶ᩺”ᨲᩥ ᨽᨱᨶ᩠ᨲᩔ ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

<Paragraph number="270" book="paci">
<Emphasis>ᩋᩣᩁᩮᩣᨧᩮᨿ᩠ᨿᩣ</Emphasis>ᨲᩥ ᩋᨶᩩᨸᩈᨾ᩠ᨸᨶ᩠ᨶᩔ—  “ᨴᩩᨲᩥᨿᨬ᩠ᨧ ᨫᩣᨶᩴ ᨸᨮᨾᨬ᩠ᨧ ᨫᩣᨶᩴ ᩈᨾᩣᨸᨩ᩠ᨩᩥᩴ, ᩈᨾᩣᨸᨩ᩠ᨩᩣᨾᩥ, ᩈᨾᩣᨸᨶ᩠ᨶᩮᩣ; ᨴᩩᨲᩥᨿᩔ ᨧ ᨫᩣᨶᩔ ᨸᨮᨾᩔ ᨧ ᨫᩣᨶᩔ ᩃᩣᨽᩥᨾ᩠ᩉᩥ, ᩅᩈᩥᨾ᩠ᩉᩥ; ᨴᩩᨲᩥᨿᨬ᩠ᨧ ᨫᩣᨶᩴ ᨸᨮᨾᨬ᩠ᨧ ᨫᩣᨶᩴ ᩈᨧ᩠ᨨᩥᨠᨲᩴ ᨾᨿᩣ”ᨲᩥ ᨽᨱᨶ᩠ᨲᩔ ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ …ᨸᩮ… .

</Paragraph>
</Division>

<Paragraph number="271" type="center" book="paci">
ᨾᩪᩃᩴ ᩈᩴᨡᩥᨲ᩠ᨲᩴ.


</Paragraph>

<Paragraph number="272" book="paci">
<Emphasis>ᩋᩣᩁᩮᩣᨧᩮᨿ᩠ᨿᩣ</Emphasis>ᨲᩥ ᩋᨶᩩᨸᩈᨾ᩠ᨸᨶ᩠ᨶᩔ—  “ᨾᩮᩣᩉᩣ ᨧ ᨾᩮ ᨧᩥᨲ᩠ᨲᩴ ᩅᩥᨶᩦᩅᩁᨱᩴ, ᨸᨮᨾᨬ᩠ᨧ ᨫᩣᨶᩴ ᩈᨾᩣᨸᨩ᩠ᨩᩥᩴ, ᩈᨾᩣᨸᨩ᩠ᨩᩣᨾᩥ, ᩈᨾᩣᨸᨶ᩠ᨶᩮᩣ; ᨾᩮᩣᩉᩣ ᨧ ᨾᩮ ᨧᩥᨲ᩠ᨲᩴ ᩅᩥᨶᩦᩅᩁᨱᩴ, ᨸᨮᨾᩔ ᨧ ᨫᩣᨶᩔ ᩃᩣᨽᩥᨾ᩠ᩉᩥ, ᩅᩈᩥᨾ᩠ᩉᩥ; ᨾᩮᩣᩉᩣ ᨧ ᨾᩮ ᨧᩥᨲ᩠ᨲᩴ ᩅᩥᨶᩦᩅᩁᨱᩴ, ᨸᨮᨾᨬ᩠ᨧ ᨫᩣᨶᩴ ᩈᨧ᩠ᨨᩥᨠᨲᩴ ᨾᨿᩣ”ᨲᩥ ᨽᨱᨶ᩠ᨲᩔ ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ …ᨸᩮ… .
</Paragraph>

<Paragraph number="273" book="paci">
<Emphasis>ᩋᩣᩁᩮᩣᨧᩮᨿ᩠ᨿᩣ</Emphasis>ᨲᩥ ᩋᨶᩩᨸᩈᨾ᩠ᨸᨶ᩠ᨶᩔ—  “ᨾᩮᩣᩉᩣ ᨧ ᨾᩮ ᨧᩥᨲ᩠ᨲᩴ ᩅᩥᨶᩦᩅᩁᨱᩴ, ᨴᩮᩤᩈᩣ ᨧ ᨾᩮ ᨧᩥᨲ᩠ᨲᩴ ᩅᩥᨶᩦᩅᩁᨱᨶ᩺”ᨲᩥ ᨽᨱᨶ᩠ᨲᩔ ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ …ᨸᩮ… .
</Paragraph>

<Paragraph number="274" book="paci">
<Emphasis>ᩋᩣᩁᩮᩣᨧᩮᨿ᩠ᨿᩣ</Emphasis>ᨲᩥ ᩋᨶᩩᨸᩈᨾ᩠ᨸᨶ᩠ᨶᩔ—  “ᨸᨮᨾᨬ᩠ᨧ ᨫᩣᨶᩴ ᨴᩩᨲᩥᨿᨬ᩠ᨧ ᨫᩣᨶᩴ ᨲᨲᩥᨿᨬ᩠ᨧ ᨫᩣᨶᩴ ᨧᨲᩩᨲ᩠ᨳᨬ᩠ᨧ ᨫᩣᨶᩴ ᩈᩩᨬ᩠ᨬᨲᨬ᩠ᨧ ᩅᩥᨾᩮᩣᨠ᩠ᨡᩴ ᩋᨶᩥᨾᩥᨲ᩠ᨲᨬ᩠ᨧ ᩅᩥᨾᩮᩣᨠ᩠ᨡᩴ ᩋᨸ᩠ᨸᨱᩥᩉᩥᨲᨬ᩠ᨧ ᩅᩥᨾᩮᩣᨠ᩠ᨡᩴ ᩈᩩᨬ᩠ᨬᨲᨬ᩠ᨧ ᩈᨾᩣᨵᩥᩴ ᩋᨶᩥᨾᩥᨲ᩠ᨲᨬ᩠ᨧ ᩈᨾᩣᨵᩥᩴ ᩋᨸ᩠ᨸᨱᩥᩉᩥᨲᨬ᩠ᨧ ᩈᨾᩣᨵᩥᩴ ᩈᩩᨬ᩠ᨬᨲᨬ᩠ᨧ ᩈᨾᩣᨸᨲ᩠ᨲᩥᩴ ᩋᨶᩥᨾᩥᨲ᩠ᨲᨬ᩠ᨧ ᩈᨾᩣᨸᨲ᩠ᨲᩥᩴ ᩋᨸ᩠ᨸᨱᩥᩉᩥᨲᨬ᩠ᨧ ᩈᨾᩣᨸᨲ᩠ᨲᩥᩴ ᨲᩥᩔᩮᩣ ᨧ ᩅᩥᨩ᩠ᨩᩣ ᨧᨲ᩠ᨲᩣᩁᩮᩣ ᨧ ᩈᨲᩥᨸᨭ᩠ᨮᩣᨶᩮ ᨧᨲ᩠ᨲᩣᩁᩮᩣ ᨧ ᩈᨾ᩠ᨾᨸ᩠ᨸᨵᩤᨶᩮ ᨧᨲ᩠ᨲᩣᩁᩮᩣ ᨧ ᩍᨴ᩠ᨵᩥᨸᩣᨴᩮ ᨸᨬ᩠ᨧ ᨧ ᩍᨶ᩠ᨴᩕᩥᨿᩣᨶᩥ ᨸᨬ᩠ᨧ ᨧ ᨻᩃᩣᨶᩥ ᩈᨲ᩠ᨲ ᨧ ᨻᩮᩣᨩ᩠ᨫᩘᨣᩮ ᩋᩁᩥᨿᨬ᩠ᨧ ᩋᨭ᩠ᨮᩘᨣᩥᨠᩴ ᨾᨣ᩠ᨣᩴ ᩈᩮᩣᨲᩣᨸᨲ᩠ᨲᩥᨹᩃᨬ᩠ᨧ ᩈᨠᨴᩤᨣᩤᨾᩥᨹᩃᨬ᩠ᨧ ᩋᨶᩣᨣᩤᨾᩥᨹᩃᨬ᩠ᨧ ᩋᩁᩉᨲ᩠ᨲᨬ᩠ᨧ ᩈᨾᩣᨸᨩ᩠ᨩᩥᩴ …ᨸᩮ…  ᩁᩣᨣᩮᩤ ᨧ ᨾᩮ ᨧᨲ᩠ᨲᩮᩣ, ᨴᩮᩤᩈᩮᩣ ᨧ ᨾᩮ ᨧᨲ᩠ᨲᩮᩣ, ᨾᩮᩣᩉᩮᩣ ᨧ ᨾᩮ ᨧᨲ᩠ᨲᩮᩣ, ᩅᨶ᩠ᨲᩮᩣ, ᨾᩩᨲ᩠ᨲᩮᩣ, ᨸᩉᩦᨶᩮᩣ, ᨸᨭᩥᨶᩥᩔᨭ᩠ᨮᩮᩣ, ᩏᨠ᩠ᨡᩮᨭᩥᨲᩮᩣ ᩈᨾᩩᨠ᩠ᨡᩮᨭᩥᨲᩮᩣ, ᩁᩣᨣᩤ ᨧ ᨾᩮ ᨧᩥᨲ᩠ᨲᩴ ᩅᩥᨶᩦᩅᩁᨱᩴ, ᨴᩮᩤᩈᩣ ᨧ ᨾᩮ ᨧᩥᨲ᩠ᨲᩴ ᩅᩥᨶᩦᩅᩁᨱᩴ, ᨾᩮᩣᩉᩣ ᨧ ᨾᩮ ᨧᩥᨲ᩠ᨲᩴ ᩅᩥᨶᩦᩅᩁᨱᨶ᩺”ᨲᩥ ᨽᨱᨶ᩠ᨲᩔ ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

<Division number="74" book="paci">

<Paragraph number="275" book="paci">
<Emphasis>ᩋᩣᩁᩮᩣᨧᩮᨿ᩠ᨿᩣ</Emphasis>ᨲᩥ ᩋᨶᩩᨸᩈᨾ᩠ᨸᨶ᩠ᨶᩔ—  “ᨸᨮᨾᩴ ᨫᩣᨶᩴ ᩈᨾᩣᨸᨩ᩠ᨩᩥᨶ᩺”ᨲᩥ ᩅᨲ᩠ᨲᩩᨠᩣᨾᩮᩣ—  “ᨴᩩᨲᩥᨿᩴ ᨫᩣᨶᩴ ᩈᨾᩣᨸᨩ᩠ᨩᩥᨶ᩺”ᨲᩥ ᨽᨱᨶ᩠ᨲᩔ ᨸᨭᩥᩅᩥᨩᩣᨶᨶ᩠ᨲᩔ ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ, ᨶ ᨸᨭᩥᩅᩥᨩᩣᨶᨶ᩠ᨲᩔ ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ.
</Paragraph>

<Paragraph number="276" book="paci">
<Emphasis>ᩋᩣᩁᩮᩣᨧᩮᨿ᩠ᨿᩣ</Emphasis>ᨲᩥ ᩋᨶᩩᨸᩈᨾ᩠ᨸᨶ᩠ᨶᩔ—  “ᨸᨮᨾᩴ ᨫᩣᨶᩴ ᩈᨾᩣᨸᨩ᩠ᨩᩥᨶ᩺”ᨲᩥ ᩅᨲ᩠ᨲᩩᨠᩣᨾᩮᩣ—  “ᨲᨲᩥᨿᩴ ᨫᩣᨶᩴ …ᨸᩮ…  ᨧᨲᩩᨲ᩠ᨳᩴ ᨫᩣᨶᩴ, ᩈᩩᨬ᩠ᨬᨲᩴ ᩅᩥᨾᩮᩣᨠ᩠ᨡᩴ, ᩋᨶᩥᨾᩥᨲ᩠ᨲᩴ ᩅᩥᨾᩮᩣᨠ᩠ᨡᩴ, ᩋᨸ᩠ᨸᨱᩥᩉᩥᨲᩴ ᩅᩥᨾᩮᩣᨠ᩠ᨡᩴ, ᩈᩩᨬ᩠ᨬᨲᩴ ᩈᨾᩣᨵᩥᩴ, ᩋᨶᩥᨾᩥᨲ᩠ᨲᩴ ᩈᨾᩣᨵᩥᩴ, ᩋᨸ᩠ᨸᨱᩥᩉᩥᨲᩴ ᩈᨾᩣᨵᩥᩴ, ᩈᩩᨬ᩠ᨬᨲᩴ ᩈᨾᩣᨸᨲ᩠ᨲᩥᩴ, ᩋᨶᩥᨾᩥᨲ᩠ᨲᩴ ᩈᨾᩣᨸᨲ᩠ᨲᩥᩴ, ᩋᨸ᩠ᨸᨱᩥᩉᩥᨲᩴ ᩈᨾᩣᨸᨲ᩠ᨲᩥᩴ, ᨲᩥᩔᩮᩣ ᩅᩥᨩ᩠ᨩᩣ, ᨧᨲ᩠ᨲᩣᩁᩮᩣ ᩈᨲᩥᨸᨭ᩠ᨮᩣᨶᩮ, ᨧᨲ᩠ᨲᩣᩁᩮᩣ ᩈᨾ᩠ᨾᨸ᩠ᨸᨵᩤᨶᩮ, ᨧᨲ᩠ᨲᩣᩁᩮᩣ ᩍᨴ᩠ᨵᩥᨸᩣᨴᩮ, ᨸᨬ᩠ᨧᩥᨶ᩠ᨴᩕᩥᨿᩣᨶᩥ, ᨸᨬ᩠ᨧ ᨻᩃᩣᨶᩥ, ᩈᨲ᩠ᨲ ᨻᩮᩣᨩ᩠ᨫᩘᨣᩮ, ᩋᩁᩥᨿᩴ ᩋᨭ᩠ᨮᩘᨣᩥᨠᩴ ᨾᨣ᩠ᨣᩴ, ᩈᩮᩣᨲᩣᨸᨲ᩠ᨲᩥᨹᩃᩴ, ᩈᨠᨴᩤᨣᩤᨾᩥᨹᩃᩴ, ᩋᨶᩣᨣᩤᨾᩥᨹᩃᩴ, ᩋᩁᩉᨲ᩠ᨲᩴ ᩈᨾᩣᨸᨩ᩠ᨩᩥᩴ …ᨸᩮ…  ᩁᩣᨣᩮᩤ ᨾᩮ ᨧᨲ᩠ᨲᩮᩣ, ᨴᩮᩤᩈᩮᩣ ᨾᩮ ᨧᨲ᩠ᨲᩮᩣ, ᨾᩮᩣᩉᩮᩣ ᨾᩮ ᨧᨲ᩠ᨲᩮᩣ, ᩅᨶ᩠ᨲᩮᩣ, ᨾᩩᨲ᩠ᨲᩮᩣ, ᨸᩉᩦᨶᩮᩣ; ᨸᨭᩥᨶᩥᩔᨭ᩠ᨮᩮᩣ, ᩏᨠ᩠ᨡᩮᨭᩥᨲᩮᩣ, ᩈᨾᩩᨠ᩠ᨡᩮᨭᩥᨲᩮᩣ; ᩁᩣᨣᩤ ᨾᩮ ᨧᩥᨲ᩠ᨲᩴ ᩅᩥᨶᩦᩅᩁᨱᩴ, ᨴᩮᩤᩈᩣ ᨾᩮ ᨧᩥᨲ᩠ᨲᩴ ᩅᩥᨶᩦᩅᩁᨱᩴ, ᨾᩮᩣᩉᩣ ᨾᩮ ᨧᩥᨲ᩠ᨲᩴ ᩅᩥᨶᩦᩅᩁᨱᨶ᩺”ᨲᩥ ᨽᨱᨶ᩠ᨲᩔ ᨸᨭᩥᩅᩥᨩᩣᨶᨶ᩠ᨲᩔ ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ, ᨶ ᨸᨭᩥᩅᩥᨩᩣᨶᨶ᩠ᨲᩔ ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ.
</Paragraph>

<Paragraph number="277" book="paci">
<Emphasis>ᩋᩣᩁᩮᩣᨧᩮᨿ᩠ᨿᩣ</Emphasis>ᨲᩥ ᩋᨶᩩᨸᩈᨾ᩠ᨸᨶ᩠ᨶᩔ—  “ᨴᩩᨲᩥᨿᩴ ᨫᩣᨶᩴ ᩈᨾᩣᨸᨩ᩠ᨩᩥᨶ᩺”ᨲᩥ ᩅᨲ᩠ᨲᩩᨠᩣᨾᩮᩣ …ᨸᩮ…  “ᨾᩮᩣᩉᩣ ᨾᩮ ᨧᩥᨲ᩠ᨲᩴ ᩅᩥᨶᩦᩅᩁᨱᨶ᩺”ᨲᩥ ᨽᨱᨶ᩠ᨲᩔ ᨸᨭᩥᩅᩥᨩᩣᨶᨶ᩠ᨲᩔ ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ, ᨶ ᨸᨭᩥᩅᩥᨩᩣᨶᨶ᩠ᨲᩔ ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ …ᨸᩮ… .
</Paragraph>

<Paragraph number="278" book="paci">
<Emphasis>ᩋᩣᩁᩮᩣᨧᩮᨿ᩠ᨿᩣ</Emphasis>ᨲᩥ ᩋᨶᩩᨸᩈᨾ᩠ᨸᨶ᩠ᨶᩔ—  “ᨴᩩᨲᩥᨿᩴ ᨫᩣᨶᩴ ᩈᨾᩣᨸᨩ᩠ᨩᩥᨶ᩺”ᨲᩥ ᩅᨲ᩠ᨲᩩᨠᩣᨾᩮᩣ—  “ᨸᨮᨾᩴ ᨫᩣᨶᩴ ᩈᨾᩣᨸᨩ᩠ᨩᩥᨶ᩺”ᨲᩥ ᨽᨱᨶ᩠ᨲᩔ ᨸᨭᩥᩅᩥᨩᩣᨶᨶ᩠ᨲᩔ ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ, ᨶ ᨸᨭᩥᩅᩥᨩᩣᨶᨶ᩠ᨲᩔ ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ …ᨸᩮ… .

</Paragraph>
</Division>

<Paragraph number="279" type="center" book="paci">
ᨾᩪᩃᩴ ᩈᩴᨡᩥᨲ᩠ᨲᩴ.


</Paragraph>

<Paragraph number="280" book="paci">
<Emphasis>ᩋᩣᩁᩮᩣᨧᩮᨿ᩠ᨿᩣ</Emphasis>ᨲᩥ ᩋᨶᩩᨸᩈᨾ᩠ᨸᨶ᩠ᨶᩔ—  “ᨾᩮᩣᩉᩣ ᨾᩮ ᨧᩥᨲ᩠ᨲᩴ ᩅᩥᨶᩦᩅᩁᨱᨶ᩺”ᨲᩥ ᩅᨲ᩠ᨲᩩᨠᩣᨾᩮᩣ—  “ᨸᨮᨾᩴ ᨫᩣᨶᩴ ᩈᨾᩣᨸᨩ᩠ᨩᩥᨶ᩺”ᨲᩥ ᨽᨱᨶ᩠ᨲᩔ ᨸᨭᩥᩅᩥᨩᩣᨶᨶ᩠ᨲᩔ ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ, ᨶ ᨸᨭᩥᩅᩥᨩᩣᨶᨶ᩠ᨲᩔ ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ …ᨸᩮ… .
</Paragraph>

<Paragraph number="281" book="paci">
<Emphasis>ᩋᩣᩁᩮᩣᨧᩮᨿ᩠ᨿᩣ</Emphasis>ᨲᩥ ᩋᨶᩩᨸᩈᨾ᩠ᨸᨶ᩠ᨶᩔ—  “ᨾᩮᩣᩉᩣ ᨾᩮ ᨧᩥᨲ᩠ᨲᩴ ᩅᩥᨶᩦᩅᩁᨱᨶ᩺”ᨲᩥ ᩅᨲ᩠ᨲᩩᨠᩣᨾᩮᩣ—  “ᨴᩮᩤᩈᩣ ᨾᩮ ᨧᩥᨲ᩠ᨲᩴ ᩅᩥᨶᩦᩅᩁᨱᨶ᩺”ᨲᩥ ᨽᨱᨶ᩠ᨲᩔ ᨸᨭᩥᩅᩥᨩᩣᨶᨶ᩠ᨲᩔ ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ, ᨶ ᨸᨭᩥᩅᩥᨩᩣᨶᨶ᩠ᨲᩔ ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ …ᨸᩮ… .
</Paragraph>

<Paragraph number="282" book="paci">
<Emphasis>ᩋᩣᩁᩮᩣᨧᩮᨿ᩠ᨿᩣ</Emphasis>ᨲᩥ ᩋᨶᩩᨸᩈᨾ᩠ᨸᨶ᩠ᨶᩔ—  “ᨸᨮᨾᨬ᩠ᨧ ᨫᩣᨶᩴ ᨴᩩᨲᩥᨿᨬ᩠ᨧ ᨫᩣᨶᩴ ᨲᨲᩥᨿᨬ᩠ᨧ ᨫᩣᨶᩴ ᨧᨲᩩᨲ᩠ᨳᨬ᩠ᨧ ᨫᩣᨶᩴ …ᨸᩮ…  ᨴᩮᩤᩈᩣ ᨧ ᨾᩮ ᨧᩥᨲ᩠ᨲᩴ ᩅᩥᨶᩦᩅᩁᨱᨶ᩺”ᨲᩥ ᩅᨲ᩠ᨲᩩᨠᩣᨾᩮᩣ—  “ᨾᩮᩣᩉᩣ ᨾᩮ ᨧᩥᨲ᩠ᨲᩴ ᩅᩥᨶᩦᩅᩁᨱᨶ᩺”ᨲᩥ ᨽᨱᨶ᩠ᨲᩔ ᨸᨭᩥᩅᩥᨩᩣᨶᨶ᩠ᨲᩔ ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ, ᨶ ᨸᨭᩥᩅᩥᨩᩣᨶᨶ᩠ᨲᩔ ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ.
</Paragraph>

<Paragraph number="283" book="paci">
<Emphasis>ᩋᩣᩁᩮᩣᨧᩮᨿ᩠ᨿᩣ</Emphasis>ᨲᩥ ᩋᨶᩩᨸᩈᨾ᩠ᨸᨶ᩠ᨶᩔ—  “ᨴᩩᨲᩥᨿᨬ᩠ᨧ ᨫᩣᨶᩴ ᨲᨲᩥᨿᨬ᩠ᨧ ᨫᩣᨶᩴ ᨧᨲᩩᨲ᩠ᨳᨬ᩠ᨧ ᨫᩣᨶᩴ …ᨸᩮ…  ᨾᩮᩣᩉᩣ ᨧ ᨾᩮ ᨧᩥᨲ᩠ᨲᩴ ᩅᩥᨶᩦᩅᩁᨱᨶ᩺”ᨲᩥ ᩅᨲ᩠ᨲᩩᨠᩣᨾᩮᩣ—  “ᨸᨮᨾᩴ ᨫᩣᨶᩴ ᩈᨾᩣᨸᨩ᩠ᨩᩥᨶ᩺”ᨲᩥ ᨽᨱᨶ᩠ᨲᩔ ᨸᨭᩥᩅᩥᨩᩣᨶᨶ᩠ᨲᩔ ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ, ᨶ ᨸᨭᩥᩅᩥᨩᩣᨶᨶ᩠ᨲᩔ ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ …ᨸᩮ… .
</Paragraph>

<Division number="75" book="paci">

<Paragraph number="284" book="paci">
<Emphasis>ᩋᩣᩁᩮᩣᨧᩮᨿ᩠ᨿᩣ</Emphasis>ᨲᩥ ᩋᨶᩩᨸᩈᨾ᩠ᨸᨶ᩠ᨶᩔ—  “ᨿᩮᩣ ᨲᩮ ᩅᩥᩉᩣᩁᩮ ᩅᩈᩥ ᩈᩮᩣ ᨽᩥᨠ᩠ᨡᩩ ᨸᨮᨾᩴ ᨫᩣᨶᩴ ᩈᨾᩣᨸᨩ᩠ᨩᩥ, ᩈᨾᩣᨸᨩ᩠ᨩᨲᩥ, ᩈᨾᩣᨸᨶ᩠ᨶᩮᩣ; ᩈᩮᩣ ᨽᩥᨠ᩠ᨡᩩ ᨸᨮᨾᩔ ᨫᩣᨶᩔ ᩃᩣᨽᩦ, ᩅᩈᩦ; ᨲᩮᨶ ᨽᩥᨠ᩠ᨡᩩᨶᩣ ᨸᨮᨾᩴ ᨫᩣᨶᩴ ᩈᨧ᩠ᨨᩥᨠᨲᨶ᩺”ᨲᩥ ᨽᨱᨶ᩠ᨲᩔ ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ.
</Paragraph>

<Paragraph number="285" book="paci">
<Emphasis>ᩋᩣᩁᩮᩣᨧᩮᨿ᩠ᨿᩣ</Emphasis>ᨲᩥ ᩋᨶᩩᨸᩈᨾ᩠ᨸᨶ᩠ᨶᩔ—  “ᨿᩮᩣ ᨲᩮ ᩅᩥᩉᩣᩁᩮ ᩅᩈᩥ ᩈᩮᩣ ᨽᩥᨠ᩠ᨡᩩ ᨴᩩᨲᩥᨿᩴ ᨫᩣᨶᩴ …ᨸᩮ…  ᨲᨲᩥᨿᩴ ᨫᩣᨶᩴ ᨧᨲᩩᨲ᩠ᨳᩴ ᨫᩣᨶᩴ ᩈᨾᩣᨸᨩ᩠ᨩᩥ, ᩈᨾᩣᨸᨩ᩠ᨩᨲᩥ, ᩈᨾᩣᨸᨶ᩠ᨶᩮᩣ; ᩈᩮᩣ ᨽᩥᨠ᩠ᨡᩩ ᨧᨲᩩᨲ᩠ᨳᩔ ᨫᩣᨶᩔ ᩃᩣᨽᩦ, ᩅᩈᩦ; ᨲᩮᨶ ᨽᩥᨠ᩠ᨡᩩᨶᩣ ᨧᨲᩩᨲ᩠ᨳᩴ ᨫᩣᨶᩴ ᩈᨧ᩠ᨨᩥᨠᨲᨶ᩺”ᨲᩥ ᨽᨱᨶ᩠ᨲᩔ ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ.
</Paragraph>

<Paragraph number="286" book="paci">
<Emphasis>ᩋᩣᩁᩮᩣᨧᩮᨿ᩠ᨿᩣ</Emphasis>ᨲᩥ ᩋᨶᩩᨸᩈᨾ᩠ᨸᨶ᩠ᨶᩔ—  “ᨿᩮᩣ ᨲᩮ ᩅᩥᩉᩣᩁᩮ ᩅᩈᩥ ᩈᩮᩣ ᨽᩥᨠ᩠ᨡᩩ ᩈᩩᨬ᩠ᨬᨲᩴ ᩅᩥᨾᩮᩣᨠ᩠ᨡᩴ …ᨸᩮ…  ᩋᨶᩥᨾᩥᨲ᩠ᨲᩴ ᩅᩥᨾᩮᩣᨠ᩠ᨡᩴ ᩋᨸ᩠ᨸᨱᩥᩉᩥᨲᩴ ᩅᩥᨾᩮᩣᨠ᩠ᨡᩴ ᩈᩩᨬ᩠ᨬᨲᩴ ᩈᨾᩣᨵᩥᩴ ᩋᨶᩥᨾᩥᨲ᩠ᨲᩴ ᩈᨾᩣᨵᩥᩴ ᩋᨸ᩠ᨸᨱᩥᩉᩥᨲᩴ ᩈᨾᩣᨵᩥᩴ ᩈᨾᩣᨸᨩ᩠ᨩᩥ, ᩈᨾᩣᨸᨩ᩠ᨩᨲᩥ, ᩈᨾᩣᨸᨶ᩠ᨶᩮᩣ; ᩈᩮᩣ ᨽᩥᨠ᩠ᨡᩩ ᩋᨸ᩠ᨸᨱᩥᩉᩥᨲᩔ ᩈᨾᩣᨵᩥᩔ ᩃᩣᨽᩦ, ᩅᩈᩦ; ᨲᩮᨶ ᨽᩥᨠ᩠ᨡᩩᨶᩣ ᩋᨸ᩠ᨸᨱᩥᩉᩥᨲᩮᩣ ᩈᨾᩣᨵᩥ ᩈᨧ᩠ᨨᩥᨠᨲᩮᩣ”ᨲᩥ ᨽᨱᨶ᩠ᨲᩔ ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ.
</Paragraph>

<Paragraph number="287" book="paci">
<Emphasis>ᩋᩣᩁᩮᩣᨧᩮᨿ᩠ᨿᩣ</Emphasis>ᨲᩥ ᩋᨶᩩᨸᩈᨾ᩠ᨸᨶ᩠ᨶᩔ—  “ᨿᩮᩣ ᨲᩮ ᩅᩥᩉᩣᩁᩮ ᩅᩈᩥ ᩈᩮᩣ ᨽᩥᨠ᩠ᨡᩩ ᩈᩩᨬ᩠ᨬᨲᩴ ᩈᨾᩣᨸᨲ᩠ᨲᩥᩴ …ᨸᩮ…  ᩋᨶᩥᨾᩥᨲ᩠ᨲᩴ ᩈᨾᩣᨸᨲ᩠ᨲᩥᩴ ᩋᨸ᩠ᨸᨱᩥᩉᩥᨲᩴ ᩈᨾᩣᨸᨲ᩠ᨲᩥᩴ ᩈᨾᩣᨸᨩ᩠ᨩᩥ, ᩈᨾᩣᨸᨩ᩠ᨩᨲᩥ, ᩈᨾᩣᨸᨶ᩠ᨶᩮᩣ; ᩋᨸ᩠ᨸᨱᩥᩉᩥᨲᩣᨿ ᩈᨾᩣᨸᨲ᩠ᨲᩥᨿᩣ ᩃᩣᨽᩦ, ᩅᩈᩦ; ᨲᩮᨶ ᨽᩥᨠ᩠ᨡᩩᨶᩣ ᩋᨸ᩠ᨸᨱᩥᩉᩥᨲᩣ ᩈᨾᩣᨸᨲ᩠ᨲᩥ ᩈᨧ᩠ᨨᩥᨠᨲᩣ”ᨲᩥ ᨽᨱᨶ᩠ᨲᩔ ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ.
</Paragraph>

<Paragraph number="288" book="paci">
<Emphasis>ᩋᩣᩁᩮᩣᨧᩮᨿ᩠ᨿᩣ</Emphasis>ᨲᩥ ᩋᨶᩩᨸᩈᨾ᩠ᨸᨶ᩠ᨶᩔ—  “ᨿᩮᩣ ᨲᩮ ᩅᩥᩉᩣᩁᩮ ᩅᩈᩥ ᩈᩮᩣ ᨽᩥᨠ᩠ᨡᩩ ᨲᩥᩔᩮᩣ ᩅᩥᨩ᩠ᨩᩣ …ᨸᩮ…  ᨧᨲ᩠ᨲᩣᩁᩮᩣ ᩈᨲᩥᨸᨭ᩠ᨮᩣᨶᩮ, ᨧᨲ᩠ᨲᩣᩁᩮᩣ ᩈᨾ᩠ᨾᨸ᩠ᨸᨵᩤᨶᩮ, ᨧᨲ᩠ᨲᩣᩁᩮᩣ ᩍᨴ᩠ᨵᩥᨸᩣᨴᩮ, ᨸᨬ᩠ᨧᩥᨶ᩠ᨴᩕᩥᨿᩣᨶᩥ, ᨸᨬ᩠ᨧ ᨻᩃᩣᨶᩥ, ᩈᨲ᩠ᨲ ᨻᩮᩣᨩ᩠ᨫᩘᨣᩮ, ᩋᩁᩥᨿᩴ ᩋᨭ᩠ᨮᩘᨣᩥᨠᩴ ᨾᨣ᩠ᨣᩴ, ᩈᩮᩣᨲᩣᨸᨲ᩠ᨲᩥᨹᩃᩴ, ᩈᨠᨴᩤᨣᩤᨾᩥᨹᩃᩴ, ᩋᨶᩣᨣᩤᨾᩥᨹᩃᩴ, ᩋᩁᩉᨲ᩠ᨲᩴ ᩈᨾᩣᨸᨩ᩠ᨩᩥ…  ᩈᨾᩣᨸᨩ᩠ᨩᨲᩥ, ᩈᨾᩣᨸᨶ᩠ᨶᩮᩣ …ᨸᩮ…  ᨲᩔ ᨽᩥᨠ᩠ᨡᩩᨶᩮᩣ ᩁᩣᨣᩮᩤ ᨧᨲ᩠ᨲᩮᩣ, ᨴᩮᩤᩈᩮᩣ ᨧᨲ᩠ᨲᩮᩣ, ᨾᩮᩣᩉᩮᩣ ᨧᨲ᩠ᨲᩮᩣ, ᩅᨶ᩠ᨲᩮᩣ, ᨾᩩᨲ᩠ᨲᩮᩣ, ᨸᩉᩦᨶᩮᩣ, ᨸᨭᩥᨶᩥᩔᨭ᩠ᨮᩮᩣ, ᩏᨠ᩠ᨡᩮᨭᩥᨲᩮᩣ, ᩈᨾᩩᨠ᩠ᨡᩮᨭᩥᨲᩮᩣ; ᨲᩔ ᨽᩥᨠ᩠ᨡᩩᨶᩮᩣ ᩁᩣᨣᩤ ᨧᩥᨲ᩠ᨲᩴ ᩅᩥᨶᩦᩅᩁᨱᩴ, ᨴᩮᩤᩈᩣ ᨧᩥᨲ᩠ᨲᩴ ᩅᩥᨶᩦᩅᩁᨱᩴ, ᨾᩮᩣᩉᩣ ᨧᩥᨲ᩠ᨲᩴ ᩅᩥᨶᩦᩅᩁᨱᨶ᩺”ᨲᩥ ᨽᨱᨶ᩠ᨲᩔ ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ.
</Paragraph>

<Paragraph number="289" book="paci">
<Emphasis>ᩋᩣᩁᩮᩣᨧᩮᨿ᩠ᨿᩣ</Emphasis>ᨲᩥ ᩋᨶᩩᨸᩈᨾ᩠ᨸᨶ᩠ᨶᩔ—  “ᨿᩮᩣ ᨲᩮ ᩅᩥᩉᩣᩁᩮ ᩅᩈᩥ ᩈᩮᩣ ᨽᩥᨠ᩠ᨡᩩ ᩈᩩᨬ᩠ᨬᩣᨣᩤᩁᩮ ᨸᨮᨾᩴ ᨫᩣᨶᩴ …ᨸᩮ…  ᨴᩩᨲᩥᨿᩴ ᨫᩣᨶᩴ ᨲᨲᩥᨿᩴ ᨫᩣᨶᩴ ᨧᨲᩩᨲ᩠ᨳᩴ ᨫᩣᨶᩴ ᩈᨾᩣᨸᨩ᩠ᨩᩥ, ᩈᨾᩣᨸᨩ᩠ᨩᨲᩥ, ᩈᨾᩣᨸᨶ᩠ᨶᩮᩣ; ᩈᩮᩣ ᨽᩥᨠ᩠ᨡᩩ ᩈᩩᨬ᩠ᨬᩣᨣᩤᩁᩮ ᨧᨲᩩᨲ᩠ᨳᩔ ᨫᩣᨶᩔ ᩃᩣᨽᩦ, ᩅᩈᩦ; ᨲᩮᨶ ᨽᩥᨠ᩠ᨡᩩᨶᩣ ᩈᩩᨬ᩠ᨬᩣᨣᩤᩁᩮ ᨧᨲᩩᨲ᩠ᨳᩴ ᨫᩣᨶᩴ ᩈᨧ᩠ᨨᩥᨠᨲᨶ᩺”ᨲᩥ ᨽᨱᨶ᩠ᨲᩔ ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ.
</Paragraph>

<Paragraph number="290" book="paci">
<Emphasis>ᩋᩣᩁᩮᩣᨧᩮᨿ᩠ᨿᩣ</Emphasis>ᨲᩥ ᩋᨶᩩᨸᩈᨾ᩠ᨸᨶ᩠ᨶᩔ—  “ᨿᩮᩣ ᨲᩮ ᨧᩦᩅᩁᩴ ᨸᩁᩥᨽᩩᨬ᩠ᨩᩥ, ᨿᩮᩣ ᨲᩮ ᨸᩥᨱ᩠ᨯᨸᩣᨲᩴ ᨸᩁᩥᨽᩩᨬ᩠ᨩᩥ, ᨿᩮᩣ ᨲᩮ ᩈᩮᨶᩣᩈᨶᩴ ᨸᩁᩥᨽᩩᨬ᩠ᨩᩥ, ᨿᩮᩣ ᨲᩮ ᨣᩥᩃᩣᨶᨸ᩠ᨸᨧ᩠ᨧᨿᨽᩮᩈᨩ᩠ᨩᨸᩁᩥᨠ᩠ᨡᩣᩁᩴ ᨸᩁᩥᨽᩩᨬ᩠ᨩᩥ ᩈᩮᩣ ᨽᩥᨠ᩠ᨡᩩ ᩈᩩᨬ᩠ᨬᩣᨣᩤᩁᩮ ᨧᨲᩩᨲ᩠ᨳᩴ ᨫᩣᨶᩴ ᩈᨾᩣᨸᨩ᩠ᨩᩥ, ᩈᨾᩣᨸᨩ᩠ᨩᨲᩥ, ᩈᨾᩣᨸᨶ᩠ᨶᩮᩣ; ᩈᩮᩣ ᨽᩥᨠ᩠ᨡᩩ ᩈᩩᨬ᩠ᨬᩣᨣᩤᩁᩮ ᨧᨲᩩᨲ᩠ᨳᩔ ᨫᩣᨶᩔ ᩃᩣᨽᩦ, ᩅᩈᩦ; ᨲᩮᨶ ᨽᩥᨠ᩠ᨡᩩᨶᩣ ᩈᩩᨬ᩠ᨬᩣᨣᩤᩁᩮ ᨧᨲᩩᨲ᩠ᨳᩴ ᨫᩣᨶᩴ ᩈᨧ᩠ᨨᩥᨠᨲᨶ᩺”ᨲᩥ ᨽᨱᨶ᩠ᨲᩔ ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ.
</Paragraph>

</Division>
<Division number="76" book="paci">

<Paragraph number="291" book="paci">
<Emphasis>ᩋᩣᩁᩮᩣᨧᩮᨿ᩠ᨿᩣ</Emphasis>ᨲᩥ ᩋᨶᩩᨸᩈᨾ᩠ᨸᨶ᩠ᨶᩔ—  “ᨿᩮᨶ ᨲᩮ ᩅᩥᩉᩣᩁᩮᩣ ᨸᩁᩥᨽᩩᨲ᩠ᨲᩮᩣ …ᨸᩮ…  ᨿᩮᨶ ᨲᩮ ᨧᩦᩅᩁᩴ ᨸᩁᩥᨽᩩᨲ᩠ᨲᩴ, ᨿᩮᨶ ᨲᩮ ᨸᩥᨱ᩠ᨯᨸᩣᨲᩮᩣ ᨸᩁᩥᨽᩩᨲ᩠ᨲᩮᩣ, ᨿᩮᨶ ᨲᩮ ᩈᩮᨶᩣᩈᨶᩴ ᨸᩁᩥᨽᩩᨲ᩠ᨲᩴ, ᨿᩮᨶ ᨲᩮ ᨣᩥᩃᩣᨶᨸ᩠ᨸᨧ᩠ᨧᨿᨽᩮᩈᨩ᩠ᨩᨸᩁᩥᨠ᩠ᨡᩣᩁᩮᩣ ᨸᩁᩥᨽᩩᨲ᩠ᨲᩮᩣ ᩈᩮᩣ ᨽᩥᨠ᩠ᨡᩩ ᩈᩩᨬ᩠ᨬᩣᨣᩤᩁᩮ ᨧᨲᩩᨲ᩠ᨳᩴ ᨫᩣᨶᩴ ᩈᨾᩣᨸᨩ᩠ᨩᩥ, ᩈᨾᩣᨸᨩ᩠ᨩᨲᩥ, ᩈᨾᩣᨸᨶ᩠ᨶᩮᩣ; ᩈᩮᩣ ᨽᩥᨠ᩠ᨡᩩ ᩈᩩᨬ᩠ᨬᩣᨣᩤᩁᩮ ᨧᨲᩩᨲ᩠ᨳᩔ ᨫᩣᨶᩔ ᩃᩣᨽᩦ, ᩅᩈᩦ; ᨲᩮᨶ ᨽᩥᨠ᩠ᨡᩩᨶᩣ ᩈᩩᨬ᩠ᨬᩣᨣᩤᩁᩮ ᨧᨲᩩᨲ᩠ᨳᩴ ᨫᩣᨶᩴ ᩈᨧ᩠ᨨᩥᨠᨲᨶ᩺”ᨲᩥ ᨽᨱᨶ᩠ᨲᩔ ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ.
</Paragraph>

<Paragraph number="292" book="paci">
<Emphasis>ᩋᩣᩁᩮᩣᨧᩮᨿ᩠ᨿᩣ</Emphasis>ᨲᩥ ᩋᨶᩩᨸᩈᨾ᩠ᨸᨶ᩠ᨶᩔ—  “ᨿᩴ ᨲ᩠ᩅᩴ ᩋᩣᨣᨾ᩠ᨾ ᩅᩥᩉᩣᩁᩴ ᩋᨴᩤᩈᩥ …ᨸᩮ…  ᨧᩦᩅᩁᩴ ᩋᨴᩤᩈᩥ, ᨸᩥᨱ᩠ᨯᨸᩣᨲᩴ ᩋᨴᩤᩈᩥ, ᩈᩮᨶᩣᩈᨶᩴ ᩋᨴᩤᩈᩥ, ᨣᩥᩃᩣᨶᨸ᩠ᨸᨧ᩠ᨧᨿᨽᩮᩈᨩ᩠ᨩᨸᩁᩥᨠ᩠ᨡᩣᩁᩴ ᩋᨴᩤᩈᩥ ᩈᩮᩣ ᨽᩥᨠ᩠ᨡᩩ ᩈᩩᨬ᩠ᨬᩣᨣᩤᩁᩮ ᨧᨲᩩᨲ᩠ᨳᩴ ᨫᩣᨶᩴ ᩈᨾᩣᨸᨩ᩠ᨩᩥ, ᩈᨾᩣᨸᨩ᩠ᨩᨲᩥ, ᩈᨾᩣᨸᨶ᩠ᨶᩮᩣ; ᩈᩮᩣ ᨽᩥᨠ᩠ᨡᩩ ᩈᩩᨬ᩠ᨬᩣᨣᩤᩁᩮ ᨧᨲᩩᨲ᩠ᨳᩔ ᨫᩣᨶᩔ ᩃᩣᨽᩦ, ᩅᩈᩦ; ᨲᩮᨶ ᨽᩥᨠ᩠ᨡᩩᨶᩣ ᩈᩩᨬ᩠ᨬᩣᨣᩤᩁᩮ ᨧᨲᩩᨲ᩠ᨳᩴ ᨫᩣᨶᩴ ᩈᨧ᩠ᨨᩥᨠᨲᨶ᩺”ᨲᩥ ᨽᨱᨶ᩠ᨲᩔ ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ.
</Paragraph>

</Division>
<Division number="77" book="paci">

<Paragraph number="293" book="paci">
ᩋᨶᩣᨸᨲ᩠ᨲᩥ—  ᩏᨸᩈᨾ᩠ᨸᨶ᩠ᨶᩔ, ᨽᩪᨲᩴ ᩋᩣᩁᩮᩣᨧᩮᨲᩥ, ᩋᩣᨴᩥᨠᨾ᩠ᨾᩥᨠᩔᩣᨲᩥ.

</Paragraph>
</Division>

<Paragraph number="294" type="center" book="paci">
ᨽᩪᨲᩣᩁᩮᩣᨧᨶᩈᩥᨠ᩠ᨡᩣᨸᨴᩴ ᨶᩥᨭ᩠ᨮᩥᨲᩴ ᩋᨭ᩠ᨮᨾᩴ.
</Paragraph>