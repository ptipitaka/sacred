---
title: "1.7.7.9 ᨶᩦᨧᩣᩈᨶᩈᩥᨠ᩠ᨡᩣᨸᨴ"
tableOfContents: false
sidebar:
  order: 15
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="646" book="paci">

<Paragraph number="2045" book="paci">
ᨲᩮᨶ ᩈᨾᨿᩮᨶ ᨻᩩᨴ᩠ᨵᩮᩤ ᨽᨣᩅᩤ ᩈᩣᩅᨲ᩠ᨳᩥᨿᩴ ᩅᩥᩉᩁᨲᩥ ᨩᩮᨲᩅᨶᩮ ᩋᨶᩣᨳᨸᩥᨱ᩠ᨯᩥᨠᩔ ᩋᩣᩁᩣᨾᩮ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᨶᩦᨧᩮ ᩋᩣᩈᨶᩮ ᨶᩥᩈᩦᨴᩥᨲ᩠ᩅᩣ ᩏᨧ᩠ᨧᩮ ᩋᩣᩈᨶᩮ ᨶᩥᩈᩥᨶ᩠ᨶᩔ ᨵᨾ᩠ᨾᩴ ᨴᩮᩈᩮᨶ᩠ᨲᩥ.
</Paragraph>

<Paragraph number="2046" book="paci">
ᨿᩮ ᨲᩮ ᨽᩥᨠ᩠ᨡᩪ ᩋᨸ᩠ᨸᩥᨧ᩠ᨨᩣ …ᨸᩮ…  ᨲᩮ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᨶᩦᨧᩮ ᩋᩣᩈᨶᩮ ᨶᩥᩈᩦᨴᩥᨲ᩠ᩅᩣ ᩏᨧ᩠ᨧᩮ ᩋᩣᩈᨶᩮ ᨶᩥᩈᩥᨶ᩠ᨶᩔ ᨵᨾ᩠ᨾᩴ ᨴᩮᩈᩮᩔᨶ᩠ᨲᩦ”ᨲᩥ …ᨸᩮ…  “ᩈᨧ᩠ᨧᩴ ᨠᩥᩁ ᨲᩩᨾ᩠ᩉᩮ, ᨽᩥᨠ᩠ᨡᩅᩮ, ᨶᩦᨧᩮ ᩋᩣᩈᨶᩮ ᨶᩥᩈᩦᨴᩥᨲ᩠ᩅᩣ ᩏᨧ᩠ᨧᩮ ᩋᩣᩈᨶᩮ ᨶᩥᩈᩥᨶ᩠ᨶᩔ ᨵᨾ᩠ᨾᩴ ᨴᩮᩈᩮᨳᩣ”ᨲᩥ? “ᩈᨧ᩠ᨧᩴ, ᨽᨣᩅᩤ”ᨲᩥ. ᩅᩥᨣᩁᩉᩥ ᨻᩩᨴ᩠ᨵᩮᩤ ᨽᨣᩅᩤ …ᨸᩮ…  ᨠᨳᨬ᩠ᩉᩥ ᨶᩣᨾ ᨲᩩᨾ᩠ᩉᩮ, ᨾᩮᩣᨥᨸᩩᩁᩥᩈᩣ, ᨶᩦᨧᩮ ᩋᩣᩈᨶᩮ ᨶᩥᩈᩦᨴᩥᨲ᩠ᩅᩣ ᩏᨧ᩠ᨧᩮ ᩋᩣᩈᨶᩮ ᨶᩥᩈᩥᨶ᩠ᨶᩔ ᨵᨾ᩠ᨾᩴ ᨴᩮᩈᩮᩔᨳ. ᨶᩮᨲᩴ, ᨾᩮᩣᨥᨸᩩᩁᩥᩈᩣ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ …ᨸᩮ…  ᩅᩥᨣᩁᩉᩥᨲ᩠ᩅᩣ …ᨸᩮ…  ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—
</Paragraph>

</Division>
<Division number="647" book="paci">

<Paragraph number="2047" book="paci">
“ᨽᩪᨲᨸᩩᨻ᩠ᨻᩴ, ᨽᩥᨠ᩠ᨡᩅᩮ, ᨻᩣᩁᩣᨱᩈᩥᨿᩴ ᩋᨬ᩠ᨬᨲᩁᩔ ᨨᨸᨠᩔ ᨸᨩᩣᨸᨲᩥ ᨣᨻ᩠ᨽᩥᨶᩦ ᩋᩉᩮᩣᩈᩥ. ᩋᨳ ᨡᩮᩣ, ᨽᩥᨠ᩠ᨡᩅᩮ, ᩈᩣ ᨨᨸᨠᩦ ᨲᩴ ᨨᨸᨠᩴ ᩑᨲᨴᩅᩮᩤᨧ—  ‘ᨣᨻ᩠ᨽᩥᨶᩦᨾ᩠ᩉᩥ, ᩋᨿ᩠ᨿᨸᩩᨲ᩠ᨲ. ᩍᨧ᩠ᨨᩣᨾᩥ ᩋᨾ᩠ᨻᩴ ᨡᩣᨴᩥᨲᩩᨶ᩺’ᨲᩥ. ‘ᨶᨲ᩠ᨳᩥ ᩋᨾ᩠ᨻᩴ, ᩋᨠᩣᩃᩮᩣ ᩋᨾ᩠ᨻᩔᩣ’ᨲᩥ. ‘ᩈᨧᩮ ᨶ ᩃᨽᩥᩔᩣᨾᩥ ᨾᩁᩥᩔᩣᨾᩦ’ᨲᩥ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩁᨬ᩠ᨬᩮᩣ ᩋᨾ᩠ᨻᩮᩣ ᨵᩩᩅᨹᩃᩮᩣ ᩉᩮᩣᨲᩥ. ᩋᨳ ᨡᩮᩣ, ᨽᩥᨠ᩠ᨡᩅᩮ, ᩈᩮᩣ ᨨᨸᨠᩮᩣ ᨿᩮᨶ ᩈᩮᩣ ᩋᨾ᩠ᨻᩮᩣ ᨲᩮᨶᩩᨸᩈᩘᨠᨾᩥ; ᩏᨸᩈᩘᨠᨾᩥᨲ᩠ᩅᩣ ᨲᩴ ᩋᨾ᩠ᨻᩴ ᩋᨽᩥᩁᩩᩉᩥᨲ᩠ᩅᩣ ᨶᩥᩃᩦᨶᩮᩣ ᩋᨧ᩠ᨨᩥ. ᩋᨳ ᨡᩮᩣ, ᨽᩥᨠ᩠ᨡᩅᩮ, ᩁᩣᨩᩣ ᨸᩩᩁᩮᩣᩉᩥᨲᩮᨶ ᨻᩕᩣᩉ᩠ᨾᨱᩮᨶ ᩈᨴ᩠ᨵᩥᩴ ᨿᩮᨶ ᩈᩮᩣ ᩋᨾ᩠ᨻᩮᩣ ᨲᩮᨶᩩᨸᩈᩘᨠᨾᩥ; ᩏᨸᩈᩘᨠᨾᩥᨲ᩠ᩅᩣ ᩏᨧ᩠ᨧᩮ ᩋᩣᩈᨶᩮ ᨶᩥᩈᩦᨴᩥᨲ᩠ᩅᩣ ᨾᨶ᩠ᨲᩴ ᨸᩁᩥᨿᩣᨸᩩᨱᩣᨲᩥ. ᩋᨳ ᨡᩮᩣ, ᨽᩥᨠ᩠ᨡᩅᩮ, ᨲᩔ ᨨᨸᨠᩔ ᩑᨲᨴᩉᩮᩣᩈᩥ—  ‘ᨿᩣᩅ ᩋᨵᨾ᩠ᨾᩥᨠᩮᩣ ᩋᨿᩴ ᩁᩣᨩᩣ, ᨿᨲᩕ ᩉᩥ ᨶᩣᨾ ᩏᨧ᩠ᨧᩮ ᩋᩣᩈᨶᩮ ᨶᩥᩈᩦᨴᩥᨲ᩠ᩅᩣ ᨾᨶ᩠ᨲᩴ ᨸᩁᩥᨿᩣᨸᩩᨱᩥᩔᨲᩥ. ᩋᨿᨬ᩠ᨧ ᨻᩕᩣᩉ᩠ᨾᨱᩮᩣ ᩋᨵᨾ᩠ᨾᩥᨠᩮᩣ, ᨿᨲᩕ ᩉᩥ ᨶᩣᨾ ᨶᩦᨧᩮ ᩋᩣᩈᨶᩮ ᨶᩥᩈᩦᨴᩥᨲ᩠ᩅᩣ ᩏᨧ᩠ᨧᩮ ᩋᩣᩈᨶᩮ ᨶᩥᩈᩥᨶ᩠ᨶᩔ ᨾᨶ᩠ᨲᩴ ᩅᩤᨧᩮᩔᨲᩥ. ᩋᩉᨬ᩠ᨧᨾ᩠ᩉᩥ ᩋᨵᨾ᩠ᨾᩥᨠᩮᩣ, ᨿᩮᩣᩉᩴ ᩍᨲ᩠ᨳᩥᨿᩣ ᨠᩣᩁᨱᩣ ᩁᨬ᩠ᨬᩮᩣ ᩋᨾ᩠ᨻᩴ ᩋᩅᩉᩁᩣᨾᩥ. ᩈᨻ᩠ᨻᨾᩥᨴᩴ ᨧᩁᩥᨾᩴ ᨠᨲᨶ᩺’ᨲᩥ ᨲᨲ᩠ᨳᩮᩅ ᨸᩁᩥᨸᨲᩥ.
</Paragraph>

<Paragraph number="2048" type="verses" book="paci">
_‘ᩏᨽᩮᩣ ᩋᨲ᩠ᨳᩴ ᨶ ᨩᩣᨶᨶ᩠ᨲᩥ,_  
ᩏᨽᩮᩣ ᨵᨾ᩠ᨾᩴ ᨶ ᨸᩔᩁᩮ;_  
_ᨿᩮᩣ ᨧᩣᨿᩴ ᨾᨶ᩠ᨲᩴ ᩅᩤᨧᩮᨲᩥ,_  
_ᨿᩮᩣ ᨧᩣᨵᨾ᩠ᨾᩮᨶᨵᩦᨿᨲᩥ’._  

</Paragraph>

<Paragraph number="2049" type="verses" book="paci">
_‘ᩈᩣᩃᩦᨶᩴ ᩒᨴᨶᩮᩣ ᨽᩩᨲ᩠ᨲᩮᩣ,_  
_ᩈᩩᨧᩥᨾᩴᩈᩪᨸᩈᩮᨧᨶᩮᩣ;_  
_ᨲᩈ᩠ᨾᩣ ᨵᨾ᩠ᨾᩮ ᨶ ᩅᨲ᩠ᨲᩣᨾᩥ,_  
_ᨵᨾ᩠ᨾᩮᩣ ᩋᩁᩥᨿᩮᨽᩥ ᩅᨱ᩠ᨱᩥᨲᩮᩣ’._  

</Paragraph>

<Paragraph number="2050" type="verses" book="paci">
_‘ᨵᩥᩁᨲ᩠ᨳᩩ ᨲᩴ ᨵᨶᩃᩣᨽᩴ,_  
_ᨿᩈᩃᩣᨽᨬ᩠ᨧ ᨻᩕᩣᩉ᩠ᨾᨱ;_  
_ᨿᩣ ᩅᩩᨲ᩠ᨲᩥ ᩅᩥᨶᩥᨸᩣᨲᩮᨶ,_  
_ᩋᨵᨾ᩠ᨾᨧᩁᨱᩮᨶ ᩅᩤ._  

</Paragraph>

<Paragraph number="2051" type="verses" book="paci">
_ᨸᩁᩥᨻ᩠ᨻᨩ ᨾᩉᩣᨻᩕᩉ᩠ᨾᩮ,_  
_ᨸᨧᨶ᩠ᨲᨬ᩠ᨬᩮᨸᩥ ᨸᩣᨱᩥᨶᩮᩣ;_  
_ᨾᩣ ᨲ᩠ᩅᩴ ᩋᨵᨾ᩠ᨾᩮᩣ ᩋᩣᨧᩁᩥᨲᩮᩣ,_  
_ᩋᩈ᩠ᨾᩣ ᨠᩩᨾ᩠ᨽᨾᩥᩅᩤᨽᩥᨴᩤ’ᨲᩥ._  

</Paragraph>

<Paragraph number="2052" book="paci">
ᨲᨴᩤᨸᩥ ᨾᩮ, ᨽᩥᨠ᩠ᨡᩅᩮ, ᩋᨾᨶᩣᨸᩣ ᨶᩦᨧᩮ ᩋᩣᩈᨶᩮ ᨶᩥᩈᩦᨴᩥᨲ᩠ᩅᩣ ᩏᨧ᩠ᨧᩮ ᩋᩣᩈᨶᩮ ᨶᩥᩈᩥᨶ᩠ᨶᩔ ᨾᨶ᩠ᨲᩴ ᩅᩤᨧᩮᨲᩩᩴ, ᨠᩥᨾᩘᨣᩴ ᨸᨶ ᩑᨲᩁᩉᩥ ᨶ ᩋᨾᨶᩣᨸᩣ ᨽᩅᩥᩔᨲᩥ ᨶᩦᨧᩮ ᩋᩣᩈᨶᩮ ᨶᩥᩈᩦᨴᩥᨲ᩠ᩅᩣ ᩏᨧ᩠ᨧᩮ ᩋᩣᩈᨶᩮ ᨶᩥᩈᩥᨶ᩠ᨶᩔ ᨵᨾ᩠ᨾᩴ ᨴᩮᩈᩮᨲᩩᩴ. ᨶᩮᨲᩴ, ᨽᩥᨠ᩠ᨡᩅᩮ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ …ᨸᩮ…  ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᩮᨿ᩠ᨿᩣᨳ—
</Paragraph>

<Paragraph number="2053" book="paci">
<Emphasis>“ᨶ ᨶᩦᨧᩮ ᩋᩣᩈᨶᩮ ᨶᩥᩈᩦᨴᩥᨲ᩠ᩅᩣ ᩏᨧ᩠ᨧᩮ ᩋᩣᩈᨶᩮ ᨶᩥᩈᩥᨶ᩠ᨶᩔ ᩋᨣᩥᩃᩣᨶᩔ ᨵᨾ᩠ᨾᩴ ᨴᩮᩈᩮᩔᩣᨾᩦᨲᩥ ᩈᩥᨠ᩠ᨡᩣ ᨠᩁᨱᩦᨿᩣ”</Emphasis>ᨲᩥ. (*69*:<Emphasis>214</Emphasis>)
</Paragraph>

<Paragraph number="2054" book="paci">
ᨶ ᨶᩦᨧᩮ ᩋᩣᩈᨶᩮ ᨶᩥᩈᩦᨴᩥᨲ᩠ᩅᩣ ᩏᨧ᩠ᨧᩮ ᩋᩣᩈᨶᩮ ᨶᩥᩈᩥᨶ᩠ᨶᩔ ᩋᨣᩥᩃᩣᨶᩔ ᨵᨾ᩠ᨾᩮᩣ ᨴᩮᩈᩮᨲᨻ᩠ᨻᩮᩣ. ᨿᩮᩣ ᩋᨶᩣᨴᩁᩥᨿᩴ ᨸᨭᩥᨧ᩠ᨧ ᨶᩦᨧᩮ ᩋᩣᩈᨶᩮ ᨶᩥᩈᩦᨴᩥᨲ᩠ᩅᩣ ᩏᨧ᩠ᨧᩮ ᩋᩣᩈᨶᩮ ᨶᩥᩈᩥᨶ᩠ᨶᩔ ᩋᨣᩥᩃᩣᨶᩔ ᨵᨾ᩠ᨾᩴ ᨴᩮᩈᩮᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ.
</Paragraph>

<Paragraph number="2055" book="paci">
ᩋᨶᩣᨸᨲ᩠ᨲᩥ—  ᩋᩈᨬ᩠ᨧᩥᨧ᩠ᨧ …ᨸᩮ…  ᩋᩣᨴᩥᨠᨾ᩠ᨾᩥᨠᩔᩣᨲᩥ.

</Paragraph>
</Division>

<Paragraph number="2056" type="center" book="paci">
ᨶᩅᨾᩈᩥᨠ᩠ᨡᩣᨸᨴᩴ ᨶᩥᨭ᩠ᨮᩥᨲᩴ.
</Paragraph>