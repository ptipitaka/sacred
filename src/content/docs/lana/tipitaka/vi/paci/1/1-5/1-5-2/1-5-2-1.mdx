---
title: "1.5.2.1 ᨽᩪᨲᨣᩤᨾᩈᩥᨠ᩠ᨡᩣᨸᨴ"
tableOfContents: false
sidebar:
  order: 1
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="89" book="paci">

<Paragraph number="338" book="paci">
ᨲᩮᨶ ᩈᨾᨿᩮᨶ ᨻᩩᨴ᩠ᨵᩮᩤ ᨽᨣᩅᩤ ᩋᩣᩊᩅᩥᨿᩴ ᩅᩥᩉᩁᨲᩥ ᩋᨣ᩠ᨣᩤᩊᩅᩮ ᨧᩮᨲᩥᨿᩮ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᩣᩊᩅᨠᩣ ᨽᩥᨠ᩠ᨡᩪ ᨶᩅᨠᨾ᩠ᨾᩴ ᨠᩁᩮᩣᨶ᩠ᨲᩣ ᩁᩩᨠ᩠ᨡᩴ ᨨᩥᨶ᩠ᨴᨶ᩠ᨲᩥᨸᩥ ᨨᩮᨴᩤᨸᩮᨶ᩠ᨲᩥᨸᩥ. ᩋᨬ᩠ᨬᨲᩁᩮᩣᨸᩥ ᩋᩣᩊᩅᨠᩮᩣ ᨽᩥᨠ᩠ᨡᩩ ᩁᩩᨠ᩠ᨡᩴ ᨨᩥᨶ᩠ᨴᨲᩥ. ᨲᩈ᩠ᨾᩥᩴ ᩁᩩᨠ᩠ᨡᩮ ᩋᨵᩥᩅᨲ᩠ᨳᩣ ᨴᩮᩅᨲᩣ ᨲᩴ ᨽᩥᨠ᩠ᨡᩩᩴ ᩑᨲᨴᩅᩮᩤᨧ—  “ᨾᩣ, ᨽᨶ᩠ᨲᩮ, ᩋᨲ᩠ᨲᨶᩮᩣ ᨽᩅᨶᩴ ᨠᨲ᩠ᨲᩩᨠᩣᨾᩮᩣ ᨾᨿ᩠ᩉᩴ ᨽᩅᨶᩴ ᨨᩥᨶ᩠ᨴᩦ”ᨲᩥ. ᩈᩮᩣ ᨽᩥᨠ᩠ᨡᩩ ᩋᨶᩣᨴᩥᨿᨶ᩠ᨲᩮᩣ ᨨᩥᨶ᩠ᨴᩥᨿᩮᩅ, ᨲᩔᩣ ᨧ ᨴᩮᩅᨲᩣᨿ ᨴᩤᩁᨠᩔ ᨻᩣᩉᩩᩴ ᩋᩣᨠᩮᩣᨭᩮᩈᩥ. ᩋᨳ ᨡᩮᩣ ᨲᩔᩣ ᨴᩮᩅᨲᩣᨿ ᩑᨲᨴᩉᩮᩣᩈᩥ—  “ᨿᨶ᩠ᨶᩪᨶᩣᩉᩴ ᩍᨾᩴ ᨽᩥᨠ᩠ᨡᩩᩴ ᩍᨵᩮᩅ ᨩᩦᩅᩥᨲᩣ ᩅᩮᩤᩁᩮᩣᨸᩮᨿ᩠ᨿᨶ᩺”ᨲᩥ. ᩋᨳ ᨡᩮᩣ ᨲᩔᩣ ᨴᩮᩅᨲᩣᨿ ᩑᨲᨴᩉᩮᩣᩈᩥ—  “ᨶ ᨡᩮᩣ ᨾᩮᨲᩴ ᨸᨲᩥᩁᩪᨸᩴ ᨿᩣᩉᩴ ᩍᨾᩴ ᨽᩥᨠ᩠ᨡᩩᩴ ᩍᨵᩮᩅ ᨩᩦᩅᩥᨲᩣ ᩅᩮᩤᩁᩮᩣᨸᩮᨿ᩠ᨿᩴ. ᨿᨶ᩠ᨶᩪᨶᩣᩉᩴ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᨿ᩠ᨿᨶ᩺”ᨲᩥ. ᩋᨳ ᨡᩮᩣ ᩈᩣ ᨴᩮᩅᨲᩣ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥ; ᩏᨸᩈᩘᨠᨾᩥᨲ᩠ᩅᩣ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩥ. “ᩈᩣᨵᩩ ᩈᩣᨵᩩ, ᨴᩮᩅᨲᩮ. ᩈᩣᨵᩩ ᨡᩮᩣ ᨲ᩠ᩅᩴ, ᨴᩮᩅᨲᩮ, ᨲᩴ ᨽᩥᨠ᩠ᨡᩩᩴ ᨩᩦᩅᩥᨲᩣ ᨶ ᩅᩮᩤᩁᩮᩣᨸᩮᩈᩥ. ᩈᨧᨩ᩠ᨩ ᨲ᩠ᩅᩴ, ᨴᩮᩅᨲᩮ, ᨲᩴ ᨽᩥᨠ᩠ᨡᩩᩴ ᨩᩦᩅᩥᨲᩣ ᩅᩮᩤᩁᩮᩣᨸᩮᨿ᩠ᨿᩣᩈᩥ, ᨻᩉᩩᨬ᩠ᨧ ᨲ᩠ᩅᩴ, ᨴᩮᩅᨲᩮ, ᩋᨸᩩᨬ᩠ᨬᩴ ᨸᩈᩅᩮᨿ᩠ᨿᩣᩈᩥ. ᨣᨧ᩠ᨨ ᨲ᩠ᩅᩴ, ᨴᩮᩅᨲᩮ, ᩋᨾᩩᨠᩈ᩠ᨾᩥᩴ ᩒᨠᩣᩈᩮ ᩁᩩᨠ᩠ᨡᩮᩣ ᩅᩥᩅᩥᨲ᩠ᨲᩮᩣ ᨲᩈ᩠ᨾᩥᩴ ᩏᨸᨣᨧ᩠ᨨᩣ”ᨲᩥ. ᨾᨶᩩᩔᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᩈᨾᨱᩣ ᩈᨠ᩠ᨿᨸᩩᨲ᩠ᨲᩥᨿᩣ ᩁᩩᨠ᩠ᨡᩴ ᨨᩥᨶ᩠ᨴᩥᩔᨶ᩠ᨲᩥᨸᩥ ᨨᩮᨴᩤᨸᩮᩔᨶ᩠ᨲᩥᨸᩥ ᩑᨠᩥᨶ᩠ᨴᩕᩥᨿᩴ ᩈᨾᨱᩣ ᩈᨠ᩠ᨿᨸᩩᨲ᩠ᨲᩥᨿᩣ ᨩᩦᩅᩴ ᩅᩥᩉᩮᨮᩮᨶ᩠ᨲᩦ”ᨲᩥ.
</Paragraph>

<Paragraph number="339" book="paci">
ᩋᩔᩮᩣᩈᩩᩴ ᨡᩮᩣ ᨽᩥᨠ᩠ᨡᩪ ᨲᩮᩈᩴ ᨾᨶᩩᩔᩣᨶᩴ ᩏᨩ᩠ᨫᩣᨿᨶ᩠ᨲᩣᨶᩴ ᨡᩥᨿ᩠ᨿᨶ᩠ᨲᩣᨶᩴ ᩅᩥᨸᩣᨧᩮᨶ᩠ᨲᩣᨶᩴ. ᨿᩮ ᨲᩮ ᨽᩥᨠ᩠ᨡᩪ ᩋᨸ᩠ᨸᩥᨧ᩠ᨨᩣ …ᨸᩮ…  ᨲᩮ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᩋᩣᩊᩅᨠᩣ ᨽᩥᨠ᩠ᨡᩪ ᩁᩩᨠ᩠ᨡᩴ ᨨᩥᨶ᩠ᨴᩥᩔᨶ᩠ᨲᩥᨸᩥ ᨨᩮᨴᩤᨸᩮᩔᨶ᩠ᨲᩥᨸᩦ”ᨲᩥ …ᨸᩮ…  “ᩈᨧ᩠ᨧᩴ ᨠᩥᩁ ᨲᩩᨾ᩠ᩉᩮ, ᨽᩥᨠ᩠ᨡᩅᩮ, ᩁᩩᨠ᩠ᨡᩴ ᨨᩥᨶ᩠ᨴᨳᩣᨸᩥ ᨨᩮᨴᩤᨸᩮᨳᩣᨸᩦ”ᨲᩥ? “ᩈᨧ᩠ᨧᩴ, ᨽᨣᩅᩤ”ᨲᩥ. ᩅᩥᨣᩁᩉᩥ ᨻᩩᨴ᩠ᨵᩮᩤ ᨽᨣᩅᩤ …ᨸᩮ…  ᨠᨳᨬ᩠ᩉᩥ ᨶᩣᨾ ᨲᩩᨾ᩠ᩉᩮ, ᨾᩮᩣᨥᨸᩩᩁᩥᩈᩣ, ᩁᩩᨠ᩠ᨡᩴ ᨨᩥᨶ᩠ᨴᩥᩔᨳᩣᨸᩥ, ᨨᩮᨴᩤᨸᩮᩔᨳᩣᨸᩥ. ᨩᩦᩅᩈᨬ᩠ᨬᩥᨶᩮᩣ ᩉᩥ, ᨾᩮᩣᨥᨸᩩᩁᩥᩈᩣ, ᨾᨶᩩᩔᩣ ᩁᩩᨠ᩠ᨡᩈ᩠ᨾᩥᩴ. ᨶᩮᨲᩴ, ᨾᩮᩣᨥᨸᩩᩁᩥᩈᩣ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ …ᨸᩮ…  ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᩮᨿ᩠ᨿᩣᨳ—
</Paragraph>

</Division>
<Division number="90" book="paci">

<Paragraph number="340" book="paci">
<Emphasis>“ᨽᩪᨲᨣᩤᨾᨸᩣᨲᨻ᩠ᨿᨲᩣᨿ ᨸᩣᨧᩥᨲ᩠ᨲᩥᨿᨶ᩺”</Emphasis>ᨲᩥ. (*11*:<Emphasis>60</Emphasis>)
</Paragraph>

</Division>
<Division number="91" book="paci">

<Paragraph number="341" book="paci">
<Emphasis>ᨽᩪᨲᨣᩤᨾᩮᩣ</Emphasis> ᨶᩣᨾ ᨸᨬ᩠ᨧ ᨻᩦᨩᨩᩣᨲᩣᨶᩥ—  ᨾᩪᩃᨻᩦᨩᩴ, ᨡᨶ᩠ᨵᨻᩦᨩᩴ, ᨹᩊᩩᨻᩦᨩᩴ, ᩋᨣ᩠ᨣᨻᩦᨩᩴ, ᨻᩦᨩᨻᩦᨩᨾᩮᩅ ᨸᨬ᩠ᨧᨾᩴ.
</Paragraph>

<Paragraph number="342" book="paci">
<Emphasis>ᨾᩪᩃᨻᩦᨩᩴ</Emphasis> ᨶᩣᨾ—  ᩉᩃᩥᨴ᩠ᨴᩥ, ᩈᩥᩘᨣᩥᩅᩮᩁᩴ, ᩅᨧᩣ, ᩅᨧᨲ᩠ᨲᩴ, ᩋᨲᩥᩅᩥᩈᩣ, ᨠᨭᩩᨠᩁᩮᩣᩉᩥᨱᩦ, ᩏᩈᩦᩁᩴ, ᨽᨴ᩠ᨴᨾᩩᨲ᩠ᨲᨠᩴ, ᨿᩣᨶᩥ ᩅᩤ ᨸᨶᨬ᩠ᨬᩣᨶᩥᨸᩥ ᩋᨲ᩠ᨳᩥ ᨾᩪᩃᩮ ᨩᩣᨿᨶ᩠ᨲᩥ, ᨾᩪᩃᩮ ᩈᨬ᩠ᨩᩣᨿᨶ᩠ᨲᩥ, ᩑᨲᩴ ᨾᩪᩃᨻᩦᨩᩴ ᨶᩣᨾ.
</Paragraph>

<Paragraph number="343" book="paci">
<Emphasis>ᨡᨶ᩠ᨵᨻᩦᨩᩴ</Emphasis> ᨶᩣᨾ—  ᩋᩔᨲ᩠ᨳᩮᩣ, ᨶᩥᨣᩕᩮᩤᨵᩮᩤ, ᨸᩥᩃᨠ᩠ᨡᩮᩣ, ᩏᨴᩩᨾ᩠ᨻᩁᩮᩣ, ᨠᨧ᩠ᨨᨠᩮᩣ, ᨠᨸᩥᨲ᩠ᨳᨶᩮᩣ, ᨿᩣᨶᩥ ᩅᩤ ᨸᨶᨬ᩠ᨬᩣᨶᩥᨸᩥ ᩋᨲ᩠ᨳᩥ ᨡᨶ᩠ᨵᩮ ᨩᩣᨿᨶ᩠ᨲᩥ, ᨡᨶ᩠ᨵᩮ ᩈᨬ᩠ᨩᩣᨿᨶ᩠ᨲᩥ, ᩑᨲᩴ ᨡᨶ᩠ᨵᨻᩦᨩᩴ ᨶᩣᨾ.
</Paragraph>

<Paragraph number="344" book="paci">
<Emphasis>ᨹᩊᩩᨻᩦᨩᩴ</Emphasis> ᨶᩣᨾ—  ᩏᨧ᩠ᨨᩩ, ᩅᩮᩊᩩ, ᨶᩊᩮᩣ, ᨿᩣᨶᩥ ᩅᩤ ᨸᨶᨬ᩠ᨬᩣᨶᩥᨸᩥ ᩋᨲ᩠ᨳᩥ ᨸᨻ᩠ᨻᩮ ᨩᩣᨿᨶ᩠ᨲᩥ, ᨸᨻ᩠ᨻᩮ ᩈᨬ᩠ᨩᩣᨿᨶ᩠ᨲᩥ, ᩑᨲᩴ ᨹᩊᩩᨻᩦᨩᩴ ᨶᩣᨾ.
</Paragraph>

<Paragraph number="345" book="paci">
<Emphasis>ᩋᨣ᩠ᨣᨻᩦᨩᩴ</Emphasis> ᨶᩣᨾ—  ᩋᨩ᩠ᨩᩩᨠᩴ, ᨹᨱᩥᨩ᩠ᨩᨠᩴ, ᩉᩥᩁᩥᩅᩮᩁᩴ, ᨿᩣᨶᩥ ᩅᩤ ᨸᨶᨬ᩠ᨬᩣᨶᩥᨸᩥ ᩋᨲ᩠ᨳᩥ ᩋᨣ᩠ᨣᩮ ᨩᩣᨿᨶ᩠ᨲᩥ, ᩋᨣ᩠ᨣᩮ ᩈᨬ᩠ᨩᩣᨿᨶ᩠ᨲᩥ, ᩑᨲᩴ ᩋᨣ᩠ᨣᨻᩦᨩᩴ ᨶᩣᨾ.
</Paragraph>

<Paragraph number="346" book="paci">
<Emphasis>ᨻᩦᨩᨻᩦᨩᩴ</Emphasis> ᨶᩣᨾ—  ᨸᩩᨻ᩠ᨻᨱ᩠ᨱᩴ, ᩋᨸᩁᨱ᩠ᨱᩴ, ᨿᩣᨶᩥ ᩅᩤ ᨸᨶᨬ᩠ᨬᩣᨶᩥᨸᩥ ᩋᨲ᩠ᨳᩥ ᨻᩦᨩᩮ ᨩᩣᨿᨶ᩠ᨲᩥ, ᨻᩦᨩᩮ ᩈᨬ᩠ᨩᩣᨿᨶ᩠ᨲᩥ, ᩑᨲᩴ ᨻᩦᨩᨻᩦᨩᩴ ᨶᩣᨾ.
</Paragraph>

</Division>
<Division number="92" book="paci">

<Paragraph number="347" book="paci">
ᨻᩦᨩᩮ ᨻᩦᨩᩈᨬ᩠ᨬᩦ ᨨᩥᨶ᩠ᨴᨲᩥ ᩅᩤ ᨨᩮᨴᩤᨸᩮᨲᩥ ᩅᩤ, ᨽᩥᨶ᩠ᨴᨲᩥ ᩅᩤ ᨽᩮᨴᩤᨸᩮᨲᩥ ᩅᩤ, ᨸᨧᨲᩥ ᩅᩤ ᨸᨧᩣᨸᩮᨲᩥ ᩅᩤ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ. ᨻᩦᨩᩮ ᩅᩮᨾᨲᩥᨠᩮᩣ ᨨᩥᨶ᩠ᨴᨲᩥ ᩅᩤ ᨨᩮᨴᩤᨸᩮᨲᩥ ᩅᩤ, ᨽᩥᨶ᩠ᨴᨲᩥ ᩅᩤ ᨽᩮᨴᩤᨸᩮᨲᩥ ᩅᩤ, ᨸᨧᨲᩥ ᩅᩤ ᨸᨧᩣᨸᩮᨲᩥ ᩅᩤ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨻᩦᨩᩮ ᩋᨻᩦᨩᩈᨬ᩠ᨬᩦ ᨨᩥᨶ᩠ᨴᨲᩥ ᩅᩤ ᨨᩮᨴᩤᨸᩮᨲᩥ ᩅᩤ, ᨽᩥᨶ᩠ᨴᨲᩥ ᩅᩤ ᨽᩮᨴᩤᨸᩮᨲᩥ ᩅᩤ, ᨸᨧᨲᩥ ᩅᩤ ᨸᨧᩣᨸᩮᨲᩥ ᩅᩤ, ᩋᨶᩣᨸᨲ᩠ᨲᩥ. ᩋᨻᩦᨩᩮ ᨻᩦᨩᩈᨬ᩠ᨬᩦ ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨻᩦᨩᩮ ᩅᩮᨾᨲᩥᨠᩮᩣ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨻᩦᨩᩮ ᩋᨻᩦᨩᩈᨬ᩠ᨬᩦ, ᩋᨶᩣᨸᨲ᩠ᨲᩥ.
</Paragraph>

</Division>
<Division number="93" book="paci">

<Paragraph number="348" book="paci">
ᩋᨶᩣᨸᨲ᩠ᨲᩥ—  “ᩍᨾᩴ ᨩᩣᨶ, ᩍᨾᩴ ᨴᩮᩉᩥ, ᩍᨾᩴ ᩋᩣᩉᩁ, ᩍᨾᩥᨶᩣ ᩋᨲ᩠ᨳᩮᩣ, ᩍᨾᩴ ᨠᨸ᩠ᨸᩥᨿᩴ ᨠᩁᩮᩣᩉᩦ”ᨲᩥ ᨽᨱᨲᩥ, ᩋᩈᨬ᩠ᨧᩥᨧ᩠ᨧ, ᩋᩔᨲᩥᨿᩣ, ᩋᨩᩣᨶᨶ᩠ᨲᩔ, ᩏᨾ᩠ᨾᨲ᩠ᨲᨠᩔ, ᩋᩣᨴᩥᨠᨾ᩠ᨾᩥᨠᩔᩣᨲᩥ.

</Paragraph>
</Division>

<Paragraph number="349" type="center" book="paci">
ᨽᩪᨲᨣᩤᨾᩈᩥᨠ᩠ᨡᩣᨸᨴᩴ ᨶᩥᨭ᩠ᨮᩥᨲᩴ ᨸᨮᨾᩴ.
</Paragraph>