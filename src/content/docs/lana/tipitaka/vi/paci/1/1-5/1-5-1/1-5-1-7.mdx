---
title: "1.5.1.7 ᨵᨾ᩠ᨾᨴᩮᩈᨶᩣᩈᩥᨠ᩠ᨡᩣᨸᨴ"
tableOfContents: false
sidebar:
  order: 8
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="60" book="paci">

<Paragraph number="197" book="paci">
ᨲᩮᨶ ᩈᨾᨿᩮᨶ ᨻᩩᨴ᩠ᨵᩮᩤ ᨽᨣᩅᩤ ᩈᩣᩅᨲ᩠ᨳᩥᨿᩴ ᩅᩥᩉᩁᨲᩥ ᨩᩮᨲᩅᨶᩮ ᩋᨶᩣᨳᨸᩥᨱ᩠ᨯᩥᨠᩔ ᩋᩣᩁᩣᨾᩮ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᩣᨿᩈ᩠ᨾᩣ ᩏᨴᩤᨿᩦ ᩈᩣᩅᨲ᩠ᨳᩥᨿᩴ ᨠᩩᩃᩪᨸᨠᩮᩣ ᩉᩮᩣᨲᩥ, ᨻᩉᩩᨠᩣᨶᩥ ᨠᩩᩃᩣᨶᩥ ᩏᨸᩈᩘᨠᨾᨲᩥ. ᩋᨳ ᨡᩮᩣ ᩋᩣᨿᩈ᩠ᨾᩣ ᩏᨴᩤᨿᩦ ᨸᩩᨻ᩠ᨻᨱ᩠ᩉᩈᨾᨿᩴ ᨶᩥᩅᩤᩈᩮᨲ᩠ᩅᩣ ᨸᨲ᩠ᨲᨧᩦᩅᩁᨾᩣᨴᩤᨿ ᨿᩮᨶ ᩋᨬ᩠ᨬᨲᩁᩴ ᨠᩩᩃᩴ ᨲᩮᨶᩩᨸᩈᩘᨠᨾᩥ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨥᩁᨱᩦ ᨶᩥᩅᩮᩈᨶᨴ᩠ᩅᩤᩁᩮ ᨶᩥᩈᩥᨶ᩠ᨶᩣ ᩉᩮᩣᨲᩥ, ᨥᩁᩈᩩᨱ᩠ᩉᩣ ᩋᩣᩅᩈᨳᨴ᩠ᩅᩤᩁᩮ ᨶᩥᩈᩥᨶ᩠ᨶᩣ ᩉᩮᩣᨲᩥ. ᩋᨳ ᨡᩮᩣ ᩋᩣᨿᩈ᩠ᨾᩣ ᩏᨴᩤᨿᩦ ᨿᩮᨶ ᨥᩁᨱᩦ ᨲᩮᨶᩩᨸᩈᩘᨠᨾᩥ; ᩏᨸᩈᩘᨠᨾᩥᨲ᩠ᩅᩣ ᨥᩁᨱᩥᨿᩣ ᩏᨸᨠᨱ᩠ᨱᨠᩮ ᨵᨾ᩠ᨾᩴ ᨴᩮᩈᩮᩈᩥ. ᩋᨳ ᨡᩮᩣ ᨥᩁᩈᩩᨱ᩠ᩉᩣᨿ ᩑᨲᨴᩉᩮᩣᩈᩥ—  “ᨠᩥᩴ ᨶᩩ ᨡᩮᩣ ᩈᩮᩣ ᩈᨾᨱᩮᩣ ᩈᩔᩩᨿᩣ ᨩᩣᩁᩮᩣ ᩏᨴᩤᩉᩩ ᩒᨽᩣᩈᨲᩦ”ᨲᩥ?
</Paragraph>

<Paragraph number="198" book="paci">
ᩋᨳ ᨡᩮᩣ ᩋᩣᨿᩈ᩠ᨾᩣ ᩏᨴᩤᨿᩦ ᨥᩁᨱᩥᨿᩣ ᩏᨸᨠᨱ᩠ᨱᨠᩮ ᨵᨾ᩠ᨾᩴ ᨴᩮᩈᩮᨲ᩠ᩅᩣ ᨿᩮᨶ ᨥᩁᩈᩩᨱ᩠ᩉᩣ ᨲᩮᨶᩩᨸᩈᩘᨠᨾᩥ; ᩏᨸᩈᩘᨠᨾᩥᨲ᩠ᩅᩣ ᨥᩁᩈᩩᨱ᩠ᩉᩣᨿ ᩏᨸᨠᨱ᩠ᨱᨠᩮ ᨵᨾ᩠ᨾᩴ ᨴᩮᩈᩮᩈᩥ. ᩋᨳ ᨡᩮᩣ ᨥᩁᨱᩥᨿᩣ ᩑᨲᨴᩉᩮᩣᩈᩥ—  “ᨠᩥᩴ ᨶᩩ ᨡᩮᩣ ᩈᩮᩣ ᩈᨾᨱᩮᩣ ᨥᩁᩈᩩᨱ᩠ᩉᩣᨿ ᨩᩣᩁᩮᩣ ᩏᨴᩤᩉᩩ ᩒᨽᩣᩈᨲᩦ”ᨲᩥ? ᩋᨳ ᨡᩮᩣ ᩋᩣᨿᩈ᩠ᨾᩣ ᩏᨴᩤᨿᩦ ᨥᩁᩈᩩᨱ᩠ᩉᩣᨿ ᩏᨸᨠᨱ᩠ᨱᨠᩮ ᨵᨾ᩠ᨾᩴ ᨴᩮᩈᩮᨲ᩠ᩅᩣ ᨸᨠ᩠ᨠᩣᨾᩥ. ᩋᨳ ᨡᩮᩣ ᨥᩁᨱᩦ ᨥᩁᩈᩩᨱ᩠ᩉᩴ ᩑᨲᨴᩅᩮᩤᨧ—  “ᩉᩮ ᨩᩮ, ᨠᩥᩴ ᨲᩮ ᩑᩈᩮᩣ ᩈᨾᨱᩮᩣ ᩋᩅᩮᩤᨧᩣ”ᨲᩥ? “ᨵᨾ᩠ᨾᩴ ᨾᩮ, ᩋᨿ᩠ᨿᩮ, ᨴᩮᩈᩮᩈᩥ”. “ᩋᨿ᩠ᨿᩣᨿ ᨸᨶ ᨠᩥᩴ ᩋᩅᩮᩤᨧᩣ”ᨲᩥ? “ᨾᨿ᩠ᩉᨾ᩠ᨸᩥ ᨵᨾ᩠ᨾᩴ ᨴᩮᩈᩮᩈᩦ”ᨲᩥ. ᨲᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᩋᨿ᩠ᨿᩮᩣ ᩏᨴᩤᨿᩦ ᩏᨸᨠᨱ᩠ᨱᨠᩮ ᨵᨾ᩠ᨾᩴ ᨴᩮᩈᩮᩔᨲᩥ. ᨶᨶᩩ ᨶᩣᨾ ᩅᩥᩔᨭ᩠ᨮᩮᨶ ᩅᩥᩅᨭᩮᨶ ᨵᨾ᩠ᨾᩮᩣ ᨴᩮᩈᩮᨲᨻ᩠ᨻᩮᩣ”ᨲᩥ?
</Paragraph>

<Paragraph number="199" book="paci">
ᩋᩔᩮᩣᩈᩩᩴ ᨡᩮᩣ ᨽᩥᨠ᩠ᨡᩪ ᨲᩣᩈᩴ ᩍᨲ᩠ᨳᩦᨶᩴ ᩏᨩ᩠ᨫᩣᨿᨶ᩠ᨲᩦᨶᩴ ᨡᩥᨿ᩠ᨿᨶ᩠ᨲᩦᨶᩴ ᩅᩥᨸᩣᨧᩮᨶ᩠ᨲᩦᨶᩴ. ᨿᩮ ᨲᩮ ᨽᩥᨠ᩠ᨡᩪ ᩋᨸ᩠ᨸᩥᨧ᩠ᨨᩣ …ᨸᩮ…  ᨲᩮ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᩋᩣᨿᩈ᩠ᨾᩣ ᩏᨴᩤᨿᩦ ᨾᩣᨲᩩᨣᩤᨾᩔ ᨵᨾ᩠ᨾᩴ ᨴᩮᩈᩮᩔᨲᩦ”ᨲᩥ.
</Paragraph>

<Paragraph number="200" book="paci">
ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᩋᩣᨿᩈ᩠ᨾᨶ᩠ᨲᩴ ᩏᨴᩤᨿᩥᩴ ᩋᨶᩮᨠᨸᩁᩥᨿᩣᨿᩮᨶ ᩅᩥᨣᩁᩉᩥᨲ᩠ᩅᩣ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ …ᨸᩮ…  “ᩈᨧ᩠ᨧᩴ ᨠᩥᩁ ᨲ᩠ᩅᩴ, ᩏᨴᩤᨿᩥ, ᨾᩣᨲᩩᨣᩤᨾᩔ ᨵᨾ᩠ᨾᩴ ᨴᩮᩈᩮᩈᩦ”ᨲᩥ? “ᩈᨧ᩠ᨧᩴ, ᨽᨣᩅᩤ”ᨲᩥ. ᩅᩥᨣᩁᩉᩥ ᨻᩩᨴ᩠ᨵᩮᩤ ᨽᨣᩅᩤ …ᨸᩮ…  ᨠᨳᨬ᩠ᩉᩥ ᨶᩣᨾ ᨲ᩠ᩅᩴ, ᨾᩮᩣᨥᨸᩩᩁᩥᩈ, ᨾᩣᨲᩩᨣᩤᨾᩔ ᨵᨾ᩠ᨾᩴ ᨴᩮᩈᩮᩔᩈᩥ. ᨶᩮᨲᩴ ᨾᩮᩣᨥᨸᩩᩁᩥᩈ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ …ᨸᩮ…  ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᩮᨿ᩠ᨿᩣᨳ—
</Paragraph>

<Paragraph number="201" book="paci">
<Emphasis>“ᨿᩮᩣ ᨸᨶ ᨽᩥᨠ᩠ᨡᩩ ᨾᩣᨲᩩᨣᩤᨾᩔ ᨵᨾ᩠ᨾᩴ ᨴᩮᩈᩮᨿ᩠ᨿ ᨸᩣᨧᩥᨲ᩠ᨲᩥᨿᨶ᩺”</Emphasis>ᨲᩥ.
</Paragraph>

<Paragraph number="202" book="paci">
ᩑᩅᨬ᩠ᨧᩥᨴᩴ ᨽᨣᩅᨲᩣ ᨽᩥᨠ᩠ᨡᩪᨶᩴ ᩈᩥᨠ᩠ᨡᩣᨸᨴᩴ ᨸᨬ᩠ᨬᨲ᩠ᨲᩴ ᩉᩮᩣᨲᩥ.
</Paragraph>

</Division>
<Division number="61" book="paci">

<Paragraph number="203" book="paci">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩏᨸᩣᩈᩥᨠᩣ ᨽᩥᨠ᩠ᨡᩪ ᨸᩔᩥᨲ᩠ᩅᩣ ᩑᨲᨴᩅᩮᩤᨧᩩᩴ—  “ᩍᩘᨥᩣᨿ᩠ᨿᩣ, ᨵᨾ᩠ᨾᩴ ᨴᩮᩈᩮᨳᩣ”ᨲᩥ. “ᨶ, ᨽᨣᩥᨶᩦ, ᨠᨸ᩠ᨸᨲᩥ ᨾᩣᨲᩩᨣᩤᨾᩔ ᨵᨾ᩠ᨾᩴ ᨴᩮᩈᩮᨲᩩᨶ᩺”ᨲᩥ. “ᩍᩘᨥᩣᨿ᩠ᨿᩣ, ᨨᨸ᩠ᨸᨬ᩠ᨧᩅᩤᨧᩣᩉᩥ ᨵᨾ᩠ᨾᩴ ᨴᩮᩈᩮᨳ, ᩈᨠ᩠ᨠᩣ ᩑᨲ᩠ᨲᨠᩮᨶᨸᩥ ᨵᨾ᩠ᨾᩮᩣ ᩋᨬ᩠ᨬᩣᨲᩩᨶ᩺”ᨲᩥ. “ᨶ, ᨽᨣᩥᨶᩦ, ᨠᨸ᩠ᨸᨲᩥ ᨾᩣᨲᩩᨣᩤᨾᩔ ᨵᨾ᩠ᨾᩴ ᨴᩮᩈᩮᨲᩩᨶ᩺”ᨲᩥ. ᨠᩩᨠ᩠ᨠᩩᨧ᩠ᨧᩣᨿᨶ᩠ᨲᩣ ᨶ ᨴᩮᩈᩮᩈᩩᩴ. ᩏᨸᩣᩈᩥᨠᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ, ᩋᨿ᩠ᨿᩣ, ᩋᨾ᩠ᩉᩮᩉᩥ ᨿᩣᨧᩦᨿᨾᩣᨶᩣ ᨵᨾ᩠ᨾᩴ ᨶ ᨴᩮᩈᩮᩔᨶ᩠ᨲᩦ”ᨲᩥ.
</Paragraph>

<Paragraph number="204" book="paci">
ᩋᩔᩮᩣᩈᩩᩴ ᨡᩮᩣ ᨽᩥᨠ᩠ᨡᩪ ᨲᩣᩈᩴ ᩏᨸᩣᩈᩥᨠᩣᨶᩴ ᩏᨩ᩠ᨫᩣᨿᨶ᩠ᨲᩦᨶᩴ ᨡᩥᨿ᩠ᨿᨶ᩠ᨲᩦᨶᩴ ᩅᩥᨸᩣᨧᩮᨶ᩠ᨲᩦᨶᩴ. ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. ᩋᨳ ᨡᩮᩣ ᨽᨣᩅᩤ ᩑᨲᩈ᩠ᨾᩥᩴ ᨶᩥᨴᩤᨶᩮ ᩑᨲᩈ᩠ᨾᩥᩴ ᨸᨠᩁᨱᩮ ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨾᩣᨲᩩᨣᩤᨾᩔ ᨨᨸ᩠ᨸᨬ᩠ᨧᩅᩤᨧᩣᩉᩥ ᨵᨾ᩠ᨾᩴ ᨴᩮᩈᩮᨲᩩᩴ. ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᩮᨿ᩠ᨿᩣᨳ—
</Paragraph>

<Paragraph number="205" book="paci">
<Emphasis>“ᨿᩮᩣ ᨸᨶ ᨽᩥᨠ᩠ᨡᩪ ᨾᩣᨲᩩᨣᩤᨾᩔ ᩏᨲ᩠ᨲᩁᩥᨨᨸ᩠ᨸᨬ᩠ᨧᩅᩤᨧᩣᩉᩥ ᨵᨾ᩠ᨾᩴ ᨴᩮᩈᩮᨿ᩠ᨿ, ᨸᩣᨧᩥᨲ᩠ᨲᩥᨿᨶ᩺”</Emphasis>ᨲᩥ.
</Paragraph>

<Paragraph number="206" book="paci">
ᩑᩅᨬ᩠ᨧᩥᨴᩴ ᨽᨣᩅᨲᩣ ᨽᩥᨠ᩠ᨡᩪᨶᩴ ᩈᩥᨠ᩠ᨡᩣᨸᨴᩴ ᨸᨬ᩠ᨬᨲ᩠ᨲᩴ ᩉᩮᩣᨲᩥ.
</Paragraph>

</Division>
<Division number="62" book="paci">

<Paragraph number="207" book="paci">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ—  “ᨽᨣᩅᨲᩣ ᩋᨶᩩᨬ᩠ᨬᩣᨲᩴ ᨾᩣᨲᩩᨣᩤᨾᩔ ᨨᨸ᩠ᨸᨬ᩠ᨧᩅᩤᨧᩣᩉᩥ ᨵᨾ᩠ᨾᩴ ᨴᩮᩈᩮᨲᩩᨶ᩺”ᨲᩥ ᨲᩮ ᩋᩅᩥᨬ᩠ᨬᩩᩴ ᨸᩩᩁᩥᩈᩅᩥᨣ᩠ᨣᩉᩴ ᩏᨸᨶᩥᩈᩦᨴᩤᨸᩮᨲ᩠ᩅᩣ ᨾᩣᨲᩩᨣᩤᨾᩔ ᩏᨲ᩠ᨲᩁᩥᨨᨸ᩠ᨸᨬ᩠ᨧᩅᩤᨧᩣᩉᩥ ᨵᨾ᩠ᨾᩴ ᨴᩮᩈᩮᨶ᩠ᨲᩥ. ᨿᩮ ᨲᩮ ᨽᩥᨠ᩠ᨡᩪ ᩋᨸ᩠ᨸᩥᨧ᩠ᨨᩣ …ᨸᩮ…  ᨲᩮ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᩋᩅᩥᨬ᩠ᨬᩩᩴ ᨸᩩᩁᩥᩈᩅᩥᨣ᩠ᨣᩉᩴ ᩏᨸᨶᩥᩈᩦᨴᩤᨸᩮᨲ᩠ᩅᩣ ᨾᩣᨲᩩᨣᩤᨾᩔ ᩏᨲ᩠ᨲᩁᩥᨨᨸ᩠ᨸᨬ᩠ᨧᩅᩤᨧᩣᩉᩥ ᨵᨾ᩠ᨾᩴ ᨴᩮᩈᩮᩔᨶ᩠ᨲᩦ”ᨲᩥ.
</Paragraph>

<Paragraph number="208" book="paci">
ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᨨᨻ᩠ᨻᨣ᩠ᨣᩥᨿᩮ ᨽᩥᨠ᩠ᨡᩪ ᩋᨶᩮᨠᨸᩁᩥᨿᩣᨿᩮᨶ ᩅᩥᨣᩁᩉᩥᨲ᩠ᩅᩣ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ …ᨸᩮ…  “ᩈᨧ᩠ᨧᩴ ᨠᩥᩁ ᨲᩩᨾ᩠ᩉᩮ, ᨽᩥᨠ᩠ᨡᩅᩮ, ᩋᩅᩥᨬ᩠ᨬᩩᩴ ᨸᩩᩁᩥᩈᩅᩥᨣ᩠ᨣᩉᩴ ᩏᨸᨶᩥᩈᩦᨴᩤᨸᩮᨲ᩠ᩅᩣ ᨾᩣᨲᩩᨣᩤᨾᩔ ᩏᨲ᩠ᨲᩁᩥᨨᨸ᩠ᨸᨬ᩠ᨧᩅᩤᨧᩣᩉᩥ ᨵᨾ᩠ᨾᩴ ᨴᩮᩈᩮᨳᩣ”ᨲᩥ? “ᩈᨧ᩠ᨧᩴ, ᨽᨣᩅᩤ”ᨲᩥ. ᩅᩥᨣᩁᩉᩥ ᨻᩩᨴ᩠ᨵᩮᩤ ᨽᨣᩅᩤ …ᨸᩮ…  ᨠᨳᨬ᩠ᩉᩥ ᨶᩣᨾ ᨲᩩᨾ᩠ᩉᩮ, ᨾᩮᩣᨥᨸᩩᩁᩥᩈᩣ, ᩋᩅᩥᨬ᩠ᨬᩩᩴ ᨸᩩᩁᩥᩈᩅᩥᨣ᩠ᨣᩉᩴ ᩏᨸᨶᩥᩈᩦᨴᩤᨸᩮᨲ᩠ᩅᩣ ᨾᩣᨲᩩᨣᩤᨾᩔ ᩏᨲ᩠ᨲᩁᩥᨨᨸ᩠ᨸᨬ᩠ᨧᩅᩤᨧᩣᩉᩥ ᨵᨾ᩠ᨾᩴ ᨴᩮᩈᩮᩔᨳ. ᨶᩮᨲᩴ, ᨾᩮᩣᨥᨸᩩᩁᩥᩈᩣ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ …ᨸᩮ…  ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᩮᨿ᩠ᨿᩣᨳ—
</Paragraph>

</Division>
<Division number="63" book="paci">

<Paragraph number="209" book="paci">
<Emphasis>“ᨿᩮᩣ ᨸᨶ ᨽᩥᨠ᩠ᨡᩩ ᨾᩣᨲᩩᨣᩤᨾᩔ ᩏᨲ᩠ᨲᩁᩥᨨᨸ᩠ᨸᨬ᩠ᨧᩅᩤᨧᩣᩉᩥ ᨵᨾ᩠ᨾᩴ ᨴᩮᩈᩮᨿ᩠ᨿ, ᩋᨬ᩠ᨬᨲᩕ ᩅᩥᨬ᩠ᨬᩩᨶᩣ ᨸᩩᩁᩥᩈᩅᩥᨣ᩠ᨣᩉᩮᨶ, ᨸᩣᨧᩥᨲ᩠ᨲᩥᨿᨶ᩺”</Emphasis>ᨲᩥ. (*7*:<Emphasis>56</Emphasis>)
</Paragraph>

</Division>
<Division number="64" book="paci">

<Paragraph number="210" book="paci">
<Emphasis>ᨿᩮᩣ ᨸᨶᩣ</Emphasis>ᨲᩥ ᨿᩮᩣ ᨿᩣᨴᩥᩈᩮᩣ …ᨸᩮ…  <Emphasis>ᨽᩥᨠ᩠ᨡᩪ</Emphasis>ᨲᩥ …ᨸᩮ…  ᩋᨿᩴ ᩍᨾᩈ᩠ᨾᩥᩴ ᩋᨲ᩠ᨳᩮ ᩋᨵᩥᨸ᩠ᨸᩮᨲᩮᩣ ᨽᩥᨠ᩠ᨡᩪᨲᩥ.
</Paragraph>

<Paragraph number="211" book="paci">
<Emphasis>ᨾᩣᨲᩩᨣᩤᨾᩮᩣ</Emphasis> ᨶᩣᨾ ᨾᨶᩩᩔᩥᨲ᩠ᨳᩦ; ᨶ ᨿᨠ᩠ᨡᩦ ᨶ ᨸᩮᨲᩦ ᨶ ᨲᩥᩁᨧ᩠ᨨᩣᨶᨣᨲᩣ; ᩅᩥᨬ᩠ᨬᩪ, ᨸᨭᩥᨻᩃᩣ ᩈᩩᨽᩣᩈᩥᨲᨴᩩᨻ᩠ᨽᩣᩈᩥᨲᩴ ᨴᩩᨭ᩠ᨮᩩᩃᩖᩣᨴᩩᨭ᩠ᨮᩩᩃᩖᩴ ᩋᩣᨩᩣᨶᩥᨲᩩᩴ.
</Paragraph>

<Paragraph number="212" book="paci">
<Emphasis>ᩏᨲ᩠ᨲᩁᩥᨨᨸ᩠ᨸᨬ᩠ᨧᩅᩤᨧᩣᩉᩦ</Emphasis>ᨲᩥ ᩋᨲᩥᩁᩮᨠᨨᨸ᩠ᨸᨬ᩠ᨧᩅᩤᨧᩣᩉᩥ.
</Paragraph>

<Paragraph number="213" book="paci">
<Emphasis>ᨵᨾ᩠ᨾᩮᩣ</Emphasis> ᨶᩣᨾ ᨻᩩᨴ᩠ᨵᨽᩣᩈᩥᨲᩮᩣ, ᩈᩣᩅᨠᨽᩣᩈᩥᨲᩮᩣ, ᩍᩈᩥᨽᩣᩈᩥᨲᩮᩣ, ᨴᩮᩅᨲᩣᨽᩣᩈᩥᨲᩮᩣ, ᩋᨲ᩠ᨳᩪᨸᩈᨬ᩠ᩉᩥᨲᩮᩣ, ᨵᨾ᩠ᨾᩪᨸᩈᨬ᩠ᩉᩥᨲᩮᩣ.
</Paragraph>

<Paragraph number="214" book="paci">
<Emphasis>ᨴᩮᩈᩮᨿ᩠ᨿᩣ</Emphasis>ᨲᩥ ᨸᨴᩮᨶ ᨴᩮᩈᩮᨲᩥ, ᨸᨴᩮ ᨸᨴᩮ ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ. ᩋᨠ᩠ᨡᩁᩣᨿ ᨴᩮᩈᩮᨲᩥ, ᩋᨠ᩠ᨡᩁᨠ᩠ᨡᩁᩣᨿ ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

<Paragraph number="215" book="paci">
<Emphasis>ᩋᨬ᩠ᨬᨲᩕ ᩅᩥᨬ᩠ᨬᩩᨶᩣ ᨸᩩᩁᩥᩈᩅᩥᨣ᩠ᨣᩉᩮᨶᩣ</Emphasis>ᨲᩥ ᨮᨸᩮᨲ᩠ᩅᩣ ᩅᩥᨬ᩠ᨬᩩᩴ ᨸᩩᩁᩥᩈᩅᩥᨣ᩠ᨣᩉᩴ. ᩅᩥᨬ᩠ᨬᩪ ᨶᩣᨾ ᨸᩩᩁᩥᩈᩅᩥᨣ᩠ᨣᩉᩮᩣ, ᨸᨭᩥᨻᩃᩮᩣ ᩉᩮᩣᨲᩥ ᩈᩩᨽᩣᩈᩥᨲᨴᩩᨻ᩠ᨽᩣᩈᩥᨲᩴ ᨴᩩᨭ᩠ᨮᩩᩃᩖᩣᨴᩩᨭ᩠ᨮᩩᩃᩖᩴ ᩋᩣᨩᩣᨶᩥᨲᩩᩴ.
</Paragraph>

</Division>
<Division number="65" book="paci">

<Paragraph number="216" book="paci">
ᨾᩣᨲᩩᨣᩤᨾᩮ ᨾᩣᨲᩩᨣᩤᨾᩈᨬ᩠ᨬᩦ ᩏᨲ᩠ᨲᩁᩥᨨᨸ᩠ᨸᨬ᩠ᨧᩅᩤᨧᩣᩉᩥ ᨵᨾ᩠ᨾᩴ ᨴᩮᩈᩮᨲᩥ, ᩋᨬ᩠ᨬᨲᩕ ᩅᩥᨬ᩠ᨬᩩᨶᩣ ᨸᩩᩁᩥᩈᩅᩥᨣ᩠ᨣᩉᩮᨶ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ. ᨾᩣᨲᩩᨣᩤᨾᩮ ᩅᩮᨾᨲᩥᨠᩮᩣ ᩏᨲ᩠ᨲᩁᩥᨨᨸ᩠ᨸᨬ᩠ᨧᩅᩤᨧᩣᩉᩥ ᨵᨾ᩠ᨾᩴ ᨴᩮᩈᩮᨲᩥ, ᩋᨬ᩠ᨬᨲᩕ ᩅᩥᨬ᩠ᨬᩩᨶᩣ ᨸᩩᩁᩥᩈᩅᩥᨣ᩠ᨣᩉᩮᨶ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ. ᨾᩣᨲᩩᨣᩤᨾᩮ ᩋᨾᩣᨲᩩᨣᩤᨾᩈᨬ᩠ᨬᩦ ᩏᨲ᩠ᨲᩁᩥᨨᨸ᩠ᨸᨬ᩠ᨧᩅᩤᨧᩣᩉᩥ ᨵᨾ᩠ᨾᩴ ᨴᩮᩈᩮᨲᩥ, ᩋᨬ᩠ᨬᨲᩕ ᩅᩥᨬ᩠ᨬᩩᨶᩣ ᨸᩩᩁᩥᩈᩅᩥᨣ᩠ᨣᩉᩮᨶ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

<Paragraph number="217" book="paci">
ᨿᨠ᩠ᨡᩥᨿᩣ ᩅᩤ ᨸᩮᨲᩥᨿᩣ ᩅᩤ ᨸᨱ᩠ᨯᨠᩔ ᩅᩤ ᨲᩥᩁᨧ᩠ᨨᩣᨶᨣᨲᨾᨶᩩᩔᩅᩥᨣ᩠ᨣᩉᩥᨲ᩠ᨳᩥᨿᩣ ᩅᩤ ᩏᨲ᩠ᨲᩁᩥᨨᨸ᩠ᨸᨬ᩠ᨧᩅᩤᨧᩣᩉᩥ ᨵᨾ᩠ᨾᩴ ᨴᩮᩈᩮᨲᩥ, ᩋᨬ᩠ᨬᨲᩕ ᩅᩥᨬ᩠ᨬᩩᨶᩣ ᨸᩩᩁᩥᩈᩅᩥᨣ᩠ᨣᩉᩮᨶ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨾᩣᨲᩩᨣᩤᨾᩮ ᨾᩣᨲᩩᨣᩤᨾᩈᨬ᩠ᨬᩦ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨾᩣᨲᩩᨣᩤᨾᩮ ᩅᩮᨾᨲᩥᨠᩮᩣ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨾᩣᨲᩩᨣᩤᨾᩮ ᩋᨾᩣᨲᩩᨣᩤᨾᩈᨬ᩠ᨬᩦ, ᩋᨶᩣᨸᨲ᩠ᨲᩥ.
</Paragraph>

</Division>
<Division number="66" book="paci">

<Paragraph number="218" book="paci">
ᩋᨶᩣᨸᨲ᩠ᨲᩥ—  ᩅᩥᨬ᩠ᨬᩩᨶᩣ ᨸᩩᩁᩥᩈᩅᩥᨣ᩠ᨣᩉᩮᨶ, ᨨᨸ᩠ᨸᨬ᩠ᨧᩅᩤᨧᩣᩉᩥ ᨵᨾ᩠ᨾᩴ ᨴᩮᩈᩮᨲᩥ, ᩐᨶᨠᨨᨸ᩠ᨸᨬ᩠ᨧᩅᩤᨧᩣᩉᩥ ᨵᨾ᩠ᨾᩴ ᨴᩮᩈᩮᨲᩥ, ᩏᨭ᩠ᨮᩉᩥᨲ᩠ᩅᩣ ᨸᩩᨶ ᨶᩥᩈᩦᨴᩥᨲ᩠ᩅᩣ ᨴᩮᩈᩮᨲᩥ, ᨾᩣᨲᩩᨣᩤᨾᩮᩣ ᩏᨭ᩠ᨮᩉᩥᨲ᩠ᩅᩣ ᨸᩩᨶ ᨶᩥᩈᩦᨴᨲᩥ ᨲᩈ᩠ᨾᩥᩴ ᨴᩮᩈᩮᨲᩥ, ᩋᨬ᩠ᨬᩔ ᨾᩣᨲᩩᨣᩤᨾᩔ ᨴᩮᩈᩮᨲᩥ, ᨸᨬ᩠ᩉᩴ ᨸᩩᨧ᩠ᨨᨲᩥ, ᨸᨬ᩠ᩉᩴ ᨸᩩᨭ᩠ᨮᩮᩣ ᨠᨳᩮᨲᩥ, ᩋᨬ᩠ᨬᩔᨲ᩠ᨳᩣᨿ ᨽᨱᨶ᩠ᨲᩴ ᨾᩣᨲᩩᨣᩤᨾᩮᩣ ᩈᩩᨱᩣᨲᩥ, ᩏᨾ᩠ᨾᨲ᩠ᨲᨠᩔ, ᩋᩣᨴᩥᨠᨾ᩠ᨾᩥᨠᩔᩣᨲᩥ.

</Paragraph>
</Division>

<Paragraph number="219" type="center" book="paci">
ᨵᨾ᩠ᨾᨴᩮᩈᨶᩣᩈᩥᨠ᩠ᨡᩣᨸᨴᩴ ᨶᩥᨭ᩠ᨮᩥᨲᩴ ᩈᨲ᩠ᨲᨾᩴ.
</Paragraph>