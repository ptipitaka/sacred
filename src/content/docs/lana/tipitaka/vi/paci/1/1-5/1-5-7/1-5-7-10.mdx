---
title: "1.5.7.10 ᨠᨱ᩠ᨭᨠᩈᩥᨠ᩠ᨡᩣᨸᨴ"
tableOfContents: false
sidebar:
  order: 2
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="428" book="paci">

<Paragraph number="1279" book="paci">
ᨲᩮᨶ ᩈᨾᨿᩮᨶ ᨻᩩᨴ᩠ᨵᩮᩤ ᨽᨣᩅᩤ ᩈᩣᩅᨲ᩠ᨳᩥᨿᩴ ᩅᩥᩉᩁᨲᩥ ᨩᩮᨲᩅᨶᩮ ᩋᨶᩣᨳᨸᩥᨱ᩠ᨯᩥᨠᩔ ᩋᩣᩁᩣᨾᩮ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨠᨱ᩠ᨭᨠᩔ ᨶᩣᨾ ᩈᨾᨱᩩᨴ᩠ᨴᩮᩈᩔ ᩑᩅᩁᩪᨸᩴ ᨸᩣᨸᨠᩴ ᨴᩥᨭ᩠ᨮᩥᨣᨲᩴ ᩏᨸ᩠ᨸᨶ᩠ᨶᩴ ᩉᩮᩣᨲᩥ—  “ᨲᨳᩣᩉᩴ ᨽᨣᩅᨲᩣ ᨵᨾ᩠ᨾᩴ ᨴᩮᩈᩥᨲᩴ ᩋᩣᨩᩣᨶᩣᨾᩥ, ᨿᨳᩣ ᨿᩮᨾᩮ ᩋᨶ᩠ᨲᩁᩣᨿᩥᨠᩣ ᨵᨾ᩠ᨾᩣ ᩅᩩᨲ᩠ᨲᩣ ᨽᨣᩅᨲᩣ ᨲᩮ ᨸᨭᩥᩈᩮᩅᨲᩮᩣ ᨶᩣᩃᩴ ᩋᨶ᩠ᨲᩁᩣᨿᩣᨿᩣ”ᨲᩥ. ᩋᩔᩮᩣᩈᩩᩴ ᨡᩮᩣ ᩈᨾ᩠ᨻᩉᩩᩃᩣ ᨽᩥᨠ᩠ᨡᩪ ᨠᨱ᩠ᨭᨠᩔ ᨶᩣᨾ ᨠᩥᩁ ᩈᨾᨱᩩᨴ᩠ᨴᩮᩈᩔ ᩑᩅᩁᩪᨸᩴ ᨸᩣᨸᨠᩴ ᨴᩥᨭ᩠ᨮᩥᨣᨲᩴ ᩏᨸ᩠ᨸᨶ᩠ᨶᩴ—  “ᨲᨳᩣᩉᩴ ᨽᨣᩅᨲᩣ ᨵᨾ᩠ᨾᩴ ᨴᩮᩈᩥᨲᩴ ᩋᩣᨩᩣᨶᩣᨾᩥ, ᨿᨳᩣ ᨿᩮᨾᩮ ᩋᨶ᩠ᨲᩁᩣᨿᩥᨠᩣ ᨵᨾ᩠ᨾᩣ ᩅᩩᨲ᩠ᨲᩣ ᨽᨣᩅᨲᩣ, ᨲᩮ ᨸᨭᩥᩈᩮᩅᨲᩮᩣ ᨶᩣᩃᩴ ᩋᨶ᩠ᨲᩁᩣᨿᩣᨿᩣ”ᨲᩥ. ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᨿᩮᨶ ᨠᨱ᩠ᨭᨠᩮᩣ ᩈᨾᨱᩩᨴ᩠ᨴᩮᩈᩮᩣ ᨲᩮᨶᩩᨸᩈᩘᨠᨾᩥᩴᩈᩩ; ᩏᨸᩈᩘᨠᨾᩥᨲ᩠ᩅᩣ ᨠᨱ᩠ᨭᨠᩴ ᩈᨾᨱᩩᨴ᩠ᨴᩮᩈᩴ ᩑᨲᨴᩅᩮᩤᨧᩩᩴ—  “ᩈᨧ᩠ᨧᩴ ᨠᩥᩁ ᨲᩮ, ᩋᩣᩅᩩᩈᩮᩣ ᨠᨱ᩠ᨭᨠ, ᩑᩅᩁᩪᨸᩴ ᨸᩣᨸᨠᩴ ᨴᩥᨭ᩠ᨮᩥᨣᨲᩴ ᩏᨸ᩠ᨸᨶ᩠ᨶᩴ—  ‘ᨲᨳᩣᩉᩴ ᨽᨣᩅᨲᩣ ᨵᨾ᩠ᨾᩴ ᨴᩮᩈᩥᨲᩴ ᩋᩣᨩᩣᨶᩣᨾᩥ, ᨿᨳᩣ ᨿᩮᨾᩮ ᩋᨶ᩠ᨲᩁᩣᨿᩥᨠᩣ ᨵᨾ᩠ᨾᩣ ᩅᩩᨲ᩠ᨲᩣ ᨽᨣᩅᨲᩣ ᨲᩮ ᨸᨭᩥᩈᩮᩅᨲᩮᩣ ᨶᩣᩃᩴ ᩋᨶ᩠ᨲᩁᩣᨿᩣᨿᩣ’”ᨲᩥ? “ᩑᩅᩴ ᨻ᩠ᨿᩣ ᨡᩮᩣ ᩋᩉᩴ, ᨽᨶ᩠ᨲᩮ, ᨽᨣᩅᨲᩣ ᨵᨾ᩠ᨾᩴ ᨴᩮᩈᩥᨲᩴ ᩋᩣᨩᩣᨶᩣᨾᩥ—  ‘ᨿᨳᩣ ᨿᩮᨾᩮ ᩋᨶ᩠ᨲᩁᩣᨿᩥᨠᩣ ᨵᨾ᩠ᨾᩣ ᩅᩩᨲ᩠ᨲᩣ ᨽᨣᩅᨲᩣ ᨲᩮ ᨸᨭᩥᩈᩮᩅᨲᩮᩣ ᨶᩣᩃᩴ ᩋᨶ᩠ᨲᩁᩣᨿᩣᨿᩣ’”ᨲᩥ.
</Paragraph>

<Paragraph number="1280" book="paci">
“ᨾᩣ, ᩋᩣᩅᩩᩈᩮᩣ ᨠᨱ᩠ᨭᨠ, ᩑᩅᩴ ᩋᩅᨧ. ᨾᩣ ᨽᨣᩅᨶ᩠ᨲᩴ ᩋᨻ᩠ᨽᩣᨧᩥᨠ᩠ᨡᩥ. ᨶ ᩉᩥ ᩈᩣᨵᩩ ᨽᨣᩅᨲᩮᩣ ᩋᨻ᩠ᨽᨠ᩠ᨡᩣᨶᩴ. ᨶ ᩉᩥ ᨽᨣᩅᩤ ᩑᩅᩴ ᩅᨴᩮᨿ᩠ᨿ. ᩋᨶᩮᨠᨸᩁᩥᨿᩣᨿᩮᨶᩣᩅᩩᩈᩮᩣ ᨠᨱ᩠ᨭᨠ, ᩋᨶ᩠ᨲᩁᩣᨿᩥᨠᩣ ᨵᨾ᩠ᨾᩣ ᩋᨶ᩠ᨲᩁᩣᨿᩥᨠᩣ ᩅᩩᨲ᩠ᨲᩣ ᨽᨣᩅᨲᩣ. ᩋᩃᨬ᩠ᨧ ᨸᨶ ᨲᩮ ᨸᨭᩥᩈᩮᩅᨲᩮᩣ ᩋᨶ᩠ᨲᩁᩣᨿᩣᨿ. ᩋᨸ᩠ᨸᩔᩣᨴᩤ ᨠᩣᨾᩣ ᩅᩩᨲ᩠ᨲᩣ ᨽᨣᩅᨲᩣ ᨻᩉᩩᨴᩩᨠ᩠ᨡᩣ ᨻᩉᩩᨸᩣᨿᩣᩈᩣ, ᩋᩣᨴᩦᨶᩅᩮᩤ ᩑᨲ᩠ᨳ ᨽᩥᨿ᩠ᨿᩮᩣ …ᨸᩮ…  ᩑᩅᨾ᩠ᨸᩥ ᨡᩮᩣ ᨠᨱ᩠ᨭᨠᩮᩣ ᩈᨾᨱᩩᨴ᩠ᨴᩮᩈᩮᩣ ᨲᩮᩉᩥ ᨽᩥᨠ᩠ᨡᩪᩉᩥ ᩅᩩᨧ᩠ᨧᨾᩣᨶᩮᩣ ᨲᨳᩮᩅ ᨲᩴ ᨸᩣᨸᨠᩴ ᨴᩥᨭ᩠ᨮᩥᨣᨲᩴ ᨳᩣᨾᩈᩣ ᨸᩁᩣᨾᩣᩈᩣ ᩋᨽᩥᨶᩥᩅᩥᩔ ᩅᩮᩤᩉᩁᨲᩥ—  “ᩑᩅᩴ ᨻ᩠ᨿᩣ ᨡᩮᩣ ᩋᩉᩴ, ᨽᨶ᩠ᨲᩮ, ᨽᨣᩅᨲᩣ ᨵᨾ᩠ᨾᩴ ᨴᩮᩈᩥᨲᩴ ᩋᩣᨩᩣᨶᩣᨾᩥ—  ‘ᨿᨳᩣ ᨿᩮᨾᩮ ᩋᨶ᩠ᨲᩁᩣᨿᩥᨠᩣ ᨵᨾ᩠ᨾᩣ ᩅᩩᨲ᩠ᨲᩣ ᨽᨣᩅᨲᩣ ᨲᩮ ᨸᨭᩥᩈᩮᩅᨲᩮᩣ ᨶᩣᩃᩴ ᩋᨶ᩠ᨲᩁᩣᨿᩣᨿᩣ’”ᨲᩥ.
</Paragraph>

<Paragraph number="1281" book="paci">
ᨿᨲᩮᩣ ᨧ ᨡᩮᩣ ᨲᩮ ᨽᩥᨠ᩠ᨡᩪ ᨶᩣᩈᨠ᩠ᨡᩥᩴᩈᩩ ᨠᨱ᩠ᨭᨠᩴ ᩈᨾᨱᩩᨴ᩠ᨴᩮᩈᩴ ᩑᨲᩈ᩠ᨾᩣ ᨸᩣᨸᨠᩣ ᨴᩥᨭ᩠ᨮᩥᨣᨲᩣ ᩅᩥᩅᩮᨧᩮᨲᩩᩴ, ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥᩴᩈᩩ; ᩏᨸᩈᩘᨠᨾᩥᨲ᩠ᩅᩣ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. ᩋᨳ ᨡᩮᩣ ᨽᨣᩅᩤ ᩑᨲᩈ᩠ᨾᩥᩴ ᨶᩥᨴᩤᨶᩮ ᩑᨲᩈ᩠ᨾᩥᩴ ᨸᨠᩁᨱᩮ ᨽᩥᨠ᩠ᨡᩩᩈᩴᨥᩴ ᩈᨶ᩠ᨶᩥᨸᩣᨲᩣᨸᩮᨲ᩠ᩅᩣ ᨠᨱ᩠ᨭᨠᩴ ᩈᨾᨱᩩᨴ᩠ᨴᩮᩈᩴ ᨸᨭᩥᨸᩩᨧ᩠ᨨᩥ—  “ᩈᨧ᩠ᨧᩴ ᨠᩥᩁ ᨲᩮ, ᨠᨱ᩠ᨭᨠ, ᩑᩅᩁᩪᨸᩴ ᨸᩣᨸᨠᩴ ᨴᩥᨭ᩠ᨮᩥᨣᨲᩴ ᩏᨸ᩠ᨸᨶ᩠ᨶᩴ—  ‘ᨲᨳᩣᩉᩴ ᨽᨣᩅᨲᩣ ᨵᨾ᩠ᨾᩴ ᨴᩮᩈᩥᨲᩴ ᩋᩣᨩᩣᨶᩣᨾᩥ, ᨿᨳᩣ ᨿᩮᨾᩮ ᩋᨶ᩠ᨲᩁᩣᨿᩥᨠᩣ ᨵᨾ᩠ᨾᩣ ᩅᩩᨲ᩠ᨲᩣ ᨽᨣᩅᨲᩣ ᨲᩮ ᨸᨭᩥᩈᩮᩅᨲᩮᩣ ᨶᩣᩃᩴ ᩋᨶ᩠ᨲᩁᩣᨿᩣᨿᩣ’”ᨲᩥ? “ᩑᩅᩴ ᨻ᩠ᨿᩣ ᨡᩮᩣ ᩋᩉᩴ, ᨽᨶ᩠ᨲᩮ, ᨽᨣᩅᨲᩣ ᨵᨾ᩠ᨾᩴ ᨴᩮᩈᩥᨲᩴ ᩋᩣᨩᩣᨶᩣᨾᩥ—  ‘ᨿᨳᩣ ᨿᩮᨾᩮ ᩋᨶ᩠ᨲᩁᩣᨿᩥᨠᩣ ᨵᨾ᩠ᨾᩣ ᩅᩩᨲ᩠ᨲᩣ ᨽᨣᩅᨲᩣ ᨲᩮ ᨸᨭᩥᩈᩮᩅᨲᩮᩣ ᨶᩣᩃᩴ ᩋᨶ᩠ᨲᩁᩣᨿᩣᨿᩣ’”ᨲᩥ.
</Paragraph>

<Paragraph number="1282" book="paci">
“ᨠᩔ ᨶᩩ ᨡᩮᩣ ᨶᩣᨾ ᨲ᩠ᩅᩴ, ᨾᩮᩣᨥᨸᩩᩁᩥᩈ, ᨾᨿᩣ ᩑᩅᩴ ᨵᨾ᩠ᨾᩴ ᨴᩮᩈᩥᨲᩴ ᩋᩣᨩᩣᨶᩣᩈᩥ? ᨶᨶᩩ ᨾᨿᩣ, ᨾᩮᩣᨥᨸᩩᩁᩥᩈ, ᩋᨶᩮᨠᨸᩁᩥᨿᩣᨿᩮᨶ ᩋᨶ᩠ᨲᩁᩣᨿᩥᨠᩣ ᨵᨾ᩠ᨾᩣ ᩋᨶ᩠ᨲᩁᩣᨿᩥᨠᩣ ᩅᩩᨲ᩠ᨲᩣ, ᩋᩃᨬ᩠ᨧ ᨸᨶ ᨲᩮ ᨸᨭᩥᩈᩮᩅᨲᩮᩣ ᩋᨶ᩠ᨲᩁᩣᨿᩣᨿ? ᩋᨸ᩠ᨸᩔᩣᨴᩤ ᨠᩣᨾᩣ ᩅᩩᨲ᩠ᨲᩣ ᨾᨿᩣ ᨻᩉᩩᨴᩩᨠ᩠ᨡᩣ ᨻᩉᩩᨸᩣᨿᩣᩈᩣ, ᩋᩣᨴᩦᨶᩅᩮᩤ ᩑᨲ᩠ᨳ ᨽᩥᨿ᩠ᨿᩮᩣ. ᩋᨭ᩠ᨮᩥᨠᩘᨠᩃᩪᨸᨾᩣ ᨠᩣᨾᩣ ᩅᩩᨲ᩠ᨲᩣ ᨾᨿᩣ …ᨸᩮ…  ᩈᨸ᩠ᨸᩈᩥᩁᩪᨸᨾᩣ ᨠᩣᨾᩣ ᩅᩩᨲ᩠ᨲᩣ ᨾᨿᩣ ᨻᩉᩩᨴᩩᨠ᩠ᨡᩣ ᨻᩉᩩᨸᩣᨿᩣᩈᩣ, ᩋᩣᨴᩦᨶᩅᩮᩤ ᩑᨲ᩠ᨳ ᨽᩥᨿ᩠ᨿᩮᩣ. ᩋᨳ ᨧ ᨸᨶ ᨲ᩠ᩅᩴ, ᨾᩮᩣᨥᨸᩩᩁᩥᩈ, ᩋᨲ᩠ᨲᨶᩣ ᨴᩩᨣ᩠ᨣᩉᩥᨲᩮᨶ ᩋᨾ᩠ᩉᩮ ᨧᩮᩅ ᩋᨻ᩠ᨽᩣᨧᩥᨠ᩠ᨡᩈᩥ ᩋᨲ᩠ᨲᩣᨶᨬ᩠ᨧ ᨡᨱᩈᩥ ᨻᩉᩩᨬ᩠ᨧ ᩋᨸᩩᨬ᩠ᨬᩴ ᨸᩈᩅᩈᩥ. ᨲᨬ᩠ᩉᩥ ᨲᩮ, ᨾᩮᩣᨥᨸᩩᩁᩥᩈ, ᨽᩅᩥᩔᨲᩥ ᨴᩦᨥᩁᨲ᩠ᨲᩴ ᩋᩉᩥᨲᩣᨿ ᨴᩩᨠ᩠ᨡᩣᨿ. ᨶᩮᨲᩴ, ᨾᩮᩣᨥᨸᩩᩁᩥᩈ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ …ᨸᩮ…  ᨸᩈᨶ᩠ᨶᩣᨶᨬ᩠ᨧ ᩑᨠᨧ᩠ᨧᩣᨶᩴ ᩋᨬ᩠ᨬᨳᨲ᩠ᨲᩣᨿᩣ”ᨲᩥ. ᩅᩥᨣᩁᩉᩥᨲ᩠ᩅᩣ …ᨸᩮ…  ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᨲᩮᨶ ᩉᩥ, ᨽᩥᨠ᩠ᨡᩅᩮ, ᩈᩴᨥᩮᩣ ᨠᨱ᩠ᨭᨠᩴ ᩈᨾᨱᩩᨴ᩠ᨴᩮᩈᩴ ᨶᩣᩈᩮᨲᩩ. ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᨶᩣᩈᩮᨲᨻ᩠ᨻᩮᩣ—  ‘ᩋᨩ᩠ᨩᨲᨣ᩠ᨣᩮ ᨲᩮ, ᩋᩣᩅᩩᩈᩮᩣ ᨠᨱ᩠ᨭᨠ, ᨶ ᨧᩮᩅ ᩈᩮᩣ ᨽᨣᩅᩤ ᩈᨲ᩠ᨳᩣ ᩋᨸᨴᩥᩈᩥᨲᨻ᩠ᨻᩮᩣ. ᨿᨾ᩠ᨸᩥ ᨧᨬ᩠ᨬᩮ ᩈᨾᨱᩩᨴ᩠ᨴᩮᩈᩣ ᩃᨽᨶ᩠ᨲᩥ ᨽᩥᨠ᩠ᨡᩪᩉᩥ ᩈᨴ᩠ᨵᩥᩴ ᨴᩥᩁᨲ᩠ᨲᨲᩥᩁᨲ᩠ᨲᩴ ᩈᩉᩈᩮᨿ᩠ᨿᩴ ᩈᩣᨸᩥ ᨲᩮ ᨶᨲ᩠ᨳᩥ. ᨧᩁ ᨸᩥᩁᩮ ᩅᩥᨶᩔᩣ’”ᨲᩥ. ᩋᨳ ᨡᩮᩣ ᩈᩴᨥᩮᩣ ᨠᨱ᩠ᨭᨠᩴ ᩈᨾᨱᩩᨴ᩠ᨴᩮᩈᩴ ᨶᩣᩈᩮᩈᩥ.
</Paragraph>

<Paragraph number="1283" book="paci">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᨩᩣᨶᩴ ᨲᨳᩣᨶᩣᩈᩥᨲᩴ ᨠᨱ᩠ᨭᨠᩴ ᩈᨾᨱᩩᨴ᩠ᨴᩮᩈᩴ ᩏᨸᩃᩣᨸᩮᨶ᩠ᨲᩥᨸᩥ ᩏᨸᨭ᩠ᨮᩣᨸᩮᨶ᩠ᨲᩥᨸᩥ ᩈᨾ᩠ᨽᩩᨬ᩠ᨩᨶ᩠ᨲᩥᨸᩥ ᩈᩉᩣᨸᩥ ᩈᩮᨿ᩠ᨿᩴ ᨠᨸ᩠ᨸᩮᨶ᩠ᨲᩥ. ᨿᩮ ᨲᩮ ᨽᩥᨠ᩠ᨡᩪ ᩋᨸ᩠ᨸᩥᨧ᩠ᨨᩣ …ᨸᩮ…  ᨲᩮ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᨩᩣᨶᩴ ᨲᨳᩣᨶᩣᩈᩥᨲᩴ ᨠᨱ᩠ᨭᨠᩴ ᩈᨾᨱᩩᨴ᩠ᨴᩮᩈᩴ ᩏᨸᩃᩣᨸᩮᩔᨶ᩠ᨲᩥᨸᩥ ᩏᨸᨭ᩠ᨮᩣᨸᩮᩔᨶ᩠ᨲᩥᨸᩥ ᩈᨾ᩠ᨽᩩᨬ᩠ᨩᩥᩔᨶ᩠ᨲᩥᨸᩥ ᩈᩉᩣᨸᩥ ᩈᩮᨿ᩠ᨿᩴ ᨠᨸ᩠ᨸᩮᩔᨶ᩠ᨲᩦ”ᨲᩥ …ᨸᩮ…  “ᩈᨧ᩠ᨧᩴ ᨠᩥᩁ ᨲᩩᨾ᩠ᩉᩮ, ᨽᩥᨠ᩠ᨡᩅᩮ, ᨩᩣᨶᩴ ᨲᨳᩣᨶᩣᩈᩥᨲᩴ ᨠᨱ᩠ᨭᨠᩴ ᩈᨾᨱᩩᨴ᩠ᨴᩮᩈᩴ ᩏᨸᩃᩣᨸᩮᨳᩣᨸᩥ ᩏᨸᨭ᩠ᨮᩣᨸᩮᨳᩣᨸᩥ ᩈᨾ᩠ᨽᩩᨬ᩠ᨩᨳᩣᨸᩥ ᩈᩉᩣᨸᩥ ᩈᩮᨿ᩠ᨿᩴ ᨠᨸ᩠ᨸᩮᨳᩣ”ᨲᩥ? “ᩈᨧ᩠ᨧᩴ, ᨽᨣᩅᩤ”ᨲᩥ. ᩅᩥᨣᩁᩉᩥ ᨻᩩᨴ᩠ᨵᩮᩤ ᨽᨣᩅᩤ …ᨸᩮ…  ᨠᨳᨬ᩠ᩉᩥ ᨶᩣᨾ ᨲᩩᨾ᩠ᩉᩮ, ᨾᩮᩣᨥᨸᩩᩁᩥᩈᩣ, ᨩᩣᨶᩴ ᨲᨳᩣᨶᩣᩈᩥᨲᩴ ᨠᨱ᩠ᨭᨠᩴ ᩈᨾᨱᩩᨴ᩠ᨴᩮᩈᩴ ᩏᨸᩃᩣᨸᩮᩔᨳᩣᨸᩥ ᩏᨸᨭ᩠ᨮᩣᨸᩮᩔᨳᩣᨸᩥ ᩈᨾ᩠ᨽᩩᨬ᩠ᨩᩥᩔᨳᩣᨸᩥ ᩈᩉᩣᨸᩥ ᩈᩮᨿ᩠ᨿᩴ ᨠᨸ᩠ᨸᩮᩔᨳ. ᨶᩮᨲᩴ, ᨾᩮᩣᨥᨸᩩᩁᩥᩈᩣ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ …ᨸᩮ…  ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᩮᨿ᩠ᨿᩣᨳ—
</Paragraph>

</Division>
<Division number="429" book="paci">

<Paragraph number="1284" book="paci">
<Emphasis>“ᩈᨾᨱᩩᨴ᩠ᨴᩮᩈᩮᩣᨸᩥ ᨧᩮ ᩑᩅᩴ ᩅᨴᩮᨿ᩠ᨿ—  ‘ᨲᨳᩣᩉᩴ ᨽᨣᩅᨲᩣ ᨵᨾ᩠ᨾᩴ ᨴᩮᩈᩥᨲᩴ ᩋᩣᨩᩣᨶᩣᨾᩥ, ᨿᨳᩣ ᨿᩮᨾᩮ ᩋᨶ᩠ᨲᩁᩣᨿᩥᨠᩣ ᨵᨾ᩠ᨾᩣ ᩅᩩᨲ᩠ᨲᩣ ᨽᨣᩅᨲᩣ ᨲᩮ ᨸᨭᩥᩈᩮᩅᨲᩮᩣ ᨶᩣᩃᩴ ᩋᨶ᩠ᨲᩁᩣᨿᩣᨿᩣ’ᨲᩥ, ᩈᩮᩣ ᩈᨾᨱᩩᨴ᩠ᨴᩮᩈᩮᩣ ᨽᩥᨠ᩠ᨡᩪᩉᩥ ᩑᩅᨾᩔ ᩅᨧᨶᩦᨿᩮᩣ—  ‘ᨾᩣᩅᩩᩈᩮᩣ ᩈᨾᨱᩩᨴ᩠ᨴᩮᩈ, ᩑᩅᩴ ᩋᩅᨧ, ᨾᩣ ᨽᨣᩅᨶ᩠ᨲᩴ ᩋᨻ᩠ᨽᩣᨧᩥᨠ᩠ᨡᩥ, ᨶ ᩉᩥ ᩈᩣᨵᩩ ᨽᨣᩅᨲᩮᩣ ᩋᨻ᩠ᨽᨠ᩠ᨡᩣᨶᩴ, ᨶ ᩉᩥ ᨽᨣᩅᩤ ᩑᩅᩴ ᩅᨴᩮᨿ᩠ᨿ. ᩋᨶᩮᨠᨸᩁᩥᨿᩣᨿᩮᨶᩣᩅᩩᩈᩮᩣ ᩈᨾᨱᩩᨴ᩠ᨴᩮᩈ, ᩋᨶ᩠ᨲᩁᩣᨿᩥᨠᩣ ᨵᨾ᩠ᨾᩣ ᩋᨶ᩠ᨲᩁᩣᨿᩥᨠᩣ ᩅᩩᨲ᩠ᨲᩣ ᨽᨣᩅᨲᩣ. ᩋᩃᨬ᩠ᨧ ᨸᨶ ᨲᩮ ᨸᨭᩥᩈᩮᩅᨲᩮᩣ ᩋᨶ᩠ᨲᩁᩣᨿᩣᨿᩣ’ᨲᩥ. ᩑᩅᨬ᩠ᨧ ᩈᩮᩣ ᩈᨾᨱᩩᨴ᩠ᨴᩮᩈᩮᩣ ᨽᩥᨠ᩠ᨡᩪᩉᩥ ᩅᩩᨧ᩠ᨧᨾᩣᨶᩮᩣ ᨲᨳᩮᩅ ᨸᨣ᩠ᨣᨱ᩠ᩉᩮᨿ᩠ᨿ, ᩈᩮᩣ ᩈᨾᨱᩩᨴ᩠ᨴᩮᩈᩮᩣ ᨽᩥᨠ᩠ᨡᩪᩉᩥ ᩑᩅᨾᩔ ᩅᨧᨶᩦᨿᩮᩣ—  ‘ᩋᨩ᩠ᨩᨲᨣ᩠ᨣᩮ ᨲᩮ, ᩋᩣᩅᩩᩈᩮᩣ ᩈᨾᨱᩩᨴ᩠ᨴᩮᩈ, ᨶ ᨧᩮᩅ ᩈᩮᩣ ᨽᨣᩅᩤ ᩈᨲ᩠ᨳᩣ ᩋᨸᨴᩥᩈᩥᨲᨻ᩠ᨻᩮᩣ. ᨿᨾ᩠ᨸᩥ ᨧᨬ᩠ᨬᩮ ᩈᨾᨱᩩᨴ᩠ᨴᩮᩈᩣ ᩃᨽᨶ᩠ᨲᩥ ᨽᩥᨠ᩠ᨡᩪᩉᩥ ᩈᨴ᩠ᨵᩥᩴ ᨴᩥᩁᨲ᩠ᨲᨲᩥᩁᨲ᩠ᨲᩴ ᩈᩉᩈᩮᨿ᩠ᨿᩴ ᩈᩣᨸᩥ ᨲᩮ ᨶᨲ᩠ᨳᩥ. ᨧᩁ ᨸᩥᩁᩮ ᩅᩥᨶᩔᩣ’ᨲᩥ. ᨿᩮᩣ ᨸᨶ ᨽᩥᨠ᩠ᨡᩩ ᨩᩣᨶᩴ ᨲᨳᩣᨶᩣᩈᩥᨲᩴ ᩈᨾᨱᩩᨴ᩠ᨴᩮᩈᩴ ᩏᨸᩃᩣᨸᩮᨿ᩠ᨿ ᩅᩤ ᩏᨸᨭ᩠ᨮᩣᨸᩮᨿ᩠ᨿ ᩅᩤ ᩈᨾ᩠ᨽᩩᨬ᩠ᨩᩮᨿ᩠ᨿ ᩅᩤ ᩈᩉ ᩅᩤ ᩈᩮᨿ᩠ᨿᩴ ᨠᨸ᩠ᨸᩮᨿ᩠ᨿ, ᨸᩣᨧᩥᨲ᩠ᨲᩥᨿᨶ᩺”</Emphasis>ᨲᩥ. (*70*:<Emphasis>119</Emphasis>)
</Paragraph>

</Division>
<Division number="430" book="paci">

<Paragraph number="1285" book="paci">
<Emphasis>ᩈᨾᨱᩩᨴ᩠ᨴᩮᩈᩮᩣ</Emphasis> ᨶᩣᨾ ᩈᩣᨾᨱᩮᩁᩮᩣ ᩅᩩᨧ᩠ᨧᨲᩥ.
</Paragraph>

<Paragraph number="1286" book="paci">
<Emphasis>ᩑᩅᩴ ᩅᨴᩮᨿ᩠ᨿᩣ</Emphasis>ᨲᩥ—  “ᨲᨳᩣᩉᩴ ᨽᨣᩅᨲᩣ ᨵᨾ᩠ᨾᩴ ᨴᩮᩈᩥᨲᩴ ᩋᩣᨩᩣᨶᩣᨾᩥ, ᨿᨳᩣ ᨿᩮᨾᩮ ᩋᨶ᩠ᨲᩁᩣᨿᩥᨠᩣ ᨵᨾ᩠ᨾᩣ ᩅᩩᨲ᩠ᨲᩣ ᨽᨣᩅᨲᩣ, ᨲᩮ ᨸᨭᩥᩈᩮᩅᨲᩮᩣ ᨶᩣᩃᩴ ᩋᨶ᩠ᨲᩁᩣᨿᩣᨿᩣ”ᨲᩥ.
</Paragraph>

<Paragraph number="1287" book="paci">
<Emphasis>ᩈᩮᩣ ᩈᨾᨱᩩᨴ᩠ᨴᩮᩈᩮᩣ</Emphasis>ᨲᩥ ᨿᩮᩣ ᩈᩮᩣ ᩑᩅᩴᩅᩤᨴᩦ ᩈᨾᨱᩩᨴ᩠ᨴᩮᩈᩮᩣ.
</Paragraph>

<Paragraph number="1288" book="paci">
<Emphasis>ᨽᩥᨠ᩠ᨡᩪᩉᩦ</Emphasis>ᨲᩥ ᩋᨬ᩠ᨬᩮᩉᩥ ᨽᩥᨠ᩠ᨡᩪᩉᩥ, ᨿᩮ ᨸᩔᨶ᩠ᨲᩥ ᨿᩮ ᩈᩩᨱᨶ᩠ᨲᩥ ᨲᩮᩉᩥ ᩅᨲ᩠ᨲᨻ᩠ᨻᩮᩣ—  “ᨾᩣ, ᩋᩣᩅᩩᩈᩮᩣ ᩈᨾᨱᩩᨴ᩠ᨴᩮᩈ, ᩑᩅᩴ ᩋᩅᨧ. ᨾᩣ ᨽᨣᩅᨶ᩠ᨲᩴ ᩋᨻ᩠ᨽᩣᨧᩥᨠ᩠ᨡᩥ. ᨶ ᩉᩥ ᩈᩣᨵᩩ ᨽᨣᩅᨲᩮᩣ ᩋᨻ᩠ᨽᨠ᩠ᨡᩣᨶᩴ. ᨶ ᩉᩥ ᨽᨣᩅᩤ ᩑᩅᩴ ᩅᨴᩮᨿ᩠ᨿ. ᩋᨶᩮᨠᨸᩁᩥᨿᩣᨿᩮᨶᩣᩅᩩᩈᩮᩣ ᩈᨾᨱᩩᨴ᩠ᨴᩮᩈ, ᩋᨶ᩠ᨲᩁᩣᨿᩥᨠᩣ ᨵᨾ᩠ᨾᩣ ᩋᨶ᩠ᨲᩁᩣᨿᩥᨠᩣ ᩅᩩᨲ᩠ᨲᩣ ᨽᨣᩅᨲᩣ. ᩋᩃᨬ᩠ᨧ ᨸᨶ ᨲᩮ ᨸᨭᩥᩈᩮᩅᨲᩮᩣ ᩋᨶ᩠ᨲᩁᩣᨿᩣᨿᩣ”ᨲᩥ. ᨴᩩᨲᩥᨿᨾ᩠ᨸᩥ ᩅᨲ᩠ᨲᨻ᩠ᨻᩮᩣ…  ᨲᨲᩥᨿᨾ᩠ᨸᩥ ᩅᨲ᩠ᨲᨻ᩠ᨻᩮᩣ…  ᩈᨧᩮ ᨸᨭᩥᨶᩥᩔᨩ᩠ᨩᨲᩥ ᩍᨧ᩠ᨧᩮᨲᩴ ᨠᩩᩈᩃᩴ, ᨶᩮᩣ ᨧᩮ ᨸᨭᩥᨶᩥᩔᨩ᩠ᨩᨲᩥ ᩈᩮᩣ ᩈᨾᨱᩩᨴ᩠ᨴᩮᩈᩮᩣ ᨽᩥᨠ᩠ᨡᩪᩉᩥ ᩑᩅᨾᩔ ᩅᨧᨶᩦᨿᩮᩣ—  “ᩋᨩ᩠ᨩᨲᨣ᩠ᨣᩮ ᨲᩮ, ᩋᩣᩅᩩᩈᩮᩣ ᩈᨾᨱᩩᨴ᩠ᨴᩮᩈ, ᨶ ᨧᩮᩅ ᩈᩮᩣ ᨽᨣᩅᩤ ᩈᨲ᩠ᨳᩣ ᩋᨸᨴᩥᩈᩥᨲᨻ᩠ᨻᩮᩣ. ᨿᨾ᩠ᨸᩥ ᨧᨬ᩠ᨬᩮ ᩈᨾᨱᩩᨴ᩠ᨴᩮᩈᩣ ᩃᨽᨶ᩠ᨲᩥ ᨽᩥᨠ᩠ᨡᩪᩉᩥ ᩈᨴ᩠ᨵᩥᩴ ᨴᩥᩁᨲ᩠ᨲᨲᩥᩁᨲ᩠ᨲᩴ ᩈᩉᩈᩮᨿ᩠ᨿᩴ ᩈᩣᨸᩥ ᨲᩮ ᨶᨲ᩠ᨳᩥ. ᨧᩁ ᨸᩥᩁᩮ ᩅᩥᨶᩔᩣ”ᨲᩥ.
</Paragraph>

<Paragraph number="1289" book="paci">
<Emphasis>ᨿᩮᩣ ᨸᨶᩣ</Emphasis>ᨲᩥ ᨿᩮᩣ ᨿᩣᨴᩥᩈᩮᩣ …ᨸᩮ…  <Emphasis>ᨽᩥᨠ᩠ᨡᩪ</Emphasis>ᨲᩥ …ᨸᩮ…  ᩋᨿᩴ ᩍᨾᩈ᩠ᨾᩥᩴ ᩋᨲ᩠ᨳᩮ ᩋᨵᩥᨸ᩠ᨸᩮᨲᩮᩣ ᨽᩥᨠ᩠ᨡᩪᨲᩥ.
</Paragraph>

<Paragraph number="1290" book="paci">
<Emphasis>ᨩᩣᨶᩣᨲᩥ</Emphasis> ᨶᩣᨾ ᩈᩣᨾᩴ ᩅᩤ ᨩᩣᨶᩣᨲᩥ, ᩋᨬ᩠ᨬᩮ ᩅᩤ ᨲᩔ ᩋᩣᩁᩮᩣᨧᩮᨶ᩠ᨲᩥ, ᩈᩮᩣ ᩅᩤ ᩋᩣᩁᩮᩣᨧᩮᨲᩥ.
</Paragraph>

<Paragraph number="1291" book="paci">
<Emphasis>ᨲᨳᩣᨶᩣᩈᩥᨲᨶ᩺</Emphasis>ᨲᩥ ᩑᩅᩴ ᨶᩣᩈᩥᨲᩴ.
</Paragraph>

<Paragraph number="1292" book="paci">
<Emphasis>ᩈᨾᨱᩩᨴ᩠ᨴᩮᩈᩮᩣ</Emphasis> ᨶᩣᨾ ᩈᩣᨾᨱᩮᩁᩮᩣ ᩅᩩᨧ᩠ᨧᨲᩥ.
</Paragraph>

<Paragraph number="1293" book="paci">
<Emphasis>ᩏᨸᩃᩣᨸᩮᨿ᩠ᨿ ᩅᩤ</Emphasis>ᨲᩥ ᨲᩔ ᨸᨲ᩠ᨲᩴ ᩅᩤ ᨧᩦᩅᩁᩴ ᩅᩤ ᩏᨴ᩠ᨴᩮᩈᩴ ᩅᩤ ᨸᩁᩥᨸᩩᨧ᩠ᨨᩴ ᩅᩤ ᨴᩔᩣᨾᩦᨲᩥ ᩏᨸᩃᩣᨸᩮᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

<Paragraph number="1294" book="paci">
<Emphasis>ᩏᨸᨭ᩠ᨮᩣᨸᩮᨿ᩠ᨿ ᩅᩤ</Emphasis>ᨲᩥ ᨲᩔ ᨧᩩᨱ᩠ᨱᩴ ᩅᩤ ᨾᨲ᩠ᨲᩥᨠᩴ ᩅᩤ ᨴᨶ᩠ᨲᨠᨭ᩠ᨮᩴ ᩅᩤ ᨾᩩᨡᩮᩣᨴᨠᩴ ᩅᩤ ᩈᩣᨴᩥᨿᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

<Paragraph number="1295" book="paci">
<Emphasis>ᩈᨾ᩠ᨽᩩᨬ᩠ᨩᩮᨿ᩠ᨿ ᩅᩤ</Emphasis>ᨲᩥ ᩈᨾ᩠ᨽᩮᩣᨣᩮᩤ ᨶᩣᨾ ᨴ᩠ᩅᩮ ᩈᨾ᩠ᨽᩮᩣᨣᩤ—  ᩋᩣᨾᩥᩈᩈᨾ᩠ᨽᩮᩣᨣᩮᩤ ᨧ ᨵᨾ᩠ᨾᩈᨾ᩠ᨽᩮᩣᨣᩮᩤ ᨧ. <Emphasis>ᩋᩣᨾᩥᩈᩈᨾ᩠ᨽᩮᩣᨣᩮᩤ</Emphasis> ᨶᩣᨾ ᩋᩣᨾᩥᩈᩴ ᨴᩮᨲᩥ ᩅᩤ ᨸᨭᩥᨣ᩠ᨣᨱ᩠ᩉᩣᨲᩥ ᩅᩤ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ. <Emphasis>ᨵᨾ᩠ᨾᩈᨾ᩠ᨽᩮᩣᨣᩮᩤ</Emphasis> ᨶᩣᨾ ᩏᨴ᩠ᨴᩥᩈᨲᩥ ᩅᩤ ᩏᨴ᩠ᨴᩥᩈᩣᨸᩮᨲᩥ ᩅᩤ, ᨸᨴᩮᨶ ᩏᨴ᩠ᨴᩥᩈᨲᩥ ᩅᩤ ᩏᨴ᩠ᨴᩥᩈᩣᨸᩮᨲᩥ ᩅᩤ, ᨸᨴᩮ ᨸᨴᩮ ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ. ᩋᨠ᩠ᨡᩁᩣᨿ ᩏᨴ᩠ᨴᩥᩈᨲᩥ ᩅᩤ ᩏᨴ᩠ᨴᩥᩈᩣᨸᩮᨲᩥ ᩅᩤ, ᩋᨠ᩠ᨡᩁᨠ᩠ᨡᩁᩣᨿ ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

<Paragraph number="1296" book="paci">
<Emphasis>ᩈᩉ ᩅᩤ ᩈᩮᨿ᩠ᨿᩴ ᨠᨸ᩠ᨸᩮᨿ᩠ᨿᩣ</Emphasis>ᨲᩥ ᩑᨠᨧ᩠ᨨᨶ᩠ᨶᩮ ᨶᩣᩈᩥᨲᨠᩮ ᩈᨾᨱᩩᨴ᩠ᨴᩮᩈᩮ ᨶᩥᨸᨶ᩠ᨶᩮ ᨽᩥᨠ᩠ᨡᩩ ᨶᩥᨸᨩ᩠ᨩᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ. ᨽᩥᨠ᩠ᨡᩩ ᨶᩥᨸᨶ᩠ᨶᩮ ᨶᩣᩈᩥᨲᨠᩮᩣ ᩈᨾᨱᩩᨴ᩠ᨴᩮᩈᩮᩣ ᨶᩥᨸᨩ᩠ᨩᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ. ᩏᨽᩮᩣ ᩅᩤ ᨶᩥᨸᨩ᩠ᨩᨶ᩠ᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ. ᩏᨭ᩠ᨮᩉᩥᨲ᩠ᩅᩣ ᨸᩩᨶᨸ᩠ᨸᩩᨶᩴ ᨶᩥᨸᨩ᩠ᨩᨶ᩠ᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

</Division>
<Division number="431" book="paci">

<Paragraph number="1297" book="paci">
ᨶᩣᩈᩥᨲᨠᩮ ᨶᩣᩈᩥᨲᨠᩈᨬ᩠ᨬᩦ ᩏᨸᩃᩣᨸᩮᨲᩥ ᩅᩤ ᩏᨸᨭ᩠ᨮᩣᨸᩮᨲᩥ ᩅᩤ ᩈᨾ᩠ᨽᩩᨬ᩠ᨩᨲᩥ ᩅᩤ ᩈᩉ ᩅᩤ ᩈᩮᨿ᩠ᨿᩴ ᨠᨸ᩠ᨸᩮᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ. ᨶᩣᩈᩥᨲᨠᩮ ᩅᩮᨾᨲᩥᨠᩮᩣ ᩏᨸᩃᩣᨸᩮᨲᩥ ᩅᩤ ᩏᨸᨭ᩠ᨮᩣᨸᩮᨲᩥ ᩅᩤ ᩈᨾ᩠ᨽᩩᨬ᩠ᨩᨲᩥ ᩅᩤ ᩈᩉ ᩅᩤ ᩈᩮᨿ᩠ᨿᩴ ᨠᨸ᩠ᨸᩮᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨶᩣᩈᩥᨲᨠᩮ ᩋᨶᩣᩈᩥᨲᨠᩈᨬ᩠ᨬᩦ ᩏᨸᩃᩣᨸᩮᨲᩥ ᩅᩤ ᩏᨸᨭ᩠ᨮᩣᨸᩮᨲᩥ ᩅᩤ ᩈᨾ᩠ᨽᩩᨬ᩠ᨩᨲᩥ ᩅᩤ ᩈᩉ ᩅᩤ ᩈᩮᨿ᩠ᨿᩴ ᨠᨸ᩠ᨸᩮᨲᩥ, ᩋᨶᩣᨸᨲ᩠ᨲᩥ. ᩋᨶᩣᩈᩥᨲᨠᩮ ᨶᩣᩈᩥᨲᨠᩈᨬ᩠ᨬᩦ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨶᩣᩈᩥᨲᨠᩮ ᩅᩮᨾᨲᩥᨠᩮᩣ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨶᩣᩈᩥᨲᨠᩮ ᩋᨶᩣᩈᩥᨲᨠᩈᨬ᩠ᨬᩦ, ᩋᨶᩣᨸᨲ᩠ᨲᩥ.
</Paragraph>

</Division>
<Division number="432" book="paci">

<Paragraph number="1298" book="paci">
ᩋᨶᩣᨸᨲ᩠ᨲᩥ—  ᩋᨶᩣᩈᩥᨲᨠᩮᩣᨲᩥ ᨩᩣᨶᩣᨲᩥ, ᨲᩴ ᨴᩥᨭ᩠ᨮᩥᩴ ᨸᨭᩥᨶᩥᩔᨭ᩠ᨮᩮᩣᨲᩥ ᨩᩣᨶᩣᨲᩥ, ᩏᨾ᩠ᨾᨲ᩠ᨲᨠᩔ, ᩋᩣᨴᩥᨠᨾ᩠ᨾᩥᨠᩔᩣᨲᩥ.

</Paragraph>
</Division>

<Paragraph number="1299" type="center" book="paci">
ᨠᨱ᩠ᨭᨠᩈᩥᨠ᩠ᨡᩣᨸᨴᩴ ᨶᩥᨭ᩠ᨮᩥᨲᩴ ᨴᩈᨾᩴ.

  
ᩈᨸ᩠ᨸᩣᨱᨠᩅᨣ᩠ᨣᩮᩤ ᩈᨲ᩠ᨲᨾᩮᩣ.



</Paragraph>

<Paragraph number="1300" type="center" book="paci">
ᨲᩔᩩᨴ᩠ᨴᩤᨶᩴ


</Paragraph>

<Paragraph number="1301" book="paci">
_ᩈᨬ᩠ᨧᩥᨧ᩠ᨧᩅᨵᩈᨸ᩠ᨸᩣᨱᩴ,_  
ᩏᨠ᩠ᨠᩮᩣᨭᩴ ᨴᩩᨭ᩠ᨮᩩᩃᩖᨨᩣᨴᨶᩴ;_  
_ᩐᨶᩅᩦᩈᨲᩥ ᩈᨲ᩠ᨳᨬ᩠ᨧ,_  
_ᩈᩴᩅᩥᨵᩤᨶᩴ ᩋᩁᩥᨭ᩠ᨮᨠᩴ;_  
ᩏᨠ᩠ᨡᩥᨲ᩠ᨲᩴ ᨠᨱ᩠ᨭᨠᨬ᩠ᨧᩮᩅ,_  
_ᨴᩈ ᩈᩥᨠ᩠ᨡᩣᨸᨴᩤ ᩍᨾᩮᨲᩥ._
</Paragraph>