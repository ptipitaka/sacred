---
title: "1.5.8.3 ᨾᩮᩣᩉᨶᩈᩥᨠ᩠ᨡᩣᨸᨴ"
tableOfContents: false
sidebar:
  order: 6
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="443" book="paci">

<Paragraph number="1329" book="paci">
ᨲᩮᨶ ᩈᨾᨿᩮᨶ ᨻᩩᨴ᩠ᨵᩮᩤ ᨽᨣᩅᩤ ᩈᩣᩅᨲ᩠ᨳᩥᨿᩴ ᩅᩥᩉᩁᨲᩥ ᨩᩮᨲᩅᨶᩮ ᩋᨶᩣᨳᨸᩥᨱ᩠ᨯᩥᨠᩔ ᩋᩣᩁᩣᨾᩮ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᩋᨶᩣᨧᩣᩁᩴ ᩋᩣᨧᩁᩥᨲ᩠ᩅᩣ “ᩋᨬ᩠ᨬᩣᨱᨠᩮᨶ ᩋᩣᨸᨶ᩠ᨶᩣᨲᩥ ᨩᩣᨶᨶ᩠ᨲᩪ”ᨲᩥ ᨸᩣᨲᩥᨾᩮᩣᨠ᩠ᨡᩮ ᩏᨴ᩠ᨴᩥᩔᨾᩣᨶᩮ ᩑᩅᩴ ᩅᨴᨶ᩠ᨲᩥ—  “ᩍᨴᩤᨶᩮᩅ ᨡᩮᩣ ᨾᨿᩴ ᨩᩣᨶᩣᨾ, ᩋᨿᨾ᩠ᨸᩥ ᨠᩥᩁ ᨵᨾ᩠ᨾᩮᩣ ᩈᩩᨲ᩠ᨲᩣᨣᨲᩮᩣ ᩈᩩᨲ᩠ᨲᨸᩁᩥᨿᩣᨸᨶ᩠ᨶᩮᩣ ᩋᨶ᩠ᩅᨴ᩠ᨵᨾᩣᩈᩴ ᩏᨴ᩠ᨴᩮᩈᩴ ᩋᩣᨣᨧ᩠ᨨᨲᩦ”ᨲᩥ.
</Paragraph>

<Paragraph number="1330" book="paci">
ᨿᩮ ᨲᩮ ᨽᩥᨠ᩠ᨡᩪ ᩋᨸ᩠ᨸᩥᨧ᩠ᨨᩣ …ᨸᩮ…  ᨲᩮ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᨸᩣᨲᩥᨾᩮᩣᨠ᩠ᨡᩮ ᩏᨴ᩠ᨴᩥᩔᨾᩣᨶᩮ ᩑᩅᩴ ᩅᨠ᩠ᨡᨶ᩠ᨲᩥ—  ‘ᩍᨴᩤᨶᩮᩅ ᨡᩮᩣ ᨾᨿᩴ ᨩᩣᨶᩣᨾ, ᩋᨿᨾ᩠ᨸᩥ ᨠᩥᩁ ᨵᨾ᩠ᨾᩮᩣ ᩈᩩᨲ᩠ᨲᩣᨣᨲᩮᩣ ᩈᩩᨲ᩠ᨲᨸᩁᩥᨿᩣᨸᨶ᩠ᨶᩮᩣ ᩋᨶ᩠ᩅᨴ᩠ᨵᨾᩣᩈᩴ ᩏᨴ᩠ᨴᩮᩈᩴ ᩋᩣᨣᨧ᩠ᨨᨲᩦ’”ᨲᩥ …ᨸᩮ…  “ᩈᨧ᩠ᨧᩴ ᨠᩥᩁ ᨲᩩᨾ᩠ᩉᩮ, ᨽᩥᨠ᩠ᨡᩅᩮ, ᨸᩣᨲᩥᨾᩮᩣᨠ᩠ᨡᩮ ᩏᨴ᩠ᨴᩥᩔᨾᩣᨶᩮ ᩑᩅᩴ ᩅᨴᩮᨳ—  ‘ᩍᨴᩤᨶᩮᩅ ᨡᩮᩣ ᨾᨿᩴ ᨩᩣᨶᩣᨾ, ᩋᨿᨾ᩠ᨸᩥ ᨠᩥᩁ ᨵᨾ᩠ᨾᩮᩣ ᩈᩩᨲ᩠ᨲᩣᨣᨲᩮᩣ ᩈᩩᨲ᩠ᨲᨸᩁᩥᨿᩣᨸᨶ᩠ᨶᩮᩣ ᩋᨶ᩠ᩅᨴ᩠ᨵᨾᩣᩈᩴ ᩏᨴ᩠ᨴᩮᩈᩴ ᩋᩣᨣᨧ᩠ᨨᨲᩦ’”ᨲᩥ? “ᩈᨧ᩠ᨧᩴ, ᨽᨣᩅᩤ”ᨲᩥ. ᩅᩥᨣᩁᩉᩥ ᨻᩩᨴ᩠ᨵᩮᩤ ᨽᨣᩅᩤ …ᨸᩮ…  ᨠᨳᨬ᩠ᩉᩥ ᨶᩣᨾ ᨲᩩᨾ᩠ᩉᩮ, ᨾᩮᩣᨥᨸᩩᩁᩥᩈᩣ, ᨸᩣᨲᩥᨾᩮᩣᨠ᩠ᨡᩮ ᩏᨴ᩠ᨴᩥᩔᨾᩣᨶᩮ ᩑᩅᩴ ᩅᨠ᩠ᨡᨳ—  ‘ᩍᨴᩤᨶᩮᩅ ᨡᩮᩣ ᨾᨿᩴ ᨩᩣᨶᩣᨾ, ᩋᨿᨾ᩠ᨸᩥ ᨠᩥᩁ ᨵᨾ᩠ᨾᩮᩣ ᩈᩩᨲ᩠ᨲᩣᨣᨲᩮᩣ ᩈᩩᨲ᩠ᨲᨸᩁᩥᨿᩣᨸᨶ᩠ᨶᩮᩣ ᩋᨶ᩠ᩅᨴ᩠ᨵᨾᩣᩈᩴ ᩏᨴ᩠ᨴᩮᩈᩴ ᩋᩣᨣᨧ᩠ᨨᨲᩦ’ᨲᩥ. ᨶᩮᨲᩴ, ᨾᩮᩣᨥᨸᩩᩁᩥᩈᩣ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ …ᨸᩮ…  ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᩮᨿ᩠ᨿᩣᨳ—
</Paragraph>

</Division>
<Division number="444" book="paci">

<Paragraph number="1331" book="paci">
<Emphasis>“ᨿᩮᩣ ᨸᨶ ᨽᩥᨠ᩠ᨡᩩ ᩋᨶ᩠ᩅᨴ᩠ᨵᨾᩣᩈᩴ ᨸᩣᨲᩥᨾᩮᩣᨠ᩠ᨡᩮ ᩏᨴ᩠ᨴᩥᩔᨾᩣᨶᩮ ᩑᩅᩴ ᩅᨴᩮᨿ᩠ᨿ—  ‘ᩍᨴᩤᨶᩮᩅ ᨡᩮᩣ ᩋᩉᩴ ᨩᩣᨶᩣᨾᩥ, ᩋᨿᨾ᩠ᨸᩥ ᨠᩥᩁ ᨵᨾ᩠ᨾᩮᩣ ᩈᩩᨲ᩠ᨲᩣᨣᨲᩮᩣ ᩈᩩᨲ᩠ᨲᨸᩁᩥᨿᩣᨸᨶ᩠ᨶᩮᩣ ᩋᨶ᩠ᩅᨴ᩠ᨵᨾᩣᩈᩴ ᩏᨴ᩠ᨴᩮᩈᩴ ᩋᩣᨣᨧ᩠ᨨᨲᩦ’ᨲᩥ. ᨲᨬ᩠ᨧᩮ ᨽᩥᨠ᩠ᨡᩩᩴ ᩋᨬ᩠ᨬᩮ ᨽᩥᨠ᩠ᨡᩪ ᨩᩣᨶᩮᨿ᩠ᨿᩩᩴ ᨶᩥᩈᩥᨶ᩠ᨶᨸᩩᨻ᩠ᨻᩴ ᩍᨾᩥᨶᩣ ᨽᩥᨠ᩠ᨡᩩᨶᩣ ᨴ᩠ᩅᨲ᩠ᨲᩥᨠ᩠ᨡᨲ᩠ᨲᩩᩴ ᨸᩣᨲᩥᨾᩮᩣᨠ᩠ᨡᩮ ᩏᨴ᩠ᨴᩥᩔᨾᩣᨶᩮ, ᨠᩮᩣ ᨸᨶ ᩅᩤᨴᩮᩤ ᨽᩥᨿ᩠ᨿᩮᩣ, ᨶ ᨧ ᨲᩔ ᨽᩥᨠ᩠ᨡᩩᨶᩮᩣ ᩋᨬ᩠ᨬᩣᨱᨠᩮᨶ ᨾᩩᨲ᩠ᨲᩥ ᩋᨲ᩠ᨳᩥ, ᨿᨬ᩠ᨧ ᨲᨲ᩠ᨳ ᩋᩣᨸᨲ᩠ᨲᩥᩴ ᩋᩣᨸᨶ᩠ᨶᩮᩣ ᨲᨬ᩠ᨧ ᨿᨳᩣᨵᨾ᩠ᨾᩮᩣ ᨠᩣᩁᩮᨲᨻ᩠ᨻᩮᩣ, ᩏᨲ᩠ᨲᩁᩥ ᨧᩔ ᨾᩮᩣᩉᩮᩣ ᩋᩣᩁᩮᩣᨸᩮᨲᨻ᩠ᨻᩮᩣ—  ‘ᨲᩔ ᨲᩮ, ᩋᩣᩅᩩᩈᩮᩣ, ᩋᩃᩣᨽᩣ, ᨲᩔ ᨲᩮ ᨴᩩᩃᩖᨴ᩠ᨵᩴ, ᨿᩴ ᨲ᩠ᩅᩴ ᨸᩣᨲᩥᨾᩮᩣᨠ᩠ᨡᩮ ᩏᨴ᩠ᨴᩥᩔᨾᩣᨶᩮ ᨶ ᩈᩣᨵᩩᨠᩴ ᩋᨭ᩠ᨮᩥᩴ ᨠᨲ᩠ᩅᩣ ᨾᨶᩈᩥ ᨠᩁᩮᩣᩈᩦ’ᨲᩥ. ᩍᨴᩴ ᨲᩈ᩠ᨾᩥᩴ ᨾᩮᩣᩉᨶᨠᩮ ᨸᩣᨧᩥᨲ᩠ᨲᩥᨿᨶ᩺”</Emphasis>ᨲᩥ. (*73*:<Emphasis>122</Emphasis>)
</Paragraph>

</Division>
<Division number="445" book="paci">

<Paragraph number="1332" book="paci">
<Emphasis>ᨿᩮᩣ ᨸᨶᩣ</Emphasis>ᨲᩥ ᨿᩮᩣ ᨿᩣᨴᩥᩈᩮᩣ …ᨸᩮ…  <Emphasis>ᨽᩥᨠ᩠ᨡᩪ</Emphasis>ᨲᩥ …ᨸᩮ…  ᩋᨿᩴ ᩍᨾᩈ᩠ᨾᩥᩴ ᩋᨲ᩠ᨳᩮ ᩋᨵᩥᨸ᩠ᨸᩮᨲᩮᩣ ᨽᩥᨠ᩠ᨡᩪᨲᩥ.
</Paragraph>

<Paragraph number="1333" book="paci">
<Emphasis>ᩋᨶ᩠ᩅᨴ᩠ᨵᨾᩣᩈᨶ᩺</Emphasis>ᨲᩥ ᩋᨶᩩᨸᩮᩣᩈᨳᩥᨠᩴ.
</Paragraph>

<Paragraph number="1334" book="paci">
<Emphasis>ᨸᩣᨲᩥᨾᩮᩣᨠ᩠ᨡᩮ ᩏᨴ᩠ᨴᩥᩔᨾᩣᨶᩮ</Emphasis>ᨲᩥ ᩏᨴ᩠ᨴᩥᩈᨶ᩠ᨲᩮ.
</Paragraph>

<Paragraph number="1335" book="paci">
<Emphasis>ᩑᩅᩴ ᩅᨴᩮᨿ᩠ᨿᩣ</Emphasis>ᨲᩥ ᩋᨶᩣᨧᩣᩁᩴ ᩋᩣᨧᩁᩥᨲ᩠ᩅᩣ—  “ᩋᨬ᩠ᨬᩣᨱᨠᩮᨶ ᩋᩣᨸᨶ᩠ᨶᩮᩣᨲᩥ ᨩᩣᨶᨶ᩠ᨲᩪ”ᨲᩥ ᨸᩣᨲᩥᨾᩮᩣᨠ᩠ᨡᩮ ᩏᨴ᩠ᨴᩥᩔᨾᩣᨶᩮ ᩑᩅᩴ ᩅᨴᩮᨲᩥ—  “ᩍᨴᩤᨶᩮᩅ ᨡᩮᩣ ᩋᩉᩴ ᨩᩣᨶᩣᨾᩥ, ᩋᨿᨾ᩠ᨸᩥ ᨠᩥᩁ ᨵᨾ᩠ᨾᩮᩣ ᩈᩩᨲ᩠ᨲᩣᨣᨲᩮᩣ ᩈᩩᨲ᩠ᨲᨸᩁᩥᨿᩣᨸᨶ᩠ᨶᩮᩣ ᩋᨶ᩠ᩅᨴ᩠ᨵᨾᩣᩈᩴ ᩏᨴ᩠ᨴᩮᩈᩴ ᩋᩣᨣᨧ᩠ᨨᨲᩦ”ᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ.
</Paragraph>

<Paragraph number="1336" book="paci">
ᨲᨬ᩠ᨧᩮ ᨾᩮᩣᩉᩮᨲᩩᨠᩣᨾᩴ ᨽᩥᨠ᩠ᨡᩩᩴ ᩋᨬ᩠ᨬᩮ ᨽᩥᨠ᩠ᨡᩪ ᨩᩣᨶᩮᨿ᩠ᨿᩩᩴ ᨶᩥᩈᩥᨶ᩠ᨶᨸᩩᨻ᩠ᨻᩴ ᩍᨾᩥᨶᩣ ᨽᩥᨠ᩠ᨡᩩᨶᩣ ᨴ᩠ᩅᨲ᩠ᨲᩥᨠ᩠ᨡᨲ᩠ᨲᩩᩴ ᨸᩣᨲᩥᨾᩮᩣᨠ᩠ᨡᩮ ᩏᨴ᩠ᨴᩥᩔᨾᩣᨶᩮ, ᨠᩮᩣ ᨸᨶ ᩅᩤᨴᩮᩤ ᨽᩥᨿ᩠ᨿᩮᩣ, ᨶ ᨧ ᨲᩔ ᨽᩥᨠ᩠ᨡᩩᨶᩮᩣ ᩋᨬ᩠ᨬᩣᨱᨠᩮᨶ ᨾᩩᨲ᩠ᨲᩥ ᩋᨲ᩠ᨳᩥ, ᨿᨬ᩠ᨧ ᨲᨲ᩠ᨳ ᩋᩣᨸᨲ᩠ᨲᩥᩴ ᩋᩣᨸᨶ᩠ᨶᩮᩣ, ᨲᨬ᩠ᨧ ᨿᨳᩣᨵᨾ᩠ᨾᩮᩣ ᨠᩣᩁᩮᨲᨻ᩠ᨻᩮᩣ, ᩏᨲ᩠ᨲᩁᩥ ᨧᩔ ᨾᩮᩣᩉᩮᩣ ᩋᩣᩁᩮᩣᨸᩮᨲᨻ᩠ᨻᩮᩣ. “ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩋᩣᩁᩮᩣᨸᩮᨲᨻ᩠ᨻᩮᩣ. ᨻ᩠ᨿᨲ᩠ᨲᩮᨶ ᨽᩥᨠ᩠ᨡᩩᨶᩣ ᨸᨭᩥᨻᩃᩮᨶ ᩈᩴᨥᩮᩣ ᨬᩣᨸᩮᨲᨻ᩠ᨻᩮᩣ—
</Paragraph>

</Division>
<Division number="446" book="paci">

<Paragraph number="1337" book="paci">
‘ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩋᨿᩴ ᩍᨲ᩠ᨳᨶ᩠ᨶᩣᨾᩮᩣ ᨽᩥᨠ᩠ᨡᩩ ᨸᩣᨲᩥᨾᩮᩣᨠ᩠ᨡᩮ ᩏᨴ᩠ᨴᩥᩔᨾᩣᨶᩮ ᨶ ᩈᩣᨵᩩᨠᩴ ᩋᨭ᩠ᨮᩥᩴ ᨠᨲ᩠ᩅᩣ ᨾᨶᩈᩥ ᨠᩁᩮᩣᨲᩥ. ᨿᨴᩥ ᩈᩴᨥᩔ ᨸᨲ᩠ᨲᨠᩃᩖᩴ, ᩈᩴᨥᩮᩣ ᩍᨲ᩠ᨳᨶ᩠ᨶᩣᨾᩔ ᨽᩥᨠ᩠ᨡᩩᨶᩮᩣ ᨾᩮᩣᩉᩴ ᩋᩣᩁᩮᩣᨸᩮᨿ᩠ᨿ. ᩑᩈᩣ ᨬᨲ᩠ᨲᩥ.
</Paragraph>

<Paragraph number="1338" book="paci">
ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩋᨿᩴ ᩍᨲ᩠ᨳᨶ᩠ᨶᩣᨾᩮᩣ ᨽᩥᨠ᩠ᨡᩩ ᨸᩣᨲᩥᨾᩮᩣᨠ᩠ᨡᩮ ᩏᨴ᩠ᨴᩥᩔᨾᩣᨶᩮ ᨶ ᩈᩣᨵᩩᨠᩴ ᩋᨭ᩠ᨮᩥᩴ ᨠᨲ᩠ᩅᩣ ᨾᨶᩈᩥ ᨠᩁᩮᩣᨲᩥ. ᩈᩴᨥᩮᩣ ᩍᨲ᩠ᨳᨶ᩠ᨶᩣᨾᩔ ᨽᩥᨠ᩠ᨡᩩᨶᩮᩣ ᨾᩮᩣᩉᩴ ᩋᩣᩁᩮᩣᨸᩮᨲᩥ. ᨿᩔᩣᨿᩈ᩠ᨾᨲᩮᩣ ᨡᨾᨲᩥ ᩍᨲ᩠ᨳᨶ᩠ᨶᩣᨾᩔ ᨽᩥᨠ᩠ᨡᩩᨶᩮᩣ ᨾᩮᩣᩉᩔ ᩋᩣᩁᩮᩣᨸᨶᩣ, ᩈᩮᩣ ᨲᩩᨱ᩠ᩉᩔ; ᨿᩔ ᨶᨠ᩠ᨡᨾᨲᩥ, ᩈᩮᩣ ᨽᩣᩈᩮᨿ᩠ᨿ.
</Paragraph>

<Paragraph number="1339" book="paci">
ᩋᩣᩁᩮᩣᨸᩥᨲᩮᩣ ᩈᩴᨥᩮᨶ ᩍᨲ᩠ᨳᨶ᩠ᨶᩣᨾᩔ ᨽᩥᨠ᩠ᨡᩩᨶᩮᩣ ᨾᩮᩣᩉᩮᩣ. ᨡᨾᨲᩥ ᩈᩴᨥᩔ, ᨲᩈ᩠ᨾᩣ ᨲᩩᨱ᩠ᩉᩦ, ᩑᩅᨾᩮᨲᩴ ᨵᩤᩁᨿᩣᨾᩦ’”ᨲᩥ.
</Paragraph>

<Paragraph number="1340" book="paci">
ᩋᨶᩣᩁᩮᩣᨸᩥᨲᩮ ᨾᩮᩣᩉᩮ ᨾᩮᩣᩉᩮᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᩣᩁᩮᩣᨸᩥᨲᩮ ᨾᩮᩣᩉᩮ ᨾᩮᩣᩉᩮᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

</Division>
<Division number="447" book="paci">

<Paragraph number="1341" book="paci">
ᨵᨾ᩠ᨾᨠᨾ᩠ᨾᩮ ᨵᨾ᩠ᨾᨠᨾ᩠ᨾᩈᨬ᩠ᨬᩦ ᨾᩮᩣᩉᩮᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ. ᨵᨾ᩠ᨾᨠᨾ᩠ᨾᩮ ᩅᩮᨾᨲᩥᨠᩮᩣ ᨾᩮᩣᩉᩮᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ. ᨵᨾ᩠ᨾᨠᨾ᩠ᨾᩮ ᩋᨵᨾ᩠ᨾᨠᨾ᩠ᨾᩈᨬ᩠ᨬᩦ ᨾᩮᩣᩉᩮᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

<Paragraph number="1342" book="paci">
ᩋᨵᨾ᩠ᨾᨠᨾ᩠ᨾᩮ ᨵᨾ᩠ᨾᨠᨾ᩠ᨾᩈᨬ᩠ᨬᩦ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨵᨾ᩠ᨾᨠᨾ᩠ᨾᩮ ᩅᩮᨾᨲᩥᨠᩮᩣ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨵᨾ᩠ᨾᨠᨾ᩠ᨾᩮ ᩋᨵᨾ᩠ᨾᨠᨾ᩠ᨾᩈᨬ᩠ᨬᩦ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ.
</Paragraph>

</Division>
<Division number="448" book="paci">

<Paragraph number="1343" book="paci">
ᩋᨶᩣᨸᨲ᩠ᨲᩥ—  ᨶ ᩅᩥᨲ᩠ᨳᩣᩁᩮᨶ ᩈᩩᨲᩴ ᩉᩮᩣᨲᩥ, ᩐᨶᨠᨴ᩠ᩅᨲ᩠ᨲᩥᨠ᩠ᨡᨲ᩠ᨲᩩᩴ ᩅᩥᨲ᩠ᨳᩣᩁᩮᨶ ᩈᩩᨲᩴ ᩉᩮᩣᨲᩥ, ᨶ ᨾᩮᩣᩉᩮᨲᩩᨠᩣᨾᩔ, ᩏᨾ᩠ᨾᨲ᩠ᨲᨠᩔ, ᩋᩣᨴᩥᨠᨾ᩠ᨾᩥᨠᩔᩣᨲᩥ.

</Paragraph>
</Division>

<Paragraph number="1344" type="center" book="paci">
ᨾᩮᩣᩉᨶᩈᩥᨠ᩠ᨡᩣᨸᨴᩴ ᨶᩥᨭ᩠ᨮᩥᨲᩴ ᨲᨲᩥᨿᩴ.
</Paragraph>