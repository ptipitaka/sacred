---
title: "1.5.6.5 ᨽᩥᩴᩈᩣᨸᨶᩈᩥᨠ᩠ᨡᩣᨸᨴ"
tableOfContents: false
sidebar:
  order: 6
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="345" book="paci">

<Paragraph number="1057" book="paci">
ᨲᩮᨶ ᩈᨾᨿᩮᨶ ᨻᩩᨴ᩠ᨵᩮᩤ ᨽᨣᩅᩤ ᩈᩣᩅᨲ᩠ᨳᩥᨿᩴ ᩅᩥᩉᩁᨲᩥ ᨩᩮᨲᩅᨶᩮ ᩋᨶᩣᨳᨸᩥᨱ᩠ᨯᩥᨠᩔ ᩋᩣᩁᩣᨾᩮ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᩈᨲ᩠ᨲᩁᩈᩅᨣ᩠ᨣᩥᨿᩮ ᨽᩥᨠ᩠ᨡᩪ ᨽᩥᩴᩈᩣᨸᩮᨶ᩠ᨲᩥ. ᨲᩮ ᨽᩥᩴᩈᩣᨸᩦᨿᨾᩣᨶᩣ ᩁᩮᩣᨴᨶ᩠ᨲᩥ. ᨽᩥᨠ᩠ᨡᩪ ᩑᩅᨾᩣᩉᩴᩈᩩ—  “ᨠᩥᩔ ᨲᩩᨾ᩠ᩉᩮ, ᩋᩣᩅᩩᩈᩮᩣ, ᩁᩮᩣᨴᨳᩣ”ᨲᩥ? “ᩍᨾᩮ, ᩋᩣᩅᩩᩈᩮᩣ, ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᩋᨾ᩠ᩉᩮ ᨽᩥᩴᩈᩣᨸᩮᨶ᩠ᨲᩦ”ᨲᩥ.
</Paragraph>

<Paragraph number="1058" book="paci">
ᨿᩮ ᨲᩮ ᨽᩥᨠ᩠ᨡᩪ ᩋᨸ᩠ᨸᩥᨧ᩠ᨨᩣ …ᨸᩮ…  ᨲᩮ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᨽᩥᨠ᩠ᨡᩩᩴ ᨽᩥᩴᩈᩣᨸᩮᩔᨶ᩠ᨲᩦ”ᨲᩥ …ᨸᩮ…  “ᩈᨧ᩠ᨧᩴ ᨠᩥᩁ ᨲᩩᨾ᩠ᩉᩮ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᩴ ᨽᩥᩴᩈᩣᨸᩮᨳᩣ”ᨲᩥ? “ᩈᨧ᩠ᨧᩴ, ᨽᨣᩅᩤ”ᨲᩥ. ᩅᩥᨣᩁᩉᩥ ᨻᩩᨴ᩠ᨵᩮᩤ ᨽᨣᩅᩤ …ᨸᩮ…  ᨠᨳᨬ᩠ᩉᩥ ᨶᩣᨾ ᨲᩩᨾ᩠ᩉᩮ, ᨾᩮᩣᨥᨸᩩᩁᩥᩈᩣ, ᨽᩥᨠ᩠ᨡᩩᩴ ᨽᩥᩴᩈᩣᨸᩮᩔᨳ. ᨶᩮᨲᩴ, ᨾᩮᩣᨥᨸᩩᩁᩥᩈᩣ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ …ᨸᩮ…  ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᩮᨿ᩠ᨿᩣᨳ—
</Paragraph>

</Division>
<Division number="346" book="paci">

<Paragraph number="1059" book="paci">
<Emphasis>“ᨿᩮᩣ ᨸᨶ ᨽᩥᨠ᩠ᨡᩩ ᨽᩥᨠ᩠ᨡᩩᩴ ᨽᩥᩴᩈᩣᨸᩮᨿ᩠ᨿ, ᨸᩣᨧᩥᨲ᩠ᨲᩥᨿᨶ᩺”</Emphasis>ᨲᩥ. (*55*:<Emphasis>104</Emphasis>)
</Paragraph>

</Division>
<Division number="347" book="paci">

<Paragraph number="1060" book="paci">
<Emphasis>ᨿᩮᩣ ᨸᨶᩣ</Emphasis>ᨲᩥ ᨿᩮᩣ ᨿᩣᨴᩥᩈᩮᩣ …ᨸᩮ…  <Emphasis>ᨽᩥᨠ᩠ᨡᩪ</Emphasis>ᨲᩥ …ᨸᩮ…  ᩋᨿᩴ ᩍᨾᩈ᩠ᨾᩥᩴ ᩋᨲ᩠ᨳᩮ ᩋᨵᩥᨸ᩠ᨸᩮᨲᩮᩣ ᨽᩥᨠ᩠ᨡᩪᨲᩥ.
</Paragraph>

<Paragraph number="1061" book="paci">
<Emphasis>ᨽᩥᨠ᩠ᨡᩩᨶ᩺</Emphasis>ᨲᩥ ᩋᨬ᩠ᨬᩴ ᨽᩥᨠ᩠ᨡᩩᩴ.
</Paragraph>

<Paragraph number="1062" book="paci">
<Emphasis>ᨽᩥᩴᩈᩣᨸᩮᨿ᩠ᨿᩣ</Emphasis>ᨲᩥ ᩏᨸᩈᨾ᩠ᨸᨶ᩠ᨶᩮᩣ ᩏᨸᩈᨾ᩠ᨸᨶ᩠ᨶᩴ ᨽᩥᩴᩈᩣᨸᩮᨲᩩᨠᩣᨾᩮᩣ ᩁᩪᨸᩴ ᩅᩤ ᩈᨴ᩠ᨴᩴ ᩅᩤ ᨣᨶ᩠ᨵᩴ ᩅᩤ ᩁᩈᩴ ᩅᩤ ᨹᩮᩣᨭ᩠ᨮᨻ᩠ᨻᩴ ᩅᩤ ᩏᨸᩈᩴᩉᩁᨲᩥ. ᨽᩣᨿᩮᨿ᩠ᨿ ᩅᩤ ᩈᩮᩣ ᨶ ᩅᩤ ᨽᩣᨿᩮᨿ᩠ᨿ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ. ᨧᩮᩣᩁᨠᨶ᩠ᨲᩣᩁᩴ ᩅᩤ ᩅᩤᩊᨠᨶ᩠ᨲᩣᩁᩴ ᩅᩤ ᨸᩥᩈᩣᨧᨠᨶ᩠ᨲᩣᩁᩴ ᩅᩤ ᩋᩣᨧᩥᨠ᩠ᨡᨲᩥ. ᨽᩣᨿᩮᨿ᩠ᨿ ᩅᩤ ᩈᩮᩣ ᨶ ᩅᩤ ᨽᩣᨿᩮᨿ᩠ᨿ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

</Division>
<Division number="348" book="paci">

<Paragraph number="1063" book="paci">
ᩏᨸᩈᨾ᩠ᨸᨶ᩠ᨶᩮ ᩏᨸᩈᨾ᩠ᨸᨶ᩠ᨶᩈᨬ᩠ᨬᩦ ᨽᩥᩴᩈᩣᨸᩮᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ. ᩏᨸᩈᨾ᩠ᨸᨶ᩠ᨶᩮ ᩅᩮᨾᨲᩥᨠᩮᩣ ᨽᩥᩴᩈᩣᨸᩮᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ. ᩏᨸᩈᨾ᩠ᨸᨶ᩠ᨶᩮ ᩋᨶᩩᨸᩈᨾ᩠ᨸᨶ᩠ᨶᩈᨬ᩠ᨬᩦ ᨽᩥᩴᩈᩣᨸᩮᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

<Paragraph number="1064" book="paci">
ᩋᨶᩩᨸᩈᨾ᩠ᨸᨶ᩠ᨶᩴ ᨽᩥᩴᩈᩣᨸᩮᨲᩩᨠᩣᨾᩮᩣ ᩁᩪᨸᩴ ᩅᩤ ᩈᨴ᩠ᨴᩴ ᩅᩤ ᨣᨶ᩠ᨵᩴ ᩅᩤ ᩁᩈᩴ ᩅᩤ ᨹᩮᩣᨭ᩠ᨮᨻ᩠ᨻᩴ ᩅᩤ ᩏᨸᩈᩴᩉᩁᨲᩥ. ᨽᩣᨿᩮᨿ᩠ᨿ ᩅᩤ ᩈᩮᩣ ᨶ ᩅᩤ ᨽᩣᨿᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨧᩮᩣᩁᨠᨶ᩠ᨲᩣᩁᩴ ᩅᩤ ᩅᩤᩊᨠᨶ᩠ᨲᩣᩁᩴ ᩅᩤ ᨸᩥᩈᩣᨧᨠᨶ᩠ᨲᩣᩁᩴ ᩅᩤ ᩋᩣᨧᩥᨠ᩠ᨡᨲᩥ. ᨽᩣᨿᩮᨿ᩠ᨿ ᩅᩤ ᩈᩮᩣ ᨶ ᩅᩤ ᨽᩣᨿᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨶᩩᨸᩈᨾ᩠ᨸᨶ᩠ᨶᩮ ᩏᨸᩈᨾ᩠ᨸᨶ᩠ᨶᩈᨬ᩠ᨬᩦ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨶᩩᨸᩈᨾ᩠ᨸᨶ᩠ᨶᩮ ᩅᩮᨾᨲᩥᨠᩮᩣ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨶᩩᨸᩈᨾ᩠ᨸᨶ᩠ᨶᩮ ᩋᨶᩩᨸᩈᨾ᩠ᨸᨶ᩠ᨶᩈᨬ᩠ᨬᩦ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ.
</Paragraph>

</Division>
<Division number="349" book="paci">

<Paragraph number="1065" book="paci">
ᩋᨶᩣᨸᨲ᩠ᨲᩥ—  ᨶ ᨽᩥᩴᩈᩣᨸᩮᨲᩩᨠᩣᨾᩮᩣ ᩁᩪᨸᩴ ᩅᩤ ᩈᨴ᩠ᨴᩴ ᩅᩤ ᨣᨶ᩠ᨵᩴ ᩅᩤ ᩁᩈᩴ ᩅᩤ ᨹᩮᩣᨭ᩠ᨮᨻ᩠ᨻᩴ ᩅᩤ ᩏᨸᩈᩴᩉᩁᨲᩥ, ᨧᩮᩣᩁᨠᨶ᩠ᨲᩣᩁᩴ ᩅᩤ ᩅᩤᩊᨠᨶ᩠ᨲᩣᩁᩴ ᩅᩤ ᨸᩥᩈᩣᨧᨠᨶ᩠ᨲᩣᩁᩴ ᩅᩤ ᩋᩣᨧᩥᨠ᩠ᨡᨲᩥ, ᩏᨾ᩠ᨾᨲ᩠ᨲᨠᩔ, ᩋᩣᨴᩥᨠᨾ᩠ᨾᩥᨠᩔᩣᨲᩥ.

</Paragraph>
</Division>

<Paragraph number="1066" type="center" book="paci">
ᨽᩥᩴᩈᩣᨸᨶᩈᩥᨠ᩠ᨡᩣᨸᨴᩴ ᨶᩥᨭ᩠ᨮᩥᨲᩴ ᨸᨬ᩠ᨧᨾᩴ.
</Paragraph>