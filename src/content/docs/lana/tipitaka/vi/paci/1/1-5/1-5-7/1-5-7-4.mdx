---
title: "1.5.7.4 ᨴᩩᨭ᩠ᨮᩩᩃᩖᩈᩥᨠ᩠ᨡᩣᨸᨴ"
tableOfContents: false
sidebar:
  order: 5
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="397" book="paci">

<Paragraph number="1200" book="paci">
ᨲᩮᨶ ᩈᨾᨿᩮᨶ ᨻᩩᨴ᩠ᨵᩮᩤ ᨽᨣᩅᩤ ᩈᩣᩅᨲ᩠ᨳᩥᨿᩴ ᩅᩥᩉᩁᨲᩥ ᨩᩮᨲᩅᨶᩮ ᩋᨶᩣᨳᨸᩥᨱ᩠ᨯᩥᨠᩔ ᩋᩣᩁᩣᨾᩮ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᩣᨿᩈ᩠ᨾᩣ ᩏᨸᨶᨶ᩠ᨴᩮᩣ ᩈᨠ᩠ᨿᨸᩩᨲ᩠ᨲᩮᩣ ᩈᨬ᩠ᨧᩮᨲᨶᩥᨠᩴ ᩈᩩᨠ᩠ᨠᩅᩥᩔᨭ᩠ᨮᩥᩴ ᩋᩣᨸᨲ᩠ᨲᩥᩴ ᩋᩣᨸᨩ᩠ᨩᩥᨲ᩠ᩅᩣ ᨽᩣᨲᩩᨶᩮᩣ ᩈᨴ᩠ᨵᩥᩅᩥᩉᩣᩁᩥᨠᩔ ᨽᩥᨠ᩠ᨡᩩᨶᩮᩣ ᩋᩣᩁᩮᩣᨧᩮᩈᩥ—  “ᩋᩉᩴ, ᩋᩣᩅᩩᩈᩮᩣ, ᩈᨬ᩠ᨧᩮᨲᨶᩥᨠᩴ ᩈᩩᨠ᩠ᨠᩅᩥᩔᨭ᩠ᨮᩥᩴ ᩋᩣᨸᨲ᩠ᨲᩥᩴ ᩋᩣᨸᨶ᩠ᨶᩮᩣ. ᨾᩣ ᨠᩔᨧᩥ ᩋᩣᩁᩮᩣᨧᩮᩉᩦ”ᨲᩥ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᩈᨬ᩠ᨧᩮᨲᨶᩥᨠᩴ ᩈᩩᨠ᩠ᨠᩅᩥᩔᨭ᩠ᨮᩥᩴ ᩋᩣᨸᨲ᩠ᨲᩥᩴ ᩋᩣᨸᨩ᩠ᨩᩥᨲ᩠ᩅᩣ ᩈᩴᨥᩴ ᨲᩔᩣ ᩋᩣᨸᨲ᩠ᨲᩥᨿᩣ ᨸᩁᩥᩅᩤᩈᩴ ᨿᩣᨧᩥ. ᨲᩔ ᩈᩴᨥᩮᩣ ᨲᩔᩣ ᩋᩣᨸᨲ᩠ᨲᩥᨿᩣ ᨸᩁᩥᩅᩤᩈᩴ ᩋᨴᩤᩈᩥ. ᩈᩮᩣ ᨸᩁᩥᩅᩈᨶ᩠ᨲᩮᩣ ᨲᩴ ᨽᩥᨠ᩠ᨡᩩᩴ ᨸᩔᩥᨲ᩠ᩅᩣ ᩑᨲᨴᩅᩮᩤᨧ—  “ᩋᩉᩴ, ᩋᩣᩅᩩᩈᩮᩣ, ᩈᨬ᩠ᨧᩮᨲᨶᩥᨠᩴ ᩈᩩᨠ᩠ᨠᩅᩥᩔᨭ᩠ᨮᩥᩴ ᩋᩣᨸᨲ᩠ᨲᩥᩴ ᩋᩣᨸᨩ᩠ᨩᩥᨲ᩠ᩅᩣ ᩈᩴᨥᩴ ᨲᩔᩣ ᩋᩣᨸᨲ᩠ᨲᩥᨿᩣ ᨸᩁᩥᩅᩤᩈᩴ ᨿᩣᨧᩥᩴ, ᨲᩔ ᨾᩮ ᩈᩴᨥᩮᩣ ᨲᩔᩣ ᩋᩣᨸᨲ᩠ᨲᩥᨿᩣ ᨸᩁᩥᩅᩤᩈᩴ ᩋᨴᩤᩈᩥ, ᩈᩮᩣᩉᩴ ᨸᩁᩥᩅᩈᩣᨾᩥ, ᩅᩮᨴᩥᨿᩣᨾᩉᩴ, ᩋᩣᩅᩩᩈᩮᩣ, ᩅᩮᨴᩥᨿᨲᩦᨲᩥ ᨾᩴ ᩋᩣᨿᩈ᩠ᨾᩣ ᨵᩤᩁᩮᨲᩪ”ᨲᩥ.
</Paragraph>

<Paragraph number="1201" book="paci">
“ᨠᩥᩴ ᨶᩩ ᨡᩮᩣ, ᩋᩣᩅᩩᩈᩮᩣ, ᨿᩮᩣ ᩋᨬ᩠ᨬᩮᩣᨸᩥ ᩍᨾᩴ ᩋᩣᨸᨲ᩠ᨲᩥᩴ ᩋᩣᨸᨩ᩠ᨩᨲᩥ ᩈᩮᩣᨸᩥ ᩑᩅᩴ ᨠᩁᩮᩣᨲᩦ”ᨲᩥ? “ᩑᩅᨾᩣᩅᩩᩈᩮᩣ”ᨲᩥ. “ᩋᨿᩴ, ᩋᩣᩅᩩᩈᩮᩣ, ᩋᩣᨿᩈ᩠ᨾᩣ ᩏᨸᨶᨶ᩠ᨴᩮᩣ ᩈᨠ᩠ᨿᨸᩩᨲ᩠ᨲᩮᩣ ᩈᨬ᩠ᨧᩮᨲᨶᩥᨠᩴ ᩈᩩᨠ᩠ᨠᩅᩥᩔᨭ᩠ᨮᩥᩴ ᩋᩣᨸᨲ᩠ᨲᩥᩴ ᩋᩣᨸᨩ᩠ᨩᩥᨲ᩠ᩅᩣ ᩈᩮᩣ ᨾᩮ ᩋᩣᩁᩮᩣᨧᩮᨲᩥ ᨾᩣ ᨠᩔᨧᩥ ᩋᩣᩁᩮᩣᨧᩮᩉᩦ”ᨲᩥ. “ᨠᩥᩴ ᨸᨶ ᨲ᩠ᩅᩴ, ᩋᩣᩅᩩᩈᩮᩣ, ᨸᨭᩥᨧ᩠ᨨᩣᨴᩮᩈᩦ”ᨲᩥ? “ᩑᩅᨾᩣᩅᩩᩈᩮᩣ”ᨲᩥ.
</Paragraph>

<Paragraph number="1202" book="paci">
ᩋᨳ ᨡᩮᩣ ᩈᩮᩣ ᨽᩥᨠ᩠ᨡᩩ ᨽᩥᨠ᩠ᨡᩪᨶᩴ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩥ. ᨿᩮ ᨲᩮ ᨽᩥᨠ᩠ᨡᩪ ᩋᨸ᩠ᨸᩥᨧ᩠ᨨᩣ …ᨸᩮ…  ᨲᩮ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᨽᩥᨠ᩠ᨡᩩ ᨽᩥᨠ᩠ᨡᩩᩔ ᨩᩣᨶᩴ ᨴᩩᨭ᩠ᨮᩩᩃᩖᩴ ᩋᩣᨸᨲ᩠ᨲᩥᩴ ᨸᨭᩥᨧ᩠ᨨᩣᨴᩮᩔᨲᩦ”ᨲᩥ …ᨸᩮ…  “ᩈᨧ᩠ᨧᩴ ᨠᩥᩁ ᨲ᩠ᩅᩴ, ᨽᩥᨠ᩠ᨡᩩ, ᨽᩥᨠ᩠ᨡᩩᩔ ᨩᩣᨶᩴ ᨴᩩᨭ᩠ᨮᩩᩃᩖᩴ ᩋᩣᨸᨲ᩠ᨲᩥᩴ ᨸᨭᩥᨧ᩠ᨨᩣᨴᩮᩈᩦ”ᨲᩥ. “ᩈᨧ᩠ᨧᩴ, ᨽᨣᩅᩤ”ᨲᩥ. ᩅᩥᨣᩁᩉᩥ ᨻᩩᨴ᩠ᨵᩮᩤ ᨽᨣᩅᩤ …ᨸᩮ…  ᨠᨳᨬ᩠ᩉᩥ ᨶᩣᨾ ᨲ᩠ᩅᩴ, ᨾᩮᩣᨥᨸᩩᩁᩥᩈ, ᨽᩥᨠ᩠ᨡᩩᩔ ᨩᩣᨶᩴ ᨴᩩᨭ᩠ᨮᩩᩃᩖᩴ ᩋᩣᨸᨲ᩠ᨲᩥᩴ ᨸᨭᩥᨧ᩠ᨨᩣᨴᩮᩔᩈᩥ. ᨶᩮᨲᩴ, ᨾᩮᩣᨥᨸᩩᩁᩥᩈ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ …ᨸᩮ…  ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᩮᨿ᩠ᨿᩣᨳ—
</Paragraph>

</Division>
<Division number="398" book="paci">

<Paragraph number="1203" book="paci">
<Emphasis>“ᨿᩮᩣ ᨸᨶ ᨽᩥᨠ᩠ᨡᩩ ᨽᩥᨠ᩠ᨡᩩᩔ ᨩᩣᨶᩴ ᨴᩩᨭ᩠ᨮᩩᩃᩖᩴ ᩋᩣᨸᨲ᩠ᨲᩥᩴ ᨸᨭᩥᨧ᩠ᨨᩣᨴᩮᨿ᩠ᨿ, ᨸᩣᨧᩥᨲ᩠ᨲᩥᨿᨶ᩺”</Emphasis>ᨲᩥ. (*64*:<Emphasis>113</Emphasis>)
</Paragraph>

</Division>
<Division number="399" book="paci">

<Paragraph number="1204" book="paci">
<Emphasis>ᨿᩮᩣ ᨸᨶᩣ</Emphasis>ᨲᩥ ᨿᩮᩣ ᨿᩣᨴᩥᩈᩮᩣ …ᨸᩮ…  <Emphasis>ᨽᩥᨠ᩠ᨡᩪ</Emphasis>ᨲᩥ …ᨸᩮ…  ᩋᨿᩴ ᩍᨾᩈ᩠ᨾᩥᩴ ᩋᨲ᩠ᨳᩮ ᩋᨵᩥᨸ᩠ᨸᩮᨲᩮᩣ ᨽᩥᨠ᩠ᨡᩪᨲᩥ.
</Paragraph>

<Paragraph number="1205" book="paci">
<Emphasis>ᨽᩥᨠ᩠ᨡᩩᩔᩣ</Emphasis>ᨲᩥ ᩋᨬ᩠ᨬᩔ ᨽᩥᨠ᩠ᨡᩩᩔ.
</Paragraph>

<Paragraph number="1206" book="paci">
<Emphasis>ᨩᩣᨶᩣᨲᩥ</Emphasis> ᨶᩣᨾ ᩈᩣᨾᩴ ᩅᩤ ᨩᩣᨶᩣᨲᩥ ᩋᨬ᩠ᨬᩮ ᩅᩤ ᨲᩔ ᩋᩣᩁᩮᩣᨧᩮᨶ᩠ᨲᩥ, ᩈᩮᩣ ᩅᩤ ᩋᩣᩁᩮᩣᨧᩮᨲᩥ.
</Paragraph>

<Paragraph number="1207" book="paci">
<Emphasis>ᨴᩩᨭ᩠ᨮᩩᩃᩖᩣ</Emphasis> ᨶᩣᨾ ᩋᩣᨸᨲ᩠ᨲᩥ ᨧᨲ᩠ᨲᩣᩁᩥ ᨧ ᨸᩣᩁᩣᨩᩥᨠᩣᨶᩥ ᨲᩮᩁᩈ ᨧ ᩈᩴᨥᩣᨴᩥᩈᩮᩈᩣ.
</Paragraph>

<Paragraph number="1208" book="paci">
<Emphasis>ᨸᨭᩥᨧ᩠ᨨᩣᨴᩮᨿ᩠ᨿᩣ</Emphasis>ᨲᩥ “ᩍᨾᩴ ᨩᩣᨶᩥᨲ᩠ᩅᩣ ᨧᩮᩣᨴᩮᩔᨶ᩠ᨲᩥ, ᩈᩣᩁᩮᩔᨶ᩠ᨲᩥ ᨡᩩᩴᩈᩮᩔᨶ᩠ᨲᩥ, ᩅᨾ᩠ᨽᩮᩔᨶ᩠ᨲᩥ, ᨾᩘᨠᩩᩴ ᨠᩁᩥᩔᨶ᩠ᨲᩥ ᨶᩣᩁᩮᩣᨧᩮᩔᩣᨾᩦ”ᨲᩥ ᨵᩩᩁᩴ ᨶᩥᨠ᩠ᨡᩥᨲ᩠ᨲᨾᨲ᩠ᨲᩮ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

</Division>
<Division number="400" book="paci">

<Paragraph number="1209" book="paci">
ᨴᩩᨭ᩠ᨮᩩᩃᩖᩣᨿ ᩋᩣᨸᨲ᩠ᨲᩥᨿᩣ ᨴᩩᨭ᩠ᨮᩩᩃᩖᩣᨸᨲ᩠ᨲᩥᩈᨬ᩠ᨬᩦ ᨸᨭᩥᨧ᩠ᨨᩣᨴᩮᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ. ᨴᩩᨭ᩠ᨮᩩᩃᩖᩣᨿ ᩋᩣᨸᨲ᩠ᨲᩥᨿᩣ ᩅᩮᨾᨲᩥᨠᩮᩣ ᨸᨭᩥᨧ᩠ᨨᩣᨴᩮᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨴᩩᨭ᩠ᨮᩩᩃᩖᩣᨿ ᩋᩣᨸᨲ᩠ᨲᩥᨿᩣ ᩋᨴᩩᨭ᩠ᨮᩩᩃᩖᩣᨸᨲ᩠ᨲᩥᩈᨬ᩠ᨬᩦ ᨸᨭᩥᨧ᩠ᨨᩣᨴᩮᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨴᩩᨭ᩠ᨮᩩᩃᩖᩴ ᩋᩣᨸᨲ᩠ᨲᩥᩴ ᨸᨭᩥᨧ᩠ᨨᩣᨴᩮᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨶᩩᨸᩈᨾ᩠ᨸᨶ᩠ᨶᩔ ᨴᩩᨭ᩠ᨮᩩᩃᩖᩴ ᩅᩤ ᩋᨴᩩᨭ᩠ᨮᩩᩃᩖᩴ ᩅᩤ ᩋᨩ᩠ᨫᩣᨧᩣᩁᩴ ᨸᨭᩥᨧ᩠ᨨᩣᨴᩮᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨴᩩᨭ᩠ᨮᩩᩃᩖᩣᨿ ᩋᩣᨸᨲ᩠ᨲᩥᨿᩣ ᨴᩩᨭ᩠ᨮᩩᩃᩖᩣᨸᨲ᩠ᨲᩥᩈᨬ᩠ᨬᩦ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨴᩩᨭ᩠ᨮᩩᩃᩖᩣᨿ ᩋᩣᨸᨲ᩠ᨲᩥᨿᩣ ᩅᩮᨾᨲᩥᨠᩮᩣ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨴᩩᨭ᩠ᨮᩩᩃᩖᩣᨿ ᩋᩣᨸᨲ᩠ᨲᩥᨿᩣ ᩋᨴᩩᨭ᩠ᨮᩩᩃᩖᩣᨸᨲ᩠ᨲᩥᩈᨬ᩠ᨬᩦ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ.
</Paragraph>

</Division>
<Division number="401" book="paci">

<Paragraph number="1210" book="paci">
ᩋᨶᩣᨸᨲ᩠ᨲᩥ—  “ᩈᩴᨥᩔ ᨽᨱ᩠ᨯᨶᩴ ᩅᩤ ᨠᩃᩉᩮᩣ ᩅᩤ ᩅᩥᨣ᩠ᨣᩉᩮᩣ ᩅᩤ ᩅᩥᩅᩤᨴᩮᩤ ᩅᩤ ᨽᩅᩥᩔᨲᩦ”ᨲᩥ ᨶᩣᩁᩮᩣᨧᩮᨲᩥ, “ᩈᩴᨥᨽᩮᨴᩮᩤ ᩅᩤ ᩈᩴᨥᩁᩣᨩᩥ ᩅᩤ ᨽᩅᩥᩔᨲᩦ”ᨲᩥ ᨶᩣᩁᩮᩣᨧᩮᨲᩥ, “ᩋᨿᩴ ᨠᨠ᩠ᨡᩊᩮᩣ ᨹᩁᩩᩈᩮᩣ ᨩᩦᩅᩥᨲᨶ᩠ᨲᩁᩣᨿᩴ ᩅᩤ ᨻᩕᩉ᩠ᨾᨧᩁᩥᨿᨶ᩠ᨲᩁᩣᨿᩴ ᩅᩤ ᨠᩁᩥᩔᨲᩦ”ᨲᩥ ᨶᩣᩁᩮᩣᨧᩮᨲᩥ, ᩋᨬ᩠ᨬᩮ ᨸᨲᩥᩁᩪᨸᩮ ᨽᩥᨠ᩠ᨡᩪ ᩋᨸᩔᨶ᩠ᨲᩮᩣ ᨶᩣᩁᩮᩣᨧᩮᨲᩥ, ᨶᨨᩣᨴᩮᨲᩩᨠᩣᨾᩮᩣ ᨶᩣᩁᩮᩣᨧᩮᨲᩥ, “ᨸᨬ᩠ᨬᩣᨿᩥᩔᨲᩥ ᩈᨠᩮᨶ ᨠᨾ᩠ᨾᩮᨶᩣ”ᨲᩥ ᨶᩣᩁᩮᩣᨧᩮᨲᩥ, ᩏᨾ᩠ᨾᨲ᩠ᨲᨠᩔ, ᩋᩣᨴᩥᨠᨾ᩠ᨾᩥᨠᩔᩣᨲᩥ.

</Paragraph>
</Division>

<Paragraph number="1211" type="center" book="paci">
ᨴᩩᨭ᩠ᨮᩩᩃᩖᩈᩥᨠ᩠ᨡᩣᨸᨴᩴ ᨶᩥᨭ᩠ᨮᩥᨲᩴ ᨧᨲᩩᨲ᩠ᨳᩴ.
</Paragraph>