---
title: "1.5.5.7 ᨾᩉᩣᨶᩣᨾᩈᩥᨠ᩠ᨡᩣᨸᨴ"
tableOfContents: false
sidebar:
  order: 8
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="303" book="paci">

<Paragraph number="964" book="paci">
ᨲᩮᨶ ᩈᨾᨿᩮᨶ ᨻᩩᨴ᩠ᨵᩮᩤ ᨽᨣᩅᩤ ᩈᨠ᩠ᨠᩮᩈᩩ ᩅᩥᩉᩁᨲᩥ ᨠᨸᩥᩃᩅᨲ᩠ᨳᩩᩈ᩠ᨾᩥᩴ ᨶᩥᨣᩕᩮᩤᨵᩤᩁᩣᨾᩮ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨾᩉᩣᨶᩣᨾᩔ ᩈᨠ᩠ᨠᩔ ᨽᩮᩈᨩ᩠ᨩᩴ ᩏᩔᨶ᩠ᨶᩴ ᩉᩮᩣᨲᩥ. ᩋᨳ ᨡᩮᩣ ᨾᩉᩣᨶᩣᨾᩮᩣ ᩈᨠ᩠ᨠᩮᩣ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥ; ᩏᨸᩈᩘᨠᨾᩥᨲ᩠ᩅᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᨶᩥᩈᩦᨴᩥ. ᩑᨠᨾᨶ᩠ᨲᩴ ᨶᩥᩈᩥᨶ᩠ᨶᩮᩣ ᨡᩮᩣ ᨾᩉᩣᨶᩣᨾᩮᩣ ᩈᨠ᩠ᨠᩮᩣ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᩍᨧ᩠ᨨᩣᨾᩉᩴ, ᨽᨶ᩠ᨲᩮ, ᩈᩴᨥᩴ ᨧᨲᩩᨾᩣᩈᩴ ᨽᩮᩈᨩ᩠ᨩᩮᨶ ᨸᩅᩤᩁᩮᨲᩩᨶ᩺”ᨲᩥ. “ᩈᩣᨵᩩ ᩈᩣᨵᩩ, ᨾᩉᩣᨶᩣᨾ. ᨲᩮᨶ ᩉᩥ ᨲ᩠ᩅᩴ, ᨾᩉᩣᨶᩣᨾ, ᩈᩴᨥᩴ ᨧᨲᩩᨾᩣᩈᩴ ᨽᩮᩈᨩ᩠ᨩᩮᨶ ᨸᩅᩤᩁᩮᩉᩦ”ᨲᩥ. ᨽᩥᨠ᩠ᨡᩪ ᨠᩩᨠ᩠ᨠᩩᨧ᩠ᨧᩣᨿᨶ᩠ᨲᩣ ᨶᩣᨵᩥᩅᩤᩈᩮᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ …ᨸᩮ…  ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨧᨲᩩᨾᩣᩈᩴ ᨽᩮᩈᨩ᩠ᨩᨸ᩠ᨸᨧ᩠ᨧᨿᨸᩅᩤᩁᨱᩴ ᩈᩣᨴᩥᨲᩩᨶ᩺”ᨲᩥ.
</Paragraph>

</Division>
<Division number="304" book="paci">

<Paragraph number="965" book="paci">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᨾᩉᩣᨶᩣᨾᩴ ᩈᨠ᩠ᨠᩴ ᨸᩁᩥᨲ᩠ᨲᩴ ᨽᩮᩈᨩ᩠ᨩᩴ ᩅᩥᨬ᩠ᨬᩣᨸᩮᨶ᩠ᨲᩥ. ᨲᨳᩮᩅ ᨾᩉᩣᨶᩣᨾᩔ ᩈᨠ᩠ᨠᩔ ᨽᩮᩈᨩ᩠ᨩᩴ ᩏᩔᨶ᩠ᨶᩴ ᩉᩮᩣᨲᩥ. ᨴᩩᨲᩥᨿᨾ᩠ᨸᩥ ᨡᩮᩣ ᨾᩉᩣᨶᩣᨾᩮᩣ ᩈᨠ᩠ᨠᩮᩣ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥ; ᩏᨸᩈᩘᨠᨾᩥᨲ᩠ᩅᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᨶᩥᩈᩦᨴᩥ. ᩑᨠᨾᨶ᩠ᨲᩴ ᨶᩥᩈᩥᨶ᩠ᨶᩮᩣ ᨡᩮᩣ ᨾᩉᩣᨶᩣᨾᩮᩣ ᩈᨠ᩠ᨠᩮᩣ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᩍᨧ᩠ᨨᩣᨾᩉᩴ, ᨽᨶ᩠ᨲᩮ, ᩈᩴᨥᩴ ᩋᨸᩁᨾ᩠ᨸᩥ ᨧᨲᩩᨾᩣᩈᩴ ᨽᩮᩈᨩ᩠ᨩᩮᨶ ᨸᩅᩤᩁᩮᨲᩩᨶ᩺”ᨲᩥ. “ᩈᩣᨵᩩ ᩈᩣᨵᩩ, ᨾᩉᩣᨶᩣᨾ. ᨲᩮᨶ ᩉᩥ ᨲ᩠ᩅᩴ, ᨾᩉᩣᨶᩣᨾ, ᩈᩴᨥᩴ ᩋᨸᩁᨾ᩠ᨸᩥ ᨧᨲᩩᨾᩣᩈᩴ ᨽᩮᩈᨩ᩠ᨩᩮᨶ ᨸᩅᩤᩁᩮᩉᩦ”ᨲᩥ. ᨽᩥᨠ᩠ᨡᩪ ᨠᩩᨠ᩠ᨠᩩᨧ᩠ᨧᩣᨿᨶ᩠ᨲᩣ ᨶᩣᨵᩥᩅᩤᩈᩮᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ …ᨸᩮ…  ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨸᩩᨶ ᨸᩅᩤᩁᨱᨾ᩠ᨸᩥ ᩈᩣᨴᩥᨲᩩᨶ᩺”ᨲᩥ.
</Paragraph>

</Division>
<Division number="305" book="paci">

<Paragraph number="966" book="paci">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᨾᩉᩣᨶᩣᨾᩴ ᩈᨠ᩠ᨠᩴ ᨸᩁᩥᨲ᩠ᨲᩴᨿᩮᩅ ᨽᩮᩈᨩ᩠ᨩᩴ ᩅᩥᨬ᩠ᨬᩣᨸᩮᨶ᩠ᨲᩥ. ᨲᨳᩮᩅ ᨾᩉᩣᨶᩣᨾᩔ ᩈᨠ᩠ᨠᩔ ᨽᩮᩈᨩ᩠ᨩᩴ ᩏᩔᨶ᩠ᨶᩴ ᩉᩮᩣᨲᩥ. ᨲᨲᩥᨿᨾ᩠ᨸᩥ ᨡᩮᩣ ᨾᩉᩣᨶᩣᨾᩮᩣ ᩈᨠ᩠ᨠᩮᩣ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥ; ᩏᨸᩈᩘᨠᨾᩥᨲ᩠ᩅᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᨶᩥᩈᩦᨴᩥ. ᩑᨠᨾᨶ᩠ᨲᩴ ᨶᩥᩈᩥᨶ᩠ᨶᩮᩣ ᨡᩮᩣ ᨾᩉᩣᨶᩣᨾᩮᩣ ᩈᨠ᩠ᨠᩮᩣ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᩍᨧ᩠ᨨᩣᨾᩉᩴ, ᨽᨶ᩠ᨲᩮ, ᩈᩴᨥᩴ ᨿᩣᩅᨩᩦᩅᩴ ᨽᩮᩈᨩ᩠ᨩᩮᨶ ᨸᩅᩤᩁᩮᨲᩩᨶ᩺”ᨲᩥ. “ᩈᩣᨵᩩ ᩈᩣᨵᩩ, ᨾᩉᩣᨶᩣᨾ. ᨲᩮᨶ ᩉᩥ ᨲ᩠ᩅᩴ, ᨾᩉᩣᨶᩣᨾ, ᩈᩴᨥᩴ ᨿᩣᩅᨩᩦᩅᩴ ᨽᩮᩈᨩ᩠ᨩᩮᨶ ᨸᩅᩤᩁᩮᩉᩦ”ᨲᩥ. ᨽᩥᨠ᩠ᨡᩪ ᨠᩩᨠ᩠ᨠᩩᨧ᩠ᨧᩣᨿᨶ᩠ᨲᩣ ᨶᩣᨵᩥᩅᩤᩈᩮᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ …ᨸᩮ…  ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨶᩥᨧ᩠ᨧᨸᩅᩤᩁᨱᨾ᩠ᨸᩥ ᩈᩣᨴᩥᨲᩩᨶ᩺”ᨲᩥ.
</Paragraph>

<Paragraph number="967" book="paci">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᨴᩩᨶ᩠ᨶᩥᩅᨲ᩠ᨳᩣ ᩉᩮᩣᨶ᩠ᨲᩥ ᨴᩩᨸ᩠ᨸᩣᩁᩩᨲᩣ ᩋᨶᩣᨠᨸ᩠ᨸᩈᨾ᩠ᨸᨶ᩠ᨶᩣ. ᨾᩉᩣᨶᩣᨾᩮᩣ ᩈᨠ᩠ᨠᩮᩣ ᩅᨲ᩠ᨲᩣ ᩉᩮᩣᨲᩥ—  “ᨠᩥᩔ ᨲᩩᨾ᩠ᩉᩮ, ᨽᨶ᩠ᨲᩮ, ᨴᩩᨶ᩠ᨶᩥᩅᨲ᩠ᨳᩣ ᨴᩩᨸ᩠ᨸᩣᩁᩩᨲᩣ ᩋᨶᩣᨠᨸ᩠ᨸᩈᨾ᩠ᨸᨶ᩠ᨶᩣ? ᨶᨶᩩ ᨶᩣᨾ ᨸᨻ᩠ᨻᨩᩥᨲᩮᨶ ᩈᩩᨶᩥᩅᨲ᩠ᨳᩮᨶ ᨽᩅᩥᨲᨻ᩠ᨻᩴ ᩈᩩᨸᩣᩁᩩᨲᩮᨶ ᩋᩣᨠᨸ᩠ᨸᩈᨾ᩠ᨸᨶ᩠ᨶᩮᨶᩣ”ᨲᩥ? ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᨾᩉᩣᨶᩣᨾᩮ ᩈᨠ᩠ᨠᩮ ᩏᨸᨶᨶ᩠ᨵᩥᩴᩈᩩ. ᩋᨳ ᨡᩮᩣ ᨨᨻ᩠ᨻᨣ᩠ᨣᩥᨿᩣᨶᩴ ᨽᩥᨠ᩠ᨡᩪᨶᩴ ᩑᨲᨴᩉᩮᩣᩈᩥ—  “ᨠᩮᨶ ᨶᩩ ᨡᩮᩣ ᨾᨿᩴ ᩏᨸᩣᨿᩮᨶ ᨾᩉᩣᨶᩣᨾᩴ ᩈᨠ᩠ᨠᩴ ᨾᩘᨠᩩᩴ ᨠᩁᩮᨿ᩠ᨿᩣᨾᩣ”ᨲᩥ? ᩋᨳ ᨡᩮᩣ ᨨᨻ᩠ᨻᨣ᩠ᨣᩥᨿᩣᨶᩴ ᨽᩥᨠ᩠ᨡᩪᨶᩴ ᩑᨲᨴᩉᩮᩣᩈᩥ—  “ᨾᩉᩣᨶᩣᨾᩮᨶ ᨡᩮᩣ, ᩋᩣᩅᩩᩈᩮᩣ, ᩈᨠ᩠ᨠᩮᨶ ᩈᩴᨥᩮᩣ ᨽᩮᩈᨩ᩠ᨩᩮᨶ ᨸᩅᩤᩁᩥᨲᩮᩣ. ᩉᨶ᩠ᨴ ᨾᨿᩴ, ᩋᩣᩅᩩᩈᩮᩣ, ᨾᩉᩣᨶᩣᨾᩴ ᩈᨠ᩠ᨠᩴ ᩈᨸ᩠ᨸᩥᩴ ᩅᩥᨬ᩠ᨬᩣᨸᩮᨾᩣ”ᨲᩥ. ᩋᨳ ᨡᩮᩣ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᨿᩮᨶ ᨾᩉᩣᨶᩣᨾᩮᩣ ᩈᨠ᩠ᨠᩮᩣ ᨲᩮᨶᩩᨸᩈᩘᨠᨾᩥᩴᩈᩩ; ᩏᨸᩈᩘᨠᨾᩥᨲ᩠ᩅᩣ ᨾᩉᩣᨶᩣᨾᩴ ᩈᨠ᩠ᨠᩴ ᩑᨲᨴᩅᩮᩤᨧᩩᩴ—  “ᨴᩮᩤᨱᩮᨶ, ᩋᩣᩅᩩᩈᩮᩣ, ᩈᨸ᩠ᨸᩥᨶᩣ ᩋᨲ᩠ᨳᩮᩣ”ᨲᩥ. “ᩋᨩ᩠ᨩᨱ᩠ᩉᩮᩣ, ᨽᨶ᩠ᨲᩮ, ᩋᩣᨣᨾᩮᨳ. ᨾᨶᩩᩔᩣ ᩅᨩᩴ ᨣᨲᩣ ᩈᨸ᩠ᨸᩥᩴ ᩋᩣᩉᩁᩥᨲᩩᩴ. ᨠᩣᩃᩴ ᩋᩣᩉᩁᩥᩔᨳᩣ”ᨲᩥ.
</Paragraph>

<Paragraph number="968" book="paci">
ᨴᩩᨲᩥᨿᨾ᩠ᨸᩥ ᨡᩮᩣ …ᨸᩮ…  ᨲᨲᩥᨿᨾ᩠ᨸᩥ ᨡᩮᩣ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᨾᩉᩣᨶᩣᨾᩴ ᩈᨠ᩠ᨠᩴ ᩑᨲᨴᩅᩮᩤᨧᩩᩴ—  “ᨴᩮᩤᨱᩮᨶ, ᩋᩣᩅᩩᩈᩮᩣ, ᩈᨸ᩠ᨸᩥᨶᩣ ᩋᨲ᩠ᨳᩮᩣ”ᨲᩥ. “ᩋᨩ᩠ᨩᨱ᩠ᩉᩮᩣ, ᨽᨶ᩠ᨲᩮ, ᩋᩣᨣᨾᩮᨳ. ᨾᨶᩩᩔᩣ ᩅᨩᩴ ᨣᨲᩣ ᩈᨸ᩠ᨸᩥᩴ ᩋᩣᩉᩁᩥᨲᩩᩴ. ᨠᩣᩃᩴ ᩋᩣᩉᩁᩥᩔᨳᩣ”ᨲᩥ. “ᨠᩥᩴ ᨸᨶ ᨲᨿᩣ, ᩋᩣᩅᩩᩈᩮᩣ, ᩋᨴᩤᨲᩩᨠᩣᨾᩮᨶ ᨸᩅᩤᩁᩥᨲᩮᨶ, ᨿᩴ ᨲ᩠ᩅᩴ ᨸᩅᩤᩁᩮᨲ᩠ᩅᩣ ᨶ ᨴᩮᩈᩦ”ᨲᩥ. ᩋᨳ ᨡᩮᩣ ᨾᩉᩣᨶᩣᨾᩮᩣ ᩈᨠ᩠ᨠᩮᩣ ᩏᨩ᩠ᨫᩣᨿᨲᩥ ᨡᩥᨿ᩠ᨿᨲᩥ ᩅᩥᨸᩣᨧᩮᨲᩥ—  “ᨠᨳᨬ᩠ᩉᩥ ᨶᩣᨾ ᨽᨴᨶ᩠ᨲᩣ—  ‘ᩋᨩ᩠ᨩᨱ᩠ᩉᩮᩣ, ᨽᨶ᩠ᨲᩮ, ᩋᩣᨣᨾᩮᨳᩣ’ᨲᩥ ᩅᩩᨧ᩠ᨧᨾᩣᨶᩣ ᨶᩣᨣᨾᩮᩔᨶ᩠ᨲᩦ”ᨲᩥ.
</Paragraph>

<Paragraph number="969" book="paci">
ᩋᩔᩮᩣᩈᩩᩴ ᨡᩮᩣ ᨽᩥᨠ᩠ᨡᩪ ᨾᩉᩣᨶᩣᨾᩔ ᩈᨠ᩠ᨠᩔ ᩏᨩ᩠ᨫᩣᨿᨶ᩠ᨲᩔ ᨡᩥᨿ᩠ᨿᨶ᩠ᨲᩔ ᩅᩥᨸᩣᨧᩮᨶ᩠ᨲᩔ. ᨿᩮ ᨲᩮ ᨽᩥᨠ᩠ᨡᩪ ᩋᨸ᩠ᨸᩥᨧ᩠ᨨᩣ …ᨸᩮ…  ᨲᩮ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᨾᩉᩣᨶᩣᨾᩮᨶ ᩈᨠ᩠ᨠᩮᨶ—  ‘ᩋᨩ᩠ᨩᨱ᩠ᩉᩮᩣ, ᨽᨶ᩠ᨲᩮ, ᩋᩣᨣᨾᩮᨳᩣ’ᨲᩥ ᩅᩩᨧ᩠ᨧᨾᩣᨶᩣ ᨶᩣᨣᨾᩮᩔᨶ᩠ᨲᩦ”ᨲᩥ …ᨸᩮ…  “ᩈᨧ᩠ᨧᩴ ᨠᩥᩁ ᨲᩩᨾ᩠ᩉᩮ, ᨽᩥᨠ᩠ᨡᩅᩮ, ᨾᩉᩣᨶᩣᨾᩮᨶ ᩈᨠ᩠ᨠᩮᨶ—  ‘ᩋᨩ᩠ᨩᨱ᩠ᩉᩮᩣ, ᨽᨶ᩠ᨲᩮ, ᩋᩣᨣᨾᩮᨳᩣ’ᨲᩥ ᩅᩩᨧ᩠ᨧᨾᩣᨶᩣ ᨶᩣᨣᨾᩮᨳᩣ”ᨲᩥ? “ᩈᨧ᩠ᨧᩴ, ᨽᨣᩅᩤ”ᨲᩥ. ᩅᩥᨣᩁᩉᩥ ᨻᩩᨴ᩠ᨵᩮᩤ ᨽᨣᩅᩤ …ᨸᩮ…  ᨠᨳᨬ᩠ᩉᩥ ᨶᩣᨾ ᨲᩩᨾ᩠ᩉᩮ, ᨾᩮᩣᨥᨸᩩᩁᩥᩈᩣ, ᨾᩉᩣᨶᩣᨾᩮᨶ ᩈᨠ᩠ᨠᩮᨶ—  “ᩋᨩ᩠ᨩᨱ᩠ᩉᩮᩣ, ᨽᨶ᩠ᨲᩮ, ᩋᩣᨣᨾᩮᨳᩣ”ᨲᩥ ᩅᩩᨧ᩠ᨧᨾᩣᨶᩣ ᨶᩣᨣᨾᩮᩔᨳ. ᨶᩮᨲᩴ, ᨾᩮᩣᨥᨸᩩᩁᩥᩈᩣ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ …ᨸᩮ…  ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᩮᨿ᩠ᨿᩣᨳ—
</Paragraph>

</Division>
<Division number="306" book="paci">

<Paragraph number="970" book="paci">
<Emphasis>“ᩋᨣᩥᩃᩣᨶᩮᨶ ᨽᩥᨠ᩠ᨡᩩᨶᩣ ᨧᨲᩩᨾᩣᩈᨸ᩠ᨸᨧ᩠ᨧᨿᨸᩅᩤᩁᨱᩣ ᩈᩣᨴᩥᨲᨻ᩠ᨻᩣ</Emphasis>, <Emphasis>ᩋᨬ᩠ᨬᨲᩕ ᨸᩩᨶᨸᩅᩤᩁᨱᩣᨿ, ᩋᨬ᩠ᨬᨲᩕ ᨶᩥᨧ᩠ᨧᨸᩅᩤᩁᨱᩣᨿ; ᨲᨲᩮᩣ ᨧᩮ ᩏᨲ᩠ᨲᩁᩥ ᩈᩣᨴᩥᨿᩮᨿ᩠ᨿ, ᨸᩣᨧᩥᨲ᩠ᨲᩥᨿᨶ᩺”</Emphasis>ᨲᩥ. (*47*:<Emphasis>96</Emphasis>)
</Paragraph>

</Division>
<Division number="307" book="paci">

<Paragraph number="971" book="paci">
<Emphasis>ᩋᨣᩥᩃᩣᨶᩮᨶ ᨽᩥᨠ᩠ᨡᩩᨶᩣ ᨧᨲᩩᨾᩣᩈᨸ᩠ᨸᨧ᩠ᨧᨿᨸᩅᩤᩁᨱᩣ ᩈᩣᨴᩥᨲᨻ᩠ᨻᩣ</Emphasis>ᨲᩥ ᨣᩥᩃᩣᨶᨸ᩠ᨸᨧ᩠ᨧᨿᨸᩅᩤᩁᨱᩣ ᩈᩣᨴᩥᨲᨻ᩠ᨻᩣ.
</Paragraph>

<Paragraph number="972" book="paci">
<Emphasis>ᨸᩩᨶᨸᩅᩤᩁᨱᩣᨸᩥ ᩈᩣᨴᩥᨲᨻ᩠ᨻᩣ</Emphasis>ᨲᩥ ᨿᨴᩤ ᨣᩥᩃᩣᨶᩮᩣ ᨽᩅᩥᩔᩣᨾᩥ ᨲᨴᩤ ᩅᩥᨬ᩠ᨬᩣᨸᩮᩔᩣᨾᩦᨲᩥ.
</Paragraph>

<Paragraph number="973" book="paci">
<Emphasis>ᨶᩥᨧ᩠ᨧᨸᩅᩤᩁᨱᩣᨸᩥ ᩈᩣᨴᩥᨲᨻ᩠ᨻᩣ</Emphasis>ᨲᩥ ᨿᨴᩤ ᨣᩥᩃᩣᨶᩮᩣ ᨽᩅᩥᩔᩣᨾᩥ ᨲᨴᩤ ᩅᩥᨬ᩠ᨬᩣᨸᩮᩔᩣᨾᩦᨲᩥ.
</Paragraph>

<Paragraph number="974" book="paci">
<Emphasis>ᨲᨲᩮᩣ ᨧᩮ ᩏᨲ᩠ᨲᩁᩥ ᩈᩣᨴᩥᨿᩮᨿ᩠ᨿᩣ</Emphasis>ᨲᩥ ᩋᨲ᩠ᨳᩥ ᨸᩅᩤᩁᨱᩣ ᨽᩮᩈᨩ᩠ᨩᨸᩁᩥᨿᨶ᩠ᨲᩣ ᨶ ᩁᨲ᩠ᨲᩥᨸᩁᩥᨿᨶ᩠ᨲᩣ, ᩋᨲ᩠ᨳᩥ ᨸᩅᩤᩁᨱᩣ ᩁᨲ᩠ᨲᩥᨸᩁᩥᨿᨶ᩠ᨲᩣ ᨶ ᨽᩮᩈᨩ᩠ᨩᨸᩁᩥᨿᨶ᩠ᨲᩣ, ᩋᨲ᩠ᨳᩥ ᨸᩅᩤᩁᨱᩣ ᨽᩮᩈᨩ᩠ᨩᨸᩁᩥᨿᨶ᩠ᨲᩣ ᨧ ᩁᨲ᩠ᨲᩥᨸᩁᩥᨿᨶ᩠ᨲᩣ ᨧ, ᩋᨲ᩠ᨳᩥ ᨸᩅᩤᩁᨱᩣ ᨶᩮᩅ ᨽᩮᩈᨩ᩠ᨩᨸᩁᩥᨿᨶ᩠ᨲᩣ ᨶ ᩁᨲ᩠ᨲᩥᨸᩁᩥᨿᨶ᩠ᨲᩣ.
</Paragraph>

<Paragraph number="975" book="paci">
<Emphasis>ᨽᩮᩈᨩ᩠ᨩᨸᩁᩥᨿᨶ᩠ᨲᩣ</Emphasis> ᨶᩣᨾ ᨽᩮᩈᨩ᩠ᨩᩣᨶᩥ ᨸᩁᩥᨣ᩠ᨣᩉᩥᨲᩣᨶᩥ ᩉᩮᩣᨶ᩠ᨲᩥ—  “ᩑᨲ᩠ᨲᨠᩮᩉᩥ ᨽᩮᩈᨩ᩠ᨩᩮᩉᩥ ᨸᩅᩤᩁᩮᨾᩦ”ᨲᩥ. <Emphasis>ᩁᨲ᩠ᨲᩥᨸᩁᩥᨿᨶ᩠ᨲᩣ</Emphasis> ᨶᩣᨾ ᩁᨲ᩠ᨲᩥᨿᩮᩣ ᨸᩁᩥᨣ᩠ᨣᩉᩥᨲᩣᨿᩮᩣ ᩉᩮᩣᨶ᩠ᨲᩥ—  “ᩑᨲ᩠ᨲᨠᩣᩈᩩ ᩁᨲ᩠ᨲᩦᩈᩩ ᨸᩅᩤᩁᩮᨾᩦ”ᨲᩥ. <Emphasis>ᨽᩮᩈᨩ᩠ᨩᨸᩁᩥᨿᨶ᩠ᨲᩣ ᨧ ᩁᨲ᩠ᨲᩥᨸᩁᩥᨿᨶ᩠ᨲᩣ ᨧ</Emphasis> ᨶᩣᨾ ᨽᩮᩈᨩ᩠ᨩᩣᨶᩥ ᨧ ᨸᩁᩥᨣ᩠ᨣᩉᩥᨲᩣᨶᩥ ᩉᩮᩣᨶ᩠ᨲᩥ ᩁᨲ᩠ᨲᩥᨿᩮᩣ ᨧ ᨸᩁᩥᨣ᩠ᨣᩉᩥᨲᩣᨿᩮᩣ ᩉᩮᩣᨶ᩠ᨲᩥ—  “ᩑᨲ᩠ᨲᨠᩮᩉᩥ ᨽᩮᩈᨩ᩠ᨩᩮᩉᩥ ᩑᨲ᩠ᨲᨠᩣᩈᩩ ᩁᨲ᩠ᨲᩦᩈᩩ ᨸᩅᩤᩁᩮᨾᩦ”ᨲᩥ. <Emphasis>ᨶᩮᩅ ᨽᩮᩈᨩ᩠ᨩᨸᩁᩥᨿᨶ᩠ᨲᩣ ᨶ ᩁᨲ᩠ᨲᩥᨸᩁᩥᨿᨶ᩠ᨲᩣ</Emphasis> ᨶᩣᨾ ᨽᩮᩈᨩ᩠ᨩᩣᨶᩥ ᨧ ᩋᨸᩁᩥᨣ᩠ᨣᩉᩥᨲᩣᨶᩥ ᩉᩮᩣᨶ᩠ᨲᩥ ᩁᨲ᩠ᨲᩥᨿᩮᩣ ᨧ ᩋᨸᩁᩥᨣ᩠ᨣᩉᩥᨲᩣᨿᩮᩣ ᩉᩮᩣᨶ᩠ᨲᩥ.
</Paragraph>

</Division>
<Division number="308" book="paci">

<Paragraph number="976" book="paci">
ᨽᩮᩈᨩ᩠ᨩᨸᩁᩥᨿᨶ᩠ᨲᩮ—  ᨿᩮᩉᩥ ᨽᩮᩈᨩ᩠ᨩᩮᩉᩥ ᨸᩅᩤᩁᩥᨲᩮᩣ ᩉᩮᩣᨲᩥ ᨲᩣᨶᩥ ᨽᩮᩈᨩ᩠ᨩᩣᨶᩥ ᨮᨸᩮᨲ᩠ᩅᩣ ᩋᨬ᩠ᨬᩣᨶᩥ ᨽᩮᩈᨩ᩠ᨩᩣᨶᩥ ᩅᩥᨬ᩠ᨬᩣᨸᩮᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ. ᩁᨲ᩠ᨲᩥᨸᩁᩥᨿᨶ᩠ᨲᩮ—  ᨿᩣᩈᩩ ᩁᨲ᩠ᨲᩦᩈᩩ ᨸᩅᩤᩁᩥᨲᩮᩣ ᩉᩮᩣᨲᩥ, ᨲᩣ ᩁᨲ᩠ᨲᩥᨿᩮᩣ ᨮᨸᩮᨲ᩠ᩅᩣ ᩋᨬ᩠ᨬᩣᩈᩩ ᩁᨲ᩠ᨲᩦᩈᩩ ᩅᩥᨬ᩠ᨬᩣᨸᩮᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ. ᨽᩮᩈᨩ᩠ᨩᨸᩁᩥᨿᨶ᩠ᨲᩮ ᨧ ᩁᨲ᩠ᨲᩥᨸᩁᩥᨿᨶ᩠ᨲᩮ ᨧ—  ᨿᩮᩉᩥ ᨽᩮᩈᨩ᩠ᨩᩮᩉᩥ ᨸᩅᩤᩁᩥᨲᩮᩣ ᩉᩮᩣᨲᩥ, ᨲᩣᨶᩥ ᨽᩮᩈᨩ᩠ᨩᩣᨶᩥ ᨮᨸᩮᨲ᩠ᩅᩣ ᨿᩣᩈᩩ ᩁᨲ᩠ᨲᩦᩈᩩ ᨸᩅᩤᩁᩥᨲᩮᩣ ᩉᩮᩣᨲᩥ, ᨲᩣ ᩁᨲ᩠ᨲᩥᨿᩮᩣ ᨮᨸᩮᨲ᩠ᩅᩣ ᩋᨬ᩠ᨬᩣᨶᩥ ᨽᩮᩈᨩ᩠ᨩᩣᨶᩥ ᩋᨬ᩠ᨬᩣᩈᩩ ᩁᨲ᩠ᨲᩦᩈᩩ ᩅᩥᨬ᩠ᨬᩣᨸᩮᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ. ᨶᩮᩅ ᨽᩮᩈᨩ᩠ᨩᨸᩁᩥᨿᨶ᩠ᨲᩮ ᨶ ᩁᨲ᩠ᨲᩥᨸᩁᩥᨿᨶ᩠ᨲᩮ, ᩋᨶᩣᨸᨲ᩠ᨲᩥ.
</Paragraph>

</Division>
<Division number="309" book="paci">

<Paragraph number="977" book="paci">
ᨶ ᨽᩮᩈᨩ᩠ᨩᩮᨶ ᨠᩁᨱᩦᨿᩮᨶ ᨽᩮᩈᨩ᩠ᨩᩴ ᩅᩥᨬ᩠ᨬᩣᨸᩮᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ. ᩋᨬ᩠ᨬᩮᨶ ᨽᩮᩈᨩ᩠ᨩᩮᨶ ᨠᩁᨱᩦᨿᩮᨶ ᩋᨬ᩠ᨬᩴ ᨽᩮᩈᨩ᩠ᨩᩴ ᩅᩥᨬ᩠ᨬᩣᨸᩮᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ. ᨲᨲᩩᨲ᩠ᨲᩁᩥ ᨲᨲᩩᨲ᩠ᨲᩁᩥᩈᨬ᩠ᨬᩦ ᨽᩮᩈᨩ᩠ᨩᩴ ᩅᩥᨬ᩠ᨬᩣᨸᩮᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ. ᨲᨲᩩᨲ᩠ᨲᩁᩥ ᩅᩮᨾᨲᩥᨠᩮᩣ ᨽᩮᩈᨩ᩠ᨩᩴ ᩅᩥᨬ᩠ᨬᩣᨸᩮᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ. ᨲᨲᩩᨲ᩠ᨲᩁᩥ ᨶᨲᨲᩩᨲ᩠ᨲᩁᩥᩈᨬ᩠ᨬᩦ ᨽᩮᩈᨩ᩠ᨩᩴ ᩅᩥᨬ᩠ᨬᩣᨸᩮᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

<Paragraph number="978" book="paci">
ᨶᨲᨲᩩᨲ᩠ᨲᩁᩥ ᨲᨲᩩᨲ᩠ᨲᩁᩥᩈᨬ᩠ᨬᩦ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨶᨲᨲᩩᨲ᩠ᨲᩁᩥ ᩅᩮᨾᨲᩥᨠᩮᩣ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨶᨲᨲᩩᨲ᩠ᨲᩁᩥ ᨶᨲᨲᩩᨲ᩠ᨲᩁᩥᩈᨬ᩠ᨬᩦ, ᩋᨶᩣᨸᨲ᩠ᨲᩥ.
</Paragraph>

</Division>
<Division number="310" book="paci">

<Paragraph number="979" book="paci">
ᩋᨶᩣᨸᨲ᩠ᨲᩥ—  ᨿᩮᩉᩥ ᨽᩮᩈᨩ᩠ᨩᩮᩉᩥ ᨸᩅᩤᩁᩥᨲᩮᩣ ᩉᩮᩣᨲᩥ ᨲᩣᨶᩥ ᨽᩮᩈᨩ᩠ᨩᩣᨶᩥ ᩅᩥᨬ᩠ᨬᩣᨸᩮᨲᩥ, ᨿᩣᩈᩩ ᩁᨲ᩠ᨲᩦᩈᩩ ᨸᩅᩤᩁᩥᨲᩮᩣ ᩉᩮᩣᨲᩥ ᨲᩣᩈᩩ ᩁᨲ᩠ᨲᩦᩈᩩ ᩅᩥᨬ᩠ᨬᩣᨸᩮᨲᩥ, “ᩍᨾᩮᩉᩥ ᨲᨿᩣ ᨽᩮᩈᨩ᩠ᨩᩮᩉᩥ ᨸᩅᩤᩁᩥᨲᩣᨾ᩠ᩉ, ᩋᨾ᩠ᩉᩣᨠᨬ᩠ᨧ ᩍᨾᩥᨶᩣ ᨧ ᩍᨾᩥᨶᩣ ᨧ ᨽᩮᩈᨩ᩠ᨩᩮᨶ ᩋᨲ᩠ᨳᩮᩣ”ᨲᩥ ᩋᩣᨧᩥᨠ᩠ᨡᩥᨲ᩠ᩅᩣ ᩅᩥᨬ᩠ᨬᩣᨸᩮᨲᩥ, “ᨿᩣᩈᩩ ᨲᨿᩣ ᩁᨲ᩠ᨲᩦᩈᩩ ᨸᩅᩤᩁᩥᨲᩣᨾ᩠ᩉ ᨲᩣᨿᩮᩣ ᨧ ᩁᨲ᩠ᨲᩥᨿᩮᩣ ᩅᩦᨲᩥᩅᨲ᩠ᨲᩣ ᩋᨾ᩠ᩉᩣᨠᨬ᩠ᨧ ᨽᩮᩈᨩ᩠ᨩᩮᨶ ᩋᨲ᩠ᨳᩮᩣ”ᨲᩥ ᩋᩣᨧᩥᨠ᩠ᨡᩥᨲ᩠ᩅᩣ ᩅᩥᨬ᩠ᨬᩣᨸᩮᨲᩥ, ᨬᩣᨲᨠᩣᨶᩴ ᨸᩅᩤᩁᩥᨲᩣᨶᩴ, ᩋᨬ᩠ᨬᩔᨲ᩠ᨳᩣᨿ, ᩋᨲ᩠ᨲᨶᩮᩣ ᨵᨶᩮᨶ, ᩏᨾ᩠ᨾᨲ᩠ᨲᨠᩔ, ᩋᩣᨴᩥᨠᨾ᩠ᨾᩥᨠᩔᩣᨲᩥ.

</Paragraph>
</Division>

<Paragraph number="980" type="center" book="paci">
ᨾᩉᩣᨶᩣᨾᩈᩥᨠ᩠ᨡᩣᨸᨴᩴ ᨶᩥᨭ᩠ᨮᩥᨲᩴ ᩈᨲ᩠ᨲᨾᩴ.
</Paragraph>