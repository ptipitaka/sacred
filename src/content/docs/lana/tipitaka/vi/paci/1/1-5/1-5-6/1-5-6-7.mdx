---
title: "1.5.6.7 ᨶᩉᩣᨶᩈᩥᨠ᩠ᨡᩣᨸᨴ"
tableOfContents: false
sidebar:
  order: 8
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="357" book="paci">

<Paragraph number="1088" book="paci">
ᨲᩮᨶ ᩈᨾᨿᩮᨶ ᨻᩩᨴ᩠ᨵᩮᩤ ᨽᨣᩅᩤ ᩁᩣᨩᨣᩉᩮ ᩅᩥᩉᩁᨲᩥ ᩅᩮᩊᩩᩅᨶᩮ ᨠᩃᨶ᩠ᨴᨠᨶᩥᩅᩤᨸᩮ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᨲᨸᩮᩣᨴᩮ ᨶᩉᩣᨿᨶ᩠ᨲᩥ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩁᩣᨩᩣ ᨾᩣᨣᨵᩮᩤ ᩈᩮᨶᩥᨿᩮᩣ ᨻᩥᨾ᩠ᨻᩥᩈᩣᩁᩮᩣ “ᩈᩦᩈᩴ ᨶᩉᩣᨿᩥᩔᩣᨾᩦ”ᨲᩥ ᨲᨸᩮᩣᨴᩴ ᨣᨶ᩠ᨲ᩠ᩅᩣ—  “ᨿᩣᩅᩤᨿ᩠ᨿᩣ ᨶᩉᩣᨿᨶ᩠ᨲᩦ”ᨲᩥ ᩑᨠᨾᨶ᩠ᨲᩴ ᨸᨭᩥᨾᩣᨶᩮᩈᩥ. ᨽᩥᨠ᩠ᨡᩪ ᨿᩣᩅ ᩈᨾᨶ᩠ᨵᨠᩣᩁᩣ ᨶᩉᩣᨿᩥᩴᩈᩩ. ᩋᨳ ᨡᩮᩣ ᩁᩣᨩᩣ ᨾᩣᨣᨵᩮᩤ ᩈᩮᨶᩥᨿᩮᩣ ᨻᩥᨾ᩠ᨻᩥᩈᩣᩁᩮᩣ ᩅᩥᨠᩣᩃᩮ ᩈᩦᩈᩴ ᨶᩉᩣᨿᩥᨲ᩠ᩅᩣ, ᨶᨣᩁᨴ᩠ᩅᩤᩁᩮ ᨳᨠᩥᨲᩮ ᨻᩉᩥᨶᨣᩁᩮ ᩅᩈᩥᨲ᩠ᩅᩣ, ᨠᩣᩃᩔᩮᩅ ᩋᩈᨾ᩠ᨽᩥᨶ᩠ᨶᩮᨶ ᩅᩥᩃᩮᨸᨶᩮᨶ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥ; ᩏᨸᩈᩘᨠᨾᩥᨲ᩠ᩅᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᨶᩥᩈᩦᨴᩥ. ᩑᨠᨾᨶ᩠ᨲᩴ ᨶᩥᩈᩥᨶ᩠ᨶᩴ ᨡᩮᩣ ᩁᩣᨩᩣᨶᩴ ᨾᩣᨣᨵᩴ ᩈᩮᨶᩥᨿᩴ ᨻᩥᨾ᩠ᨻᩥᩈᩣᩁᩴ ᨽᨣᩅᩤ ᩑᨲᨴᩅᩮᩤᨧ—  “ᨠᩥᩔ ᨲ᩠ᩅᩴ, ᨾᩉᩣᩁᩣᨩ, ᨠᩣᩃᩔᩮᩅ ᩋᩣᨣᨲᩮᩣ ᩋᩈᨾ᩠ᨽᩥᨶ᩠ᨶᩮᨶ ᩅᩥᩃᩮᨸᨶᩮᨶᩣ”ᨲᩥ? ᩋᨳ ᨡᩮᩣ ᩁᩣᨩᩣ ᨾᩣᨣᨵᩮᩤ ᩈᩮᨶᩥᨿᩮᩣ ᨻᩥᨾ᩠ᨻᩥᩈᩣᩁᩮᩣ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩥ. ᩋᨳ ᨡᩮᩣ ᨽᨣᩅᩤ ᩁᩣᨩᩣᨶᩴ ᨾᩣᨣᨵᩴ ᩈᩮᨶᩥᨿᩴ ᨻᩥᨾ᩠ᨻᩥᩈᩣᩁᩴ ᨵᨾ᩠ᨾᩥᨿᩣ ᨠᨳᩣᨿ ᩈᨶ᩠ᨴᩔᩮᩈᩥ ᩈᨾᩣᨴᨸᩮᩈᩥ ᩈᨾᩩᨲ᩠ᨲᩮᨩᩮᩈᩥ ᩈᨾ᩠ᨸᩉᩴᩈᩮᩈᩥ. ᩋᨳ ᨡᩮᩣ ᩁᩣᨩᩣ ᨾᩣᨣᨵᩮᩤ ᩈᩮᨶᩥᨿᩮᩣ ᨻᩥᨾ᩠ᨻᩥᩈᩣᩁᩮᩣ ᨽᨣᩅᨲᩣ ᨵᨾ᩠ᨾᩥᨿᩣ ᨠᨳᩣᨿ ᩈᨶ᩠ᨴᩔᩥᨲᩮᩣ ᩈᨾᩣᨴᨸᩥᨲᩮᩣ ᩈᨾᩩᨲ᩠ᨲᩮᨩᩥᨲᩮᩣ ᩈᨾ᩠ᨸᩉᩴᩈᩥᨲᩮᩣ ᩏᨭ᩠ᨮᩣᨿᩣᩈᨶᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᨸᨴᨠ᩠ᨡᩥᨱᩴ ᨠᨲ᩠ᩅᩣ ᨸᨠ᩠ᨠᩣᨾᩥ.
</Paragraph>

<Paragraph number="1089" book="paci">
ᩋᨳ ᨡᩮᩣ ᨽᨣᩅᩤ ᩑᨲᩈ᩠ᨾᩥᩴ ᨶᩥᨴᩤᨶᩮ ᩑᨲᩈ᩠ᨾᩥᩴ ᨸᨠᩁᨱᩮ ᨽᩥᨠ᩠ᨡᩩᩈᩴᨥᩴ ᩈᨶ᩠ᨶᩥᨸᩣᨲᩣᨸᩮᨲ᩠ᩅᩣ ᨽᩥᨠ᩠ᨡᩪ ᨸᨭᩥᨸᩩᨧ᩠ᨨᩥ—  “ᩈᨧ᩠ᨧᩴ ᨠᩥᩁ, ᨽᩥᨠ᩠ᨡᩅᩮ, ᨽᩥᨠ᩠ᨡᩪ ᩁᩣᨩᩣᨶᨾ᩠ᨸᩥ ᨸᩔᩥᨲ᩠ᩅᩣ ᨶ ᨾᨲ᩠ᨲᩴ ᨩᩣᨶᩥᨲ᩠ᩅᩣ ᨶᩉᩣᨿᨶ᩠ᨲᩦ”ᨲᩥ? “ᩈᨧ᩠ᨧᩴ, ᨽᨣᩅᩤ”ᨲᩥ. ᩅᩥᨣᩁᩉᩥ ᨻᩩᨴ᩠ᨵᩮᩤ ᨽᨣᩅᩤ …ᨸᩮ…  ᨠᨳᨬ᩠ᩉᩥ ᨶᩣᨾ ᨲᩮ, ᨽᩥᨠ᩠ᨡᩅᩮ, ᨾᩮᩣᨥᨸᩩᩁᩥᩈᩣ ᩁᩣᨩᩣᨶᨾ᩠ᨸᩥ ᨸᩔᩥᨲ᩠ᩅᩣ ᨶ ᨾᨲ᩠ᨲᩴ ᨩᩣᨶᩥᨲ᩠ᩅᩣ ᨶᩉᩣᨿᩥᩔᨶ᩠ᨲᩥ. ᨶᩮᨲᩴ, ᨽᩥᨠ᩠ᨡᩅᩮ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ …ᨸᩮ…  ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᩮᨿ᩠ᨿᩣᨳ—
</Paragraph>

<Paragraph number="1090" book="paci">
<Emphasis>“ᨿᩮᩣ ᨸᨶ ᨽᩥᨠ᩠ᨡᩩ ᩒᩁᩮᨶᨴ᩠ᨵᨾᩣᩈᩴ ᨶᩉᩣᨿᩮᨿ᩠ᨿ, ᨸᩣᨧᩥᨲ᩠ᨲᩥᨿᨶ᩺”</Emphasis>ᨲᩥ.
</Paragraph>

<Paragraph number="1091" book="paci">
ᩑᩅᨬ᩠ᨧᩥᨴᩴ ᨽᨣᩅᨲᩣ ᨽᩥᨠ᩠ᨡᩪᨶᩴ ᩈᩥᨠ᩠ᨡᩣᨸᨴᩴ ᨸᨬ᩠ᨬᨲ᩠ᨲᩴ ᩉᩮᩣᨲᩥ.
</Paragraph>

</Division>
<Division number="358" book="paci">

<Paragraph number="1092" book="paci">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᩏᨱ᩠ᩉᩈᨾᨿᩮ ᨸᩁᩥᩊᩣᩉᩈᨾᨿᩮ ᨠᩩᨠ᩠ᨠᩩᨧ᩠ᨧᩣᨿᨶ᩠ᨲᩣ ᨶ ᨶᩉᩣᨿᨶ᩠ᨲᩥ, ᩈᩮᨴᨣᨲᩮᨶ ᨣᨲ᩠ᨲᩮᨶ ᩈᨿᨶ᩠ᨲᩥ. ᨧᩦᩅᩁᨾ᩠ᨸᩥ ᩈᩮᨶᩣᩈᨶᨾ᩠ᨸᩥ ᨴᩩᩔᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ …ᨸᩮ…  ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩏᨱ᩠ᩉᩈᨾᨿᩮ ᨸᩁᩥᩊᩣᩉᩈᨾᨿᩮ ᩒᩁᩮᨶᨴ᩠ᨵᨾᩣᩈᩴ ᨶᩉᩣᨿᩥᨲᩩᩴ. ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᩮᨿ᩠ᨿᩣᨳ—
</Paragraph>

<Paragraph number="1093" book="paci">
<Emphasis>“ᨿᩮᩣ ᨸᨶ ᨽᩥᨠ᩠ᨡᩩ ᩒᩁᩮᨶᨴ᩠ᨵᨾᩣᩈᩴ ᨶᩉᩣᨿᩮᨿ᩠ᨿ, ᩋᨬ᩠ᨬᨲᩕ ᩈᨾᨿᩣ, ᨸᩣᨧᩥᨲ᩠ᨲᩥᨿᩴ. ᨲᨲ᩠ᨳᩣᨿᩴ ᩈᨾᨿᩮᩣ. ᨴᩥᨿᨯ᩠ᨰᩮᩣ ᨾᩣᩈᩮᩣ ᩈᩮᩈᩮᩣ ᨣᩥᨾ᩠ᩉᩣᨶᨶ᩠ᨲᩥ ᩅᩔᩣᨶᩔ ᨸᨮᨾᩮᩣ ᨾᩣᩈᩮᩣ ᩍᨧ᩠ᨧᩮᨲᩮ ᩋᨯ᩠ᨰᨲᩮᨿ᩠ᨿᨾᩣᩈᩣ ᩏᨱ᩠ᩉᩈᨾᨿᩮᩣ ᨸᩁᩥᩊᩣᩉᩈᨾᨿᩮᩣ—  ᩋᨿᩴ ᨲᨲ᩠ᨳ ᩈᨾᨿᩮᩣ”</Emphasis>ᨲᩥ.
</Paragraph>

<Paragraph number="1094" book="paci">
ᩑᩅᨬ᩠ᨧᩥᨴᩴ ᨽᨣᩅᨲᩣ ᨽᩥᨠ᩠ᨡᩪᨶᩴ ᩈᩥᨠ᩠ᨡᩣᨸᨴᩴ ᨸᨬ᩠ᨬᨲ᩠ᨲᩴ ᩉᩮᩣᨲᩥ.
</Paragraph>

</Division>
<Division number="359" book="paci">

<Paragraph number="1095" book="paci">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᨣᩥᩃᩣᨶᩣ ᩉᩮᩣᨶ᩠ᨲᩥ. ᨣᩥᩃᩣᨶᨸᩩᨧ᩠ᨨᨠᩣ ᨽᩥᨠ᩠ᨡᩪ ᨣᩥᩃᩣᨶᩮ ᨽᩥᨠ᩠ᨡᩪ ᩑᨲᨴᩅᩮᩤᨧᩩᩴ—  “ᨠᨧ᩠ᨧᩣᩅᩩᩈᩮᩣ, ᨡᨾᨶᩦᨿᩴ, ᨠᨧ᩠ᨧᩥ ᨿᩣᨸᨶᩦᨿᨶ᩺”ᨲᩥ? “ᨸᩩᨻ᩠ᨻᩮ ᨾᨿᩴ, ᩋᩣᩅᩩᩈᩮᩣ, ᩒᩁᩮᨶᨴ᩠ᨵᨾᩣᩈᩴ ᨶᩉᩣᨿᩣᨾ, ᨲᩮᨶ ᨶᩮᩣ ᨹᩣᩈᩩ ᩉᩮᩣᨲᩥ; ᩍᨴᩤᨶᩥ ᨸᨶ ‘ᨽᨣᩅᨲᩣ ᨸᨭᩥᨠ᩠ᨡᩥᨲ᩠ᨲᨶ᩺’ᨲᩥ ᨠᩩᨠ᩠ᨠᩩᨧ᩠ᨧᩣᨿᨶ᩠ᨲᩣ ᨶ ᨶᩉᩣᨿᩣᨾ, ᨲᩮᨶ ᨶᩮᩣ ᨶ ᨹᩣᩈᩩ ᩉᩮᩣᨲᩦ”ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ …ᨸᩮ…  ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨣᩥᩃᩣᨶᩮᨶ ᨽᩥᨠ᩠ᨡᩩᨶᩣ ᩒᩁᩮᨶᨴ᩠ᨵᨾᩣᩈᩴ ᨶᩉᩣᨿᩥᨲᩩᩴ. ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᩮᨿ᩠ᨿᩣᨳ—
</Paragraph>

<Paragraph number="1096" book="paci">
<Emphasis>“ᨿᩮᩣ ᨸᨶ ᨽᩥᨠ᩠ᨡᩩ ᩒᩁᩮᨶᨴ᩠ᨵᨾᩣᩈᩴ ᨶᩉᩣᨿᩮᨿ᩠ᨿ, ᩋᨬ᩠ᨬᨲᩕ ᩈᨾᨿᩣ, ᨸᩣᨧᩥᨲ᩠ᨲᩥᨿᩴ. ᨲᨲ᩠ᨳᩣᨿᩴ ᩈᨾᨿᩮᩣ. ᨴᩥᨿᨯ᩠ᨰᩮᩣ ᨾᩣᩈᩮᩣ ᩈᩮᩈᩮᩣ ᨣᩥᨾ᩠ᩉᩣᨶᨶ᩠ᨲᩥ ᩅᩔᩣᨶᩔ ᨸᨮᨾᩮᩣ ᨾᩣᩈᩮᩣ ᩍᨧ᩠ᨧᩮᨲᩮ ᩋᨯ᩠ᨰᨲᩮᨿ᩠ᨿᨾᩣᩈᩣ ᩏᨱ᩠ᩉᩈᨾᨿᩮᩣ, ᨸᩁᩥᩊᩣᩉᩈᨾᨿᩮᩣ, ᨣᩥᩃᩣᨶᩈᨾᨿᩮᩣ—  ᩋᨿᩴ ᨲᨲ᩠ᨳ ᩈᨾᨿᩮᩣ”</Emphasis>ᨲᩥ.
</Paragraph>

<Paragraph number="1097" book="paci">
ᩑᩅᨬ᩠ᨧᩥᨴᩴ ᨽᨣᩅᨲᩣ ᨽᩥᨠ᩠ᨡᩪᨶᩴ ᩈᩥᨠ᩠ᨡᩣᨸᨴᩴ ᨸᨬ᩠ᨬᨲ᩠ᨲᩴ ᩉᩮᩣᨲᩥ.
</Paragraph>

</Division>
<Division number="360" book="paci">

<Paragraph number="1098" book="paci">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᨶᩅᨠᨾ᩠ᨾᩴ ᨠᨲ᩠ᩅᩣ ᨠᩩᨠ᩠ᨠᩩᨧ᩠ᨧᩣᨿᨶ᩠ᨲᩣ ᨶ ᨶᩉᩣᨿᨶ᩠ᨲᩥ. ᨲᩮ ᩈᩮᨴᨣᨲᩮᨶ ᨣᨲ᩠ᨲᩮᨶ ᩈᨿᨶ᩠ᨲᩥ. ᨧᩦᩅᩁᨾ᩠ᨸᩥ ᩈᩮᨶᩣᩈᨶᨾ᩠ᨸᩥ ᨴᩩᩔᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ …ᨸᩮ…  ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨠᨾ᩠ᨾᩈᨾᨿᩮ ᩒᩁᩮᨶᨴ᩠ᨵᨾᩣᩈᩴ ᨶᩉᩣᨿᩥᨲᩩᩴ. ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᩮᨿ᩠ᨿᩣᨳ—
</Paragraph>

<Paragraph number="1099" book="paci">
<Emphasis>“ᨿᩮᩣ ᨸᨶ ᨽᩥᨠ᩠ᨡᩩ ᩒᩁᩮᨶᨴ᩠ᨵᨾᩣᩈᩴ ᨶᩉᩣᨿᩮᨿ᩠ᨿ, ᩋᨬ᩠ᨬᨲᩕ ᩈᨾᨿᩣ, ᨸᩣᨧᩥᨲ᩠ᨲᩥᨿᩴ. ᨲᨲ᩠ᨳᩣᨿᩴ ᩈᨾᨿᩮᩣ. ᨴᩥᨿᨯ᩠ᨰᩮᩣ ᨾᩣᩈᩮᩣ ᩈᩮᩈᩮᩣ ᨣᩥᨾ᩠ᩉᩣᨶᨶ᩠ᨲᩥ ᩅᩔᩣᨶᩔ ᨸᨮᨾᩮᩣ ᨾᩣᩈᩮᩣ ᩍᨧ᩠ᨧᩮᨲᩮ ᩋᨯ᩠ᨰᨲᩮᨿ᩠ᨿᨾᩣᩈᩣ ᩏᨱ᩠ᩉᩈᨾᨿᩮᩣ, ᨸᩁᩥᩊᩣᩉᩈᨾᨿᩮᩣ, ᨣᩥᩃᩣᨶᩈᨾᨿᩮᩣ, ᨠᨾ᩠ᨾᩈᨾᨿᩮᩣ—  ᩋᨿᩴ ᨲᨲ᩠ᨳ ᩈᨾᨿᩮᩣ”</Emphasis>ᨲᩥ.
</Paragraph>

<Paragraph number="1100" book="paci">
ᩑᩅᨬ᩠ᨧᩥᨴᩴ ᨽᨣᩅᨲᩣ ᨽᩥᨠ᩠ᨡᩪᨶᩴ ᩈᩥᨠ᩠ᨡᩣᨸᨴᩴ ᨸᨬ᩠ᨬᨲ᩠ᨲᩴ ᩉᩮᩣᨲᩥ.
</Paragraph>

</Division>
<Division number="361" book="paci">

<Paragraph number="1101" book="paci">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᩋᨴ᩠ᨵᩤᨶᩴ ᨣᨶ᩠ᨲ᩠ᩅᩣ ᨠᩩᨠ᩠ᨠᩩᨧ᩠ᨧᩣᨿᨶ᩠ᨲᩣ ᨶ ᨶᩉᩣᨿᨶ᩠ᨲᩥ. ᨲᩮ ᩈᩮᨴᨣᨲᩮᨶ ᨣᨲ᩠ᨲᩮᨶ ᩈᨿᨶ᩠ᨲᩥ. ᨧᩦᩅᩁᨾ᩠ᨸᩥ ᩈᩮᨶᩣᩈᨶᨾ᩠ᨸᩥ ᨴᩩᩔᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ …ᨸᩮ…  ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩋᨴ᩠ᨵᩤᨶᨣᨾᨶᩈᨾᨿᩮ ᩒᩁᩮᨶᨴ᩠ᨵᨾᩣᩈᩴ ᨶᩉᩣᨿᩥᨲᩩᩴ. ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᩮᨿ᩠ᨿᩣᨳ—
</Paragraph>

<Paragraph number="1102" book="paci">
<Emphasis>“ᨿᩮᩣ ᨸᨶ ᨽᩥᨠ᩠ᨡᩩ ᩒᩁᩮᨶᨴ᩠ᨵᨾᩣᩈᩴ ᨶᩉᩣᨿᩮᨿ᩠ᨿ, ᩋᨬ᩠ᨬᨲᩕ ᩈᨾᨿᩣ, ᨸᩣᨧᩥᨲ᩠ᨲᩥᨿᩴ. ᨲᨲ᩠ᨳᩣᨿᩴ ᩈᨾᨿᩮᩣ. ᨴᩥᨿᨯ᩠ᨰᩮᩣ ᨾᩣᩈᩮᩣ ᩈᩮᩈᩮᩣ ᨣᩥᨾ᩠ᩉᩣᨶᨶ᩠ᨲᩥ ᩅᩔᩣᨶᩔ ᨸᨮᨾᩮᩣ ᨾᩣᩈᩮᩣ ᩍᨧ᩠ᨧᩮᨲᩮ ᩋᨯ᩠ᨰᨲᩮᨿ᩠ᨿᨾᩣᩈᩣ ᩏᨱ᩠ᩉᩈᨾᨿᩮᩣ, ᨸᩁᩥᩊᩣᩉᩈᨾᨿᩮᩣ, ᨣᩥᩃᩣᨶᩈᨾᨿᩮᩣ, ᨠᨾ᩠ᨾᩈᨾᨿᩮᩣ, ᩋᨴ᩠ᨵᩤᨶᨣᨾᨶᩈᨾᨿᩮᩣ—  ᩋᨿᩴ ᨲᨲ᩠ᨳ ᩈᨾᨿᩮᩣ”</Emphasis>ᨲᩥ.
</Paragraph>

<Paragraph number="1103" book="paci">
ᩑᩅᨬ᩠ᨧᩥᨴᩴ ᨽᨣᩅᨲᩣ ᨽᩥᨠ᩠ᨡᩪᨶᩴ ᩈᩥᨠ᩠ᨡᩣᨸᨴᩴ ᨸᨬ᩠ᨬᨲ᩠ᨲᩴ ᩉᩮᩣᨲᩥ.
</Paragraph>

</Division>
<Division number="362" book="paci">

<Paragraph number="1104" book="paci">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩈᨾ᩠ᨻᩉᩩᩃᩣ ᨽᩥᨠ᩠ᨡᩪ ᩋᨩ᩠ᨫᩮᩣᨠᩣᩈᩮ ᨧᩦᩅᩁᨠᨾ᩠ᨾᩴ ᨠᩁᩮᩣᨶ᩠ᨲᩣ ᩈᩁᨩᩮᨶ ᩅᩤᨲᩮᨶ ᩒᨠᩥᨱ᩠ᨱᩣ ᩉᩮᩣᨶ᩠ᨲᩥ. ᨴᩮᩅᩮᩤ ᨧ ᨳᩮᩣᨠᩴ ᨳᩮᩣᨠᩴ ᨹᩩᩈᩣᨿᨲᩥ. ᨽᩥᨠ᩠ᨡᩪ ᨠᩩᨠ᩠ᨠᩩᨧ᩠ᨧᩣᨿᨶ᩠ᨲᩣ ᨶ ᨶᩉᩣᨿᨶ᩠ᨲᩥ, ᨠᩥᩃᩥᨶ᩠ᨶᩮᨶ ᨣᨲ᩠ᨲᩮᨶ ᩈᨿᨶ᩠ᨲᩥ. ᨧᩦᩅᩁᨾ᩠ᨸᩥ ᩈᩮᨶᩣᩈᨶᨾ᩠ᨸᩥ ᨴᩩᩔᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ …ᨸᩮ…  ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩅᩤᨲᩅᩩᨭ᩠ᨮᩥᩈᨾᨿᩮ ᩒᩁᩮᨶᨴ᩠ᨵᨾᩣᩈᩴ ᨶᩉᩣᨿᩥᨲᩩᩴ. ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᩮᨿ᩠ᨿᩣᨳ—
</Paragraph>

</Division>
<Division number="363" book="paci">

<Paragraph number="1105" book="paci">
<Emphasis>“ᨿᩮᩣ ᨸᨶ ᨽᩥᨠ᩠ᨡᩩ ᩒᩁᩮᨶᨴ᩠ᨵᨾᩣᩈᩴ ᨶᩉᩣᨿᩮᨿ᩠ᨿ, ᩋᨬ᩠ᨬᨲᩕ ᩈᨾᨿᩣ, ᨸᩣᨧᩥᨲ᩠ᨲᩥᨿᩴ. ᨲᨲ᩠ᨳᩣᨿᩴ ᩈᨾᨿᩮᩣ. ᨴᩥᨿᨯ᩠ᨰᩮᩣ ᨾᩣᩈᩮᩣ ᩈᩮᩈᩮᩣ ᨣᩥᨾ᩠ᩉᩣᨶᨶ᩠ᨲᩥ ᩅᩔᩣᨶᩔ ᨸᨮᨾᩮᩣ ᨾᩣᩈᩮᩣ ᩍᨧ᩠ᨧᩮᨲᩮ ᩋᨯ᩠ᨰᨲᩮᨿ᩠ᨿᨾᩣᩈᩣ ᩏᨱ᩠ᩉᩈᨾᨿᩮᩣ, ᨸᩁᩥᩊᩣᩉᩈᨾᨿᩮᩣ, ᨣᩥᩃᩣᨶᩈᨾᨿᩮᩣ, ᨠᨾ᩠ᨾᩈᨾᨿᩮᩣ, ᩋᨴ᩠ᨵᩤᨶᨣᨾᨶᩈᨾᨿᩮᩣ, ᩅᩤᨲᩅᩩᨭ᩠ᨮᩥᩈᨾᨿᩮᩣ—  ᩋᨿᩴ ᨲᨲ᩠ᨳ ᩈᨾᨿᩮᩣ”</Emphasis>ᨲᩥ. (*57*:<Emphasis>106</Emphasis>)
</Paragraph>

</Division>
<Division number="364" book="paci">

<Paragraph number="1106" book="paci">
<Emphasis>ᨿᩮᩣ ᨸᨶᩣ</Emphasis>ᨲᩥ ᨿᩮᩣ ᨿᩣᨴᩥᩈᩮᩣ …ᨸᩮ…  <Emphasis>ᨽᩥᨠ᩠ᨡᩪ</Emphasis>ᨲᩥ …ᨸᩮ…  ᩋᨿᩴ ᩍᨾᩈ᩠ᨾᩥᩴ ᩋᨲ᩠ᨳᩮ ᩋᨵᩥᨸ᩠ᨸᩮᨲᩮᩣ ᨽᩥᨠ᩠ᨡᩪᨲᩥ.
</Paragraph>

<Paragraph number="1107" book="paci">
<Emphasis>ᩒᩁᩮᨶᨴ᩠ᨵᨾᩣᩈᨶ᩺</Emphasis>ᨲᩥ ᩐᨶᨠᨴ᩠ᨵᨾᩣᩈᩴ.
</Paragraph>

<Paragraph number="1108" book="paci">
<Emphasis>ᨶᩉᩣᨿᩮᨿ᩠ᨿᩣ</Emphasis>ᨲᩥ ᨧᩩᨱ᩠ᨱᩮᨶ ᩅᩤ ᨾᨲ᩠ᨲᩥᨠᩣᨿ ᩅᩤ ᨶᩉᩣᨿᨲᩥ, ᨸᨿᩮᩣᨣᩮ ᨸᨿᩮᩣᨣᩮ ᨴᩩᨠ᩠ᨠᨭᩴ. ᨶᩉᩣᨶᨸᩁᩥᨿᩮᩣᩈᩣᨶᩮ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

<Paragraph number="1109" book="paci">
<Emphasis>ᩋᨬ᩠ᨬᨲᩕ ᩈᨾᨿᩣ</Emphasis>ᨲᩥ ᨮᨸᩮᨲ᩠ᩅᩣ ᩈᨾᨿᩴ.
</Paragraph>

<Paragraph number="1110" book="paci">
<Emphasis>ᩏᨱ᩠ᩉᩈᨾᨿᩮᩣ</Emphasis> ᨶᩣᨾ ᨴᩥᨿᨯ᩠ᨰᩮᩣ ᨾᩣᩈᩮᩣ ᩈᩮᩈᩮᩣ ᨣᩥᨾ᩠ᩉᩣᨶᩴ. <Emphasis>ᨸᩁᩥᩊᩣᩉᩈᨾᨿᩮᩣ</Emphasis> ᨶᩣᨾ ᩅᩔᩣᨶᩔ ᨸᨮᨾᩮᩣ ᨾᩣᩈᩮᩣ “ᩍᨧ᩠ᨧᩮᨲᩮ ᩋᨯ᩠ᨰᨲᩮᨿ᩠ᨿᨾᩣᩈᩣ ᩏᨱ᩠ᩉᩈᨾᨿᩮᩣ ᨸᩁᩥᩊᩣᩉᩈᨾᨿᩮᩣ”ᨲᩥ ᨶᩉᩣᨿᩥᨲᨻ᩠ᨻᩴ.
</Paragraph>

<Paragraph number="1111" book="paci">
<Emphasis>ᨣᩥᩃᩣᨶᩈᨾᨿᩮᩣ</Emphasis> ᨶᩣᨾ ᨿᩔ ᩅᩥᨶᩣ ᨶᩉᩣᨶᩮᨶ ᨶ ᨹᩣᩈᩩ ᩉᩮᩣᨲᩥ. ᨣᩥᩃᩣᨶᩈᨾᨿᩮᩣᨲᩥ ᨶᩉᩣᨿᩥᨲᨻ᩠ᨻᩴ.
</Paragraph>

<Paragraph number="1112" book="paci">
<Emphasis>ᨠᨾ᩠ᨾᩈᨾᨿᩮᩣ</Emphasis> ᨶᩣᨾ ᩋᨶ᩠ᨲᨾᩈᩮᩣ ᨸᩁᩥᩅᩮᨱᨾ᩠ᨸᩥ ᩈᨾ᩠ᨾᨭ᩠ᨮᩴ ᩉᩮᩣᨲᩥ. “ᨠᨾ᩠ᨾᩈᨾᨿᩮᩣ”ᨲᩥ ᨶᩉᩣᨿᩥᨲᨻ᩠ᨻᩴ.
</Paragraph>

<Paragraph number="1113" book="paci">
<Emphasis>ᩋᨴ᩠ᨵᩤᨶᨣᨾᨶᩈᨾᨿᩮᩣ</Emphasis> ᨶᩣᨾ “ᩋᨴ᩠ᨵᨿᩮᩣᨩᨶᩴ ᨣᨧ᩠ᨨᩥᩔᩣᨾᩦ”ᨲᩥ ᨶᩉᩣᨿᩥᨲᨻ᩠ᨻᩴ, ᨣᨧ᩠ᨨᨶ᩠ᨲᩮᨶ ᨶᩉᩣᨿᩥᨲᨻ᩠ᨻᩴ, ᨣᨲᩮᨶ ᨶᩉᩣᨿᩥᨲᨻ᩠ᨻᩴ.
</Paragraph>

<Paragraph number="1114" book="paci">
<Emphasis>ᩅᩤᨲᩅᩩᨭ᩠ᨮᩥᩈᨾᨿᩮᩣ</Emphasis> ᨶᩣᨾ ᨽᩥᨠ᩠ᨡᩪ ᩈᩁᨩᩮᨶ ᩅᩤᨲᩮᨶ ᩒᨠᩥᨱ᩠ᨱᩣ ᩉᩮᩣᨶ᩠ᨲᩥ, ᨴ᩠ᩅᩮ ᩅᩤ ᨲᩦᨱᩥ ᩅᩤ ᩏᨴᨠᨹᩩᩈᩥᨲᩣᨶᩥ ᨠᩣᨿᩮ ᨸᨲᩥᨲᩣᨶᩥ ᩉᩮᩣᨶ᩠ᨲᩥ. “ᩅᩤᨲᩅᩩᨭ᩠ᨮᩥᩈᨾᨿᩮᩣ”ᨲᩥ ᨶᩉᩣᨿᩥᨲᨻ᩠ᨻᩴ.
</Paragraph>

</Division>
<Division number="365" book="paci">

<Paragraph number="1115" book="paci">
ᩐᨶᨠᨴ᩠ᨵᨾᩣᩈᩮ ᩐᨶᨠᩈᨬ᩠ᨬᩦ, ᩋᨬ᩠ᨬᨲᩕ ᩈᨾᨿᩣ, ᨶᩉᩣᨿᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ. ᩐᨶᨠᨴ᩠ᨵᨾᩣᩈᩮ ᩅᩮᨾᨲᩥᨠᩮᩣ, ᩋᨬ᩠ᨬᨲᩕ ᩈᨾᨿᩣ, ᨶᩉᩣᨿᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ. ᩐᨶᨠᨴ᩠ᨵᨾᩣᩈᩮ ᩋᨲᩥᩁᩮᨠᩈᨬ᩠ᨬᩦ, ᩋᨬ᩠ᨬᨲᩕ ᩈᨾᨿᩣ, ᨶᩉᩣᨿᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

<Paragraph number="1116" book="paci">
ᩋᨲᩥᩁᩮᨠᨴ᩠ᨵᨾᩣᩈᩮ ᩐᨶᨠᩈᨬ᩠ᨬᩦ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨲᩥᩁᩮᨠᨴ᩠ᨵᨾᩣᩈᩮ ᩅᩮᨾᨲᩥᨠᩮᩣ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨲᩥᩁᩮᨠᨴ᩠ᨵᨾᩣᩈᩮ ᩋᨲᩥᩁᩮᨠᩈᨬ᩠ᨬᩦ, ᩋᨶᩣᨸᨲ᩠ᨲᩥ.
</Paragraph>

</Division>
<Division number="366" book="paci">

<Paragraph number="1117" book="paci">
ᩋᨶᩣᨸᨲ᩠ᨲᩥ—  ᩈᨾᨿᩮ, ᩋᨴ᩠ᨵᨾᩣᩈᩴ ᨶᩉᩣᨿᨲᩥ, ᩋᨲᩥᩁᩮᨠᨴ᩠ᨵᨾᩣᩈᩴ ᨶᩉᩣᨿᨲᩥ, ᨸᩣᩁᩴ ᨣᨧ᩠ᨨᨶ᩠ᨲᩮᩣ ᨶᩉᩣᨿᨲᩥ, ᩈᨻ᩠ᨻᨸᨧ᩠ᨧᨶ᩠ᨲᩥᨾᩮᩈᩩ ᨩᨶᨸᨴᩮᩈᩩ, ᩋᩣᨸᨴᩤᩈᩩ, ᩏᨾ᩠ᨾᨲ᩠ᨲᨠᩔ, ᩋᩣᨴᩥᨠᨾ᩠ᨾᩥᨠᩔᩣᨲᩥ.

</Paragraph>
</Division>

<Paragraph number="1118" type="center" book="paci">
ᨶᩉᩣᨶᩈᩥᨠ᩠ᨡᩣᨸᨴᩴ ᨶᩥᨭ᩠ᨮᩥᨲᩴ ᩈᨲ᩠ᨲᨾᩴ.
</Paragraph>