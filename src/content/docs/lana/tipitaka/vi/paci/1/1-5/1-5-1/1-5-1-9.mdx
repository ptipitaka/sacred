---
title: "1.5.1.9 ᨴᩩᨭ᩠ᨮᩩᩃᩖᩣᩁᩮᩣᨧᨶᩈᩥᨠ᩠ᨡᩣᨸᨴ"
tableOfContents: false
sidebar:
  order: 10
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="78" book="paci">

<Paragraph number="295" book="paci">
ᨲᩮᨶ ᩈᨾᨿᩮᨶ ᨻᩩᨴ᩠ᨵᩮᩤ ᨽᨣᩅᩤ ᩈᩣᩅᨲ᩠ᨳᩥᨿᩴ ᩅᩥᩉᩁᨲᩥ ᨩᩮᨲᩅᨶᩮ ᩋᨶᩣᨳᨸᩥᨱ᩠ᨯᩥᨠᩔ ᩋᩣᩁᩣᨾᩮ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᩣᨿᩈ᩠ᨾᩣ ᩏᨸᨶᨶ᩠ᨴᩮᩣ ᩈᨠ᩠ᨿᨸᩩᨲ᩠ᨲᩮᩣ ᨨᨻ᩠ᨻᨣ᩠ᨣᩥᨿᩮᩉᩥ ᨽᩥᨠ᩠ᨡᩪᩉᩥ ᩈᨴ᩠ᨵᩥᩴ ᨽᨱ᩠ᨯᨶᨠᨲᩮᩣ ᩉᩮᩣᨲᩥ. ᩈᩮᩣ ᩈᨬ᩠ᨧᩮᨲᨶᩥᨠᩴ ᩈᩩᨠ᩠ᨠᩅᩥᩔᨭ᩠ᨮᩥᩴ ᩋᩣᨸᨲ᩠ᨲᩥᩴ ᩋᩣᨸᨩ᩠ᨩᩥᨲ᩠ᩅᩣ ᩈᩴᨥᩴ ᨲᩔᩣ ᩋᩣᨸᨲ᩠ᨲᩥᨿᩣ ᨸᩁᩥᩅᩤᩈᩴ ᨿᩣᨧᩥ. ᨲᩔ ᩈᩴᨥᩮᩣ ᨲᩔᩣ ᩋᩣᨸᨲ᩠ᨲᩥᨿᩣ ᨸᩁᩥᩅᩤᩈᩴ ᩋᨴᩤᩈᩥ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩈᩣᩅᨲ᩠ᨳᩥᨿᩴ ᩋᨬ᩠ᨬᨲᩁᩔ ᨸᩪᨣᩔ ᩈᩴᨥᨽᨲ᩠ᨲᩴ ᩉᩮᩣᨲᩥ. ᩈᩮᩣ ᨸᩁᩥᩅᩈᨶ᩠ᨲᩮᩣ ᨽᨲ᩠ᨲᨣ᩠ᨣᩮ ᩋᩣᩈᨶᨸᩁᩥᨿᨶ᩠ᨲᩮ ᨶᩥᩈᩦᨴᩥ. ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᨲᩮ ᩏᨸᩣᩈᨠᩮ ᩑᨲᨴᩅᩮᩤᨧᩩᩴ—  “ᩑᩈᩮᩣ, ᩋᩣᩅᩩᩈᩮᩣ, ᩋᩣᨿᩈ᩠ᨾᩣ ᩏᨸᨶᨶ᩠ᨴᩮᩣ ᩈᨠ᩠ᨿᨸᩩᨲ᩠ᨲᩮᩣ ᨲᩩᨾ᩠ᩉᩣᨠᩴ ᩈᨾ᩠ᨽᩣᩅᩥᨲᩮᩣ ᨠᩩᩃᩪᨸᨠᩮᩣ; ᨿᩮᨶᩮᩅ ᩉᨲ᩠ᨳᩮᨶ ᩈᨴ᩠ᨵᩤᨴᩮᨿ᩠ᨿᩴ ᨽᩩᨬ᩠ᨩᨲᩥ ᨲᩮᨶᩮᩅ ᩉᨲ᩠ᨳᩮᨶ ᩏᨸᨠ᩠ᨠᨾᩥᨲ᩠ᩅᩣ ᩋᩈᩩᨧᩥᩴ ᨾᩮᩣᨧᩮᩈᩥ. ᩈᩮᩣ ᩈᨬ᩠ᨧᩮᨲᨶᩥᨠᩴ ᩈᩩᨠ᩠ᨠᩅᩥᩔᨭ᩠ᨮᩥᩴ ᩋᩣᨸᨲ᩠ᨲᩥᩴ ᩋᩣᨸᨩ᩠ᨩᩥᨲ᩠ᩅᩣ ᩈᩴᨥᩴ ᨲᩔᩣ ᩋᩣᨸᨲ᩠ᨲᩥᨿᩣ ᨸᩁᩥᩅᩤᩈᩴ ᨿᩣᨧᩥ. ᨲᩔ ᩈᩴᨥᩮᩣ ᨲᩔᩣ ᩋᩣᨸᨲ᩠ᨲᩥᨿᩣ ᨸᩁᩥᩅᩤᩈᩴ ᩋᨴᩤᩈᩥ. ᩈᩮᩣ ᨸᩁᩥᩅᩈᨶ᩠ᨲᩮᩣ ᩋᩣᩈᨶᨸᩁᩥᨿᨶ᩠ᨲᩮ ᨶᩥᩈᩥᨶ᩠ᨶᩮᩣ”ᨲᩥ.
</Paragraph>

<Paragraph number="296" book="paci">
ᨿᩮ ᨲᩮ ᨽᩥᨠ᩠ᨡᩪ ᩋᨸ᩠ᨸᩥᨧ᩠ᨨᩣ …ᨸᩮ…  ᨲᩮ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᨽᩥᨠ᩠ᨡᩩᩔ ᨴᩩᨭ᩠ᨮᩩᩃᩖᩴ ᩋᩣᨸᨲ᩠ᨲᩥᩴ ᩋᨶᩩᨸᩈᨾ᩠ᨸᨶ᩠ᨶᩔ ᩋᩣᩁᩮᩣᨧᩮᩔᨶ᩠ᨲᩦ”ᨲᩥ …ᨸᩮ…  “ᩈᨧ᩠ᨧᩴ ᨠᩥᩁ ᨲᩩᨾ᩠ᩉᩮ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᩔ ᨴᩩᨭ᩠ᨮᩩᩃᩖᩴ ᩋᩣᨸᨲ᩠ᨲᩥᩴ ᩋᨶᩩᨸᩈᨾ᩠ᨸᨶ᩠ᨶᩔ ᩋᩣᩁᩮᩣᨧᩮᨳᩣ”ᨲᩥ? “ᩈᨧ᩠ᨧᩴ, ᨽᨣᩅᩤ”ᨲᩥ. ᩅᩥᨣᩁᩉᩥ ᨻᩩᨴ᩠ᨵᩮᩤ ᨽᨣᩅᩤ …ᨸᩮ…  ᨠᨳᨬ᩠ᩉᩥ ᨶᩣᨾ ᨲᩩᨾ᩠ᩉᩮ, ᨾᩮᩣᨥᨸᩩᩁᩥᩈᩣ, ᨽᩥᨠ᩠ᨡᩩᩔ ᨴᩩᨭ᩠ᨮᩩᩃᩖᩴ ᩋᩣᨸᨲ᩠ᨲᩥᩴ ᩋᨶᩩᨸᩈᨾ᩠ᨸᨶ᩠ᨶᩔ ᩋᩣᩁᩮᩣᨧᩮᩔᨳ. ᨶᩮᨲᩴ, ᨾᩮᩣᨥᨸᩩᩁᩥᩈᩣ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ …ᨸᩮ…  ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᩮᨿ᩠ᨿᩣᨳ—
</Paragraph>

</Division>
<Division number="79" book="paci">

<Paragraph number="297" book="paci">
<Emphasis>“ᨿᩮᩣ ᨸᨶ ᨽᩥᨠ᩠ᨡᩩ ᨽᩥᨠ᩠ᨡᩩᩔ ᨴᩩᨭ᩠ᨮᩩᩃᩖᩴ ᩋᩣᨸᨲ᩠ᨲᩥᩴ ᩋᨶᩩᨸᩈᨾ᩠ᨸᨶ᩠ᨶᩔ ᩋᩣᩁᩮᩣᨧᩮᨿ᩠ᨿ, ᩋᨬ᩠ᨬᨲᩕ ᨽᩥᨠ᩠ᨡᩩᩈᨾ᩠ᨾᩩᨲᩥᨿᩣ, ᨸᩣᨧᩥᨲ᩠ᨲᩥᨿᨶ᩺”</Emphasis>ᨲᩥ. (*9*:<Emphasis>58</Emphasis>)
</Paragraph>

</Division>
<Division number="80" book="paci">

<Paragraph number="298" book="paci">
<Emphasis>ᨿᩮᩣ ᨸᨶᩣ</Emphasis>ᨲᩥ ᨿᩮᩣ ᨿᩣᨴᩥᩈᩮᩣ …ᨸᩮ…  <Emphasis>ᨽᩥᨠ᩠ᨡᩪ</Emphasis>ᨲᩥ …ᨸᩮ…  ᩋᨿᩴ ᩍᨾᩈ᩠ᨾᩥᩴ ᩋᨲ᩠ᨳᩮ ᩋᨵᩥᨸ᩠ᨸᩮᨲᩮᩣ ᨽᩥᨠ᩠ᨡᩪᨲᩥ.
</Paragraph>

<Paragraph number="299" book="paci">
<Emphasis>ᨽᩥᨠ᩠ᨡᩩᩔᩣ</Emphasis>ᨲᩥ ᩋᨬ᩠ᨬᩔ ᨽᩥᨠ᩠ᨡᩩᩔ.
</Paragraph>

<Paragraph number="300" book="paci">
<Emphasis>ᨴᩩᨭ᩠ᨮᩩᩃᩖᩣ</Emphasis> ᨶᩣᨾ ᩋᩣᨸᨲ᩠ᨲᩥ—  ᨧᨲ᩠ᨲᩣᩁᩥ ᨧ ᨸᩣᩁᩣᨩᩥᨠᩣᨶᩥ, ᨲᩮᩁᩈ ᨧ ᩈᩴᨥᩣᨴᩥᩈᩮᩈᩣ.
</Paragraph>

<Paragraph number="301" book="paci">
<Emphasis>ᩋᨶᩩᨸᩈᨾ᩠ᨸᨶ᩠ᨶᩮᩣ</Emphasis> ᨶᩣᨾ ᨽᩥᨠ᩠ᨡᩩᨬ᩠ᨧ ᨽᩥᨠ᩠ᨡᩩᨶᩥᨬ᩠ᨧ ᨮᨸᩮᨲ᩠ᩅᩣ ᩋᩅᩈᩮᩈᩮᩣ ᩋᨶᩩᨸᩈᨾ᩠ᨸᨶ᩠ᨶᩮᩣ ᨶᩣᨾ.
</Paragraph>

<Paragraph number="302" book="paci">
<Emphasis>ᩋᩣᩁᩮᩣᨧᩮᨿ᩠ᨿᩣ</Emphasis>ᨲᩥ ᩋᩣᩁᩮᩣᨧᩮᨿ᩠ᨿ ᩍᨲ᩠ᨳᩥᨿᩣ ᩅᩤ ᨸᩩᩁᩥᩈᩔ ᩅᩤ ᨣᩉᨭ᩠ᨮᩔ ᩅᩤ ᨸᨻ᩠ᨻᨩᩥᨲᩔ ᩅᩤ.
</Paragraph>

<Paragraph number="303" book="paci">
<Emphasis>ᩋᨬ᩠ᨬᨲᩕ ᨽᩥᨠ᩠ᨡᩩᩈᨾ᩠ᨾᩩᨲᩥᨿᩣ</Emphasis>ᨲᩥ ᨮᨸᩮᨲ᩠ᩅᩣ ᨽᩥᨠ᩠ᨡᩩᩈᨾ᩠ᨾᩩᨲᩥᩴ.
</Paragraph>

<Paragraph number="304" book="paci">
ᩋᨲ᩠ᨳᩥ ᨽᩥᨠ᩠ᨡᩩᩈᨾ᩠ᨾᩩᨲᩥ ᩋᩣᨸᨲ᩠ᨲᩥᨸᩁᩥᨿᨶ᩠ᨲᩣ, ᨶ ᨠᩩᩃᨸᩁᩥᨿᨶ᩠ᨲᩣ. ᩋᨲ᩠ᨳᩥ ᨽᩥᨠ᩠ᨡᩩᩈᨾ᩠ᨾᩩᨲᩥ ᨠᩩᩃᨸᩁᩥᨿᨶ᩠ᨲᩣ, ᨶ ᩋᩣᨸᨲ᩠ᨲᩥᨸᩁᩥᨿᨶ᩠ᨲᩣ, ᩋᨲ᩠ᨳᩥ ᨽᩥᨠ᩠ᨡᩩᩈᨾ᩠ᨾᩩᨲᩥ ᩋᩣᨸᨲ᩠ᨲᩥᨸᩁᩥᨿᨶ᩠ᨲᩣ ᨧ ᨠᩩᩃᨸᩁᩥᨿᨶ᩠ᨲᩣ ᨧ, ᩋᨲ᩠ᨳᩥ ᨽᩥᨠ᩠ᨡᩩᩈᨾ᩠ᨾᩩᨲᩥ ᨶᩮᩅ ᩋᩣᨸᨲ᩠ᨲᩥᨸᩁᩥᨿᨶ᩠ᨲᩣ ᨶ ᨠᩩᩃᨸᩁᩥᨿᨶ᩠ᨲᩣ.
</Paragraph>

<Paragraph number="305" book="paci">
<Emphasis>ᩋᩣᨸᨲ᩠ᨲᩥᨸᩁᩥᨿᨶ᩠ᨲᩣ</Emphasis> ᨶᩣᨾ ᩋᩣᨸᨲ᩠ᨲᩥᨿᩮᩣ ᨸᩁᩥᨣ᩠ᨣᩉᩥᨲᩣᨿᩮᩣ ᩉᩮᩣᨶ᩠ᨲᩥ—  “ᩑᨲ᩠ᨲᨠᩣᩉᩥ ᩋᩣᨸᨲ᩠ᨲᩦᩉᩥ ᩋᩣᩁᩮᩣᨧᩮᨲᨻ᩠ᨻᩮᩣ”ᨲᩥ.
</Paragraph>

<Paragraph number="306" book="paci">
<Emphasis>ᨠᩩᩃᨸᩁᩥᨿᨶ᩠ᨲᩣ</Emphasis> ᨶᩣᨾ ᨠᩩᩃᩣᨶᩥ ᨸᩁᩥᨣ᩠ᨣᩉᩥᨲᩣᨶᩥ ᩉᩮᩣᨶ᩠ᨲᩥ—  “ᩑᨲ᩠ᨲᨠᩮᩈᩩ ᨠᩩᩃᩮᩈᩩ ᩋᩣᩁᩮᩣᨧᩮᨲᨻ᩠ᨻᩮᩣ”ᨲᩥ. <Emphasis>ᩋᩣᨸᨲ᩠ᨲᩥᨸᩁᩥᨿᨶ᩠ᨲᩣ ᨧ ᨠᩩᩃᨸᩁᩥᨿᨶ᩠ᨲᩣ ᨧ</Emphasis> ᨶᩣᨾ ᩋᩣᨸᨲ᩠ᨲᩥᨿᩮᩣ ᨧ ᨸᩁᩥᨣ᩠ᨣᩉᩥᨲᩣᨿᩮᩣ ᩉᩮᩣᨶ᩠ᨲᩥ, ᨠᩩᩃᩣᨶᩥ ᨧ ᨸᩁᩥᨣ᩠ᨣᩉᩥᨲᩣᨶᩥ ᩉᩮᩣᨶ᩠ᨲᩥ—  “ᩑᨲ᩠ᨲᨠᩣᩉᩥ ᩋᩣᨸᨲ᩠ᨲᩦᩉᩥ ᩑᨲ᩠ᨲᨠᩮᩈᩩ ᨠᩩᩃᩮᩈᩩ ᩋᩣᩁᩮᩣᨧᩮᨲᨻ᩠ᨻᩮᩣ”ᨲᩥ. <Emphasis>ᨶᩮᩅ ᩋᩣᨸᨲ᩠ᨲᩥᨸᩁᩥᨿᨶ᩠ᨲᩣ ᨶ ᨠᩩᩃᨸᩁᩥᨿᨶ᩠ᨲᩣ</Emphasis> ᨶᩣᨾ ᩋᩣᨸᨲ᩠ᨲᩥᨿᩮᩣ ᨧ ᩋᨸᩁᩥᨣ᩠ᨣᩉᩥᨲᩣᨿᩮᩣ ᩉᩮᩣᨶ᩠ᨲᩥ, ᨠᩩᩃᩣᨶᩥ ᨧ ᩋᨸᩁᩥᨣ᩠ᨣᩉᩥᨲᩣᨶᩥ ᩉᩮᩣᨶ᩠ᨲᩥ—  “ᩑᨲ᩠ᨲᨠᩣᩉᩥ ᩋᩣᨸᨲ᩠ᨲᩦᩉᩥ ᩑᨲ᩠ᨲᨠᩮᩈᩩ ᨠᩩᩃᩮᩈᩩ ᩋᩣᩁᩮᩣᨧᩮᨲᨻ᩠ᨻᩮᩣ”ᨲᩥ.
</Paragraph>

</Division>
<Division number="81" book="paci">

<Paragraph number="307" book="paci">
ᩋᩣᨸᨲ᩠ᨲᩥᨸᩁᩥᨿᨶ᩠ᨲᩮ ᨿᩣ ᩋᩣᨸᨲ᩠ᨲᩥᨿᩮᩣ ᨸᩁᩥᨣ᩠ᨣᩉᩥᨲᩣᨿᩮᩣ ᩉᩮᩣᨶ᩠ᨲᩥ, ᨲᩣ ᩋᩣᨸᨲ᩠ᨲᩥᨿᩮᩣ ᨮᨸᩮᨲ᩠ᩅᩣ ᩋᨬ᩠ᨬᩣᩉᩥ ᩋᩣᨸᨲ᩠ᨲᩦᩉᩥ ᩋᩣᩁᩮᩣᨧᩮᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

<Paragraph number="308" book="paci">
ᨠᩩᩃᨸᩁᩥᨿᨶ᩠ᨲᩮ ᨿᩣᨶᩥ ᨠᩩᩃᩣᨶᩥ ᨸᩁᩥᨣ᩠ᨣᩉᩥᨲᩣᨶᩥ ᩉᩮᩣᨶ᩠ᨲᩥ, ᨲᩣᨶᩥ ᨠᩩᩃᩣᨶᩥ ᨮᨸᩮᨲ᩠ᩅᩣ ᩋᨬ᩠ᨬᩮᩈᩩ ᨠᩩᩃᩮᩈᩩ ᩋᩣᩁᩮᩣᨧᩮᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

<Paragraph number="309" book="paci">
ᩋᩣᨸᨲ᩠ᨲᩥᨸᩁᩥᨿᨶ᩠ᨲᩮ ᨧ ᨠᩩᩃᨸᩁᩥᨿᨶ᩠ᨲᩮ ᨧ ᨿᩣ ᩋᩣᨸᨲ᩠ᨲᩥᨿᩮᩣ ᨸᩁᩥᨣ᩠ᨣᩉᩥᨲᩣᨿᩮᩣ ᩉᩮᩣᨶ᩠ᨲᩥ, ᨲᩣ ᩋᩣᨸᨲ᩠ᨲᩥᨿᩮᩣ ᨮᨸᩮᨲ᩠ᩅᩣ ᨿᩣᨶᩥ ᨠᩩᩃᩣᨶᩥ ᨸᩁᩥᨣ᩠ᨣᩉᩥᨲᩣᨶᩥ ᩉᩮᩣᨶ᩠ᨲᩥ, ᨲᩣᨶᩥ ᨠᩩᩃᩣᨶᩥ ᨮᨸᩮᨲ᩠ᩅᩣ ᩋᨬ᩠ᨬᩣᩉᩥ ᩋᩣᨸᨲ᩠ᨲᩦᩉᩥ ᩋᨬ᩠ᨬᩮᩈᩩ ᨠᩩᩃᩮᩈᩩ ᩋᩣᩁᩮᩣᨧᩮᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

<Paragraph number="310" book="paci">
ᨶᩮᩅ ᩋᩣᨸᨲ᩠ᨲᩥᨸᩁᩥᨿᨶ᩠ᨲᩮ ᨶ ᨠᩩᩃᨸᩁᩥᨿᨶ᩠ᨲᩮ, ᩋᨶᩣᨸᨲ᩠ᨲᩥ.
</Paragraph>

</Division>
<Division number="82" book="paci">

<Paragraph number="311" book="paci">
ᨴᩩᨭ᩠ᨮᩩᩃᩖᩣᨿ ᩋᩣᨸᨲ᩠ᨲᩥᨿᩣ ᨴᩩᨭ᩠ᨮᩩᩃᩖᩣᨸᨲ᩠ᨲᩥᩈᨬ᩠ᨬᩦ ᩋᨶᩩᨸᩈᨾ᩠ᨸᨶ᩠ᨶᩔ ᩋᩣᩁᩮᩣᨧᩮᨲᩥ, ᩋᨬ᩠ᨬᨲᩕ ᨽᩥᨠ᩠ᨡᩩᩈᨾ᩠ᨾᩩᨲᩥᨿᩣ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

<Paragraph number="312" book="paci">
ᨴᩩᨭ᩠ᨮᩩᩃᩖᩣᨿ ᩋᩣᨸᨲ᩠ᨲᩥᨿᩣ ᩅᩮᨾᨲᩥᨠᩮᩣ ᩋᨶᩩᨸᩈᨾ᩠ᨸᨶ᩠ᨶᩔ ᩋᩣᩁᩮᩣᨧᩮᨲᩥ, ᩋᨬ᩠ᨬᨲᩕ ᨽᩥᨠ᩠ᨡᩩᩈᨾ᩠ᨾᩩᨲᩥᨿᩣ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

<Paragraph number="313" book="paci">
ᨴᩩᨭ᩠ᨮᩩᩃᩖᩣᨿ ᩋᩣᨸᨲ᩠ᨲᩥᨿᩣ ᩋᨴᩩᨭ᩠ᨮᩩᩃᩖᩣᨸᨲ᩠ᨲᩥᩈᨬ᩠ᨬᩦ ᩋᨶᩩᨸᩈᨾ᩠ᨸᨶ᩠ᨶᩔ ᩋᩣᩁᩮᩣᨧᩮᨲᩥ, ᩋᨬ᩠ᨬᨲᩕ ᨽᩥᨠ᩠ᨡᩩᩈᨾ᩠ᨾᩩᨲᩥᨿᩣ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

<Paragraph number="314" book="paci">
ᩋᨴᩩᨭ᩠ᨮᩩᩃᩖᩴ ᩋᩣᨸᨲ᩠ᨲᩥᩴ ᩋᩣᩁᩮᩣᨧᩮᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ.
</Paragraph>

<Paragraph number="315" book="paci">
ᩋᨶᩩᨸᩈᨾ᩠ᨸᨶ᩠ᨶᩔ ᨴᩩᨭ᩠ᨮᩩᩃᩖᩴ ᩅᩤ ᩋᨴᩩᨭ᩠ᨮᩩᩃᩖᩴ ᩅᩤ ᩋᨩ᩠ᨫᩣᨧᩣᩁᩴ ᩋᩣᩁᩮᩣᨧᩮᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ.
</Paragraph>

<Paragraph number="316" book="paci">
ᩋᨴᩩᨭ᩠ᨮᩩᩃᩖᩣᨿ ᩋᩣᨸᨲ᩠ᨲᩥᨿᩣ ᨴᩩᨭ᩠ᨮᩩᩃᩖᩣᨸᨲ᩠ᨲᩥᩈᨬ᩠ᨬᩦ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ.
</Paragraph>

<Paragraph number="317" book="paci">
ᩋᨴᩩᨭ᩠ᨮᩩᩃᩖᩣᨿ ᩋᩣᨸᨲ᩠ᨲᩥᨿᩣ ᩅᩮᨾᨲᩥᨠᩮᩣ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ.
</Paragraph>

<Paragraph number="318" book="paci">
ᩋᨴᩩᨭ᩠ᨮᩩᩃᩖᩣᨿ ᩋᩣᨸᨲ᩠ᨲᩥᨿᩣ ᩋᨴᩩᨭ᩠ᨮᩩᩃᩖᩣᨸᨲ᩠ᨲᩥᩈᨬ᩠ᨬᩦ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ.
</Paragraph>

</Division>
<Division number="83" book="paci">

<Paragraph number="319" book="paci">
ᩋᨶᩣᨸᨲ᩠ᨲᩥ—  ᩅᨲ᩠ᨳᩩᩴ ᩋᩣᩁᩮᩣᨧᩮᨲᩥ ᨶᩮᩣ ᩋᩣᨸᨲ᩠ᨲᩥᩴ, ᩋᩣᨸᨲ᩠ᨲᩥᩴ ᩋᩣᩁᩮᩣᨧᩮᨲᩥ ᨶᩮᩣ ᩅᨲ᩠ᨳᩩᩴ, ᨽᩥᨠ᩠ᨡᩩᩈᨾ᩠ᨾᩩᨲᩥᨿᩣ, ᩏᨾ᩠ᨾᨲ᩠ᨲᨠᩔ, ᩋᩣᨴᩥᨠᨾ᩠ᨾᩥᨠᩔᩣᨲᩥ.

</Paragraph>
</Division>

<Paragraph number="320" type="center" book="paci">
ᨴᩩᨭ᩠ᨮᩩᩃᩖᩣᩁᩮᩣᨧᨶᩈᩥᨠ᩠ᨡᩣᨸᨴᩴ ᨶᩥᨭ᩠ᨮᩥᨲᩴ ᨶᩅᨾᩴ.
</Paragraph>