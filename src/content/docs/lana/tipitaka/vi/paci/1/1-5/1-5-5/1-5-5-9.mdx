---
title: "1.5.5.9 ᩈᩮᨶᩣᩅᩤᩈᩈᩥᨠ᩠ᨡᩣᨸᨴ"
tableOfContents: false
sidebar:
  order: 10
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="317" book="paci">

<Paragraph number="995" book="paci">
ᨲᩮᨶ ᩈᨾᨿᩮᨶ ᨻᩩᨴ᩠ᨵᩮᩤ ᨽᨣᩅᩤ ᩈᩣᩅᨲ᩠ᨳᩥᨿᩴ ᩅᩥᩉᩁᨲᩥ ᨩᩮᨲᩅᨶᩮ ᩋᨶᩣᨳᨸᩥᨱ᩠ᨯᩥᨠᩔ ᩋᩣᩁᩣᨾᩮ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᩈᨲᩥ ᨠᩁᨱᩦᨿᩮ ᩈᩮᨶᩴ ᨣᨶ᩠ᨲ᩠ᩅᩣ ᩋᨲᩥᩁᩮᨠᨲᩥᩁᨲ᩠ᨲᩴ ᩈᩮᨶᩣᨿ ᩅᩈᨶ᩠ᨲᩥ. ᨾᨶᩩᩔᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᩈᨾᨱᩣ ᩈᨠ᩠ᨿᨸᩩᨲ᩠ᨲᩥᨿᩣ ᩈᩮᨶᩣᨿ ᩅᩈᩥᩔᨶ᩠ᨲᩥ. ᩋᨾ᩠ᩉᩣᨠᨾ᩠ᨸᩥ ᩋᩃᩣᨽᩣ, ᩋᨾ᩠ᩉᩣᨠᨾ᩠ᨸᩥ ᨴᩩᩃᩖᨴ᩠ᨵᩴ, ᨿᩮ ᨾᨿᩴ ᩋᩣᨩᩦᩅᩔ ᩉᩮᨲᩩ ᨸᩩᨲ᩠ᨲᨴᩤᩁᩔ ᨠᩣᩁᨱᩣ ᩈᩮᨶᩣᨿ ᨸᨭᩥᩅᩈᩣᨾᩣ”ᨲᩥ.
</Paragraph>

<Paragraph number="996" book="paci">
ᩋᩔᩮᩣᩈᩩᩴ ᨡᩮᩣ ᨽᩥᨠ᩠ᨡᩪ ᨲᩮᩈᩴ ᨾᨶᩩᩔᩣᨶᩴ ᩏᨩ᩠ᨫᩣᨿᨶ᩠ᨲᩣᨶᩴ ᨡᩥᨿ᩠ᨿᨶ᩠ᨲᩣᨶᩴ ᩅᩥᨸᩣᨧᩮᨶ᩠ᨲᩣᨶᩴ. ᨿᩮ ᨲᩮ ᨽᩥᨠ᩠ᨡᩪ ᩋᨸ᩠ᨸᩥᨧ᩠ᨨᩣ …ᨸᩮ…  ᨲᩮ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᩋᨲᩥᩁᩮᨠᨲᩥᩁᨲ᩠ᨲᩴ ᩈᩮᨶᩣᨿ ᩅᩈᩥᩔᨶ᩠ᨲᩦ”ᨲᩥ …ᨸᩮ…  “ᩈᨧ᩠ᨧᩴ ᨠᩥᩁ ᨲᩩᨾ᩠ᩉᩮ, ᨽᩥᨠ᩠ᨡᩅᩮ, ᩋᨲᩥᩁᩮᨠᨲᩥᩁᨲ᩠ᨲᩴ ᩈᩮᨶᩣᨿ ᩅᩈᨳᩣ”ᨲᩥ? “ᩈᨧ᩠ᨧᩴ, ᨽᨣᩅᩤ”ᨲᩥ. ᩅᩥᨣᩁᩉᩥ ᨻᩩᨴ᩠ᨵᩮᩤ ᨽᨣᩅᩤ …ᨸᩮ…  ᨠᨳᨬ᩠ᩉᩥ ᨶᩣᨾ ᨲᩩᨾ᩠ᩉᩮ, ᨾᩮᩣᨥᨸᩩᩁᩥᩈᩣ, ᩋᨲᩥᩁᩮᨠᨲᩥᩁᨲ᩠ᨲᩴ ᩈᩮᨶᩣᨿ ᩅᩈᩥᩔᨳ. ᨶᩮᨲᩴ, ᨾᩮᩣᨥᨸᩩᩁᩥᩈᩣ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ …ᨸᩮ…  ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᩮᨿ᩠ᨿᩣᨳ—
</Paragraph>

</Division>
<Division number="318" book="paci">

<Paragraph number="997" book="paci">
<Emphasis>“ᩈᩥᨿᩣ ᨧ ᨲᩔ ᨽᩥᨠ᩠ᨡᩩᨶᩮᩣ ᨠᩮᩣᨧᩥᨴᩮᩅ ᨸᨧ᩠ᨧᨿᩮᩣ ᩈᩮᨶᩴ ᨣᨾᨶᩣᨿ, ᨴᩥᩁᨲ᩠ᨲᨲᩥᩁᨲ᩠ᨲᩴ ᨲᩮᨶ ᨽᩥᨠ᩠ᨡᩩᨶᩣ ᩈᩮᨶᩣᨿ ᩅᩈᩥᨲᨻ᩠ᨻᩴ. ᨲᨲᩮᩣ ᨧᩮ ᩏᨲ᩠ᨲᩁᩥ ᩅᩈᩮᨿ᩠ᨿ, ᨸᩣᨧᩥᨲ᩠ᨲᩥᨿᨶ᩺”</Emphasis>ᨲᩥ. (*49*:<Emphasis>98</Emphasis>)
</Paragraph>

</Division>
<Division number="319" book="paci">

<Paragraph number="998" book="paci">
<Emphasis>ᩈᩥᨿᩣ ᨧ ᨲᩔ ᨽᩥᨠ᩠ᨡᩩᨶᩮᩣ ᨠᩮᩣᨧᩥᨴᩮᩅ ᨸᨧ᩠ᨧᨿᩮᩣ ᩈᩮᨶᩴ ᨣᨾᨶᩣᨿᩣ</Emphasis>ᨲᩥ ᩈᩥᨿᩣ ᨸᨧ᩠ᨧᨿᩮᩣ ᩈᩥᨿᩣ ᨠᩁᨱᩦᨿᩴ.
</Paragraph>

<Paragraph number="999" book="paci">
<Emphasis>ᨴᩥᩁᨲ᩠ᨲᨲᩥᩁᨲ᩠ᨲᩴ ᨲᩮᨶ ᨽᩥᨠ᩠ᨡᩩᨶᩣ ᩈᩮᨶᩣᨿ ᩅᩈᩥᨲᨻ᩠ᨻᨶ᩺</Emphasis>ᨲᩥ ᨴ᩠ᩅᩮᨲᩥᩔᩮᩣ ᩁᨲ᩠ᨲᩥᨿᩮᩣ ᩅᩈᩥᨲᨻ᩠ᨻᩴ.
</Paragraph>

<Paragraph number="1000" book="paci">
<Emphasis>ᨲᨲᩮᩣ ᨧᩮ ᩏᨲ᩠ᨲᩁᩥ ᩅᩈᩮᨿ᩠ᨿᩣ</Emphasis>ᨲᩥ ᨧᨲᩩᨲ᩠ᨳᩮ ᨴᩥᩅᩈᩮ ᩋᨲ᩠ᨳᩘᨣᨲᩮ ᩈᩪᩁᩥᨿᩮ ᩈᩮᨶᩣᨿ ᩅᩈᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

</Division>
<Division number="320" book="paci">

<Paragraph number="1001" book="paci">
ᩋᨲᩥᩁᩮᨠᨲᩥᩁᨲ᩠ᨲᩮ ᩋᨲᩥᩁᩮᨠᩈᨬ᩠ᨬᩦ ᩈᩮᨶᩣᨿ ᩅᩈᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ. ᩋᨲᩥᩁᩮᨠᨲᩥᩁᨲ᩠ᨲᩮ ᩅᩮᨾᨲᩥᨠᩮᩣ ᩈᩮᨶᩣᨿ ᩅᩈᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ. ᩋᨲᩥᩁᩮᨠᨲᩥᩁᨲ᩠ᨲᩮ ᩐᨶᨠᩈᨬ᩠ᨬᩦ ᩈᩮᨶᩣᨿ ᩅᩈᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

<Paragraph number="1002" book="paci">
ᩐᨶᨠᨲᩥᩁᨲ᩠ᨲᩮ ᩋᨲᩥᩁᩮᨠᩈᨬ᩠ᨬᩦ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩐᨶᨠᨲᩥᩁᨲ᩠ᨲᩮ ᩅᩮᨾᨲᩥᨠᩮᩣ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩐᨶᨠᨲᩥᩁᨲ᩠ᨲᩮ ᩐᨶᨠᩈᨬ᩠ᨬᩦ, ᩋᨶᩣᨸᨲ᩠ᨲᩥ.
</Paragraph>

</Division>
<Division number="321" book="paci">

<Paragraph number="1003" book="paci">
ᩋᨶᩣᨸᨲ᩠ᨲᩥ—  ᨴ᩠ᩅᩮᨲᩥᩔᩮᩣ ᩁᨲ᩠ᨲᩥᨿᩮᩣ ᩅᩈᨲᩥ, ᩐᨶᨠᨴ᩠ᩅᩮᨲᩥᩔᩮᩣ ᩁᨲ᩠ᨲᩥᨿᩮᩣ ᩅᩈᨲᩥ, ᨴ᩠ᩅᩮ ᩁᨲ᩠ᨲᩥᨿᩮᩣ ᩅᩈᩥᨲ᩠ᩅᩣ ᨲᨲᩥᨿᩣᨿ ᩁᨲ᩠ᨲᩥᨿᩣ ᨸᩩᩁᩣᩁᩩᨱᩣ ᨶᩥᨠ᩠ᨡᨾᩥᨲ᩠ᩅᩣ ᨸᩩᨶ ᩅᩈᨲᩥ, ᨣᩥᩃᩣᨶᩮᩣ ᩅᩈᨲᩥ, ᨣᩥᩃᩣᨶᩔ ᨠᩁᨱᩦᨿᩮᨶ ᩅᩈᨲᩥ, ᩈᩮᨶᩣ ᩅᩤ ᨸᨭᩥᩈᩮᨶᩣᨿ ᩁᩩᨴ᩠ᨵᩤ ᩉᩮᩣᨲᩥ, ᨠᩮᨶᨧᩥ ᨸᩃᩥᨻᩩᨴ᩠ᨵᩮᩤ ᩉᩮᩣᨲᩥ, ᩋᩣᨸᨴᩤᩈᩩ, ᩏᨾ᩠ᨾᨲ᩠ᨲᨠᩔ, ᩋᩣᨴᩥᨠᨾ᩠ᨾᩥᨠᩔᩣᨲᩥ.

</Paragraph>
</Division>

<Paragraph number="1004" type="center" book="paci">
ᩈᩮᨶᩣᩅᩤᩈᩈᩥᨠ᩠ᨡᩣᨸᨴᩴ ᨶᩥᨭ᩠ᨮᩥᨲᩴ ᨶᩅᨾᩴ.
</Paragraph>