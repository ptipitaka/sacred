---
title: "1.5.4.2 ᨣᨱᨽᩮᩣᨩᨶᩈᩥᨠ᩠ᨡᩣᨸᨴ"
tableOfContents: false
sidebar:
  order: 3
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="209" book="paci">

<Paragraph number="678" book="paci">
ᨲᩮᨶ ᩈᨾᨿᩮᨶ ᨻᩩᨴ᩠ᨵᩮᩤ ᨽᨣᩅᩤ ᩁᩣᨩᨣᩉᩮ ᩅᩥᩉᩁᨲᩥ ᩅᩮᩊᩩᩅᨶᩮ ᨠᩃᨶ᩠ᨴᨠᨶᩥᩅᩤᨸᩮ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨴᩮᩅᨴᨲ᩠ᨲᩮᩣ ᨸᩁᩥᩉᩦᨶᩃᩣᨽᩈᨠ᩠ᨠᩣᩁᩮᩣ ᩈᨸᩁᩥᩈᩮᩣ ᨠᩩᩃᩮᩈᩩ ᩅᩥᨬ᩠ᨬᩣᨸᩮᨲ᩠ᩅᩣ ᩅᩥᨬ᩠ᨬᩣᨸᩮᨲ᩠ᩅᩣ ᨽᩩᨬ᩠ᨩᨲᩥ. ᨾᨶᩩᩔᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᩈᨾᨱᩣ ᩈᨠ᩠ᨿᨸᩩᨲ᩠ᨲᩥᨿᩣ ᨠᩩᩃᩮᩈᩩ ᩅᩥᨬ᩠ᨬᩣᨸᩮᨲ᩠ᩅᩣ ᩅᩥᨬ᩠ᨬᩣᨸᩮᨲ᩠ᩅᩣ ᨽᩩᨬ᩠ᨩᩥᩔᨶ᩠ᨲᩥ. ᨠᩔ ᩈᨾ᩠ᨸᨶ᩠ᨶᩴ ᨶ ᨾᨶᩣᨸᩴ, ᨠᩔ ᩈᩣᨴᩩᩴ ᨶ ᩁᩩᨧ᩠ᨧᨲᩦ”ᨲᩥ.
</Paragraph>

<Paragraph number="679" book="paci">
ᩋᩔᩮᩣᩈᩩᩴ ᨡᩮᩣ ᨽᩥᨠ᩠ᨡᩪ ᨲᩮᩈᩴ ᨾᨶᩩᩔᩣᨶᩴ ᩏᨩ᩠ᨫᩣᨿᨶ᩠ᨲᩣᨶᩴ ᨡᩥᨿ᩠ᨿᨶ᩠ᨲᩣᨶᩴ ᩅᩥᨸᩣᨧᩮᨶ᩠ᨲᩣᨶᩴ. ᨿᩮ ᨲᩮ ᨽᩥᨠ᩠ᨡᩪ ᩋᨸ᩠ᨸᩥᨧ᩠ᨨᩣ …ᨸᩮ…  ᨲᩮ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᨴᩮᩅᨴᨲ᩠ᨲᩮᩣ ᩈᨸᩁᩥᩈᩮᩣ ᨠᩩᩃᩮᩈᩩ ᩅᩥᨬ᩠ᨬᩣᨸᩮᨲ᩠ᩅᩣ ᩅᩥᨬ᩠ᨬᩣᨸᩮᨲ᩠ᩅᩣ ᨽᩩᨬ᩠ᨩᩥᩔᨲᩦ”ᨲᩥ …ᨸᩮ…  “ᩈᨧ᩠ᨧᩴ ᨠᩥᩁ ᨲ᩠ᩅᩴ, ᨴᩮᩅᨴᨲ᩠ᨲ, ᩈᨸᩁᩥᩈᩮᩣ ᨠᩩᩃᩮᩈᩩ ᩅᩥᨬ᩠ᨬᩣᨸᩮᨲ᩠ᩅᩣ ᩅᩥᨬ᩠ᨬᩣᨸᩮᨲ᩠ᩅᩣ ᨽᩩᨬ᩠ᨩᩈᩦ”ᨲᩥ? “ᩈᨧ᩠ᨧᩴ, ᨽᨣᩅᩤ”ᨲᩥ. ᩅᩥᨣᩁᩉᩥ ᨻᩩᨴ᩠ᨵᩮᩤ ᨽᨣᩅᩤ …ᨸᩮ…  ᨠᨳᨬ᩠ᩉᩥ ᨶᩣᨾ ᨲ᩠ᩅᩴ, ᨾᩮᩣᨥᨸᩩᩁᩥᩈ, ᩈᨸᩁᩥᩈᩮᩣ ᨠᩩᩃᩮᩈᩩ ᩅᩥᨬ᩠ᨬᩣᨸᩮᨲ᩠ᩅᩣ ᩅᩥᨬ᩠ᨬᩣᨸᩮᨲ᩠ᩅᩣ ᨽᩩᨬ᩠ᨩᩥᩔᩈᩥ. ᨶᩮᨲᩴ, ᨾᩮᩣᨥᨸᩩᩁᩥᩈ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ …ᨸᩮ…  ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᩮᨿ᩠ᨿᩣᨳ—
</Paragraph>

<Paragraph number="680" book="paci">
<Emphasis>“ᨣᨱᨽᩮᩣᨩᨶᩮ ᨸᩣᨧᩥᨲ᩠ᨲᩥᨿᨶ᩺”</Emphasis>ᨲᩥ.
</Paragraph>

<Paragraph number="681" book="paci">
ᩑᩅᨬ᩠ᨧᩥᨴᩴ ᨽᨣᩅᨲᩣ ᨽᩥᨠ᩠ᨡᩪᨶᩴ ᩈᩥᨠ᩠ᨡᩣᨸᨴᩴ ᨸᨬ᩠ᨬᨲ᩠ᨲᩴ ᩉᩮᩣᨲᩥ.
</Paragraph>

</Division>
<Division number="210" book="paci">

<Paragraph number="682" book="paci">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨾᨶᩩᩔᩣ ᨣᩥᩃᩣᨶᩮ ᨽᩥᨠ᩠ᨡᩪ ᨽᨲ᩠ᨲᩮᨶ ᨶᩥᨾᨶ᩠ᨲᩮᨶ᩠ᨲᩥ. ᨽᩥᨠ᩠ᨡᩪ ᨠᩩᨠ᩠ᨠᩩᨧ᩠ᨧᩣᨿᨶ᩠ᨲᩣ ᨶᩣᨵᩥᩅᩤᩈᩮᨶ᩠ᨲᩥ—  “ᨸᨭᩥᨠ᩠ᨡᩥᨲ᩠ᨲᩴ ᨽᨣᩅᨲᩣ ᨣᨱᨽᩮᩣᨩᨶᨶ᩺”ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. ᩋᨳ ᨡᩮᩣ ᨽᨣᩅᩤ ᩑᨲᩈ᩠ᨾᩥᩴ ᨶᩥᨴᩤᨶᩮ ᩑᨲᩈ᩠ᨾᩥᩴ ᨸᨠᩁᨱᩮ ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨣᩥᩃᩣᨶᩮᨶ ᨽᩥᨠ᩠ᨡᩩᨶᩣ ᨣᨱᨽᩮᩣᨩᨶᩴ ᨽᩩᨬ᩠ᨩᩥᨲᩩᩴ. ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᩮᨿ᩠ᨿᩣᨳ—
</Paragraph>

<Paragraph number="683" book="paci">
<Emphasis>“ᨣᨱᨽᩮᩣᨩᨶᩮ, ᩋᨬ᩠ᨬᨲᩕ ᩈᨾᨿᩣ, ᨸᩣᨧᩥᨲ᩠ᨲᩥᨿᩴ. ᨲᨲ᩠ᨳᩣᨿᩴ ᩈᨾᨿᩮᩣ. ᨣᩥᩃᩣᨶᩈᨾᨿᩮᩣ—  ᩋᨿᩴ ᨲᨲ᩠ᨳ ᩈᨾᨿᩮᩣ”</Emphasis>ᨲᩥ.
</Paragraph>

<Paragraph number="684" book="paci">
ᩑᩅᨬ᩠ᨧᩥᨴᩴ ᨽᨣᩅᨲᩣ ᨽᩥᨠ᩠ᨡᩪᨶᩴ ᩈᩥᨠ᩠ᨡᩣᨸᨴᩴ ᨸᨬ᩠ᨬᨲ᩠ᨲᩴ ᩉᩮᩣᨲᩥ.
</Paragraph>

</Division>
<Division number="211" book="paci">

<Paragraph number="685" book="paci">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨾᨶᩩᩔᩣ ᨧᩦᩅᩁᨴᩤᨶᩈᨾᨿᩮ ᩈᨧᩦᩅᩁᨽᨲ᩠ᨲᩴ ᨸᨭᩥᨿᩣᨴᩮᨲ᩠ᩅᩣ ᨽᩥᨠ᩠ᨡᩪ ᨶᩥᨾᨶ᩠ᨲᩮᨶ᩠ᨲᩥ—  “ᨽᩮᩣᨩᩮᨲ᩠ᩅᩣ ᨧᩦᩅᩁᩮᨶ ᩋᨧ᩠ᨨᩣᨴᩮᩔᩣᨾᩣ”ᨲᩥ. ᨽᩥᨠ᩠ᨡᩪ ᨠᩩᨠ᩠ᨠᩩᨧ᩠ᨧᩣᨿᨶ᩠ᨲᩣ ᨶᩣᨵᩥᩅᩤᩈᩮᨶ᩠ᨲᩥ—  “ᨸᨭᩥᨠ᩠ᨡᩥᨲ᩠ᨲᩴ ᨽᨣᩅᨲᩣ ᨣᨱᨽᩮᩣᨩᨶᨶ᩺”ᨲᩥ. ᨧᩦᩅᩁᩴ ᨸᩁᩥᨲ᩠ᨲᩴ ᩏᨸ᩠ᨸᨩ᩠ᨩᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ …ᨸᩮ…  ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨧᩦᩅᩁᨴᩤᨶᩈᨾᨿᩮ ᨣᨱᨽᩮᩣᨩᨶᩴ ᨽᩩᨬ᩠ᨩᩥᨲᩩᩴ. ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᩮᨿ᩠ᨿᩣᨳ—
</Paragraph>

<Paragraph number="686" book="paci">
<Emphasis>“ᨣᨱᨽᩮᩣᨩᨶᩮ, ᩋᨬ᩠ᨬᨲᩕ ᩈᨾᨿᩣ, ᨸᩣᨧᩥᨲ᩠ᨲᩥᨿᩴ. ᨲᨲ᩠ᨳᩣᨿᩴ ᩈᨾᨿᩮᩣ. ᨣᩥᩃᩣᨶᩈᨾᨿᩮᩣ, ᨧᩦᩅᩁᨴᩤᨶᩈᨾᨿᩮᩣ—  ᩋᨿᩴ ᨲᨲ᩠ᨳ ᩈᨾᨿᩮᩣ”</Emphasis>ᨲᩥ.
</Paragraph>

<Paragraph number="687" book="paci">
ᩑᩅᨬ᩠ᨧᩥᨴᩴ ᨽᨣᩅᨲᩣ ᨽᩥᨠ᩠ᨡᩪᨶᩴ ᩈᩥᨠ᩠ᨡᩣᨸᨴᩴ ᨸᨬ᩠ᨬᨲ᩠ᨲᩴ ᩉᩮᩣᨲᩥ.
</Paragraph>

</Division>
<Division number="212" book="paci">

<Paragraph number="688" book="paci">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨾᨶᩩᩔᩣ ᨧᩦᩅᩁᨠᩣᩁᨠᩮ ᨽᩥᨠ᩠ᨡᩪ ᨽᨲ᩠ᨲᩮᨶ ᨶᩥᨾᨶ᩠ᨲᩮᨶ᩠ᨲᩥ. ᨽᩥᨠ᩠ᨡᩪ ᨠᩩᨠ᩠ᨠᩩᨧ᩠ᨧᩣᨿᨶ᩠ᨲᩣ ᨶᩣᨵᩥᩅᩤᩈᩮᨶ᩠ᨲᩥ—  “ᨸᨭᩥᨠ᩠ᨡᩥᨲ᩠ᨲᩴ ᨽᨣᩅᨲᩣ ᨣᨱᨽᩮᩣᨩᨶᨶ᩺”ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ …ᨸᩮ…  ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨧᩦᩅᩁᨠᩣᩁᩈᨾᨿᩮ ᨣᨱᨽᩮᩣᨩᨶᩴ ᨽᩩᨬ᩠ᨩᩥᨲᩩᩴ. ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᩮᨿ᩠ᨿᩣᨳ—
</Paragraph>

<Paragraph number="689" book="paci">
<Emphasis>“ᨣᨱᨽᩮᩣᨩᨶᩮ, ᩋᨬ᩠ᨬᨲᩕ ᩈᨾᨿᩣ, ᨸᩣᨧᩥᨲ᩠ᨲᩥᨿᩴ. ᨲᨲ᩠ᨳᩣᨿᩴ ᩈᨾᨿᩮᩣ. ᨣᩥᩃᩣᨶᩈᨾᨿᩮᩣ, ᨧᩦᩅᩁᨴᩤᨶᩈᨾᨿᩮᩣ, ᨧᩦᩅᩁᨠᩣᩁᩈᨾᨿᩮᩣ—  ᩋᨿᩴ ᨲᨲ᩠ᨳ ᩈᨾᨿᩮᩣ”</Emphasis>ᨲᩥ.
</Paragraph>

<Paragraph number="690" book="paci">
ᩑᩅᨬ᩠ᨧᩥᨴᩴ ᨽᨣᩅᨲᩣ ᨽᩥᨠ᩠ᨡᩪᨶᩴ ᩈᩥᨠ᩠ᨡᩣᨸᨴᩴ ᨸᨬ᩠ᨬᨲ᩠ᨲᩴ ᩉᩮᩣᨲᩥ.
</Paragraph>

</Division>
<Division number="213" book="paci">

<Paragraph number="691" book="paci">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᨾᨶᩩᩔᩮᩉᩥ ᩈᨴ᩠ᨵᩥᩴ ᩋᨴ᩠ᨵᩤᨶᩴ ᨣᨧ᩠ᨨᨶ᩠ᨲᩥ. ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᨲᩮ ᨾᨶᩩᩔᩮ ᩑᨲᨴᩅᩮᩤᨧᩩᩴ—  “ᨾᩩᩉᩩᨲ᩠ᨲᩴ, ᩋᩣᩅᩩᩈᩮᩣ, ᩋᩣᨣᨾᩮᨳ; ᨸᩥᨱ᩠ᨯᩣᨿ ᨧᩁᩥᩔᩣᨾᩣ”ᨲᩥ. ᨲᩮ ᩑᩅᨾᩣᩉᩴᩈᩩ—  “ᩍᨵᩮᩅ, ᨽᨶ᩠ᨲᩮ, ᨽᩩᨬ᩠ᨩᨳᩣ”ᨲᩥ. ᨽᩥᨠ᩠ᨡᩪ ᨠᩩᨠ᩠ᨠᩩᨧ᩠ᨧᩣᨿᨶ᩠ᨲᩣ ᨶ ᨸᨭᩥᨣ᩠ᨣᨱ᩠ᩉᨶ᩠ᨲᩥ—  “ᨸᨭᩥᨠ᩠ᨡᩥᨲ᩠ᨲᩴ ᨽᨣᩅᨲᩣ ᨣᨱᨽᩮᩣᨩᨶᨶ᩺”ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ …ᨸᩮ…  ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩋᨴ᩠ᨵᩤᨶᨣᨾᨶᩈᨾᨿᩮ ᨣᨱᨽᩮᩣᨩᨶᩴ ᨽᩩᨬ᩠ᨩᩥᨲᩩᩴ. ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᩮᨿ᩠ᨿᩣᨳ—
</Paragraph>

<Paragraph number="692" book="paci">
<Emphasis>“ᨣᨱᨽᩮᩣᨩᨶᩮ, ᩋᨬ᩠ᨬᨲᩕ ᩈᨾᨿᩣ, ᨸᩣᨧᩥᨲ᩠ᨲᩥᨿᩴ. ᨲᨲ᩠ᨳᩣᨿᩴ ᩈᨾᨿᩮᩣ. ᨣᩥᩃᩣᨶᩈᨾᨿᩮᩣ, ᨧᩦᩅᩁᨴᩤᨶᩈᨾᨿᩮᩣ, ᨧᩦᩅᩁᨠᩣᩁᩈᨾᨿᩮᩣ, ᩋᨴ᩠ᨵᩤᨶᨣᨾᨶᩈᨾᨿᩮᩣ—  ᩋᨿᩴ ᨲᨲ᩠ᨳ ᩈᨾᨿᩮᩣ”</Emphasis>ᨲᩥ.
</Paragraph>

<Paragraph number="693" book="paci">
ᩑᩅᨬ᩠ᨧᩥᨴᩴ ᨽᨣᩅᨲᩣ ᨽᩥᨠ᩠ᨡᩪᨶᩴ ᩈᩥᨠ᩠ᨡᩣᨸᨴᩴ ᨸᨬ᩠ᨬᨲ᩠ᨲᩴ ᩉᩮᩣᨲᩥ.
</Paragraph>

</Division>
<Division number="214" book="paci">

<Paragraph number="694" book="paci">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᨾᨶᩩᩔᩮᩉᩥ ᩈᨴ᩠ᨵᩥᩴ ᨶᩣᩅᩤᨿ ᨣᨧ᩠ᨨᨶ᩠ᨲᩥ. ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᨲᩮ ᨾᨶᩩᩔᩮ ᩑᨲᨴᩅᩮᩤᨧᩩᩴ—  “ᨾᩩᩉᩩᨲ᩠ᨲᩴ, ᩋᩣᩅᩩᩈᩮᩣ, ᨲᩦᩁᩴ ᩏᨸᨶᩮᨳ; ᨸᩥᨱ᩠ᨯᩣᨿ ᨧᩁᩥᩔᩣᨾᩣ”ᨲᩥ. ᨲᩮ ᩑᩅᨾᩣᩉᩴᩈᩩ—  “ᩍᨵᩮᩅ, ᨽᨶ᩠ᨲᩮ, ᨽᩩᨬ᩠ᨩᨳᩣ”ᨲᩥ. ᨽᩥᨠ᩠ᨡᩪ ᨠᩩᨠ᩠ᨠᩩᨧ᩠ᨧᩣᨿᨶ᩠ᨲᩣ ᨶ ᨸᨭᩥᨣ᩠ᨣᨱ᩠ᩉᨶ᩠ᨲᩥ—  “ᨸᨭᩥᨠ᩠ᨡᩥᨲ᩠ᨲᩴ ᨽᨣᩅᨲᩣ ᨣᨱᨽᩮᩣᨩᨶᨶ᩺”ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ …ᨸᩮ…  ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨶᩣᩅᩤᨽᩥᩁᩩᩉᨶᩈᨾᨿᩮ ᨣᨱᨽᩮᩣᨩᨶᩴ ᨽᩩᨬ᩠ᨩᩥᨲᩩᩴ. ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᩮᨿ᩠ᨿᩣᨳ—
</Paragraph>

<Paragraph number="695" book="paci">
<Emphasis>“ᨣᨱᨽᩮᩣᨩᨶᩮ, ᩋᨬ᩠ᨬᨲᩕ ᩈᨾᨿᩣ, ᨸᩣᨧᩥᨲ᩠ᨲᩥᨿᩴ. ᨲᨲ᩠ᨳᩣᨿᩴ ᩈᨾᨿᩮᩣ. ᨣᩥᩃᩣᨶᩈᨾᨿᩮᩣ, ᨧᩦᩅᩁᨴᩤᨶᩈᨾᨿᩮᩣ, ᨧᩦᩅᩁᨠᩣᩁᩈᨾᨿᩮᩣ, ᩋᨴ᩠ᨵᩤᨶᨣᨾᨶᩈᨾᨿᩮᩣ, ᨶᩣᩅᩤᨽᩥᩁᩩᩉᨶᩈᨾᨿᩮᩣ—  ᩋᨿᩴ ᨲᨲ᩠ᨳ ᩈᨾᨿᩮᩣ”</Emphasis>ᨲᩥ.
</Paragraph>

<Paragraph number="696" book="paci">
ᩑᩅᨬ᩠ᨧᩥᨴᩴ ᨽᨣᩅᨲᩣ ᨽᩥᨠ᩠ᨡᩪᨶᩴ ᩈᩥᨠ᩠ᨡᩣᨸᨴᩴ ᨸᨬ᩠ᨬᨲ᩠ᨲᩴ ᩉᩮᩣᨲᩥ.
</Paragraph>

</Division>
<Division number="215" book="paci">

<Paragraph number="697" book="paci">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨴᩥᩈᩣᩈᩩ ᩅᩔᩴᩅᩩᨭ᩠ᨮᩣ ᨽᩥᨠ᩠ᨡᩪ ᩁᩣᨩᨣᩉᩴ ᩋᩣᨣᨧ᩠ᨨᨶ᩠ᨲᩥ ᨽᨣᩅᨶ᩠ᨲᩴ ᨴᩔᨶᩣᨿ. ᨾᨶᩩᩔᩣ ᨶᩣᨶᩣᩅᩮᩁᨩ᩠ᨩᨠᩮ ᨽᩥᨠ᩠ᨡᩪ ᨸᩔᩥᨲ᩠ᩅᩣ ᨽᨲ᩠ᨲᩮᨶ ᨶᩥᨾᨶ᩠ᨲᩮᨶ᩠ᨲᩥ. ᨽᩥᨠ᩠ᨡᩪ ᨠᩩᨠ᩠ᨠᩩᨧ᩠ᨧᩣᨿᨶ᩠ᨲᩣ ᨶᩣᨵᩥᩅᩤᩈᩮᨶ᩠ᨲᩥ—  “ᨸᨭᩥᨠ᩠ᨡᩥᨲ᩠ᨲᩴ ᨽᨣᩅᨲᩣ ᨣᨱᨽᩮᩣᨩᨶᨶ᩺”ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ …ᨸᩮ…  ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨾᩉᩣᩈᨾᨿᩮ ᨣᨱᨽᩮᩣᨩᨶᩴ ᨽᩩᨬ᩠ᨩᩥᨲᩩᩴ. ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᩮᨿ᩠ᨿᩣᨳ—
</Paragraph>

<Paragraph number="698" book="paci">
<Emphasis>“ᨣᨱᨽᩮᩣᨩᨶᩮ, ᩋᨬ᩠ᨬᨲᩕ ᩈᨾᨿᩣ, ᨸᩣᨧᩥᨲ᩠ᨲᩥᨿᩴ. ᨲᨲ᩠ᨳᩣᨿᩴ ᩈᨾᨿᩮᩣ. ᨣᩥᩃᩣᨶᩈᨾᨿᩮᩣ, ᨧᩦᩅᩁᨴᩤᨶᩈᨾᨿᩮᩣ, ᨧᩦᩅᩁᨠᩣᩁᩈᨾᨿᩮᩣ, ᩋᨴ᩠ᨵᩤᨶᨣᨾᨶᩈᨾᨿᩮᩣ, ᨶᩣᩅᩤᨽᩥᩁᩩᩉᨶᩈᨾᨿᩮᩣ, ᨾᩉᩣᩈᨾᨿᩮᩣ—  ᩋᨿᩴ ᨲᨲ᩠ᨳ ᩈᨾᨿᩮᩣ”</Emphasis>ᨲᩥ.
</Paragraph>

<Paragraph number="699" book="paci">
ᩑᩅᨬ᩠ᨧᩥᨴᩴ ᨽᨣᩅᨲᩣ ᨽᩥᨠ᩠ᨡᩪᨶᩴ ᩈᩥᨠ᩠ᨡᩣᨸᨴᩴ ᨸᨬ᩠ᨬᨲ᩠ᨲᩴ ᩉᩮᩣᨲᩥ.
</Paragraph>

</Division>
<Division number="216" book="paci">

<Paragraph number="700" book="paci">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩁᨬ᩠ᨬᩮᩣ ᨾᩣᨣᨵᩔ ᩈᩮᨶᩥᨿᩔ ᨻᩥᨾ᩠ᨻᩥᩈᩣᩁᩔ ᨬᩣᨲᩥᩈᩣᩃᩮᩣᩉᩥᨲᩮᩣ ᩋᩣᨩᩦᩅᨠᩮᩈᩩ ᨸᨻ᩠ᨻᨩᩥᨲᩮᩣ ᩉᩮᩣᨲᩥ. ᩋᨳ ᨡᩮᩣ ᩈᩮᩣ ᩋᩣᨩᩦᩅᨠᩮᩣ ᨿᩮᨶ ᩁᩣᨩᩣ ᨾᩣᨣᨵᩮᩤ ᩈᩮᨶᩥᨿᩮᩣ ᨻᩥᨾ᩠ᨻᩥᩈᩣᩁᩮᩣ ᨲᩮᨶᩩᨸᩈᩘᨠᨾᩥ; ᩏᨸᩈᩘᨠᨾᩥᨲ᩠ᩅᩣ ᩁᩣᨩᩣᨶᩴ ᨾᩣᨣᨵᩴ ᩈᩮᨶᩥᨿᩴ ᨻᩥᨾ᩠ᨻᩥᩈᩣᩁᩴ ᩑᨲᨴᩅᩮᩤᨧ—  “ᩍᨧ᩠ᨨᩣᨾᩉᩴ, ᨾᩉᩣᩁᩣᨩ, ᩈᨻ᩠ᨻᨸᩣᩈᨱ᩠ᨯᩥᨠᨽᨲ᩠ᨲᩴ ᨠᩣᨲᩩᨶ᩺”ᨲᩥ. “ᩈᨧᩮ ᨲ᩠ᩅᩴ, ᨽᨶ᩠ᨲᩮ, ᨻᩩᨴ᩠ᨵᨸ᩠ᨸᨾᩩᨡᩴ ᨽᩥᨠ᩠ᨡᩩᩈᩴᨥᩴ ᨸᨮᨾᩴ ᨽᩮᩣᨩᩮᨿ᩠ᨿᩣᩈᩥ”. “ᩑᩅᩴ ᨠᩁᩮᨿ᩠ᨿᩣᨾᩦ”ᨲᩥ. ᩋᨳ ᨡᩮᩣ ᩈᩮᩣ ᩋᩣᨩᩦᩅᨠᩮᩣ ᨽᩥᨠ᩠ᨡᩪᨶᩴ ᩈᨶ᩠ᨲᩥᨠᩮ ᨴᩪᨲᩴ ᨸᩣᩉᩮᩈᩥ—  “ᩋᨵᩥᩅᩤᩈᩮᨶ᩠ᨲᩩ ᨾᩮ ᨽᩥᨠ᩠ᨡᩪ ᩈ᩠ᩅᩣᨲᨶᩣᨿ ᨽᨲ᩠ᨲᨶ᩺”ᨲᩥ. ᨽᩥᨠ᩠ᨡᩪ ᨠᩩᨠ᩠ᨠᩩᨧ᩠ᨧᩣᨿᨶ᩠ᨲᩣ ᨶᩣᨵᩥᩅᩤᩈᩮᨶ᩠ᨲᩥ—  “ᨸᨭᩥᨠ᩠ᨡᩥᨲ᩠ᨲᩴ ᨽᨣᩅᨲᩣ ᨣᨱᨽᩮᩣᨩᨶᨶ᩺”ᨲᩥ. ᩋᨳ ᨡᩮᩣ ᩈᩮᩣ ᩋᩣᨩᩦᩅᨠᩮᩣ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥ; ᩏᨸᩈᩘᨠᨾᩥᨲ᩠ᩅᩣ ᨽᨣᩅᨲᩣ ᩈᨴ᩠ᨵᩥᩴ ᩈᨾ᩠ᨾᩮᩣᨴᩥ, ᩈᨾ᩠ᨾᩮᩣᨴᨶᩦᨿᩴ ᨠᨳᩴ ᩈᩣᩁᨱᩦᨿᩴ ᩅᩦᨲᩥᩈᩣᩁᩮᨲ᩠ᩅᩣ ᩑᨠᨾᨶ᩠ᨲᩴ ᩋᨭ᩠ᨮᩣᩈᩥ. ᩑᨠᨾᨶ᩠ᨲᩴ ᨮᩥᨲᩮᩣ ᨡᩮᩣ ᩈᩮᩣ ᩋᩣᨩᩦᩅᨠᩮᩣ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᨽᩅᨾ᩠ᨸᩥ ᨣᩮᩤᨲᨾᩮᩣ ᨸᨻ᩠ᨻᨩᩥᨲᩮᩣ, ᩋᩉᨾ᩠ᨸᩥ ᨸᨻ᩠ᨻᨩᩥᨲᩮᩣ; ᩋᩁᩉᨲᩥ ᨸᨻ᩠ᨻᨩᩥᨲᩮᩣ ᨸᨻ᩠ᨻᨩᩥᨲᩔ ᨸᩥᨱ᩠ᨯᩴ ᨸᨭᩥᨣ᩠ᨣᩉᩮᨲᩩᩴ. ᩋᨵᩥᩅᩤᩈᩮᨲᩩ ᨾᩮ ᨽᩅᩴ ᨣᩮᩤᨲᨾᩮᩣ ᩈ᩠ᩅᩣᨲᨶᩣᨿ ᨽᨲ᩠ᨲᩴ ᩈᨴ᩠ᨵᩥᩴ ᨽᩥᨠ᩠ᨡᩩᩈᩴᨥᩮᨶᩣ”ᨲᩥ. ᩋᨵᩥᩅᩤᩈᩮᩈᩥ ᨽᨣᩅᩤ ᨲᩩᨱ᩠ᩉᩦᨽᩣᩅᩮᨶ. ᩋᨳ ᨡᩮᩣ ᩈᩮᩣ ᩋᩣᨩᩦᩅᨠᩮᩣ ᨽᨣᩅᨲᩮᩣ ᩋᨵᩥᩅᩤᩈᨶᩴ ᩅᩥᨴᩥᨲ᩠ᩅᩣ ᨸᨠ᩠ᨠᩣᨾᩥ. ᩋᨳ ᨡᩮᩣ ᨽᨣᩅᩤ ᩑᨲᩈ᩠ᨾᩥᩴ ᨶᩥᨴᩤᨶᩮ ᩑᨲᩈ᩠ᨾᩥᩴ ᨸᨠᩁᨱᩮ ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩈᨾᨱᨽᨲ᩠ᨲᩈᨾᨿᩮ ᨣᨱᨽᩮᩣᨩᨶᩴ ᨽᩩᨬ᩠ᨩᩥᨲᩩᩴ. ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᩮᨿ᩠ᨿᩣᨳ—
</Paragraph>

</Division>
<Division number="217" book="paci">

<Paragraph number="701" book="paci">
<Emphasis>ᨣᨱᨽᩮᩣᨩᨶᩮ, ᩋᨬ᩠ᨬᨲᩕ ᩈᨾᨿᩣ, ᨸᩣᨧᩥᨲ᩠ᨲᩥᨿᩴ. ᨲᨲ᩠ᨳᩣᨿᩴ ᩈᨾᨿᩮᩣ. ᨣᩥᩃᩣᨶᩈᨾᨿᩮᩣ, ᨧᩦᩅᩁᨴᩤᨶᩈᨾᨿᩮᩣ, ᨧᩦᩅᩁᨠᩣᩁᩈᨾᨿᩮᩣ, ᩋᨴ᩠ᨵᩤᨶᨣᨾᨶᩈᨾᨿᩮᩣ, ᨶᩣᩅᩤᨽᩥᩁᩩᩉᨶᩈᨾᨿᩮᩣ, ᨾᩉᩣᩈᨾᨿᩮᩣ, ᩈᨾᨱᨽᨲ᩠ᨲᩈᨾᨿᩮᩣ—  ᩋᨿᩴ ᨲᨲ᩠ᨳ ᩈᨾᨿᩮᩣ”</Emphasis>ᨲᩥ. (*32*:<Emphasis>81</Emphasis>)
</Paragraph>

</Division>
<Division number="218" book="paci">

<Paragraph number="702" book="paci">
<Emphasis>ᨣᨱᨽᩮᩣᨩᨶᩴ</Emphasis> ᨶᩣᨾ ᨿᨲ᩠ᨳ ᨧᨲ᩠ᨲᩣᩁᩮᩣ ᨽᩥᨠ᩠ᨡᩪ ᨸᨬ᩠ᨧᨶ᩠ᨶᩴ ᨽᩮᩣᨩᨶᩣᨶᩴ ᩋᨬ᩠ᨬᨲᩁᩮᨶ ᨽᩮᩣᨩᨶᩮᨶ ᨶᩥᨾᨶ᩠ᨲᩥᨲᩣ ᨽᩩᨬ᩠ᨩᨶ᩠ᨲᩥ. ᩑᨲᩴ ᨣᨱᨽᩮᩣᨩᨶᩴ ᨶᩣᨾ.
</Paragraph>

<Paragraph number="703" book="paci">
<Emphasis>ᩋᨬ᩠ᨬᨲᩕ ᩈᨾᨿᩣ</Emphasis>ᨲᩥ ᨮᨸᩮᨲ᩠ᩅᩣ ᩈᨾᨿᩴ.
</Paragraph>

<Paragraph number="704" book="paci">
<Emphasis>ᨣᩥᩃᩣᨶᩈᨾᨿᩮᩣ</Emphasis> ᨶᩣᨾ ᩋᨶ᩠ᨲᨾᩈᩮᩣ ᨸᩣᨴᩤᨸᩥ ᨹᩃᩥᨲᩣ ᩉᩮᩣᨶ᩠ᨲᩥ. “ᨣᩥᩃᩣᨶᩈᨾᨿᩮᩣ”ᨲᩥ ᨽᩩᨬ᩠ᨩᩥᨲᨻ᩠ᨻᩴ.
</Paragraph>

<Paragraph number="705" book="paci">
<Emphasis>ᨧᩦᩅᩁᨴᩤᨶᩈᨾᨿᩮᩣ</Emphasis> ᨶᩣᨾ ᩋᨶᨲ᩠ᨳᨲᩮ ᨠᨳᩥᨶᩮ ᩅᩔᩣᨶᩔ ᨸᨧ᩠ᨨᩥᨾᩮᩣ ᨾᩣᩈᩮᩣ, ᩋᨲ᩠ᨳᨲᩮ ᨠᨳᩥᨶᩮ ᨸᨬ᩠ᨧᨾᩣᩈᩣ. “ᨧᩦᩅᩁᨴᩤᨶᩈᨾᨿᩮᩣ”ᨲᩥ ᨽᩩᨬ᩠ᨩᩥᨲᨻ᩠ᨻᩴ.
</Paragraph>

<Paragraph number="706" book="paci">
<Emphasis>ᨧᩦᩅᩁᨠᩣᩁᩈᨾᨿᩮᩣ</Emphasis> ᨶᩣᨾ ᨧᩦᩅᩁᩮ ᨠᨿᩥᩁᨾᩣᨶᩮ. “ᨧᩦᩅᩁᨠᩣᩁᩈᨾᨿᩮᩣ”ᨲᩥ ᨽᩩᨬ᩠ᨩᩥᨲᨻ᩠ᨻᩴ.
</Paragraph>

<Paragraph number="707" book="paci">
<Emphasis>ᩋᨴ᩠ᨵᩤᨶᨣᨾᨶᩈᨾᨿᩮᩣ</Emphasis> ᨶᩣᨾ “ᩋᨴ᩠ᨵᨿᩮᩣᨩᨶᩴ ᨣᨧ᩠ᨨᩥᩔᩣᨾᩦ”ᨲᩥ ᨽᩩᨬ᩠ᨩᩥᨲᨻ᩠ᨻᩴ, ᨣᨧ᩠ᨨᨶ᩠ᨲᩮᨶ ᨽᩩᨬ᩠ᨩᩥᨲᨻ᩠ᨻᩴ, ᨣᨲᩮᨶ ᨽᩩᨬ᩠ᨩᩥᨲᨻ᩠ᨻᩴ.
</Paragraph>

<Paragraph number="708" book="paci">
<Emphasis>ᨶᩣᩅᩤᨽᩥᩁᩩᩉᨶᩈᨾᨿᩮᩣ</Emphasis> ᨶᩣᨾ “ᨶᩣᩅᩴ ᩋᨽᩥᩁᩩᩉᩥᩔᩣᨾᩦ”ᨲᩥ ᨽᩩᨬ᩠ᨩᩥᨲᨻ᩠ᨻᩴ, ᩋᩣᩁᩩᩊ᩠ᩉᩮᨶ ᨽᩩᨬ᩠ᨩᩥᨲᨻ᩠ᨻᩴ, ᩒᩁᩩᩊ᩠ᩉᩮᨶ ᨽᩩᨬ᩠ᨩᩥᨲᨻ᩠ᨻᩴ.
</Paragraph>

<Paragraph number="709" book="paci">
<Emphasis>ᨾᩉᩣᩈᨾᨿᩮᩣ</Emphasis> ᨶᩣᨾ ᨿᨲ᩠ᨳ ᨴ᩠ᩅᩮ ᨲᨿᩮᩣ ᨽᩥᨠ᩠ᨡᩪ ᨸᩥᨱ᩠ᨯᩣᨿ ᨧᩁᩥᨲ᩠ᩅᩣ ᨿᩣᨸᩮᨶ᩠ᨲᩥ, ᨧᨲᩩᨲ᩠ᨳᩮ ᩋᩣᨣᨲᩮ ᨶ ᨿᩣᨸᩮᨶ᩠ᨲᩥ. “ᨾᩉᩣᩈᨾᨿᩮᩣ”ᨲᩥ ᨽᩩᨬ᩠ᨩᩥᨲᨻ᩠ᨻᩴ.
</Paragraph>

<Paragraph number="710" book="paci">
<Emphasis>ᩈᨾᨱᨽᨲ᩠ᨲᩈᨾᨿᩮᩣ</Emphasis> ᨶᩣᨾ ᨿᩮᩣ ᨠᩮᩣᨧᩥ ᨸᩁᩥᨻ᩠ᨻᩣᨩᨠᩈᨾᩣᨸᨶ᩠ᨶᩮᩣ ᨽᨲ᩠ᨲᩴ ᨠᩁᩮᩣᨲᩥ. “ᩈᨾᨱᨽᨲ᩠ᨲᩈᨾᨿᩮᩣ”ᨲᩥ ᨽᩩᨬ᩠ᨩᩥᨲᨻ᩠ᨻᩴ.
</Paragraph>

<Paragraph number="711" book="paci">
“ᩋᨬ᩠ᨬᨲᩕ ᩈᨾᨿᩣ ᨽᩩᨬ᩠ᨩᩥᩔᩣᨾᩦ”ᨲᩥ ᨸᨭᩥᨣ᩠ᨣᨱ᩠ᩉᩣᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨩ᩠ᨫᩮᩣᩉᩣᩁᩮ ᩋᨩ᩠ᨫᩮᩣᩉᩣᩁᩮ ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

</Division>
<Division number="219" book="paci">

<Paragraph number="712" book="paci">
ᨣᨱᨽᩮᩣᨩᨶᩮ ᨣᨱᨽᩮᩣᨩᨶᩈᨬ᩠ᨬᩦ, ᩋᨬ᩠ᨬᨲᩕ ᩈᨾᨿᩣ, ᨽᩩᨬ᩠ᨩᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ. ᨣᨱᨽᩮᩣᨩᨶᩮ ᩅᩮᨾᨲᩥᨠᩮᩣ, ᩋᨬ᩠ᨬᨲᩕ ᩈᨾᨿᩣ, ᨽᩩᨬ᩠ᨩᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ. ᨣᨱᨽᩮᩣᨩᨶᩮ ᨶᨣᨱᨽᩮᩣᨩᨶᩈᨬ᩠ᨬᩦ, ᩋᨬ᩠ᨬᨲᩕ ᩈᨾᨿᩣ, ᨽᩩᨬ᩠ᨩᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

<Paragraph number="713" book="paci">
ᨶᨣᨱᨽᩮᩣᨩᨶᩮ ᨣᨱᨽᩮᩣᨩᨶᩈᨬ᩠ᨬᩦ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨶᨣᨱᨽᩮᩣᨩᨶᩮ ᩅᩮᨾᨲᩥᨠᩮᩣ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨶᨣᨱᨽᩮᩣᨩᨶᩮ ᨶᨣᨱᨽᩮᩣᨩᨶᩈᨬ᩠ᨬᩦ, ᩋᨶᩣᨸᨲ᩠ᨲᩥ.
</Paragraph>

</Division>
<Division number="220" book="paci">

<Paragraph number="714" book="paci">
ᩋᨶᩣᨸᨲ᩠ᨲᩥ—  ᩈᨾᨿᩮ, ᨴ᩠ᩅᩮ ᨲᨿᩮᩣ ᩑᨠᨲᩮᩣ ᨽᩩᨬ᩠ᨩᨶ᩠ᨲᩥ, ᨸᩥᨱ᩠ᨯᩣᨿ ᨧᩁᩥᨲ᩠ᩅᩣ ᩑᨠᨲᩮᩣ ᩈᨶ᩠ᨶᩥᨸᨲᩥᨲ᩠ᩅᩣ ᨽᩩᨬ᩠ᨩᨶ᩠ᨲᩥ, ᨶᩥᨧ᩠ᨧᨽᨲ᩠ᨲᩴ, ᩈᩃᩣᨠᨽᨲ᩠ᨲᩴ, ᨸᨠ᩠ᨡᩥᨠᩴ, ᩏᨸᩮᩣᩈᨳᩥᨠᩴ, ᨸᩣᨭᩥᨸᨴᩥᨠᩴ, ᨸᨬ᩠ᨧ ᨽᩮᩣᨩᨶᩣᨶᩥ ᨮᨸᩮᨲ᩠ᩅᩣ ᩈᨻ᩠ᨻᨲ᩠ᨳ ᩋᨶᩣᨸᨲ᩠ᨲᩥ, ᩏᨾ᩠ᨾᨲ᩠ᨲᨠᩔ, ᩋᩣᨴᩥᨠᨾ᩠ᨾᩥᨠᩔᩣᨲᩥ.

</Paragraph>
</Division>

<Paragraph number="715" type="center" book="paci">
ᨣᨱᨽᩮᩣᨩᨶᩈᩥᨠ᩠ᨡᩣᨸᨴᩴ ᨶᩥᨭ᩠ᨮᩥᨲᩴ ᨴᩩᨲᩥᨿᩴ.
</Paragraph>