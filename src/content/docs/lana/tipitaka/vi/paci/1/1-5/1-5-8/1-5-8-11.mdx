---
title: "1.5.8.11 ᨴᩩᨻ᩠ᨻᩃᩈᩥᨠ᩠ᨡᩣᨸᨴ"
tableOfContents: false
sidebar:
  order: 3
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="484" book="paci">

<Paragraph number="1420" book="paci">
ᨲᩮᨶ ᩈᨾᨿᩮᨶ ᨻᩩᨴ᩠ᨵᩮᩤ ᨽᨣᩅᩤ ᩁᩣᨩᨣᩉᩮ ᩅᩥᩉᩁᨲᩥ ᩅᩮᩊᩩᩅᨶᩮ ᨠᩃᨶ᩠ᨴᨠᨶᩥᩅᩤᨸᩮ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᩣᨿᩈ᩠ᨾᩣ ᨴᨻ᩠ᨻᩮᩣ ᨾᩃᩖᨸᩩᨲ᩠ᨲᩮᩣ ᩈᩴᨥᩔ ᩈᩮᨶᩣᩈᨶᨬ᩠ᨧ ᨸᨬ᩠ᨬᨸᩮᨲᩥ ᨽᨲ᩠ᨲᩣᨶᩥ ᨧ ᩏᨴ᩠ᨴᩥᩈᨲᩥ. ᩈᩮᩣ ᨧᩣᨿᩈ᩠ᨾᩣ ᨴᩩᨻ᩠ᨻᩃᨧᩦᩅᩁᩮᩣ ᩉᩮᩣᨲᩥ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩈᩴᨥᩔ ᩑᨠᩴ ᨧᩦᩅᩁᩴ ᩏᨸ᩠ᨸᨶ᩠ᨶᩴ ᩉᩮᩣᨲᩥ. ᩋᨳ ᨡᩮᩣ ᩈᩴᨥᩮᩣ ᨲᩴ ᨧᩦᩅᩁᩴ ᩋᩣᨿᩈ᩠ᨾᨲᩮᩣ ᨴᨻ᩠ᨻᩔ ᨾᩃᩖᨸᩩᨲ᩠ᨲᩔ ᩋᨴᩤᩈᩥ. ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨿᨳᩣᩈᨶ᩠ᨳᩩᨲᩴ ᨽᩥᨠ᩠ᨡᩪ ᩈᩴᨥᩥᨠᩴ ᩃᩣᨽᩴ ᨸᩁᩥᨱᩣᨾᩮᨶ᩠ᨲᩦ”ᨲᩥ.
</Paragraph>

<Paragraph number="1421" book="paci">
ᨿᩮ ᨲᩮ ᨽᩥᨠ᩠ᨡᩪ ᩋᨸ᩠ᨸᩥᨧ᩠ᨨᩣ …ᨸᩮ…  ᨲᩮ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᩈᨾᨣ᩠ᨣᩮᨶ ᩈᩴᨥᩮᨶ ᨧᩦᩅᩁᩴ ᨴᨲ᩠ᩅᩣ ᨸᨧ᩠ᨨᩣ ᨡᩦᨿᨶᨵᨾ᩠ᨾᩴ ᩋᩣᨸᨩ᩠ᨩᩥᩔᨶ᩠ᨲᩦ”ᨲᩥ …ᨸᩮ…  “ᩈᨧ᩠ᨧᩴ ᨠᩥᩁ ᨲᩩᨾ᩠ᩉᩮ, ᨽᩥᨠ᩠ᨡᩅᩮ, ᩈᨾᨣ᩠ᨣᩮᨶ ᩈᩴᨥᩮᨶ ᨧᩦᩅᩁᩴ ᨴᨲ᩠ᩅᩣ ᨸᨧ᩠ᨨᩣ ᨡᩦᨿᨶᨵᨾ᩠ᨾᩴ ᩋᩣᨸᨩ᩠ᨩᨳᩣ”ᨲᩥ? “ᩈᨧ᩠ᨧᩴ, ᨽᨣᩅᩤ”ᨲᩥ. ᩅᩥᨣᩁᩉᩥ ᨻᩩᨴ᩠ᨵᩮᩤ ᨽᨣᩅᩤ …ᨸᩮ…  ᨠᨳᨬ᩠ᩉᩥ ᨶᩣᨾ ᨲᩩᨾ᩠ᩉᩮ, ᨾᩮᩣᨥᨸᩩᩁᩥᩈᩣ, ᩈᨾᨣ᩠ᨣᩮᨶ ᩈᩴᨥᩮᨶ ᨧᩦᩅᩁᩴ ᨴᨲ᩠ᩅᩣ ᨸᨧ᩠ᨨᩣ ᨡᩦᨿᨶᨵᨾ᩠ᨾᩴ ᩋᩣᨸᨩ᩠ᨩᩥᩔᨳ. ᨶᩮᨲᩴ, ᨾᩮᩣᨥᨸᩩᩁᩥᩈᩣ, ᩋᨸ᩠ᨸᩈᨶ᩠ᨶᩣᨶᩴ, ᩅᩤ ᨸᩈᩣᨴᩤᨿ …ᨸᩮ…  ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᩮᨿ᩠ᨿᩣᨳ—
</Paragraph>

</Division>
<Division number="485" book="paci">

<Paragraph number="1422" book="paci">
<Emphasis>“ᨿᩮᩣ ᨸᨶ ᨽᩥᨠ᩠ᨡᩩ ᩈᨾᨣ᩠ᨣᩮᨶ ᩈᩴᨥᩮᨶ ᨧᩦᩅᩁᩴ ᨴᨲ᩠ᩅᩣ ᨸᨧ᩠ᨨᩣ ᨡᩦᨿᨶᨵᨾ᩠ᨾᩴ ᩋᩣᨸᨩ᩠ᨩᩮᨿ᩠ᨿ ‘ᨿᨳᩣᩈᨶ᩠ᨳᩩᨲᩴ ᨽᩥᨠ᩠ᨡᩪ ᩈᩴᨥᩥᨠᩴ ᩃᩣᨽᩴ ᨸᩁᩥᨱᩣᨾᩮᨶ᩠ᨲᩦ’ᨲᩥ, ᨸᩣᨧᩥᨲ᩠ᨲᩥᨿᨶ᩺”</Emphasis>ᨲᩥ. (*81*:<Emphasis>130</Emphasis>)
</Paragraph>

</Division>
<Division number="486" book="paci">

<Paragraph number="1423" book="paci">
<Emphasis>ᨿᩮᩣ ᨸᨶᩣ</Emphasis>ᨲᩥ ᨿᩮᩣ ᨿᩣᨴᩥᩈᩮᩣ …ᨸᩮ…  <Emphasis>ᨽᩥᨠ᩠ᨡᩪ</Emphasis>ᨲᩥ …ᨸᩮ…  ᩋᨿᩴ ᩍᨾᩈ᩠ᨾᩥᩴ ᩋᨲ᩠ᨳᩮ ᩋᨵᩥᨸ᩠ᨸᩮᨲᩮᩣ ᨽᩥᨠ᩠ᨡᩪᨲᩥ.
</Paragraph>

<Paragraph number="1424" book="paci">
<Emphasis>ᩈᨾᨣ᩠ᨣᩮᩤ</Emphasis> ᨶᩣᨾ ᩈᩴᨥᩮᩣ ᩈᨾᩣᨶᩈᩴᩅᩤᩈᨠᩮᩣ ᩈᨾᩣᨶᩈᩦᨾᩣᨿᩴ ᨮᩥᨲᩮᩣ.
</Paragraph>

<Paragraph number="1425" book="paci">
<Emphasis>ᨧᩦᩅᩁᩴ</Emphasis> ᨶᩣᨾ ᨨᨶ᩠ᨶᩴ ᨧᩦᩅᩁᩣᨶᩴ ᩋᨬ᩠ᨬᨲᩁᩴ ᨧᩦᩅᩁᩴ ᩅᩥᨠᨸ᩠ᨸᨶᩩᨸᨣᩴ ᨸᨧ᩠ᨨᩥᨾᩴ.
</Paragraph>

<Paragraph number="1426" book="paci">
<Emphasis>ᨴᨲ᩠ᩅᩣ</Emphasis>ᨲᩥ ᩈᨿᩴ ᨴᨲ᩠ᩅᩣ.
</Paragraph>

<Paragraph number="1427" book="paci">
<Emphasis>ᨿᨳᩣᩈᨶ᩠ᨳᩩᨲᩴ</Emphasis> ᨶᩣᨾ ᨿᨳᩣᨾᩥᨲ᩠ᨲᨲᩣ ᨿᨳᩣᩈᨶ᩠ᨴᩥᨭ᩠ᨮᨲᩣ ᨿᨳᩣᩈᨾ᩠ᨽᨲ᩠ᨲᨲᩣ ᨿᨳᩣᩈᨾᩣᨶᩩᨸᨩ᩠ᨫᩣᨿᨠᨲᩣ ᨿᨳᩣᩈᨾᩣᨶᩣᨧᩁᩥᨿᨠᨲᩣ.
</Paragraph>

<Paragraph number="1428" book="paci">
<Emphasis>ᩈᩴᨥᩥᨠᩴ</Emphasis> ᨶᩣᨾ ᩈᩴᨥᩔ ᨴᩥᨶ᩠ᨶᩴ ᩉᩮᩣᨲᩥ ᨸᩁᩥᨧ᩠ᨧᨲ᩠ᨲᩴ.
</Paragraph>

<Paragraph number="1429" book="paci">
<Emphasis>ᩃᩣᨽᩮᩣ</Emphasis> ᨶᩣᨾ ᨧᩦᩅᩁᨸᩥᨱ᩠ᨯᨸᩣᨲᩈᩮᨶᩣᩈᨶᨣᩥᩃᩣᨶᨸ᩠ᨸᨧ᩠ᨧᨿᨽᩮᩈᨩ᩠ᨩᨸᩁᩥᨠ᩠ᨡᩣᩁᩣ, ᩋᨶ᩠ᨲᨾᩈᩮᩣ ᨧᩩᨱ᩠ᨱᨸᩥᨱ᩠ᨯᩮᩣᨸᩥ, ᨴᨶ᩠ᨲᨠᨭ᩠ᨮᨾ᩠ᨸᩥ, ᨴᩈᩥᨠᩈᩩᨲ᩠ᨲᨾ᩠ᨸᩥ.
</Paragraph>

<Paragraph number="1430" book="paci">
<Emphasis>ᨸᨧ᩠ᨨᩣ ᨡᩦᨿᨶᨵᨾ᩠ᨾᩴ ᩋᩣᨸᨩ᩠ᨩᩮᨿ᩠ᨿᩣ</Emphasis>ᨲᩥ ᩏᨸᩈᨾ᩠ᨸᨶ᩠ᨶᩔ ᩈᩴᨥᩮᨶ ᩈᨾ᩠ᨾᨲᩔ ᩈᩮᨶᩣᩈᨶᨸᨬ᩠ᨬᩣᨸᨠᩔ ᩅᩤ ᨽᨲ᩠ᨲᩩᨴ᩠ᨴᩮᩈᨠᩔ ᩅᩤ ᨿᩣᨣᩩᨽᩣᨩᨠᩔ ᩅᩤ ᨹᩃᨽᩣᨩᨠᩔ ᩅᩤ ᨡᨩ᩠ᨩᨽᩣᨩᨠᩔ ᩅᩤ ᩋᨸ᩠ᨸᨾᨲ᩠ᨲᨠᩅᩥᩔᨩ᩠ᨩᨠᩔ ᩅᩤ ᨧᩦᩅᩁᩴ ᨴᩥᨶ᩠ᨶᩮ ᨡᩥᨿ᩠ᨿᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

</Division>
<Division number="487" book="paci">

<Paragraph number="1431" book="paci">
ᨵᨾ᩠ᨾᨠᨾ᩠ᨾᩮ ᨵᨾ᩠ᨾᨠᨾ᩠ᨾᩈᨬ᩠ᨬᩦ ᨧᩦᩅᩁᩴ ᨴᩥᨶ᩠ᨶᩮ ᨡᩥᨿ᩠ᨿᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ. ᨵᨾ᩠ᨾᨠᨾ᩠ᨾᩮ ᩅᩮᨾᨲᩥᨠᩮᩣ ᨧᩦᩅᩁᩴ ᨴᩥᨶ᩠ᨶᩮ ᨡᩥᨿ᩠ᨿᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ. ᨵᨾ᩠ᨾᨠᨾ᩠ᨾᩮ ᩋᨵᨾ᩠ᨾᨠᨾ᩠ᨾᩈᨬ᩠ᨬᩦ ᨧᩦᩅᩁᩴ ᨴᩥᨶ᩠ᨶᩮ ᨡᩥᨿ᩠ᨿᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

<Paragraph number="1432" book="paci">
ᩋᨬ᩠ᨬᩴ ᨸᩁᩥᨠ᩠ᨡᩣᩁᩴ ᨴᩥᨶ᩠ᨶᩮ ᨡᩥᨿ᩠ᨿᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩏᨸᩈᨾ᩠ᨸᨶ᩠ᨶᩔ ᩈᩴᨥᩮᨶ ᩋᩈᨾ᩠ᨾᨲᩔ ᩈᩮᨶᩣᩈᨶᨸᨬ᩠ᨬᩣᨸᨠᩔ ᩅᩤ ᨽᨲ᩠ᨲᩩᨴ᩠ᨴᩮᩈᨠᩔ ᩅᩤ ᨿᩣᨣᩩᨽᩣᨩᨠᩔ ᩅᩤ ᨹᩃᨽᩣᨩᨠᩔ ᩅᩤ ᨡᨩ᩠ᨩᨽᩣᨩᨠᩔ ᩅᩤ ᩋᨸ᩠ᨸᨾᨲ᩠ᨲᨠᩅᩥᩔᨩ᩠ᨩᨠᩔ ᩅᩤ ᨧᩦᩅᩁᩴ ᩅᩤ ᩋᨬ᩠ᨬᩴ ᩅᩤ ᨸᩁᩥᨠ᩠ᨡᩣᩁᩴ ᨴᩥᨶ᩠ᨶᩮ ᨡᩥᨿ᩠ᨿᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨶᩩᨸᩈᨾ᩠ᨸᨶ᩠ᨶᩔ ᩈᩴᨥᩮᨶ ᩈᨾ᩠ᨾᨲᩔ ᩅᩤ ᩋᩈᨾ᩠ᨾᨲᩔ ᩅᩤ ᩈᩮᨶᩣᩈᨶᨸᨬ᩠ᨬᩣᨸᨠᩔ ᩅᩤ ᨽᨲ᩠ᨲᩩᨴ᩠ᨴᩮᩈᨠᩔ ᩅᩤ ᨿᩣᨣᩩᨽᩣᨩᨠᩔ ᩅᩤ ᨹᩃᨽᩣᨩᨠᩔ ᩅᩤ ᨡᨩ᩠ᨩᨽᩣᨩᨠᩔ ᩅᩤ ᩋᨸ᩠ᨸᨾᨲ᩠ᨲᨠᩅᩥᩔᨩ᩠ᨩᨠᩔ ᩅᩤ ᨧᩦᩅᩁᩴ ᩅᩤ ᩋᨬ᩠ᨬᩴ ᩅᩤ ᨸᩁᩥᨠ᩠ᨡᩣᩁᩴ ᨴᩥᨶ᩠ᨶᩮ ᨡᩥᨿ᩠ᨿᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨵᨾ᩠ᨾᨠᨾ᩠ᨾᩮ ᨵᨾ᩠ᨾᨠᨾ᩠ᨾᩈᨬ᩠ᨬᩦ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨵᨾ᩠ᨾᨠᨾ᩠ᨾᩮ ᩅᩮᨾᨲᩥᨠᩮᩣ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨵᨾ᩠ᨾᨠᨾ᩠ᨾᩮ ᩋᨵᨾ᩠ᨾᨠᨾ᩠ᨾᩈᨬ᩠ᨬᩦ, ᩋᨶᩣᨸᨲ᩠ᨲᩥ.
</Paragraph>

</Division>
<Division number="488" book="paci">

<Paragraph number="1433" book="paci">
ᩋᨶᩣᨸᨲ᩠ᨲᩥ—  ᨸᨠᨲᩥᨿᩣ ᨨᨶ᩠ᨴᩣ ᨴᩮᩤᩈᩣ ᨾᩮᩣᩉᩣ ᨽᨿᩣ ᨠᩁᩮᩣᨶ᩠ᨲᩴ “ᨠ᩠ᩅᨲ᩠ᨳᩮᩣ ᨲᩔ ᨴᩥᨶ᩠ᨶᩮᨶ ᩃᨴ᩠ᨵᩤᨸᩥ ᩅᩥᨶᩥᨸᩣᨲᩮᩔᨲᩥ ᨶ ᩈᨾ᩠ᨾᩣ ᩏᨸᨶᩮᩔᨲᩦ”ᨲᩥ ᨡᩥᨿ᩠ᨿᨲᩥ, ᩏᨾ᩠ᨾᨲ᩠ᨲᨠᩔ, ᩋᩣᨴᩥᨠᨾ᩠ᨾᩥᨠᩔᩣᨲᩥ.

</Paragraph>
</Division>

<Paragraph number="1434" type="center" book="paci">
ᨴᩩᨻ᩠ᨻᩃᩈᩥᨠ᩠ᨡᩣᨸᨴᩴ ᨶᩥᨭ᩠ᨮᩥᨲᩴ ᩑᨠᩣᨴᩈᨾᩴ.
</Paragraph>