---
title: "1.5.5.6 ᨧᩣᩁᩥᨲ᩠ᨲᩈᩥᨠ᩠ᨡᩣᨸᨴ"
tableOfContents: false
sidebar:
  order: 7
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="294" book="paci">

<Paragraph number="932" book="paci">
ᨲᩮᨶ ᩈᨾᨿᩮᨶ ᨻᩩᨴ᩠ᨵᩮᩤ ᨽᨣᩅᩤ ᩁᩣᨩᨣᩉᩮ ᩅᩥᩉᩁᨲᩥ ᩅᩮᩊᩩᩅᨶᩮ ᨠᩃᨶ᩠ᨴᨠᨶᩥᩅᩤᨸᩮ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᩣᨿᩈ᩠ᨾᨲᩮᩣ ᩏᨸᨶᨶ᩠ᨴᩔ ᩈᨠ᩠ᨿᨸᩩᨲ᩠ᨲᩔ ᩏᨸᨭ᩠ᨮᩣᨠᨠᩩᩃᩴ ᩋᩣᨿᩈ᩠ᨾᨶ᩠ᨲᩴ ᩏᨸᨶᨶ᩠ᨴᩴ ᩈᨠ᩠ᨿᨸᩩᨲ᩠ᨲᩴ ᨽᨲ᩠ᨲᩮᨶ ᨶᩥᨾᨶ᩠ᨲᩮᩈᩥ. ᩋᨬ᩠ᨬᩮᨸᩥ ᨽᩥᨠ᩠ᨡᩪ ᨽᨲ᩠ᨲᩮᨶ ᨶᩥᨾᨶ᩠ᨲᩮᩈᩥ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᩣᨿᩈ᩠ᨾᩣ ᩏᨸᨶᨶ᩠ᨴᩮᩣ ᩈᨠ᩠ᨿᨸᩩᨲ᩠ᨲᩮᩣ ᨸᩩᩁᩮᨽᨲ᩠ᨲᩴ, ᨠᩩᩃᩣᨶᩥ ᨸᨿᩥᩁᩩᨸᩣᩈᨲᩥ. ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᨲᩮ ᨾᨶᩩᩔᩮ ᩑᨲᨴᩅᩮᩤᨧᩩᩴ—  “ᨴᩮᨳᩣᩅᩩᩈᩮᩣ, ᨽᨲ᩠ᨲᨶ᩺”ᨲᩥ. “ᩋᩣᨣᨾᩮᨳ, ᨽᨶ᩠ᨲᩮ, ᨿᩣᩅᩤᨿ᩠ᨿᩮᩣ ᩏᨸᨶᨶ᩠ᨴᩮᩣ ᩋᩣᨣᨧ᩠ᨨᨲᩦ”ᨲᩥ. ᨴᩩᨲᩥᨿᨾ᩠ᨸᩥ ᨡᩮᩣ ᨲᩮ ᨽᩥᨠ᩠ᨡᩪ …ᨸᩮ…  ᨲᨲᩥᨿᨾ᩠ᨸᩥ ᨡᩮᩣ ᨲᩮ ᨽᩥᨠ᩠ᨡᩪ ᨲᩮ ᨾᨶᩩᩔᩮ ᩑᨲᨴᩅᩮᩤᨧᩩᩴ—  “ᨴᩮᨳᩣᩅᩩᩈᩮᩣ, ᨽᨲ᩠ᨲᩴ; ᨸᩩᩁᩮ ᨠᩣᩃᩮᩣ ᩋᨲᩥᨠ᩠ᨠᨾᨲᩦ”ᨲᩥ. “ᨿᨾ᩠ᨸᩥ ᨾᨿᩴ, ᨽᨶ᩠ᨲᩮ, ᨽᨲ᩠ᨲᩴ ᨠᩁᩥᨾ᩠ᩉᩣ ᩋᨿ᩠ᨿᩔ ᩏᨸᨶᨶ᩠ᨴᩔ ᨠᩣᩁᨱᩣ. ᩋᩣᨣᨾᩮᨳ, ᨽᨶ᩠ᨲᩮ, ᨿᩣᩅᩤᨿ᩠ᨿᩮᩣ ᩏᨸᨶᨶ᩠ᨴᩮᩣ ᩋᩣᨣᨧ᩠ᨨᨲᩦ”ᨲᩥ.
</Paragraph>

<Paragraph number="933" book="paci">
ᩋᨳ ᨡᩮᩣ ᩋᩣᨿᩈ᩠ᨾᩣ ᩏᨸᨶᨶ᩠ᨴᩮᩣ ᩈᨠ᩠ᨿᨸᩩᨲ᩠ᨲᩮᩣ ᨸᩩᩁᩮᨽᨲ᩠ᨲᩴ ᨠᩩᩃᩣᨶᩥ ᨸᨿᩥᩁᩩᨸᩣᩈᩥᨲ᩠ᩅᩣ ᨴᩥᩅᩤ ᩋᩣᨣᨧ᩠ᨨᨲᩥ. ᨽᩥᨠ᩠ᨡᩪ ᨶ ᨧᩥᨲ᩠ᨲᩁᩪᨸᩴ ᨽᩩᨬ᩠ᨩᩥᩴᩈᩩ. ᨿᩮ ᨲᩮ ᨽᩥᨠ᩠ᨡᩪ ᩋᨸ᩠ᨸᩥᨧ᩠ᨨᩣ …ᨸᩮ…  ᨲᩮ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᩋᩣᨿᩈ᩠ᨾᩣ ᩏᨸᨶᨶ᩠ᨴᩮᩣ ᩈᨠ᩠ᨿᨸᩩᨲ᩠ᨲᩮᩣ ᨶᩥᨾᨶ᩠ᨲᩥᨲᩮᩣ ᩈᨽᨲ᩠ᨲᩮᩣ ᩈᨾᩣᨶᩮᩣ ᨸᩩᩁᩮᨽᨲ᩠ᨲᩴ ᨠᩩᩃᩮᩈᩩ ᨧᩣᩁᩥᨲ᩠ᨲᩴ ᩋᩣᨸᨩ᩠ᨩᩥᩔᨲᩦ”ᨲᩥ …ᨸᩮ…  “ᩈᨧ᩠ᨧᩴ ᨠᩥᩁ ᨲ᩠ᩅᩴ, ᩏᨸᨶᨶ᩠ᨴ, ᨶᩥᨾᨶ᩠ᨲᩥᨲᩮᩣ ᩈᨽᨲ᩠ᨲᩮᩣ ᩈᨾᩣᨶᩮᩣ ᨸᩩᩁᩮᨽᨲ᩠ᨲᩴ ᨠᩩᩃᩮᩈᩩ ᨧᩣᩁᩥᨲ᩠ᨲᩴ ᩋᩣᨸᨩ᩠ᨩᩈᩦ”ᨲᩥ? “ᩈᨧ᩠ᨧᩴ, ᨽᨣᩅᩤ”ᨲᩥ. ᩅᩥᨣᩁᩉᩥ ᨻᩩᨴ᩠ᨵᩮᩤ ᨽᨣᩅᩤ …ᨸᩮ…  ᨠᨳᨬ᩠ᩉᩥ ᨶᩣᨾ ᨲ᩠ᩅᩴ, ᨾᩮᩣᨥᨸᩩᩁᩥᩈ, ᨶᩥᨾᨶ᩠ᨲᩥᨲᩮᩣ ᩈᨽᨲ᩠ᨲᩮᩣ ᩈᨾᩣᨶᩮᩣ ᨸᩩᩁᩮᨽᨲ᩠ᨲᩴ ᨠᩩᩃᩮᩈᩩ ᨧᩣᩁᩥᨲ᩠ᨲᩴ ᩋᩣᨸᨩ᩠ᨩᩥᩔᩈᩥ. ᨶᩮᨲᩴ, ᨾᩮᩣᨥᨸᩩᩁᩥᩈ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ …ᨸᩮ…  ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᩮᨿ᩠ᨿᩣᨳ—
</Paragraph>

<Paragraph number="934" book="paci">
<Emphasis>“ᨿᩮᩣ ᨸᨶ ᨽᩥᨠ᩠ᨡᩩ ᨶᩥᨾᨶ᩠ᨲᩥᨲᩮᩣ ᩈᨽᨲ᩠ᨲᩮᩣ ᩈᨾᩣᨶᩮᩣ ᨸᩩᩁᩮᨽᨲ᩠ᨲᩴ ᨠᩩᩃᩮᩈᩩ ᨧᩣᩁᩥᨲ᩠ᨲᩴ ᩋᩣᨸᨩ᩠ᨩᩮᨿ᩠ᨿ, ᨸᩣᨧᩥᨲ᩠ᨲᩥᨿᨶ᩺”</Emphasis>ᨲᩥ.
</Paragraph>

<Paragraph number="935" book="paci">
ᩑᩅᨬ᩠ᨧᩥᨴᩴ ᨽᨣᩅᨲᩣ ᨽᩥᨠ᩠ᨡᩪᨶᩴ ᩈᩥᨠ᩠ᨡᩣᨸᨴᩴ ᨸᨬ᩠ᨬᨲ᩠ᨲᩴ ᩉᩮᩣᨲᩥ.
</Paragraph>

</Division>
<Division number="295" book="paci">

<Paragraph number="936" book="paci">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᩣᨿᩈ᩠ᨾᨲᩮᩣ ᩏᨸᨶᨶ᩠ᨴᩔ ᩈᨠ᩠ᨿᨸᩩᨲ᩠ᨲᩔ ᩏᨸᨭ᩠ᨮᩣᨠᨠᩩᩃᩴ ᩈᩴᨥᩔᨲ᩠ᨳᩣᨿ ᨡᩣᨴᨶᩦᨿᩴ ᨸᩣᩉᩮᩈᩥ—  “ᩋᨿ᩠ᨿᩔ ᩏᨸᨶᨶ᩠ᨴᩔ ᨴᩔᩮᨲ᩠ᩅᩣ ᩈᩴᨥᩔ ᨴᩤᨲᨻ᩠ᨻᨶ᩺”ᨲᩥ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᩣᨿᩈ᩠ᨾᩣ ᩏᨸᨶᨶ᩠ᨴᩮᩣ ᩈᨠ᩠ᨿᨸᩩᨲ᩠ᨲᩮᩣ ᨣᩤᨾᩴ ᨸᩥᨱ᩠ᨯᩣᨿ ᨸᩅᩥᨭ᩠ᨮᩮᩣ ᩉᩮᩣᨲᩥ. ᩋᨳ ᨡᩮᩣ ᨲᩮ ᨾᨶᩩᩔᩣ ᩋᩣᩁᩣᨾᩴ ᨣᨶ᩠ᨲ᩠ᩅᩣ ᨽᩥᨠ᩠ᨡᩪ ᨸᩩᨧ᩠ᨨᩥᩴᩈᩩ—  “ᨠᩉᩴ, ᨽᨶ᩠ᨲᩮ, ᩋᨿ᩠ᨿᩮᩣ ᩏᨸᨶᨶ᩠ᨴᩮᩣ”ᨲᩥ? “ᩑᩈᩣᩅᩩᩈᩮᩣ, ᩋᩣᨿᩈ᩠ᨾᩣ ᩏᨸᨶᨶ᩠ᨴᩮᩣ ᩈᨠ᩠ᨿᨸᩩᨲ᩠ᨲᩮᩣ ᨣᩤᨾᩴ ᨸᩥᨱ᩠ᨯᩣᨿ ᨸᩅᩥᨭ᩠ᨮᩮᩣ”ᨲᩥ. “ᩍᨴᩴ, ᨽᨶ᩠ᨲᩮ, ᨡᩣᨴᨶᩦᨿᩴ ᩋᨿ᩠ᨿᩔ ᩏᨸᨶᨶ᩠ᨴᩔ ᨴᩔᩮᨲ᩠ᩅᩣ ᩈᩴᨥᩔ ᨴᩤᨲᨻ᩠ᨻᨶ᩺”ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. ᩋᨳ ᨡᩮᩣ ᨽᨣᩅᩤ ᩑᨲᩈ᩠ᨾᩥᩴ ᨶᩥᨴᩤᨶᩮ ᩑᨲᩈ᩠ᨾᩥᩴ ᨸᨠᩁᨱᩮ ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᨲᩮᨶ ᩉᩥ, ᨽᩥᨠ᩠ᨡᩅᩮ, ᨸᨭᩥᨣ᩠ᨣᩉᩮᨲ᩠ᩅᩣ ᨶᩥᨠ᩠ᨡᩥᨸᨳ ᨿᩣᩅ ᩏᨸᨶᨶ᩠ᨴᩮᩣ ᩋᩣᨣᨧ᩠ᨨᨲᩦ”ᨲᩥ.
</Paragraph>

<Paragraph number="937" book="paci">
ᩋᨳ ᨡᩮᩣ ᩋᩣᨿᩈ᩠ᨾᩣ ᩏᨸᨶᨶ᩠ᨴᩮᩣ ᩈᨠ᩠ᨿᨸᩩᨲ᩠ᨲᩮᩣ—  “ᨽᨣᩅᨲᩣ ᨸᨭᩥᨠ᩠ᨡᩥᨲ᩠ᨲᩴ ᨸᩩᩁᩮᨽᨲ᩠ᨲᩴ ᨠᩩᩃᩮᩈᩩ ᨧᩣᩁᩥᨲ᩠ᨲᩴ ᩋᩣᨸᨩ᩠ᨩᩥᨲᩩᨶ᩺”ᨲᩥ ᨸᨧ᩠ᨨᩣᨽᨲ᩠ᨲᩴ ᨠᩩᩃᩣᨶᩥ ᨸᨿᩥᩁᩩᨸᩣᩈᩥᨲ᩠ᩅᩣ ᨴᩥᩅᩤ ᨸᨭᩥᨠ᩠ᨠᨾᩥ, ᨡᩣᨴᨶᩦᨿᩴ ᩏᩔᩣᩁᩥᨿᩥᨲ᩠ᨳ. ᨿᩮ ᨲᩮ ᨽᩥᨠ᩠ᨡᩪ ᩋᨸ᩠ᨸᩥᨧ᩠ᨨᩣ …ᨸᩮ…  ᨲᩮ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᩋᩣᨿᩈ᩠ᨾᩣ ᩏᨸᨶᨶ᩠ᨴᩮᩣ ᩈᨠ᩠ᨿᨸᩩᨲ᩠ᨲᩮᩣ ᨸᨧ᩠ᨨᩣᨽᨲ᩠ᨲᩴ ᨠᩩᩃᩮᩈᩩ ᨧᩣᩁᩥᨲ᩠ᨲᩴ ᩋᩣᨸᨩ᩠ᨩᩥᩔᨲᩦ”ᨲᩥ …ᨸᩮ…  “ᩈᨧ᩠ᨧᩴ ᨠᩥᩁ ᨲ᩠ᩅᩴ, ᩏᨸᨶᨶ᩠ᨴ, ᨸᨧ᩠ᨨᩣᨽᨲ᩠ᨲᩴ ᨠᩩᩃᩮᩈᩩ ᨧᩣᩁᩥᨲ᩠ᨲᩴ ᩋᩣᨸᨩ᩠ᨩᩈᩦ”ᨲᩥ? “ᩈᨧ᩠ᨧᩴ, ᨽᨣᩅᩤ”ᨲᩥ. ᩅᩥᨣᩁᩉᩥ ᨻᩩᨴ᩠ᨵᩮᩤ ᨽᨣᩅᩤ …ᨸᩮ…  ᨠᨳᨬ᩠ᩉᩥ ᨶᩣᨾ ᨲ᩠ᩅᩴ, ᨾᩮᩣᨥᨸᩩᩁᩥᩈ, ᨸᨧ᩠ᨨᩣᨽᨲ᩠ᨲᩴ ᨠᩩᩃᩮᩈᩩ ᨧᩣᩁᩥᨲ᩠ᨲᩴ ᩋᩣᨸᨩ᩠ᨩᩥᩔᩈᩥ. ᨶᩮᨲᩴ, ᨾᩮᩣᨥᨸᩩᩁᩥᩈ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ …ᨸᩮ…  ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᩮᨿ᩠ᨿᩣᨳ—
</Paragraph>

<Paragraph number="938" book="paci">
<Emphasis>“ᨿᩮᩣ ᨸᨶ ᨽᩥᨠ᩠ᨡᩩ ᨶᩥᨾᨶ᩠ᨲᩥᨲᩮᩣ ᩈᨽᨲ᩠ᨲᩮᩣ ᩈᨾᩣᨶᩮᩣ ᨸᩩᩁᩮᨽᨲ᩠ᨲᩴ ᩅᩤ ᨸᨧ᩠ᨨᩣᨽᨲ᩠ᨲᩴ ᩅᩤ ᨠᩩᩃᩮᩈᩩ ᨧᩣᩁᩥᨲ᩠ᨲᩴ ᩋᩣᨸᨩ᩠ᨩᩮᨿ᩠ᨿ, ᨸᩣᨧᩥᨲ᩠ᨲᩥᨿᨶ᩺”</Emphasis>ᨲᩥ.
</Paragraph>

<Paragraph number="939" book="paci">
ᩑᩅᨬ᩠ᨧᩥᨴᩴ ᨽᨣᩅᨲᩣ ᨽᩥᨠ᩠ᨡᩪᨶᩴ ᩈᩥᨠ᩠ᨡᩣᨸᨴᩴ ᨸᨬ᩠ᨬᨲ᩠ᨲᩴ ᩉᩮᩣᨲᩥ.
</Paragraph>

</Division>
<Division number="296" book="paci">

<Paragraph number="940" book="paci">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᨧᩦᩅᩁᨴᩤᨶᩈᨾᨿᩮ ᨠᩩᨠ᩠ᨠᩩᨧ᩠ᨧᩣᨿᨶ᩠ᨲᩣ ᨠᩩᩃᩣᨶᩥ ᨶ ᨸᨿᩥᩁᩩᨸᩣᩈᨶ᩠ᨲᩥ. ᨧᩦᩅᩁᩴ ᨸᩁᩥᨲ᩠ᨲᩴ ᩏᨸ᩠ᨸᨩ᩠ᨩᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ …ᨸᩮ…  ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨧᩦᩅᩁᨴᩤᨶᩈᨾᨿᩮ ᨠᩩᩃᩣᨶᩥ ᨸᨿᩥᩁᩩᨸᩣᩈᩥᨲᩩᩴ. ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᩮᨿ᩠ᨿᩣᨳ—
</Paragraph>

<Paragraph number="941" book="paci">
<Emphasis>“ᨿᩮᩣ ᨸᨶ ᨽᩥᨠ᩠ᨡᩩ ᨶᩥᨾᨶ᩠ᨲᩥᨲᩮᩣ ᩈᨽᨲ᩠ᨲᩮᩣ ᩈᨾᩣᨶᩮᩣ ᨸᩩᩁᩮᨽᨲ᩠ᨲᩴ ᩅᩤ ᨸᨧ᩠ᨨᩣᨽᨲ᩠ᨲᩴ ᩅᩤ ᨠᩩᩃᩮᩈᩩ ᨧᩣᩁᩥᨲ᩠ᨲᩴ ᩋᩣᨸᨩ᩠ᨩᩮᨿ᩠ᨿ, ᩋᨬ᩠ᨬᨲᩕ ᩈᨾᨿᩣ, ᨸᩣᨧᩥᨲ᩠ᨲᩥᨿᩴ. ᨲᨲ᩠ᨳᩣᨿᩴ ᩈᨾᨿᩮᩣ. ᨧᩦᩅᩁᨴᩤᨶᩈᨾᨿᩮᩣ—  ᩋᨿᩴ ᨲᨲ᩠ᨳ ᩈᨾᨿᩮᩣ”</Emphasis>ᨲᩥ.
</Paragraph>

<Paragraph number="942" book="paci">
ᩑᩅᨬ᩠ᨧᩥᨴᩴ ᨽᨣᩅᨲᩣ ᨽᩥᨠ᩠ᨡᩪᨶᩴ ᩈᩥᨠ᩠ᨡᩣᨸᨴᩴ ᨸᨬ᩠ᨬᨲ᩠ᨲᩴ ᩉᩮᩣᨲᩥ.
</Paragraph>

</Division>
<Division number="297" book="paci">

<Paragraph number="943" book="paci">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᨧᩦᩅᩁᨠᨾ᩠ᨾᩴ ᨠᩁᩮᩣᨶ᩠ᨲᩥ, ᩋᨲ᩠ᨳᩮᩣ ᨧ ᩉᩮᩣᨲᩥ ᩈᩪᨧᩥᨿᩣᨸᩥ ᩈᩩᨲ᩠ᨲᩮᨶᨸᩥ ᩈᨲ᩠ᨳᨠᩮᨶᨸᩥ. ᨽᩥᨠ᩠ᨡᩪ ᨠᩩᨠ᩠ᨠᩩᨧ᩠ᨧᩣᨿᨶ᩠ᨲᩣ ᨠᩩᩃᩣᨶᩥ ᨶ ᨸᨿᩥᩁᩩᨸᩣᩈᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ …ᨸᩮ…  ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨧᩦᩅᩁᨠᩣᩁᩈᨾᨿᩮ ᨠᩩᩃᩣᨶᩥ ᨸᨿᩥᩁᩩᨸᩣᩈᩥᨲᩩᩴ. ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᩮᨿ᩠ᨿᩣᨳ—
</Paragraph>

<Paragraph number="944" book="paci">
<Emphasis>“ᨿᩮᩣ ᨸᨶ ᨽᩥᨠ᩠ᨡᩩ ᨶᩥᨾᨶ᩠ᨲᩥᨲᩮᩣ ᩈᨽᨲ᩠ᨲᩮᩣ ᩈᨾᩣᨶᩮᩣ ᨸᩩᩁᩮᨽᨲ᩠ᨲᩴ ᩅᩤ ᨸᨧ᩠ᨨᩣᨽᨲ᩠ᨲᩴ ᩅᩤ ᨠᩩᩃᩮᩈᩩ ᨧᩣᩁᩥᨲ᩠ᨲᩴ ᩋᩣᨸᨩ᩠ᨩᩮᨿ᩠ᨿ, ᩋᨬ᩠ᨬᨲᩕ ᩈᨾᨿᩣ, ᨸᩣᨧᩥᨲ᩠ᨲᩥᨿᩴ</Emphasis>. <Emphasis>ᨲᨲ᩠ᨳᩣᨿᩴ ᩈᨾᨿᩮᩣ. ᨧᩦᩅᩁᨴᩤᨶᩈᨾᨿᩮᩣ, ᨧᩦᩅᩁᨠᩣᩁᩈᨾᨿᩮᩣ—  ᩋᨿᩴ ᨲᨲ᩠ᨳ ᩈᨾᨿᩮᩣ”</Emphasis>ᨲᩥ.
</Paragraph>

<Paragraph number="945" book="paci">
ᩑᩅᨬ᩠ᨧᩥᨴᩴ ᨽᨣᩅᨲᩣ ᨽᩥᨠ᩠ᨡᩪᨶᩴ ᩈᩥᨠ᩠ᨡᩣᨸᨴᩴ ᨸᨬ᩠ᨬᨲ᩠ᨲᩴ ᩉᩮᩣᨲᩥ.
</Paragraph>

</Division>
<Division number="298" book="paci">

<Paragraph number="946" book="paci">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᨣᩥᩃᩣᨶᩣ ᩉᩮᩣᨶ᩠ᨲᩥ, ᩋᨲ᩠ᨳᩮᩣ ᨧ ᩉᩮᩣᨲᩥ ᨽᩮᩈᨩ᩠ᨩᩮᩉᩥ. ᨽᩥᨠ᩠ᨡᩪ ᨠᩩᨠ᩠ᨠᩩᨧ᩠ᨧᩣᨿᨶ᩠ᨲᩣ ᨠᩩᩃᩣᨶᩥ ᨶ ᨸᨿᩥᩁᩩᨸᩣᩈᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ …ᨸᩮ…  ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩈᨶ᩠ᨲᩴ ᨽᩥᨠ᩠ᨡᩩᩴ ᩋᩣᨸᩩᨧ᩠ᨨᩣ ᨠᩩᩃᩣᨶᩥ ᨸᨿᩥᩁᩩᨸᩣᩈᩥᨲᩩᩴ. ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᩮᨿ᩠ᨿᩣᨳ—
</Paragraph>

</Division>
<Division number="299" book="paci">

<Paragraph number="947" book="paci">
<Emphasis>“ᨿᩮᩣ ᨸᨶ ᨽᩥᨠ᩠ᨡᩩ ᨶᩥᨾᨶ᩠ᨲᩥᨲᩮᩣ ᩈᨽᨲ᩠ᨲᩮᩣ ᩈᨾᩣᨶᩮᩣ ᩈᨶ᩠ᨲᩴ ᨽᩥᨠ᩠ᨡᩩᩴ ᩋᨶᩣᨸᩩᨧ᩠ᨨᩣ ᨸᩩᩁᩮᨽᨲ᩠ᨲᩴ ᩅᩤ ᨸᨧ᩠ᨨᩣᨽᨲ᩠ᨲᩴ ᩅᩤ ᨠᩩᩃᩮᩈᩩ ᨧᩣᩁᩥᨲ᩠ᨲᩴ ᩋᩣᨸᨩ᩠ᨩᩮᨿ᩠ᨿ, ᩋᨬ᩠ᨬᨲᩕ ᩈᨾᨿᩣ, ᨸᩣᨧᩥᨲ᩠ᨲᩥᨿᩴ. ᨲᨲ᩠ᨳᩣᨿᩴ ᩈᨾᨿᩮᩣ. ᨧᩦᩅᩁᨴᩤᨶᩈᨾᨿᩮᩣ, ᨧᩦᩅᩁᨠᩣᩁᩈᨾᨿᩮᩣ—  ᩋᨿᩴ ᨲᨲ᩠ᨳ ᩈᨾᨿᩮᩣ”</Emphasis>ᨲᩥ. (*46*:<Emphasis>95</Emphasis>)
</Paragraph>

</Division>
<Division number="300" book="paci">

<Paragraph number="948" book="paci">
<Emphasis>ᨿᩮᩣ ᨸᨶᩣ</Emphasis>ᨲᩥ ᨿᩮᩣ ᨿᩣᨴᩥᩈᩮᩣ …ᨸᩮ…  <Emphasis>ᨽᩥᨠ᩠ᨡᩪ</Emphasis>ᨲᩥ …ᨸᩮ…  ᩋᨿᩴ ᩍᨾᩈ᩠ᨾᩥᩴ ᩋᨲ᩠ᨳᩮ ᩋᨵᩥᨸ᩠ᨸᩮᨲᩮᩣ ᨽᩥᨠ᩠ᨡᩪᨲᩥ.
</Paragraph>

<Paragraph number="949" book="paci">
<Emphasis>ᨶᩥᨾᨶ᩠ᨲᩥᨲᩮᩣ</Emphasis> ᨶᩣᨾ ᨸᨬ᩠ᨧᨶ᩠ᨶᩴ ᨽᩮᩣᨩᨶᩣᨶᩴ ᩋᨬ᩠ᨬᨲᩁᩮᨶ ᨽᩮᩣᨩᨶᩮᨶ ᨶᩥᨾᨶ᩠ᨲᩥᨲᩮᩣ.
</Paragraph>

<Paragraph number="950" book="paci">
<Emphasis>ᩈᨽᨲ᩠ᨲᩮᩣ</Emphasis> ᨶᩣᨾ ᨿᩮᨶ ᨶᩥᨾᨶ᩠ᨲᩥᨲᩮᩣ ᨲᩮᨶ ᩈᨽᨲ᩠ᨲᩮᩣ.
</Paragraph>

<Paragraph number="951" book="paci">
<Emphasis>ᩈᨶ᩠ᨲᩴ</Emphasis> ᨶᩣᨾ ᨽᩥᨠ᩠ᨡᩩᩴ ᩈᨠ᩠ᨠᩣ ᩉᩮᩣᨲᩥ ᩋᩣᨸᩩᨧ᩠ᨨᩣ ᨸᩅᩥᩈᩥᨲᩩᩴ.
</Paragraph>

<Paragraph number="952" book="paci">
<Emphasis>ᩋᩈᨶ᩠ᨲᩴ</Emphasis> ᨶᩣᨾ ᨽᩥᨠ᩠ᨡᩩᩴ ᨶ ᩈᨠ᩠ᨠᩣ ᩉᩮᩣᨲᩥ ᩋᩣᨸᩩᨧ᩠ᨨᩣ ᨸᩅᩥᩈᩥᨲᩩᩴ.
</Paragraph>

<Paragraph number="953" book="paci">
<Emphasis>ᨸᩩᩁᩮᨽᨲ᩠ᨲᩴ</Emphasis> ᨶᩣᨾ ᨿᩮᨶ ᨶᩥᨾᨶ᩠ᨲᩥᨲᩮᩣ ᨲᩴ ᩋᨽᩩᨲ᩠ᨲᩣᩅᩦ.
</Paragraph>

<Paragraph number="954" book="paci">
<Emphasis>ᨸᨧ᩠ᨨᩣᨽᨲ᩠ᨲᩴ</Emphasis> ᨶᩣᨾ ᨿᩮᨶ ᨶᩥᨾᨶ᩠ᨲᩥᨲᩮᩣ ᨲᩴ ᩋᨶ᩠ᨲᨾᩈᩮᩣ ᨠᩩᩈᨣ᩠ᨣᩮᨶᨸᩥ ᨽᩩᨲ᩠ᨲᩴ ᩉᩮᩣᨲᩥ.
</Paragraph>

<Paragraph number="955" book="paci">
<Emphasis>ᨠᩩᩃᩴ</Emphasis> ᨶᩣᨾ ᨧᨲ᩠ᨲᩣᩁᩥ ᨠᩩᩃᩣᨶᩥ—  ᨡᨲ᩠ᨲᩥᨿᨠᩩᩃᩴ, ᨻᩕᩣᩉ᩠ᨾᨱᨠᩩᩃᩴ, ᩅᩮᩔᨠᩩᩃᩴ, ᩈᩩᨴ᩠ᨴᨠᩩᩃᩴ.
</Paragraph>

<Paragraph number="956" book="paci">
<Emphasis>ᨠᩩᩃᩮᩈᩩ ᨧᩣᩁᩥᨲ᩠ᨲᩴ ᩋᩣᨸᨩ᩠ᨩᩮᨿ᩠ᨿᩣ</Emphasis>ᨲᩥ ᩋᨬ᩠ᨬᩔ ᨥᩁᩪᨸᨧᩣᩁᩴ ᩒᨠ᩠ᨠᨾᨶ᩠ᨲᩔ ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨸᨮᨾᩴ ᨸᩣᨴᩴ ᩏᨾ᩠ᨾᩣᩁᩴ ᩋᨲᩥᨠ᩠ᨠᩣᨾᩮᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨴᩩᨲᩥᨿᩴ ᨸᩣᨴᩴ ᩋᨲᩥᨠ᩠ᨠᩣᨾᩮᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

<Paragraph number="957" book="paci">
<Emphasis>ᩋᨬ᩠ᨬᨲᩕ ᩈᨾᨿᩣ</Emphasis>ᨲᩥ ᨮᨸᩮᨲ᩠ᩅᩣ ᩈᨾᨿᩴ.
</Paragraph>

<Paragraph number="958" book="paci">
<Emphasis>ᨧᩦᩅᩁᨴᩤᨶᩈᨾᨿᩮᩣ</Emphasis> ᨶᩣᨾ ᩋᨶᨲ᩠ᨳᨲᩮ ᨠᨳᩥᨶᩮ ᩅᩔᩣᨶᩔ ᨸᨧ᩠ᨨᩥᨾᩮᩣ ᨾᩣᩈᩮᩣ, ᩋᨲ᩠ᨳᨲᩮ ᨠᨳᩥᨶᩮ ᨸᨬ᩠ᨧ ᨾᩣᩈᩣ.
</Paragraph>

<Paragraph number="959" book="paci">
<Emphasis>ᨧᩦᩅᩁᨠᩣᩁᩈᨾᨿᩮᩣ</Emphasis> ᨶᩣᨾ ᨧᩦᩅᩁᩮ ᨠᨿᩥᩁᨾᩣᨶᩮ.
</Paragraph>

</Division>
<Division number="301" book="paci">

<Paragraph number="960" book="paci">
ᨶᩥᨾᨶ᩠ᨲᩥᨲᩮ ᨶᩥᨾᨶ᩠ᨲᩥᨲᩈᨬ᩠ᨬᩦ ᩈᨶ᩠ᨲᩴ ᨽᩥᨠ᩠ᨡᩩᩴ ᩋᨶᩣᨸᩩᨧ᩠ᨨᩣ ᨸᩩᩁᩮᨽᨲ᩠ᨲᩴ ᩅᩤ ᨸᨧ᩠ᨨᩣᨽᨲ᩠ᨲᩴ ᩅᩤ ᨠᩩᩃᩮᩈᩩ ᨧᩣᩁᩥᨲ᩠ᨲᩴ ᩋᩣᨸᨩ᩠ᨩᨲᩥ, ᩋᨬ᩠ᨬᨲᩕ ᩈᨾᨿᩣ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ. ᨶᩥᨾᨶ᩠ᨲᩥᨲᩮ ᩅᩮᨾᨲᩥᨠᩮᩣ ᩈᨶ᩠ᨲᩴ ᨽᩥᨠ᩠ᨡᩩᩴ ᩋᨶᩣᨸᩩᨧ᩠ᨨᩣ ᨸᩩᩁᩮᨽᨲ᩠ᨲᩴ ᩅᩤ ᨸᨧ᩠ᨨᩣᨽᨲ᩠ᨲᩴ ᩅᩤ ᨠᩩᩃᩮᩈᩩ ᨧᩣᩁᩥᨲ᩠ᨲᩴ ᩋᩣᨸᨩ᩠ᨩᨲᩥ, ᩋᨬ᩠ᨬᨲᩕ ᩈᨾᨿᩣ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ. ᨶᩥᨾᨶ᩠ᨲᩥᨲᩮ ᩋᨶᩥᨾᨶ᩠ᨲᩥᨲᩈᨬ᩠ᨬᩦ ᩈᨶ᩠ᨲᩴ ᨽᩥᨠ᩠ᨡᩩᩴ ᩋᨶᩣᨸᩩᨧ᩠ᨨᩣ ᨸᩩᩁᩮᨽᨲ᩠ᨲᩴ ᩅᩤ ᨸᨧ᩠ᨨᩣᨽᨲ᩠ᨲᩴ ᩅᩤ ᨠᩩᩃᩮᩈᩩ ᨧᩣᩁᩥᨲ᩠ᨲᩴ ᩋᩣᨸᨩ᩠ᨩᨲᩥ, ᩋᨬ᩠ᨬᨲᩕ ᩈᨾᨿᩣ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

<Paragraph number="961" book="paci">
ᩋᨶᩥᨾᨶ᩠ᨲᩥᨲᩮ ᨶᩥᨾᨶ᩠ᨲᩥᨲᩈᨬ᩠ᨬᩦ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨶᩥᨾᨶ᩠ᨲᩥᨲᩮ ᩅᩮᨾᨲᩥᨠᩮᩣ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨶᩥᨾᨶ᩠ᨲᩥᨲᩮ ᩋᨶᩥᨾᨶ᩠ᨲᩥᨲᩈᨬ᩠ᨬᩦ, ᩋᨶᩣᨸᨲ᩠ᨲᩥ.
</Paragraph>

</Division>
<Division number="302" book="paci">

<Paragraph number="962" book="paci">
ᩋᨶᩣᨸᨲ᩠ᨲᩥ—  ᩈᨾᨿᩮ, ᩈᨶ᩠ᨲᩴ ᨽᩥᨠ᩠ᨡᩩᩴ ᩋᩣᨸᩩᨧ᩠ᨨᩣ ᨸᩅᩥᩈᨲᩥ, ᩋᩈᨶ᩠ᨲᩴ ᨽᩥᨠ᩠ᨡᩩᩴ ᩋᨶᩣᨸᩩᨧ᩠ᨨᩣ ᨸᩅᩥᩈᨲᩥ, ᩋᨬ᩠ᨬᩔ ᨥᩁᩮᨶ ᨾᨣ᩠ᨣᩮᩤ ᩉᩮᩣᨲᩥ, ᨥᩁᩪᨸᨧᩣᩁᩮᨶ ᨾᨣ᩠ᨣᩮᩤ ᩉᩮᩣᨲᩥ, ᩋᨶ᩠ᨲᩁᩣᩁᩣᨾᩴ ᨣᨧ᩠ᨨᨲᩥ, ᨽᩥᨠ᩠ᨡᩩᨶᩩᨸᩔᨿᩴ ᨣᨧ᩠ᨨᨲᩥ, ᨲᩥᨲ᩠ᨳᩥᨿᩈᩮᨿ᩠ᨿᩴ ᨣᨧ᩠ᨨᨲᩥ, ᨸᨭᩥᨠ᩠ᨠᨾᨶᩴ ᨣᨧ᩠ᨨᨲᩥ, ᨽᨲ᩠ᨲᩥᨿᨥᩁᩴ ᨣᨧ᩠ᨨᨲᩥ, ᩋᩣᨸᨴᩤᩈᩩ, ᩏᨾ᩠ᨾᨲ᩠ᨲᨠᩔ, ᩋᩣᨴᩥᨠᨾ᩠ᨾᩥᨠᩔᩣᨲᩥ.

</Paragraph>
</Division>

<Paragraph number="963" type="center" book="paci">
ᨧᩣᩁᩥᨲ᩠ᨲᩈᩥᨠ᩠ᨡᩣᨸᨴᩴ ᨶᩥᨭ᩠ᨮᩥᨲᩴ ᨨᨭ᩠ᨮᩴ.
</Paragraph>