---
title: "1.5.4.7 ᩅᩥᨠᩣᩃᨽᩮᩣᨩᨶᩈᩥᨠ᩠ᨡᩣᨸᨴ"
tableOfContents: false
sidebar:
  order: 8
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="247" book="paci">

<Paragraph number="800" book="paci">
ᨲᩮᨶ ᩈᨾᨿᩮᨶ ᨻᩩᨴ᩠ᨵᩮᩤ ᨽᨣᩅᩤ ᩁᩣᨩᨣᩉᩮ ᩅᩥᩉᩁᨲᩥ ᩅᩮᩊᩩᩅᨶᩮ ᨠᩃᨶ᩠ᨴᨠᨶᩥᩅᩤᨸᩮ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩁᩣᨩᨣᩉᩮ ᨣᩥᩁᨣ᩠ᨣᩈᨾᨩ᩠ᨩᩮᩣ ᩉᩮᩣᨲᩥ. ᩈᨲ᩠ᨲᩁᩈᩅᨣ᩠ᨣᩥᨿᩣ ᨽᩥᨠ᩠ᨡᩪ ᨣᩥᩁᨣ᩠ᨣᩈᨾᨩ᩠ᨩᩴ ᨴᩔᨶᩣᨿ ᩋᨣᨾᩴᩈᩩ. ᨾᨶᩩᩔᩣ ᩈᨲ᩠ᨲᩁᩈᩅᨣ᩠ᨣᩥᨿᩮ ᨽᩥᨠ᩠ᨡᩪ ᨸᩔᩥᨲ᩠ᩅᩣ ᨶᩉᩣᨸᩮᨲ᩠ᩅᩣ ᩅᩥᩃᩥᨾ᩠ᨸᩮᨲ᩠ᩅᩣ ᨽᩮᩣᨩᩮᨲ᩠ᩅᩣ ᨡᩣᨴᨶᩦᨿᩴ ᩋᨴᩴᩈᩩ. ᩈᨲ᩠ᨲᩁᩈᩅᨣ᩠ᨣᩥᨿᩣ ᨽᩥᨠ᩠ᨡᩪ ᨡᩣᨴᨶᩦᨿᩴ ᩋᩣᨴᩤᨿ ᩋᩣᩁᩣᨾᩴ ᨣᨶ᩠ᨲ᩠ᩅᩣ ᨨᨻ᩠ᨻᨣ᩠ᨣᩥᨿᩮ ᨽᩥᨠ᩠ᨡᩪ ᩑᨲᨴᩅᩮᩤᨧᩩᩴ—  “ᨣᨱ᩠ᩉᩣᨳᩣᩅᩩᩈᩮᩣ, ᨡᩣᨴᨶᩦᨿᩴ ᨡᩣᨴᨳᩣ”ᨲᩥ. “ᨠᩩᨲᩮᩣ ᨲᩩᨾ᩠ᩉᩮᩉᩥ, ᩋᩣᩅᩩᩈᩮᩣ, ᨡᩣᨴᨶᩦᨿᩴ ᩃᨴ᩠ᨵᨶ᩺”ᨲᩥ? ᩈᨲ᩠ᨲᩁᩈᩅᨣ᩠ᨣᩥᨿᩣ ᨽᩥᨠ᩠ᨡᩪ ᨨᨻ᩠ᨻᨣ᩠ᨣᩥᨿᩣᨶᩴ ᨽᩥᨠ᩠ᨡᩪᨶᩴ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨠᩥᩴ ᨸᨶ ᨲᩩᨾ᩠ᩉᩮ, ᩋᩣᩅᩩᩈᩮᩣ, ᩅᩥᨠᩣᩃᩮ ᨽᩮᩣᨩᨶᩴ ᨽᩩᨬ᩠ᨩᨳᩣ”ᨲᩥ? “ᩑᩅᨾᩣᩅᩩᩈᩮᩣ”ᨲᩥ. ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᩈᨲ᩠ᨲᩁᩈᩅᨣ᩠ᨣᩥᨿᩣ ᨽᩥᨠ᩠ᨡᩪ ᩅᩥᨠᩣᩃᩮ ᨽᩮᩣᨩᨶᩴ ᨽᩩᨬ᩠ᨩᩥᩔᨶ᩠ᨲᩦ”ᨲᩥ.
</Paragraph>

<Paragraph number="801" book="paci">
ᩋᨳ ᨡᩮᩣ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᨽᩥᨠ᩠ᨡᩪᨶᩴ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. ᨿᩮ ᨲᩮ ᨽᩥᨠ᩠ᨡᩪ ᩋᨸ᩠ᨸᩥᨧ᩠ᨨᩣ …ᨸᩮ…  ᨲᩮ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᩈᨲ᩠ᨲᩁᩈᩅᨣ᩠ᨣᩥᨿᩣ ᨽᩥᨠ᩠ᨡᩪ ᩅᩥᨠᩣᩃᩮ ᨽᩮᩣᨩᨶᩴ ᨽᩩᨬ᩠ᨩᩥᩔᨶ᩠ᨲᩦ”ᨲᩥ …ᨸᩮ…  “ᩈᨧ᩠ᨧᩴ ᨠᩥᩁ ᨲᩩᨾ᩠ᩉᩮ, ᨽᩥᨠ᩠ᨡᩅᩮ, ᩅᩥᨠᩣᩃᩮ ᨽᩮᩣᨩᨶᩴ ᨽᩩᨬ᩠ᨩᨳᩣ”ᨲᩥ? “ᩈᨧ᩠ᨧᩴ, ᨽᨣᩅᩤ”ᨲᩥ. ᩅᩥᨣᩁᩉᩥ ᨻᩩᨴ᩠ᨵᩮᩤ ᨽᨣᩅᩤ …ᨸᩮ…  ᨠᨳᨬ᩠ᩉᩥ ᨶᩣᨾ ᨲᩩᨾ᩠ᩉᩮ, ᨾᩮᩣᨥᨸᩩᩁᩥᩈᩣ, ᩅᩥᨠᩣᩃᩮ ᨽᩮᩣᨩᨶᩴ ᨽᩩᨬ᩠ᨩᩥᩔᨳ. ᨶᩮᨲᩴ, ᨾᩮᩣᨥᨸᩩᩁᩥᩈᩣ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ …ᨸᩮ…  ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᩮᨿ᩠ᨿᩣᨳ—
</Paragraph>

</Division>
<Division number="248" book="paci">

<Paragraph number="802" book="paci">
<Emphasis>“ᨿᩮᩣ ᨸᨶ ᨽᩥᨠ᩠ᨡᩩ ᩅᩥᨠᩣᩃᩮ ᨡᩣᨴᨶᩦᨿᩴ</Emphasis> <Emphasis>ᩅᩤ ᨽᩮᩣᨩᨶᩦᨿᩴ ᩅᩤ ᨡᩣᨴᩮᨿ᩠ᨿ ᩅᩤ ᨽᩩᨬ᩠ᨩᩮᨿ᩠ᨿ ᩅᩤ, ᨸᩣᨧᩥᨲ᩠ᨲᩥᨿᨶ᩺”</Emphasis>ᨲᩥ. (*37*:<Emphasis>86</Emphasis>)
</Paragraph>

</Division>
<Division number="249" book="paci">

<Paragraph number="803" book="paci">
<Emphasis>ᨿᩮᩣ ᨸᨶᩣ</Emphasis>ᨲᩥ ᨿᩮᩣ ᨿᩣᨴᩥᩈᩮᩣ …ᨸᩮ…  <Emphasis>ᨽᩥᨠ᩠ᨡᩪ</Emphasis>ᨲᩥ …ᨸᩮ…  ᩋᨿᩴ ᩍᨾᩈ᩠ᨾᩥᩴ ᩋᨲ᩠ᨳᩮ ᩋᨵᩥᨸ᩠ᨸᩮᨲᩮᩣ ᨽᩥᨠ᩠ᨡᩪᨲᩥ.
</Paragraph>

<Paragraph number="804" book="paci">
<Emphasis>ᩅᩥᨠᩣᩃᩮᩣ</Emphasis> ᨶᩣᨾ ᨾᨩ᩠ᨫᨶ᩠ᩉᩥᨠᩮ ᩅᩦᨲᩥᩅᨲ᩠ᨲᩮ ᨿᩣᩅ ᩋᩁᩩᨱᩩᨣ᩠ᨣᨾᨶᩣ.
</Paragraph>

<Paragraph number="805" book="paci">
<Emphasis>ᨡᩣᨴᨶᩦᨿᩴ</Emphasis> ᨶᩣᨾ ᨸᨬ᩠ᨧ ᨽᩮᩣᨩᨶᩣᨶᩥ—  ᨿᩣᨾᨠᩣᩃᩥᨠᩴ ᩈᨲ᩠ᨲᩣᩉᨠᩣᩃᩥᨠᩴ ᨿᩣᩅᨩᩦᩅᩥᨠᩴ ᨮᨸᩮᨲ᩠ᩅᩣ ᩋᩅᩈᩮᩈᩴ ᨡᩣᨴᨶᩦᨿᩴ ᨶᩣᨾ.
</Paragraph>

<Paragraph number="806" book="paci">
<Emphasis>ᨽᩮᩣᨩᨶᩦᨿᩴ</Emphasis> ᨶᩣᨾ ᨸᨬ᩠ᨧ ᨽᩮᩣᨩᨶᩣᨶᩥ—  ᩒᨴᨶᩮᩣ, ᨠᩩᨾ᩠ᨾᩣᩈᩮᩣ, ᩈᨲ᩠ᨲᩩ, ᨾᨧ᩠ᨨᩮᩣ, ᨾᩴᩈᩴ.
</Paragraph>

<Paragraph number="807" book="paci">
“ᨡᩣᨴᩥᩔᩣᨾᩥ ᨽᩩᨬ᩠ᨩᩥᩔᩣᨾᩦ”ᨲᩥ ᨸᨭᩥᨣ᩠ᨣᨱ᩠ᩉᩣᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨩ᩠ᨫᩮᩣᩉᩣᩁᩮ ᩋᨩ᩠ᨫᩮᩣᩉᩣᩁᩮ ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

</Division>
<Division number="250" book="paci">

<Paragraph number="808" book="paci">
ᩅᩥᨠᩣᩃᩮ ᩅᩥᨠᩣᩃᩈᨬ᩠ᨬᩦ ᨡᩣᨴᨶᩦᨿᩴ ᩅᩤ ᨽᩮᩣᨩᨶᩦᨿᩴ ᩅᩤ ᨡᩣᨴᨲᩥ ᩅᩤ ᨽᩩᨬ᩠ᨩᨲᩥ ᩅᩤ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ. ᩅᩥᨠᩣᩃᩮ ᩅᩮᨾᨲᩥᨠᩮᩣ ᨡᩣᨴᨶᩦᨿᩴ ᩅᩤ ᨽᩮᩣᨩᨶᩦᨿᩴ ᩅᩤ ᨡᩣᨴᨲᩥ ᩅᩤ ᨽᩩᨬ᩠ᨩᨲᩥ ᩅᩤ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ. ᩅᩥᨠᩣᩃᩮ ᨠᩣᩃᩈᨬ᩠ᨬᩦ ᨡᩣᨴᨶᩦᨿᩴ ᩅᩤ ᨽᩮᩣᨩᨶᩦᨿᩴ ᩅᩤ ᨡᩣᨴᨲᩥ ᩅᩤ ᨽᩩᨬ᩠ᨩᨲᩥ ᩅᩤ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

<Paragraph number="809" book="paci">
ᨿᩣᨾᨠᩣᩃᩥᨠᩴ ᩈᨲ᩠ᨲᩣᩉᨠᩣᩃᩥᨠᩴ ᨿᩣᩅᨩᩦᩅᩥᨠᩴ ᩋᩣᩉᩣᩁᨲ᩠ᨳᩣᨿ ᨸᨭᩥᨣ᩠ᨣᨱ᩠ᩉᩣᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨩ᩠ᨫᩮᩣᩉᩣᩁᩮ ᩋᨩ᩠ᨫᩮᩣᩉᩣᩁᩮ ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨠᩣᩃᩮ ᩅᩥᨠᩣᩃᩈᨬ᩠ᨬᩦ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨠᩣᩃᩮ ᩅᩮᨾᨲᩥᨠᩮᩣ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨠᩣᩃᩮ ᨠᩣᩃᩈᨬ᩠ᨬᩦ, ᩋᨶᩣᨸᨲ᩠ᨲᩥ.
</Paragraph>

</Division>
<Division number="251" book="paci">

<Paragraph number="810" book="paci">
ᩋᨶᩣᨸᨲ᩠ᨲᩥ—  ᨿᩣᨾᨠᩣᩃᩥᨠᩴ ᩈᨲ᩠ᨲᩣᩉᨠᩣᩃᩥᨠᩴ ᨿᩣᩅᨩᩦᩅᩥᨠᩴ ᩈᨲᩥ ᨸᨧ᩠ᨧᨿᩮ ᨸᩁᩥᨽᩩᨬ᩠ᨩᨲᩥ, ᩏᨾ᩠ᨾᨲ᩠ᨲᨠᩔ, ᩋᩣᨴᩥᨠᨾ᩠ᨾᩥᨠᩔᩣᨲᩥ.

</Paragraph>
</Division>

<Paragraph number="811" type="center" book="paci">
ᩅᩥᨠᩣᩃᨽᩮᩣᨩᨶᩈᩥᨠ᩠ᨡᩣᨸᨴᩴ ᨶᩥᨭ᩠ᨮᩥᨲᩴ ᩈᨲ᩠ᨲᨾᩴ.
</Paragraph>