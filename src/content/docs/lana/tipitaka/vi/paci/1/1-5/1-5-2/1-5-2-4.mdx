---
title: "1.5.2.4 ᩈᩮᨶᩣᩈᨶᩈᩥᨠ᩠ᨡᩣᨸᨴ"
tableOfContents: false
sidebar:
  order: 5
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="108" book="paci">

<Paragraph number="380" book="paci">
ᨲᩮᨶ ᩈᨾᨿᩮᨶ ᨻᩩᨴ᩠ᨵᩮᩤ ᨽᨣᩅᩤ ᩈᩣᩅᨲ᩠ᨳᩥᨿᩴ ᩅᩥᩉᩁᨲᩥ ᨩᩮᨲᩅᨶᩮ ᩋᨶᩣᨳᨸᩥᨱ᩠ᨯᩥᨠᩔ ᩋᩣᩁᩣᨾᩮ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᩉᩮᨾᨶ᩠ᨲᩥᨠᩮ ᨠᩣᩃᩮ ᩋᨩ᩠ᨫᩮᩣᨠᩣᩈᩮ ᩈᩮᨶᩣᩈᨶᩴ ᨸᨬ᩠ᨬᨸᩮᨲ᩠ᩅᩣ ᨠᩣᨿᩴ ᩒᨲᩣᨸᩮᨶ᩠ᨲᩣ ᨠᩣᩃᩮ ᩋᩣᩁᩮᩣᨧᩥᨲᩮ ᨲᩴ ᨸᨠ᩠ᨠᨾᨶ᩠ᨲᩣ ᨶᩮᩅ ᩏᨴ᩠ᨵᩁᩥᩴᩈᩩ ᨶ ᩏᨴ᩠ᨵᩁᩣᨸᩮᩈᩩᩴ, ᩋᨶᩣᨸᩩᨧ᩠ᨨᩣ ᨸᨠ᩠ᨠᨾᩥᩴᩈᩩ. ᩈᩮᨶᩣᩈᨶᩴ ᩒᩅᨭ᩠ᨮᩴ ᩉᩮᩣᨲᩥ. ᨿᩮ ᨲᩮ ᨽᩥᨠ᩠ᨡᩪ ᩋᨸ᩠ᨸᩥᨧ᩠ᨨᩣ …ᨸᩮ…  ᨲᩮ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᩴ ᩉᩥ ᨶᩣᨾ ᨽᩥᨠ᩠ᨡᩪ ᩋᨩ᩠ᨫᩮᩣᨠᩣᩈᩮ ᩈᩮᨶᩣᩈᨶᩴ ᨸᨬ᩠ᨬᨸᩮᨲ᩠ᩅᩣ ᨲᩴ ᨸᨠ᩠ᨠᨾᨶ᩠ᨲᩣ ᨶᩮᩅ ᩏᨴ᩠ᨵᩁᩥᩔᨶ᩠ᨲᩥ ᨶ ᩏᨴ᩠ᨵᩁᩣᨸᩮᩔᨶ᩠ᨲᩥ, ᩋᨶᩣᨸᩩᨧ᩠ᨨᩣ ᨸᨠ᩠ᨠᨾᩥᩔᨶ᩠ᨲᩥ, ᩈᩮᨶᩣᩈᨶᩴ ᩒᩅᨭ᩠ᨮᨶ᩺”ᨲᩥ.
</Paragraph>

<Paragraph number="381" book="paci">
ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᨲᩮ ᩋᨶᩮᨠᨸᩁᩥᨿᩣᨿᩮᨶ ᩅᩥᨣᩁᩉᩥᨲ᩠ᩅᩣ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ …ᨸᩮ…  “ᩈᨧ᩠ᨧᩴ ᨠᩥᩁ, ᨽᩥᨠ᩠ᨡᩅᩮ, ᨽᩥᨠ᩠ᨡᩪ ᩋᨩ᩠ᨫᩮᩣᨠᩣᩈᩮ …ᨸᩮ…  ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᩮᨿ᩠ᨿᩣᨳ—
</Paragraph>

</Division>
<Division number="109" book="paci">

<Paragraph number="382" book="paci">
<Emphasis>“ᨿᩮᩣ ᨸᨶ ᨽᩥᨠ᩠ᨡᩩ ᩈᩴᨥᩥᨠᩴ ᨾᨬ᩠ᨧᩴ ᩅᩤ ᨸᩦᨮᩴ ᩅᩤ ᨽᩥᩈᩥᩴ ᩅᩤ ᨠᩮᩣᨧ᩠ᨨᩴ ᩅᩤ ᩋᨩ᩠ᨫᩮᩣᨠᩣᩈᩮ ᩈᨶ᩠ᨳᩁᩥᨲ᩠ᩅᩣ ᩅᩤ ᩈᨶ᩠ᨳᩁᩣᨸᩮᨲ᩠ᩅᩣ ᩅᩤ ᨲᩴ ᨸᨠ᩠ᨠᨾᨶ᩠ᨲᩮᩣ ᨶᩮᩅ ᩏᨴ᩠ᨵᩁᩮᨿ᩠ᨿ ᨶ ᩏᨴ᩠ᨵᩁᩣᨸᩮᨿ᩠ᨿ, ᩋᨶᩣᨸᩩᨧ᩠ᨨᩴ ᩅᩤ ᨣᨧ᩠ᨨᩮᨿ᩠ᨿ, ᨸᩣᨧᩥᨲ᩠ᨲᩥᨿᨶ᩺”</Emphasis>ᨲᩥ. (*14*:<Emphasis>63</Emphasis>)
</Paragraph>

<Paragraph number="383" book="paci">
ᩑᩅᨬ᩠ᨧᩥᨴᩴ ᨽᨣᩅᨲᩣ ᨽᩥᨠ᩠ᨡᩪᨶᩴ ᩈᩥᨠ᩠ᨡᩣᨸᨴᩴ ᨸᨬ᩠ᨬᨲ᩠ᨲᩴ ᩉᩮᩣᨲᩥ.
</Paragraph>

</Division>
<Division number="110" book="paci">

<Paragraph number="384" book="paci">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᩋᨩ᩠ᨫᩮᩣᨠᩣᩈᩮ ᩅᩈᩥᨲ᩠ᩅᩣ ᨠᩣᩃᩔᩮᩅ ᩈᩮᨶᩣᩈᨶᩴ ᩋᨽᩥᩉᩁᨶ᩠ᨲᩥ. ᩋᨴ᩠ᨴᩈᩣ ᨡᩮᩣ ᨽᨣᩅᩤ ᨲᩮ ᨽᩥᨠ᩠ᨡᩪ ᨠᩣᩃᩔᩮᩅ ᩈᩮᨶᩣᩈᨶᩴ ᩋᨽᩥᩉᩁᨶ᩠ᨲᩮ. ᨴᩥᩈ᩠ᩅᩣᨶ ᩑᨲᩈ᩠ᨾᩥᩴ ᨶᩥᨴᩤᨶᩮ ᩑᨲᩈ᩠ᨾᩥᩴ ᨸᨠᩁᨱᩮ ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩋᨭ᩠ᨮ ᨾᩣᩈᩮ ᩋᩅᩔᩥᨠᩈᩘᨠᩮᨲᩮ ᨾᨱ᩠ᨯᨸᩮ ᩅᩤ ᩁᩩᨠ᩠ᨡᨾᩪᩃᩮ ᩅᩤ ᨿᨲ᩠ᨳ ᨠᩣᨠᩣ ᩅᩤ ᨠᩩᩃᩃᩣ ᩅᩤ ᨶ ᩐᩉᨴᨶ᩠ᨲᩥ ᨲᨲ᩠ᨳ ᩈᩮᨶᩣᩈᨶᩴ ᨶᩥᨠ᩠ᨡᩥᨸᩥᨲᩩᨶ᩺”ᨲᩥ.
</Paragraph>

</Division>
<Division number="111" book="paci">

<Paragraph number="385" book="paci">
<Emphasis>ᨿᩮᩣ ᨸᨶᩣ</Emphasis>ᨲᩥ ᨿᩮᩣ ᨿᩣᨴᩥᩈᩮᩣ …ᨸᩮ…  <Emphasis>ᨽᩥᨠ᩠ᨡᩪ</Emphasis>ᨲᩥ …ᨸᩮ…  ᩋᨿᩴ ᩍᨾᩈ᩠ᨾᩥᩴ ᩋᨲ᩠ᨳᩮ ᩋᨵᩥᨸ᩠ᨸᩮᨲᩮᩣ ᨽᩥᨠ᩠ᨡᩪᨲᩥ.
</Paragraph>

<Paragraph number="386" book="paci">
<Emphasis>ᩈᩴᨥᩥᨠᩴ</Emphasis> ᨶᩣᨾ ᩈᩴᨥᩔ ᨴᩥᨶ᩠ᨶᩴ ᩉᩮᩣᨲᩥ ᨸᩁᩥᨧ᩠ᨧᨲ᩠ᨲᩴ.
</Paragraph>

<Paragraph number="387" book="paci">
<Emphasis>ᨾᨬ᩠ᨧᩮᩣ</Emphasis> ᨶᩣᨾ ᨧᨲ᩠ᨲᩣᩁᩮᩣ ᨾᨬ᩠ᨧᩣ—  ᨾᩈᩣᩁᨠᩮᩣ, ᨻᩩᨶ᩠ᨴᩥᨠᩣᨻᨴ᩠ᨵᩮᩤ, ᨠᩩᩊᩦᩁᨸᩣᨴᨠᩮᩣ, ᩋᩣᩉᨧ᩠ᨧᨸᩣᨴᨠᩮᩣ.
</Paragraph>

<Paragraph number="388" book="paci">
<Emphasis>ᨸᩦᨮᩴ</Emphasis> ᨶᩣᨾ ᨧᨲ᩠ᨲᩣᩁᩥ ᨸᩦᨮᩣᨶᩥ—  ᨾᩈᩣᩁᨠᩴ, ᨻᩩᨶ᩠ᨴᩥᨠᩣᨻᨴ᩠ᨵᩴ, ᨠᩩᩊᩦᩁᨸᩣᨴᨠᩴ, ᩋᩣᩉᨧ᩠ᨧᨸᩣᨴᨠᩴ.
</Paragraph>

<Paragraph number="389" book="paci">
<Emphasis>ᨽᩥᩈᩥ</Emphasis> ᨶᩣᨾ ᨸᨬ᩠ᨧ ᨽᩥᩈᩥᨿᩮᩣ—  ᩏᨱ᩠ᨱᨽᩥᩈᩥ, ᨧᩮᩣᩊᨽᩥᩈᩥ, ᩅᩤᨠᨽᩥᩈᩥ, ᨲᩥᨱᨽᩥᩈᩥ, ᨸᨱ᩠ᨱᨽᩥᩈᩥ.
</Paragraph>

<Paragraph number="390" book="paci">
<Emphasis>ᨠᩮᩣᨧ᩠ᨨᩴ</Emphasis> ᨶᩣᨾ—  ᩅᩤᨠᨾᨿᩴ ᩅᩤ ᩏᩈᩦᩁᨾᨿᩴ ᩅᩤ ᨾᩩᨬ᩠ᨩᨾᨿᩴ ᩅᩤ ᨸᨻ᩠ᨻᨩᨾᨿᩴ ᩅᩤ ᩋᨶ᩠ᨲᩮᩣ ᩈᩴᩅᩮᨮᩮᨲ᩠ᩅᩣ ᨻᨴ᩠ᨵᩴ ᩉᩮᩣᨲᩥ.
</Paragraph>

<Paragraph number="391" book="paci">
<Emphasis>ᩈᨶ᩠ᨳᩁᩥᨲ᩠ᩅᩣ</Emphasis>ᨲᩥ ᩈᨿᩴ ᩈᨶ᩠ᨳᩁᩥᨲ᩠ᩅᩣ.
</Paragraph>

<Paragraph number="392" book="paci">
<Emphasis>ᩈᨶ᩠ᨳᩁᩣᨸᩮᨲ᩠ᩅᩣ</Emphasis>ᨲᩥ ᩋᨬ᩠ᨬᩴ ᩈᨶ᩠ᨳᩁᩣᨸᩮᨲ᩠ᩅᩣ. ᩋᨶᩩᨸᩈᨾ᩠ᨸᨶ᩠ᨶᩴ ᩈᨶ᩠ᨳᩁᩣᨸᩮᨲᩥ, ᨲᩔ ᨸᩃᩥᨻᩮᩣᨵᩮᩤ. ᩏᨸᩈᨾ᩠ᨸᨶ᩠ᨶᩴ ᩈᨶ᩠ᨳᩁᩣᨸᩮᨲᩥ, ᩈᨶ᩠ᨳᩣᩁᨠᩔ ᨸᩃᩥᨻᩮᩣᨵᩮᩤ.
</Paragraph>

<Paragraph number="393" book="paci">
<Emphasis>ᨲᩴ ᨸᨠ᩠ᨠᨾᨶ᩠ᨲᩮᩣ ᨶᩮᩅ ᩏᨴ᩠ᨵᩁᩮᨿ᩠ᨿᩣ</Emphasis>ᨲᩥ ᨶ ᩈᨿᩴ ᩏᨴ᩠ᨵᩁᩮᨿ᩠ᨿ.
</Paragraph>

<Paragraph number="394" book="paci">
<Emphasis>ᨶ ᩏᨴ᩠ᨵᩁᩣᨸᩮᨿ᩠ᨿᩣ</Emphasis>ᨲᩥ ᨶ ᩋᨬ᩠ᨬᩴ ᩏᨴ᩠ᨵᩁᩣᨸᩮᨿ᩠ᨿ.
</Paragraph>

<Paragraph number="395" book="paci">
<Emphasis>ᩋᨶᩣᨸᩩᨧ᩠ᨨᩴ ᩅᩤ ᨣᨧ᩠ᨨᩮᨿ᩠ᨿᩣ</Emphasis>ᨲᩥ ᨽᩥᨠ᩠ᨡᩩᩴ ᩅᩤ ᩈᩣᨾᨱᩮᩁᩴ ᩅᩤ ᩋᩣᩁᩣᨾᩥᨠᩴ ᩅᩤ ᩋᨶᩣᨸᩩᨧ᩠ᨨᩣ ᨾᨩ᩠ᨫᩥᨾᩔ ᨸᩩᩁᩥᩈᩔ ᩃᩮᨯ᩠ᨯᩩᨸᩣᨲᩴ ᩋᨲᩥᨠ᩠ᨠᨾᨶ᩠ᨲᩔ ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

</Division>
<Division number="112" book="paci">

<Paragraph number="396" book="paci">
ᩈᩴᨥᩥᨠᩮ ᩈᩴᨥᩥᨠᩈᨬ᩠ᨬᩦ ᩋᨩ᩠ᨫᩮᩣᨠᩣᩈᩮ ᩈᨶ᩠ᨳᩁᩥᨲ᩠ᩅᩣ ᩅᩤ ᩈᨶ᩠ᨳᩁᩣᨸᩮᨲ᩠ᩅᩣ ᩅᩤ ᨲᩴ ᨸᨠ᩠ᨠᨾᨶ᩠ᨲᩮᩣ ᨶᩮᩅ ᩏᨴ᩠ᨵᩁᩮᨿ᩠ᨿ ᨶ ᩏᨴ᩠ᨵᩁᩣᨸᩮᨿ᩠ᨿ ᩋᨶᩣᨸᩩᨧ᩠ᨨᩴ ᩅᩤ ᨣᨧ᩠ᨨᩮᨿ᩠ᨿ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ. ᩈᩴᨥᩥᨠᩮ ᩅᩮᨾᨲᩥᨠᩮᩣ …ᨸᩮ…  ᩈᩴᨥᩥᨠᩮ ᨸᩩᨣ᩠ᨣᩃᩥᨠᩈᨬ᩠ᨬᩦ ᩋᨩ᩠ᨫᩮᩣᨠᩣᩈᩮ ᩈᨶ᩠ᨳᩁᩥᨲ᩠ᩅᩣ ᩅᩤ ᩈᨶ᩠ᨳᩁᩣᨸᩮᨲ᩠ᩅᩣ ᩅᩤ ᨲᩴ ᨸᨠ᩠ᨠᨾᨶ᩠ᨲᩮᩣ ᨶᩮᩅ ᩏᨴ᩠ᨵᩁᩮᨿ᩠ᨿ ᨶ ᩏᨴ᩠ᨵᩁᩣᨸᩮᨿ᩠ᨿ, ᩋᨶᩣᨸᩩᨧ᩠ᨨᩴ ᩅᩤ ᨣᨧ᩠ᨨᩮᨿ᩠ᨿ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

<Paragraph number="397" book="paci">
ᨧᩥᨾᩥᩃᩥᨠᩴ ᩅᩤ ᩏᨲ᩠ᨲᩁᨲ᩠ᨳᩁᨱᩴ ᩅᩤ ᨽᩪᨾᨲ᩠ᨳᩁᨱᩴ ᩅᩤ ᨲᨭ᩠ᨭᩥᨠᩴ ᩅᩤ ᨧᨾ᩠ᨾᨡᨱ᩠ᨯᩴ ᩅᩤ ᨸᩣᨴᨸᩩᨬ᩠ᨨᨶᩥᩴ ᩅᩤ ᨹᩃᨠᨸᩦᨮᩴ ᩅᩤ ᩋᨩ᩠ᨫᩮᩣᨠᩣᩈᩮ ᩈᨶ᩠ᨳᩁᩥᨲ᩠ᩅᩣ ᩅᩤ ᩈᨶ᩠ᨳᩁᩣᨸᩮᨲ᩠ᩅᩣ ᩅᩤ ᨲᩴ ᨸᨠ᩠ᨠᨾᨶ᩠ᨲᩮᩣ ᨶᩮᩅ ᩏᨴ᩠ᨵᩁᩮᨿ᩠ᨿ ᨶ ᩏᨴ᩠ᨵᩁᩣᨸᩮᨿ᩠ᨿ, ᩋᨶᩣᨸᩩᨧ᩠ᨨᩴ ᩅᩤ ᨣᨧ᩠ᨨᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨸᩩᨣ᩠ᨣᩃᩥᨠᩮ ᩈᩴᨥᩥᨠᩈᨬ᩠ᨬᩦ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨸᩩᨣ᩠ᨣᩃᩥᨠᩮ ᩅᩮᨾᨲᩥᨠᩮᩣ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨸᩩᨣ᩠ᨣᩃᩥᨠᩮ ᨸᩩᨣ᩠ᨣᩃᩥᨠᩈᨬ᩠ᨬᩦ ᩋᨬ᩠ᨬᩔ ᨸᩩᨣ᩠ᨣᩃᩥᨠᩮ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨲ᩠ᨲᨶᩮᩣ ᨸᩩᨣ᩠ᨣᩃᩥᨠᩮ ᩋᨶᩣᨸᨲ᩠ᨲᩥ.
</Paragraph>

</Division>
<Division number="113" book="paci">

<Paragraph number="398" book="paci">
ᩋᨶᩣᨸᨲ᩠ᨲᩥ—  ᩏᨴ᩠ᨵᩁᩥᨲ᩠ᩅᩣ ᨣᨧ᩠ᨨᨲᩥ, ᩏᨴ᩠ᨵᩁᩣᨸᩮᨲ᩠ᩅᩣ ᨣᨧ᩠ᨨᨲᩥ, ᩋᩣᨸᩩᨧ᩠ᨨᩴ ᨣᨧ᩠ᨨᨲᩥ, ᩒᨲᩣᨸᩮᨶ᩠ᨲᩮᩣ ᨣᨧ᩠ᨨᨲᩥ, ᨠᩮᨶᨧᩥ ᨸᩃᩥᨻᩩᨴ᩠ᨵᩴ ᩉᩮᩣᨲᩥ, ᩋᩣᨸᨴᩤᩈᩩ, ᩏᨾ᩠ᨾᨲ᩠ᨲᨠᩔ, ᩋᩣᨴᩥᨠᨾ᩠ᨾᩥᨠᩔᩣᨲᩥ.

</Paragraph>
</Division>

<Paragraph number="399" type="center" book="paci">
ᩈᩮᨶᩣᩈᨶᩈᩥᨠ᩠ᨡᩣᨸᨴᩴ ᨶᩥᨭ᩠ᨮᩥᨲᩴ ᨧᨲᩩᨲ᩠ᨳᩴ.
</Paragraph>