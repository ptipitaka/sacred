---
title: "1.5.5.1 ᩋᨧᩮᩃᨠᩈᩥᨠ᩠ᨡᩣᨸᨴ"
tableOfContents: false
sidebar:
  order: 1
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="269" book="paci">

<Paragraph number="866" book="paci">
ᨲᩮᨶ ᩈᨾᨿᩮᨶ ᨻᩩᨴ᩠ᨵᩮᩤ ᨽᨣᩅᩤ ᩅᩮᩈᩣᩃᩥᨿᩴ ᩅᩥᩉᩁᨲᩥ ᨾᩉᩣᩅᨶᩮ ᨠᩪᨭᩣᨣᩤᩁᩈᩣᩃᩣᨿᩴ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩈᩴᨥᩔ ᨡᩣᨴᨶᩦᨿᩴ ᩏᩔᨶ᩠ᨶᩴ ᩉᩮᩣᨲᩥ. ᩋᨳ ᨡᩮᩣ ᩋᩣᨿᩈ᩠ᨾᩣ ᩋᩣᨶᨶ᩠ᨴᩮᩣ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩥ. “ᨲᩮᨶᩉᩣᨶᨶ᩠ᨴ, ᩅᩥᨥᩣᩈᩣᨴᩤᨶᩴ ᨸᩪᩅᩴ ᨴᩮᩉᩦ”ᨲᩥ. “ᩑᩅᩴ, ᨽᨶ᩠ᨲᩮ”ᨲᩥ ᨡᩮᩣ ᩋᩣᨿᩈ᩠ᨾᩣ ᩋᩣᨶᨶ᩠ᨴᩮᩣ ᨽᨣᩅᨲᩮᩣ ᨸᨭᩥᩔᩩᨱᩥᨲ᩠ᩅᩣ ᩅᩥᨥᩣᩈᩣᨴᩮ ᨸᨭᩥᨸᩣᨭᩥᨿᩣ ᨶᩥᩈᩦᨴᩤᨸᩮᨲ᩠ᩅᩣ ᩑᨠᩮᨠᩴ ᨸᩪᩅᩴ ᨴᩮᨶ᩠ᨲᩮᩣ ᩋᨬ᩠ᨬᨲᩁᩥᩔᩣ ᨸᩁᩥᨻ᩠ᨻᩣᨩᩥᨠᩣᨿ ᩑᨠᩴ ᨾᨬ᩠ᨬᨾᩣᨶᩮᩣ ᨴ᩠ᩅᩮ ᨸᩪᩅᩮ ᩋᨴᩤᩈᩥ. ᩈᩣᨾᨶ᩠ᨲᩣ ᨸᩁᩥᨻ᩠ᨻᩣᨩᩥᨠᩣᨿᩮᩣ ᨲᩴ ᨸᩁᩥᨻ᩠ᨻᩣᨩᩥᨠᩴ ᩑᨲᨴᩅᩮᩤᨧᩩᩴ—  “ᨩᩣᩁᩮᩣ ᨲᩮ ᩑᩈᩮᩣ ᩈᨾᨱᩮᩣ”ᨲᩥ. “ᨶ ᨾᩮ ᩈᩮᩣ ᩈᨾᨱᩮᩣ ᨩᩣᩁᩮᩣ, ᩑᨠᩴ ᨾᨬ᩠ᨬᨾᩣᨶᩮᩣ ᨴ᩠ᩅᩮ ᨸᩪᩅᩮ ᩋᨴᩤᩈᩦ”ᨲᩥ. ᨴᩩᨲᩥᨿᨾ᩠ᨸᩥ ᨡᩮᩣ …ᨸᩮ…  ᨲᨲᩥᨿᨾ᩠ᨸᩥ ᨡᩮᩣ ᩋᩣᨿᩈ᩠ᨾᩣ ᩋᩣᨶᨶ᩠ᨴᩮᩣ ᩑᨠᩮᨠᩴ ᨸᩪᩅᩴ ᨴᩮᨶ᩠ᨲᩮᩣ ᨲᩔᩣᨿᩮᩅ ᨸᩁᩥᨻ᩠ᨻᩣᨩᩥᨠᩣᨿ ᩑᨠᩴ ᨾᨬ᩠ᨬᨾᩣᨶᩮᩣ ᨴ᩠ᩅᩮ ᨸᩪᩅᩮ ᩋᨴᩤᩈᩥ. ᩈᩣᨾᨶ᩠ᨲᩣ ᨸᩁᩥᨻ᩠ᨻᩣᨩᩥᨠᩣᨿᩮᩣ ᨲᩴ ᨸᩁᩥᨻ᩠ᨻᩣᨩᩥᨠᩴ ᩑᨲᨴᩅᩮᩤᨧᩩᩴ—  “ᨩᩣᩁᩮᩣ ᨲᩮ ᩑᩈᩮᩣ ᩈᨾᨱᩮᩣ”ᨲᩥ. “ᨶ ᨾᩮ ᩈᩮᩣ ᩈᨾᨱᩮᩣ ᨩᩣᩁᩮᩣ, ᩑᨠᩴ ᨾᨬ᩠ᨬᨾᩣᨶᩮᩣ ᨴ᩠ᩅᩮ ᨸᩪᩅᩮ ᩋᨴᩤᩈᩦ”ᨲᩥ. “ᨩᩣᩁᩮᩣ ᨶ ᨩᩣᩁᩮᩣ”ᨲᩥ ᨽᨱ᩠ᨯᩥᩴᩈᩩ. ᩋᨬ᩠ᨬᨲᩁᩮᩣᨸᩥ ᩋᩣᨩᩦᩅᨠᩮᩣ ᨸᩁᩥᩅᩮᩈᨶᩴ ᩋᨣᨾᩣᩈᩥ. ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᨸᩉᩪᨲᩮᨶ ᩈᨸ᩠ᨸᩥᨶᩣ ᩒᨴᨶᩴ ᨾᨴ᩠ᨴᩥᨲ᩠ᩅᩣ ᨲᩔ ᩋᩣᨩᩦᩅᨠᩔ ᨾᩉᨶ᩠ᨲᩴ ᨸᩥᨱ᩠ᨯᩴ ᩋᨴᩤᩈᩥ. ᩋᨳ ᨡᩮᩣ ᩈᩮᩣ ᩋᩣᨩᩦᩅᨠᩮᩣ ᨲᩴ ᨸᩥᨱ᩠ᨯᩴ ᩋᩣᨴᩤᨿ ᩋᨣᨾᩣᩈᩥ. ᩋᨬ᩠ᨬᨲᩁᩮᩣ ᩋᩣᨩᩦᩅᨠᩮᩣ ᨲᩴ ᩋᩣᨩᩦᩅᨠᩴ ᩑᨲᨴᩅᩮᩤᨧ—  “ᨠᩩᨲᩮᩣ ᨲᨿᩣ, ᩋᩣᩅᩩᩈᩮᩣ, ᨸᩥᨱ᩠ᨯᩮᩣ ᩃᨴ᩠ᨵᩮᩤ”ᨲᩥ? “ᨲᩔᩣᩅᩩᩈᩮᩣ, ᩈᨾᨱᩔ ᨣᩮᩤᨲᨾᩔ ᨾᩩᨱ᩠ᨯᨣᩉᨸᨲᩥᨠᩔ ᨸᩁᩥᩅᩮᩈᨶᩣᨿ ᩃᨴ᩠ᨵᩮᩤ”ᨲᩥ.
</Paragraph>

<Paragraph number="867" book="paci">
ᩋᩔᩮᩣᩈᩩᩴ ᨡᩮᩣ ᩏᨸᩣᩈᨠᩣ ᨲᩮᩈᩴ ᩋᩣᨩᩦᩅᨠᩣᨶᩴ ᩍᨾᩴ ᨠᨳᩣᩈᩃᩖᩣᨸᩴ. ᩋᨳ ᨡᩮᩣ ᨲᩮ ᩏᨸᩣᩈᨠᩣ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥᩴᩈᩩ; ᩏᨸᩈᩘᨠᨾᩥᨲ᩠ᩅᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᨶᩥᩈᩦᨴᩥᩴᩈᩩ. ᩑᨠᨾᨶ᩠ᨲᩴ ᨶᩥᩈᩥᨶ᩠ᨶᩣ ᨡᩮᩣ ᨲᩮ ᩏᨸᩣᩈᨠᩣ ᨽᨣᩅᨶ᩠ᨲᩴ ᩑᨲᨴᩅᩮᩤᨧᩩᩴ—  “ᩍᨾᩮ, ᨽᨶ᩠ᨲᩮ, ᨲᩥᨲ᩠ᨳᩥᨿᩣ ᩋᩅᨱ᩠ᨱᨠᩣᨾᩣ ᨻᩩᨴ᩠ᨵᩔ ᩋᩅᨱ᩠ᨱᨠᩣᨾᩣ ᨵᨾ᩠ᨾᩔ ᩋᩅᨱ᩠ᨱᨠᩣᨾᩣ ᩈᩴᨥᩔ. ᩈᩣᨵᩩ, ᨽᨶ᩠ᨲᩮ, ᩋᨿ᩠ᨿᩣ ᨲᩥᨲ᩠ᨳᩥᨿᩣᨶᩴ ᩈᩉᨲ᩠ᨳᩣ ᨶ ᨴᨴᩮᨿ᩠ᨿᩩᨶ᩺”ᨲᩥ. ᩋᨳ ᨡᩮᩣ ᨽᨣᩅᩤ ᨲᩮ ᩏᨸᩣᩈᨠᩮ ᨵᨾ᩠ᨾᩥᨿᩣ ᨠᨳᩣᨿ ᩈᨶ᩠ᨴᩔᩮᩈᩥ ᩈᨾᩣᨴᨸᩮᩈᩥ ᩈᨾᩩᨲ᩠ᨲᩮᨩᩮᩈᩥ ᩈᨾ᩠ᨸᩉᩴᩈᩮᩈᩥ. ᩋᨳ ᨡᩮᩣ ᨲᩮ ᩏᨸᩣᩈᨠᩣ ᨽᨣᩅᨲᩣ ᨵᨾ᩠ᨾᩥᨿᩣ ᨠᨳᩣᨿ ᩈᨶ᩠ᨴᩔᩥᨲᩣ ᩈᨾᩣᨴᨸᩥᨲᩣ ᩈᨾᩩᨲ᩠ᨲᩮᨩᩥᨲᩣ ᩈᨾ᩠ᨸᩉᩴᩈᩥᨲᩣ ᩏᨭ᩠ᨮᩣᨿᩣᩈᨶᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᨸᨴᨠ᩠ᨡᩥᨱᩴ ᨠᨲ᩠ᩅᩣ ᨸᨠ᩠ᨠᨾᩥᩴᩈᩩ. ᩋᨳ ᨡᩮᩣ ᨽᨣᩅᩤ ᩑᨲᩈ᩠ᨾᩥᩴ ᨶᩥᨴᩤᨶᩮ ᩑᨲᩈ᩠ᨾᩥᩴ ᨸᨠᩁᨱᩮ ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᨲᩮᨶ ᩉᩥ, ᨽᩥᨠ᩠ᨡᩅᩮ, ᨽᩥᨠ᩠ᨡᩪᨶᩴ ᩈᩥᨠ᩠ᨡᩣᨸᨴᩴ ᨸᨬ᩠ᨬᨸᩮᩔᩣᨾᩥ ᨴᩈ ᩋᨲ᩠ᨳᩅᩈᩮ ᨸᨭᩥᨧ᩠ᨧ—  ᩈᩴᨥᩈᩩᨭ᩠ᨮᩩᨲᩣᨿ, ᩈᩴᨥᨹᩣᩈᩩᨲᩣᨿ …ᨸᩮ…  ᩈᨴ᩠ᨵᨾ᩠ᨾᨭ᩠ᨮᩥᨲᩥᨿᩣ, ᩅᩥᨶᨿᩣᨶᩩᨣ᩠ᨣᩉᩣᨿ. ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᩮᨿ᩠ᨿᩣᨳ—
</Paragraph>

</Division>
<Division number="270" book="paci">

<Paragraph number="868" book="paci">
<Emphasis>“ᨿᩮᩣ ᨸᨶ ᨽᩥᨠ᩠ᨡᩩ ᩋᨧᩮᩃᨠᩔ ᩅᩤ ᨸᩁᩥᨻ᩠ᨻᩣᨩᨠᩔ ᩅᩤ ᨸᩁᩥᨻ᩠ᨻᩣᨩᩥᨠᩣᨿ ᩅᩤ ᩈᩉᨲ᩠ᨳᩣ ᨡᩣᨴᨶᩦᨿᩴ ᩅᩤ ᨽᩮᩣᨩᨶᩦᨿᩴ ᩅᩤ ᨴᨴᩮᨿ᩠ᨿ, ᨸᩣᨧᩥᨲ᩠ᨲᩥᨿᨶ᩺”</Emphasis>ᨲᩥ. (*41*:<Emphasis>90</Emphasis>)
</Paragraph>

</Division>
<Division number="271" book="paci">

<Paragraph number="869" book="paci">
<Emphasis>ᨿᩮᩣ ᨸᨶᩣ</Emphasis>ᨲᩥ ᨿᩮᩣ ᨿᩣᨴᩥᩈᩮᩣ …ᨸᩮ…  <Emphasis>ᨽᩥᨠ᩠ᨡᩪ</Emphasis>ᨲᩥ …ᨸᩮ…  ᩋᨿᩴ ᩍᨾᩈ᩠ᨾᩥᩴ ᩋᨲ᩠ᨳᩮ ᩋᨵᩥᨸ᩠ᨸᩮᨲᩮᩣ ᨽᩥᨠ᩠ᨡᩪᨲᩥ.
</Paragraph>

<Paragraph number="870" book="paci">
<Emphasis>ᩋᨧᩮᩃᨠᩮᩣ</Emphasis> ᨶᩣᨾ ᨿᩮᩣ ᨠᩮᩣᨧᩥ ᨸᩁᩥᨻ᩠ᨻᩣᨩᨠᩈᨾᩣᨸᨶ᩠ᨶᩮᩣ ᨶᨣ᩠ᨣᩮᩤ.
</Paragraph>

<Paragraph number="871" book="paci">
<Emphasis>ᨸᩁᩥᨻ᩠ᨻᩣᨩᨠᩮᩣ</Emphasis> ᨶᩣᨾ ᨽᩥᨠ᩠ᨡᩩᨬ᩠ᨧ ᩈᩣᨾᨱᩮᩁᨬ᩠ᨧ ᨮᨸᩮᨲ᩠ᩅᩣ ᨿᩮᩣ ᨠᩮᩣᨧᩥ ᨸᩁᩥᨻ᩠ᨻᩣᨩᨠᩈᨾᩣᨸᨶ᩠ᨶᩮᩣ.
</Paragraph>

<Paragraph number="872" book="paci">
<Emphasis>ᨸᩁᩥᨻ᩠ᨻᩣᨩᩥᨠᩣ</Emphasis> ᨶᩣᨾ ᨽᩥᨠ᩠ᨡᩩᨶᩥᨬ᩠ᨧ ᩈᩥᨠ᩠ᨡᨾᩣᨶᨬ᩠ᨧ ᩈᩣᨾᨱᩮᩁᩥᨬ᩠ᨧ ᨮᨸᩮᨲ᩠ᩅᩣ ᨿᩣ ᨠᩣᨧᩥ ᨸᩁᩥᨻ᩠ᨻᩣᨩᩥᨠᩈᨾᩣᨸᨶ᩠ᨶᩣ.
</Paragraph>

<Paragraph number="873" book="paci">
<Emphasis>ᨡᩣᨴᨶᩦᨿᩴ</Emphasis> ᨶᩣᨾ ᨸᨬ᩠ᨧ ᨽᩮᩣᨩᨶᩣᨶᩥ—  ᩏᨴᨠᨴᨶ᩠ᨲᨸᩮᩣᨶᩴ ᨮᨸᩮᨲ᩠ᩅᩣ ᩋᩅᩈᩮᩈᩴ ᨡᩣᨴᨶᩦᨿᩴ ᨶᩣᨾ.
</Paragraph>

<Paragraph number="874" book="paci">
<Emphasis>ᨽᩮᩣᨩᨶᩦᨿᩴ</Emphasis> ᨶᩣᨾ ᨸᨬ᩠ᨧ ᨽᩮᩣᨩᨶᩣᨶᩥ—  ᩒᨴᨶᩮᩣ, ᨠᩩᨾ᩠ᨾᩣᩈᩮᩣ, ᩈᨲ᩠ᨲᩩ, ᨾᨧ᩠ᨨᩮᩣ, ᨾᩴᩈᩴ.
</Paragraph>

<Paragraph number="875" book="paci">
<Emphasis>ᨴᨴᩮᨿ᩠ᨿᩣ</Emphasis>ᨲᩥ ᨠᩣᨿᩮᨶ ᩅᩤ ᨠᩣᨿᨸᨭᩥᨻᨴ᩠ᨵᩮᨶ ᩅᩤ ᨶᩥᩔᨣ᩠ᨣᩥᨿᩮᨶ ᩅᩤ ᨴᩮᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

</Division>
<Division number="272" book="paci">

<Paragraph number="876" book="paci">
ᨲᩥᨲ᩠ᨳᩥᨿᩮ ᨲᩥᨲ᩠ᨳᩥᨿᩈᨬ᩠ᨬᩦ ᩈᩉᨲ᩠ᨳᩣ ᨡᩣᨴᨶᩦᨿᩴ ᩅᩤ ᨽᩮᩣᨩᨶᩦᨿᩴ ᩅᩤ ᨴᩮᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ. ᨲᩥᨲ᩠ᨳᩥᨿᩮ ᩅᩮᨾᨲᩥᨠᩮᩣ ᩈᩉᨲ᩠ᨳᩣ ᨡᩣᨴᨶᩦᨿᩴ ᩅᩤ ᨽᩮᩣᨩᨶᩦᨿᩴ ᩅᩤ ᨴᩮᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ. ᨲᩥᨲ᩠ᨳᩥᨿᩮ ᩋᨲᩥᨲ᩠ᨳᩥᨿᩈᨬ᩠ᨬᩦ ᩈᩉᨲ᩠ᨳᩣ ᨡᩣᨴᨶᩦᨿᩴ ᩅᩤ ᨽᩮᩣᨩᨶᩦᨿᩴ ᩅᩤ ᨴᩮᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

<Paragraph number="877" book="paci">
ᩏᨴᨠᨴᨶ᩠ᨲᨸᩮᩣᨶᩴ ᨴᩮᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨲᩥᨲ᩠ᨳᩥᨿᩮ ᨲᩥᨲ᩠ᨳᩥᨿᩈᨬ᩠ᨬᩦ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨲᩥᨲ᩠ᨳᩥᨿᩮ ᩅᩮᨾᨲᩥᨠᩮᩣ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨲᩥᨲ᩠ᨳᩥᨿᩮ ᩋᨲᩥᨲ᩠ᨳᩥᨿᩈᨬ᩠ᨬᩦ, ᩋᨶᩣᨸᨲ᩠ᨲᩥ.
</Paragraph>

</Division>
<Division number="273" book="paci">

<Paragraph number="878" book="paci">
ᩋᨶᩣᨸᨲ᩠ᨲᩥ—  ᨴᩤᨸᩮᨲᩥ ᨶ ᨴᩮᨲᩥ, ᩏᨸᨶᩥᨠ᩠ᨡᩥᨸᩥᨲ᩠ᩅᩣ ᨴᩮᨲᩥ, ᨻᩣᩉᩥᩁᩣᩃᩮᨸᩴ ᨴᩮᨲᩥ, ᩏᨾ᩠ᨾᨲ᩠ᨲᨠᩔ, ᩋᩣᨴᩥᨠᨾ᩠ᨾᩥᨠᩔᩣᨲᩥ.

</Paragraph>
</Division>

<Paragraph number="879" type="center" book="paci">
ᩋᨧᩮᩃᨠᩈᩥᨠ᩠ᨡᩣᨸᨴᩴ ᨶᩥᨭ᩠ᨮᩥᨲᩴ ᨸᨮᨾᩴ.
</Paragraph>