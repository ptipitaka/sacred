---
title: "2.3.1.3 ᨧᩦᩅᩁᨸᩁᩥᩅᨲ᩠ᨲᨶᩈᩥᨠ᩠ᨡᩣᨸᨴ"
tableOfContents: false
sidebar:
  order: 4
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="743" book="paci">

<Paragraph number="2450" book="paci">
ᨲᩮᨶ ᩈᨾᨿᩮᨶ ᨻᩩᨴ᩠ᨵᩮᩤ ᨽᨣᩅᩤ ᩈᩣᩅᨲ᩠ᨳᩥᨿᩴ ᩅᩥᩉᩁᨲᩥ ᨩᩮᨲᩅᨶᩮ ᩋᨶᩣᨳᨸᩥᨱ᩠ᨯᩥᨠᩔ ᩋᩣᩁᩣᨾᩮ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨳᩩᩃᩖᨶᨶ᩠ᨴᩣ ᨽᩥᨠ᩠ᨡᩩᨶᩦ ᩋᨬ᩠ᨬᨲᩁᩣᨿ ᨽᩥᨠ᩠ᨡᩩᨶᩥᨿᩣ ᩈᨴ᩠ᨵᩥᩴ ᨧᩦᩅᩁᩴ ᨸᩁᩥᩅᨲ᩠ᨲᩮᨲ᩠ᩅᩣ ᨸᩁᩥᨽᩩᨬ᩠ᨩᩥ. ᩋᨳ ᨡᩮᩣ ᩈᩣ ᨽᩥᨠ᩠ᨡᩩᨶᩦ ᨲᩴ ᨧᩦᩅᩁᩴ ᩈᩘᨥᩁᩥᨲ᩠ᩅᩣ ᨶᩥᨠ᩠ᨡᩥᨸᩥ. ᨳᩩᩃᩖᨶᨶ᩠ᨴᩣ ᨽᩥᨠ᩠ᨡᩩᨶᩦ ᨲᩴ ᨽᩥᨠ᩠ᨡᩩᨶᩥᩴ ᩑᨲᨴᩅᩮᩤᨧ—  “ᨿᩴ ᨲᩮ, ᩋᨿ᩠ᨿᩮ, ᨾᨿᩣ ᩈᨴ᩠ᨵᩥᩴ ᨧᩦᩅᩁᩴ ᨸᩁᩥᩅᨲ᩠ᨲᩥᨲᩴ, ᨠᩉᩴ ᨲᩴ ᨧᩦᩅᩁᨶ᩺”ᨲᩥ? ᩋᨳ ᨡᩮᩣ ᩈᩣ ᨽᩥᨠ᩠ᨡᩩᨶᩦ ᨲᩴ ᨧᩦᩅᩁᩴ ᨶᩦᩉᩁᩥᨲ᩠ᩅᩣ ᨳᩩᩃᩖᨶᨶ᩠ᨴᩣᨿ ᨽᩥᨠ᩠ᨡᩩᨶᩥᨿᩣ ᨴᩔᩮᩈᩥ. ᨳᩩᩃᩖᨶᨶ᩠ᨴᩣ ᨽᩥᨠ᩠ᨡᩩᨶᩦ ᨲᩴ ᨽᩥᨠ᩠ᨡᩩᨶᩥᩴ ᩑᨲᨴᩅᩮᩤᨧ—  “ᩉᨶ᩠ᨴᩣᨿ᩠ᨿᩮ, ᨲᩩᨿ᩠ᩉᩴ ᨧᩦᩅᩁᩴ, ᩋᩣᩉᩁ ᨾᩮᨲᩴ ᨧᩦᩅᩁᩴ, ᨿᩴ ᨲᩩᨿ᩠ᩉᩴ ᨲᩩᨿ᩠ᩉᨾᩮᩅᩮᨲᩴ, ᨿᩴ ᨾᨿ᩠ᩉᩴ ᨾᨿ᩠ᩉᨾᩮᩅᩮᨲᩴ, ᩋᩣᩉᩁ ᨾᩮᨲᩴ, ᩈᨠᩴ ᨸᨧ᩠ᨧᩣᩉᩁᩣ”ᨲᩥ ᩋᨧ᩠ᨨᩥᨶ᩠ᨴᩥ.
</Paragraph>

<Paragraph number="2451" book="paci">
ᩋᨳ ᨡᩮᩣ ᩈᩣ ᨽᩥᨠ᩠ᨡᩩᨶᩦ ᨽᩥᨠ᩠ᨡᩩᨶᩦᨶᩴ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩥ. ᨿᩣ ᨲᩣ ᨽᩥᨠ᩠ᨡᩩᨶᩥᨿᩮᩣ ᩋᨸ᩠ᨸᩥᨧ᩠ᨨᩣ …ᨸᩮ…  ᨲᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᩋᨿ᩠ᨿᩣ ᨳᩩᩃᩖᨶᨶ᩠ᨴᩣ ᨽᩥᨠ᩠ᨡᩩᨶᩥᨿᩣ ᩈᨴ᩠ᨵᩥᩴ ᨧᩦᩅᩁᩴ ᨸᩁᩥᩅᨲ᩠ᨲᩮᨲ᩠ᩅᩣ ᩋᨧ᩠ᨨᩥᨶ᩠ᨴᩥᩔᨲᩦ”ᨲᩥ. ᩋᨳ ᨡᩮᩣ ᨲᩣ ᨽᩥᨠ᩠ᨡᩩᨶᩥᨿᩮᩣ ᨽᩥᨠ᩠ᨡᩪᨶᩴ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. ᨽᩥᨠ᩠ᨡᩪ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ …ᨸᩮ…  “ᩈᨧ᩠ᨧᩴ ᨠᩥᩁ, ᨽᩥᨠ᩠ᨡᩅᩮ, ᨳᩩᩃᩖᨶᨶ᩠ᨴᩣ ᨽᩥᨠ᩠ᨡᩩᨶᩦ ᨽᩥᨠ᩠ᨡᩩᨶᩥᨿᩣ ᩈᨴ᩠ᨵᩥᩴ ᨧᩦᩅᩁᩴ ᨸᩁᩥᩅᨲ᩠ᨲᩮᨲ᩠ᩅᩣ ᩋᨧ᩠ᨨᩥᨶ᩠ᨴᨲᩦ”ᨲᩥ? “ᩈᨧ᩠ᨧᩴ, ᨽᨣᩅᩤ”ᨲᩥ. ᩅᩥᨣᩁᩉᩥ ᨻᩩᨴ᩠ᨵᩮᩤ ᨽᨣᩅᩤ …ᨸᩮ…  ᨠᨳᨬ᩠ᩉᩥ ᨶᩣᨾ, ᨽᩥᨠ᩠ᨡᩅᩮ, ᨳᩩᩃᩖᨶᨶ᩠ᨴᩣ ᨽᩥᨠ᩠ᨡᩩᨶᩦ ᨽᩥᨠ᩠ᨡᩩᨶᩥᨿᩣ ᩈᨴ᩠ᨵᩥᩴ ᨧᩦᩅᩁᩴ ᨸᩁᩥᩅᨲ᩠ᨲᩮᨲ᩠ᩅᩣ ᩋᨧ᩠ᨨᩥᨶ᩠ᨴᩥᩔᨲᩥ. ᨶᩮᨲᩴ, ᨽᩥᨠ᩠ᨡᩅᩮ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ …ᨸᩮ…  ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩥᨿᩮᩣ ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᨶ᩠ᨲᩩ—
</Paragraph>

</Division>
<Division number="744" book="paci">

<Paragraph number="2452" book="paci">
<Emphasis>“ᨿᩣ ᨸᨶ ᨽᩥᨠ᩠ᨡᩩᨶᩦ ᨽᩥᨠ᩠ᨡᩩᨶᩥᨿᩣ ᩈᨴ᩠ᨵᩥᩴ ᨧᩦᩅᩁᩴ ᨸᩁᩥᩅᨲ᩠ᨲᩮᨲ᩠ᩅᩣ ᩈᩣ ᨸᨧ᩠ᨨᩣ ᩑᩅᩴ ᩅᨴᩮᨿ᩠ᨿ—  ‘ᩉᨶ᩠ᨴᩣᨿ᩠ᨿᩮ, ᨲᩩᨿ᩠ᩉᩴ ᨧᩦᩅᩁᩴ ᩋᩣᩉᩁ, ᨾᩮᨲᩴ ᨧᩦᩅᩁᩴ, ᨿᩴ ᨲᩩᨿ᩠ᩉᩴ ᨲᩩᨿ᩠ᩉᨾᩮᩅᩮᨲᩴ, ᨿᩴ ᨾᨿ᩠ᩉᩴ ᨾᨿ᩠ᩉᨾᩮᩅᩮᨲᩴ, ᩋᩣᩉᩁ ᨾᩮᨲᩴ, ᩈᨠᩴ ᨸᨧ᩠ᨧᩣᩉᩁᩣ’ᨲᩥ ᩋᨧ᩠ᨨᩥᨶ᩠ᨴᩮᨿ᩠ᨿ ᩅᩤ ᩋᨧ᩠ᨨᩥᨶ᩠ᨴᩣᨸᩮᨿ᩠ᨿ ᩅᩤ, ᨶᩥᩔᨣ᩠ᨣᩥᨿᩴ ᨸᩣᨧᩥᨲ᩠ᨲᩥᨿᨶ᩺”</Emphasis>ᨲᩥ. (*3*:<Emphasis>28</Emphasis>)
</Paragraph>

</Division>
<Division number="745" book="paci">

<Paragraph number="2453" book="paci">
<Emphasis>ᨿᩣ ᨸᨶᩣ</Emphasis>ᨲᩥ ᨿᩣ ᨿᩣᨴᩥᩈᩣ …ᨸᩮ…  <Emphasis>ᨽᩥᨠ᩠ᨡᩩᨶᩦ</Emphasis>ᨲᩥ …ᨸᩮ…  ᩋᨿᩴ ᩍᨾᩈ᩠ᨾᩥᩴ ᩋᨲ᩠ᨳᩮ ᩋᨵᩥᨸ᩠ᨸᩮᨲᩣ ᨽᩥᨠ᩠ᨡᩩᨶᩦᨲᩥ.
</Paragraph>

<Paragraph number="2454" book="paci">
<Emphasis>ᨽᩥᨠ᩠ᨡᩩᨶᩥᨿᩣ ᩈᨴ᩠ᨵᩥᨶ᩺</Emphasis>ᨲᩥ ᩋᨬ᩠ᨬᩣᨿ ᨽᩥᨠ᩠ᨡᩩᨶᩥᨿᩣ ᩈᨴ᩠ᨵᩥᩴ.
</Paragraph>

<Paragraph number="2455" book="paci">
<Emphasis>ᨧᩦᩅᩁᩴ</Emphasis> ᨶᩣᨾ ᨨᨶ᩠ᨶᩴ ᨧᩦᩅᩁᩣᨶᩴ ᩋᨬ᩠ᨬᨲᩁᩴ ᨧᩦᩅᩁᩴ ᩅᩥᨠᨸ᩠ᨸᨶᩩᨸᨣᩴ ᨸᨧ᩠ᨨᩥᨾᩴ.
</Paragraph>

<Paragraph number="2456" book="paci">
<Emphasis>ᨸᩁᩥᩅᨲ᩠ᨲᩮᨲ᩠ᩅᩣ</Emphasis>ᨲᩥ ᨸᩁᩥᨲ᩠ᨲᩮᨶ ᩅᩤ ᩅᩥᨸᩩᩃᩴ, ᩅᩥᨸᩩᩃᩮᨶ ᩅᩤ ᨸᩁᩥᨲ᩠ᨲᩴ.
</Paragraph>

<Paragraph number="2457" book="paci">
<Emphasis>ᩋᨧ᩠ᨨᩥᨶ᩠ᨴᩮᨿ᩠ᨿᩣ</Emphasis>ᨲᩥ ᩈᨿᩴ ᩋᨧ᩠ᨨᩥᨶ᩠ᨴᨲᩥ ᨶᩥᩔᨣ᩠ᨣᩥᨿᩴ ᨸᩣᨧᩥᨲ᩠ᨲᩥᨿᩴ.
</Paragraph>

<Paragraph number="2458" book="paci">
<Emphasis>ᩋᨧ᩠ᨨᩥᨶ᩠ᨴᩣᨸᩮᨿ᩠ᨿᩣ</Emphasis>ᨲᩥ ᩋᨬ᩠ᨬᩴ ᩋᩣᨱᩣᨸᩮᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩈᨠᩥᩴ ᩋᩣᨱᨲ᩠ᨲᩣ ᨻᩉᩩᨠᨾ᩠ᨸᩥ ᩋᨧ᩠ᨨᩥᨶ᩠ᨴᨲᩥ, ᨶᩥᩔᨣ᩠ᨣᩥᨿᩴ ᩉᩮᩣᨲᩥ. ᨶᩥᩔᨩ᩠ᨩᩥᨲᨻ᩠ᨻᩴ ᩈᩴᨥᩔ ᩅᩤ ᨣᨱᩔ ᩅᩤ ᩑᨠᨽᩥᨠ᩠ᨡᩩᨶᩥᨿᩣ ᩅᩤ. ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᨶᩥᩔᨩ᩠ᨩᩥᨲᨻ᩠ᨻᩴ …ᨸᩮ…  “ᩍᨴᩴ ᨾᩮ, ᩋᨿ᩠ᨿᩮ, ᨧᩦᩅᩁᩴ ᨽᩥᨠ᩠ᨡᩩᨶᩥᨿᩣ ᩈᨴ᩠ᨵᩥᩴ ᨸᩁᩥᩅᨲ᩠ᨲᩮᨲ᩠ᩅᩣ ᩋᨧ᩠ᨨᩥᨶ᩠ᨶᩴ ᨶᩥᩔᨣ᩠ᨣᩥᨿᩴ, ᩍᨾᩣᩉᩴ ᩈᩴᨥᩔ ᨶᩥᩔᨩ᩠ᨩᩣᨾᩦ”ᨲᩥ …ᨸᩮ…  ᨴᨴᩮᨿ᩠ᨿᩣ”ᨲᩥ …ᨸᩮ…  ᨴᨴᩮᨿ᩠ᨿᩩᨶ᩺”ᨲᩥ …ᨸᩮ…  ᩋᨿ᩠ᨿᩣᨿ ᨴᨾ᩠ᨾᩦ”ᨲᩥ.
</Paragraph>

</Division>
<Division number="746" book="paci">

<Paragraph number="2459" book="paci">
ᩏᨸᩈᨾ᩠ᨸᨶ᩠ᨶᩣᨿ ᩏᨸᩈᨾ᩠ᨸᨶ᩠ᨶᩈᨬ᩠ᨬᩣ ᨧᩦᩅᩁᩴ ᨸᩁᩥᩅᨲ᩠ᨲᩮᨲ᩠ᩅᩣ ᩋᨧ᩠ᨨᩥᨶ᩠ᨴᨲᩥ ᩅᩤ ᩋᨧ᩠ᨨᩥᨶ᩠ᨴᩣᨸᩮᨲᩥ ᩅᩤ, ᨶᩥᩔᨣ᩠ᨣᩥᨿᩴ ᨸᩣᨧᩥᨲ᩠ᨲᩥᨿᩴ. ᩏᨸᩈᨾ᩠ᨸᨶ᩠ᨶᩣᨿ ᩅᩮᨾᨲᩥᨠᩣ ᨧᩦᩅᩁᩴ ᨸᩁᩥᩅᨲ᩠ᨲᩮᨲ᩠ᩅᩣ ᩋᨧ᩠ᨨᩥᨶ᩠ᨴᨲᩥ ᩅᩤ ᩋᨧ᩠ᨨᩥᨶ᩠ᨴᩣᨸᩮᨲᩥ ᩅᩤ, ᨶᩥᩔᨣ᩠ᨣᩥᨿᩴ ᨸᩣᨧᩥᨲ᩠ᨲᩥᨿᩴ. ᩏᨸᩈᨾ᩠ᨸᨶ᩠ᨶᩣᨿ ᩋᨶᩩᨸᩈᨾ᩠ᨸᨶ᩠ᨶᩈᨬ᩠ᨬᩣ ᨧᩦᩅᩁᩴ ᨸᩁᩥᩅᨲ᩠ᨲᩮᨲ᩠ᩅᩣ ᩋᨧ᩠ᨨᩥᨶ᩠ᨴᨲᩥ ᩅᩤ ᩋᨧ᩠ᨨᩥᨶ᩠ᨴᩣᨸᩮᨲᩥ ᩅᩤ, ᨶᩥᩔᨣ᩠ᨣᩥᨿᩴ ᨸᩣᨧᩥᨲ᩠ᨲᩥᨿᩴ.
</Paragraph>

<Paragraph number="2460" book="paci">
ᩋᨬ᩠ᨬᩴ ᨸᩁᩥᨠ᩠ᨡᩣᩁᩴ ᨸᩁᩥᩅᨲ᩠ᨲᩮᨲ᩠ᩅᩣ ᩋᨧ᩠ᨨᩥᨶ᩠ᨴᨲᩥ ᩅᩤ ᩋᨧ᩠ᨨᩥᨶ᩠ᨴᩣᨸᩮᨲᩥ ᩅᩤ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨶᩩᨸᩈᨾ᩠ᨸᨶ᩠ᨶᩣᨿ ᩈᨴ᩠ᨵᩥᩴ ᨧᩦᩅᩁᩴ ᩅᩤ ᩋᨬ᩠ᨬᩴ ᩅᩤ ᨸᩁᩥᨠ᩠ᨡᩣᩁᩴ ᨸᩁᩥᩅᨲ᩠ᨲᩮᨲ᩠ᩅᩣ ᩋᨧ᩠ᨨᩥᨶ᩠ᨴᨲᩥ ᩅᩤ ᩋᨧ᩠ᨨᩥᨶ᩠ᨴᩣᨸᩮᨲᩥ ᩅᩤ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨶᩩᨸᩈᨾ᩠ᨸᨶ᩠ᨶᩣᨿ ᩏᨸᩈᨾ᩠ᨸᨶ᩠ᨶᩈᨬ᩠ᨬᩣ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨶᩩᨸᩈᨾ᩠ᨸᨶ᩠ᨶᩣᨿ ᩅᩮᨾᨲᩥᨠᩣ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨶᩩᨸᩈᨾ᩠ᨸᨶ᩠ᨶᩣᨿ ᩋᨶᩩᨸᩈᨾ᩠ᨸᨶ᩠ᨶᩈᨬ᩠ᨬᩣ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ.
</Paragraph>

</Division>
<Division number="747" book="paci">

<Paragraph number="2461" book="paci">
ᩋᨶᩣᨸᨲ᩠ᨲᩥ—  ᩈᩣ ᩅᩤ ᨴᩮᨲᩥ, ᨲᩔᩣ ᩅᩤ ᩅᩥᩔᩈᨶ᩠ᨲᩦ ᨣᨱ᩠ᩉᩣᨲᩥ, ᩏᨾ᩠ᨾᨲ᩠ᨲᩥᨠᩣᨿ, ᩋᩣᨴᩥᨠᨾ᩠ᨾᩥᨠᩣᨿᩣᨲᩥ.

</Paragraph>
</Division>

<Paragraph number="2462" type="center" book="paci">
ᨲᨲᩥᨿᩈᩥᨠ᩠ᨡᩣᨸᨴᩴ ᨶᩥᨭ᩠ᨮᩥᨲᩴ.
</Paragraph>