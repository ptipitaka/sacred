---
title: "2.1.5 ᩏᨻ᩠ᨽᨩᩣᨱᩩᨾᨱ᩠ᨯᩃᩥᨠᩣᩈᩥᨠ᩠ᨡᩣᨸᨴ"
tableOfContents: false
sidebar:
  order: 5
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="656" book="paci">

<Paragraph number="2100" book="paci">
ᨲᩮᨶ ᩈᨾᨿᩮᨶ ᨻᩩᨴ᩠ᨵᩮᩤ ᨽᨣᩅᩤ ᩈᩣᩅᨲ᩠ᨳᩥᨿᩴ ᩅᩥᩉᩁᨲᩥ ᨩᩮᨲᩅᨶᩮ ᩋᨶᩣᨳᨸᩥᨱ᩠ᨯᩥᨠᩔ ᩋᩣᩁᩣᨾᩮ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩈᩣᩊ᩠ᩉᩮᩣ ᨾᩥᨣᩤᩁᨶᨲ᩠ᨲᩣ ᨽᩥᨠ᩠ᨡᩩᨶᩥᩈᩴᨥᩔ ᩅᩥᩉᩣᩁᩴ ᨠᨲ᩠ᨲᩩᨠᩣᨾᩮᩣ ᩉᩮᩣᨲᩥ. ᩋᨳ ᨡᩮᩣ ᩈᩣᩊ᩠ᩉᩮᩣ ᨾᩥᨣᩤᩁᨶᨲ᩠ᨲᩣ ᨽᩥᨠ᩠ᨡᩩᨶᩥᨿᩮᩣ ᩏᨸᩈᩘᨠᨾᩥᨲ᩠ᩅᩣ ᩑᨲᨴᩅᩮᩤᨧ—  “ᩍᨧ᩠ᨨᩣᨾᩉᩴ, ᩋᨿ᩠ᨿᩮ, ᨽᩥᨠ᩠ᨡᩩᨶᩥᩈᩴᨥᩔ ᩅᩥᩉᩣᩁᩴ ᨠᩣᨲᩩᩴ. ᨴᩮᨳ ᨾᩮ ᨶᩅᨠᨾ᩠ᨾᩥᨠᩴ ᨽᩥᨠ᩠ᨡᩩᨶᩥᨶ᩺”ᨲᩥ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨧᨲᩔᩮᩣ ᨽᨣᩥᨶᩥᨿᩮᩣ ᨽᩥᨠ᩠ᨡᩩᨶᩦᩈᩩ ᨸᨻ᩠ᨻᨩᩥᨲᩣ ᩉᩮᩣᨶ᩠ᨲᩥ—  ᨶᨶ᩠ᨴᩣ, ᨶᨶ᩠ᨴᩅᨲᩦ, ᩈᩩᨶ᩠ᨴᩁᩦᨶᨶ᩠ᨴᩣ, ᨳᩩᩃᩖᨶᨶ᩠ᨴᩣᨲᩥ. ᨲᩣᩈᩩ ᩈᩩᨶ᩠ᨴᩁᩦᨶᨶ᩠ᨴᩣ ᨽᩥᨠ᩠ᨡᩩᨶᩦ ᨲᩁᩩᨱᨸᨻ᩠ᨻᨩᩥᨲᩣ ᩋᨽᩥᩁᩪᨸᩣ ᩉᩮᩣᨲᩥ ᨴᩔᨶᩦᨿᩣ ᨸᩣᩈᩣᨴᩥᨠᩣ ᨸᨱ᩠ᨯᩥᨲᩣ ᨻ᩠ᨿᨲ᩠ᨲᩣ ᨾᩮᨵᩤᩅᩥᨶᩦ ᨴᨠ᩠ᨡᩣ ᩋᨶᩃᩈᩣ, ᨲᨲᩕᩩᨸᩣᨿᩣᨿ ᩅᩦᨾᩴᩈᩣᨿ ᩈᨾᨶ᩠ᨶᩣᨣᨲᩣ, ᩋᩃᩴ ᨠᩣᨲᩩᩴ ᩋᩃᩴ ᩈᩴᩅᩥᨵᩤᨲᩩᩴ. ᩋᨳ ᨡᩮᩣ ᨽᩥᨠ᩠ᨡᩩᨶᩥᩈᩴᨥᩮᩣ ᩈᩩᨶ᩠ᨴᩁᩦᨶᨶ᩠ᨴᩴ ᨽᩥᨠ᩠ᨡᩩᨶᩥᩴ ᩈᨾ᩠ᨾᨶ᩠ᨶᩥᨲ᩠ᩅᩣ ᩈᩣᩊ᩠ᩉᩔ ᨾᩥᨣᩤᩁᨶᨲ᩠ᨲᩩᨶᩮᩣ ᨶᩅᨠᨾ᩠ᨾᩥᨠᩴ ᩋᨴᩤᩈᩥ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩈᩩᨶ᩠ᨴᩁᩦᨶᨶ᩠ᨴᩣ ᨽᩥᨠ᩠ᨡᩩᨶᩦ ᩈᩣᩊ᩠ᩉᩔ ᨾᩥᨣᩤᩁᨶᨲ᩠ᨲᩩᨶᩮᩣ ᨶᩥᩅᩮᩈᨶᩴ ᩋᨽᩥᨠ᩠ᨡᨱᩴ ᨣᨧ᩠ᨨᨲᩥ—  “ᩅᩤᩈᩥᩴ ᨴᩮᨳ, ᨸᩁᩈᩩᩴ ᨴᩮᨳ, ᨠᩩᨮᩣᩁᩥᩴ ᨴᩮᨳ, ᨠᩩᨴᩤᩃᩴ ᨴᩮᨳ, ᨶᩥᨡᩣᨴᨶᩴ ᨴᩮᨳᩣ”ᨲᩥ. ᩈᩣᩊ᩠ᩉᩮᩣᨸᩥ ᨾᩥᨣᩤᩁᨶᨲ᩠ᨲᩣ ᨽᩥᨠ᩠ᨡᩩᨶᩩᨸᩔᨿᩴ ᩋᨽᩥᨠ᩠ᨡᨱᩴ ᨣᨧ᩠ᨨᨲᩥ ᨠᨲᩣᨠᨲᩴ ᨩᩣᨶᩥᨲᩩᩴ. ᨲᩮ ᩋᨽᩥᨱ᩠ᩉᨴᩔᨶᩮᨶ ᨸᨭᩥᨻᨴ᩠ᨵᨧᩥᨲ᩠ᨲᩣ ᩋᩉᩮᩈᩩᩴ.
</Paragraph>

<Paragraph number="2101" book="paci">
ᩋᨳ ᨡᩮᩣ ᩈᩣᩊ᩠ᩉᩮᩣ ᨾᩥᨣᩤᩁᨶᨲ᩠ᨲᩣ ᩈᩩᨶ᩠ᨴᩁᩦᨶᨶ᩠ᨴᩴ ᨽᩥᨠ᩠ᨡᩩᨶᩥᩴ ᨴᩪᩈᩮᨲᩩᩴ ᩒᨠᩣᩈᩴ ᩋᩃᨽᨾᩣᨶᩮᩣ ᩑᨲᨴᩮᩅᩋᨲ᩠ᨳᩣᨿ ᨽᩥᨠ᩠ᨡᩩᨶᩥᩈᩴᨥᩔ ᨽᨲ᩠ᨲᩴ ᩋᨠᩣᩈᩥ. ᩋᨳ ᨡᩮᩣ ᩈᩣᩊ᩠ᩉᩮᩣ ᨾᩥᨣᩤᩁᨶᨲ᩠ᨲᩣ ᨽᨲ᩠ᨲᨣ᩠ᨣᩮ ᩋᩣᩈᨶᩴ ᨸᨬ᩠ᨬᨸᩮᨶ᩠ᨲᩮᩣ “ᩑᨲ᩠ᨲᨠᩣ ᨽᩥᨠ᩠ᨡᩩᨶᩥᨿᩮᩣ ᩋᨿ᩠ᨿᩣᨿ ᩈᩩᨶ᩠ᨴᩁᩦᨶᨶ᩠ᨴᩣᨿ ᩅᩩᨯ᩠ᨰᨲᩁᩣ”ᨲᩥ—  ᩑᨠᨾᨶ᩠ᨲᩴ ᩋᩣᩈᨶᩴ ᨸᨬ᩠ᨬᨸᩮᩈᩥ “ᩑᨲ᩠ᨲᨠᩣ ᨶᩅᨠᨲᩁᩣ”ᨲᩥ—  ᩑᨠᨾᨶ᩠ᨲᩴ ᩋᩣᩈᨶᩴ ᨸᨬ᩠ᨬᨸᩮᩈᩥ. ᨸᨭᩥᨧ᩠ᨨᨶ᩠ᨶᩮ ᩒᨠᩣᩈᩮ ᨶᩥᨠᩪᨭᩮ ᩈᩩᨶ᩠ᨴᩁᩦᨶᨶ᩠ᨴᩣᨿ ᨽᩥᨠ᩠ᨡᩩᨶᩥᨿᩣ ᩋᩣᩈᨶᩴ ᨸᨬ᩠ᨬᨸᩮᩈᩥ, ᨿᨳᩣ ᨳᩮᩁᩣ ᨽᩥᨠ᩠ᨡᩩᨶᩥᨿᩮᩣ ᨩᩣᨶᩮᨿ᩠ᨿᩩᩴ—  “ᨶᩅᨠᩣᨶᩴ ᨽᩥᨠ᩠ᨡᩩᨶᩦᨶᩴ ᩈᨶ᩠ᨲᩥᨠᩮ ᨶᩥᩈᩥᨶ᩠ᨶᩣ”ᨲᩥ; ᨶᩅᨠᩣᨸᩥ ᨽᩥᨠ᩠ᨡᩩᨶᩥᨿᩮᩣ ᨩᩣᨶᩮᨿ᩠ᨿᩩᩴ—  “ᨳᩮᩁᩣᨶᩴ ᨽᩥᨠ᩠ᨡᩩᨶᩦᨶᩴ ᩈᨶ᩠ᨲᩥᨠᩮ ᨶᩥᩈᩥᨶ᩠ᨶᩣ”ᨲᩥ. ᩋᨳ ᨡᩮᩣ ᩈᩣᩊ᩠ᩉᩮᩣ ᨾᩥᨣᩤᩁᨶᨲ᩠ᨲᩣ ᨽᩥᨠ᩠ᨡᩩᨶᩥᩈᩴᨥᩔ ᨠᩣᩃᩴ ᩋᩣᩁᩮᩣᨧᩣᨸᩮᩈᩥ—  “ᨠᩣᩃᩮᩣ, ᩋᨿ᩠ᨿᩮ, ᨶᩥᨭ᩠ᨮᩥᨲᩴ ᨽᨲ᩠ᨲᨶ᩺”ᨲᩥ. ᩈᩩᨶ᩠ᨴᩁᩦᨶᨶ᩠ᨴᩣ ᨽᩥᨠ᩠ᨡᩩᨶᩦ ᩈᩃᩖᨠ᩠ᨡᩮᨲ᩠ᩅᩣ—  “ᨶ ᨻᩉᩩᨠᨲᩮᩣ ᩈᩣᩊ᩠ᩉᩮᩣ ᨾᩥᨣᩤᩁᨶᨲ᩠ᨲᩣ ᨽᩥᨠ᩠ᨡᩩᨶᩥᩈᩴᨥᩔ ᨽᨲ᩠ᨲᩴ ᩋᨠᩣᩈᩥ; ᨾᩴ ᩈᩮᩣ ᨴᩪᩈᩮᨲᩩᨠᩣᨾᩮᩣ. ᩈᨧᩣᩉᩴ ᨣᨾᩥᩔᩣᨾᩥ ᩅᩥᩔᩁᩮᩣ ᨾᩮ ᨽᩅᩥᩔᨲᩦ”ᨲᩥ, ᩋᨶ᩠ᨲᩮᩅᩤᩈᩥᨶᩥᩴ ᨽᩥᨠ᩠ᨡᩩᨶᩥᩴ ᩋᩣᨱᩣᨸᩮᩈᩥ—  “ᨣᨧ᩠ᨨ ᨾᩮ ᨸᩥᨱ᩠ᨯᨸᩣᨲᩴ ᨶᩦᩉᩁ. ᨿᩮᩣ ᨧᩮ ᨾᩴ ᨸᩩᨧ᩠ᨨᨲᩥ, ‘ᨣᩥᩃᩣᨶᩣ’ᨲᩥ ᨸᨭᩥᩅᩮᨴᩮᩉᩦ”ᨲᩥ. “ᩑᩅᩴ, ᩋᨿ᩠ᨿᩮ”ᨲᩥ ᨡᩮᩣ ᩈᩣ ᨽᩥᨠ᩠ᨡᩩᨶᩦ ᩈᩩᨶ᩠ᨴᩁᩦᨶᨶ᩠ᨴᩣᨿ ᨽᩥᨠ᩠ᨡᩩᨶᩥᨿᩣ ᨸᨧ᩠ᨧᩔᩮᩣᩈᩥ.
</Paragraph>

<Paragraph number="2102" book="paci">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩈᩣᩊ᩠ᩉᩮᩣ ᨾᩥᨣᩤᩁᨶᨲ᩠ᨲᩣ ᨻᩉᩥᨴ᩠ᩅᩤᩁᨠᩮᩣᨭ᩠ᨮᨠᩮ ᨮᩥᨲᩮᩣ ᩉᩮᩣᨲᩥ ᩈᩩᨶ᩠ᨴᩁᩦᨶᨶ᩠ᨴᩴ ᨽᩥᨠ᩠ᨡᩩᨶᩥᩴ ᨸᨭᩥᨸᩩᨧ᩠ᨨᨶ᩠ᨲᩮᩣ—  “ᨠᩉᩴ, ᩋᨿ᩠ᨿᩮ, ᩋᨿ᩠ᨿᩣ ᩈᩩᨶ᩠ᨴᩁᩦᨶᨶ᩠ᨴᩣ? ᨠᩉᩴ, ᩋᨿ᩠ᨿᩮ, ᩋᨿ᩠ᨿᩣ ᩈᩩᨶ᩠ᨴᩁᩦᨶᨶ᩠ᨴᩣ”ᨲᩥ? ᩑᩅᩴ ᩅᩩᨲ᩠ᨲᩮ, ᩈᩩᨶ᩠ᨴᩁᩦᨶᨶ᩠ᨴᩣᨿ ᨽᩥᨠ᩠ᨡᩩᨶᩥᨿᩣ ᩋᨶ᩠ᨲᩮᩅᩤᩈᩥᨶᩦ ᨽᩥᨠ᩠ᨡᩩᨶᩦ ᩈᩣᩊ᩠ᩉᩴ ᨾᩥᨣᩤᩁᨶᨲ᩠ᨲᩣᩁᩴ ᩑᨲᨴᩅᩮᩤᨧ—  “ᨣᩥᩃᩣᨶᩣᩅᩩᩈᩮᩣ; ᨸᩥᨱ᩠ᨯᨸᩣᨲᩴ ᨶᩦᩉᩁᩥᩔᩣᨾᩦ”ᨲᩥ. ᩋᨳ ᨡᩮᩣ ᩈᩣᩊ᩠ᩉᩮᩣ ᨾᩥᨣᩤᩁᨶᨲ᩠ᨲᩣ—  “ᨿᨾ᩠ᨸᩣᩉᩴ ᩋᨲ᩠ᨳᩣᨿ ᨽᩥᨠ᩠ᨡᩩᨶᩥᩈᩴᨥᩔ ᨽᨲ᩠ᨲᩴ ᩋᨠᩣᩈᩥᩴ ᩋᨿ᩠ᨿᩣᨿ ᩈᩩᨶ᩠ᨴᩁᩦᨶᨶ᩠ᨴᩣᨿ ᨠᩣᩁᨱᩣ”ᨲᩥ ᨾᨶᩩᩔᩮ ᩋᩣᨱᩣᨸᩮᨲ᩠ᩅᩣ—  “ᨽᩥᨠ᩠ᨡᩩᨶᩥᩈᩴᨥᩴ ᨽᨲ᩠ᨲᩮᨶ ᨸᩁᩥᩅᩥᩈᨳᩣ”ᨲᩥ ᩅᨲ᩠ᩅᩣ ᨿᩮᨶ ᨽᩥᨠ᩠ᨡᩩᨶᩩᨸᩔᨿᩮᩣ ᨲᩮᨶᩩᨸᩈᩘᨠᨾᩥ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩈᩩᨶ᩠ᨴᩁᩦᨶᨶ᩠ᨴᩣ ᨽᩥᨠ᩠ᨡᩩᨶᩦ ᨻᩉᩣᩁᩣᨾᨠᩮᩣᨭ᩠ᨮᨠᩮ ᨮᩥᨲᩣ ᩉᩮᩣᨲᩥ ᩈᩣᩊ᩠ᩉᩴ ᨾᩥᨣᩤᩁᨶᨲ᩠ᨲᩣᩁᩴ ᨸᨲᩥᨾᩣᨶᩮᨶ᩠ᨲᩦ. ᩋᨴ᩠ᨴᩈᩣ ᨡᩮᩣ ᩈᩩᨶ᩠ᨴᩁᩦᨶᨶ᩠ᨴᩣ ᨽᩥᨠ᩠ᨡᩩᨶᩦ ᩈᩣᩊ᩠ᩉᩴ ᨾᩥᨣᩤᩁᨶᨲ᩠ᨲᩣᩁᩴ ᨴᩪᩁᨲᩮᩣᩅ ᩋᩣᨣᨧ᩠ᨨᨶ᩠ᨲᩴ. ᨴᩥᩈ᩠ᩅᩣᨶ ᩏᨸᩔᨿᩴ ᨸᩅᩥᩈᩥᨲ᩠ᩅᩣ ᩈᩈᩦᩈᩴ ᨸᩣᩁᩩᨸᩥᨲ᩠ᩅᩣ ᨾᨬ᩠ᨧᨠᩮ ᨶᩥᨸᨩ᩠ᨩᩥ. ᩋᨳ ᨡᩮᩣ ᩈᩣᩊ᩠ᩉᩮᩣ ᨾᩥᨣᩤᩁᨶᨲ᩠ᨲᩣ ᨿᩮᨶ ᩈᩩᨶ᩠ᨴᩁᩦᨶᨶ᩠ᨴᩣ ᨽᩥᨠ᩠ᨡᩩᨶᩦ ᨲᩮᨶᩩᨸᩈᩘᨠᨾᩥ; ᩏᨸᩈᩘᨠᨾᩥᨲ᩠ᩅᩣ ᩈᩩᨶ᩠ᨴᩁᩦᨶᨶ᩠ᨴᩴ ᨽᩥᨠ᩠ᨡᩩᨶᩥᩴ ᩑᨲᨴᩅᩮᩤᨧ—  “ᨠᩥᩴ ᨲᩮ, ᩋᨿ᩠ᨿᩮ, ᩋᨹᩣᩈᩩ, ᨠᩥᩔ ᨶᩥᨸᨶ᩠ᨶᩣᩈᩦ”ᨲᩥ? “ᩑᩅᨬ᩠ᩉᩮᨲᩴ, ᩋᩣᩅᩩᩈᩮᩣ, ᩉᩮᩣᨲᩥ ᨿᩣ ᩋᨶᩥᨧ᩠ᨨᨶ᩠ᨲᩴ ᩍᨧ᩠ᨨᨲᩦ”ᨲᩥ. “ᨠ᩠ᨿᩣᩉᩴ ᨲᩴ, ᩋᨿ᩠ᨿᩮ, ᨶ ᩍᨧ᩠ᨨᩥᩔᩣᨾᩥ? ᩋᨸᩥ ᨧᩣᩉᩴ ᩒᨠᩣᩈᩴ ᨶ ᩃᨽᩣᨾᩥ ᨲᩴ ᨴᩪᩈᩮᨲᩩᨶ᩺”ᨲᩥ. ᩋᩅᩔᩩᨲᩮᩣ ᩋᩅᩔᩩᨲᩣᨿ ᩈᩩᨶ᩠ᨴᩁᩦᨶᨶ᩠ᨴᩣᨿ ᨽᩥᨠ᩠ᨡᩩᨶᩥᨿᩣ ᨠᩣᨿᩈᩴᩈᨣ᩠ᨣᩴ ᩈᨾᩣᨸᨩ᩠ᨩᩥ.
</Paragraph>

<Paragraph number="2103" book="paci">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩣ ᨽᩥᨠ᩠ᨡᩩᨶᩦ ᨩᩁᩣᨴᩩᨻ᩠ᨻᩃᩣ ᨧᩁᨱᨣᩥᩃᩣᨶᩣ ᩈᩩᨶ᩠ᨴᩁᩦᨶᨶ᩠ᨴᩣᨿ ᨽᩥᨠ᩠ᨡᩩᨶᩥᨿᩣ ᩋᩅᩥᨴᩪᩁᩮ ᨶᩥᨸᨶ᩠ᨶᩣ ᩉᩮᩣᨲᩥ. ᩋᨴ᩠ᨴᩈᩣ ᨡᩮᩣ ᩈᩣ ᨽᩥᨠ᩠ᨡᩩᨶᩦ ᩈᩣᩊ᩠ᩉᩴ ᨾᩥᨣᩤᩁᨶᨲ᩠ᨲᩣᩁᩴ ᩋᩅᩔᩩᨲᩴ ᩋᩅᩔᩩᨲᩣᨿ ᩈᩩᨶ᩠ᨴᩁᩦᨶᨶ᩠ᨴᩣᨿ ᨽᩥᨠ᩠ᨡᩩᨶᩥᨿᩣ ᨠᩣᨿᩈᩴᩈᨣ᩠ᨣᩴ ᩈᨾᩣᨸᨩ᩠ᨩᨶ᩠ᨲᩴ. ᨴᩥᩈ᩠ᩅᩣᨶ ᩏᨩ᩠ᨫᩣᨿᨲᩥ ᨡᩥᨿ᩠ᨿᨲᩥ ᩅᩥᨸᩣᨧᩮᨲᩥ—  “ᨠᨳᨬ᩠ᩉᩥ ᨶᩣᨾ ᩋᨿ᩠ᨿᩣ ᩈᩩᨶ᩠ᨴᩁᩦᨶᨶ᩠ᨴᩣ ᩋᩅᩔᩩᨲᩣ ᩋᩅᩔᩩᨲᩔ ᨸᩩᩁᩥᩈᨸᩩᨣ᩠ᨣᩃᩔ ᨠᩣᨿᩈᩴᩈᨣ᩠ᨣᩴ ᩈᩣᨴᩥᨿᩥᩔᨲᩦ”ᨲᩥ. ᩋᨳ ᨡᩮᩣ ᩈᩣ ᨽᩥᨠ᩠ᨡᩩᨶᩦ ᨽᩥᨠ᩠ᨡᩩᨶᩦᨶᩴ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩥ. ᨿᩣ ᨲᩣ ᨽᩥᨠ᩠ᨡᩩᨶᩥᨿᩮᩣ ᩋᨸ᩠ᨸᩥᨧ᩠ᨨᩣ ᩈᨶ᩠ᨲᩩᨭ᩠ᨮᩣ ᩃᨩ᩠ᨩᩥᨶᩥᨿᩮᩣ ᨠᩩᨠ᩠ᨠᩩᨧ᩠ᨧᩥᨠᩣ ᩈᩥᨠ᩠ᨡᩣᨠᩣᨾᩣ ᨲᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᩋᨿ᩠ᨿᩣ ᩈᩩᨶ᩠ᨴᩁᩦᨶᨶ᩠ᨴᩣ ᩋᩅᩔᩩᨲᩣ ᩋᩅᩔᩩᨲᩔ ᨸᩩᩁᩥᩈᨸᩩᨣ᩠ᨣᩃᩔ ᨠᩣᨿᩈᩴᩈᨣ᩠ᨣᩴ ᩈᩣᨴᩥᨿᩥᩔᨲᩦ”ᨲᩥ. ᩋᨳ ᨡᩮᩣ ᨲᩣ ᨽᩥᨠ᩠ᨡᩩᨶᩥᨿᩮᩣ ᨽᩥᨠ᩠ᨡᩪᨶᩴ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. ᨿᩮ ᨲᩮ ᨽᩥᨠ᩠ᨡᩪ ᩋᨸ᩠ᨸᩥᨧ᩠ᨨᩣ ᩈᨶ᩠ᨲᩩᨭ᩠ᨮᩣ ᩃᨩ᩠ᨩᩥᨶᩮᩣ ᨠᩩᨠ᩠ᨠᩩᨧ᩠ᨧᨠᩣ ᩈᩥᨠ᩠ᨡᩣᨠᩣᨾᩣ ᨲᩮ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᩈᩩᨶ᩠ᨴᩁᩦᨶᨶ᩠ᨴᩣ ᨽᩥᨠ᩠ᨡᩩᨶᩦ ᩋᩅᩔᩩᨲᩣ ᩋᩅᩔᩩᨲᩔ ᨸᩩᩁᩥᩈᨸᩩᨣ᩠ᨣᩃᩔ ᨠᩣᨿᩈᩴᩈᨣ᩠ᨣᩴ ᩈᩣᨴᩥᨿᩥᩔᨲᩦ”ᨲᩥ.
</Paragraph>

<Paragraph number="2104" book="paci">
ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᩈᩩᨶ᩠ᨴᩁᩦᨶᨶ᩠ᨴᩴ ᨽᩥᨠ᩠ᨡᩩᨶᩥᩴ ᩋᨶᩮᨠᨸᩁᩥᨿᩣᨿᩮᨶ ᩅᩥᨣᩁᩉᩥᨲ᩠ᩅᩣ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. ᩋᨳ ᨡᩮᩣ ᨽᨣᩅᩤ ᩑᨲᩈ᩠ᨾᩥᩴ ᨶᩥᨴᩤᨶᩮ ᩑᨲᩈ᩠ᨾᩥᩴ ᨸᨠᩁᨱᩮ ᨽᩥᨠ᩠ᨡᩩᩈᩴᨥᩴ ᩈᨶ᩠ᨶᩥᨸᩣᨲᩣᨸᩮᨲ᩠ᩅᩣ ᨽᩥᨠ᩠ᨡᩪ ᨸᨭᩥᨸᩩᨧ᩠ᨨᩥ—  “ᩈᨧ᩠ᨧᩴ ᨠᩥᩁ, ᨽᩥᨠ᩠ᨡᩅᩮ, ᩈᩩᨶ᩠ᨴᩁᩦᨶᨶ᩠ᨴᩣ ᨽᩥᨠ᩠ᨡᩩᨶᩦ ᩋᩅᩔᩩᨲᩣ ᩋᩅᩔᩩᨲᩔ ᨸᩩᩁᩥᩈᨸᩩᨣ᩠ᨣᩃᩔ ᨠᩣᨿᩈᩴᩈᨣ᩠ᨣᩴ ᩈᩣᨴᩥᨿᨲᩦ”ᨲᩥ? “ᩈᨧ᩠ᨧᩴ, ᨽᨣᩅᩤ”ᨲᩥ. ᩅᩥᨣᩁᩉᩥ ᨻᩩᨴ᩠ᨵᩮᩤ ᨽᨣᩅᩤ—  “ᩋᨶᨶᩩᨧ᩠ᨨᩅᩥᨠᩴ, ᨽᩥᨠ᩠ᨡᩅᩮ, ᩈᩩᨶ᩠ᨴᩁᩦᨶᨶ᩠ᨴᩣᨿ ᨽᩥᨠ᩠ᨡᩩᨶᩥᨿᩣ ᩋᨶᨶᩩᩃᩮᩣᨾᩥᨠᩴ ᩋᨸ᩠ᨸᨲᩥᩁᩪᨸᩴ ᩋᩔᩣᨾᨱᨠᩴ ᩋᨠᨸ᩠ᨸᩥᨿᩴ ᩋᨠᩁᨱᩦᨿᩴ. ᨠᨳᨬ᩠ᩉᩥ ᨶᩣᨾ, ᨽᩥᨠ᩠ᨡᩅᩮ, ᩈᩩᨶ᩠ᨴᩁᩦᨶᨶ᩠ᨴᩣ ᨽᩥᨠ᩠ᨡᩩᨶᩦ ᩋᩅᩔᩩᨲᩣ ᩋᩅᩔᩩᨲᩔ ᨸᩩᩁᩥᩈᨸᩩᨣ᩠ᨣᩃᩔ ᨠᩣᨿᩈᩴᩈᨣ᩠ᨣᩴ ᩈᩣᨴᩥᨿᩥᩔᨲᩥ. ᨶᩮᨲᩴ, ᨽᩥᨠ᩠ᨡᩅᩮ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ ᨸᩈᨶ᩠ᨶᩣᨶᩴ ᩅᩤ ᨽᩥᨿ᩠ᨿᩮᩣᨽᩣᩅᩤᨿ. ᩋᨳ ᨡ᩠ᩅᩮᨲᩴ, ᨽᩥᨠ᩠ᨡᩅᩮ, ᩋᨸ᩠ᨸᩈᨶ᩠ᨶᩣᨶᨬ᩠ᨧᩮᩅ ᩋᨸ᩠ᨸᩈᩣᨴᩤᨿ ᨸᩈᨶ᩠ᨶᩣᨶᨬ᩠ᨧ ᩑᨠᨧ᩠ᨧᩣᨶᩴ ᩋᨬ᩠ᨬᨳᨲ᩠ᨲᩣᨿᩣ”ᨲᩥ. ᩋᨳ ᨡᩮᩣ ᨽᨣᩅᩤ ᩈᩩᨶ᩠ᨴᩁᩦᨶᨶ᩠ᨴᩴ ᨽᩥᨠ᩠ᨡᩩᨶᩥᩴ ᩋᨶᩮᨠᨸᩁᩥᨿᩣᨿᩮᨶ ᩅᩥᨣᩁᩉᩥᨲ᩠ᩅᩣ ᨴᩩᨻ᩠ᨽᩁᨲᩣᨿ ᨴᩩᨸ᩠ᨸᩮᩣᩈᨲᩣᨿ ᨾᩉᩥᨧ᩠ᨨᨲᩣᨿ ᩋᩈᨶ᩠ᨲᩩᨭ᩠ᨮᩥᨲᩣᨿ ᩈᩘᨣᨱᩥᨠᩣᨿ ᨠᩮᩣᩈᨩ᩠ᨩᩔ ᩋᩅᨱ᩠ᨱᩴ ᨽᩣᩈᩥᨲ᩠ᩅᩣ, ᩋᨶᩮᨠᨸᩁᩥᨿᩣᨿᩮᨶ ᩈᩩᨽᩁᨲᩣᨿ ᩈᩩᨸᩮᩣᩈᨲᩣᨿ ᩋᨸ᩠ᨸᩥᨧ᩠ᨨᩔ ᩈᨶ᩠ᨲᩩᨭ᩠ᨮᩔ ᩈᩃᩖᩮᨡᩔ ᨵᩩᨲᩔ ᨸᩣᩈᩣᨴᩥᨠᩔ ᩋᨸᨧᨿᩔ ᩅᩦᩁᩥᨿᩣᩁᨾ᩠ᨽᩔ ᩅᨱ᩠ᨱᩴ ᨽᩣᩈᩥᨲ᩠ᩅᩣ, ᨽᩥᨠ᩠ᨡᩪᨶᩴ ᨲᨴᨶᩩᨧ᩠ᨨᩅᩥᨠᩴ ᨲᨴᨶᩩᩃᩮᩣᨾᩥᨠᩴ ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᨲᩮᨶ ᩉᩥ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩦᨶᩴ ᩈᩥᨠ᩠ᨡᩣᨸᨴᩴ ᨸᨬ᩠ᨬᨸᩮᩔᩣᨾᩥ ᨴᩈ ᩋᨲ᩠ᨳᩅᩈᩮ ᨸᨭᩥᨧ᩠ᨧ—  ᩈᩴᨥᩈᩩᨭ᩠ᨮᩩᨲᩣᨿ, ᩈᩴᨥᨹᩣᩈᩩᨲᩣᨿ, ᨴᩩᨾ᩠ᨾᩘᨠᩪᨶᩴ ᨽᩥᨠ᩠ᨡᩩᨶᩦᨶᩴ ᨶᩥᨣ᩠ᨣᩉᩣᨿ, ᨸᩮᩈᩃᩣᨶᩴ ᨽᩥᨠ᩠ᨡᩩᨶᩦᨶᩴ ᨹᩣᩈᩩᩅᩥᩉᩣᩁᩣᨿ, ᨴᩥᨭ᩠ᨮᨵᨾ᩠ᨾᩥᨠᩣᨶᩴ ᩋᩣᩈᩅᩤᨶᩴ ᩈᩴᩅᩁᩣᨿ, ᩈᨾ᩠ᨸᩁᩣᨿᩥᨠᩣᨶᩴ ᩋᩣᩈᩅᩤᨶᩴ ᨸᨭᩥᨥᩣᨲᩣᨿ, ᩋᨸ᩠ᨸᩈᨶ᩠ᨶᩣᨶᩴ ᨸᩈᩣᨴᩤᨿ, ᨸᩈᨶ᩠ᨶᩣᨶᩴ ᨽᩥᨿ᩠ᨿᩮᩣᨽᩣᩅᩤᨿ, ᩈᨴ᩠ᨵᨾ᩠ᨾᨭ᩠ᨮᩥᨲᩥᨿᩣ ᩅᩥᨶᨿᩣᨶᩩᨣ᩠ᨣᩉᩣᨿ. ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩥᨿᩮᩣ ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᨶ᩠ᨲᩩ—
</Paragraph>

</Division>
<Division number="657" book="paci">

<Paragraph number="2105" book="paci">
<Emphasis>“ᨿᩣ ᨸᨶ ᨽᩥᨠ᩠ᨡᩩᨶᩦ ᩋᩅᩔᩩᨲᩣ ᩋᩅᩔᩩᨲᩔ ᨸᩩᩁᩥᩈᨸᩩᨣ᩠ᨣᩃᩔ ᩋᨵᨠ᩠ᨡᨠᩴ ᩏᨻ᩠ᨽᨩᩣᨱᩩᨾᨱ᩠ᨯᩃᩴ ᩋᩣᨾᩈᨶᩴ ᩅᩤ ᨸᩁᩣᨾᩈᨶᩴ ᩅᩤ ᨣᩉᨱᩴ ᩅᩤ ᨨᩩᨸᨶᩴ ᩅᩤ ᨸᨭᩥᨸᩦᩊᨶᩴ ᩅᩤ ᩈᩣᨴᩥᨿᩮᨿ᩠ᨿ, ᩋᨿᨾ᩠ᨸᩥ ᨸᩣᩁᩣᨩᩥᨠᩣ ᩉᩮᩣᨲᩥ ᩋᩈᩴᩅᩤᩈᩣ ᩏᨻ᩠ᨽᨩᩣᨱᩩᨾᨱ᩠ᨯᩃᩥᨠᩣ”</Emphasis>ᨲᩥ. (*5*:<Emphasis>5</Emphasis>)
</Paragraph>

</Division>
<Division number="658" book="paci">

<Paragraph number="2106" book="paci">
<Emphasis>ᨿᩣ ᨸᨶᩣ</Emphasis>ᨲᩥ ᨿᩣ ᨿᩣᨴᩥᩈᩣ ᨿᨳᩣᨿᩩᨲ᩠ᨲᩣ ᨿᨳᩣᨩᨧ᩠ᨧᩣ ᨿᨳᩣᨶᩣᨾᩣ ᨿᨳᩣᨣᩮᩤᨲ᩠ᨲᩣ ᨿᨳᩣᩈᩦᩃᩣ ᨿᨳᩣᩅᩥᩉᩣᩁᩥᨶᩦ ᨿᨳᩣᨣᩮᩤᨧᩁᩣ ᨳᩮᩁᩣ ᩅᩤ ᨶᩅᩤ ᩅᩤ ᨾᨩ᩠ᨫᩥᨾᩣ ᩅᩤ, ᩑᩈᩣ ᩅᩩᨧ᩠ᨧᨲᩥ ᨿᩣ ᨸᨶᩣᨲᩥ.
</Paragraph>

<Paragraph number="2107" book="paci">
<Emphasis>ᨽᩥᨠ᩠ᨡᩩᨶᩦ</Emphasis>ᨲᩥ ᨽᩥᨠ᩠ᨡᩥᨠᩣᨲᩥ ᨽᩥᨠ᩠ᨡᩩᨶᩦ; ᨽᩥᨠ᩠ᨡᩣᨧᩁᩥᨿᩴ ᩋᨩ᩠ᨫᩩᨸᨣᨲᩣᨲᩥ ᨽᩥᨠ᩠ᨡᩩᨶᩦ; ᨽᩥᨶ᩠ᨶᨸᨭᨵᩁᩣᨲᩥ ᨽᩥᨠ᩠ᨡᩩᨶᩦ; ᩈᨾᨬ᩠ᨬᩣᨿ ᨽᩥᨠ᩠ᨡᩩᨶᩦ; ᨸᨭᩥᨬ᩠ᨬᩣᨿ ᨽᩥᨠ᩠ᨡᩩᨶᩦ; ᩑᩉᩥ ᨽᩥᨠ᩠ᨡᩩᨶᩦᨲᩥ ᨽᩥᨠ᩠ᨡᩩᨶᩦ; ᨲᩦᩉᩥ ᩈᩁᨱᨣᨾᨶᩮᩉᩥ ᩏᨸᩈᨾ᩠ᨸᨶ᩠ᨶᩣᨲᩥ ᨽᩥᨠ᩠ᨡᩩᨶᩦ; ᨽᨴᩕᩤ ᨽᩥᨠ᩠ᨡᩩᨶᩦ; ᩈᩣᩁᩣ ᨽᩥᨠ᩠ᨡᩩᨶᩦ; ᩈᩮᨡᩣ ᨽᩥᨠ᩠ᨡᩩᨶᩦ; ᩋᩈᩮᨡᩣ ᨽᩥᨠ᩠ᨡᩩᨶᩦ; ᩈᨾᨣ᩠ᨣᩮᨶ ᩏᨽᨲᩮᩣᩈᩴᨥᩮᨶ ᨬᨲ᩠ᨲᩥᨧᨲᩩᨲ᩠ᨳᩮᨶ ᨠᨾ᩠ᨾᩮᨶ ᩋᨠᩩᨸ᩠ᨸᩮᨶ ᨮᩣᨶᩣᩁᩉᩮᨶ ᩏᨸᩈᨾ᩠ᨸᨶ᩠ᨶᩣᨲᩥ ᨽᩥᨠ᩠ᨡᩩᨶᩦ. ᨲᨲᩕ ᨿᩣᨿᩴ ᨽᩥᨠ᩠ᨡᩩᨶᩦ ᩈᨾᨣ᩠ᨣᩮᨶ ᩏᨽᨲᩮᩣᩈᩴᨥᩮᨶ ᨬᨲ᩠ᨲᩥᨧᨲᩩᨲ᩠ᨳᩮᨶ ᨠᨾ᩠ᨾᩮᨶ ᩋᨠᩩᨸ᩠ᨸᩮᨶ ᨮᩣᨶᩣᩁᩉᩮᨶ ᩏᨸᩈᨾ᩠ᨸᨶ᩠ᨶᩣ, ᩋᨿᩴ ᩍᨾᩈ᩠ᨾᩥᩴ ᩋᨲ᩠ᨳᩮ ᩋᨵᩥᨸ᩠ᨸᩮᨲᩣ ᨽᩥᨠ᩠ᨡᩩᨶᩦᨲᩥ.
</Paragraph>

<Paragraph number="2108" book="paci">
<Emphasis>ᩋᩅᩔᩩᨲᩣ</Emphasis> ᨶᩣᨾ ᩈᩣᩁᨲ᩠ᨲᩣ ᩋᨸᩮᨠ᩠ᨡᩅᨲᩦ ᨸᨭᩥᨻᨴ᩠ᨵᨧᩥᨲ᩠ᨲᩣ.
</Paragraph>

<Paragraph number="2109" book="paci">
<Emphasis>ᩋᩅᩔᩩᨲᩮᩣ</Emphasis> ᨶᩣᨾ ᩈᩣᩁᨲ᩠ᨲᩮᩣ ᩋᨸᩮᨠ᩠ᨡᩅᩤ ᨸᨭᩥᨻᨴ᩠ᨵᨧᩥᨲ᩠ᨲᩮᩣ.
</Paragraph>

<Paragraph number="2110" book="paci">
<Emphasis>ᨸᩩᩁᩥᩈᨸᩩᨣ᩠ᨣᩃᩮᩣ</Emphasis> ᨶᩣᨾ ᨾᨶᩩᩔᨸᩩᩁᩥᩈᩮᩣ ᨶ ᨿᨠ᩠ᨡᩮᩣ ᨶ ᨸᩮᨲᩮᩣ ᨶ ᨲᩥᩁᨧ᩠ᨨᩣᨶᨣᨲᩮᩣ ᩅᩥᨬ᩠ᨬᩪ ᨸᨭᩥᨻᩃᩮᩣ ᨠᩣᨿᩈᩴᩈᨣ᩠ᨣᩴ ᩈᨾᩣᨸᨩ᩠ᨩᩥᨲᩩᩴ.
</Paragraph>

<Paragraph number="2111" book="paci">
<Emphasis>ᩋᨵᨠ᩠ᨡᨠᨶ᩺</Emphasis>ᨲᩥ ᩉᩮᨭ᩠ᨮᨠ᩠ᨡᨠᩴ.
</Paragraph>

<Paragraph number="2112" book="paci">
<Emphasis>ᩏᨻ᩠ᨽᨩᩣᨱᩩᨾᨱ᩠ᨯᩃᨶ᩺</Emphasis>ᨲᩥ ᩏᨸᩁᩥᨩᩣᨱᩩᨾᨱ᩠ᨯᩃᩴ.
</Paragraph>

<Paragraph number="2113" book="paci">
<Emphasis>ᩋᩣᨾᩈᨶᩴ</Emphasis> ᨶᩣᨾ ᩋᩣᨾᨭ᩠ᨮᨾᨲ᩠ᨲᩴ.
</Paragraph>

<Paragraph number="2114" book="paci">
<Emphasis>ᨸᩁᩣᨾᩈᨶᩴ</Emphasis> ᨶᩣᨾ ᩍᨲᩮᩣᨧᩥᨲᩮᩣ ᨧ ᩈᨬ᩠ᨧᩮᩣᨸᨶᩴ.
</Paragraph>

<Paragraph number="2115" book="paci">
<Emphasis>ᨣᩉᨱᩴ</Emphasis> ᨶᩣᨾ ᨣᩉᩥᨲᨾᨲ᩠ᨲᩴ.
</Paragraph>

<Paragraph number="2116" book="paci">
<Emphasis>ᨨᩩᨸᨶᩴ</Emphasis> ᨶᩣᨾ ᨹᩩᨭ᩠ᨮᨾᨲ᩠ᨲᩴ.
</Paragraph>

<Paragraph number="2117" book="paci">
<Emphasis>ᨸᨭᩥᨸᩦᩊᨶᩴ ᩅᩤ ᩈᩣᨴᩥᨿᩮᨿ᩠ᨿᩣ</Emphasis>ᨲᩥ ᩋᩘᨣᩴ ᨣᩉᩮᨲ᩠ᩅᩣ ᨶᩥᨸ᩠ᨸᩦᩊᨶᩴ ᩈᩣᨴᩥᨿᨲᩥ.
</Paragraph>

<Paragraph number="2118" book="paci">
<Emphasis>ᩋᨿᨾ᩠ᨸᩦ</Emphasis>ᨲᩥ ᨸᩩᩁᩥᨾᩣᨿᩮᩣ ᩏᨸᩣᨴᩤᨿ ᩅᩩᨧ᩠ᨧᨲᩥ.
</Paragraph>

<Paragraph number="2119" book="paci">
<Emphasis>ᨸᩣᩁᩣᨩᩥᨠᩣ ᩉᩮᩣᨲᩦ</Emphasis>ᨲᩥ ᩈᩮᨿ᩠ᨿᨳᩣᨸᩥ ᨶᩣᨾ ᨸᩩᩁᩥᩈᩮᩣ ᩈᩦᩈᨧ᩠ᨨᩥᨶ᩠ᨶᩮᩣ ᩋᨽᨻ᩠ᨻᩮᩣ ᨲᩮᨶ ᩈᩁᩦᩁᨻᨶ᩠ᨵᨶᩮᨶ ᨩᩦᩅᩥᨲᩩᩴ; ᩑᩅᨾᩮᩅ ᨽᩥᨠ᩠ᨡᩩᨶᩦ ᩋᩅᩔᩩᨲᩣ ᩋᩅᩔᩩᨲᩔ ᨸᩩᩁᩥᩈᨸᩩᨣ᩠ᨣᩃᩔ ᩋᨵᨠ᩠ᨡᨠᩴ ᩏᨻ᩠ᨽᨩᩣᨱᩩᨾᨱ᩠ᨯᩃᩴ ᩋᩣᨾᩈᨶᩴ ᩅᩤ ᨸᩁᩣᨾᩈᨶᩴ ᩅᩤ ᨣᩉᨱᩴ ᩅᩤ ᨨᩩᨸᨶᩴ ᩅᩤ ᨸᨭᩥᨸᩦᩊᨶᩴ ᩅᩤ ᩈᩣᨴᩥᨿᨶ᩠ᨲᩦ ᩋᩔᨾᨱᩦ ᩉᩮᩣᨲᩥ ᩋᩈᨠ᩠ᨿᨵᩦᨲᩣ. ᨲᩮᨶ ᩅᩩᨧ᩠ᨧᨲᩥ ᨸᩣᩁᩣᨩᩥᨠᩣ ᩉᩮᩣᨲᩦᨲᩥ.
</Paragraph>

<Paragraph number="2120" book="paci">
<Emphasis>ᩋᩈᩴᩅᩤᩈᩣ</Emphasis>ᨲᩥ <Emphasis>ᩈᩴᩅᩤᩈᩮᩣ</Emphasis> ᨶᩣᨾ ᩑᨠᨠᨾ᩠ᨾᩴ ᩑᨠᩩᨴ᩠ᨴᩮᩈᩮᩣ ᩈᨾᩈᩥᨠ᩠ᨡᨲᩣ, ᩑᩈᩮᩣ ᩈᩴᩅᩤᩈᩮᩣ ᨶᩣᨾ. ᩈᩮᩣ ᨲᩣᨿ ᩈᨴ᩠ᨵᩥᩴ ᨶᨲ᩠ᨳᩥ, ᨲᩮᨶ ᩅᩩᨧ᩠ᨧᨲᩥ ᩋᩈᩴᩅᩤᩈᩣᨲᩥ.
</Paragraph>

</Division>
<Division number="659" book="paci">

<Paragraph number="2121" book="paci">
ᩏᨽᨲᩮᩣᩋᩅᩔᩩᨲᩮ ᩋᨵᨠ᩠ᨡᨠᩴ ᩏᨻ᩠ᨽᨩᩣᨱᩩᨾᨱ᩠ᨯᩃᩴ ᨠᩣᨿᩮᨶ ᨠᩣᨿᩴ ᩋᩣᨾᩈᨲᩥ, ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ. ᨠᩣᨿᩮᨶ ᨠᩣᨿᨸᨭᩥᨻᨴ᩠ᨵᩴ ᩋᩣᨾᩈᨲᩥ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ. ᨠᩣᨿᨸᨭᩥᨻᨴ᩠ᨵᩮᨶ ᨠᩣᨿᩴ ᩋᩣᨾᩈᨲᩥ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ. ᨠᩣᨿᨸᨭᩥᨻᨴ᩠ᨵᩮᨶ ᨠᩣᨿᨸᨭᩥᨻᨴ᩠ᨵᩴ ᩋᩣᨾᩈᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ.
</Paragraph>

<Paragraph number="2122" book="paci">
ᨶᩥᩔᨣ᩠ᨣᩥᨿᩮᨶ ᨠᩣᨿᩴ ᩋᩣᨾᩈᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨶᩥᩔᨣ᩠ᨣᩥᨿᩮᨶ ᨠᩣᨿᨸᨭᩥᨻᨴ᩠ᨵᩴ ᩋᩣᨾᩈᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨶᩥᩔᨣ᩠ᨣᩥᨿᩮᨶ ᨶᩥᩔᨣ᩠ᨣᩥᨿᩴ ᩋᩣᨾᩈᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ.
</Paragraph>

<Paragraph number="2123" book="paci">
ᩏᨻ᩠ᨽᨠ᩠ᨡᨠᩴ ᩋᨵᩮᩤᨩᩣᨱᩩᨾᨱ᩠ᨯᩃᩴ ᨠᩣᨿᩮᨶ ᨠᩣᨿᩴ ᩋᩣᨾᩈᨲᩥ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ. ᨠᩣᨿᩮᨶ ᨠᩣᨿᨸᨭᩥᨻᨴ᩠ᨵᩴ ᩋᩣᨾᩈᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨠᩣᨿᨸᨭᩥᨻᨴ᩠ᨵᩮᨶ ᨠᩣᨿᩴ ᩋᩣᨾᩈᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨠᩣᨿᨸᨭᩥᨻᨴ᩠ᨵᩮᨶ ᨠᩣᨿᨸᨭᩥᨻᨴ᩠ᨵᩴ ᩋᩣᨾᩈᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ.
</Paragraph>

<Paragraph number="2124" book="paci">
ᨶᩥᩔᨣ᩠ᨣᩥᨿᩮᨶ ᨠᩣᨿᩴ ᩋᩣᨾᩈᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨶᩥᩔᨣ᩠ᨣᩥᨿᩮᨶ ᨠᩣᨿᨸᨭᩥᨻᨴ᩠ᨵᩴ ᩋᩣᨾᩈᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨶᩥᩔᨣ᩠ᨣᩥᨿᩮᨶ ᨶᩥᩔᨣ᩠ᨣᩥᨿᩴ ᩋᩣᨾᩈᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ.
</Paragraph>

</Division>
<Division number="660" book="paci">

<Paragraph number="2125" book="paci">
ᩑᨠᨲᩮᩣᩋᩅᩔᩩᨲᩮ ᩋᨵᨠ᩠ᨡᨠᩴ ᩏᨻ᩠ᨽᨩᩣᨱᩩᨾᨱ᩠ᨯᩃᩴ ᨠᩣᨿᩮᨶ ᨠᩣᨿᩴ ᩋᩣᨾᩈᨲᩥ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ. ᨠᩣᨿᩮᨶ ᨠᩣᨿᨸᨭᩥᨻᨴ᩠ᨵᩴ ᩋᩣᨾᩈᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨠᩣᨿᨸᨭᩥᨻᨴ᩠ᨵᩮᨶ ᨠᩣᨿᩴ ᩋᩣᨾᩈᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨠᩣᨿᨸᨭᩥᨻᨴ᩠ᨵᩮᨶ ᨠᩣᨿᨸᨭᩥᨻᨴ᩠ᨵᩴ ᩋᩣᨾᩈᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ.
</Paragraph>

<Paragraph number="2126" book="paci">
ᨶᩥᩔᨣ᩠ᨣᩥᨿᩮᨶ ᨠᩣᨿᩴ ᩋᩣᨾᩈᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨶᩥᩔᨣ᩠ᨣᩥᨿᩮᨶ ᨠᩣᨿᨸᨭᩥᨻᨴ᩠ᨵᩴ ᩋᩣᨾᩈᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨶᩥᩔᨣ᩠ᨣᩥᨿᩮᨶ ᨶᩥᩔᨣ᩠ᨣᩥᨿᩴ ᩋᩣᨾᩈᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ.
</Paragraph>

<Paragraph number="2127" book="paci">
ᩏᨻ᩠ᨽᨠ᩠ᨡᨠᩴ ᩋᨵᩮᩤᨩᩣᨱᩩᨾᨱ᩠ᨯᩃᩴ ᨠᩣᨿᩮᨶ ᨠᩣᨿᩴ ᩋᩣᨾᩈᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨠᩣᨿᩮᨶ ᨠᩣᨿᨸᨭᩥᨻᨴ᩠ᨵᩴ ᩋᩣᨾᩈᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨠᩣᨿᨸᨭᩥᨻᨴ᩠ᨵᩮᨶ ᨠᩣᨿᩴ ᩋᩣᨾᩈᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨠᩣᨿᨸᨭᩥᨻᨴ᩠ᨵᩮᨶ ᨠᩣᨿᨸᨭᩥᨻᨴ᩠ᨵᩴ ᩋᩣᨾᩈᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ.
</Paragraph>

<Paragraph number="2128" book="paci">
ᨶᩥᩔᨣ᩠ᨣᩥᨿᩮᨶ ᨠᩣᨿᩴ ᩋᩣᨾᩈᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨶᩥᩔᨣ᩠ᨣᩥᨿᩮᨶ ᨠᩣᨿᨸᨭᩥᨻᨴ᩠ᨵᩴ ᩋᩣᨾᩈᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨶᩥᩔᨣ᩠ᨣᩥᨿᩮᨶ ᨶᩥᩔᨣ᩠ᨣᩥᨿᩴ ᩋᩣᨾᩈᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ.
</Paragraph>

</Division>
<Division number="661" book="paci">

<Paragraph number="2129" book="paci">
ᩏᨽᨲᩮᩣᩋᩅᩔᩩᨲᩮ ᨿᨠ᩠ᨡᩔ ᩅᩤ ᨸᩮᨲᩔ ᩅᩤ ᨸᨱ᩠ᨯᨠᩔ ᩅᩤ ᨲᩥᩁᨧ᩠ᨨᩣᨶᨣᨲᨾᨶᩩᩔᩅᩥᨣ᩠ᨣᩉᩔ ᩅᩤ ᩋᨵᨠ᩠ᨡᨠᩴ ᩏᨻ᩠ᨽᨩᩣᨱᩩᨾᨱ᩠ᨯᩃᩴ ᨠᩣᨿᩮᨶ ᨠᩣᨿᩴ ᩋᩣᨾᩈᨲᩥ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ. ᨠᩣᨿᩮᨶ ᨠᩣᨿᨸᨭᩥᨻᨴ᩠ᨵᩴ ᩋᩣᨾᩈᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨠᩣᨿᨸᨭᩥᨻᨴ᩠ᨵᩮᨶ ᨠᩣᨿᩴ ᩋᩣᨾᩈᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨠᩣᨿᨸᨭᩥᨻᨴ᩠ᨵᩮᨶ ᨠᩣᨿᨸᨭᩥᨻᨴ᩠ᨵᩴ ᩋᩣᨾᩈᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ.
</Paragraph>

<Paragraph number="2130" book="paci">
ᨶᩥᩔᨣ᩠ᨣᩥᨿᩮᨶ ᨠᩣᨿᩴ ᩋᩣᨾᩈᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨶᩥᩔᨣ᩠ᨣᩥᨿᩮᨶ ᨠᩣᨿᨸᨭᩥᨻᨴ᩠ᨵᩴ ᩋᩣᨾᩈᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨶᩥᩔᨣ᩠ᨣᩥᨿᩮᨶ ᨶᩥᩔᨣ᩠ᨣᩥᨿᩴ ᩋᩣᨾᩈᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ.
</Paragraph>

<Paragraph number="2131" book="paci">
ᩏᨻ᩠ᨽᨠ᩠ᨡᨠᩴ ᩋᨵᩮᩤᨩᩣᨱᩩᨾᨱ᩠ᨯᩃᩴ ᨠᩣᨿᩮᨶ ᨠᩣᨿᩴ ᩋᩣᨾᩈᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨠᩣᨿᩮᨶ ᨠᩣᨿᨸᨭᩥᨻᨴ᩠ᨵᩴ ᩋᩣᨾᩈᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨠᩣᨿᨸᨭᩥᨻᨴ᩠ᨵᩮᨶ ᨠᩣᨿᩴ ᩋᩣᨾᩈᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨠᩣᨿᨸᨭᩥᨻᨴ᩠ᨵᩮᨶ ᨠᩣᨿᨸᨭᩥᨻᨴ᩠ᨵᩴ ᩋᩣᨾᩈᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ.
</Paragraph>

<Paragraph number="2132" book="paci">
ᨶᩥᩔᨣ᩠ᨣᩥᨿᩮᨶ ᨠᩣᨿᩴ ᩋᩣᨾᩈᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨶᩥᩔᨣ᩠ᨣᩥᨿᩮᨶ ᨠᩣᨿᨸᨭᩥᨻᨴ᩠ᨵᩴ ᩋᩣᨾᩈᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨶᩥᩔᨣ᩠ᨣᩥᨿᩮᨶ ᨶᩥᩔᨣ᩠ᨣᩥᨿᩴ ᩋᩣᨾᩈᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ.
</Paragraph>

</Division>
<Division number="662" book="paci">

<Paragraph number="2133" book="paci">
ᩑᨠᨲᩮᩣᩋᩅᩔᩩᨲᩮ ᩋᨵᨠ᩠ᨡᨠᩴ ᩏᨻ᩠ᨽᨩᩣᨱᩩᨾᨱ᩠ᨯᩃᩴ ᨠᩣᨿᩮᨶ ᨠᩣᨿᩴ ᩋᩣᨾᩈᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨠᩣᨿᩮᨶ ᨠᩣᨿᨸᨭᩥᨻᨴ᩠ᨵᩴ ᩋᩣᨾᩈᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨠᩣᨿᨸᨭᩥᨻᨴ᩠ᨵᩮᨶ ᨠᩣᨿᩴ ᩋᩣᨾᩈᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨠᩣᨿᨸᨭᩥᨻᨴ᩠ᨵᩮᨶ ᨠᩣᨿᨸᨭᩥᨻᨴ᩠ᨵᩴ ᩋᩣᨾᩈᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ.
</Paragraph>

<Paragraph number="2134" book="paci">
ᨶᩥᩔᨣ᩠ᨣᩥᨿᩮᨶ ᨠᩣᨿᩴ ᩋᩣᨾᩈᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨶᩥᩔᨣ᩠ᨣᩥᨿᩮᨶ ᨠᩣᨿᨸᨭᩥᨻᨴ᩠ᨵᩴ ᩋᩣᨾᩈᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨶᩥᩔᨣ᩠ᨣᩥᨿᩮᨶ ᨶᩥᩔᨣ᩠ᨣᩥᨿᩴ ᩋᩣᨾᩈᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ.
</Paragraph>

<Paragraph number="2135" book="paci">
ᩏᨻ᩠ᨽᨠ᩠ᨡᨠᩴ ᩋᨵᩮᩤᨩᩣᨱᩩᨾᨱ᩠ᨯᩃᩴ ᨠᩣᨿᩮᨶ ᨠᩣᨿᩴ ᩋᩣᨾᩈᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨠᩣᨿᩮᨶ ᨠᩣᨿᨸᨭᩥᨻᨴ᩠ᨵᩴ ᩋᩣᨾᩈᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨠᩣᨿᨸᨭᩥᨻᨴ᩠ᨵᩮᨶ ᨠᩣᨿᩴ ᩋᩣᨾᩈᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨠᩣᨿᨸᨭᩥᨻᨴ᩠ᨵᩮᨶ ᨠᩣᨿᨸᨭᩥᨻᨴ᩠ᨵᩴ ᩋᩣᨾᩈᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ.
</Paragraph>

<Paragraph number="2136" book="paci">
ᨶᩥᩔᨣ᩠ᨣᩥᨿᩮᨶ ᨠᩣᨿᩴ ᩋᩣᨾᩈᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨶᩥᩔᨣ᩠ᨣᩥᨿᩮᨶ ᨠᩣᨿᨸᨭᩥᨻᨴ᩠ᨵᩴ ᩋᩣᨾᩈᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨶᩥᩔᨣ᩠ᨣᩥᨿᩮᨶ ᨶᩥᩔᨣ᩠ᨣᩥᨿᩴ ᩋᩣᨾᩈᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ.
</Paragraph>

</Division>
<Division number="663" book="paci">

<Paragraph number="2137" book="paci">
ᩋᨶᩣᨸᨲ᩠ᨲᩥ—  ᩋᩈᨬ᩠ᨧᩥᨧ᩠ᨧ, ᩋᩔᨲᩥᨿᩣ, ᩋᨩᩣᨶᨶ᩠ᨲᩥᨿᩣ, ᩋᩈᩣᨴᩥᨿᨶ᩠ᨲᩥᨿᩣ, ᩏᨾ᩠ᨾᨲ᩠ᨲᩥᨠᩣᨿ, ᨡᩥᨲ᩠ᨲᨧᩥᨲ᩠ᨲᩣᨿ, ᩅᩮᨴᨶᩣᨭ᩠ᨭᩣᨿ, ᩋᩣᨴᩥᨠᨾ᩠ᨾᩥᨠᩣᨿᩣᨲᩥ.

</Paragraph>
</Division>

<Paragraph number="2138" type="center" book="paci">
ᨸᨮᨾᨸᩣᩁᩣᨩᩥᨠᩴ ᩈᨾᨲ᩠ᨲᩴ.
</Paragraph>