---
title: "2.4.6.8 ᩒᩅᩤᨴᩈᩥᨠ᩠ᨡᩣᨸᨴ"
tableOfContents: false
sidebar:
  order: 9
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="1054" book="paci">

<Paragraph number="3159" book="paci">
ᨲᩮᨶ ᩈᨾᨿᩮᨶ ᨻᩩᨴ᩠ᨵᩮᩤ ᨽᨣᩅᩤ ᩈᨠ᩠ᨠᩮᩈᩩ ᩅᩥᩉᩁᨲᩥ ᨠᨸᩥᩃᩅᨲ᩠ᨳᩩᩈ᩠ᨾᩥᩴ ᨶᩥᨣᩕᩮᩤᨵᩤᩁᩣᨾᩮ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᨽᩥᨠ᩠ᨡᩩᨶᩩᨸᩔᨿᩴ ᩏᨸᩈᩘᨠᨾᩥᨲ᩠ᩅᩣ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩩᨶᩥᨿᩮᩣ ᩒᩅᨴᨶ᩠ᨲᩥ. ᨽᩥᨠ᩠ᨡᩩᨶᩥᨿᩮᩣ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩩᨶᩥᨿᩮᩣ ᩑᨲᨴᩅᩮᩤᨧᩩᩴ—  “ᩑᨳᩣᨿ᩠ᨿᩮ, ᩒᩅᩤᨴᩴ ᨣᨾᩥᩔᩣᨾᩣ”ᨲᩥ. “ᨿᨾ᩠ᨸᩥ ᨾᨿᩴ, ᩋᨿ᩠ᨿᩮ, ᨣᨧ᩠ᨨᩮᨿ᩠ᨿᩣᨾ ᩒᩅᩤᨴᩔ ᨠᩣᩁᨱᩣ, ᩋᨿ᩠ᨿᩣ ᨨᨻ᩠ᨻᨣ᩠ᨣᩥᨿᩣ ᩍᨵᩮᩅ ᩋᩣᨣᨶ᩠ᨲ᩠ᩅᩣ ᩋᨾ᩠ᩉᩮ ᩒᩅᨴᨶ᩠ᨲᩦ”ᨲᩥ.
</Paragraph>

<Paragraph number="3160" book="paci">
ᨿᩣ ᨲᩣ ᨽᩥᨠ᩠ᨡᩩᨶᩥᨿᩮᩣ ᩋᨸ᩠ᨸᩥᨧ᩠ᨨᩣ …ᨸᩮ…  ᨲᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩩᨶᩥᨿᩮᩣ ᩒᩅᩤᨴᩴ ᨶ ᨣᨧ᩠ᨨᩥᩔᨶ᩠ᨲᩦ”ᨲᩥ …ᨸᩮ…  “ᩈᨧ᩠ᨧᩴ ᨠᩥᩁ, ᨽᩥᨠ᩠ᨡᩅᩮ, ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩩᨶᩥᨿᩮᩣ ᩒᩅᩤᨴᩴ ᨶ ᨣᨧ᩠ᨨᨶ᩠ᨲᩦ”ᨲᩥ? “ᩈᨧ᩠ᨧᩴ, ᨽᨣᩅᩤ”ᨲᩥ. ᩅᩥᨣᩁᩉᩥ ᨻᩩᨴ᩠ᨵᩮᩤ ᨽᨣᩅᩤ …ᨸᩮ…  ᨠᨳᨬ᩠ᩉᩥ ᨶᩣᨾ, ᨽᩥᨠ᩠ᨡᩅᩮ, ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩩᨶᩥᨿᩮᩣ ᩒᩅᩤᨴᩴ ᨶ ᨣᨧ᩠ᨨᩥᩔᨶ᩠ᨲᩥ. ᨶᩮᨲᩴ, ᨽᩥᨠ᩠ᨡᩅᩮ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ …ᨸᩮ…  ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩥᨿᩮᩣ ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᨶ᩠ᨲᩩ—
</Paragraph>

</Division>
<Division number="1055" book="paci">

<Paragraph number="3161" book="paci">
<Emphasis>“ᨿᩣ ᨸᨶ ᨽᩥᨠ᩠ᨡᩩᨶᩦ ᩒᩅᩤᨴᩤᨿ ᩅᩤ ᩈᩴᩅᩤᩈᩣᨿ ᩅᩤ ᨶ ᨣᨧ᩠ᨨᩮᨿ᩠ᨿ, ᨸᩣᨧᩥᨲ᩠ᨲᩥᨿᨶ᩺”</Emphasis>ᨲᩥ. (*58*:<Emphasis>113</Emphasis>)
</Paragraph>

</Division>
<Division number="1056" book="paci">

<Paragraph number="3162" book="paci">
<Emphasis>ᨿᩣ ᨸᨶᩣ</Emphasis>ᨲᩥ ᨿᩣ ᨿᩣᨴᩥᩈᩣ …ᨸᩮ…  <Emphasis>ᨽᩥᨠ᩠ᨡᩩᨶᩦ</Emphasis>ᨲᩥ …ᨸᩮ…  ᩋᨿᩴ ᩍᨾᩈ᩠ᨾᩥᩴ ᩋᨲ᩠ᨳᩮ ᩋᨵᩥᨸ᩠ᨸᩮᨲᩣ ᨽᩥᨠ᩠ᨡᩩᨶᩦᨲᩥ.
</Paragraph>

<Paragraph number="3163" book="paci">
<Emphasis>ᩒᩅᩤᨴᩮᩤ</Emphasis> ᨶᩣᨾ ᩋᨭ᩠ᨮ ᨣᩁᩩᨵᨾ᩠ᨾᩣ.
</Paragraph>

<Paragraph number="3164" book="paci">
<Emphasis>ᩈᩴᩅᩤᩈᩮᩣ</Emphasis> ᨶᩣᨾ ᩑᨠᨠᨾ᩠ᨾᩴ ᩑᨠᩩᨴ᩠ᨴᩮᩈᩮᩣ ᩈᨾᩈᩥᨠ᩠ᨡᨲᩣ. ᩒᩅᩤᨴᩤᨿ ᩅᩤ ᩈᩴᩅᩤᩈᩣᨿ ᩅᩤ ᨶ ᨣᨧ᩠ᨨᩥᩔᩣᨾᩦᨲᩥ ᨵᩩᩁᩴ ᨶᩥᨠ᩠ᨡᩥᨲ᩠ᨲᨾᨲ᩠ᨲᩮ ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

</Division>
<Division number="1057" book="paci">

<Paragraph number="3165" book="paci">
ᩋᨶᩣᨸᨲ᩠ᨲᩥ—  ᩈᨲᩥ ᩋᨶ᩠ᨲᩁᩣᨿᩮ, ᨸᩁᩥᨿᩮᩈᩥᨲ᩠ᩅᩣ ᨴᩩᨲᩥᨿᩥᨠᩴ ᨽᩥᨠ᩠ᨡᩩᨶᩥᩴ ᨶ ᩃᨽᨲᩥ, ᨣᩥᩃᩣᨶᩣᨿ, ᩋᩣᨸᨴᩤᩈᩩ, ᩏᨾ᩠ᨾᨲ᩠ᨲᩥᨠᩣᨿ, ᩋᩣᨴᩥᨠᨾ᩠ᨾᩥᨠᩣᨿᩣᨲᩥ.

</Paragraph>
</Division>

<Paragraph number="3166" type="center" book="paci">
ᩋᨭ᩠ᨮᨾᩈᩥᨠ᩠ᨡᩣᨸᨴᩴ ᨶᩥᨭ᩠ᨮᩥᨲᩴ.
</Paragraph>