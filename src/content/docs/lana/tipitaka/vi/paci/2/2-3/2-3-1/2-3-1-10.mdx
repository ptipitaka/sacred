---
title: "2.3.1.10 ᨸᩩᨣ᩠ᨣᩃᩥᨠᨧᩮᨲᩣᨸᨶᩈᩥᨠ᩠ᨡᩣᨸᨴ"
tableOfContents: false
sidebar:
  order: 2
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="778" book="paci">

<Paragraph number="2529" book="paci">
ᨲᩮᨶ ᩈᨾᨿᩮᨶ ᨻᩩᨴ᩠ᨵᩮᩤ ᨽᨣᩅᩤ ᩈᩣᩅᨲ᩠ᨳᩥᨿᩴ ᩅᩥᩉᩁᨲᩥ ᨩᩮᨲᩅᨶᩮ ᩋᨶᩣᨳᨸᩥᨱ᩠ᨯᩥᨠᩔ ᩋᩣᩁᩣᨾᩮ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨳᩩᩃᩖᨶᨶ᩠ᨴᩣ ᨽᩥᨠ᩠ᨡᩩᨶᩦ ᨻᩉᩩᩔᩩᨲᩣ ᩉᩮᩣᨲᩥ ᨽᩣᨱᩥᨠᩣ ᩅᩥᩈᩣᩁᨴᩤ ᨸᨭ᩠ᨭᩣ ᨵᨾ᩠ᨾᩥᩴ ᨠᨳᩴ ᨠᩣᨲᩩᩴ. ᨻᩉᩪ ᨾᨶᩩᩔᩣ ᨳᩩᩃᩖᨶᨶ᩠ᨴᩴ ᨽᩥᨠ᩠ᨡᩩᨶᩥᩴ ᨸᨿᩥᩁᩩᨸᩣᩈᨶ᩠ᨲᩥ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨳᩩᩃᩖᨶᨶ᩠ᨴᩣᨿ ᨽᩥᨠ᩠ᨡᩩᨶᩥᨿᩣ ᨸᩁᩥᩅᩮᨱᩴ ᩏᨶ᩠ᨴᩕᩥᨿᨲᩥ. ᨾᨶᩩᩔᩣ ᨳᩩᩃᩖᨶᨶ᩠ᨴᩴ ᨽᩥᨠ᩠ᨡᩩᨶᩥᩴ ᩑᨲᨴᩅᩮᩤᨧᩩᩴ—  “ᨠᩥᩔᩥᨴᩴ ᨲᩮ, ᩋᨿ᩠ᨿᩮ, ᨸᩁᩥᩅᩮᨱᩴ ᩏᨶ᩠ᨴᩕᩥᨿᨲᩦ”ᨲᩥ? “ᨶᨲ᩠ᨳᩣᩅᩩᩈᩮᩣ, ᨴᩤᨿᨠᩣ, ᨶᨲ᩠ᨳᩥ ᨠᩣᩁᨠᩣ”ᨲᩥ. ᩋᨳ ᨡᩮᩣ ᨲᩮ ᨾᨶᩩᩔᩣ ᨳᩩᩃᩖᨶᨶ᩠ᨴᩣᨿ ᨽᩥᨠ᩠ᨡᩩᨶᩥᨿᩣ ᨸᩁᩥᩅᩮᨱᨲ᩠ᨳᩣᨿ ᨨᨶ᩠ᨴᨠᩴ ᩈᩘᨥᩁᩥᨲ᩠ᩅᩣ ᨳᩩᩃᩖᨶᨶ᩠ᨴᩣᨿ ᨽᩥᨠ᩠ᨡᩩᨶᩥᨿᩣ ᨸᩁᩥᨠ᩠ᨡᩣᩁᩴ ᩋᨴᩴᩈᩩ. ᨳᩩᩃᩖᨶᨶ᩠ᨴᩣ ᨽᩥᨠ᩠ᨡᩩᨶᩦ ᨲᩮᨶ ᨧ ᨸᩁᩥᨠ᩠ᨡᩣᩁᩮᨶ ᩈᨿᨾ᩠ᨸᩥ ᨿᩣᨧᩥᨲ᩠ᩅᩣ ᨽᩮᩈᨩ᩠ᨩᩴ ᨧᩮᨲᩣᨸᩮᨲ᩠ᩅᩣ ᨸᩁᩥᨽᩩᨬ᩠ᨩᩥ.
</Paragraph>

<Paragraph number="2530" book="paci">
ᨾᨶᩩᩔᩣ ᨩᩣᨶᩥᨲ᩠ᩅᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᩋᨿ᩠ᨿᩣ ᨳᩩᩃᩖᨶᨶ᩠ᨴᩣ ᩋᨬ᩠ᨬᨴᨲ᩠ᨳᩥᨠᩮᨶ ᨸᩁᩥᨠ᩠ᨡᩣᩁᩮᨶ ᩋᨬ᩠ᨬᩩᨴ᩠ᨴᩥᩈᩥᨠᩮᨶ ᨸᩩᨣ᩠ᨣᩃᩥᨠᩮᨶ ᩈᨬ᩠ᨬᩣᨧᩥᨠᩮᨶ ᩋᨬ᩠ᨬᩴ ᨧᩮᨲᩣᨸᩮᩔᨲᩦ”ᨲᩥ …ᨸᩮ…  “ᩈᨧ᩠ᨧᩴ ᨠᩥᩁ, ᨽᩥᨠ᩠ᨡᩅᩮ, ᨳᩩᩃᩖᨶᨶ᩠ᨴᩣ ᨽᩥᨠ᩠ᨡᩩᨶᩦ ᩋᨬ᩠ᨬᨴᨲ᩠ᨳᩥᨠᩮᨶ ᨸᩁᩥᨠ᩠ᨡᩣᩁᩮᨶ ᩋᨬ᩠ᨬᩩᨴ᩠ᨴᩥᩈᩥᨠᩮᨶ ᨸᩩᨣ᩠ᨣᩃᩥᨠᩮᨶ ᩈᨬ᩠ᨬᩣᨧᩥᨠᩮᨶ ᩋᨬ᩠ᨬᩴ ᨧᩮᨲᩣᨸᩮᨲᩦ”ᨲᩥ? “ᩈᨧ᩠ᨧᩴ, ᨽᨣᩅᩤ”ᨲᩥ. ᩅᩥᨣᩁᩉᩥ ᨻᩩᨴ᩠ᨵᩮᩤ ᨽᨣᩅᩤ …ᨸᩮ…  ᨠᨳᨬ᩠ᩉᩥ ᨶᩣᨾ, ᨽᩥᨠ᩠ᨡᩅᩮ, ᨳᩩᩃᩖᨶᨶ᩠ᨴᩣ ᨽᩥᨠ᩠ᨡᩩᨶᩦ ᩋᨬ᩠ᨬᨴᨲ᩠ᨳᩥᨠᩮᨶ ᨸᩁᩥᨠ᩠ᨡᩣᩁᩮᨶ ᩋᨬ᩠ᨬᩩᨴ᩠ᨴᩥᩈᩥᨠᩮᨶ ᨸᩩᨣ᩠ᨣᩃᩥᨠᩮᨶ ᩈᨬ᩠ᨬᩣᨧᩥᨠᩮᨶ ᩋᨬ᩠ᨬᩴ ᨧᩮᨲᩣᨸᩮᩔᨲᩥ. ᨶᩮᨲᩴ, ᨽᩥᨠ᩠ᨡᩅᩮ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ …ᨸᩮ…  ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩥᨿᩮᩣ ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᨶ᩠ᨲᩩ—
</Paragraph>

</Division>
<Division number="779" book="paci">

<Paragraph number="2531" book="paci">
<Emphasis>“ᨿᩣ ᨸᨶ ᨽᩥᨠ᩠ᨡᩩᨶᩦ ᩋᨬ᩠ᨬᨴᨲ᩠ᨳᩥᨠᩮᨶ ᨸᩁᩥᨠ᩠ᨡᩣᩁᩮᨶ ᩋᨬ᩠ᨬᩩᨴ᩠ᨴᩥᩈᩥᨠᩮᨶ ᨸᩩᨣ᩠ᨣᩃᩥᨠᩮᨶ ᩈᨬ᩠ᨬᩣᨧᩥᨠᩮᨶ ᩋᨬ᩠ᨬᩴ ᨧᩮᨲᩣᨸᩮᨿ᩠ᨿ, ᨶᩥᩔᨣ᩠ᨣᩥᨿᩴ ᨸᩣᨧᩥᨲ᩠ᨲᩥᨿᨶ᩺”</Emphasis>ᨲᩥ. (*10*:<Emphasis>35</Emphasis>)
</Paragraph>

</Division>
<Division number="780" book="paci">

<Paragraph number="2532" book="paci">
<Emphasis>ᨿᩣ ᨸᨶᩣ</Emphasis>ᨲᩥ ᨿᩣ ᨿᩣᨴᩥᩈᩣ …ᨸᩮ…  ᨽᩥᨠ᩠ᨡᩩᨶᩦᨲᩥ …ᨸᩮ…  ᩋᨿᩴ ᩍᨾᩈ᩠ᨾᩥᩴ ᩋᨲ᩠ᨳᩮ ᩋᨵᩥᨸ᩠ᨸᩮᨲᩣ ᨽᩥᨠ᩠ᨡᩩᨶᩦᨲᩥ.
</Paragraph>

<Paragraph number="2533" book="paci">
<Emphasis>ᩋᨬ᩠ᨬᨴᨲ᩠ᨳᩥᨠᩮᨶ ᨸᩁᩥᨠ᩠ᨡᩣᩁᩮᨶ ᩋᨬ᩠ᨬᩩᨴ᩠ᨴᩥᩈᩥᨠᩮᨶᩣ</Emphasis>ᨲᩥ ᩋᨬ᩠ᨬᩔᨲ᩠ᨳᩣᨿ ᨴᩥᨶ᩠ᨶᩮᨶ.
</Paragraph>

<Paragraph number="2534" book="paci">
<Emphasis>ᨸᩩᨣ᩠ᨣᩃᩥᨠᩮᨶᩣ</Emphasis>ᨲᩥ ᩑᨠᩣᨿ ᨽᩥᨠ᩠ᨡᩩᨶᩥᨿᩣ, ᨶ ᩈᩴᨥᩔ, ᨶ ᨣᨱᩔ.
</Paragraph>

<Paragraph number="2535" book="paci">
<Emphasis>ᩈᨬ᩠ᨬᩣᨧᩥᨠᩮᨶᩣ</Emphasis>ᨲᩥ ᩈᨿᩴ ᨿᩣᨧᩥᨲ᩠ᩅᩣ.
</Paragraph>

<Paragraph number="2536" book="paci">
<Emphasis>ᩋᨬ᩠ᨬᩴ ᨧᩮᨲᩣᨸᩮᨿ᩠ᨿᩣ</Emphasis>ᨲᩥ ᨿᩴᩋᨲ᩠ᨳᩣᨿ ᨴᩥᨶ᩠ᨶᩴ ᨲᩴ ᨮᨸᩮᨲ᩠ᩅᩣ ᩋᨬ᩠ᨬᩴ ᨧᩮᨲᩣᨸᩮᨲᩥ, ᨸᨿᩮᩣᨣᩮ ᨴᩩᨠ᩠ᨠᨭᩴ. ᨸᨭᩥᩃᩣᨽᩮᨶ ᨶᩥᩔᨣ᩠ᨣᩥᨿᩴ ᩉᩮᩣᨲᩥ. ᨶᩥᩔᨩ᩠ᨩᩥᨲᨻ᩠ᨻᩴ ᩈᩴᨥᩔ ᩅᩤ ᨣᨱᩔ ᩅᩤ ᩑᨠᨽᩥᨠ᩠ᨡᩩᨶᩥᨿᩣ ᩅᩤ. ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᨶᩥᩔᨩ᩠ᨩᩥᨲᨻ᩠ᨻᩴ …ᨸᩮ…  “ᩍᨴᩴ ᨾᩮ, ᩋᨿ᩠ᨿᩮ, ᩋᨬ᩠ᨬᨴᨲ᩠ᨳᩥᨠᩮᨶ ᨸᩁᩥᨠ᩠ᨡᩣᩁᩮᨶ ᩋᨬ᩠ᨬᩩᨴ᩠ᨴᩥᩈᩥᨠᩮᨶ ᨸᩩᨣ᩠ᨣᩃᩥᨠᩮᨶ ᩈᨬ᩠ᨬᩣᨧᩥᨠᩮᨶ ᩋᨬ᩠ᨬᩴ ᨧᩮᨲᩣᨸᩥᨲᩴ ᨶᩥᩔᨣ᩠ᨣᩥᨿᩴ, ᩍᨾᩣᩉᩴ ᩈᩴᨥᩔ ᨶᩥᩔᨩ᩠ᨩᩣᨾᩦ”ᨲᩥ …ᨸᩮ…  ᨴᨴᩮᨿ᩠ᨿᩣ”ᨲᩥ …ᨸᩮ…  ᨴᨴᩮᨿ᩠ᨿᩩᨶ᩺”ᨲᩥ …ᨸᩮ…  ᩋᨿ᩠ᨿᩣᨿ ᨴᨾ᩠ᨾᩦ”ᨲᩥ.
</Paragraph>

</Division>
<Division number="781" book="paci">

<Paragraph number="2537" book="paci">
ᩋᨬ᩠ᨬᨴᨲ᩠ᨳᩥᨠᩮ ᩋᨬ᩠ᨬᨴᨲ᩠ᨳᩥᨠᩈᨬ᩠ᨬᩣ ᩋᨬ᩠ᨬᩴ ᨧᩮᨲᩣᨸᩮᨲᩥ, ᨶᩥᩔᨣ᩠ᨣᩥᨿᩴ ᨸᩣᨧᩥᨲ᩠ᨲᩥᨿᩴ. ᩋᨬ᩠ᨬᨴᨲ᩠ᨳᩥᨠᩮ ᩅᩮᨾᨲᩥᨠᩣ ᩋᨬ᩠ᨬᩴ ᨧᩮᨲᩣᨸᩮᨲᩥ, ᨶᩥᩔᨣ᩠ᨣᩥᨿᩴ ᨸᩣᨧᩥᨲ᩠ᨲᩥᨿᩴ. ᩋᨬ᩠ᨬᨴᨲ᩠ᨳᩥᨠᩮ ᩋᨶᨬ᩠ᨬᨴᨲ᩠ᨳᩥᨠᩈᨬ᩠ᨬᩣ ᩋᨬ᩠ᨬᩴ ᨧᩮᨲᩣᨸᩮᨲᩥ, ᨶᩥᩔᨣ᩠ᨣᩥᨿᩴ ᨸᩣᨧᩥᨲ᩠ᨲᩥᨿᩴ. ᨶᩥᩔᨭ᩠ᨮᩴ ᨸᨭᩥᩃᨽᩥᨲ᩠ᩅᩣ ᨿᨳᩣᨴᩤᨶᩮ ᩏᨸᨶᩮᨲᨻ᩠ᨻᩴ.
</Paragraph>

<Paragraph number="2538" book="paci">
ᩋᨶᨬ᩠ᨬᨴᨲ᩠ᨳᩥᨠᩮ ᩋᨬ᩠ᨬᨴᨲ᩠ᨳᩥᨠᩈᨬ᩠ᨬᩣ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨶᨬ᩠ᨬᨴᨲ᩠ᨳᩥᨠᩮ ᩅᩮᨾᨲᩥᨠᩣ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨶᨬ᩠ᨬᨴᨲ᩠ᨳᩥᨠᩮ ᩋᨶᨬ᩠ᨬᨴᨲ᩠ᨳᩥᨠᩈᨬ᩠ᨬᩣ, ᩋᨶᩣᨸᨲ᩠ᨲᩥ.
</Paragraph>

</Division>
<Division number="782" book="paci">

<Paragraph number="2539" book="paci">
ᩋᨶᩣᨸᨲ᩠ᨲᩥ—  ᩈᩮᩈᨠᩴ ᩏᨸᨶᩮᨲᩥ, ᩈᩣᨾᩥᨠᩮ ᩋᨸᩃᩮᩣᨠᩮᨲ᩠ᩅᩣ ᩏᨸᨶᩮᨲᩥ, ᩋᩣᨸᨴᩤᩈᩩ, ᩏᨾ᩠ᨾᨲ᩠ᨲᩥᨠᩣᨿ, ᩋᩣᨴᩥᨠᨾ᩠ᨾᩥᨠᩣᨿᩣᨲᩥ.

</Paragraph>
</Division>

<Paragraph number="2540" type="center" book="paci">
ᨴᩈᨾᩈᩥᨠ᩠ᨡᩣᨸᨴᩴ ᨶᩥᨭ᩠ᨮᩥᨲᩴ.
</Paragraph>