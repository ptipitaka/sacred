---
title: "2.4.3.9 ᨠᩣᩃᩋᨲᩥᨠ᩠ᨠᨾᨶᩈᩥᨠ᩠ᨡᩣᨸᨴ"
tableOfContents: false
sidebar:
  order: 10
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="920" book="paci">

<Paragraph number="2861" book="paci">
ᨲᩮᨶ ᩈᨾᨿᩮᨶ ᨻᩩᨴ᩠ᨵᩮᩤ ᨽᨣᩅᩤ ᩈᩣᩅᨲ᩠ᨳᩥᨿᩴ ᩅᩥᩉᩁᨲᩥ ᨩᩮᨲᩅᨶᩮ ᩋᨶᩣᨳᨸᩥᨱ᩠ᨯᩥᨠᩔ ᩋᩣᩁᩣᨾᩮ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨳᩩᩃᩖᨶᨶ᩠ᨴᩣᨿ ᨽᩥᨠ᩠ᨡᩩᨶᩥᨿᩣ ᩏᨸᨭ᩠ᨮᩣᨠᨠᩩᩃᩴ ᨳᩩᩃᩖᨶᨶ᩠ᨴᩴ ᨽᩥᨠ᩠ᨡᩩᨶᩥᩴ ᩑᨲᨴᩅᩮᩤᨧ—  “ᩈᨧᩮ ᨾᨿᩴ, ᩋᨿ᩠ᨿᩮ, ᩈᨠ᩠ᨠᩮᩣᨾ, ᨽᩥᨠ᩠ᨡᩩᨶᩥᩈᩴᨥᩔ ᨧᩦᩅᩁᩴ ᨴᩔᩣᨾᩣ”ᨲᩥ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩅᩔᩴᩅᩩᨭ᩠ᨮᩣ ᨽᩥᨠ᩠ᨡᩩᨶᩥᨿᩮᩣ ᨧᩦᩅᩁᩴ ᨽᩣᨩᩮᨲᩩᨠᩣᨾᩣ ᩈᨶ᩠ᨶᩥᨸᨲᩥᩴᩈᩩ. ᨳᩩᩃᩖᨶᨶ᩠ᨴᩣ ᨽᩥᨠ᩠ᨡᩩᨶᩦ ᨲᩣ ᨽᩥᨠ᩠ᨡᩩᨶᩥᨿᩮᩣ ᩑᨲᨴᩅᩮᩤᨧ—  “ᩋᩣᨣᨾᩮᨳ, ᩋᨿ᩠ᨿᩮ, ᩋᨲ᩠ᨳᩥ ᨽᩥᨠ᩠ᨡᩩᨶᩥᩈᩴᨥᩔ ᨧᩦᩅᩁᨸᨧ᩠ᨧᩣᩈᩣ”ᨲᩥ. ᨽᩥᨠ᩠ᨡᩩᨶᩥᨿᩮᩣ ᨳᩩᩃᩖᨶᨶ᩠ᨴᩴ ᨽᩥᨠ᩠ᨡᩩᨶᩥᩴ ᩑᨲᨴᩅᩮᩤᨧᩩᩴ—  “ᨣᨧ᩠ᨨᩣᨿ᩠ᨿᩮ, ᨲᩴ ᨧᩦᩅᩁᩴ ᨩᩣᨶᩣᩉᩦ”ᨲᩥ. ᨳᩩᩃᩖᨶᨶ᩠ᨴᩣ ᨽᩥᨠ᩠ᨡᩩᨶᩦ ᨿᩮᨶ ᨲᩴ ᨠᩩᩃᩴ ᨲᩮᨶᩩᨸᩈᩘᨠᨾᩥ; ᩏᨸᩈᩘᨠᨾᩥᨲ᩠ᩅᩣ ᨲᩮ ᨾᨶᩩᩔᩮ ᩑᨲᨴᩅᩮᩤᨧ—  “ᨴᩮᨳᩣᩅᩩᩈᩮᩣ, ᨽᩥᨠ᩠ᨡᩩᨶᩥᩈᩴᨥᩔ ᨧᩦᩅᩁᨶ᩺”ᨲᩥ. “ᨶ ᨾᨿᩴ, ᩋᨿ᩠ᨿᩮ, ᩈᨠ᩠ᨠᩮᩣᨾ ᨽᩥᨠ᩠ᨡᩩᨶᩥᩈᩴᨥᩔ ᨧᩦᩅᩁᩴ ᨴᩤᨲᩩᨶ᩺”ᨲᩥ.
</Paragraph>

<Paragraph number="2862" book="paci">
ᨳᩩᩃᩖᨶᨶ᩠ᨴᩣ ᨽᩥᨠ᩠ᨡᩩᨶᩦ ᨽᩥᨠ᩠ᨡᩩᨶᩦᨶᩴ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩥ. ᨿᩣ ᨲᩣ ᨽᩥᨠ᩠ᨡᩩᨶᩥᨿᩮᩣ ᩋᨸ᩠ᨸᩥᨧ᩠ᨨᩣ …ᨸᩮ…  ᨲᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᩋᨿ᩠ᨿᩣ ᨳᩩᩃᩖᨶᨶ᩠ᨴᩣ ᨴᩩᨻ᩠ᨻᩃᨧᩦᩅᩁᨸᨧ᩠ᨧᩣᩈᩣᨿ ᨧᩦᩅᩁᨠᩣᩃᩈᨾᨿᩴ ᩋᨲᩥᨠ᩠ᨠᩣᨾᩮᩔᨲᩦ”ᨲᩥ …ᨸᩮ…  “ᩈᨧ᩠ᨧᩴ ᨠᩥᩁ, ᨽᩥᨠ᩠ᨡᩅᩮ, ᨳᩩᩃᩖᨶᨶ᩠ᨴᩣ ᨽᩥᨠ᩠ᨡᩩᨶᩦ ᨴᩩᨻ᩠ᨻᩃᨧᩦᩅᩁᨸᨧ᩠ᨧᩣᩈᩣᨿ ᨧᩦᩅᩁᨠᩣᩃᩈᨾᨿᩴ ᩋᨲᩥᨠ᩠ᨠᩣᨾᩮᨲᩦ”ᨲᩥ? “ᩈᨧ᩠ᨧᩴ, ᨽᨣᩅᩤ”ᨲᩥ. ᩅᩥᨣᩁᩉᩥ ᨻᩩᨴ᩠ᨵᩮᩤ ᨽᨣᩅᩤ …ᨸᩮ…  ᨠᨳᨬ᩠ᩉᩥ ᨶᩣᨾ, ᨽᩥᨠ᩠ᨡᩅᩮ, ᨳᩩᩃᩖᨶᨶ᩠ᨴᩣ ᨽᩥᨠ᩠ᨡᩩᨶᩦ ᨴᩩᨻ᩠ᨻᩃᨧᩦᩅᩁᨸᨧ᩠ᨧᩣᩈᩣᨿ ᨧᩦᩅᩁᨠᩣᩃᩈᨾᨿᩴ ᩋᨲᩥᨠ᩠ᨠᩣᨾᩮᩔᨲᩥ. ᨶᩮᨲᩴ, ᨽᩥᨠ᩠ᨡᩅᩮ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ …ᨸᩮ…  ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩥᨿᩮᩣ ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᨶ᩠ᨲᩩ—
</Paragraph>

</Division>
<Division number="921" book="paci">

<Paragraph number="2863" book="paci">
<Emphasis>“ᨿᩣ ᨸᨶ ᨽᩥᨠ᩠ᨡᩩᨶᩦ ᨴᩩᨻ᩠ᨻᩃᨧᩦᩅᩁᨸᨧ᩠ᨧᩣᩈᩣᨿ ᨧᩦᩅᩁᨠᩣᩃᩈᨾᨿᩴ ᩋᨲᩥᨠ᩠ᨠᩣᨾᩮᨿ᩠ᨿ, ᨸᩣᨧᩥᨲ᩠ᨲᩥᨿᨶ᩺”</Emphasis>ᨲᩥ. (*29*:<Emphasis>84</Emphasis>)
</Paragraph>

</Division>
<Division number="922" book="paci">

<Paragraph number="2864" book="paci">
<Emphasis>ᨿᩣ ᨸᨶᩣ</Emphasis>ᨲᩥ ᨿᩣ ᨿᩣᨴᩥᩈᩣ …ᨸᩮ…  <Emphasis>ᨽᩥᨠ᩠ᨡᩩᨶᩦ</Emphasis>ᨲᩥ …ᨸᩮ…  ᩋᨿᩴ ᩍᨾᩈ᩠ᨾᩥᩴ ᩋᨲ᩠ᨳᩮ ᩋᨵᩥᨸ᩠ᨸᩮᨲᩣ ᨽᩥᨠ᩠ᨡᩩᨶᩦᨲᩥ.
</Paragraph>

<Paragraph number="2865" book="paci">
<Emphasis>ᨴᩩᨻ᩠ᨻᩃᨧᩦᩅᩁᨸᨧ᩠ᨧᩣᩈᩣ</Emphasis> ᨶᩣᨾ “ᩈᨧᩮ ᨾᨿᩴ ᩈᨠ᩠ᨠᩮᩣᨾ, ᨴᩔᩣᨾ ᨠᩁᩥᩔᩣᨾᩣ”ᨲᩥ ᩅᩤᨧᩣ ᨽᩥᨶ᩠ᨶᩣ ᩉᩮᩣᨲᩥ.
</Paragraph>

<Paragraph number="2866" book="paci">
<Emphasis>ᨧᩦᩅᩁᨠᩣᩃᩈᨾᨿᩮᩣ</Emphasis> ᨶᩣᨾ ᩋᨶᨲ᩠ᨳᨲᩮ ᨠᨳᩥᨶᩮ ᩅᩔᩣᨶᩔ ᨸᨧ᩠ᨨᩥᨾᩮᩣ ᨾᩣᩈᩮᩣ, ᩋᨲ᩠ᨳᨲᩮ ᨠᨳᩥᨶᩮ ᨸᨬ᩠ᨧ ᨾᩣᩈᩣ.
</Paragraph>

<Paragraph number="2867" book="paci">
<Emphasis>ᨧᩦᩅᩁᨠᩣᩃᩈᨾᨿᩴ ᩋᨲᩥᨠ᩠ᨠᩣᨾᩮᨿ᩠ᨿᩣ</Emphasis>ᨲᩥ ᩋᨶᨲ᩠ᨳᨲᩮ ᨠᨳᩥᨶᩮ ᩅᩔᩣᨶᩔ ᨸᨧ᩠ᨨᩥᨾᩴ ᨴᩥᩅᩈᩴ ᩋᨲᩥᨠ᩠ᨠᩣᨾᩮᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ. ᩋᨲ᩠ᨳᨲᩮ ᨠᨳᩥᨶᩮ ᨠᨳᩥᨶᩩᨴ᩠ᨵᩤᩁᨴᩥᩅᩈᩴ ᩋᨲᩥᨠ᩠ᨠᩣᨾᩮᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

</Division>
<Division number="923" book="paci">

<Paragraph number="2868" book="paci">
ᨴᩩᨻ᩠ᨻᩃᨧᩦᩅᩁᩮ ᨴᩩᨻ᩠ᨻᩃᨧᩦᩅᩁᩈᨬ᩠ᨬᩣ ᨧᩦᩅᩁᨠᩣᩃᩈᨾᨿᩴ ᩋᨲᩥᨠ᩠ᨠᩣᨾᩮᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ. ᨴᩩᨻ᩠ᨻᩃᨧᩦᩅᩁᩮ ᩅᩮᨾᨲᩥᨠᩣ ᨧᩦᩅᩁᨠᩣᩃᩈᨾᨿᩴ ᩋᨲᩥᨠ᩠ᨠᩣᨾᩮᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨴᩩᨻ᩠ᨻᩃᨧᩦᩅᩁᩮ ᩋᨴᩩᨻ᩠ᨻᩃᨧᩦᩅᩁᩈᨬ᩠ᨬᩣ ᨧᩦᩅᩁᨠᩣᩃᩈᨾᨿᩴ ᩋᨲᩥᨠ᩠ᨠᩣᨾᩮᨲᩥ, ᩋᨶᩣᨸᨲ᩠ᨲᩥ.
</Paragraph>

<Paragraph number="2869" book="paci">
ᩋᨴᩩᨻ᩠ᨻᩃᨧᩦᩅᩁᩮ ᨴᩩᨻ᩠ᨻᩃᨧᩦᩅᩁᩈᨬ᩠ᨬᩣ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨴᩩᨻ᩠ᨻᩃᨧᩦᩅᩁᩮ ᩅᩮᨾᨲᩥᨠᩣ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨴᩩᨻ᩠ᨻᩃᨧᩦᩅᩁᩮ ᩋᨴᩩᨻ᩠ᨻᩃᨧᩦᩅᩁᩈᨬ᩠ᨬᩣ, ᩋᨶᩣᨸᨲ᩠ᨲᩥ.
</Paragraph>

</Division>
<Division number="924" book="paci">

<Paragraph number="2870" book="paci">
ᩋᨶᩣᨸᨲ᩠ᨲᩥ—  ᩋᩣᨶᩥᩈᩴᩈᩴ ᨴᩔᩮᨲ᩠ᩅᩣ ᨶᩥᩅᩤᩁᩮᨲᩥ, ᩏᨾ᩠ᨾᨲ᩠ᨲᩥᨠᩣᨿ, ᩋᩣᨴᩥᨠᨾ᩠ᨾᩥᨠᩣᨿᩣᨲᩥ.

</Paragraph>
</Division>

<Paragraph number="2871" type="center" book="paci">
ᨶᩅᨾᩈᩥᨠ᩠ᨡᩣᨸᨴᩴ ᨶᩥᨭ᩠ᨮᩥᨲᩴ.
</Paragraph>