---
title: "2.2.11 ᩋᨵᩥᨠᩁᨱᨠᩩᨸᩥᨲᩈᩥᨠ᩠ᨡᩣᨸᨴ"
tableOfContents: false
sidebar:
  order: 3
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="715" book="paci">

<Paragraph number="2344" book="paci">
ᨲᩮᨶ ᩈᨾᨿᩮᨶ ᨻᩩᨴ᩠ᨵᩮᩤ ᨽᨣᩅᩤ ᩈᩣᩅᨲ᩠ᨳᩥᨿᩴ ᩅᩥᩉᩁᨲᩥ ᨩᩮᨲᩅᨶᩮ ᩋᨶᩣᨳᨸᩥᨱ᩠ᨯᩥᨠᩔ ᩋᩣᩁᩣᨾᩮ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨧᨱ᩠ᨯᨠᩣᩊᩦ ᨽᩥᨠ᩠ᨡᩩᨶᩦ ᨠᩥᩈ᩠ᨾᩥᨬ᩠ᨧᩥᨴᩮᩅ ᩋᨵᩥᨠᩁᨱᩮ ᨸᨧ᩠ᨧᩣᨠᨲᩣ ᨠᩩᨸᩥᨲᩣ ᩋᨶᨲ᩠ᨲᨾᨶᩣ ᩑᩅᩴ ᩅᨴᩮᨲᩥ—  “ᨨᨶ᩠ᨴᨣᩤᨾᩥᨶᩥᨿᩮᩣ ᨧ ᨽᩥᨠ᩠ᨡᩩᨶᩥᨿᩮᩣ, ᨴᩮᩤᩈᨣᩤᨾᩥᨶᩥᨿᩮᩣ ᨧ ᨽᩥᨠ᩠ᨡᩩᨶᩥᨿᩮᩣ, ᨾᩮᩣᩉᨣᩤᨾᩥᨶᩥᨿᩮᩣ ᨧ ᨽᩥᨠ᩠ᨡᩩᨶᩥᨿᩮᩣ, ᨽᨿᨣᩤᨾᩥᨶᩥᨿᩮᩣ ᨧ ᨽᩥᨠ᩠ᨡᩩᨶᩥᨿᩮᩣ”ᨲᩥ.
</Paragraph>

<Paragraph number="2345" book="paci">
ᨿᩣ ᨲᩣ ᨽᩥᨠ᩠ᨡᩩᨶᩥᨿᩮᩣ ᩋᨸ᩠ᨸᩥᨧ᩠ᨨᩣ …ᨸᩮ…  ᨲᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᩋᨿ᩠ᨿᩣ ᨧᨱ᩠ᨯᨠᩣᩊᩦ ᨠᩥᩈ᩠ᨾᩥᨬ᩠ᨧᩥᨴᩮᩅ ᩋᨵᩥᨠᩁᨱᩮ ᨸᨧ᩠ᨧᩣᨠᨲᩣ ᨠᩩᨸᩥᨲᩣ ᩋᨶᨲ᩠ᨲᨾᨶᩣ ᩑᩅᩴ ᩅᨠ᩠ᨡᨲᩥ—  ‘ᨨᨶ᩠ᨴᨣᩤᨾᩥᨶᩥᨿᩮᩣ ᨧ ᨽᩥᨠ᩠ᨡᩩᨶᩥᨿᩮᩣ …ᨸᩮ…  ᨽᨿᨣᩤᨾᩥᨶᩥᨿᩮᩣ ᨧ ᨽᩥᨠ᩠ᨡᩩᨶᩥᨿᩮᩣ’”ᨲᩥ …ᨸᩮ…  “ᩈᨧ᩠ᨧᩴ ᨠᩥᩁ, ᨽᩥᨠ᩠ᨡᩅᩮ, ᨧᨱ᩠ᨯᨠᩣᩊᩦ ᨽᩥᨠ᩠ᨡᩩᨶᩦ ᨠᩥᩈ᩠ᨾᩥᨬ᩠ᨧᩥᨴᩮᩅ ᩋᨵᩥᨠᩁᨱᩮ ᨸᨧ᩠ᨧᩣᨠᨲᩣ ᨠᩩᨸᩥᨲᩣ ᩋᨶᨲ᩠ᨲᨾᨶᩣ ᩑᩅᩴ ᩅᨴᩮᨲᩥ—  ‘ᨨᨶ᩠ᨴᨣᩤᨾᩥᨶᩥᨿᩮᩣ ᨧ ᨽᩥᨠ᩠ᨡᩩᨶᩥᨿᩮᩣ …ᨸᩮ…  ᨽᨿᨣᩤᨾᩥᨶᩥᨿᩮᩣ ᨧ ᨽᩥᨠ᩠ᨡᩩᨶᩥᨿᩮᩣ’”ᨲᩥ? “ᩈᨧ᩠ᨧᩴ, ᨽᨣᩅᩤ”ᨲᩥ. ᩅᩥᨣᩁᩉᩥ ᨻᩩᨴ᩠ᨵᩮᩤ ᨽᨣᩅᩤ …ᨸᩮ…  ᨠᨳᨬ᩠ᩉᩥ ᨶᩣᨾ, ᨽᩥᨠ᩠ᨡᩅᩮ, ᨧᨱ᩠ᨯᨠᩣᩊᩦ ᨽᩥᨠ᩠ᨡᩩᨶᩦ ᨠᩥᩈ᩠ᨾᩥᨬ᩠ᨧᩥᨴᩮᩅ ᩋᨵᩥᨠᩁᨱᩮ ᨸᨧ᩠ᨧᩣᨠᨲᩣ ᨠᩩᨸᩥᨲᩣ ᩋᨶᨲ᩠ᨲᨾᨶᩣ ᩑᩅᩴ ᩅᨠ᩠ᨡᨲᩥ—  ‘ᨨᨶ᩠ᨴᨣᩤᨾᩥᨶᩥᨿᩮᩣ ᨧ ᨽᩥᨠ᩠ᨡᩩᨶᩥᨿᩮᩣ …ᨸᩮ…  ᨽᨿᨣᩤᨾᩥᨶᩥᨿᩮᩣ ᨧ ᨽᩥᨠ᩠ᨡᩩᨶᩥᨿᩮᩣ’ᨲᩥ. ᨶᩮᨲᩴ, ᨽᩥᨠ᩠ᨡᩅᩮ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ …ᨸᩮ…  ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩥᨿᩮᩣ ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᨶ᩠ᨲᩩ—
</Paragraph>

</Division>
<Division number="716" book="paci">

<Paragraph number="2346" book="paci">
<Emphasis>“ᨿᩣ ᨸᨶ ᨽᩥᨠ᩠ᨡᩩᨶᩦ ᨠᩥᩈ᩠ᨾᩥᨬ᩠ᨧᩥᨴᩮᩅ ᩋᨵᩥᨠᩁᨱᩮ ᨸᨧ᩠ᨧᩣᨠᨲᩣ ᨠᩩᨸᩥᨲᩣ ᩋᨶᨲ᩠ᨲᨾᨶᩣ ᩑᩅᩴ ᩅᨴᩮᨿ᩠ᨿ—  ‘ᨨᨶ᩠ᨴᨣᩤᨾᩥᨶᩥᨿᩮᩣ ᨧ ᨽᩥᨠ᩠ᨡᩩᨶᩥᨿᩮᩣ, ᨴᩮᩤᩈᨣᩤᨾᩥᨶᩥᨿᩮᩣ ᨧ ᨽᩥᨠ᩠ᨡᩩᨶᩥᨿᩮᩣ, ᨾᩮᩣᩉᨣᩤᨾᩥᨶᩥᨿᩮᩣ ᨧ ᨽᩥᨠ᩠ᨡᩩᨶᩥᨿᩮᩣ, ᨽᨿᨣᩤᨾᩥᨶᩥᨿᩮᩣ ᨧ ᨽᩥᨠ᩠ᨡᩩᨶᩥᨿᩮᩣ’ᨲᩥ, ᩈᩣ ᨽᩥᨠ᩠ᨡᩩᨶᩦ ᨽᩥᨠ᩠ᨡᩩᨶᩦᩉᩥ ᩑᩅᨾᩔ ᩅᨧᨶᩦᨿᩣ—  ‘ᨾᩣᨿ᩠ᨿᩮ, ᨠᩥᩈ᩠ᨾᩥᨬ᩠ᨧᩥᨴᩮᩅ ᩋᨵᩥᨠᩁᨱᩮ ᨸᨧ᩠ᨧᩣᨠᨲᩣ ᨠᩩᨸᩥᨲᩣ ᩋᨶᨲ᩠ᨲᨾᨶᩣ ᩑᩅᩴ ᩋᩅᨧ—  ᨨᨶ᩠ᨴᨣᩤᨾᩥᨶᩥᨿᩮᩣ ᨧ ᨽᩥᨠ᩠ᨡᩩᨶᩥᨿᩮᩣ ᨴᩮᩤᩈᨣᩤᨾᩥᨶᩥᨿᩮᩣ ᨧ ᨽᩥᨠ᩠ᨡᩩᨶᩥᨿᩮᩣ ᨾᩮᩣᩉᨣᩤᨾᩥᨶᩥᨿᩮᩣ ᨧ ᨽᩥᨠ᩠ᨡᩩᨶᩥᨿᩮᩣ ᨽᨿᨣᩤᨾᩥᨶᩥᨿᩮᩣ ᨧ ᨽᩥᨠ᩠ᨡᩩᨶᩥᨿᩮᩣᨲᩥ. ᩋᨿ᩠ᨿᩣ ᨡᩮᩣ ᨨᨶ᩠ᨴᩣᨸᩥ ᨣᨧ᩠ᨨᩮᨿ᩠ᨿ, ᨴᩮᩤᩈᩣᨸᩥ ᨣᨧ᩠ᨨᩮᨿ᩠ᨿ, ᨾᩮᩣᩉᩣᨸᩥ ᨣᨧ᩠ᨨᩮᨿ᩠ᨿ, ᨽᨿᩣᨸᩥ ᨣᨧ᩠ᨨᩮᨿ᩠ᨿᩣ’ᨲᩥ. ᩑᩅᨬ᩠ᨧ ᩈᩣ ᨽᩥᨠ᩠ᨡᩩᨶᩦ ᨽᩥᨠ᩠ᨡᩩᨶᩦᩉᩥ ᩅᩩᨧ᩠ᨧᨾᩣᨶᩣ ᨲᨳᩮᩅ ᨸᨣ᩠ᨣᨱ᩠ᩉᩮᨿ᩠ᨿ, ᩈᩣ ᨽᩥᨠ᩠ᨡᩩᨶᩦ ᨽᩥᨠ᩠ᨡᩩᨶᩦᩉᩥ ᨿᩣᩅᨲᨲᩥᨿᩴ ᩈᨾᨶᩩᨽᩣᩈᩥᨲᨻ᩠ᨻᩣ ᨲᩔ ᨸᨭᩥᨶᩥᩔᨣ᩠ᨣᩤᨿ. ᨿᩣᩅᨲᨲᩥᨿᨬ᩠ᨧᩮ ᩈᨾᨶᩩᨽᩣᩈᩦᨿᨾᩣᨶᩣ ᨲᩴ ᨸᨭᩥᨶᩥᩔᨩ᩠ᨩᩮᨿ᩠ᨿ, ᩍᨧ᩠ᨧᩮᨲᩴ ᨠᩩᩈᩃᩴ; ᨶᩮᩣ ᨧᩮ ᨸᨭᩥᨶᩥᩔᨩ᩠ᨩᩮᨿ᩠ᨿ, ᩋᨿᨾ᩠ᨸᩥ ᨽᩥᨠ᩠ᨡᩩᨶᩦ ᨿᩣᩅᨲᨲᩥᨿᨠᩴ ᨵᨾ᩠ᨾᩴ ᩋᩣᨸᨶ᩠ᨶᩣ ᨶᩥᩔᩣᩁᨱᩦᨿᩴ ᩈᩴᨥᩣᨴᩥᩈᩮᩈᨶ᩺”</Emphasis>ᨲᩥ. (*11*:<Emphasis>19</Emphasis>)
</Paragraph>

</Division>
<Division number="717" book="paci">

<Paragraph number="2347" book="paci">
<Emphasis>ᨿᩣ ᨸᨶᩣ</Emphasis>ᨲᩥ ᨿᩣ ᨿᩣᨴᩥᩈᩣ …ᨸᩮ…  <Emphasis>ᨽᩥᨠ᩠ᨡᩩᨶᩦ</Emphasis>ᨲᩥ …ᨸᩮ…  ᩋᨿᩴ ᩍᨾᩈ᩠ᨾᩥᩴ ᩋᨲ᩠ᨳᩮ ᩋᨵᩥᨸ᩠ᨸᩮᨲᩣ ᨽᩥᨠ᩠ᨡᩩᨶᩦᨲᩥ.
</Paragraph>

<Paragraph number="2348" book="paci">
<Emphasis>ᨠᩥᩈ᩠ᨾᩥᨬ᩠ᨧᩥᨴᩮᩅ ᩋᨵᩥᨠᩁᨱᩮ</Emphasis>ᨲᩥ ᩋᨵᩥᨠᩁᨱᩴ ᨶᩣᨾ ᨧᨲ᩠ᨲᩣᩁᩥ ᩋᨵᩥᨠᩁᨱᩣᨶᩥ—  ᩅᩥᩅᩤᨴᩤᨵᩥᨠᩁᨱᩴ, ᩋᨶᩩᩅᩤᨴᩤᨵᩥᨠᩁᨱᩴ, ᩋᩣᨸᨲ᩠ᨲᩣᨵᩥᨠᩁᨱᩴ, ᨠᩥᨧ᩠ᨧᩣᨵᩥᨠᩁᨱᩴ.
</Paragraph>

<Paragraph number="2349" book="paci">
<Emphasis>ᨸᨧ᩠ᨧᩣᨠᨲᩣ</Emphasis> ᨶᩣᨾ ᨸᩁᩣᨩᩥᨲᩣ ᩅᩩᨧ᩠ᨧᨲᩥ.
</Paragraph>

<Paragraph number="2350" book="paci">
<Emphasis>ᨠᩩᨸᩥᨲᩣ ᩋᨶᨲ᩠ᨲᨾᨶᩣ</Emphasis>ᨲᩥ ᩋᨶᨽᩥᩁᨴ᩠ᨵᩤ ᩋᩣᩉᨲᨧᩥᨲ᩠ᨲᩣ ᨡᩥᩃᨩᩣᨲᩣ.
</Paragraph>

<Paragraph number="2351" book="paci">
<Emphasis>ᩑᩅᩴ ᩅᨴᩮᨿ᩠ᨿᩣ</Emphasis>ᨲᩥ—  “ᨨᨶ᩠ᨴᨣᩤᨾᩥᨶᩥᨿᩮᩣ ᨧ ᨽᩥᨠ᩠ᨡᩩᨶᩥᨿᩮᩣ …ᨸᩮ…  ᨽᨿᨣᩤᨾᩥᨶᩥᨿᩮᩣ ᨧ ᨽᩥᨠ᩠ᨡᩩᨶᩥᨿᩮᩣ”ᨲᩥ.
</Paragraph>

<Paragraph number="2352" book="paci">
<Emphasis>ᩈᩣ ᨽᩥᨠ᩠ᨡᩩᨶᩦ</Emphasis>ᨲᩥ ᨿᩣ ᩈᩣ ᩑᩅᩴᩅᩤᨴᩥᨶᩦ ᨽᩥᨠ᩠ᨡᩩᨶᩦ.
</Paragraph>

<Paragraph number="2353" book="paci">
<Emphasis>ᨽᩥᨠ᩠ᨡᩩᨶᩦᩉᩦ</Emphasis>ᨲᩥ ᩋᨬ᩠ᨬᩣᩉᩥ ᨽᩥᨠ᩠ᨡᩩᨶᩦᩉᩥ.
</Paragraph>

<Paragraph number="2354" book="paci">
ᨿᩣ ᨸᩔᨶ᩠ᨲᩥ ᨿᩣ ᩈᩩᨱᨶ᩠ᨲᩥ ᨲᩣᩉᩥ ᩅᨲ᩠ᨲᨻ᩠ᨻᩣ—  “ᨾᩣᨿ᩠ᨿᩮ, ᨠᩥᩈ᩠ᨾᩥᨬ᩠ᨧᩥᨴᩮᩅ ᩋᨵᩥᨠᩁᨱᩮ ᨸᨧ᩠ᨧᩣᨠᨲᩣ ᨠᩩᨸᩥᨲᩣ ᩋᨶᨲ᩠ᨲᨾᨶᩣ ᩑᩅᩴ ᩋᩅᨧ—  ‘ᨨᨶ᩠ᨴᨣᩤᨾᩥᨶᩥᨿᩮᩣ ᨧ ᨽᩥᨠ᩠ᨡᩩᨶᩥᨿᩮᩣ …ᨸᩮ…  ᨽᨿᨣᩤᨾᩥᨶᩥᨿᩮᩣ ᨧ ᨽᩥᨠ᩠ᨡᩩᨶᩥᨿᩮᩣ’ᨲᩥ. ᩋᨿ᩠ᨿᩣ ᨡᩮᩣ ᨨᨶ᩠ᨴᩣᨸᩥ ᨣᨧ᩠ᨨᩮᨿ᩠ᨿ …ᨸᩮ…  ᨽᨿᩣᨸᩥ ᨣᨧ᩠ᨨᩮᨿ᩠ᨿᩣ”ᨲᩥ. ᨴᩩᨲᩥᨿᨾ᩠ᨸᩥ ᩅᨲ᩠ᨲᨻ᩠ᨻᩣ. ᨲᨲᩥᨿᨾ᩠ᨸᩥ ᩅᨲ᩠ᨲᨻ᩠ᨻᩣ. ᩈᨧᩮ ᨸᨭᩥᨶᩥᩔᨩ᩠ᨩᨲᩥ, ᩍᨧ᩠ᨧᩮᨲᩴ ᨠᩩᩈᩃᩴ; ᨶᩮᩣ ᨧᩮ ᨸᨭᩥᨶᩥᩔᨩ᩠ᨩᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩈᩩᨲ᩠ᩅᩣ ᨶ ᩅᨴᨶ᩠ᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩈᩣ ᨽᩥᨠ᩠ᨡᩩᨶᩦ ᩈᩴᨥᨾᨩ᩠ᨫᨾ᩠ᨸᩥ ᩋᩣᨠᨯ᩠ᨰᩥᨲ᩠ᩅᩣ ᩅᨲ᩠ᨲᨻ᩠ᨻᩣ—  “ᨾᩣᨿ᩠ᨿᩮ, ᨠᩥᩈ᩠ᨾᩥᨬ᩠ᨧᩥᨴᩮᩅ ᩋᨵᩥᨠᩁᨱᩮ ᨸᨧ᩠ᨧᩣᨠᨲᩣ ᨠᩩᨸᩥᨲᩣ ᩋᨶᨲ᩠ᨲᨾᨶᩣ ᩑᩅᩴ ᩋᩅᨧ—  ‘ᨨᨶ᩠ᨴᨣᩤᨾᩥᨶᩥᨿᩮᩣ ᨧ ᨽᩥᨠ᩠ᨡᩩᨶᩥᨿᩮᩣ …ᨸᩮ…  ᨽᨿᨣᩤᨾᩥᨶᩥᨿᩮᩣ ᨧ ᨽᩥᨠ᩠ᨡᩩᨶᩥᨿᩮᩣ’ᨲᩥ. ᩋᨿ᩠ᨿᩣ ᨡᩮᩣ ᨨᨶ᩠ᨴᩣᨸᩥ ᨣᨧ᩠ᨨᩮᨿ᩠ᨿ …ᨸᩮ…  ᨽᨿᩣᨸᩥ ᨣᨧ᩠ᨨᩮᨿ᩠ᨿᩣ”ᨲᩥ. ᨴᩩᨲᩥᨿᨾ᩠ᨸᩥ ᩅᨲ᩠ᨲᨻ᩠ᨻᩣ. ᨲᨲᩥᨿᨾ᩠ᨸᩥ ᩅᨲ᩠ᨲᨻ᩠ᨻᩣ. ᩈᨧᩮ ᨸᨭᩥᨶᩥᩔᨩ᩠ᨩᨲᩥ, ᩍᨧ᩠ᨧᩮᨲᩴ ᨠᩩᩈᩃᩴ; ᨶᩮᩣ ᨧᩮ ᨸᨭᩥᨶᩥᩔᨩ᩠ᨩᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩈᩣ ᨽᩥᨠ᩠ᨡᩩᨶᩦ ᩈᨾᨶᩩᨽᩣᩈᩥᨲᨻ᩠ᨻᩣ. “ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩈᨾᨶᩩᨽᩣᩈᩥᨲᨻ᩠ᨻᩣ. ᨻ᩠ᨿᨲ᩠ᨲᩣᨿ ᨽᩥᨠ᩠ᨡᩩᨶᩥᨿᩣ ᨸᨭᩥᨻᩃᩣᨿ ᩈᩴᨥᩮᩣ ᨬᩣᨸᩮᨲᨻ᩠ᨻᩮᩣ—
</Paragraph>

</Division>
<Division number="718" book="paci">

<Paragraph number="2355" book="paci">
‘ᩈᩩᨱᩣᨲᩩ ᨾᩮ, ᩋᨿ᩠ᨿᩮ, ᩈᩴᨥᩮᩣ. ᩋᨿᩴ ᩍᨲ᩠ᨳᨶ᩠ᨶᩣᨾᩣ ᨽᩥᨠ᩠ᨡᩩᨶᩦ ᨠᩥᩈ᩠ᨾᩥᨬ᩠ᨧᩥᨴᩮᩅ ᩋᨵᩥᨠᩁᨱᩮ ᨸᨧ᩠ᨧᩣᨠᨲᩣ ᨠᩩᨸᩥᨲᩣ ᩋᨶᨲ᩠ᨲᨾᨶᩣ ᩑᩅᩴ ᩅᨴᩮᨲᩥ—  “ᨨᨶ᩠ᨴᨣᩤᨾᩥᨶᩥᨿᩮᩣ ᨧ ᨽᩥᨠ᩠ᨡᩩᨶᩥᨿᩮᩣ …ᨸᩮ…  ᨽᨿᨣᩤᨾᩥᨶᩥᨿᩮᩣ ᨧ ᨽᩥᨠ᩠ᨡᩩᨶᩥᨿᩮᩣ”ᨲᩥ. ᩈᩣ ᨲᩴ ᩅᨲ᩠ᨳᩩᩴ ᨶ ᨸᨭᩥᨶᩥᩔᨩ᩠ᨩᨲᩥ. ᨿᨴᩥ ᩈᩴᨥᩔ ᨸᨲ᩠ᨲᨠᩃᩖᩴ, ᩈᩴᨥᩮᩣ ᩍᨲ᩠ᨳᨶ᩠ᨶᩣᨾᩴ ᨽᩥᨠ᩠ᨡᩩᨶᩥᩴ ᩈᨾᨶᩩᨽᩣᩈᩮᨿ᩠ᨿ ᨲᩔ ᩅᨲ᩠ᨳᩩᩔ ᨸᨭᩥᨶᩥᩔᨣ᩠ᨣᩤᨿ. ᩑᩈᩣ ᨬᨲ᩠ᨲᩥ.
</Paragraph>

<Paragraph number="2356" book="paci">
ᩈᩩᨱᩣᨲᩩ ᨾᩮ, ᩋᨿ᩠ᨿᩮ, ᩈᩴᨥᩮᩣ. ᩋᨿᩴ ᩍᨲ᩠ᨳᨶ᩠ᨶᩣᨾᩣ ᨽᩥᨠ᩠ᨡᩩᨶᩦ ᨠᩥᩈ᩠ᨾᩥᨬ᩠ᨧᩥᨴᩮᩅ ᩋᨵᩥᨠᩁᨱᩮ ᨸᨧ᩠ᨧᩣᨠᨲᩣ ᨠᩩᨸᩥᨲᩣ ᩋᨶᨲ᩠ᨲᨾᨶᩣ ᩑᩅᩴ ᩅᨴᩮᨲᩥ—  “ᨨᨶ᩠ᨴᨣᩤᨾᩥᨶᩥᨿᩮᩣ ᨧ ᨽᩥᨠ᩠ᨡᩩᨶᩥᨿᩮᩣ …ᨸᩮ…  ᨽᨿᨣᩤᨾᩥᨶᩥᨿᩮᩣ ᨧ ᨽᩥᨠ᩠ᨡᩩᨶᩥᨿᩮᩣ”ᨲᩥ. ᩈᩣ ᨲᩴ ᩅᨲ᩠ᨳᩩᩴ ᨶ ᨸᨭᩥᨶᩥᩔᨩ᩠ᨩᨲᩥ. ᩈᩴᨥᩮᩣ ᩍᨲ᩠ᨳᨶ᩠ᨶᩣᨾᩴ ᨽᩥᨠ᩠ᨡᩩᨶᩥᩴ ᩈᨾᨶᩩᨽᩣᩈᨲᩥ ᨲᩔ ᩅᨲ᩠ᨳᩩᩔ ᨸᨭᩥᨶᩥᩔᨣ᩠ᨣᩤᨿ. ᨿᩔᩣ ᩋᨿ᩠ᨿᩣᨿ ᨡᨾᨲᩥ ᩍᨲ᩠ᨳᨶ᩠ᨶᩣᨾᩣᨿ ᨽᩥᨠ᩠ᨡᩩᨶᩥᨿᩣ ᩈᨾᨶᩩᨽᩣᩈᨶᩣ ᨲᩔ ᩅᨲ᩠ᨳᩩᩔ ᨸᨭᩥᨶᩥᩔᨣ᩠ᨣᩤᨿ, ᩈᩣ ᨲᩩᨱ᩠ᩉᩔ; ᨿᩔᩣ ᨶᨠ᩠ᨡᨾᨲᩥ, ᩈᩣ ᨽᩣᩈᩮᨿ᩠ᨿ.
</Paragraph>

<Paragraph number="2357" book="paci">
ᨴᩩᨲᩥᨿᨾ᩠ᨸᩥ ᩑᨲᨾᨲ᩠ᨳᩴ ᩅᨴᩤᨾᩥ …ᨸᩮ…  ᨲᨲᩥᨿᨾ᩠ᨸᩥ ᩑᨲᨾᨲ᩠ᨳᩴ ᩅᨴᩤᨾᩥ …ᨸᩮ… .
</Paragraph>

<Paragraph number="2358" book="paci">
ᩈᨾᨶᩩᨽᨭ᩠ᨮᩣ ᩈᩴᨥᩮᨶ ᩍᨲ᩠ᨳᨶ᩠ᨶᩣᨾᩣ ᨽᩥᨠ᩠ᨡᩩᨶᩦ ᨲᩔ ᩅᨲ᩠ᨳᩩᩔ ᨸᨭᩥᨶᩥᩔᨣ᩠ᨣᩤᨿ. ᨡᨾᨲᩥ ᩈᩴᨥᩔ, ᨲᩈ᩠ᨾᩣ ᨲᩩᨱ᩠ᩉᩦ, ᩑᩅᨾᩮᨲᩴ ᨵᩤᩁᨿᩣᨾᩦ’”ᨲᩥ.
</Paragraph>

<Paragraph number="2359" book="paci">
ᨬᨲ᩠ᨲᩥᨿᩣ ᨴᩩᨠ᩠ᨠᨭᩴ. ᨴ᩠ᩅᩦᩉᩥ ᨠᨾ᩠ᨾᩅᩤᨧᩣᩉᩥ ᨳᩩᩃᩖᨧ᩠ᨧᨿᩣ. ᨠᨾ᩠ᨾᩅᩤᨧᩣᨸᩁᩥᨿᩮᩣᩈᩣᨶᩮ ᩋᩣᨸᨲ᩠ᨲᩥ ᩈᩴᨥᩣᨴᩥᩈᩮᩈᩔ. ᩈᩴᨥᩣᨴᩥᩈᩮᩈᩴ ᩋᨩ᩠ᨫᩣᨸᨩ᩠ᨩᨶ᩠ᨲᩥᨿᩣ ᨬᨲ᩠ᨲᩥᨿᩣ ᨴᩩᨠ᩠ᨠᨭᩴ. ᨴ᩠ᩅᩦᩉᩥ ᨠᨾ᩠ᨾᩅᩤᨧᩣᩉᩥ ᨳᩩᩃᩖᨧ᩠ᨧᨿᩣ ᨸᨭᩥᨸ᩠ᨸᩔᨾ᩠ᨽᨶ᩠ᨲᩥ.
</Paragraph>

<Paragraph number="2360" book="paci">
<Emphasis>ᩋᨿᨾ᩠ᨸᩦ</Emphasis>ᨲᩥ ᨸᩩᩁᩥᨾᩣᨿᩮᩣ ᩏᨸᩣᨴᩤᨿ ᩅᩩᨧ᩠ᨧᨲᩥ.
</Paragraph>

<Paragraph number="2361" book="paci">
<Emphasis>ᨿᩣᩅᨲᨲᩥᨿᨠᨶ᩺</Emphasis>ᨲᩥ ᨿᩣᩅᨲᨲᩥᨿᩴ ᩈᨾᨶᩩᨽᩣᩈᨶᩣᨿ ᩋᩣᨸᨩ᩠ᨩᨲᩥ, ᨶ ᩈᩉ ᩅᨲ᩠ᨳᩩᨩ᩠ᨫᩣᨧᩣᩁᩣ.
</Paragraph>

<Paragraph number="2362" book="paci">
<Emphasis>ᨶᩥᩔᩣᩁᨱᩦᨿᨶ᩺</Emphasis>ᨲᩥ ᩈᩴᨥᨾ᩠ᩉᩣ ᨶᩥᩔᩣᩁᩦᨿᨲᩥ.
</Paragraph>

<Paragraph number="2363" book="paci">
<Emphasis>ᩈᩴᨥᩣᨴᩥᩈᩮᩈᩮᩣ</Emphasis>ᨲᩥ …ᨸᩮ…  ᨲᩮᨶᨸᩥ ᩅᩩᨧ᩠ᨧᨲᩥ ᩈᩴᨥᩣᨴᩥᩈᩮᩈᩮᩣᨲᩥ.
</Paragraph>

</Division>
<Division number="719" book="paci">

<Paragraph number="2364" book="paci">
ᨵᨾ᩠ᨾᨠᨾ᩠ᨾᩮ ᨵᨾ᩠ᨾᨠᨾ᩠ᨾᩈᨬ᩠ᨬᩣ ᨶ ᨸᨭᩥᨶᩥᩔᨩ᩠ᨩᨲᩥ, ᩋᩣᨸᨲ᩠ᨲᩥ ᩈᩴᨥᩣᨴᩥᩈᩮᩈᩔ. ᨵᨾ᩠ᨾᨠᨾ᩠ᨾᩮ ᩅᩮᨾᨲᩥᨠᩣ ᨶ ᨸᨭᩥᨶᩥᩔᨩ᩠ᨩᨲᩥ, ᩋᩣᨸᨲ᩠ᨲᩥ ᩈᩴᨥᩣᨴᩥᩈᩮᩈᩔ. ᨵᨾ᩠ᨾᨠᨾ᩠ᨾᩮ ᩋᨵᨾ᩠ᨾᨠᨾ᩠ᨾᩈᨬ᩠ᨬᩣ ᨶ ᨸᨭᩥᨶᩥᩔᨩ᩠ᨩᨲᩥ, ᩋᩣᨸᨲ᩠ᨲᩥ ᩈᩴᨥᩣᨴᩥᩈᩮᩈᩔ.
</Paragraph>

<Paragraph number="2365" book="paci">
ᩋᨵᨾ᩠ᨾᨠᨾ᩠ᨾᩮ ᨵᨾ᩠ᨾᨠᨾ᩠ᨾᩈᨬ᩠ᨬᩣ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨵᨾ᩠ᨾᨠᨾ᩠ᨾᩮ ᩅᩮᨾᨲᩥᨠᩣ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨵᨾ᩠ᨾᨠᨾ᩠ᨾᩮ ᩋᨵᨾ᩠ᨾᨠᨾ᩠ᨾᩈᨬ᩠ᨬᩣ ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ.
</Paragraph>

</Division>
<Division number="720" book="paci">

<Paragraph number="2366" book="paci">
ᩋᨶᩣᨸᨲ᩠ᨲᩥ—  ᩋᩈᨾᨶᩩᨽᩣᩈᨶ᩠ᨲᩥᨿᩣ, ᨸᨭᩥᨶᩥᩔᨩ᩠ᨩᨶ᩠ᨲᩥᨿᩣ, ᩏᨾ᩠ᨾᨲ᩠ᨲᩥᨠᩣᨿ, ᩋᩣᨴᩥᨠᨾ᩠ᨾᩥᨠᩣᨿᩣᨲᩥ.

</Paragraph>
</Division>

<Paragraph number="2367" type="center" book="paci">
ᩋᨭ᩠ᨮᨾᩈᩴᨥᩣᨴᩥᩈᩮᩈᩈᩥᨠ᩠ᨡᩣᨸᨴᩴ ᨶᩥᨭ᩠ᨮᩥᨲᩴ.
</Paragraph>