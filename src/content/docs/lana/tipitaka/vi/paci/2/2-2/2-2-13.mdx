---
title: "2.2.13 ᨴᩩᨲᩥᨿᨸᩣᨸᩈᨾᩣᨧᩣᩁᩈᩥᨠ᩠ᨡᩣᨸᨴ"
tableOfContents: false
sidebar:
  order: 5
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="727" book="paci">

<Paragraph number="2394" book="paci">
ᨲᩮᨶ ᩈᨾᨿᩮᨶ ᨻᩩᨴ᩠ᨵᩮᩤ ᨽᨣᩅᩤ ᩈᩣᩅᨲ᩠ᨳᩥᨿᩴ ᩅᩥᩉᩁᨲᩥ ᨩᩮᨲᩅᨶᩮ ᩋᨶᩣᨳᨸᩥᨱ᩠ᨯᩥᨠᩔ ᩋᩣᩁᩣᨾᩮ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨳᩩᩃᩖᨶᨶ᩠ᨴᩣ ᨽᩥᨠ᩠ᨡᩩᨶᩦ ᩈᩴᨥᩮᨶ ᩈᨾᨶᩩᨽᨭ᩠ᨮᩣ ᨽᩥᨠ᩠ᨡᩩᨶᩥᨿᩮᩣ ᩑᩅᩴ ᩅᨴᩮᨲᩥ—  “ᩈᩴᩈᨭ᩠ᨮᩣᩅ, ᩋᨿ᩠ᨿᩮ, ᨲᩩᨾ᩠ᩉᩮ ᩅᩥᩉᩁᨳ. ᨾᩣ ᨲᩩᨾ᩠ᩉᩮ ᨶᩣᨶᩣ ᩅᩥᩉᩁᩥᨲ᩠ᨳ. ᩈᨶ᩠ᨲᩥ ᩈᩴᨥᩮ ᩋᨬ᩠ᨬᩣᨸᩥ ᨽᩥᨠ᩠ᨡᩩᨶᩥᨿᩮᩣ ᩑᩅᩤᨧᩣᩁᩣ ᩑᩅᩴᩈᨴ᩠ᨴᩤ ᩑᩅᩴᩈᩥᩃᩮᩣᨠᩣ, ᨽᩥᨠ᩠ᨡᩩᨶᩥᩈᩴᨥᩔ ᩅᩥᩉᩮᩈᩥᨠᩣ, ᩋᨬ᩠ᨬᨾᨬ᩠ᨬᩥᩔᩣ ᩅᨩ᩠ᨩᨸ᩠ᨸᨭᩥᨧ᩠ᨨᩣᨴᩥᨠᩣ. ᨲᩣ ᩈᩴᨥᩮᩣ ᨶ ᨠᩥᨬ᩠ᨧᩥ ᩋᩣᩉ. ᨲᩩᨾ᩠ᩉᨬ᩠ᨬᩮᩅ ᩈᩴᨥᩮᩣ ᩏᨬ᩠ᨬᩣᨿ ᨸᩁᩥᨽᩅᩮᨶ ᩋᨠ᩠ᨡᨶ᩠ᨲᩥᨿᩣ ᩅᩮᨽᩔᩥᨿᩣ ᨴᩩᨻ᩠ᨻᩃ᩠ᨿᩣ ᩑᩅᨾᩣᩉ—  ‘ᨽᨣᩥᨶᩥᨿᩮᩣ ᨡᩮᩣ ᩈᩴᩈᨭ᩠ᨮᩣ ᩅᩥᩉᩁᨶ᩠ᨲᩥ ᨸᩣᨸᩣᨧᩣᩁᩣ ᨸᩣᨸᩈᨴ᩠ᨴᩤ ᨸᩣᨸᩈᩥᩃᩮᩣᨠᩣ, ᨽᩥᨠ᩠ᨡᩩᨶᩥᩈᩴᨥᩔ ᩅᩥᩉᩮᩈᩥᨠᩣ, ᩋᨬ᩠ᨬᨾᨬ᩠ᨬᩥᩔᩣ ᩅᨩ᩠ᨩᨸ᩠ᨸᨭᩥᨧ᩠ᨨᩣᨴᩥᨠᩣ. ᩅᩥᩅᩥᨧ᩠ᨧᨳᩣᨿ᩠ᨿᩮ. ᩅᩥᩅᩮᨠᨬ᩠ᨬᩮᩅ ᨽᨣᩥᨶᩦᨶᩴ ᩈᩴᨥᩮᩣ ᩅᨱ᩠ᨱᩮᨲᩦ’”ᨲᩥ.
</Paragraph>

<Paragraph number="2395" book="paci">
ᨿᩣ ᨲᩣ ᨽᩥᨠ᩠ᨡᩩᨶᩥᨿᩮᩣ ᩋᨸ᩠ᨸᩥᨧ᩠ᨨᩣ …ᨸᩮ…  ᨲᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᩋᨿ᩠ᨿᩣ ᨳᩩᩃᩖᨶᨶ᩠ᨴᩣ ᩈᩴᨥᩮᨶ ᩈᨾᨶᩩᨽᨭ᩠ᨮᩣ ᨽᩥᨠ᩠ᨡᩩᨶᩥᨿᩮᩣ ᩑᩅᩴ ᩅᨠ᩠ᨡᨲᩥ—  ᩈᩴᩈᨭ᩠ᨮᩣᩅ, ᩋᨿ᩠ᨿᩮ, ᨲᩩᨾ᩠ᩉᩮ ᩅᩥᩉᩁᨳ. ᨾᩣ ᨲᩩᨾ᩠ᩉᩮ ᨶᩣᨶᩣ ᩅᩥᩉᩁᩥᨲ᩠ᨳ. ᩈᨶ᩠ᨲᩥ ᩈᩴᨥᩮ ᩋᨬ᩠ᨬᩣᨸᩥ ᨽᩥᨠ᩠ᨡᩩᨶᩥᨿᩮᩣ …ᨸᩮ…  ᩅᩥᩅᩥᨧ᩠ᨧᨳᩣᨿ᩠ᨿᩮ. ᩅᩥᩅᩮᨠᨬ᩠ᨬᩮᩅ ᨽᨣᩥᨶᩦᨶᩴ ᩈᩴᨥᩮᩣ ᩅᨱ᩠ᨱᩮᨲᩦᨲᩥ” …ᨸᩮ…  “ᩈᨧ᩠ᨧᩴ ᨠᩥᩁ, ᨽᩥᨠ᩠ᨡᩅᩮ, ᨳᩩᩃᩖᨶᨶ᩠ᨴᩣ ᨽᩥᨠ᩠ᨡᩩᨶᩦ ᩈᩴᨥᩮᨶ ᩈᨾᨶᩩᨽᨭ᩠ᨮᩣ ᨽᩥᨠ᩠ᨡᩩᨶᩥᨿᩮᩣ ᩑᩅᩴ ᩅᨴᩮᨲᩥ—  ᩈᩴᩈᨭ᩠ᨮᩣᩅ, ᩋᨿ᩠ᨿᩮ, ᨲᩩᨾ᩠ᩉᩮ ᩅᩥᩉᩁᨳ. ᨾᩣ ᨲᩩᨾ᩠ᩉᩮ ᨶᩣᨶᩣ ᩅᩥᩉᩁᩥᨲ᩠ᨳ. ᩈᨶ᩠ᨲᩥ ᩈᩴᨥᩮ ᩋᨬ᩠ᨬᩣᨸᩥ ᨽᩥᨠ᩠ᨡᩩᨶᩥᨿᩮᩣ ᩑᩅᩤᨧᩣᩁᩣ ᩑᩅᩴᩈᨴ᩠ᨴᩤ ᩑᩅᩴᩈᩥᩃᩮᩣᨠᩣ, ᨽᩥᨠ᩠ᨡᩩᨶᩥᩈᩴᨥᩔ ᩅᩥᩉᩮᩈᩥᨠᩣ, ᩋᨬ᩠ᨬᨾᨬ᩠ᨬᩥᩔᩣ ᩅᨩ᩠ᨩᨸ᩠ᨸᨭᩥᨧ᩠ᨨᩣᨴᩥᨠᩣ. ᨲᩣ ᩈᩴᨥᩮᩣ ᨶ ᨠᩥᨬ᩠ᨧᩥ ᩋᩣᩉ. ᨲᩩᨾ᩠ᩉᨬ᩠ᨬᩮᩅ ᩈᩴᨥᩮᩣ ᩏᨬ᩠ᨬᩣᨿ ᨸᩁᩥᨽᩅᩮᨶ ᩋᨠ᩠ᨡᨶ᩠ᨲᩥᨿᩣ ᩅᩮᨽᩔᩥᨿᩣ ᨴᩩᨻ᩠ᨻᩃ᩠ᨿᩣ ᩑᩅᨾᩣᩉ—  ᨽᨣᩥᨶᩥᨿᩮᩣ ᨡᩮᩣ ᩈᩴᩈᨭ᩠ᨮᩣ ᩅᩥᩉᩁᨶ᩠ᨲᩥ ᨸᩣᨸᩣᨧᩣᩁᩣ ᨸᩣᨸᩈᨴ᩠ᨴᩤ ᨸᩣᨸᩈᩥᩃᩮᩣᨠᩣ, ᨽᩥᨠ᩠ᨡᩩᨶᩥᩈᩴᨥᩔ ᩅᩥᩉᩮᩈᩥᨠᩣ, ᩋᨬ᩠ᨬᨾᨬ᩠ᨬᩥᩔᩣ ᩅᨩ᩠ᨩᨸ᩠ᨸᨭᩥᨧ᩠ᨨᩣᨴᩥᨠᩣ. ᩅᩥᩅᩥᨧ᩠ᨧᨳᩣᨿ᩠ᨿᩮ. ᩅᩥᩅᩮᨠᨬ᩠ᨬᩮᩅ ᨽᨣᩥᨶᩦᨶᩴ ᩈᩴᨥᩮᩣ ᩅᨱ᩠ᨱᩮᨲᩦ”ᨲᩥ? “ᩈᨧ᩠ᨧᩴ, ᨽᨣᩅᩤ”ᨲᩥ. ᩅᩥᨣᩁᩉᩥ ᨻᩩᨴ᩠ᨵᩮᩤ ᨽᨣᩅᩤ …ᨸᩮ…  ᨠᨳᨬ᩠ᩉᩥ ᨶᩣᨾ, ᨽᩥᨠ᩠ᨡᩅᩮ, ᨳᩩᩃᩖᨶᨶ᩠ᨴᩣ ᨽᩥᨠ᩠ᨡᩩᨶᩦ ᩈᩴᨥᩮᨶ ᩈᨾᨶᩩᨽᨭ᩠ᨮᩣ ᨽᩥᨠ᩠ᨡᩩᨶᩥᨿᩮᩣ ᩑᩅᩴ ᩅᨠ᩠ᨡᨲᩥ—  ᩈᩴᩈᨭ᩠ᨮᩣᩅ, ᩋᨿ᩠ᨿᩮ, ᨲᩩᨾ᩠ᩉᩮ ᩅᩥᩉᩁᨳ. ᨾᩣ ᨲᩩᨾ᩠ᩉᩮ ᨶᩣᨶᩣ ᩅᩥᩉᩁᩥᨲ᩠ᨳ. ᩈᨶ᩠ᨲᩥ ᩈᩴᨥᩮ ᩋᨬ᩠ᨬᩣᨸᩥ ᨽᩥᨠ᩠ᨡᩩᨶᩥᨿᩮᩣ …ᨸᩮ…  ᩅᩥᩅᩥᨧ᩠ᨧᨳᩣᨿ᩠ᨿᩮ. ᩅᩥᩅᩮᨠᨬ᩠ᨬᩮᩅ ᨽᨣᩥᨶᩦᨶᩴ ᩈᩴᨥᩮᩣ ᩅᨱ᩠ᨱᩮᨲᩦᨲᩥ. ᨶᩮᨲᩴ, ᨽᩥᨠ᩠ᨡᩅᩮ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ …ᨸᩮ…  ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩥᨿᩮᩣ ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᨶ᩠ᨲᩩ—
</Paragraph>

</Division>
<Division number="728" book="paci">

<Paragraph number="2396" book="paci">
<Emphasis>“ᨿᩣ ᨸᨶ ᨽᩥᨠ᩠ᨡᩩᨶᩦ ᩑᩅᩴ ᩅᨴᩮᨿ᩠ᨿ—  ‘ᩈᩴᩈᨭ᩠ᨮᩣᩅ, ᩋᨿ᩠ᨿᩮ, ᨲᩩᨾ᩠ᩉᩮ ᩅᩥᩉᩁᨳ. ᨾᩣ ᨲᩩᨾ᩠ᩉᩮ ᨶᩣᨶᩣ ᩅᩥᩉᩁᩥᨲ᩠ᨳ. ᩈᨶ᩠ᨲᩥ ᩈᩴᨥᩮ ᩋᨬ᩠ᨬᩣᨸᩥ ᨽᩥᨠ᩠ᨡᩩᨶᩥᨿᩮᩣ ᩑᩅᩤᨧᩣᩁᩣ ᩑᩅᩴᩈᨴ᩠ᨴᩤ ᩑᩅᩴᩈᩥᩃᩮᩣᨠᩣ, ᨽᩥᨠ᩠ᨡᩩᨶᩥᩈᩴᨥᩔ ᩅᩥᩉᩮᩈᩥᨠᩣ, ᩋᨬ᩠ᨬᨾᨬ᩠ᨬᩥᩔᩣ ᩅᨩ᩠ᨩᨸ᩠ᨸᨭᩥᨧ᩠ᨨᩣᨴᩥᨠᩣ. ᨲᩣ ᩈᩴᨥᩮᩣ ᨶ ᨠᩥᨬ᩠ᨧᩥ ᩋᩣᩉ. ᨲᩩᨾ᩠ᩉᨬ᩠ᨬᩮᩅ ᩈᩴᨥᩮᩣ ᩏᨬ᩠ᨬᩣᨿ ᨸᩁᩥᨽᩅᩮᨶ ᩋᨠ᩠ᨡᨶ᩠ᨲᩥᨿᩣ ᩅᩮᨽᩔᩥᨿᩣ ᨴᩩᨻ᩠ᨻᩃ᩠ᨿᩣ ᩑᩅᨾᩣᩉ—  ᨽᨣᩥᨶᩥᨿᩮᩣ ᨡᩮᩣ ᩈᩴᩈᨭ᩠ᨮᩣ ᩅᩥᩉᩁᨶ᩠ᨲᩥ ᨸᩣᨸᩣᨧᩣᩁᩣ ᨸᩣᨸᩈᨴ᩠ᨴᩤ ᨸᩣᨸᩈᩥᩃᩮᩣᨠᩣ, ᨽᩥᨠ᩠ᨡᩩᨶᩥᩈᩴᨥᩔ ᩅᩥᩉᩮᩈᩥᨠᩣ, ᩋᨬ᩠ᨬᨾᨬ᩠ᨬᩥᩔᩣ ᩅᨩ᩠ᨩᨸ᩠ᨸᨭᩥᨧ᩠ᨨᩣᨴᩥᨠᩣ. ᩅᩥᩅᩥᨧ᩠ᨧᨳᩣᨿ᩠ᨿᩮ. ᩅᩥᩅᩮᨠᨬ᩠ᨬᩮᩅ ᨽᨣᩥᨶᩦᨶᩴ ᩈᩴᨥᩮᩣ ᩅᨱ᩠ᨱᩮᨲᩦ’ᨲᩥ. ᩈᩣ ᨽᩥᨠ᩠ᨡᩩᨶᩦ ᨽᩥᨠ᩠ᨡᩩᨶᩦᩉᩥ ᩑᩅᨾᩔ ᩅᨧᨶᩦᨿᩣ—  ‘ᨾᩣ, ᩋᨿ᩠ᨿᩮ, ᩑᩅᩴ ᩋᩅᨧ—  ᩈᩴᩈᨭ᩠ᨮᩣᩅ, ᩋᨿ᩠ᨿᩮ, ᨲᩩᨾ᩠ᩉᩮ ᩅᩥᩉᩁᨳ. ᨾᩣ ᨲᩩᨾ᩠ᩉᩮ ᨶᩣᨶᩣ ᩅᩥᩉᩁᩥᨲ᩠ᨳ. ᩈᨶ᩠ᨲᩥ ᩈᩴᨥᩮ ᩋᨬ᩠ᨬᩣᨸᩥ ᨽᩥᨠ᩠ᨡᩩᨶᩥᨿᩮᩣ ᩑᩅᩤᨧᩣᩁᩣ ᩑᩅᩴᩈᨴ᩠ᨴᩤ ᩑᩅᩴᩈᩥᩃᩮᩣᨠᩣ, ᨽᩥᨠ᩠ᨡᩩᨶᩥᩈᩴᨥᩔ ᩅᩥᩉᩮᩈᩥᨠᩣ, ᩋᨬ᩠ᨬᨾᨬ᩠ᨬᩥᩔᩣ ᩅᨩ᩠ᨩᨸ᩠ᨸᨭᩥᨧ᩠ᨨᩣᨴᩥᨠᩣ. ᨲᩣ ᩈᩴᨥᩮᩣ ᨶ ᨠᩥᨬ᩠ᨧᩥ ᩋᩣᩉ. ᨲᩩᨾ᩠ᩉᨬ᩠ᨬᩮᩅ ᩈᩴᨥᩮᩣ ᩏᨬ᩠ᨬᩣᨿ ᨸᩁᩥᨽᩅᩮᨶ ᩋᨠ᩠ᨡᨶ᩠ᨲᩥᨿᩣ ᩅᩮᨽᩔᩥᨿᩣ ᨴᩩᨻ᩠ᨻᩃ᩠ᨿᩣ ᩑᩅᨾᩣᩉ—  ᨽᨣᩥᨶᩥᨿᩮᩣ ᨡᩮᩣ ᩈᩴᩈᨭ᩠ᨮᩣ ᩅᩥᩉᩁᨶ᩠ᨲᩥ ᨸᩣᨸᩣᨧᩣᩁᩣ ᨸᩣᨸᩈᨴ᩠ᨴᩤ ᨸᩣᨸᩈᩥᩃᩮᩣᨠᩣ, ᨽᩥᨠ᩠ᨡᩩᨶᩥᩈᩴᨥᩔ ᩅᩥᩉᩮᩈᩥᨠᩣ, ᩋᨬ᩠ᨬᨾᨬ᩠ᨬᩥᩔᩣ ᩅᨩ᩠ᨩᨸ᩠ᨸᨭᩥᨧ᩠ᨨᩣᨴᩥᨠᩣ. ᩅᩥᩅᩥᨧ᩠ᨧᨳᩣᨿ᩠ᨿᩮ. ᩅᩥᩅᩮᨠᨬ᩠ᨬᩮᩅ ᨽᨣᩥᨶᩦᨶᩴ ᩈᩴᨥᩮᩣ ᩅᨱ᩠ᨱᩮᨲᩦ’ᨲᩥ. ᩑᩅᨬ᩠ᨧ ᩈᩣ ᨽᩥᨠ᩠ᨡᩩᨶᩦ ᨽᩥᨠ᩠ᨡᩩᨶᩦᩉᩥ ᩅᩩᨧ᩠ᨧᨾᩣᨶᩣ ᨲᨳᩮᩅ ᨸᨣ᩠ᨣᨱ᩠ᩉᩮᨿ᩠ᨿ, ᩈᩣ ᨽᩥᨠ᩠ᨡᩩᨶᩦ ᨽᩥᨠ᩠ᨡᩩᨶᩦᩉᩥ ᨿᩣᩅᨲᨲᩥᨿᩴ ᩈᨾᨶᩩᨽᩣᩈᩥᨲᨻ᩠ᨻᩣ ᨲᩔ ᨸᨭᩥᨶᩥᩔᨣ᩠ᨣᩤᨿ. ᨿᩣᩅᨲᨲᩥᨿᨬ᩠ᨧᩮ ᩈᨾᨶᩩᨽᩣᩈᩦᨿᨾᩣᨶᩣ ᨲᩴ ᨸᨭᩥᨶᩥᩔᨩ᩠ᨩᩮᨿ᩠ᨿ, ᩍᨧ᩠ᨧᩮᨲᩴ ᨠᩩᩈᩃᩴ; ᨶᩮᩣ ᨧᩮ ᨸᨭᩥᨶᩥᩔᨩ᩠ᨩᩮᨿ᩠ᨿ, ᩋᨿᨾ᩠ᨸᩥ ᨽᩥᨠ᩠ᨡᩩᨶᩦ ᨿᩣᩅᨲᨲᩥᨿᨠᩴ ᨵᨾ᩠ᨾᩴ ᩋᩣᨸᨶ᩠ᨶᩣ ᨶᩥᩔᩣᩁᨱᩦᨿᩴ ᩈᩴᨥᩣᨴᩥᩈᩮᩈᨶ᩺”</Emphasis>ᨲᩥ. (*13*:<Emphasis>21</Emphasis>)
</Paragraph>

</Division>
<Division number="729" book="paci">

<Paragraph number="2397" book="paci">
<Emphasis>ᨿᩣ ᨸᨶᩣ</Emphasis>ᨲᩥ ᨿᩣ ᨿᩣᨴᩥᩈᩣ …ᨸᩮ…  <Emphasis>ᨽᩥᨠ᩠ᨡᩩᨶᩦ</Emphasis>ᨲᩥ …ᨸᩮ…  ᩋᨿᩴ ᩍᨾᩈ᩠ᨾᩥᩴ ᩋᨲ᩠ᨳᩮ ᩋᨵᩥᨸ᩠ᨸᩮᨲᩣ ᨽᩥᨠ᩠ᨡᩩᨶᩦᨲᩥ.
</Paragraph>

<Paragraph number="2398" book="paci">
<Emphasis>ᩑᩅᩴ ᩅᨴᩮᨿ᩠ᨿᩣ</Emphasis>ᨲᩥ—  “ᩈᩴᩈᨭ᩠ᨮᩣᩅ, ᩋᨿ᩠ᨿᩮ, ᨲᩩᨾ᩠ᩉᩮ ᩅᩥᩉᩁᨳ. ᨾᩣ ᨲᩩᨾ᩠ᩉᩮ ᨶᩣᨶᩣ ᩅᩥᩉᩁᩥᨲ᩠ᨳ. ᩈᨶ᩠ᨲᩥ ᩈᩴᨥᩮ ᩋᨬ᩠ᨬᩣᨸᩥ ᨽᩥᨠ᩠ᨡᩩᨶᩥᨿᩮᩣ ᩑᩅᩤᨧᩣᩁᩣ ᩑᩅᩴᩈᨴ᩠ᨴᩤ ᩑᩅᩴᩈᩥᩃᩮᩣᨠᩣ, ᨽᩥᨠ᩠ᨡᩩᨶᩥᩈᩴᨥᩔ ᩅᩥᩉᩮᩈᩥᨠᩣ, ᩋᨬ᩠ᨬᨾᨬ᩠ᨬᩥᩔᩣ ᩅᨩ᩠ᨩᨸ᩠ᨸᨭᩥᨧ᩠ᨨᩣᨴᩥᨠᩣ. ᨲᩣ ᩈᩴᨥᩮᩣ ᨶ ᨠᩥᨬ᩠ᨧᩥ ᩋᩣᩉ”.
</Paragraph>

<Paragraph number="2399" book="paci">
<Emphasis>ᨲᩩᨾ᩠ᩉᨬ᩠ᨬᩮᩅ ᩈᩴᨥᩮᩣ ᩏᨬ᩠ᨬᩣᨿᩣ</Emphasis>ᨲᩥ ᩋᩅᨬ᩠ᨬᩣᨿ.
</Paragraph>

<Paragraph number="2400" book="paci">
<Emphasis>ᨸᩁᩥᨽᩅᩮᨶᩣ</Emphasis>ᨲᩥ ᨸᩣᩁᩥᨽᨻ᩠ᨿᨲᩣ.
</Paragraph>

<Paragraph number="2401" book="paci">
<Emphasis>ᩋᨠ᩠ᨡᨶ᩠ᨲᩥᨿᩣ</Emphasis>ᨲᩥ ᨠᩮᩣᨸᩮᨶ.
</Paragraph>

<Paragraph number="2402" book="paci">
<Emphasis>ᩅᩮᨽᩔᩥᨿᩣ</Emphasis>ᨲᩥ ᩅᩥᨽᩔᩦᨠᨲᩣ.
</Paragraph>

<Paragraph number="2403" book="paci">
<Emphasis>ᨴᩩᨻ᩠ᨻᩃ᩠ᨿᩣ</Emphasis>ᨲᩥ ᩋᨸᨠ᩠ᨡᨲᩣ.
</Paragraph>

<Paragraph number="2404" book="paci">
ᩑᩅᨾᩣᩉ—  “ᨽᨣᩥᨶᩥᨿᩮᩣ ᨡᩮᩣ ᩈᩴᩈᨭ᩠ᨮᩣ ᩅᩥᩉᩁᨶ᩠ᨲᩥ ᨸᩣᨸᩣᨧᩣᩁᩣ ᨸᩣᨸᩈᨴ᩠ᨴᩤ ᨸᩣᨸᩈᩥᩃᩮᩣᨠᩣ, ᨽᩥᨠ᩠ᨡᩩᨶᩥᩈᩴᨥᩔ ᩅᩥᩉᩮᩈᩥᨠᩣ, ᩋᨬ᩠ᨬᨾᨬ᩠ᨬᩥᩔᩣ ᩅᨩ᩠ᨩᨸ᩠ᨸᨭᩥᨧ᩠ᨨᩣᨴᩥᨠᩣ. ᩅᩥᨧᩥᨧ᩠ᨧᨳᩣᨿ᩠ᨿᩮ. ᩅᩥᩅᩮᨠᨬ᩠ᨬᩮᩅ ᨽᨣᩥᨶᩦᨶᩴ ᩈᩴᨥᩮᩣ ᩅᨱ᩠ᨱᩮᨲᩦ”ᨲᩥ.
</Paragraph>

<Paragraph number="2405" book="paci">
<Emphasis>ᩈᩣ ᨽᩥᨠ᩠ᨡᩩᨶᩦ</Emphasis>ᨲᩥ ᨿᩣ ᩈᩣ ᩑᩅᩴᩅᩤᨴᩥᨶᩦ ᨽᩥᨠ᩠ᨡᩩᨶᩦ.
</Paragraph>

<Paragraph number="2406" book="paci">
<Emphasis>ᨽᩥᨠ᩠ᨡᩩᨶᩦᩉᩦ</Emphasis>ᨲᩥ ᩋᨬ᩠ᨬᩣᩉᩥ ᨽᩥᨠ᩠ᨡᩩᨶᩦᩉᩥ.
</Paragraph>

<Paragraph number="2407" book="paci">
ᨿᩣ ᨸᩔᨶ᩠ᨲᩥ ᨿᩣ ᩈᩩᨱᨶ᩠ᨲᩥ ᨲᩣᩉᩥ ᩅᨲ᩠ᨲᨻ᩠ᨻᩣ—  “ᨾᩣᨿ᩠ᨿᩮ, ᩑᩅᩴ ᩋᩅᨧ—  ‘ᩈᩴᩈᨭ᩠ᨮᩣᩅ, ᩋᨿ᩠ᨿᩮ, ᨲᩩᨾ᩠ᩉᩮ ᩅᩥᩉᩁᨳ. ᨾᩣ ᨲᩩᨾ᩠ᩉᩮ ᨶᩣᨶᩣ ᩅᩥᩉᩁᩥᨲ᩠ᨳ. ᩈᨶ᩠ᨲᩥ ᩈᩴᨥᩮ ᩋᨬ᩠ᨬᩣᨸᩥ ᨽᩥᨠ᩠ᨡᩩᨶᩥᨿᩮᩣ …ᨸᩮ…  ᩅᩥᩅᩥᨧ᩠ᨧᨳᩣᨿ᩠ᨿᩮ. ᩅᩥᩅᩮᨠᨬ᩠ᨬᩮᩅ ᨽᨣᩥᨶᩦᨶᩴ ᩈᩴᨥᩮᩣ ᩅᨱ᩠ᨱᩮᨲᩦ’”ᨲᩥ. ᨴᩩᨲᩥᨿᨾ᩠ᨸᩥ ᩅᨲ᩠ᨲᨻ᩠ᨻᩣ. ᨲᨲᩥᨿᨾ᩠ᨸᩥ ᩅᨲ᩠ᨲᨻ᩠ᨻᩣ. ᩈᨧᩮ ᨸᨭᩥᨶᩥᩔᨩ᩠ᨩᨲᩥ, ᩍᨧ᩠ᨧᩮᨲᩴ ᨠᩩᩈᩃᩴ; ᨶᩮᩣ ᨧᩮ ᨸᨭᩥᨶᩥᩔᨩ᩠ᨩᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩈᩩᨲ᩠ᩅᩣ ᨶ ᩅᨴᨶ᩠ᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩈᩣ ᨽᩥᨠ᩠ᨡᩩᨶᩦ ᩈᩴᨥᨾᨩ᩠ᨫᨾ᩠ᨸᩥ ᩋᩣᨠᨯ᩠ᨰᩥᨲ᩠ᩅᩣ ᩅᨲ᩠ᨲᨻ᩠ᨻᩣ—  “ᨾᩣᨿ᩠ᨿᩮ, ᩑᩅᩴ ᩋᩅᨧ—  ‘ᩈᩴᩈᨭ᩠ᨮᩣᩅ, ᩋᨿ᩠ᨿᩮ, ᨲᩩᨾ᩠ᩉᩮ ᩅᩥᩉᩁᨳ. ᨾᩣ ᨲᩩᨾ᩠ᩉᩮ ᨶᩣᨶᩣ ᩅᩥᩉᩁᩥᨲ᩠ᨳ. ᩈᨶ᩠ᨲᩥ ᩈᩴᨥᩮ ᩋᨬ᩠ᨬᩣᨸᩥ ᨽᩥᨠ᩠ᨡᩩᨶᩥᨿᩮᩣ …ᨸᩮ…  ᩅᩥᩅᩥᨧ᩠ᨧᨳᩣᨿ᩠ᨿᩮ. ᩅᩥᩅᩮᨠᨬ᩠ᨬᩮᩅ ᨽᨣᩥᨶᩦᨶᩴ ᩈᩴᨥᩮᩣ ᩅᨱ᩠ᨱᩮᨲᩦ’”ᨲᩥ. ᨴᩩᨲᩥᨿᨾ᩠ᨸᩥ ᩅᨲ᩠ᨲᨻ᩠ᨻᩣ. ᨲᨲᩥᨿᨾ᩠ᨸᩥ ᩅᨲ᩠ᨲᨻ᩠ᨻᩣ. ᩈᨧᩮ ᨸᨭᩥᨶᩥᩔᨩ᩠ᨩᨲᩥ, ᩍᨧ᩠ᨧᩮᨲᩴ ᨠᩩᩈᩃᩴ; ᨶᩮᩣ ᨧᩮ ᨸᨭᩥᨶᩥᩔᨩ᩠ᨩᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩈᩣ ᨽᩥᨠ᩠ᨡᩩᨶᩦ ᩈᨾᨶᩩᨽᩣᩈᩥᨲᨻ᩠ᨻᩣ. “ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩈᨾᨶᩩᨽᩣᩈᩥᨲᨻ᩠ᨻᩣ. ᨻ᩠ᨿᨲ᩠ᨲᩣᨿ ᨽᩥᨠ᩠ᨡᩩᨶᩥᨿᩣ ᨸᨭᩥᨻᩃᩣᨿ ᩈᩴᨥᩮᩣ ᨬᩣᨸᩮᨲᨻ᩠ᨻᩮᩣ—
</Paragraph>

</Division>
<Division number="730" book="paci">

<Paragraph number="2408" book="paci">
‘ᩈᩩᨱᩣᨲᩩ ᨾᩮ, ᩋᨿ᩠ᨿᩮ, ᩈᩴᨥᩮᩣ. ᩋᨿᩴ ᩍᨲ᩠ᨳᨶ᩠ᨶᩣᨾᩣ ᨽᩥᨠ᩠ᨡᩩᨶᩦ ᩈᩴᨥᩮᨶ ᩈᨾᨶᩩᨽᨭ᩠ᨮᩣ ᨽᩥᨠ᩠ᨡᩩᨶᩥᨿᩮᩣ ᩑᩅᩴ ᩅᨴᩮᨲᩥ—  “ᩈᩴᩈᨭ᩠ᨮᩣᩅ, ᩋᨿ᩠ᨿᩮ, ᨲᩩᨾ᩠ᩉᩮ ᩅᩥᩉᩁᨳ. ᨾᩣ ᨲᩩᨾ᩠ᩉᩮ ᨶᩣᨶᩣ ᩅᩥᩉᩁᩥᨲ᩠ᨳ. ᩈᨶ᩠ᨲᩥ ᩈᩴᨥᩮ ᩋᨬ᩠ᨬᩣᨸᩥ ᨽᩥᨠ᩠ᨡᩩᨶᩥᨿᩮᩣ ᩑᩅᩤᨧᩣᩁᩣ ᩑᩅᩴᩈᨴ᩠ᨴᩤ ᩑᩅᩴᩈᩥᩃᩮᩣᨠᩣ, ᨽᩥᨠ᩠ᨡᩩᨶᩥᩈᩴᨥᩔ ᩅᩥᩉᩮᩈᩥᨠᩣ, ᩋᨬ᩠ᨬᨾᨬ᩠ᨬᩥᩔᩣ ᩅᨩ᩠ᨩᨸ᩠ᨸᨭᩥᨧ᩠ᨨᩣᨴᩥᨠᩣ. ᨲᩣ ᩈᩴᨥᩮᩣ ᨶ ᨠᩥᨬ᩠ᨧᩥ ᩋᩣᩉ. ᨲᩩᨾ᩠ᩉᨬ᩠ᨬᩮᩅ ᩈᩴᨥᩮᩣ ᩏᨬ᩠ᨬᩣᨿ ᨸᩁᩥᨽᩅᩮᨶ ᩋᨠ᩠ᨡᨶ᩠ᨲᩥᨿᩣ ᩅᩮᨽᩔᩥᨿᩣ ᨴᩩᨻ᩠ᨻᩃ᩠ᨿᩣ ᩑᩅᨾᩣᩉ—  ᨽᨣᩥᨶᩥᨿᩮᩣ ᨡᩮᩣ ᩈᩴᩈᨭ᩠ᨮᩣ ᩅᩥᩉᩁᨶ᩠ᨲᩥ ᨸᩣᨸᩣᨧᩣᩁᩣ ᨸᩣᨸᩈᨴ᩠ᨴᩤ ᨸᩣᨸᩈᩥᩃᩮᩣᨠᩣ, ᨽᩥᨠ᩠ᨡᩩᨶᩥᩈᩴᨥᩔ ᩅᩥᩉᩮᩈᩥᨠᩣ ᩋᨬ᩠ᨬᨾᨬ᩠ᨬᩥᩔᩣ ᩅᨩ᩠ᨩᨸ᩠ᨸᨭᩥᨧ᩠ᨨᩣᨴᩥᨠᩣ. ᩅᩥᩅᩥᨧ᩠ᨧᨳᩣᨿ᩠ᨿᩮ. ᩅᩥᩅᩮᨠᨬ᩠ᨬᩮᩅ ᨽᨣᩥᨶᩦᨶᩴ ᩈᩴᨥᩮᩣ ᩅᨱ᩠ᨱᩮᨲᩦ”ᨲᩥ. ᩈᩣ ᨲᩴ ᩅᨲ᩠ᨳᩩᩴ ᨶ ᨸᨭᩥᨶᩥᩔᨩ᩠ᨩᨲᩥ. ᨿᨴᩥ ᩈᩴᨥᩔ ᨸᨲ᩠ᨲᨠᩃᩖᩴ, ᩈᩴᨥᩮᩣ ᩍᨲ᩠ᨳᨶ᩠ᨶᩣᨾᩴ ᨽᩥᨠ᩠ᨡᩩᨶᩥᩴ ᩈᨾᨶᩩᨽᩣᩈᩮᨿ᩠ᨿ ᨲᩔ ᩅᨲ᩠ᨳᩩᩔ ᨸᨭᩥᨶᩥᩔᨣ᩠ᨣᩤᨿ. ᩑᩈᩣ ᨬᨲ᩠ᨲᩥ.
</Paragraph>

<Paragraph number="2409" book="paci">
ᩈᩩᨱᩣᨲᩩ ᨾᩮ, ᩋᨿ᩠ᨿᩮ, ᩈᩴᨥᩮᩣ. ᩋᨿᩴ ᩍᨲ᩠ᨳᨶ᩠ᨶᩣᨾᩣ ᨽᩥᨠ᩠ᨡᩩᨶᩦ ᩈᩴᨥᩮᨶ ᩈᨾᨶᩩᨽᨭ᩠ᨮᩣ ᨽᩥᨠ᩠ᨡᩩᨶᩥᨿᩮᩣ ᩑᩅᩴ ᩅᨴᩮᨲᩥ—  “ᩈᩴᩈᨭ᩠ᨮᩣᩅ, ᩋᨿ᩠ᨿᩮ, ᨲᩩᨾ᩠ᩉᩮ ᩅᩥᩉᩁᨳ. ᨾᩣ ᨲᩩᨾ᩠ᩉᩮ ᨶᩣᨶᩣ ᩅᩥᩉᩁᩥᨲ᩠ᨳ. ᩈᨶ᩠ᨲᩥ ᩈᩴᨥᩮ ᩋᨬ᩠ᨬᩣᨸᩥ ᨽᩥᨠ᩠ᨡᩩᨶᩥᨿᩮᩣ ᩑᩅᩤᨧᩣᩁᩣ ᩑᩅᩴᩈᨴ᩠ᨴᩤ ᩑᩅᩴᩈᩥᩃᩮᩣᨠᩣ, ᨽᩥᨠ᩠ᨡᩩᨶᩥᩈᩴᨥᩔ ᩅᩥᩉᩮᩈᩥᨠᩣ, ᩋᨬ᩠ᨬᨾᨬ᩠ᨬᩥᩔᩣ ᩅᨩ᩠ᨩᨸ᩠ᨸᨭᩥᨧ᩠ᨨᩣᨴᩥᨠᩣ. ᨲᩣ ᩈᩴᨥᩮᩣ ᨶ ᨠᩥᨬ᩠ᨧᩥ ᩋᩣᩉ. ᨲᩩᨾ᩠ᩉᨬ᩠ᨬᩮᩅ ᩈᩴᨥᩮᩣ ᩏᨬ᩠ᨬᩣᨿ ᨸᩁᩥᨽᩅᩮᨶ ᩋᨠ᩠ᨡᨶ᩠ᨲᩥᨿᩣ ᩅᩮᨽᩔᩥᨿᩣ ᨴᩩᨻ᩠ᨻᩃ᩠ᨿᩣ ᩑᩅᨾᩣᩉ—  ᨽᨣᩥᨶᩥᨿᩮᩣ ᨡᩮᩣ ᩈᩴᩈᨭ᩠ᨮᩣ ᩅᩥᩉᩁᨶ᩠ᨲᩥ ᨸᩣᨸᩣᨧᩣᩁᩣ ᨸᩣᨸᩈᨴ᩠ᨴᩤ ᨸᩣᨸᩈᩥᩃᩮᩣᨠᩣ, ᨽᩥᨠ᩠ᨡᩩᨶᩥᩈᩴᨥᩔ ᩅᩥᩉᩮᩈᩥᨠᩣ, ᩋᨬ᩠ᨬᨾᨬ᩠ᨬᩥᩔᩣ ᩅᨩ᩠ᨩᨸ᩠ᨸᨭᩥᨧ᩠ᨨᩣᨴᩥᨠᩣ. ᩅᩥᩅᩥᨧ᩠ᨧᨳᩣᨿ᩠ᨿᩮ. ᩅᩥᩅᩮᨠᨬ᩠ᨬᩮᩅ ᨽᨣᩥᨶᩦᨶᩴ ᩈᩴᨥᩮᩣ ᩅᨱ᩠ᨱᩮᨲᩦ”ᨲᩥ. ᩈᩣ ᨲᩴ ᩅᨲ᩠ᨳᩩᩴ ᨶ ᨸᨭᩥᨶᩥᩔᨩ᩠ᨩᨲᩥ. ᩈᩴᨥᩮᩣ ᩍᨲ᩠ᨳᨶ᩠ᨶᩣᨾᩴ ᨽᩥᨠ᩠ᨡᩩᨶᩥᩴ ᩈᨾᨶᩩᨽᩣᩈᨲᩥ ᨲᩔ ᩅᨲ᩠ᨳᩩᩔ ᨸᨭᩥᨶᩥᩔᨣ᩠ᨣᩤᨿ. ᨿᩔᩣ ᩋᨿ᩠ᨿᩣᨿ ᨡᨾᨲᩥ ᩍᨲ᩠ᨳᨶ᩠ᨶᩣᨾᩣᨿ ᨽᩥᨠ᩠ᨡᩩᨶᩥᨿᩣ ᩈᨾᨶᩩᨽᩣᩈᨶᩣ ᨲᩔ ᩅᨲ᩠ᨳᩩᩔ ᨸᨭᩥᨶᩥᩔᨣ᩠ᨣᩤᨿ, ᩈᩣ ᨲᩩᨱ᩠ᩉᩔ; ᨿᩔᩣ ᨶᨠ᩠ᨡᨾᨲᩥ, ᩈᩣ ᨽᩣᩈᩮᨿ᩠ᨿ.
</Paragraph>

<Paragraph number="2410" book="paci">
ᨴᩩᨲᩥᨿᨾ᩠ᨸᩥ ᩑᨲᨾᨲ᩠ᨳᩴ ᩅᨴᩤᨾᩥ …ᨸᩮ…  ᨲᨲᩥᨿᨾ᩠ᨸᩥ ᩑᨲᨾᨲ᩠ᨳᩴ ᩅᨴᩤᨾᩥ …ᨸᩮ… .
</Paragraph>

<Paragraph number="2411" book="paci">
ᩈᨾᨶᩩᨽᨭ᩠ᨮᩣ ᩈᩴᨥᩮᨶ ᩍᨲ᩠ᨳᨶ᩠ᨶᩣᨾᩣ ᨽᩥᨠ᩠ᨡᩩᨶᩦ ᨲᩔ ᩅᨲ᩠ᨳᩩᩔ ᨸᨭᩥᨶᩥᩔᨣ᩠ᨣᩤᨿ. ᨡᨾᨲᩥ ᩈᩴᨥᩔ, ᨲᩈ᩠ᨾᩣ ᨲᩩᨱ᩠ᩉᩦ, ᩑᩅᨾᩮᨲᩴ ᨵᩤᩁᨿᩣᨾᩦ’”ᨲᩥ.
</Paragraph>

<Paragraph number="2412" book="paci">
ᨬᨲ᩠ᨲᩥᨿᩣ ᨴᩩᨠ᩠ᨠᨭᩴ, ᨴ᩠ᩅᩦᩉᩥ ᨠᨾ᩠ᨾᩅᩤᨧᩣᩉᩥ ᨳᩩᩃᩖᨧ᩠ᨧᨿᩣ, ᨠᨾ᩠ᨾᩅᩤᨧᩣᨸᩁᩥᨿᩮᩣᩈᩣᨶᩮ ᩋᩣᨸᨲ᩠ᨲᩥ ᩈᩴᨥᩣᨴᩥᩈᩮᩈᩔ. ᩈᩴᨥᩣᨴᩥᩈᩮᩈᩴ ᩋᨩ᩠ᨫᩣᨸᨩ᩠ᨩᨶ᩠ᨲᩥᨿᩣ ᨬᨲ᩠ᨲᩥᨿᩣ ᨴᩩᨠ᩠ᨠᨭᩴ, ᨴ᩠ᩅᩦᩉᩥ ᨠᨾ᩠ᨾᩅᩤᨧᩣᩉᩥ ᨳᩩᩃᩖᨧ᩠ᨧᨿᩣ ᨸᨭᩥᨸ᩠ᨸᩔᨾ᩠ᨽᨶ᩠ᨲᩥ.
</Paragraph>

<Paragraph number="2413" book="paci">
<Emphasis>ᩋᨿᨾ᩠ᨸᩦ</Emphasis>ᨲᩥ ᨸᩩᩁᩥᨾᩣᨿᩮᩣ ᩏᨸᩣᨴᩤᨿ ᩅᩩᨧ᩠ᨧᨲᩥ.
</Paragraph>

<Paragraph number="2414" book="paci">
<Emphasis>ᨿᩣᩅᨲᨲᩥᨿᨠᨶ᩺</Emphasis>ᨲᩥ ᨿᩣᩅᨲᨲᩥᨿᩴ ᩈᨾᨶᩩᨽᩣᩈᨶᩣᨿ ᩋᩣᨸᨩ᩠ᨩᨲᩥ, ᨶ ᩈᩉᩅᨲ᩠ᨳᩩᨩ᩠ᨫᩣᨧᩣᩁᩣ.
</Paragraph>

<Paragraph number="2415" book="paci">
<Emphasis>ᨶᩥᩔᩣᩁᨱᩦᨿᨶ᩺</Emphasis>ᨲᩥ ᩈᩴᨥᨾ᩠ᩉᩣ ᨶᩥᩔᩣᩁᩦᨿᨲᩥ.
</Paragraph>

<Paragraph number="2416" book="paci">
<Emphasis>ᩈᩴᨥᩣᨴᩥᩈᩮᩈᩮᩣ</Emphasis>ᨲᩥ ᩈᩴᨥᩮᩣᩅ ᨲᩔᩣ ᩋᩣᨸᨲ᩠ᨲᩥᨿᩣ ᨾᩣᨶᨲ᩠ᨲᩴ ᨴᩮᨲᩥ, ᨾᩪᩃᩣᨿ ᨸᨭᩥᨠᩔᨲᩥ, ᩋᨻ᩠ᨽᩮᨲᩥ, ᨶ ᩈᨾ᩠ᨻᩉᩩᩃᩣ ᨶ ᩑᨠᩣ ᨽᩥᨠ᩠ᨡᩩᨶᩦ. ᨲᩮᨶ ᩅᩩᨧ᩠ᨧᨲᩥ “ᩈᩴᨥᩣᨴᩥᩈᩮᩈᩮᩣ”ᨲᩥ. ᨲᩔᩮᩅ ᩋᩣᨸᨲ᩠ᨲᩥᨶᩥᨠᩣᨿᩔ ᨶᩣᨾᨠᨾ᩠ᨾᩴ ᩋᨵᩥᩅᨧᨶᩴ, ᨲᩮᨶᨸᩥ ᩅᩩᨧ᩠ᨧᨲᩥ “ᩈᩴᨥᩣᨴᩥᩈᩮᩈᩮᩣ”ᨲᩥ.
</Paragraph>

</Division>
<Division number="731" book="paci">

<Paragraph number="2417" book="paci">
ᨵᨾ᩠ᨾᨠᨾ᩠ᨾᩮ ᨵᨾ᩠ᨾᨠᨾ᩠ᨾᩈᨬ᩠ᨬᩣ ᨶ ᨸᨭᩥᨶᩥᩔᨩ᩠ᨩᨲᩥ, ᩋᩣᨸᨲ᩠ᨲᩥ ᩈᩴᨥᩣᨴᩥᩈᩮᩈᩔ. ᨵᨾ᩠ᨾᨠᨾ᩠ᨾᩮ ᩅᩮᨾᨲᩥᨠᩣ ᨶ ᨸᨭᩥᨶᩥᩔᨩ᩠ᨩᨲᩥ, ᩋᩣᨸᨲ᩠ᨲᩥ ᩈᩴᨥᩣᨴᩥᩈᩮᩈᩔ. ᨵᨾ᩠ᨾᨠᨾ᩠ᨾᩮ ᩋᨵᨾ᩠ᨾᨠᨾ᩠ᨾᩈᨬ᩠ᨬᩣ ᨶ ᨸᨭᩥᨶᩥᩔᨩ᩠ᨩᨲᩥ, ᩋᩣᨸᨲ᩠ᨲᩥ ᩈᩴᨥᩣᨴᩥᩈᩮᩈᩔ.
</Paragraph>

<Paragraph number="2418" book="paci">
ᩋᨵᨾ᩠ᨾᨠᨾ᩠ᨾᩮ ᨵᨾ᩠ᨾᨠᨾ᩠ᨾᩈᨬ᩠ᨬᩣ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨵᨾ᩠ᨾᨠᨾ᩠ᨾᩮ ᩅᩮᨾᨲᩥᨠᩣ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨵᨾ᩠ᨾᨠᨾ᩠ᨾᩮ ᩋᨵᨾ᩠ᨾᨠᨾ᩠ᨾᩈᨬ᩠ᨬᩣ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ.
</Paragraph>

</Division>
<Division number="732" book="paci">

<Paragraph number="2419" book="paci">
ᩋᨶᩣᨸᨲ᩠ᨲᩥ—  ᩋᩈᨾᨶᩩᨽᩣᩈᨶ᩠ᨲᩥᨿᩣ, ᨸᨭᩥᨶᩥᩔᨩ᩠ᨩᨶ᩠ᨲᩥᨿᩣ, ᩏᨾ᩠ᨾᨲ᩠ᨲᩥᨠᩣᨿ, ᩋᩣᨴᩥᨠᨾ᩠ᨾᩥᨠᩣᨿᩣᨲᩥ.

</Paragraph>
</Division>

<Paragraph number="2420" type="center" book="paci">
ᨴᩈᨾᩈᩴᨥᩣᨴᩥᩈᩮᩈᩈᩥᨠ᩠ᨡᩣᨸᨴᩴ ᨶᩥᨭ᩠ᨮᩥᨲᩴ.
</Paragraph>