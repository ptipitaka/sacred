---
title: "2.2.3 ᩑᨠᨣᩤᨾᨶ᩠ᨲᩁᨣᨾᨶᩈᩥᨠ᩠ᨡᩣᨸᨴ"
tableOfContents: false
sidebar:
  order: 11
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="687" book="paci">

<Paragraph number="2245" book="paci">
ᨲᩮᨶ ᩈᨾᨿᩮᨶ ᨻᩩᨴ᩠ᨵᩮᩤ ᨽᨣᩅᩤ ᩈᩣᩅᨲ᩠ᨳᩥᨿᩴ ᩅᩥᩉᩁᨲᩥ ᨩᩮᨲᩅᨶᩮ ᩋᨶᩣᨳᨸᩥᨱ᩠ᨯᩥᨠᩔ ᩋᩣᩁᩣᨾᩮ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᨴ᩠ᨴᩤᨿ ᨠᩣᨸᩥᩃᩣᨶᩥᨿᩣ ᩋᨶ᩠ᨲᩮᩅᩤᩈᩥᨶᩦ ᨽᩥᨠ᩠ᨡᩩᨶᩦ ᨽᩥᨠ᩠ᨡᩩᨶᩦᩉᩥ ᩈᨴ᩠ᨵᩥᩴ ᨽᨱ᩠ᨯᩥᨲ᩠ᩅᩣ ᨣᩤᨾᨠᩴ ᨬᩣᨲᩥᨠᩩᩃᩴ ᩋᨣᨾᩣᩈᩥ. ᨽᨴ᩠ᨴᩤ ᨠᩣᨸᩥᩃᩣᨶᩦ ᨲᩴ ᨽᩥᨠ᩠ᨡᩩᨶᩥᩴ ᩋᨸᩔᨶ᩠ᨲᩦ ᨽᩥᨠ᩠ᨡᩩᨶᩥᨿᩮᩣ ᨸᩩᨧ᩠ᨨᩥ—  “ᨠᩉᩴ ᩍᨲ᩠ᨳᨶ᩠ᨶᩣᨾᩣ, ᨶ ᨴᩥᩔᨲᩦ”ᨲᩥ. “ᨽᩥᨠ᩠ᨡᩩᨶᩦᩉᩥ ᩈᨴ᩠ᨵᩥᩴ, ᩋᨿ᩠ᨿᩮ, ᨽᨱ᩠ᨯᩥᨲ᩠ᩅᩣ ᨶ ᨴᩥᩔᨲᩦ”ᨲᩥ. “ᩋᨾ᩠ᨾᩣ, ᩋᨾᩩᨠᩈ᩠ᨾᩥᩴ ᨣᩤᨾᨠᩮ ᩑᨲᩥᩔᩣ ᨬᩣᨲᩥᨠᩩᩃᩴ. ᨲᨲ᩠ᨳ ᨣᨶ᩠ᨲ᩠ᩅᩣ ᩅᩥᨧᩥᨶᨳᩣ”ᨲᩥ. ᨽᩥᨠ᩠ᨡᩩᨶᩥᨿᩮᩣ ᨲᨲ᩠ᨳ ᨣᨶ᩠ᨲ᩠ᩅᩣ ᨲᩴ ᨽᩥᨠ᩠ᨡᩩᨶᩥᩴ ᨸᩔᩥᨲ᩠ᩅᩣ ᩑᨲᨴᩅᩮᩤᨧᩩᩴ—  “ᨠᩥᩔ ᨲ᩠ᩅᩴ, ᩋᨿ᩠ᨿᩮ, ᩑᨠᩥᨠᩣ ᩋᩣᨣᨲᩣ, ᨠᨧ᩠ᨧᩥᩈᩥ ᩋᨸ᩠ᨸᨵᩴᩈᩥᨲᩣ”ᨲᩥ? “ᩋᨸ᩠ᨸᨵᩴᩈᩥᨲᩣᨾ᩠ᩉᩥ, ᩋᨿ᩠ᨿᩮ”ᨲᩥ.
</Paragraph>

<Paragraph number="2246" book="paci">
ᨿᩣ ᨲᩣ ᨽᩥᨠ᩠ᨡᩩᨶᩥᨿᩮᩣ ᩋᨸ᩠ᨸᩥᨧ᩠ᨨᩣ …ᨸᩮ…  ᨲᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᨽᩥᨠ᩠ᨡᩩᨶᩦ ᩑᨠᩣ ᨣᩤᨾᨶ᩠ᨲᩁᩴ ᨣᨧ᩠ᨨᩥᩔᨲᩦ”ᨲᩥ …ᨸᩮ…  “ᩈᨧ᩠ᨧᩴ ᨠᩥᩁ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩦ ᩑᨠᩣ ᨣᩤᨾᨶ᩠ᨲᩁᩴ ᨣᨧ᩠ᨨᨲᩦ”ᨲᩥ? “ᩈᨧ᩠ᨧᩴ, ᨽᨣᩅᩤ”ᨲᩥ. ᩅᩥᨣᩁᩉᩥ ᨻᩩᨴ᩠ᨵᩮᩤ ᨽᨣᩅᩤ …ᨸᩮ…  ᨠᨳᨬ᩠ᩉᩥ ᨶᩣᨾ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩦ ᩑᨠᩣ ᨣᩤᨾᨶ᩠ᨲᩁᩴ ᨣᨧ᩠ᨨᩥᩔᨲᩥ. ᨶᩮᨲᩴ, ᨽᩥᨠ᩠ᨡᩅᩮ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ …ᨸᩮ…  ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩥᨿᩮᩣ ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᨶ᩠ᨲᩩ—
</Paragraph>

<Paragraph number="2247" book="paci">
<Emphasis>“ᨿᩣ ᨸᨶ ᨽᩥᨠ᩠ᨡᩩᨶᩦ ᩑᨠᩣ ᨣᩤᨾᨶ᩠ᨲᩁᩴ ᨣᨧ᩠ᨨᩮᨿ᩠ᨿ, ᩋᨿᨾ᩠ᨸᩥ ᨽᩥᨠ᩠ᨡᩩᨶᩦ ᨸᨮᨾᩣᨸᨲ᩠ᨲᩥᨠᩴ ᨵᨾ᩠ᨾᩴ ᩋᩣᨸᨶ᩠ᨶᩣ ᨶᩥᩔᩣᩁᨱᩦᨿᩴ ᩈᩴᨥᩣᨴᩥᩈᩮᩈᨶ᩺”</Emphasis>ᨲᩥ.
</Paragraph>

<Paragraph number="2248" book="paci">
ᩑᩅᨬ᩠ᨧᩥᨴᩴ ᨽᨣᩅᨲᩣ ᨽᩥᨠ᩠ᨡᩩᨶᩦᨶᩴ ᩈᩥᨠ᩠ᨡᩣᨸᨴᩴ ᨸᨬ᩠ᨬᨲ᩠ᨲᩴ ᩉᩮᩣᨲᩥ.
</Paragraph>

</Division>
<Division number="688" book="paci">

<Paragraph number="2249" book="paci">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨴ᩠ᩅᩮ ᨽᩥᨠ᩠ᨡᩩᨶᩥᨿᩮᩣ ᩈᩣᨠᩮᨲᩣ ᩈᩣᩅᨲ᩠ᨳᩥᩴ ᩋᨴ᩠ᨵᩤᨶᨾᨣ᩠ᨣᨸ᩠ᨸᨭᩥᨸᨶ᩠ᨶᩣ ᩉᩮᩣᨶ᩠ᨲᩥ. ᩋᨶ᩠ᨲᩁᩣᨾᨣ᩠ᨣᩮ ᨶᨴᩦ ᨲᩁᩥᨲᨻ᩠ᨻᩣ ᩉᩮᩣᨲᩥ. ᩋᨳ ᨡᩮᩣ ᨲᩣ ᨽᩥᨠ᩠ᨡᩩᨶᩥᨿᩮᩣ ᨶᩣᩅᩥᨠᩮ ᩏᨸᩈᩘᨠᨾᩥᨲ᩠ᩅᩣ ᩑᨲᨴᩅᩮᩤᨧᩩᩴ—  “ᩈᩣᨵᩩ ᨶᩮᩣ, ᩋᩣᩅᩩᩈᩮᩣ, ᨲᩣᩁᩮᨳᩣ”ᨲᩥ. “ᨶᩣᨿ᩠ᨿᩮ, ᩈᨠ᩠ᨠᩣ ᩏᨽᩮᩣ ᩈᨠᩥᩴ ᨲᩣᩁᩮᨲᩩᨶ᩺”ᨲᩥ. ᩑᨠᩮᩣ ᩑᨠᩴ ᩏᨲ᩠ᨲᩣᩁᩮᩈᩥ. ᩏᨲ᩠ᨲᩥᨱ᩠ᨱᩮᩣ ᩏᨲ᩠ᨲᩥᨱ᩠ᨱᩴ ᨴᩪᩈᩮᩈᩥ. ᩋᨶᩩᨲ᩠ᨲᩥᨱ᩠ᨱᩮᩣ ᩋᨶᩩᨲ᩠ᨲᩥᨱ᩠ᨱᩴ ᨴᩪᩈᩮᩈᩥ. ᨲᩣ ᨸᨧ᩠ᨨᩣ ᩈᨾᩣᨣᨶ᩠ᨲ᩠ᩅᩣ ᨸᩩᨧ᩠ᨨᩥᩴᩈᩩ—  “ᨠᨧ᩠ᨧᩥᩈᩥ, ᩋᨿ᩠ᨿᩮ, ᩋᨸ᩠ᨸᨵᩴᩈᩥᨲᩣ”ᨲᩥ? “ᨸᨵᩴᩈᩥᨲᩣᨾ᩠ᩉᩥ, ᩋᨿ᩠ᨿᩮ. ᨲ᩠ᩅᩴ ᨸᨶ, ᩋᨿ᩠ᨿᩮ, ᩋᨸ᩠ᨸᨵᩴᩈᩥᨲᩣ”ᨲᩥ? “ᨸᨵᩴᩈᩥᨲᩣᨾ᩠ᩉᩥ, ᩋᨿ᩠ᨿᩮ”ᨲᩥ.
</Paragraph>

<Paragraph number="2250" book="paci">
ᩋᨳ ᨡᩮᩣ ᨲᩣ ᨽᩥᨠ᩠ᨡᩩᨶᩥᨿᩮᩣ ᩈᩣᩅᨲ᩠ᨳᩥᩴ ᨣᨶ᩠ᨲ᩠ᩅᩣ ᨽᩥᨠ᩠ᨡᩩᨶᩦᨶᩴ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. ᨿᩣ ᨲᩣ ᨽᩥᨠ᩠ᨡᩩᨶᩥᨿᩮᩣ ᩋᨸ᩠ᨸᩥᨧ᩠ᨨᩣ …ᨸᩮ…  ᨲᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᨽᩥᨠ᩠ᨡᩩᨶᩦ ᩑᨠᩣ ᨶᨴᩦᨸᩣᩁᩴ ᨣᨧ᩠ᨨᩥᩔᨲᩦ”ᨲᩥ. ᩋᨳ ᨡᩮᩣ ᨲᩣ ᨽᩥᨠ᩠ᨡᩩᨶᩥᨿᩮᩣ ᨽᩥᨠ᩠ᨡᩪᨶᩴ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. ᨽᩥᨠ᩠ᨡᩪ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ …ᨸᩮ…  “ᩈᨧ᩠ᨧᩴ ᨠᩥᩁ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩦ ᩑᨠᩣ ᨶᨴᩦᨸᩣᩁᩴ ᨣᨧ᩠ᨨᨲᩦ”ᨲᩥ? “ᩈᨧ᩠ᨧᩴ, ᨽᨣᩅᩤ”ᨲᩥ. ᩅᩥᨣᩁᩉᩥ ᨻᩩᨴ᩠ᨵᩮᩤ ᨽᨣᩅᩤ …ᨸᩮ…  ᨠᨳᨬ᩠ᩉᩥ ᨶᩣᨾ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩦ ᩑᨠᩣ ᨶᨴᩦᨸᩣᩁᩴ ᨣᨧ᩠ᨨᩥᩔᨲᩥ. ᨶᩮᨲᩴ, ᨽᩥᨠ᩠ᨡᩅᩮ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ …ᨸᩮ…  ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩥᨿᩮᩣ ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᨶ᩠ᨲᩩ—
</Paragraph>

<Paragraph number="2251" book="paci">
<Emphasis>“ᨿᩣ ᨸᨶ ᨽᩥᨠ᩠ᨡᩩᨶᩦ ᩑᨠᩣ ᩅᩤ ᨣᩤᨾᨶ᩠ᨲᩁᩴ ᨣᨧ᩠ᨨᩮᨿ᩠ᨿ, ᩑᨠᩣ ᩅᩤ ᨶᨴᩦᨸᩣᩁᩴ ᨣᨧ᩠ᨨᩮᨿ᩠ᨿ, ᩋᨿᨾ᩠ᨸᩥ ᨽᩥᨠ᩠ᨡᩩᨶᩦ ᨸᨮᨾᩣᨸᨲ᩠ᨲᩥᨠᩴ ᨵᨾ᩠ᨾᩴ ᩋᩣᨸᨶ᩠ᨶᩣ ᨶᩥᩔᩣᩁᨱᩦᨿᩴ ᩈᩴᨥᩣᨴᩥᩈᩮᩈᨶ᩺”</Emphasis>ᨲᩥ.
</Paragraph>

<Paragraph number="2252" book="paci">
ᩑᩅᨬ᩠ᨧᩥᨴᩴ ᨽᨣᩅᨲᩣ ᨽᩥᨠ᩠ᨡᩩᨶᩦᨶᩴ ᩈᩥᨠ᩠ᨡᩣᨸᨴᩴ ᨸᨬ᩠ᨬᨲ᩠ᨲᩴ ᩉᩮᩣᨲᩥ.
</Paragraph>

</Division>
<Division number="689" book="paci">

<Paragraph number="2253" book="paci">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩈᨾ᩠ᨻᩉᩩᩃᩣ ᨽᩥᨠ᩠ᨡᩩᨶᩥᨿᩮᩣ ᨠᩮᩣᩈᩃᩮᩈᩩ ᨩᨶᨸᨴᩮ ᩈᩣᩅᨲ᩠ᨳᩥᩴ ᨣᨧ᩠ᨨᨶ᩠ᨲᩣ ᩈᩣᨿᩴ ᩋᨬ᩠ᨬᨲᩁᩴ ᨣᩤᨾᩴ ᩏᨸᨣᨧ᩠ᨨᩥᩴᩈᩩ. ᨲᨲ᩠ᨳ ᩋᨬ᩠ᨬᨲᩁᩣ ᨽᩥᨠ᩠ᨡᩩᨶᩦ ᩋᨽᩥᩁᩪᨸᩣ ᩉᩮᩣᨲᩥ ᨴᩔᨶᩦᨿᩣ ᨸᩣᩈᩣᨴᩥᨠᩣ. ᩋᨬ᩠ᨬᨲᩁᩮᩣ ᨸᩩᩁᩥᩈᩮᩣ ᨲᩔᩣ ᨽᩥᨠ᩠ᨡᩩᨶᩥᨿᩣ ᩈᩉ ᨴᩔᨶᩮᨶ ᨸᨭᩥᨻᨴ᩠ᨵᨧᩥᨲ᩠ᨲᩮᩣ ᩉᩮᩣᨲᩥ. ᩋᨳ ᨡᩮᩣ ᩈᩮᩣ ᨸᩩᩁᩥᩈᩮᩣ ᨲᩣᩈᩴ ᨽᩥᨠ᩠ᨡᩩᨶᩦᨶᩴ ᩈᩮᨿ᩠ᨿᩴ ᨸᨬ᩠ᨬᨸᩮᨶ᩠ᨲᩮᩣ ᨲᩔᩣ ᨽᩥᨠ᩠ᨡᩩᨶᩥᨿᩣ ᩈᩮᨿ᩠ᨿᩴ ᩑᨠᨾᨶ᩠ᨲᩴ ᨸᨬ᩠ᨬᩣᨸᩮᩈᩥ. ᩋᨳ ᨡᩮᩣ ᩈᩣ ᨽᩥᨠ᩠ᨡᩩᨶᩦ ᩈᩃᩖᨠ᩠ᨡᩮᨲ᩠ᩅᩣ—  “ᨸᩁᩥᨿᩩᨭ᩠ᨮᩥᨲᩮᩣ ᩋᨿᩴ ᨸᩩᩁᩥᩈᩮᩣ; ᩈᨧᩮ ᩁᨲ᩠ᨲᩥᩴ ᩋᩣᨣᨧ᩠ᨨᩥᩔᨲᩥ, ᩅᩥᩔᩁᩮᩣ ᨾᩮ ᨽᩅᩥᩔᨲᩦ”ᨲᩥ, ᨽᩥᨠ᩠ᨡᩩᨶᩥᨿᩮᩣ ᩋᨶᩣᨸᩩᨧ᩠ᨨᩣ ᩋᨬ᩠ᨬᨲᩁᩴ ᨠᩩᩃᩴ ᨣᨶ᩠ᨲ᩠ᩅᩣ ᩈᩮᨿ᩠ᨿᩴ ᨠᨸ᩠ᨸᩮᩈᩥ. ᩋᨳ ᨡᩮᩣ ᩈᩮᩣ ᨸᩩᩁᩥᩈᩮᩣ ᩁᨲ᩠ᨲᩥᩴ ᩋᩣᨣᨶ᩠ᨲ᩠ᩅᩣ ᨲᩴ ᨽᩥᨠ᩠ᨡᩩᨶᩥᩴ ᨣᩅᩮᩈᨶ᩠ᨲᩮᩣ ᨽᩥᨠ᩠ᨡᩩᨶᩥᨿᩮᩣ ᨥᨭ᩠ᨭᩮᩈᩥ. ᨽᩥᨠ᩠ᨡᩩᨶᩥᨿᩮᩣ ᨲᩴ ᨽᩥᨠ᩠ᨡᩩᨶᩥᩴ ᩋᨸᩔᨶ᩠ᨲᩥᨿᩮᩣ ᩑᩅᨾᩣᩉᩴᩈᩩ—  “ᨶᩥᩔᩴᩈᨿᩴ ᨡᩮᩣ ᩈᩣ ᨽᩥᨠ᩠ᨡᩩᨶᩦ ᨸᩩᩁᩥᩈᩮᨶ ᩈᨴ᩠ᨵᩥᩴ ᨶᩥᨠ᩠ᨡᨶ᩠ᨲᩣ”ᨲᩥ.
</Paragraph>

<Paragraph number="2254" book="paci">
ᩋᨳ ᨡᩮᩣ ᩈᩣ ᨽᩥᨠ᩠ᨡᩩᨶᩦ ᨲᩔᩣ ᩁᨲ᩠ᨲᩥᨿᩣ ᩋᨧ᩠ᨧᨿᩮᨶ ᨿᩮᨶ ᨲᩣ ᨽᩥᨠ᩠ᨡᩩᨶᩥᨿᩮᩣ ᨲᩮᨶᩩᨸᩈᩘᨠᨾᩥ. ᨽᩥᨠ᩠ᨡᩩᨶᩥᨿᩮᩣ ᨲᩴ ᨽᩥᨠ᩠ᨡᩩᨶᩥᩴ ᩑᨲᨴᩅᩮᩤᨧᩩᩴ—  “ᨠᩥᩔ ᨲ᩠ᩅᩴ, ᩋᨿ᩠ᨿᩮ, ᨸᩩᩁᩥᩈᩮᨶ ᩈᨴ᩠ᨵᩥᩴ ᨶᩥᨠ᩠ᨡᨶ᩠ᨲᩣ”ᨲᩥ? “ᨶᩣᩉᩴ, ᩋᨿ᩠ᨿᩮ, ᨸᩩᩁᩥᩈᩮᨶ ᩈᨴ᩠ᨵᩥᩴ ᨶᩥᨠ᩠ᨡᨶ᩠ᨲᩣ”ᨲᩥ. ᨽᩥᨠ᩠ᨡᩩᨶᩦᨶᩴ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩥ. ᨿᩣ ᨲᩣ ᨽᩥᨠ᩠ᨡᩩᨶᩥᨿᩮᩣ ᩋᨸ᩠ᨸᩥᨧ᩠ᨨᩣ …ᨸᩮ…  ᨲᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᨽᩥᨠ᩠ᨡᩩᨶᩦ ᩑᨠᩣ ᩁᨲ᩠ᨲᩥᩴ ᩅᩥᨸ᩠ᨸᩅᩈᩥᩔᨲᩦ”ᨲᩥ …ᨸᩮ…  “ᩈᨧ᩠ᨧᩴ ᨠᩥᩁ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩦ ᩑᨠᩣ ᩁᨲ᩠ᨲᩥᩴ ᩅᩥᨸ᩠ᨸᩅᩈᨲᩦ”ᨲᩥ? “ᩈᨧ᩠ᨧᩴ, ᨽᨣᩅᩤ”ᨲᩥ. ᩅᩥᨣᩁᩉᩥ ᨻᩩᨴ᩠ᨵᩮᩤ ᨽᨣᩅᩤ …ᨸᩮ…  ᨠᨳᨬ᩠ᩉᩥ ᨶᩣᨾ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩦ ᩑᨠᩣ ᩁᨲ᩠ᨲᩥᩴ ᩅᩥᨸ᩠ᨸᩅᩈᩥᩔᨲᩥ. ᨶᩮᨲᩴ, ᨽᩥᨠ᩠ᨡᩅᩮ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ …ᨸᩮ…  ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩥᨿᩮᩣ ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᨶ᩠ᨲᩩ—
</Paragraph>

<Paragraph number="2255" book="paci">
<Emphasis>“ᨿᩣ ᨸᨶ ᨽᩥᨠ᩠ᨡᩩᨶᩦ ᩑᨠᩣ ᩅᩤ ᨣᩤᨾᨶ᩠ᨲᩁᩴ ᨣᨧ᩠ᨨᩮᨿ᩠ᨿ, ᩑᨠᩣ ᩅᩤ ᨶᨴᩦᨸᩣᩁᩴ ᨣᨧ᩠ᨨᩮᨿ᩠ᨿ, ᩑᨠᩣ ᩅᩤ ᩁᨲ᩠ᨲᩥᩴ ᩅᩥᨸ᩠ᨸᩅᩈᩮᨿ᩠ᨿ, ᩋᨿᨾ᩠ᨸᩥ ᨽᩥᨠ᩠ᨡᩩᨶᩦ ᨸᨮᨾᩣᨸᨲ᩠ᨲᩥᨠᩴ ᨵᨾ᩠ᨾᩴ ᩋᩣᨸᨶ᩠ᨶᩣ ᨶᩥᩔᩣᩁᨱᩦᨿᩴ ᩈᩴᨥᩣᨴᩥᩈᩮᩈᨶ᩺”</Emphasis>ᨲᩥ.
</Paragraph>

<Paragraph number="2256" book="paci">
ᩑᩅᨬ᩠ᨧᩥᨴᩴ ᨽᨣᩅᨲᩣ ᨽᩥᨠ᩠ᨡᩩᨶᩦᨶᩴ ᩈᩥᨠ᩠ᨡᩣᨸᨴᩴ ᨸᨬ᩠ᨬᨲ᩠ᨲᩴ ᩉᩮᩣᨲᩥ.
</Paragraph>

</Division>
<Division number="690" book="paci">

<Paragraph number="2257" book="paci">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩈᨾ᩠ᨻᩉᩩᩃᩣ ᨽᩥᨠ᩠ᨡᩩᨶᩥᨿᩮᩣ ᨠᩮᩣᩈᩃᩮᩈᩩ ᨩᨶᨸᨴᩮ ᩈᩣᩅᨲ᩠ᨳᩥᩴ ᩋᨴ᩠ᨵᩤᨶᨾᨣ᩠ᨣᨸ᩠ᨸᨭᩥᨸᨶ᩠ᨶᩣ ᩉᩮᩣᨶ᩠ᨲᩥ. ᨲᨲ᩠ᨳ ᩋᨬ᩠ᨬᨲᩁᩣ ᨽᩥᨠ᩠ᨡᩩᨶᩦ ᩅᨧ᩠ᨧᩮᨶ ᨸᩦᩊᩥᨲᩣ ᩑᨠᩥᨠᩣ ᩒᩉᩦᨿᩥᨲ᩠ᩅᩣ ᨸᨧ᩠ᨨᩣ ᩋᨣᨾᩣᩈᩥ. ᨾᨶᩩᩔᩣ ᨲᩴ ᨽᩥᨠ᩠ᨡᩩᨶᩥᩴ ᨸᩔᩥᨲ᩠ᩅᩣ ᨴᩪᩈᩮᩈᩩᩴ. ᩋᨳ ᨡᩮᩣ ᩈᩣ ᨽᩥᨠ᩠ᨡᩩᨶᩦ ᨿᩮᨶ ᨲᩣ ᨽᩥᨠ᩠ᨡᩩᨶᩥᨿᩮᩣ ᨲᩮᨶᩩᨸᩈᩘᨠᨾᩥ. ᨽᩥᨠ᩠ᨡᩩᨶᩥᨿᩮᩣ ᨲᩴ ᨽᩥᨠ᩠ᨡᩩᨶᩥᩴ ᩑᨲᨴᩅᩮᩤᨧᩩᩴ—  “ᨠᩥᩔ ᨲ᩠ᩅᩴ, ᩋᨿ᩠ᨿᩮ, ᩑᨠᩥᨠᩣ ᩒᩉᩦᨶᩣ, ᨠᨧ᩠ᨧᩥᩈᩥ ᩋᨸ᩠ᨸᨵᩴᩈᩥᨲᩣ”ᨲᩥ? “ᨸᨵᩴᩈᩥᨲᩣᨾ᩠ᩉᩥ, ᩋᨿ᩠ᨿᩮ”ᨲᩥ.
</Paragraph>

<Paragraph number="2258" book="paci">
ᨿᩣ ᨲᩣ ᨽᩥᨠ᩠ᨡᩩᨶᩥᨿᩮᩣ ᩋᨸ᩠ᨸᩥᨧ᩠ᨨᩣ …ᨸᩮ…  ᨲᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  ᨠᨳᨬ᩠ᩉᩥ ᨶᩣᨾ ᨽᩥᨠ᩠ᨡᩩᨶᩦ ᩑᨠᩣ ᨣᨱᨾ᩠ᩉᩣ ᩒᩉᩦᨿᩥᩔᨲᩦᨲᩥ …ᨸᩮ…  “ᩈᨧ᩠ᨧᩴ ᨠᩥᩁ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩦ ᩑᨠᩣ ᨣᨱᨾ᩠ᩉᩣ ᩒᩉᩦᨿᨲᩦ”ᨲᩥ? “ᩈᨧ᩠ᨧᩴ, ᨽᨣᩅᩤ”ᨲᩥ. ᩅᩥᨣᩁᩉᩥ ᨻᩩᨴ᩠ᨵᩮᩤ ᨽᨣᩅᩤ …ᨸᩮ…  ᨠᨳᨬ᩠ᩉᩥ ᨶᩣᨾ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩦ ᩑᨠᩣ ᨣᨱᨾ᩠ᩉᩣ ᩒᩉᩦᨿᩥᩔᨲᩥ. ᨶᩮᨲᩴ, ᨽᩥᨠ᩠ᨡᩅᩮ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ …ᨸᩮ…  ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩥᨿᩮᩣ ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᨶ᩠ᨲᩩ—
</Paragraph>

</Division>
<Division number="691" book="paci">

<Paragraph number="2259" book="paci">
<Emphasis>“ᨿᩣ ᨸᨶ ᨽᩥᨠ᩠ᨡᩩᨶᩦ ᩑᨠᩣ ᩅᩤ ᨣᩤᨾᨶ᩠ᨲᩁᩴ ᨣᨧ᩠ᨨᩮᨿ᩠ᨿ, ᩑᨠᩣ ᩅᩤ ᨶᨴᩦᨸᩣᩁᩴ ᨣᨧ᩠ᨨᩮᨿ᩠ᨿ, ᩑᨠᩣ ᩅᩤ ᩁᨲ᩠ᨲᩥᩴ ᩅᩥᨸ᩠ᨸᩅᩈᩮᨿ᩠ᨿ, ᩑᨠᩣ ᩅᩤ ᨣᨱᨾ᩠ᩉᩣ ᩒᩉᩦᨿᩮᨿ᩠ᨿ, ᩋᨿᨾ᩠ᨸᩥ ᨽᩥᨠ᩠ᨡᩩᨶᩦ ᨸᨮᨾᩣᨸᨲ᩠ᨲᩥᨠᩴ ᨵᨾ᩠ᨾᩴ ᩋᩣᨸᨶ᩠ᨶᩣ ᨶᩥᩔᩣᩁᨱᩦᨿᩴ ᩈᩴᨥᩣᨴᩥᩈᩮᩈᨶ᩺”</Emphasis>ᨲᩥ. (*3*:<Emphasis>11</Emphasis>)
</Paragraph>

</Division>
<Division number="692" book="paci">

<Paragraph number="2260" book="paci">
<Emphasis>ᨿᩣ ᨸᨶᩣ</Emphasis>ᨲᩥ ᨿᩣ ᨿᩣᨴᩥᩈᩣ …ᨸᩮ…  <Emphasis>ᨽᩥᨠ᩠ᨡᩩᨶᩦ</Emphasis>ᨲᩥ …ᨸᩮ…  ᩋᨿᩴ ᩍᨾᩈ᩠ᨾᩥᩴ ᩋᨲ᩠ᨳᩮ ᩋᨵᩥᨸ᩠ᨸᩮᨲᩣ ᨽᩥᨠ᩠ᨡᩩᨶᩦᨲᩥ.
</Paragraph>

<Paragraph number="2261" book="paci">
<Emphasis>ᩑᨠᩣ ᩅᩤ ᨣᩤᨾᨶ᩠ᨲᩁᩴ ᨣᨧ᩠ᨨᩮᨿ᩠ᨿᩣ</Emphasis>ᨲᩥ ᨸᩁᩥᨠ᩠ᨡᩥᨲ᩠ᨲᩔ ᨣᩤᨾᩔ ᨸᩁᩥᨠ᩠ᨡᩮᨸᩴ ᨸᨮᨾᩴ ᨸᩣᨴᩴ ᩋᨲᩥᨠ᩠ᨠᩣᨾᩮᨶ᩠ᨲᩥᨿᩣ ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ, ᨴᩩᨲᩥᨿᩴ ᨸᩣᨴᩴ ᩋᨲᩥᨠ᩠ᨠᩣᨾᩮᨶ᩠ᨲᩥᨿᩣ ᩋᩣᨸᨲ᩠ᨲᩥ ᩈᩴᨥᩣᨴᩥᩈᩮᩈᩔ.
</Paragraph>

<Paragraph number="2262" book="paci">
ᩋᨸᩁᩥᨠ᩠ᨡᩥᨲ᩠ᨲᩔ ᨣᩤᨾᩔ ᩏᨸᨧᩣᩁᩴ ᨸᨮᨾᩴ ᨸᩣᨴᩴ ᩋᨲᩥᨠ᩠ᨠᩣᨾᩮᨶ᩠ᨲᩥᨿᩣ ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ. ᨴᩩᨲᩥᨿᩴ ᨸᩣᨴᩴ ᩋᨲᩥᨠ᩠ᨠᩣᨾᩮᨶ᩠ᨲᩥᨿᩣ ᩋᩣᨸᨲ᩠ᨲᩥ ᩈᩴᨥᩣᨴᩥᩈᩮᩈᩔ.
</Paragraph>

<Paragraph number="2263" book="paci">
<Emphasis>ᩑᨠᩣ ᩅᩤ ᨶᨴᩦᨸᩣᩁᩴ ᨣᨧ᩠ᨨᩮᨿ᩠ᨿᩣ</Emphasis>ᨲᩥ ᨶᨴᩦ ᨶᩣᨾ ᨲᩥᨾᨱ᩠ᨯᩃᩴ ᨸᨭᩥᨧ᩠ᨨᩣᨴᩮᨲ᩠ᩅᩣ ᨿᨲ᩠ᨳ ᨠᨲ᩠ᨳᨧᩥ ᩏᨲ᩠ᨲᩁᨶ᩠ᨲᩥᨿᩣ ᨽᩥᨠ᩠ᨡᩩᨶᩥᨿᩣ ᩋᨶ᩠ᨲᩁᩅᩤᩈᨠᩮᩣ ᨲᩮᨾᩥᨿᨲᩥ. ᨸᨮᨾᩴ ᨸᩣᨴᩴ ᩏᨲ᩠ᨲᩁᨶ᩠ᨲᩥᨿᩣ ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ. ᨴᩩᨲᩥᨿᩴ ᨸᩣᨴᩴ ᩏᨲ᩠ᨲᩁᨶ᩠ᨲᩥᨿᩣ ᩋᩣᨸᨲ᩠ᨲᩥ ᩈᩴᨥᩣᨴᩥᩈᩮᩈᩔ.
</Paragraph>

<Paragraph number="2264" book="paci">
<Emphasis>ᩑᨠᩣ ᩅᩤ ᩁᨲ᩠ᨲᩥᩴ ᩅᩥᨸ᩠ᨸᩅᩈᩮᨿ᩠ᨿᩣ</Emphasis>ᨲᩥ ᩈᩉ ᩋᩁᩩᨱᩩᨣ᩠ᨣᨾᨶᩣ ᨴᩩᨲᩥᨿᩥᨠᩣᨿ ᨽᩥᨠ᩠ᨡᩩᨶᩥᨿᩣ ᩉᨲ᩠ᨳᨸᩣᩈᩴ ᩅᩥᨩᩉᨶ᩠ᨲᩥᨿᩣ ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ. ᩅᩥᨩᩉᩥᨲᩮ ᩋᩣᨸᨲ᩠ᨲᩥ ᩈᩴᨥᩣᨴᩥᩈᩮᩈᩔ.
</Paragraph>

<Paragraph number="2265" book="paci">
<Emphasis>ᩑᨠᩣ ᩅᩤ ᨣᨱᨾ᩠ᩉᩣ ᩒᩉᩦᨿᩮᨿ᩠ᨿᩣ</Emphasis>ᨲᩥ ᩋᨣᩤᨾᨠᩮ ᩋᩁᨬ᩠ᨬᩮ ᨴᩩᨲᩥᨿᩥᨠᩣᨿ ᨽᩥᨠ᩠ᨡᩩᨶᩥᨿᩣ ᨴᩔᨶᩪᨸᨧᩣᩁᩴ ᩅᩤ ᩈᩅᨶᩪᨸᨧᩣᩁᩴ ᩅᩤ ᩅᩥᨩᩉᨶ᩠ᨲᩥᨿᩣ ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ. ᩅᩥᨩᩉᩥᨲᩮ ᩋᩣᨸᨲ᩠ᨲᩥ ᩈᩴᨥᩣᨴᩥᩈᩮᩈᩔ.
</Paragraph>

<Paragraph number="2266" book="paci">
<Emphasis>ᩋᨿᨾ᩠ᨸᩦ</Emphasis>ᨲᩥ ᨸᩩᩁᩥᨾᩣᨿᩮᩣ ᩏᨸᩣᨴᩤᨿ ᩅᩩᨧ᩠ᨧᨲᩥ.
</Paragraph>

<Paragraph number="2267" book="paci">
<Emphasis>ᨸᨮᨾᩣᨸᨲ᩠ᨲᩥᨠᨶ᩺</Emphasis>ᨲᩥ ᩈᩉ ᩅᨲ᩠ᨳᩩᨩ᩠ᨫᩣᨧᩣᩁᩣ ᩋᩣᨸᨩ᩠ᨩᨲᩥ ᩋᩈᨾᨶᩩᨽᩣᩈᨶᩣᨿ.
</Paragraph>

<Paragraph number="2268" book="paci">
<Emphasis>ᨶᩥᩔᩣᩁᨱᩦᨿᨶ᩺</Emphasis>ᨲᩥ ᩈᩴᨥᨾ᩠ᩉᩣ ᨶᩥᩔᩣᩁᩦᨿᨲᩥ.
</Paragraph>

<Paragraph number="2269" book="paci">
<Emphasis>ᩈᩴᨥᩣᨴᩥᩈᩮᩈᩮᩣ</Emphasis>ᨲᩥ …ᨸᩮ…  ᨲᩮᨶᨸᩥ ᩅᩩᨧ᩠ᨧᨲᩥ ᩈᩴᨥᩣᨴᩥᩈᩮᩈᩮᩣᨲᩥ.
</Paragraph>

</Division>
<Division number="693" book="paci">

<Paragraph number="2270" book="paci">
ᩋᨶᩣᨸᨲ᩠ᨲᩥ—  ᨴᩩᨲᩥᨿᩥᨠᩣ ᨽᩥᨠ᩠ᨡᩩᨶᩦ ᨸᨠ᩠ᨠᨶ᩠ᨲᩣ ᩅᩤ ᩉᩮᩣᨲᩥ ᩅᩥᨻ᩠ᨽᨶ᩠ᨲᩣ ᩅᩤ ᨠᩣᩃᩘᨠᨲᩣ ᩅᩤ ᨸᨠ᩠ᨡᩈᩘᨠᨶ᩠ᨲᩣ ᩅᩤ, ᩋᩣᨸᨴᩤᩈᩩ, ᩏᨾ᩠ᨾᨲ᩠ᨲᩥᨠᩣᨿ, ᩋᩣᨴᩥᨠᨾ᩠ᨾᩥᨠᩣᨿᩣᨲᩥ.

</Paragraph>
</Division>

<Paragraph number="2271" type="center" book="paci">
ᨲᨲᩥᨿᩈᩴᨥᩣᨴᩥᩈᩮᩈᩈᩥᨠ᩠ᨡᩣᨸᨴᩴ ᨶᩥᨭ᩠ᨮᩥᨲᩴ.
</Paragraph>