---
title: "2.4.6.6 ᩋᨽᩥᨠ᩠ᨡᩩᨠᩣᩅᩤᩈᩈᩥᨠ᩠ᨡᩣᨸᨴ"
tableOfContents: false
sidebar:
  order: 7
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="1046" book="paci">

<Paragraph number="3145" book="paci">
ᨲᩮᨶ ᩈᨾᨿᩮᨶ ᨻᩩᨴ᩠ᨵᩮᩤ ᨽᨣᩅᩤ ᩈᩣᩅᨲ᩠ᨳᩥᨿᩴ ᩅᩥᩉᩁᨲᩥ ᨩᩮᨲᩅᨶᩮ ᩋᨶᩣᨳᨸᩥᨱ᩠ᨯᩥᨠᩔ ᩋᩣᩁᩣᨾᩮ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩈᨾ᩠ᨻᩉᩩᩃᩣ ᨽᩥᨠ᩠ᨡᩩᨶᩥᨿᩮᩣ ᨣᩤᨾᨠᩣᩅᩤᩈᩮ ᩅᩔᩴᩅᩩᨭ᩠ᨮᩣ ᩈᩣᩅᨲ᩠ᨳᩥᩴ ᩋᨣᨾᩴᩈᩩ. ᨽᩥᨠ᩠ᨡᩩᨶᩥᨿᩮᩣ ᨲᩣ ᨽᩥᨠ᩠ᨡᩩᨶᩥᨿᩮᩣ ᩑᨲᨴᩅᩮᩤᨧᩩᩴ—  “ᨠᨲ᩠ᨳᩣᨿ᩠ᨿᩣᨿᩮᩣ ᩅᩔᩴᩅᩩᨭ᩠ᨮᩣ? ᨠᨧ᩠ᨧᩥ ᩒᩅᩤᨴᩮᩤ ᩍᨴ᩠ᨵᩮᩤ ᩋᩉᩮᩣᩈᩦ”ᨲᩥ? “ᨶᨲ᩠ᨳᨿ᩠ᨿᩮ, ᨲᨲ᩠ᨳ ᨽᩥᨠ᩠ᨡᩪ; ᨠᩩᨲᩮᩣ ᩒᩅᩤᨴᩮᩤ ᩍᨴ᩠ᨵᩮᩤ ᨽᩅᩥᩔᨲᩦ”ᨲᩥ.
</Paragraph>

<Paragraph number="3146" book="paci">
ᨿᩣ ᨲᩣ ᨽᩥᨠ᩠ᨡᩩᨶᩥᨿᩮᩣ ᩋᨸ᩠ᨸᩥᨧ᩠ᨨᩣ …ᨸᩮ…  ᨲᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᨽᩥᨠ᩠ᨡᩩᨶᩥᨿᩮᩣ ᩋᨽᩥᨠ᩠ᨡᩩᨠᩮ ᩋᩣᩅᩤᩈᩮ ᩅᩔᩴ ᩅᩈᩥᩔᨶ᩠ᨲᩦ”ᨲᩥ …ᨸᩮ…  “ᩈᨧ᩠ᨧᩴ ᨠᩥᩁ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩥᨿᩮᩣ ᩋᨽᩥᨠ᩠ᨡᩩᨠᩮ ᩋᩣᩅᩤᩈᩮ ᩅᩔᩴ ᩅᩈᨶ᩠ᨲᩦ”ᨲᩥ? “ᩈᨧ᩠ᨧᩴ, ᨽᨣᩅᩤ”ᨲᩥ. ᩅᩥᨣᩁᩉᩥ ᨻᩩᨴ᩠ᨵᩮᩤ ᨽᨣᩅᩤ …ᨸᩮ…  ᨠᨳᨬ᩠ᩉᩥ ᨶᩣᨾ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩥᨿᩮᩣ ᩋᨽᩥᨠ᩠ᨡᩩᨠᩮ ᩋᩣᩅᩤᩈᩮ ᩅᩔᩴ ᩅᩈᩥᩔᨶ᩠ᨲᩥ. ᨶᩮᨲᩴ, ᨽᩥᨠ᩠ᨡᩅᩮ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ …ᨸᩮ…  ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩥᨿᩮᩣ ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᨶ᩠ᨲᩩ—
</Paragraph>

</Division>
<Division number="1047" book="paci">

<Paragraph number="3147" book="paci">
<Emphasis>“ᨿᩣ ᨸᨶ ᨽᩥᨠ᩠ᨡᩩᨶᩦ ᩋᨽᩥᨠ᩠ᨡᩩᨠᩮ ᩋᩣᩅᩤᩈᩮ ᩅᩔᩴ ᩅᩈᩮᨿ᩠ᨿ, ᨸᩣᨧᩥᨲ᩠ᨲᩥᨿᨶ᩺”</Emphasis>ᨲᩥ. (*56*:<Emphasis>111</Emphasis>)
</Paragraph>

</Division>
<Division number="1048" book="paci">

<Paragraph number="3148" book="paci">
<Emphasis>ᨿᩣ ᨸᨶᩣ</Emphasis>ᨲᩥ ᨿᩣ ᨿᩣᨴᩥᩈᩣ …ᨸᩮ…  <Emphasis>ᨽᩥᨠ᩠ᨡᩩᨶᩦ</Emphasis>ᨲᩥ …ᨸᩮ…  ᩋᨿᩴ ᩍᨾᩈ᩠ᨾᩥᩴ ᩋᨲ᩠ᨳᩮ ᩋᨵᩥᨸ᩠ᨸᩮᨲᩣ ᨽᩥᨠ᩠ᨡᩩᨶᩦᨲᩥ.
</Paragraph>

<Paragraph number="3149" book="paci">
<Emphasis>ᩋᨽᩥᨠ᩠ᨡᩩᨠᩮᩣ</Emphasis> ᨶᩣᨾ ᩋᩣᩅᩤᩈᩮᩣ ᨶ ᩈᨠ᩠ᨠᩣ ᩉᩮᩣᨲᩥ ᩒᩅᩤᨴᩤᨿ ᩅᩤ ᩈᩴᩅᩤᩈᩣᨿ ᩅᩤ ᨣᨶ᩠ᨲᩩᩴ. “ᩅᩔᩴ ᩅᩈᩥᩔᩣᨾᩦ”ᨲᩥ ᩈᩮᨶᩣᩈᨶᩴ ᨸᨬ᩠ᨬᨸᩮᨲᩥ ᨸᩣᨶᩦᨿᩴ ᨸᩁᩥᨽᩮᩣᨩᨶᩦᨿᩴ ᩏᨸᨭ᩠ᨮᨸᩮᨲᩥ ᨸᩁᩥᩅᩮᨱᩴ ᩈᨾ᩠ᨾᨩ᩠ᨩᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩈᩉ ᩋᩁᩩᨱᩩᨣ᩠ᨣᨾᨶᩣ ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

</Division>
<Division number="1049" book="paci">

<Paragraph number="3150" book="paci">
ᩋᨶᩣᨸᨲ᩠ᨲᩥ—  ᩅᩔᩩᨸᨣᨲᩣ ᨽᩥᨠ᩠ᨡᩪ ᨸᨠ᩠ᨠᨶ᩠ᨲᩣ ᩅᩤ ᩉᩮᩣᨶ᩠ᨲᩥ ᩅᩥᨻ᩠ᨽᨶ᩠ᨲᩣ ᩅᩤ ᨠᩣᩃᩘᨠᨲᩣ ᩅᩤ ᨸᨠ᩠ᨡᩈᩘᨠᨶ᩠ᨲᩣ ᩅᩤ, ᩋᩣᨸᨴᩤᩈᩩ, ᩏᨾ᩠ᨾᨲ᩠ᨲᩥᨠᩣᨿ, ᩋᩣᨴᩥᨠᨾ᩠ᨾᩥᨠᩣᨿᩣᨲᩥ.

</Paragraph>
</Division>

<Paragraph number="3151" type="center" book="paci">
ᨨᨭ᩠ᨮᩈᩥᨠ᩠ᨡᩣᨸᨴᩴ ᨶᩥᨭ᩠ᨮᩥᨲᩴ.
</Paragraph>