---
title: "2.4.6.2 ᨽᩥᨠ᩠ᨡᩩᩋᨠ᩠ᨠᩮᩣᩈᨶᩈᩥᨠ᩠ᨡᩣᨸᨴ"
tableOfContents: false
sidebar:
  order: 3
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="1028" book="paci">

<Paragraph number="3103" book="paci">
ᨲᩮᨶ ᩈᨾᨿᩮᨶ ᨻᩩᨴ᩠ᨵᩮᩤ ᨽᨣᩅᩤ ᩅᩮᩈᩣᩃᩥᨿᩴ ᩅᩥᩉᩁᨲᩥ ᨾᩉᩣᩅᨶᩮ ᨠᩪᨭᩣᨣᩤᩁᩈᩣᩃᩣᨿᩴ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᩣᨿᩈ᩠ᨾᨲᩮᩣ ᩏᨸᩣᩃᩥᩔ ᩏᨸᨩ᩠ᨫᩣᨿᩮᩣ ᩋᩣᨿᩈ᩠ᨾᩣ ᨠᨸ᩠ᨸᩥᨲᨠᩮᩣ ᩈᩩᩈᩣᨶᩮ ᩅᩥᩉᩁᨲᩥ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨨᨻ᩠ᨻᨣ᩠ᨣᩥᨿᩣᨶᩴ ᨽᩥᨠ᩠ᨡᩩᨶᩦᨶᩴ ᨾᩉᨲ᩠ᨲᩁᩣ ᨽᩥᨠ᩠ᨡᩩᨶᩦ ᨠᩣᩃᩘᨠᨲᩣ ᩉᩮᩣᨲᩥ. ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩩᨶᩥᨿᩮᩣ ᨲᩴ ᨽᩥᨠ᩠ᨡᩩᨶᩥᩴ ᨶᩦᩉᩁᩥᨲ᩠ᩅᩣ ᩋᩣᨿᩈ᩠ᨾᨲᩮᩣ ᨠᨸ᩠ᨸᩥᨲᨠᩔ ᩅᩥᩉᩣᩁᩔ ᩋᩅᩥᨴᩪᩁᩮ ᨫᩣᨸᩮᨲ᩠ᩅᩣ ᨳᩪᨸᩴ ᨠᨲ᩠ᩅᩣ ᨣᨶ᩠ᨲ᩠ᩅᩣ ᨲᩈ᩠ᨾᩥᩴ ᨳᩪᨸᩮ ᩁᩮᩣᨴᨶ᩠ᨲᩥ. ᩋᨳ ᨡᩮᩣ ᩋᩣᨿᩈ᩠ᨾᩣ ᨠᨸ᩠ᨸᩥᨲᨠᩮᩣ ᨲᩮᨶ ᩈᨴ᩠ᨴᩮᨶ ᩏᨻ᩠ᨻᩣᩊ᩠ᩉᩮᩣ ᨲᩴ ᨳᩪᨸᩴ ᨽᩥᨶ᩠ᨴᩥᨲ᩠ᩅᩣ ᨸᨠᩥᩁᩮᩈᩥ. ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩩᨶᩥᨿᩮᩣ—  “ᩍᨾᩥᨶᩣ ᨠᨸ᩠ᨸᩥᨲᨠᩮᨶ ᩋᨾ᩠ᩉᩣᨠᩴ ᩋᨿ᩠ᨿᩣᨿ ᨳᩪᨸᩮᩣ ᨽᩥᨶ᩠ᨶᩮᩣ, ᩉᨶ᩠ᨴ ᨶᩴ ᨥᩣᨲᩮᨾᩣ”ᨲᩥ ᨾᨶ᩠ᨲᩮᩈᩩᩴ. ᩋᨬ᩠ᨬᨲᩁᩣ ᨽᩥᨠ᩠ᨡᩩᨶᩦ ᩋᩣᨿᩈ᩠ᨾᨲᩮᩣ ᩏᨸᩣᩃᩥᩔ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩥ. ᩋᩣᨿᩈ᩠ᨾᩣ ᩏᨸᩣᩃᩥ ᩋᩣᨿᩈ᩠ᨾᨲᩮᩣ ᨠᨸ᩠ᨸᩥᨲᨠᩔ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩥ. ᩋᨳ ᨡᩮᩣ ᩋᩣᨿᩈ᩠ᨾᩣ ᨠᨸ᩠ᨸᩥᨲᨠᩮᩣ ᩅᩥᩉᩣᩁᩣ ᨶᩥᨠ᩠ᨡᨾᩥᨲ᩠ᩅᩣ ᨶᩥᩃᩦᨶᩮᩣ ᩋᨧ᩠ᨨᩥ. ᩋᨳ ᨡᩮᩣ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩩᨶᩥᨿᩮᩣ ᨿᩮᨶᩣᨿᩈ᩠ᨾᨲᩮᩣ ᨠᨸ᩠ᨸᩥᨲᨠᩔ ᩅᩥᩉᩣᩁᩮᩣ ᨲᩮᨶᩩᨸᩈᩘᨠᨾᩥᩴᩈᩩ; ᩏᨸᩈᩘᨠᨾᩥᨲ᩠ᩅᩣ ᩋᩣᨿᩈ᩠ᨾᨲᩮᩣ ᨠᨸ᩠ᨸᩥᨲᨠᩔ ᩅᩥᩉᩣᩁᩴ ᨸᩣᩈᩣᨱᩮᩉᩥ ᨧ ᩃᩮᨯ᩠ᨯᩪᩉᩥ ᨧ ᩒᨲ᩠ᨳᩁᩣᨸᩮᨲ᩠ᩅᩣ, “ᨾᨲᩮᩣ ᨠᨸ᩠ᨸᩥᨲᨠᩮᩣ”ᨲᩥ ᨸᨠ᩠ᨠᨾᩥᩴᩈᩩ.
</Paragraph>

<Paragraph number="3104" book="paci">
ᩋᨳ ᨡᩮᩣ ᩋᩣᨿᩈ᩠ᨾᩣ ᨠᨸ᩠ᨸᩥᨲᨠᩮᩣ ᨲᩔᩣ ᩁᨲ᩠ᨲᩥᨿᩣ ᩋᨧ᩠ᨧᨿᩮᨶ ᨸᩩᨻ᩠ᨻᨱ᩠ᩉᩈᨾᨿᩴ ᨶᩥᩅᩤᩈᩮᨲ᩠ᩅᩣ ᨸᨲ᩠ᨲᨧᩦᩅᩁᨾᩣᨴᩤᨿ ᩅᩮᩈᩣᩃᩥᩴ ᨸᩥᨱ᩠ᨯᩣᨿ ᨸᩣᩅᩥᩈᩥ. ᩋᨴ᩠ᨴᩈᩴᩈᩩ ᨡᩮᩣ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩩᨶᩥᨿᩮᩣ ᩋᩣᨿᩈ᩠ᨾᨶ᩠ᨲᩴ ᨠᨸ᩠ᨸᩥᨲᨠᩴ ᨸᩥᨱ᩠ᨯᩣᨿ ᨧᩁᨶ᩠ᨲᩴ. ᨴᩥᩈ᩠ᩅᩣᨶ ᩑᩅᨾᩣᩉᩴᩈᩩ—  “ᩋᨿᩴ ᨠᨸ᩠ᨸᩥᨲᨠᩮᩣ ᨩᩦᩅᨲᩥ, ᨠᩮᩣ ᨶᩩ ᨡᩮᩣ ᩋᨾ᩠ᩉᩣᨠᩴ ᨾᨶ᩠ᨲᩴ ᩈᩴᩉᩁᩦ”ᨲᩥ?
</Paragraph>

<Paragraph number="3105" book="paci">
ᩋᩔᩮᩣᩈᩩᩴ ᨡᩮᩣ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩩᨶᩥᨿᩮᩣ—  “ᩋᨿ᩠ᨿᩮᨶ ᨠᩥᩁ ᩏᨸᩣᩃᩥᨶᩣ ᩋᨾ᩠ᩉᩣᨠᩴ ᨾᨶ᩠ᨲᩮᩣ ᩈᩴᩉᨭᩮᩣ”ᨲᩥ. ᨲᩣ ᩋᩣᨿᩈ᩠ᨾᨶ᩠ᨲᩴ ᩏᨸᩣᩃᩥᩴ ᩋᨠ᩠ᨠᩮᩣᩈᩥᩴᩈᩩ—  “ᨠᨳᨬ᩠ᩉᩥ ᨶᩣᨾ ᩋᨿᩴ ᨠᩣᩈᩣᩅᨭᩮᩣ ᨾᩃᨾᨩ᩠ᨩᨶᩮᩣ ᨶᩥᩉᩦᨶᨩᨧ᩠ᨧᩮᩣ ᩋᨾ᩠ᩉᩣᨠᩴ ᨾᨶ᩠ᨲᩴ ᩈᩴᩉᩁᩥᩔᨲᩦ”ᨲᩥ.
</Paragraph>

<Paragraph number="3106" book="paci">
ᨿᩣ ᨲᩣ ᨽᩥᨠ᩠ᨡᩩᨶᩥᨿᩮᩣ ᩋᨸ᩠ᨸᩥᨧ᩠ᨨᩣ …ᨸᩮ…  ᨲᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩩᨶᩥᨿᩮᩣ ᩋᨿ᩠ᨿᩴ ᩏᨸᩣᩃᩥᩴ ᩋᨠ᩠ᨠᩮᩣᩈᩥᩔᨶ᩠ᨲᩦ”ᨲᩥ …ᨸᩮ…  “ᩈᨧ᩠ᨧᩴ ᨠᩥᩁ, ᨽᩥᨠ᩠ᨡᩅᩮ, ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩩᨶᩥᨿᩮᩣ ᩏᨸᩣᩃᩥᩴ ᩋᨠ᩠ᨠᩮᩣᩈᨶ᩠ᨲᩦ”ᨲᩥ? “ᩈᨧ᩠ᨧᩴ, ᨽᨣᩅᩤ”ᨲᩥ. ᩅᩥᨣᩁᩉᩥ ᨻᩩᨴ᩠ᨵᩮᩤ ᨽᨣᩅᩤ …ᨸᩮ…  ᨠᨳᨬ᩠ᩉᩥ ᨶᩣᨾ, ᨽᩥᨠ᩠ᨡᩅᩮ, ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩩᨶᩥᨿᩮᩣ ᩏᨸᩣᩃᩥᩴ ᩋᨠ᩠ᨠᩮᩣᩈᩥᩔᨶ᩠ᨲᩥ. ᨶᩮᨲᩴ, ᨽᩥᨠ᩠ᨡᩅᩮ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ …ᨸᩮ…  ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩥᨿᩮᩣ ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᨶ᩠ᨲᩩ—
</Paragraph>

</Division>
<Division number="1029" book="paci">

<Paragraph number="3107" book="paci">
<Emphasis>“ᨿᩣ ᨸᨶ ᨽᩥᨠ᩠ᨡᩩᨶᩦ ᨽᩥᨠ᩠ᨡᩩᩴ ᩋᨠ᩠ᨠᩮᩣᩈᩮᨿ᩠ᨿ ᩅᩤ ᨸᩁᩥᨽᩣᩈᩮᨿ᩠ᨿ ᩅᩤ, ᨸᩣᨧᩥᨲ᩠ᨲᩥᨿᨶ᩺”</Emphasis>ᨲᩥ. (*52*:<Emphasis>107</Emphasis>)
</Paragraph>

</Division>
<Division number="1030" book="paci">

<Paragraph number="3108" book="paci">
<Emphasis>ᨿᩣ ᨸᨶᩣ</Emphasis>ᨲᩥ ᨿᩣ ᨿᩣᨴᩥᩈᩣ …ᨸᩮ…  <Emphasis>ᨽᩥᨠ᩠ᨡᩩᨶᩦ</Emphasis>ᨲᩥ …ᨸᩮ…  ᩋᨿᩴ ᩍᨾᩈ᩠ᨾᩥᩴ ᩋᨲ᩠ᨳᩮ ᩋᨵᩥᨸ᩠ᨸᩮᨲᩣ ᨽᩥᨠ᩠ᨡᩩᨶᩦᨲᩥ.
</Paragraph>

<Paragraph number="3109" book="paci">
<Emphasis>ᨽᩥᨠ᩠ᨡᩩᨶ᩺</Emphasis>ᨲᩥ ᩏᨸᩈᨾ᩠ᨸᨶ᩠ᨶᩴ. <Emphasis>ᩋᨠ᩠ᨠᩮᩣᩈᩮᨿ᩠ᨿ ᩅᩤ</Emphasis>ᨲᩥ ᨴᩈᩉᩥ ᩅᩤ ᩋᨠ᩠ᨠᩮᩣᩈᩅᨲ᩠ᨳᩪᩉᩥ ᩋᨠ᩠ᨠᩮᩣᩈᨲᩥ ᩑᨲᩮᩈᩴ ᩅᩤ ᩋᨬ᩠ᨬᨲᩁᩮᨶ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

<Paragraph number="3110" book="paci">
<Emphasis>ᨸᩁᩥᨽᩣᩈᩮᨿ᩠ᨿ ᩅᩤ</Emphasis>ᨲᩥ ᨽᨿᩴ ᩏᨸᨴᩴᩈᩮᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

</Division>
<Division number="1031" book="paci">

<Paragraph number="3111" book="paci">
ᩏᨸᩈᨾ᩠ᨸᨶ᩠ᨶᩮ ᩏᨸᩈᨾ᩠ᨸᨶ᩠ᨶᩈᨬ᩠ᨬᩣ ᩋᨠ᩠ᨠᩮᩣᩈᨲᩥ ᩅᩤ ᨸᩁᩥᨽᩣᩈᨲᩥ ᩅᩤ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ. ᩏᨸᩈᨾ᩠ᨸᨶ᩠ᨶᩮ ᩅᩮᨾᨲᩥᨠᩣ ᩋᨠ᩠ᨠᩮᩣᩈᨲᩥ ᩅᩤ ᨸᩁᩥᨽᩣᩈᨲᩥ ᩅᩤ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ. ᩏᨸᩈᨾ᩠ᨸᨶ᩠ᨶᩮ ᩋᨶᩩᨸᩈᨾ᩠ᨸᨶ᩠ᨶᩈᨬ᩠ᨬᩣ ᩋᨠ᩠ᨠᩮᩣᩈᨲᩥ ᩅᩤ ᨸᩁᩥᨽᩣᩈᨲᩥ ᩅᩤ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

<Paragraph number="3112" book="paci">
ᩋᨶᩩᨸᩈᨾ᩠ᨸᨶ᩠ᨶᩴ ᩋᨠ᩠ᨠᩮᩣᩈᨲᩥ ᩅᩤ ᨸᩁᩥᨽᩣᩈᨲᩥ ᩅᩤ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨶᩩᨸᩈᨾ᩠ᨸᨶ᩠ᨶᩮ ᩏᨸᩈᨾ᩠ᨸᨶ᩠ᨶᩈᨬ᩠ᨬᩣ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨶᩩᨸᩈᨾ᩠ᨸᨶ᩠ᨶᩮ ᩅᩮᨾᨲᩥᨠᩣ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨶᩩᨸᩈᨾ᩠ᨸᨶ᩠ᨶᩮ ᩋᨶᩩᨸᩈᨾ᩠ᨸᨶ᩠ᨶᩈᨬ᩠ᨬᩣ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ.
</Paragraph>

</Division>
<Division number="1032" book="paci">

<Paragraph number="3113" book="paci">
ᩋᨶᩣᨸᨲ᩠ᨲᩥ—  ᩋᨲ᩠ᨳᨸᩩᩁᩮᨠ᩠ᨡᩣᩁᩣᨿ, ᨵᨾ᩠ᨾᨸᩩᩁᩮᨠ᩠ᨡᩣᩁᩣᨿ, ᩋᨶᩩᩈᩣᩈᨶᩥᨸᩩᩁᩮᨠ᩠ᨡᩣᩁᩣᨿ, ᩏᨾ᩠ᨾᨲ᩠ᨲᩥᨠᩣᨿ, ᩋᩣᨴᩥᨠᨾ᩠ᨾᩥᨠᩣᨿᩣᨲᩥ.

</Paragraph>
</Division>

<Paragraph number="3114" type="center" book="paci">
ᨴᩩᨲᩥᨿᩈᩥᨠ᩠ᨡᩣᨸᨴᩴ ᨶᩥᨭ᩠ᨮᩥᨲᩴ.
</Paragraph>