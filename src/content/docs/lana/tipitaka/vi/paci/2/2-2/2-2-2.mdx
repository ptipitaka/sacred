---
title: "2.2.2 ᨧᩮᩣᩁᩦᩅᩩᨭ᩠ᨮᩣᨸᩥᨠᩣᩈᩥᨠ᩠ᨡᩣᨸᨴ"
tableOfContents: false
sidebar:
  order: 10
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="682" book="paci">

<Paragraph number="2222" book="paci">
ᨲᩮᨶ ᩈᨾᨿᩮᨶ ᨻᩩᨴ᩠ᨵᩮᩤ ᨽᨣᩅᩤ ᩈᩣᩅᨲ᩠ᨳᩥᨿᩴ ᩅᩥᩉᩁᨲᩥ ᨩᩮᨲᩅᨶᩮ ᩋᨶᩣᨳᨸᩥᨱ᩠ᨯᩥᨠᩔ ᩋᩣᩁᩣᨾᩮ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩅᩮᩈᩣᩃᩥᨿᩴ ᩋᨬ᩠ᨬᨲᩁᩔ ᩃᩥᨧ᩠ᨨᩅᩥᩔ ᨸᨩᩣᨸᨲᩥ ᩋᨲᩥᨧᩣᩁᩥᨶᩦ ᩉᩮᩣᨲᩥ. ᩋᨳ ᨡᩮᩣ ᩈᩮᩣ ᩃᩥᨧ᩠ᨨᩅᩥ ᨲᩴ ᩍᨲ᩠ᨳᩥᩴ ᩑᨲᨴᩅᩮᩤᨧ—  “ᩈᩣᨵᩩ ᩅᩥᩁᨾᩣᩉᩥ, ᩋᨶᨲ᩠ᨳᩴ ᨡᩮᩣ ᨲᩮ ᨠᩁᩥᩔᩣᨾᩦ”ᨲᩥ. ᩑᩅᨾ᩠ᨸᩥ ᩅᩩᨧ᩠ᨧᨾᩣᨶᩣ ᨶᩣᨴᩥᨿᩥ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩅᩮᩈᩣᩃᩥᨿᩴ ᩃᩥᨧ᩠ᨨᩅᩥᨣᨱᩮᩣ ᩈᨶ᩠ᨶᩥᨸᨲᩥᨲᩮᩣ ᩉᩮᩣᨲᩥ ᨠᩮᨶᨧᩥᨴᩮᩅ ᨠᩁᨱᩦᨿᩮᨶ. ᩋᨳ ᨡᩮᩣ ᩈᩮᩣ ᩃᩥᨧ᩠ᨨᩅᩥ ᨲᩮ ᩃᩥᨧ᩠ᨨᩅᨿᩮᩣ ᩑᨲᨴᩅᩮᩤᨧ—  “ᩑᨠᩴ ᨾᩮ, ᩋᨿ᩠ᨿᩮᩣ, ᩍᨲ᩠ᨳᩥᩴ ᩋᨶᩩᨩᩣᨶᩣᨳᩣ”ᨲᩥ. “ᨠᩣ ᨶᩣᨾ ᩈᩣ”ᨲᩥ? “ᨾᨿ᩠ᩉᩴ ᨸᨩᩣᨸᨲᩥ ᩋᨲᩥᨧᩁᨲᩥ, ᨲᩴ ᨥᩣᨲᩮᩔᩣᨾᩦ”ᨲᩥ. “ᨩᩣᨶᩣᩉᩦ”ᨲᩥ. ᩋᩔᩮᩣᩈᩥ ᨡᩮᩣ ᩈᩣ ᩍᨲ᩠ᨳᩦ—  “ᩈᩣᨾᩥᨠᩮᩣ ᨠᩥᩁ ᨾᩴ ᨥᩣᨲᩮᨲᩩᨠᩣᨾᩮᩣ”ᨲᩥ. ᩅᩁᨽᨱ᩠ᨯᩴ ᩋᩣᨴᩤᨿ ᩈᩣᩅᨲ᩠ᨳᩥᩴ ᨣᨶ᩠ᨲ᩠ᩅᩣ ᨲᩥᨲ᩠ᨳᩥᨿᩮ ᩏᨸᩈᩘᨠᨾᩥᨲ᩠ᩅᩣ ᨸᨻ᩠ᨻᨩ᩠ᨩᩴ ᨿᩣᨧᩥ. ᨲᩥᨲ᩠ᨳᩥᨿᩣ ᨶ ᩍᨧ᩠ᨨᩥᩴᩈᩩ ᨸᨻ᩠ᨻᩣᨩᩮᨲᩩᩴ. ᨽᩥᨠ᩠ᨡᩩᨶᩥᨿᩮᩣ ᩏᨸᩈᩘᨠᨾᩥᨲ᩠ᩅᩣ ᨸᨻ᩠ᨻᨩ᩠ᨩᩴ ᨿᩣᨧᩥ. ᨽᩥᨠ᩠ᨡᩩᨶᩥᨿᩮᩣᨸᩥ ᨶ ᩍᨧ᩠ᨨᩥᩴᩈᩩ ᨸᨻ᩠ᨻᩣᨩᩮᨲᩩᩴ. ᨳᩩᩃᩖᨶᨶ᩠ᨴᩴ ᨽᩥᨠ᩠ᨡᩩᨶᩥᩴ ᩏᨸᩈᩘᨠᨾᩥᨲ᩠ᩅᩣ ᨽᨱ᩠ᨯᨠᩴ ᨴᩔᩮᨲ᩠ᩅᩣ ᨸᨻ᩠ᨻᨩ᩠ᨩᩴ ᨿᩣᨧᩥ. ᨳᩩᩃᩖᨶᨶ᩠ᨴᩣ ᨽᩥᨠ᩠ᨡᩩᨶᩦ ᨽᨱ᩠ᨯᨠᩴ ᨣᩉᩮᨲ᩠ᩅᩣ ᨸᨻ᩠ᨻᩣᨩᩮᩈᩥ.
</Paragraph>

<Paragraph number="2223" book="paci">
ᩋᨳ ᨡᩮᩣ ᩈᩮᩣ ᩃᩥᨧ᩠ᨨᩅᩥ ᨲᩴ ᩍᨲ᩠ᨳᩥᩴ ᨣᩅᩮᩈᨶ᩠ᨲᩮᩣ ᩈᩣᩅᨲ᩠ᨳᩥᩴ ᨣᨶ᩠ᨲ᩠ᩅᩣ ᨽᩥᨠ᩠ᨡᩩᨶᩦᩈᩩ ᨸᨻ᩠ᨻᨩᩥᨲᩴ ᨴᩥᩈ᩠ᩅᩣᨶ ᨿᩮᨶ ᩁᩣᨩᩣ ᨸᩈᩮᨶᨴᩥ ᨠᩮᩣᩈᩃᩮᩣ ᨲᩮᨶᩩᨸᩈᩘᨠᨾᩥ; ᩏᨸᩈᩘᨠᨾᩥᨲ᩠ᩅᩣ ᩁᩣᨩᩣᨶᩴ ᨸᩈᩮᨶᨴᩥᩴ ᨠᩮᩣᩈᩃᩴ ᩑᨲᨴᩅᩮᩤᨧ—  “ᨸᨩᩣᨸᨲᩥ ᨾᩮ, ᨴᩮᩅ, ᩅᩁᨽᨱ᩠ᨯᩴ ᩋᩣᨴᩤᨿ ᩈᩣᩅᨲ᩠ᨳᩥᩴ ᩋᨶᩩᨸ᩠ᨸᨲ᩠ᨲᩣ. ᨲᩴ ᨴᩮᩅᩮᩤ ᩋᨶᩩᨩᩣᨶᩣᨲᩪ”ᨲᩥ. “ᨲᩮᨶ ᩉᩥ, ᨽᨱᩮ, ᩅᩥᨧᩥᨶᩥᨲ᩠ᩅᩣ ᩋᩣᨧᩥᨠ᩠ᨡᩣ”ᨲᩥ. “ᨴᩥᨭ᩠ᨮᩣ, ᨴᩮᩅ, ᨽᩥᨠ᩠ᨡᩩᨶᩦᩈᩩ ᨸᨻ᩠ᨻᨩᩥᨲᩣ”ᨲᩥ. “ᩈᨧᩮ, ᨽᨱᩮ, ᨽᩥᨠ᩠ᨡᩩᨶᩦᩈᩩ ᨸᨻ᩠ᨻᨩᩥᨲᩣ, ᨶ ᩈᩣ ᩃᨻ᩠ᨽᩣ ᨠᩥᨬ᩠ᨧᩥ ᨠᩣᨲᩩᩴ. ᩈ᩠ᩅᩣᨠ᩠ᨡᩣᨲᩮᩣ ᨽᨣᩅᨲᩣ ᨵᨾ᩠ᨾᩮᩣ, ᨧᩁᨲᩩ ᨻᩕᩉ᩠ᨾᨧᩁᩥᨿᩴ ᩈᨾ᩠ᨾᩣ ᨴᩩᨠ᩠ᨡᩔ ᩋᨶ᩠ᨲᨠᩥᩁᩥᨿᩣᨿᩣ”ᨲᩥ. ᩋᨳ ᨡᩮᩣ ᩈᩮᩣ ᩃᩥᨧ᩠ᨨᩅᩥ ᩏᨩ᩠ᨫᩣᨿᨲᩥ ᨡᩥᨿ᩠ᨿᨲᩥ ᩅᩥᨸᩣᨧᩮᨲᩥ—  “ᨠᨳᨬ᩠ᩉᩥ ᨶᩣᨾ ᨽᩥᨠ᩠ᨡᩩᨶᩥᨿᩮᩣ ᨧᩮᩣᩁᩥᩴ ᨸᨻ᩠ᨻᩣᨩᩮᩔᨶ᩠ᨲᩦ”ᨲᩥ.
</Paragraph>

<Paragraph number="2224" book="paci">
ᩋᩔᩮᩣᩈᩩᩴ ᨡᩮᩣ ᨽᩥᨠ᩠ᨡᩩᨶᩥᨿᩮᩣ ᨲᩔ ᩃᩥᨧ᩠ᨨᩅᩥᩔ ᩏᨩ᩠ᨫᩣᨿᨶ᩠ᨲᩔ ᨡᩥᨿ᩠ᨿᨶ᩠ᨲᩔ ᩅᩥᨸᩣᨧᩮᨶ᩠ᨲᩔ. ᨿᩣ ᨲᩣ ᨽᩥᨠ᩠ᨡᩩᨶᩥᨿᩮᩣ ᩋᨸ᩠ᨸᩥᨧ᩠ᨨᩣ …ᨸᩮ…  ᨲᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᩋᨿ᩠ᨿᩣ ᨳᩩᩃᩖᨶᨶ᩠ᨴᩣ ᨧᩮᩣᩁᩥᩴ ᨸᨻ᩠ᨻᩣᨩᩮᩔᨲᩦ”ᨲᩥ. ᩋᨳ ᨡᩮᩣ ᨲᩣ ᨽᩥᨠ᩠ᨡᩩᨶᩥᨿᩮᩣ ᨽᩥᨠ᩠ᨡᩪᨶᩴ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ …ᨸᩮ…  “ᩈᨧ᩠ᨧᩴ ᨠᩥᩁ, ᨽᩥᨠ᩠ᨡᩅᩮ, ᨳᩩᩃᩖᨶᨶ᩠ᨴᩣ ᨽᩥᨠ᩠ᨡᩩᨶᩦ ᨧᩮᩣᩁᩥᩴ ᨸᨻ᩠ᨻᩣᨩᩮᨲᩦ”ᨲᩥ? “ᩈᨧ᩠ᨧᩴ, ᨽᨣᩅᩤ”ᨲᩥ. ᩅᩥᨣᩁᩉᩥ ᨻᩩᨴ᩠ᨵᩮᩤ ᨽᨣᩅᩤ …ᨸᩮ…  ᨠᨳᨬ᩠ᩉᩥ ᨶᩣᨾ, ᨽᩥᨠ᩠ᨡᩅᩮ, ᨳᩩᩃᩖᨶᨶ᩠ᨴᩣ ᨽᩥᨠ᩠ᨡᩩᨶᩦ ᨧᩮᩣᩁᩥᩴ ᨸᨻ᩠ᨻᩣᨩᩮᩔᨲᩥ. ᨶᩮᨲᩴ, ᨽᩥᨠ᩠ᨡᩅᩮ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ …ᨸᩮ…  ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩥᨿᩮᩣ ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᨶ᩠ᨲᩩ—
</Paragraph>

</Division>
<Division number="683" book="paci">

<Paragraph number="2225" book="paci">
<Emphasis>“ᨿᩣ ᨸᨶ ᨽᩥᨠ᩠ᨡᩩᨶᩦ ᨩᩣᨶᩴ ᨧᩮᩣᩁᩥᩴ ᩅᨩ᩠ᨫᩴ ᩅᩥᨴᩥᨲᩴ ᩋᨶᨸᩃᩮᩣᨠᩮᨲ᩠ᩅᩣ ᩁᩣᨩᩣᨶᩴ ᩅᩤ ᩈᩴᨥᩴ ᩅᩤ ᨣᨱᩴ ᩅᩤ ᨸᩪᨣᩴ ᩅᩤ ᩈᩮᨱᩥᩴ ᩅᩤ ᩋᨬ᩠ᨬᨲᩕ ᨠᨸ᩠ᨸᩣ ᩅᩩᨭ᩠ᨮᩣᨸᩮᨿ᩠ᨿ, ᩋᨿᨾ᩠ᨸᩥ ᨽᩥᨠ᩠ᨡᩩᨶᩦ ᨸᨮᨾᩣᨸᨲ᩠ᨲᩥᨠᩴ ᨵᨾ᩠ᨾᩴ ᩋᩣᨸᨶ᩠ᨶᩣ ᨶᩥᩔᩣᩁᨱᩦᨿᩴ ᩈᩴᨥᩣᨴᩥᩈᩮᩈᨶ᩺”</Emphasis>ᨲᩥ. (*2*:<Emphasis>10</Emphasis>)
</Paragraph>

</Division>
<Division number="684" book="paci">

<Paragraph number="2226" book="paci">
<Emphasis>ᨿᩣ ᨸᨶᩣ</Emphasis>ᨲᩥ ᨿᩣ ᨿᩣᨴᩥᩈᩣ …ᨸᩮ…  <Emphasis>ᨽᩥᨠ᩠ᨡᩩᨶᩦ</Emphasis>ᨲᩥ …ᨸᩮ…  ᩋᨿᩴ ᩍᨾᩈ᩠ᨾᩥᩴ ᩋᨲ᩠ᨳᩮ ᩋᨵᩥᨸ᩠ᨸᩮᨲᩣ ᨽᩥᨠ᩠ᨡᩩᨶᩦᨲᩥ.
</Paragraph>

<Paragraph number="2227" book="paci">
<Emphasis>ᨩᩣᨶᩣᨲᩥ</Emphasis> ᨶᩣᨾ ᩈᩣᨾᩴ ᩅᩤ ᨩᩣᨶᩣᨲᩥ ᩋᨬ᩠ᨬᩮ ᩅᩤ ᨲᩔᩣ ᩋᩣᩁᩮᩣᨧᩮᨶ᩠ᨲᩥ, ᩈᩣ ᩅᩤ ᩋᩣᩁᩮᩣᨧᩮᨲᩥ.
</Paragraph>

<Paragraph number="2228" book="paci">
<Emphasis>ᨧᩮᩣᩁᩦ</Emphasis> ᨶᩣᨾ ᨿᩣ ᨸᨬ᩠ᨧᨾᩣᩈᨠᩴ ᩅᩤ ᩋᨲᩥᩁᩮᨠᨸᨬ᩠ᨧᨾᩣᩈᨠᩴ ᩅᩤ ᩋᨣ᩠ᨥᨶᨠᩴ ᩋᨴᩥᨶ᩠ᨶᩴ ᨳᩮᨿ᩠ᨿᩈᩘᨡᩣᨲᩴ ᩋᩣᨴᩥᨿᨲᩥ, ᩑᩈᩣ ᨧᩮᩣᩁᩦ ᨶᩣᨾ.
</Paragraph>

<Paragraph number="2229" book="paci">
<Emphasis>ᩅᨩ᩠ᨫᩣ</Emphasis> ᨶᩣᨾ ᨿᩴ ᨠᨲ᩠ᩅᩣ ᩅᨩ᩠ᨫᨸ᩠ᨸᨲ᩠ᨲᩣ ᩉᩮᩣᨲᩥ.
</Paragraph>

<Paragraph number="2230" book="paci">
<Emphasis>ᩅᩥᨴᩥᨲᩣ</Emphasis> ᨶᩣᨾ ᩋᨬ᩠ᨬᩮᩉᩥ ᨾᨶᩩᩔᩮᩉᩥ ᨬᩣᨲᩣ ᩉᩮᩣᨲᩥ “ᩅᨩ᩠ᨫᩣ ᩑᩈᩣ”ᨲᩥ.
</Paragraph>

<Paragraph number="2231" book="paci">
<Emphasis>ᩋᨶᨸᩃᩮᩣᨠᩮᨲ᩠ᩅᩣ</Emphasis>ᨲᩥ ᩋᨶᩣᨸᩩᨧ᩠ᨨᩣ.
</Paragraph>

<Paragraph number="2232" book="paci">
<Emphasis>ᩁᩣᨩᩣ</Emphasis> ᨶᩣᨾ ᨿᨲ᩠ᨳ ᩁᩣᨩᩣ ᩋᨶᩩᩈᩣᩈᨲᩥ, ᩁᩣᨩᩣ ᩋᨸᩃᩮᩣᨠᩮᨲᨻ᩠ᨻᩮᩣ.
</Paragraph>

<Paragraph number="2233" book="paci">
<Emphasis>ᩈᩴᨥᩮᩣ</Emphasis> ᨶᩣᨾ ᨽᩥᨠ᩠ᨡᩩᨶᩥᩈᩴᨥᩮᩣ ᩅᩩᨧ᩠ᨧᨲᩥ, ᨽᩥᨠ᩠ᨡᩩᨶᩥᩈᩴᨥᩮᩣ ᩋᨸᩃᩮᩣᨠᩮᨲᨻ᩠ᨻᩮᩣ.
</Paragraph>

<Paragraph number="2234" book="paci">
<Emphasis>ᨣᨱᩮᩣ</Emphasis> ᨶᩣᨾ ᨿᨲ᩠ᨳ ᨣᨱᩮᩣ ᩋᨶᩩᩈᩣᩈᨲᩥ, ᨣᨱᩮᩣ ᩋᨸᩃᩮᩣᨠᩮᨲᨻ᩠ᨻᩮᩣ.
</Paragraph>

<Paragraph number="2235" book="paci">
<Emphasis>ᨸᩪᨣᩮᩤ</Emphasis> ᨶᩣᨾ ᨿᨲ᩠ᨳ ᨸᩪᨣᩮᩤ ᩋᨶᩩᩈᩣᩈᨲᩥ, ᨸᩪᨣᩮᩤ ᩋᨸᩃᩮᩣᨠᩮᨲᨻ᩠ᨻᩮᩣ.
</Paragraph>

<Paragraph number="2236" book="paci">
<Emphasis>ᩈᩮᨱᩥ</Emphasis> ᨶᩣᨾ ᨿᨲ᩠ᨳ ᩈᩮᨱᩥ ᩋᨶᩩᩈᩣᩈᨲᩥ, ᩈᩮᨱᩥ ᩋᨸᩃᩮᩣᨠᩮᨲᨻ᩠ᨻᩮᩣ.
</Paragraph>

<Paragraph number="2237" book="paci">
<Emphasis>ᩋᨬ᩠ᨬᨲᩕ ᨠᨸ᩠ᨸᩣ</Emphasis>ᨲᩥ ᨮᨸᩮᨲ᩠ᩅᩣ ᨠᨸ᩠ᨸᩴ. <Emphasis>ᨠᨸ᩠ᨸᩴ</Emphasis> ᨶᩣᨾ ᨴ᩠ᩅᩮ ᨠᨸ᩠ᨸᩣᨶᩥ—  ᨲᩥᨲ᩠ᨳᩥᨿᩮᩈᩩ ᩅᩤ ᨸᨻ᩠ᨻᨩᩥᨲᩣ ᩉᩮᩣᨲᩥ ᩋᨬ᩠ᨬᩣᩈᩩ ᩅᩤ ᨽᩥᨠ᩠ᨡᩩᨶᩦᩈᩩ ᨸᨻ᩠ᨻᨩᩥᨲᩣ. ᩋᨬ᩠ᨬᨲᩕ ᨠᨸ᩠ᨸᩣ “ᩅᩩᨭ᩠ᨮᩣᨸᩮᩔᩣᨾᩦ”ᨲᩥ ᨣᨱᩴ ᩅᩤ ᩋᩣᨧᩁᩥᨶᩥᩴ ᩅᩤ ᨸᨲ᩠ᨲᩴ ᩅᩤ ᨧᩦᩅᩁᩴ ᩅᩤ ᨸᩁᩥᨿᩮᩈᨲᩥ, ᩈᩦᨾᩴ ᩅᩤ ᩈᨾ᩠ᨾᨶ᩠ᨶᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨬᨲ᩠ᨲᩥᨿᩣ ᨴᩩᨠ᩠ᨠᨭᩴ. ᨴ᩠ᩅᩦᩉᩥ ᨠᨾ᩠ᨾᩅᩤᨧᩣᩉᩥ ᨳᩩᩃᩖᨧ᩠ᨧᨿᩣ. ᨠᨾ᩠ᨾᩅᩤᨧᩣᨸᩁᩥᨿᩮᩣᩈᩣᨶᩮ ᩏᨸᨩ᩠ᨫᩣᨿᩣᨿ ᩋᩣᨸᨲ᩠ᨲᩥ ᩈᩴᨥᩣᨴᩥᩈᩮᩈᩔ. ᨣᨱᩔ ᨧ ᩋᩣᨧᩁᩥᨶᩥᨿᩣ ᨧ ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ.
</Paragraph>

<Paragraph number="2238" book="paci">
<Emphasis>ᩋᨿᨾ᩠ᨸᩦ</Emphasis>ᨲᩥ ᨸᩩᩁᩥᨾᩴ ᩏᨸᩣᨴᩤᨿ ᩅᩩᨧ᩠ᨧᨲᩥ.
</Paragraph>

<Paragraph number="2239" book="paci">
<Emphasis>ᨸᨮᨾᩣᨸᨲ᩠ᨲᩥᨠᨶ᩺</Emphasis>ᨲᩥ ᩈᩉ ᩅᨲ᩠ᨳᩩᨩ᩠ᨫᩣᨧᩣᩁᩣ ᩋᩣᨸᨩ᩠ᨩᨲᩥ ᩋᩈᨾᨶᩩᨽᩣᩈᨶᩣᨿ.
</Paragraph>

<Paragraph number="2240" book="paci">
<Emphasis>ᨶᩥᩔᩣᩁᨱᩦᨿᨶ᩺</Emphasis>ᨲᩥ ᩈᩴᨥᨾ᩠ᩉᩣ ᨶᩥᩔᩣᩁᩦᨿᨲᩥ.
</Paragraph>

<Paragraph number="2241" book="paci">
<Emphasis>ᩈᩴᨥᩣᨴᩥᩈᩮᩈᨶ᩺</Emphasis>ᨲᩥ …ᨸᩮ…  ᨲᩮᨶᨸᩥ ᩅᩩᨧ᩠ᨧᨲᩥ ᩈᩴᨥᩣᨴᩥᩈᩮᩈᩮᩣᨲᩥ.
</Paragraph>

</Division>
<Division number="685" book="paci">

<Paragraph number="2242" book="paci">
ᨧᩮᩣᩁᩥᨿᩣ ᨧᩮᩣᩁᩥᩈᨬ᩠ᨬᩣ ᩋᨬ᩠ᨬᨲᩕ ᨠᨸ᩠ᨸᩣ ᩅᩩᨭ᩠ᨮᩣᨸᩮᨲᩥ, ᩋᩣᨸᨲ᩠ᨲᩥ ᩈᩴᨥᩣᨴᩥᩈᩮᩈᩔ. ᨧᩮᩣᩁᩥᨿᩣ ᩅᩮᨾᨲᩥᨠᩣ ᩋᨬ᩠ᨬᨲᩕ ᨠᨸ᩠ᨸᩣ ᩅᩩᨭ᩠ᨮᩣᨸᩮᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨧᩮᩣᩁᩥᨿᩣ ᩋᨧᩮᩣᩁᩥᩈᨬ᩠ᨬᩣ ᩋᨬ᩠ᨬᨲᩕ ᨠᨸ᩠ᨸᩣ ᩅᩩᨭ᩠ᨮᩣᨸᩮᨲᩥ, ᩋᨶᩣᨸᨲ᩠ᨲᩥ. ᩋᨧᩮᩣᩁᩥᨿᩣ ᨧᩮᩣᩁᩥᩈᨬ᩠ᨬᩣ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨧᩮᩣᩁᩥᨿᩣ ᩅᩮᨾᨲᩥᨠᩣ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨧᩮᩣᩁᩥᨿᩣ ᩋᨧᩮᩣᩁᩥᩈᨬ᩠ᨬᩣ, ᩋᨶᩣᨸᨲ᩠ᨲᩥ.
</Paragraph>

</Division>
<Division number="686" book="paci">

<Paragraph number="2243" book="paci">
ᩋᨶᩣᨸᨲ᩠ᨲᩥ—  ᩋᨩᩣᨶᨶ᩠ᨲᩦ ᩅᩩᨭ᩠ᨮᩣᨸᩮᨲᩥ, ᩋᨸᩃᩮᩣᨠᩮᨲ᩠ᩅᩣ ᩅᩩᨭ᩠ᨮᩣᨸᩮᨲᩥ, ᨠᨸ᩠ᨸᨠᨲᩴ ᩅᩩᨭ᩠ᨮᩣᨸᩮᨲᩥ, ᩏᨾ᩠ᨾᨲ᩠ᨲᩥᨠᩣᨿ, ᩋᩣᨴᩥᨠᨾ᩠ᨾᩥᨠᩣᨿᩣᨲᩥ.

</Paragraph>
</Division>

<Paragraph number="2244" type="center" book="paci">
ᨴᩩᨲᩥᨿᩈᩴᨥᩣᨴᩥᩈᩮᩈᩈᩥᨠ᩠ᨡᩣᨸᨴᩴ ᨶᩥᨭ᩠ᨮᩥᨲᩴ.
</Paragraph>