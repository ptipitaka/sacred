---
title: "2.4.1.1 ᩃᩈᩩᨱᩈᩥᨠ᩠ᨡᩣᨸᨴ"
tableOfContents: false
sidebar:
  order: 1
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />


<Paragraph number="2565" type="center" book="paci">
ᩍᨾᩮ ᨡᩮᩣ ᨸᨶᩣᨿ᩠ᨿᩣᨿᩮᩣ ᨨᩈᨭ᩠ᨮᩥᩈᨲᩣ ᨸᩣᨧᩥᨲ᩠ᨲᩥᨿᩣ

  
ᨵᨾ᩠ᨾᩣ ᩏᨴ᩠ᨴᩮᩈᩴ ᩋᩣᨣᨧ᩠ᨨᨶ᩠ᨲᩥ.


</Paragraph>

<Division number="793" book="paci">

<Paragraph number="2566" book="paci">
ᨲᩮᨶ ᩈᨾᨿᩮᨶ ᨻᩩᨴ᩠ᨵᩮᩤ ᨽᨣᩅᩤ ᩈᩣᩅᨲ᩠ᨳᩥᨿᩴ ᩅᩥᩉᩁᨲᩥ ᨩᩮᨲᩅᨶᩮ ᩋᨶᩣᨳᨸᩥᨱ᩠ᨯᩥᨠᩔ ᩋᩣᩁᩣᨾᩮ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᨶ ᩏᨸᩣᩈᨠᩮᨶ ᨽᩥᨠ᩠ᨡᩩᨶᩥᩈᩴᨥᩮᩣ ᩃᩈᩩᨱᩮᨶ ᨸᩅᩤᩁᩥᨲᩮᩣ ᩉᩮᩣᨲᩥ—  “ᨿᩣᩈᩴ ᩋᨿ᩠ᨿᩣᨶᩴ ᩃᩈᩩᨱᩮᨶ ᩋᨲ᩠ᨳᩮᩣ, ᩋᩉᩴ ᩃᩈᩩᨱᩮᨶᩣ”ᨲᩥ. ᨡᩮᨲ᩠ᨲᨸᩣᩃᩮᩣ ᨧ ᩋᩣᨱᨲ᩠ᨲᩮᩣ ᩉᩮᩣᨲᩥ—  “ᩈᨧᩮ ᨽᩥᨠ᩠ᨡᩩᨶᩥᨿᩮᩣ ᩋᩣᨣᨧ᩠ᨨᨶ᩠ᨲᩥ, ᩑᨠᨾᩮᨠᩣᨿ ᨽᩥᨠ᩠ᨡᩩᨶᩥᨿᩣ ᨴ᩠ᩅᩮᨲᨿᩮᩣ ᨽᨱ᩠ᨯᩥᨠᩮ ᨴᩮᩉᩦ”ᨲᩥ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩈᩣᩅᨲ᩠ᨳᩥᨿᩴ ᩏᩔᩅᩮᩤ ᩉᩮᩣᨲᩥ. ᨿᨳᩣᨽᨲᩴ ᩃᩈᩩᨱᩴ ᨸᩁᩥᨠ᩠ᨡᨿᩴ ᩋᨣᨾᩣᩈᩥ. ᨽᩥᨠ᩠ᨡᩩᨶᩥᨿᩮᩣ ᨲᩴ ᩏᨸᩣᩈᨠᩴ ᩏᨸᩈᩘᨠᨾᩥᨲ᩠ᩅᩣ ᩑᨲᨴᩅᩮᩤᨧᩩᩴ—  “ᩃᩈᩩᨱᩮᨶ, ᩋᩣᩅᩩᩈᩮᩣ, ᩋᨲ᩠ᨳᩮᩣ”ᨲᩥ. “ᨶᨲ᩠ᨳᩣᨿ᩠ᨿᩮ. ᨿᨳᩣᨽᨲᩴ ᩃᩈᩩᨱᩴ ᨸᩁᩥᨠ᩠ᨡᩦᨱᩴ. ᨡᩮᨲ᩠ᨲᩴ ᨣᨧ᩠ᨨᨳᩣ”ᨲᩥ. ᨳᩩᩃᩖᨶᨶ᩠ᨴᩣ ᨽᩥᨠ᩠ᨡᩩᨶᩦ ᨡᩮᨲ᩠ᨲᩴ ᨣᨶ᩠ᨲ᩠ᩅᩣ ᨶ ᨾᨲ᩠ᨲᩴ ᨩᩣᨶᩥᨲ᩠ᩅᩣ ᨻᩉᩩᩴ ᩃᩈᩩᨱᩴ ᩉᩁᩣᨸᩮᩈᩥ. ᨡᩮᨲ᩠ᨲᨸᩣᩃᩮᩣ ᩏᨩ᩠ᨫᩣᨿᨲᩥ ᨡᩥᨿ᩠ᨿᨲᩥ ᩅᩥᨸᩣᨧᩮᨲᩥ—  “ᨠᨳᨬ᩠ᩉᩥ ᨶᩣᨾ ᨽᩥᨠ᩠ᨡᩩᨶᩥᨿᩮᩣ ᨶ ᨾᨲ᩠ᨲᩴ ᨩᩣᨶᩥᨲ᩠ᩅᩣ ᨻᩉᩩᩴ ᩃᩈᩩᨱᩴ ᩉᩁᩣᨸᩮᩔᨶ᩠ᨲᩦ”ᨲᩥ.
</Paragraph>

<Paragraph number="2567" book="paci">
ᩋᩔᩮᩣᩈᩩᩴ ᨡᩮᩣ ᨽᩥᨠ᩠ᨡᩩᨶᩥᨿᩮᩣ ᨲᩔ ᨡᩮᨲ᩠ᨲᨸᩣᩃᩔ ᩏᨩ᩠ᨫᩣᨿᨶ᩠ᨲᩔ ᨡᩥᨿ᩠ᨿᨶ᩠ᨲᩔ ᩅᩥᨸᩣᨧᩮᨶ᩠ᨲᩔ. ᨿᩣ ᨲᩣ ᨽᩥᨠ᩠ᨡᩩᨶᩥᨿᩮᩣ ᩋᨸ᩠ᨸᩥᨧ᩠ᨨᩣ …ᨸᩮ…  ᨲᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᩋᨿ᩠ᨿᩣ ᨳᩩᩃᩖᨶᨶ᩠ᨴᩣ ᨶ ᨾᨲ᩠ᨲᩴ ᨩᩣᨶᩥᨲ᩠ᩅᩣ ᨻᩉᩩᩴ ᩃᩈᩩᨱᩴ ᩉᩁᩣᨸᩮᩔᨲᩦ”ᨲᩥ …ᨸᩮ…  “ᩈᨧ᩠ᨧᩴ ᨠᩥᩁ, ᨽᩥᨠ᩠ᨡᩅᩮ, ᨳᩩᩃᩖᨶᨶ᩠ᨴᩣ ᨽᩥᨠ᩠ᨡᩩᨶᩦ ᨶ ᨾᨲ᩠ᨲᩴ ᨩᩣᨶᩥᨲ᩠ᩅᩣ ᨻᩉᩩᩴ ᩃᩈᩩᨱᩴ ᩉᩁᩣᨸᩮᨲᩦ”ᨲᩥ? “ᩈᨧ᩠ᨧᩴ, ᨽᨣᩅᩤ”ᨲᩥ. ᩅᩥᨣᩁᩉᩥ ᨻᩩᨴ᩠ᨵᩮᩤ ᨽᨣᩅᩤ …ᨸᩮ…  ᨠᨳᨬ᩠ᩉᩥ ᨶᩣᨾ, ᨽᩥᨠ᩠ᨡᩅᩮ, ᨳᩩᩃᩖᨶᨶ᩠ᨴᩣ ᨽᩥᨠ᩠ᨡᩩᨶᩦ ᨶ ᨾᨲ᩠ᨲᩴ ᨩᩣᨶᩥᨲ᩠ᩅᩣ ᨻᩉᩩᩴ ᩃᩈᩩᨱᩴ ᩉᩁᩣᨸᩮᩔᨲᩥ. ᨶᩮᨲᩴ, ᨽᩥᨠ᩠ᨡᩅᩮ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ …ᨸᩮ…  ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—
</Paragraph>

<Paragraph number="2568" book="paci">
“ᨽᩪᨲᨸᩩᨻ᩠ᨻᩴ, ᨽᩥᨠ᩠ᨡᩅᩮ, ᨳᩩᩃᩖᨶᨶ᩠ᨴᩣ ᨽᩥᨠ᩠ᨡᩩᨶᩦ ᩋᨬ᩠ᨬᨲᩁᩔ ᨻᩕᩣᩉ᩠ᨾᨱᩔ ᨸᨩᩣᨸᨲᩥ ᩋᩉᩮᩣᩈᩥ. ᨲᩥᩔᩮᩣ ᨧ ᨵᩦᨲᩁᩮᩣ—  ᨶᨶ᩠ᨴᩣ, ᨶᨶ᩠ᨴᩅᨲᩦ, ᩈᩩᨶ᩠ᨴᩁᩦᨶᨶ᩠ᨴᩣ. ᩋᨳ ᨡᩮᩣ, ᨽᩥᨠ᩠ᨡᩅᩮ, ᩈᩮᩣ ᨻᩕᩣᩉ᩠ᨾᨱᩮᩣ ᨠᩣᩃᩴ ᨠᨲ᩠ᩅᩣ ᩋᨬ᩠ᨬᨲᩁᩴ ᩉᩴᩈᨿᩮᩣᨶᩥᩴ ᩏᨸᨸᨩ᩠ᨩᩥ. ᨲᩔ ᩈᨻ᩠ᨻᩈᩮᩣᩅᨱ᩠ᨱᨾᨿᩣ ᨸᨲ᩠ᨲᩣ ᩋᩉᩮᩈᩩᩴ. ᩈᩮᩣ ᨲᩣᩈᩴ ᩑᨠᩮᨠᩴ ᨸᨲ᩠ᨲᩴ ᨴᩮᨲᩥ. ᩋᨳ ᨡᩮᩣ, ᨽᩥᨠ᩠ᨡᩅᩮ, ᨳᩩᩃᩖᨶᨶ᩠ᨴᩣ ᨽᩥᨠ᩠ᨡᩩᨶᩦ ‘ᩋᨿᩴ ᩉᩴᩈᩮᩣ ᩋᨾ᩠ᩉᩣᨠᩴ ᩑᨠᩮᨠᩴ ᨸᨲ᩠ᨲᩴ ᨴᩮᨲᩦ’ᨲᩥ ᨲᩴ ᩉᩴᩈᩁᩣᨩᩴ ᨣᩉᩮᨲ᩠ᩅᩣ ᨶᩥᨸ᩠ᨸᨲ᩠ᨲᩴ ᩋᨠᩣᩈᩥ. ᨲᩔ ᨸᩩᨶ ᨩᩣᨿᨾᩣᨶᩣ ᨸᨲ᩠ᨲᩣ ᩈᩮᨲᩣ ᩈᨾ᩠ᨸᨩ᩠ᨩᩥᩴᩈᩩ. ᨲᨴᩤᨸᩥ, ᨽᩥᨠ᩠ᨡᩅᩮ, ᨳᩩᩃᩖᨶᨶ᩠ᨴᩣ ᨽᩥᨠ᩠ᨡᩩᨶᩦ ᩋᨲᩥᩃᩮᩣᨽᩮᨶ ᩈᩩᩅᨱ᩠ᨱᩣ ᨸᩁᩥᩉᩦᨶᩣ. ᩍᨴᩤᨶᩥ ᩃᩈᩩᨱᩣ ᨸᩁᩥᩉᩣᨿᩥᩔᨲᩦᨲᩥ.
</Paragraph>

<Paragraph number="2569" type="verses" book="paci">
_ᨿᩴ ᩃᨴ᩠ᨵᩴ ᨲᩮᨶ ᨲᩩᨭ᩠ᨮᨻ᩠ᨻᩴ,_  
_ᩋᨲᩥᩃᩮᩣᨽᩮᩣ ᩉᩥ ᨸᩣᨸᨠᩮᩣ;_  
_ᩉᩴᩈᩁᩣᨩᩴ ᨣᩉᩮᨲ᩠ᩅᩣᨶ,_  
_ᩈᩩᩅᨱ᩠ᨱᩣ ᨸᩁᩥᩉᩣᨿᨳᩣ”ᨲᩥ._  

</Paragraph>

<Paragraph number="2570" book="paci">
ᩋᨳ ᨡᩮᩣ ᨽᨣᩅᩤ ᨳᩩᩃᩖᨶᨶ᩠ᨴᩴ ᨽᩥᨠ᩠ᨡᩩᨶᩥᩴ ᩋᨶᩮᨠᨸᩁᩥᨿᩣᨿᩮᨶ ᩅᩥᨣᩁᩉᩥᨲ᩠ᩅᩣ ᨴᩩᨻ᩠ᨽᩁᨲᩣᨿ …ᨸᩮ…  ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩥᨿᩮᩣ ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᨶ᩠ᨲᩩ—
</Paragraph>

</Division>
<Division number="794" book="paci">

<Paragraph number="2571" book="paci">
<Emphasis>“ᨿᩣ ᨸᨶ ᨽᩥᨠ᩠ᨡᩩᨶᩦ ᩃᩈᩩᨱᩴ ᨡᩣᨴᩮᨿ᩠ᨿ ᨸᩣᨧᩥᨲ᩠ᨲᩥᨿᨶ᩺”</Emphasis>ᨲᩥ. (*1*:<Emphasis>56</Emphasis>)
</Paragraph>

</Division>
<Division number="795" book="paci">

<Paragraph number="2572" book="paci">
<Emphasis>ᨿᩣ ᨸᨶᩣ</Emphasis>ᨲᩥ ᨿᩣ ᨿᩣᨴᩥᩈᩣ …ᨸᩮ…  <Emphasis>ᨽᩥᨠ᩠ᨡᩩᨶᩦ</Emphasis>ᨲᩥ …ᨸᩮ…  ᩋᨿᩴ ᩍᨾᩈ᩠ᨾᩥᩴ ᩋᨲ᩠ᨳᩮ ᩋᨵᩥᨸ᩠ᨸᩮᨲᩣ ᨽᩥᨠ᩠ᨡᩩᨶᩦᨲᩥ.
</Paragraph>

<Paragraph number="2573" book="paci">
<Emphasis>ᩃᩈᩩᨱᩴ</Emphasis> ᨶᩣᨾ ᨾᩣᨣᨵᨠᩴ ᩅᩩᨧ᩠ᨧᨲᩥ.
</Paragraph>

<Paragraph number="2574" book="paci">
“ᨡᩣᨴᩥᩔᩣᨾᩦᨲᩥ ᨸᨭᩥᨣ᩠ᨣᨱ᩠ᩉᩣ”ᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨩ᩠ᨫᩮᩣᩉᩣᩁᩮ ᩋᨩ᩠ᨫᩮᩣᩉᩣᩁᩮ ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

</Division>
<Division number="796" book="paci">

<Paragraph number="2575" book="paci">
ᩃᩈᩩᨱᩮ ᩃᩈᩩᨱᩈᨬ᩠ᨬᩣ ᨡᩣᨴᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ. ᩃᩈᩩᨱᩮ ᩅᩮᨾᨲᩥᨠᩣ ᨡᩣᨴᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ. ᩃᩈᩩᨱᩮ ᩋᩃᩈᩩᨱᩈᨬ᩠ᨬᩣ ᨡᩣᨴᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

<Paragraph number="2576" book="paci">
ᩋᩃᩈᩩᨱᩮ ᩃᩈᩩᨱᩈᨬ᩠ᨬᩣ ᨡᩣᨴᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᩃᩈᩩᨱᩮ ᩅᩮᨾᨲᩥᨠᩣ ᨡᩣᨴᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᩃᩈᩩᨱᩮ ᩋᩃᩈᩩᨱᩈᨬ᩠ᨬᩣ ᨡᩣᨴᨲᩥ, ᩋᨶᩣᨸᨲ᩠ᨲᩥ.
</Paragraph>

</Division>
<Division number="797" book="paci">

<Paragraph number="2577" book="paci">
ᩋᨶᩣᨸᨲ᩠ᨲᩥ—  ᨸᩃᨱ᩠ᨯᩩᨠᩮ, ᨽᨬ᩠ᨩᨶᨠᩮ, ᩉᩁᩦᨲᨠᩮ, ᨧᩣᨸᩃᩈᩩᨱᩮ, ᩈᩪᨸᩈᨾ᩠ᨸᩣᨠᩮ, ᨾᩴᩈᩈᨾ᩠ᨸᩣᨠᩮ, ᨲᩮᩃᩈᨾ᩠ᨸᩣᨠᩮ, ᩈᩣᩊᩅᩮ, ᩏᨲ᩠ᨲᩁᩥᨽᩘᨣᩮ, ᩏᨾ᩠ᨾᨲ᩠ᨲᩥᨠᩣᨿ, ᩋᩣᨴᩥᨠᨾ᩠ᨾᩥᨠᩣᨿᩣᨲᩥ.

</Paragraph>
</Division>

<Paragraph number="2578" type="center" book="paci">
ᩃᩈᩩᨱᩈᩥᨠ᩠ᨡᩣᨸᨴᩴ ᨸᨮᨾᩴ ᨶᩥᨭ᩠ᨮᩥᨲᩴ.
</Paragraph>