---
title: "2.3.1.2 ᩋᨠᩣᩃᨧᩦᩅᩁᨽᩣᨩᨶᩈᩥᨠ᩠ᨡᩣᨸᨴ"
tableOfContents: false
sidebar:
  order: 3
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="738" book="paci">

<Paragraph number="2441" book="paci">
ᨲᩮᨶ ᩈᨾᨿᩮᨶ ᨻᩩᨴ᩠ᨵᩮᩤ ᨽᨣᩅᩤ ᩈᩣᩅᨲ᩠ᨳᩥᨿᩴ ᩅᩥᩉᩁᨲᩥ ᨩᩮᨲᩅᨶᩮ ᩋᨶᩣᨳᨸᩥᨱ᩠ᨯᩥᨠᩔ ᩋᩣᩁᩣᨾᩮ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩈᨾ᩠ᨻᩉᩩᩃᩣ ᨽᩥᨠ᩠ᨡᩩᨶᩥᨿᩮᩣ ᨣᩤᨾᨠᩣᩅᩤᩈᩮ ᩅᩔᩴᩅᩩᨭ᩠ᨮᩣ ᩈᩣᩅᨲ᩠ᨳᩥᩴ ᩋᨣᨾᩴᩈᩩ ᩅᨲ᩠ᨲᩈᨾ᩠ᨸᨶ᩠ᨶᩣ ᩍᩁᩥᨿᩣᨸᨳᩈᨾ᩠ᨸᨶ᩠ᨶᩣ ᨴᩩᨧ᩠ᨧᩮᩣᩊᩣ ᩃᩪᨡᨧᩦᩅᩁᩣ. ᩏᨸᩣᩈᨠᩣ ᨲᩣ ᨽᩥᨠ᩠ᨡᩩᨶᩥᨿᩮᩣ ᨸᩔᩥᨲ᩠ᩅᩣ—  “ᩍᨾᩣ ᨽᩥᨠ᩠ᨡᩩᨶᩥᨿᩮᩣ ᩅᨲ᩠ᨲᩈᨾ᩠ᨸᨶ᩠ᨶᩣ ᩍᩁᩥᨿᩣᨸᨳᩈᨾ᩠ᨸᨶ᩠ᨶᩣ ᨴᩩᨧ᩠ᨧᩮᩣᩊᩣ ᩃᩪᨡᨧᩦᩅᩁᩣ, ᩍᨾᩣ ᨽᩥᨠ᩠ᨡᩩᨶᩥᨿᩮᩣ ᩋᨧ᩠ᨨᩥᨶ᩠ᨶᩣ ᨽᩅᩥᩔᨶ᩠ᨲᩦ”ᨲᩥ ᨽᩥᨠ᩠ᨡᩩᨶᩥᩈᩴᨥᩔ ᩋᨠᩣᩃᨧᩦᩅᩁᩴ ᩋᨴᩴᩈᩩ. ᨳᩩᩃᩖᨶᨶ᩠ᨴᩣ ᨽᩥᨠ᩠ᨡᩩᨶᩦ—  “ᩋᨾ᩠ᩉᩣᨠᩴ ᨠᨳᩥᨶᩴ ᩋᨲ᩠ᨳᨲᩴ ᨠᩣᩃᨧᩦᩅᩁᨶ᩺”ᨲᩥ ᩋᨵᩥᨭ᩠ᨮᩉᩥᨲ᩠ᩅᩣ ᨽᩣᨩᩣᨸᩮᩈᩥ. ᩏᨸᩣᩈᨠᩣ ᨲᩣ ᨽᩥᨠ᩠ᨡᩩᨶᩥᨿᩮᩣ ᨸᩔᩥᨲ᩠ᩅᩣ ᩑᨲᨴᩅᩮᩤᨧᩩᩴ—  “ᩋᨸᨿ᩠ᨿᩣᩉᩥ ᨧᩦᩅᩁᩴ ᩃᨴ᩠ᨵᨶ᩺”ᨲᩥ? “ᨶ ᨾᨿᩴ, ᩋᩣᩅᩩᩈᩮᩣ, ᨧᩦᩅᩁᩴ ᩃᨽᩣᨾ. ᩋᨿ᩠ᨿᩣ ᨳᩩᩃᩖᨶᨶ᩠ᨴᩣ—  ‘ᩋᨾ᩠ᩉᩣᨠᩴ ᨠᨳᩥᨶᩴ ᩋᨲ᩠ᨳᨲᩴ ᨠᩣᩃᨧᩦᩅᩁᨶ᩺’ᨲᩥ ᩋᨵᩥᨭ᩠ᨮᩉᩥᨲ᩠ᩅᩣ ᨽᩣᨩᩣᨸᩮᩈᩦ”ᨲᩥ. ᩏᨸᩣᩈᨠᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᩋᨿ᩠ᨿᩣ ᨳᩩᩃᩖᨶᨶ᩠ᨴᩣ ᩋᨠᩣᩃᨧᩦᩅᩁᩴ ‘ᨠᩣᩃᨧᩦᩅᩁᨶ᩺’ᨲᩥ ᩋᨵᩥᨭ᩠ᨮᩉᩥᨲ᩠ᩅᩣ ᨽᩣᨩᩣᨸᩮᩔᨲᩦ”ᨲᩥ.
</Paragraph>

<Paragraph number="2442" book="paci">
ᩋᩔᩮᩣᩈᩩᩴ ᨡᩮᩣ ᨽᩥᨠ᩠ᨡᩩᨶᩥᨿᩮᩣ ᨲᩮᩈᩴ ᩏᨸᩣᩈᨠᩣᨶᩴ ᩏᨩ᩠ᨫᩣᨿᨶ᩠ᨲᩣᨶᩴ ᨡᩥᨿ᩠ᨿᨶ᩠ᨲᩣᨶᩴ ᩅᩥᨸᩣᨧᩮᨶ᩠ᨲᩣᨶᩴ. ᨿᩣ ᨲᩣ ᨽᩥᨠ᩠ᨡᩩᨶᩥᨿᩮᩣ ᩋᨸ᩠ᨸᩥᨧ᩠ᨨᩣ …ᨸᩮ…  ᨲᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᩋᨿ᩠ᨿᩣ ᨳᩩᩃᩖᨶᨶ᩠ᨴᩣ ᩋᨠᩣᩃᨧᩦᩅᩁᩴ ‘ᨠᩣᩃᨧᩦᩅᩁᨶ᩺’ᨲᩥ ᩋᨵᩥᨭ᩠ᨮᩉᩥᨲ᩠ᩅᩣ ᨽᩣᨩᩣᨸᩮᩔᨲᩦ”ᨲᩥ. ᩋᨳ ᨡᩮᩣ ᨲᩣ ᨽᩥᨠ᩠ᨡᩩᨶᩥᨿᩮᩣ ᨽᩥᨠ᩠ᨡᩪᨶᩴ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. ᨽᩥᨠ᩠ᨡᩪ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ …ᨸᩮ…  “ᩈᨧ᩠ᨧᩴ ᨠᩥᩁ, ᨽᩥᨠ᩠ᨡᩅᩮ, ᨳᩩᩃᩖᨶᨶ᩠ᨴᩣ ᨽᩥᨠ᩠ᨡᩩᨶᩦ ᩋᨠᩣᩃᨧᩦᩅᩁᩴ ‘ᨠᩣᩃᨧᩦᩅᩁᨶ᩺’ᨲᩥ ᩋᨵᩥᨭ᩠ᨮᩉᩥᨲ᩠ᩅᩣ ᨽᩣᨩᩣᨸᩮᨲᩦ”ᨲᩥ? “ᩈᨧ᩠ᨧᩴ, ᨽᨣᩅᩤ”ᨲᩥ. ᩅᩥᨣᩁᩉᩥ ᨻᩩᨴ᩠ᨵᩮᩤ ᨽᨣᩅᩤ …ᨸᩮ…  ᨠᨳᨬ᩠ᩉᩥ ᨶᩣᨾ, ᨽᩥᨠ᩠ᨡᩅᩮ, ᨳᩩᩃᩖᨶᨶ᩠ᨴᩣ ᨽᩥᨠ᩠ᨡᩩᨶᩦ ᩋᨠᩣᩃᨧᩦᩅᩁᩴ “ᨠᩣᩃᨧᩦᩅᩁᨶ᩺”ᨲᩥ ᩋᨵᩥᨭ᩠ᨮᩉᩥᨲ᩠ᩅᩣ ᨽᩣᨩᩣᨸᩮᩔᨲᩥ. ᨶᩮᨲᩴ, ᨽᩥᨠ᩠ᨡᩅᩮ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ …ᨸᩮ…  ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩥᨿᩮᩣ ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᨶ᩠ᨲᩩ—
</Paragraph>

</Division>
<Division number="739" book="paci">

<Paragraph number="2443" book="paci">
<Emphasis>“ᨿᩣ ᨸᨶ ᨽᩥᨠ᩠ᨡᩩᨶᩦ ᩋᨠᩣᩃᨧᩦᩅᩁᩴ ‘ᨠᩣᩃᨧᩦᩅᩁᨶ᩺’ᨲᩥ ᩋᨵᩥᨭ᩠ᨮᩉᩥᨲ᩠ᩅᩣ ᨽᩣᨩᩣᨸᩮᨿ᩠ᨿ, ᨶᩥᩔᨣ᩠ᨣᩥᨿᩴ ᨸᩣᨧᩥᨲ᩠ᨲᩥᨿᨶ᩺”</Emphasis>ᨲᩥ. (*2*:<Emphasis>27</Emphasis>)
</Paragraph>

</Division>
<Division number="740" book="paci">

<Paragraph number="2444" book="paci">
<Emphasis>ᨿᩣ ᨸᨶᩣ</Emphasis>ᨲᩥ ᨿᩣ ᨿᩣᨴᩥᩈᩣ …ᨸᩮ…  <Emphasis>ᨽᩥᨠ᩠ᨡᩩᨶᩦ</Emphasis>ᨲᩥ …ᨸᩮ…  ᩋᨿᩴ ᩍᨾᩈ᩠ᨾᩥᩴ ᩋᨲ᩠ᨳᩮ ᩋᨵᩥᨸ᩠ᨸᩮᨲᩣ ᨽᩥᨠ᩠ᨡᩩᨶᩦᨲᩥ.
</Paragraph>

<Paragraph number="2445" book="paci">
<Emphasis>ᩋᨠᩣᩃᨧᩦᩅᩁᩴ</Emphasis> ᨶᩣᨾ ᩋᨶᨲ᩠ᨳᨲᩮ ᨠᨳᩥᨶᩮ ᩑᨠᩣᨴᩈᨾᩣᩈᩮ ᩏᨸ᩠ᨸᨶ᩠ᨶᩴ, ᩋᨲ᩠ᨳᨲᩮ ᨠᨳᩥᨶᩮ ᩈᨲ᩠ᨲᨾᩣᩈᩮ ᩏᨸ᩠ᨸᨶ᩠ᨶᩴ, ᨠᩣᩃᩮᨸᩥ ᩋᩣᨴᩥᩔ ᨴᩥᨶ᩠ᨶᩴ, ᩑᨲᩴ ᩋᨠᩣᩃᨧᩦᩅᩁᩴ ᨶᩣᨾ.
</Paragraph>

<Paragraph number="2446" book="paci">
ᩋᨠᩣᩃᨧᩦᩅᩁᩴ “ᨠᩣᩃᨧᩦᩅᩁᨶ᩺”ᨲᩥ ᩋᨵᩥᨭ᩠ᨮᩉᩥᨲ᩠ᩅᩣ ᨽᩣᨩᩣᨸᩮᨲᩥ, ᨸᨿᩮᩣᨣᩮ ᨴᩩᨠ᩠ᨠᨭᩴ. ᨸᨭᩥᩃᩣᨽᩮᨶ ᨶᩥᩔᨣ᩠ᨣᩥᨿᩴ ᩉᩮᩣᨲᩥ. ᨶᩥᩔᨩ᩠ᨩᩥᨲᨻ᩠ᨻᩴ ᩈᩴᨥᩔ ᩅᩤ ᨣᨱᩔ ᩅᩤ ᩑᨠᨽᩥᨠ᩠ᨡᩩᨶᩥᨿᩣ ᩅᩤ. ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᨶᩥᩔᨩ᩠ᨩᩥᨲᨻ᩠ᨻᩴ …ᨸᩮ…  “ᩍᨴᩴ ᨾᩮ, ᩋᨿ᩠ᨿᩮ, ᩋᨠᩣᩃᨧᩦᩅᩁᩴ ‘ᨠᩣᩃᨧᩦᩅᩁᨶ᩺’ᨲᩥ ᩋᨵᩥᨭ᩠ᨮᩉᩥᨲ᩠ᩅᩣ ᨽᩣᨩᩣᨸᩥᨲᩴ ᨶᩥᩔᨣ᩠ᨣᩥᨿᩴ, ᩍᨾᩣᩉᩴ ᩈᩴᨥᩔ ᨶᩥᩔᨩ᩠ᨩᩣᨾᩦ”ᨲᩥ …ᨸᩮ…  ᨴᨴᩮᨿ᩠ᨿᩣ”ᨲᩥ …ᨸᩮ…  ᨴᨴᩮᨿ᩠ᨿᩩᨶ᩺”ᨲᩥ …ᨸᩮ…  ᩋᨿ᩠ᨿᩣᨿ ᨴᨾ᩠ᨾᩦ”ᨲᩥ.
</Paragraph>

</Division>
<Division number="741" book="paci">

<Paragraph number="2447" book="paci">
ᩋᨠᩣᩃᨧᩦᩅᩁᩮ ᩋᨠᩣᩃᨧᩦᩅᩁᩈᨬ᩠ᨬᩣ “ᨠᩣᩃᨧᩦᩅᩁᨶ᩺”ᨲᩥ ᩋᨵᩥᨭ᩠ᨮᩉᩥᨲ᩠ᩅᩣ ᨽᩣᨩᩣᨸᩮᨲᩥ, ᨶᩥᩔᨣ᩠ᨣᩥᨿᩴ ᨸᩣᨧᩥᨲ᩠ᨲᩥᨿᩴ. ᩋᨠᩣᩃᨧᩦᩅᩁᩮ ᩅᩮᨾᨲᩥᨠᩣ “ᨠᩣᩃᨧᩦᩅᩁᨶ᩺”ᨲᩥ ᩋᨵᩥᨭ᩠ᨮᩉᩥᨲ᩠ᩅᩣ ᨽᩣᨩᩣᨸᩮᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨠᩣᩃᨧᩦᩅᩁᩮ ᨠᩣᩃᨧᩦᩅᩁᩈᨬ᩠ᨬᩣ “ᨠᩣᩃᨧᩦᩅᩁᨶ᩺”ᨲᩥ ᩋᨵᩥᨭ᩠ᨮᩉᩥᨲ᩠ᩅᩣ ᨽᩣᨩᩣᨸᩮᨲᩥ, ᩋᨶᩣᨸᨲ᩠ᨲᩥ. ᨠᩣᩃᨧᩦᩅᩁᩮ ᩋᨠᩣᩃᨧᩦᩅᩁᩈᨬ᩠ᨬᩣ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨠᩣᩃᨧᩦᩅᩁᩮ ᩅᩮᨾᨲᩥᨠᩣ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨠᩣᩃᨧᩦᩅᩁᩮ ᨠᩣᩃᨧᩦᩅᩁᩈᨬ᩠ᨬᩣ, ᩋᨶᩣᨸᨲ᩠ᨲᩥ.
</Paragraph>

</Division>
<Division number="742" book="paci">

<Paragraph number="2448" book="paci">
ᩋᨶᩣᨸᨲ᩠ᨲᩥ—  ᩋᨠᩣᩃᨧᩦᩅᩁᩴ ᨠᩣᩃᨧᩦᩅᩁᩈᨬ᩠ᨬᩣ ᨽᩣᨩᩣᨸᩮᨲᩥ, ᨠᩣᩃᨧᩦᩅᩁᩴ ᨠᩣᩃᨧᩦᩅᩁᩈᨬ᩠ᨬᩣ ᨽᩣᨩᩣᨸᩮᨲᩥ, ᩏᨾ᩠ᨾᨲ᩠ᨲᩥᨠᩣᨿ, ᩋᩣᨴᩥᨠᨾ᩠ᨾᩥᨠᩣᨿᩣᨲᩥ.

</Paragraph>
</Division>

<Paragraph number="2449" type="center" book="paci">
ᨴᩩᨲᩥᨿᩈᩥᨠ᩠ᨡᩣᨸᨴᩴ ᨶᩥᨭ᩠ᨮᩥᨲᩴ.
</Paragraph>