---
title: "2.4.2.4 ᨴᩩᨲᩥᨿᩥᨠᩮᩫᩣᨿ᩠ᨿᩮᩣᨩᨶᩈᩥᨠ᩠ᨡᩣᨸᨴ"
tableOfContents: false
sidebar:
  order: 5
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="850" book="paci">

<Paragraph number="2707" book="paci">
ᨲᩮᨶ ᩈᨾᨿᩮᨶ ᨻᩩᨴ᩠ᨵᩮᩤ ᨽᨣᩅᩤ ᩈᩣᩅᨲ᩠ᨳᩥᨿᩴ ᩅᩥᩉᩁᨲᩥ ᨩᩮᨲᩅᨶᩮ ᩋᨶᩣᨳᨸᩥᨱ᩠ᨯᩥᨠᩔ ᩋᩣᩁᩣᨾᩮ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨳᩩᩃᩖᨶᨶ᩠ᨴᩣ ᨽᩥᨠ᩠ᨡᩩᨶᩦ ᩁᨳᩥᨠᩣᨿᨸᩥ ᨻ᩠ᨿᩪᩉᩮᨸᩥ ᩈᩥᩘᨥᩣᨭᨠᩮᨸᩥ ᨸᩩᩁᩥᩈᩮᨶ ᩈᨴ᩠ᨵᩥᩴ ᩑᨠᩮᨶᩮᨠᩣ ᩈᨶ᩠ᨲᩥᨭ᩠ᨮᨲᩥᨸᩥ ᩈᩃᩖᨸᨲᩥᨸᩥ ᨶᩥᨠᨱ᩠ᨱᩥᨠᨾ᩠ᨸᩥ ᨩᨸ᩠ᨸᩮᨲᩥ ᨴᩩᨲᩥᨿᩥᨠᨾ᩠ᨸᩥ ᨽᩥᨠ᩠ᨡᩩᨶᩥᩴ ᩏᨿ᩠ᨿᩮᩣᨩᩮᨲᩥ.
</Paragraph>

<Paragraph number="2708" book="paci">
ᨿᩣ ᨲᩣ ᨽᩥᨠ᩠ᨡᩩᨶᩥᨿᩮᩣ ᩋᨸ᩠ᨸᩥᨧ᩠ᨨᩣ …ᨸᩮ…  ᨲᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᩋᨿ᩠ᨿᩣ ᨳᩩᩃᩖᨶᨶ᩠ᨴᩣ ᩁᨳᩥᨠᩣᨿᨸᩥ ᨻ᩠ᨿᩪᩉᩮᨸᩥ ᩈᩥᩘᨥᩣᨭᨠᩮᨸᩥ ᨸᩩᩁᩥᩈᩮᨶ ᩈᨴ᩠ᨵᩥᩴ ᩑᨠᩮᨶᩮᨠᩣ ᩈᨶ᩠ᨲᩥᨭ᩠ᨮᩥᩔᨲᩥᨸᩥ ᩈᩃᩖᨸᩥᩔᨲᩥᨸᩥ ᨶᩥᨠᨱ᩠ᨱᩥᨠᨾ᩠ᨸᩥ ᨩᨸ᩠ᨸᩥᩔᨲᩥ ᨴᩩᨲᩥᨿᩥᨠᨾ᩠ᨸᩥ ᨽᩥᨠ᩠ᨡᩩᨶᩥᩴ ᩏᨿ᩠ᨿᩮᩣᨩᩮᩔᨲᩦ”ᨲᩥ …ᨸᩮ…  “ᩈᨧ᩠ᨧᩴ ᨠᩥᩁ, ᨽᩥᨠ᩠ᨡᩅᩮ, ᨳᩩᩃᩖᨶᨶ᩠ᨴᩣ ᨽᩥᨠ᩠ᨡᩩᨶᩦ ᩁᨳᩥᨠᩣᨿᨸᩥ ᨻ᩠ᨿᩪᩉᩮᨸᩥ ᩈᩥᩘᨥᩣᨭᨠᩮᨸᩥ ᨸᩩᩁᩥᩈᩮᨶ ᩈᨴ᩠ᨵᩥᩴ ᩑᨠᩮᨶᩮᨠᩣ ᩈᨶ᩠ᨲᩥᨭ᩠ᨮᨲᩥᨸᩥ ᩈᩃᩖᨸᨲᩥᨸᩥ ᨶᩥᨠᨱ᩠ᨱᩥᨠᨾ᩠ᨸᩥ ᨩᨸ᩠ᨸᩮᨲᩥ ᨴᩩᨲᩥᨿᩥᨠᨾ᩠ᨸᩥ ᨽᩥᨠ᩠ᨡᩩᨶᩥᩴ ᩏᨿ᩠ᨿᩮᩣᨩᩮᨲᩦ”ᨲᩥ? “ᩈᨧ᩠ᨧᩴ, ᨽᨣᩅᩤ”ᨲᩥ. ᩅᩥᨣᩁᩉᩥ ᨻᩩᨴ᩠ᨵᩮᩤ ᨽᨣᩅᩤ …ᨸᩮ…  ᨠᨳᨬ᩠ᩉᩥ ᨶᩣᨾ, ᨽᩥᨠ᩠ᨡᩅᩮ, ᨳᩩᩃᩖᨶᨶ᩠ᨴᩣ ᨽᩥᨠ᩠ᨡᩩᨶᩦ ᩁᨳᩥᨠᩣᨿᨸᩥ ᨻ᩠ᨿᩪᩉᩮᨸᩥ ᩈᩥᩘᨥᩣᨭᨠᩮᨸᩥ ᨸᩩᩁᩥᩈᩮᨶ ᩈᨴ᩠ᨵᩥᩴ ᩑᨠᩮᨶᩮᨠᩣ ᩈᨶ᩠ᨲᩥᨭ᩠ᨮᩥᩔᨲᩥᨸᩥ ᩈᩃᩖᨸᩥᩔᨲᩥᨸᩥ ᨶᩥᨠᨱ᩠ᨱᩥᨠᨾ᩠ᨸᩥ ᨩᨸ᩠ᨸᩥᩔᨲᩥ ᨴᩩᨲᩥᨿᩥᨠᨾ᩠ᨸᩥ ᨽᩥᨠ᩠ᨡᩩᨶᩥᩴ ᩏᨿ᩠ᨿᩮᩣᨩᩮᩔᨲᩥ. ᨶᩮᨲᩴ, ᨽᩥᨠ᩠ᨡᩅᩮ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ …ᨸᩮ…  ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩥᨿᩮᩣ ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᨶ᩠ᨲᩩ—
</Paragraph>

</Division>
<Division number="851" book="paci">

<Paragraph number="2709" book="paci">
<Emphasis>“ᨿᩣ ᨸᨶ ᨽᩥᨠ᩠ᨡᩩᨶᩦ ᩁᨳᩥᨠᩣᨿ ᩅᩤ ᨻ᩠ᨿᩪᩉᩮ ᩅᩤ ᩈᩥᩘᨥᩣᨭᨠᩮ ᩅᩤ ᨸᩩᩁᩥᩈᩮᨶ ᩈᨴ᩠ᨵᩥᩴ ᩑᨠᩮᨶᩮᨠᩣ ᩈᨶ᩠ᨲᩥᨭ᩠ᨮᩮᨿ᩠ᨿ ᩅᩤ ᩈᩃᩖᨸᩮᨿ᩠ᨿ ᩅᩤ ᨶᩥᨠᨱ᩠ᨱᩥᨠᩴ ᩅᩤ ᨩᨸ᩠ᨸᩮᨿ᩠ᨿ ᨴᩩᨲᩥᨿᩥᨠᩴ ᩅᩤ ᨽᩥᨠ᩠ᨡᩩᨶᩥᩴ ᩏᨿ᩠ᨿᩮᩣᨩᩮᨿ᩠ᨿ, ᨸᩣᨧᩥᨲ᩠ᨲᩥᨿᨶ᩺”</Emphasis>ᨲᩥ. (*14*:<Emphasis>69</Emphasis>)
</Paragraph>

</Division>
<Division number="852" book="paci">

<Paragraph number="2710" book="paci">
<Emphasis>ᨿᩣ ᨸᨶᩣ</Emphasis>ᨲᩥ ᨿᩣ ᨿᩣᨴᩥᩈᩣ …ᨸᩮ…  <Emphasis>ᨽᩥᨠ᩠ᨡᩩᨶᩦ</Emphasis>ᨲᩥ …ᨸᩮ…  ᩋᨿᩴ ᩍᨾᩈ᩠ᨾᩥᩴ ᩋᨲ᩠ᨳᩮ ᩋᨵᩥᨸ᩠ᨸᩮᨲᩣ ᨽᩥᨠ᩠ᨡᩩᨶᩦᨲᩥ.
</Paragraph>

<Paragraph number="2711" book="paci">
<Emphasis>ᩁᨳᩥᨠᩣ</Emphasis> ᨶᩣᨾ ᩁᨧ᩠ᨨᩣ ᩅᩩᨧ᩠ᨧᨲᩥ. <Emphasis>ᨻ᩠ᨿᩪᩉᩴ</Emphasis> ᨶᩣᨾ ᨿᩮᨶᩮᩅ ᨸᩅᩥᩈᨶ᩠ᨲᩥ ᨲᩮᨶᩮᩅ ᨶᩥᨠ᩠ᨡᨾᨶ᩠ᨲᩥ. <Emphasis>ᩈᩥᩘᨥᩣᨭᨠᩮᩣ</Emphasis> ᨶᩣᨾ ᨧᨧ᩠ᨧᩁᩴ ᩅᩩᨧ᩠ᨧᨲᩥ.
</Paragraph>

<Paragraph number="2712" book="paci">
<Emphasis>ᨸᩩᩁᩥᩈᩮᩣ</Emphasis> ᨶᩣᨾ ᨾᨶᩩᩔᨸᩩᩁᩥᩈᩮᩣ ᨶ ᨿᨠ᩠ᨡᩮᩣ ᨶ ᨸᩮᨲᩮᩣ ᨶ ᨲᩥᩁᨧ᩠ᨨᩣᨶᨣᨲᩮᩣ ᩅᩥᨬ᩠ᨬᩪ ᨸᨭᩥᨻᩃᩮᩣ ᩈᨶ᩠ᨲᩥᨭ᩠ᨮᩥᨲᩩᩴ ᩈᩃᩖᨸᩥᨲᩩᩴ.
</Paragraph>

<Paragraph number="2713" book="paci">
<Emphasis>ᩈᨴ᩠ᨵᩥᨶ᩺</Emphasis>ᨲᩥ ᩑᨠᨲᩮᩣ. <Emphasis>ᩑᨠᩮᨶᩮᨠᩣ</Emphasis>ᨲᩥ ᨸᩩᩁᩥᩈᩮᩣ ᨧᩮᩅ ᩉᩮᩣᨲᩥ ᨽᩥᨠ᩠ᨡᩩᨶᩦ ᨧ.
</Paragraph>

<Paragraph number="2714" book="paci">
<Emphasis>ᩈᨶ᩠ᨲᩥᨭ᩠ᨮᩮᨿ᩠ᨿ ᩅᩤ</Emphasis>ᨲᩥ ᨸᩩᩁᩥᩈᩔ ᩉᨲ᩠ᨳᨸᩣᩈᩮ ᨲᩥᨭ᩠ᨮᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

<Paragraph number="2715" book="paci">
<Emphasis>ᩈᩃᩖᨸᩮᨿ᩠ᨿ ᩅᩤ</Emphasis>ᨲᩥ ᨸᩩᩁᩥᩈᩔ ᩉᨲ᩠ᨳᨸᩣᩈᩮ ᨮᩥᨲᩣ ᩈᩃᩖᨸᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

<Paragraph number="2716" book="paci">
<Emphasis>ᨶᩥᨠᨱ᩠ᨱᩥᨠᩴ ᩅᩤ ᨩᨸ᩠ᨸᩮᨿ᩠ᨿᩣ</Emphasis>ᨲᩥ ᨸᩩᩁᩥᩈᩔ ᩏᨸᨠᨱ᩠ᨱᨠᩮ ᩋᩣᩁᩮᩣᨧᩮᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

<Paragraph number="2717" book="paci">
<Emphasis>ᨴᩩᨲᩥᨿᩥᨠᩴ ᩅᩤ ᨽᩥᨠ᩠ᨡᩩᨶᩥᩴ ᩏᨿ᩠ᨿᩮᩣᨩᩮᨿ᩠ᨿᩣ</Emphasis>ᨲᩥ ᩋᨶᩣᨧᩣᩁᩴ ᩋᩣᨧᩁᩥᨲᩩᨠᩣᨾᩣ ᨴᩩᨲᩥᨿᩥᨠᨾ᩠ᨸᩥ ᨽᩥᨠ᩠ᨡᩩᨶᩥᩴ ᩏᨿ᩠ᨿᩮᩣᨩᩮᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨴᩔᨶᩪᨸᨧᩣᩁᩴ ᩅᩤ ᩈᩅᨶᩪᨸᨧᩣᩁᩴ ᩅᩤ ᩅᩥᨩᩉᨶ᩠ᨲᩥᨿᩣ ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩅᩥᨩᩉᩥᨲᩮ ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

<Paragraph number="2718" book="paci">
ᩉᨲ᩠ᨳᨸᩣᩈᩴ ᩅᩥᨩᩉᩥᨲ᩠ᩅᩣ ᩈᨶ᩠ᨲᩥᨭ᩠ᨮᨲᩥ ᩅᩤ ᩈᩃᩖᨸᨲᩥ ᩅᩤ ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨿᨠ᩠ᨡᩮᨶ ᩅᩤ ᨸᩮᨲᩮᨶ ᩅᩤ ᨸᨱ᩠ᨯᨠᩮᨶ ᩅᩤ ᨲᩥᩁᨧ᩠ᨨᩣᨶᨣᨲᨾᨶᩩᩔᩅᩥᨣ᩠ᨣᩉᩮᨶ ᩅᩤ ᩈᨴ᩠ᨵᩥᩴ ᩈᨶ᩠ᨲᩥᨭ᩠ᨮᨲᩥ ᩅᩤ ᩈᩃᩖᨸᨲᩥ ᩅᩤ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ.
</Paragraph>

</Division>
<Division number="853" book="paci">

<Paragraph number="2719" book="paci">
ᩋᨶᩣᨸᨲ᩠ᨲᩥ—  ᨿᩮᩣ ᨠᩮᩣᨧᩥ ᩅᩥᨬ᩠ᨬᩪ ᨴᩩᨲᩥᨿᩮᩣ ᩉᩮᩣᨲᩥ, ᩋᩁᩉᩮᩣᨸᩮᨠ᩠ᨡᩣ, ᩋᨬ᩠ᨬᩅᩥᩉᩥᨲᩣ ᩈᨶ᩠ᨲᩥᨭ᩠ᨮᨲᩥ ᩅᩤ ᩈᩃᩖᨸᨲᩥ ᩅᩤ, ᨶ ᩋᨶᩣᨧᩣᩁᩴ ᩋᩣᨧᩁᩥᨲᩩᨠᩣᨾᩣ, ᩈᨲᩥ ᨠᩁᨱᩦᨿᩮ ᨴᩩᨲᩥᨿᩥᨠᩴ ᨽᩥᨠ᩠ᨡᩩᨶᩥᩴ ᩏᨿ᩠ᨿᩮᩣᨩᩮᨲᩥ, ᩏᨾ᩠ᨾᨲ᩠ᨲᩥᨠᩣᨿ, ᩋᩣᨴᩥᨠᨾ᩠ᨾᩥᨠᩣᨿᩣᨲᩥ.

</Paragraph>
</Division>

<Paragraph number="2720" type="center" book="paci">
ᨧᨲᩩᨲ᩠ᨳᩈᩥᨠ᩠ᨡᩣᨸᨴᩴ ᨶᩥᨭ᩠ᨮᩥᨲᩴ.
</Paragraph>