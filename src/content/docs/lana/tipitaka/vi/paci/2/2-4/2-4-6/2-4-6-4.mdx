---
title: "2.4.6.4 ᨸᩅᩤᩁᩥᨲᩈᩥᨠ᩠ᨡᩣᨸᨴ"
tableOfContents: false
sidebar:
  order: 5
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="1037" book="paci">

<Paragraph number="3124" book="paci">
ᨲᩮᨶ ᩈᨾᨿᩮᨶ ᨻᩩᨴ᩠ᨵᩮᩤ ᨽᨣᩅᩤ ᩈᩣᩅᨲ᩠ᨳᩥᨿᩴ ᩅᩥᩉᩁᨲᩥ ᨩᩮᨲᩅᨶᩮ ᩋᨶᩣᨳᨸᩥᨱ᩠ᨯᩥᨠᩔ ᩋᩣᩁᩣᨾᩮ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨻᩕᩣᩉ᩠ᨾᨱᩮᩣ ᨽᩥᨠ᩠ᨡᩩᨶᩥᨿᩮᩣ ᨶᩥᨾᨶ᩠ᨲᩮᨲ᩠ᩅᩣ ᨽᩮᩣᨩᩮᩈᩥ. ᨽᩥᨠ᩠ᨡᩩᨶᩥᨿᩮᩣ ᨽᩩᨲ᩠ᨲᩣᩅᩦ ᨸᩅᩤᩁᩥᨲᩣ ᨬᩣᨲᩥᨠᩩᩃᩣᨶᩥ ᨣᨶ᩠ᨲ᩠ᩅᩣ ᩑᨠᨧ᩠ᨧᩣ ᨽᩩᨬ᩠ᨩᩥᩴᩈᩩ ᩑᨠᨧ᩠ᨧᩣ ᨸᩥᨱ᩠ᨯᨸᩣᨲᩴ ᩋᩣᨴᩤᨿ ᩋᨣᨾᩴᩈᩩ. ᩋᨳ ᨡᩮᩣ ᩈᩮᩣ ᨻᩕᩣᩉ᩠ᨾᨱᩮᩣ ᨸᨭᩥᩅᩥᩔᨠᩮ ᩑᨲᨴᩅᩮᩤᨧ—  “ᨽᩥᨠ᩠ᨡᩩᨶᩥᨿᩮᩣ ᨾᨿᩣ, ᩋᨿ᩠ᨿᩣ, ᩈᨶ᩠ᨲᨸ᩠ᨸᩥᨲᩣ, ᩑᨳ ᨲᩩᨾ᩠ᩉᩮᨸᩥ ᩈᨶ᩠ᨲᨸ᩠ᨸᩮᩔᩣᨾᩦ”ᨲᩥ. ᨲᩮ ᩑᩅᨾᩣᩉᩴᩈᩩ—  “ᨠᩥᩴ ᨲ᩠ᩅᩴ, ᩋᨿ᩠ᨿᩮᩣ, ᩋᨾ᩠ᩉᩮ ᩈᨶ᩠ᨲᨸ᩠ᨸᩮᩔᩈᩥ. ᨿᩣᨸᩥ ᨲᨿᩣ ᨶᩥᨾᨶ᩠ᨲᩥᨲᩣ ᨲᩣᨸᩥ ᩋᨾ᩠ᩉᩣᨠᩴ ᨥᩁᩣᨶᩥ ᩋᩣᨣᨶ᩠ᨲ᩠ᩅᩣ ᩑᨠᨧ᩠ᨧᩣ ᨽᩩᨬ᩠ᨩᩥᩴᩈᩩ ᩑᨠᨧ᩠ᨧᩣ ᨸᩥᨱ᩠ᨯᨸᩣᨲᩴ ᩋᩣᨴᩤᨿ ᩋᨣᨾᩴᩈᩪ”ᨲᩥ. ᩋᨳ ᨡᩮᩣ ᩈᩮᩣ ᨻᩕᩣᩉ᩠ᨾᨱᩮᩣ ᩏᨩ᩠ᨫᩣᨿᨲᩥ ᨡᩥᨿ᩠ᨿᨲᩥ ᩅᩥᨸᩣᨧᩮᨲᩥ—  “ᨠᨳᨬ᩠ᩉᩥ ᨶᩣᨾ ᨽᩥᨠ᩠ᨡᩩᨶᩥᨿᩮᩣ ᩋᨾ᩠ᩉᩣᨠᩴ ᨥᩁᩮ ᨽᩩᨬ᩠ᨩᩥᨲ᩠ᩅᩣ ᩋᨬ᩠ᨬᨲᩕ ᨽᩩᨬ᩠ᨩᩥᩔᨶ᩠ᨲᩥ, ᨶ ᨧᩣᩉᩴ ᨸᨭᩥᨻᩃᩮᩣ ᨿᩣᩅᨴᨲ᩠ᨳᩴ ᨴᩤᨲᩩᨶ᩺”ᨲᩥ.
</Paragraph>

<Paragraph number="3125" book="paci">
ᩋᩔᩮᩣᩈᩩᩴ ᨡᩮᩣ ᨽᩥᨠ᩠ᨡᩩᨶᩥᨿᩮᩣ ᨲᩔ ᨻᩕᩣᩉ᩠ᨾᨱᩔ ᩏᨩ᩠ᨫᩣᨿᨶ᩠ᨲᩔ ᨡᩥᨿ᩠ᨿᨶ᩠ᨲᩔ ᩅᩥᨸᩣᨧᩮᨶ᩠ᨲᩔ. ᨿᩣ ᨲᩣ ᨽᩥᨠ᩠ᨡᩩᨶᩥᨿᩮᩣ ᩋᨸ᩠ᨸᩥᨧ᩠ᨨᩣ …ᨸᩮ…  ᨲᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᨽᩥᨠ᩠ᨡᩩᨶᩥᨿᩮᩣ ᨽᩩᨲ᩠ᨲᩣᩅᩦ ᨸᩅᩤᩁᩥᨲᩣ ᩋᨬ᩠ᨬᨲᩕ ᨽᩩᨬ᩠ᨩᩥᩔᨶ᩠ᨲᩦ”ᨲᩥ …ᨸᩮ…  “ᩈᨧ᩠ᨧᩴ ᨠᩥᩁ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩥᨿᩮᩣ ᨽᩩᨲ᩠ᨲᩣᩅᩦ ᨸᩅᩤᩁᩥᨲᩣ ᩋᨬ᩠ᨬᨲᩕ ᨽᩩᨬ᩠ᨩᨶ᩠ᨲᩦ”ᨲᩥ? “ᩈᨧ᩠ᨧᩴ, ᨽᨣᩅᩤ”ᨲᩥ. ᩅᩥᨣᩁᩉᩥ ᨻᩩᨴ᩠ᨵᩮᩤ ᨽᨣᩅᩤ …ᨸᩮ…  ᨠᨳᨬ᩠ᩉᩥ ᨶᩣᨾ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩥᨿᩮᩣ ᨽᩩᨲ᩠ᨲᩣᩅᩦ ᨸᩅᩤᩁᩥᨲᩣ ᩋᨬ᩠ᨬᨲᩕ ᨽᩩᨬ᩠ᨩᩥᩔᨶ᩠ᨲᩥ. ᨶᩮᨲᩴ, ᨽᩥᨠ᩠ᨡᩅᩮ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ …ᨸᩮ…  ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩥᨿᩮᩣ ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᨶ᩠ᨲᩩ—
</Paragraph>

</Division>
<Division number="1038" book="paci">

<Paragraph number="3126" book="paci">
<Emphasis>“ᨿᩣ ᨸᨶ ᨽᩥᨠ᩠ᨡᩩᨶᩦ ᨶᩥᨾᨶ᩠ᨲᩥᨲᩣ ᩅᩤ ᨸᩅᩤᩁᩥᨲᩣ ᩅᩤ ᨡᩣᨴᨶᩦᨿᩴ ᩅᩤ ᨽᩮᩣᨩᨶᩦᨿᩴ ᩅᩤ ᨡᩣᨴᩮᨿ᩠ᨿ ᩅᩤ ᨽᩩᨬ᩠ᨩᩮᨿ᩠ᨿ ᩅᩤ, ᨸᩣᨧᩥᨲ᩠ᨲᩥᨿᨶ᩺”</Emphasis>ᨲᩥ. (*54*:<Emphasis>109</Emphasis>)
</Paragraph>

</Division>
<Division number="1039" book="paci">

<Paragraph number="3127" book="paci">
<Emphasis>ᨿᩣ ᨸᨶᩣ</Emphasis>ᨲᩥ ᨿᩣ ᨿᩣᨴᩥᩈᩣ …ᨸᩮ…  <Emphasis>ᨽᩥᨠ᩠ᨡᩩᨶᩦ</Emphasis>ᨲᩥ …ᨸᩮ…  ᩋᨿᩴ ᩍᨾᩈ᩠ᨾᩥᩴ ᩋᨲ᩠ᨳᩮ ᩋᨵᩥᨸ᩠ᨸᩮᨲᩣ ᨽᩥᨠ᩠ᨡᩩᨶᩦᨲᩥ.
</Paragraph>

<Paragraph number="3128" book="paci">
<Emphasis>ᨶᩥᨾᨶ᩠ᨲᩥᨲᩣ</Emphasis> ᨶᩣᨾ ᨸᨬ᩠ᨧᨶ᩠ᨶᩴ ᨽᩮᩣᨩᨶᩣᨶᩴ ᩋᨬ᩠ᨬᨲᩁᩮᨶ ᨽᩮᩣᨩᨶᩮᨶ ᨶᩥᨾᨶ᩠ᨲᩥᨲᩣ.
</Paragraph>

<Paragraph number="3129" book="paci">
<Emphasis>ᨸᩅᩤᩁᩥᨲᩣ</Emphasis> ᨶᩣᨾ ᩋᩈᨶᩴ ᨸᨬ᩠ᨬᩣᨿᨲᩥ, ᨽᩮᩣᨩᨶᩴ ᨸᨬ᩠ᨬᩣᨿᨲᩥ, ᩉᨲ᩠ᨳᨸᩣᩈᩮ ᨮᩥᨲᩣ ᩋᨽᩥᩉᩁᨲᩥ, ᨸᨭᩥᨠ᩠ᨡᩮᨸᩮᩣ ᨸᨬ᩠ᨬᩣᨿᨲᩥ.
</Paragraph>

<Paragraph number="3130" book="paci">
<Emphasis>ᨡᩣᨴᨶᩦᨿᩴ</Emphasis> ᨶᩣᨾ ᨸᨬ᩠ᨧ ᨽᩮᩣᨩᨶᩣᨶᩥ—  ᨿᩣᨣᩩᩴ ᨿᩣᨾᨠᩣᩃᩥᨠᩴ ᩈᨲ᩠ᨲᩣᩉᨠᩣᩃᩥᨠᩴ ᨿᩣᩅᨩᩦᩅᩥᨠᩴ ᨮᨸᩮᨲ᩠ᩅᩣ ᩋᩅᩈᩮᩈᩴ ᨡᩣᨴᨶᩦᨿᩴ ᨶᩣᨾ.
</Paragraph>

<Paragraph number="3131" book="paci">
<Emphasis>ᨽᩮᩣᨩᨶᩦᨿᩴ</Emphasis> ᨶᩣᨾ ᨸᨬ᩠ᨧ ᨽᩮᩣᨩᨶᩣᨶᩥ—  ᩒᨴᨶᩮᩣ, ᨠᩩᨾ᩠ᨾᩣᩈᩮᩣ, ᩈᨲ᩠ᨲᩩ, ᨾᨧ᩠ᨨᩮᩣ, ᨾᩴᩈᩴ.
</Paragraph>

<Paragraph number="3132" book="paci">
“ᨡᩣᨴᩥᩔᩣᨾᩥ ᨽᩩᨬ᩠ᨩᩥᩔᩣᨾᩦ”ᨲᩥ ᨸᨭᩥᨣ᩠ᨣᨱ᩠ᩉᩣᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨩ᩠ᨫᩮᩣᩉᩣᩁᩮ ᩋᨩ᩠ᨫᩮᩣᩉᩣᩁᩮ ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

</Division>
<Division number="1040" book="paci">

<Paragraph number="3133" book="paci">
ᨶᩥᨾᨶ᩠ᨲᩥᨲᩮ ᨶᩥᨾᨶ᩠ᨲᩥᨲᩈᨬ᩠ᨬᩣ ᨡᩣᨴᨶᩦᨿᩴ ᩅᩤ ᨽᩮᩣᨩᨶᩦᨿᩴ ᩅᩤ ᨡᩣᨴᨲᩥ ᩅᩤ ᨽᩩᨬ᩠ᨩᨲᩥ ᩅᩤ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ. ᨶᩥᨾᨶ᩠ᨲᩥᨲᩮ ᩅᩮᨾᨲᩥᨠᩣ ᨡᩣᨴᨶᩦᨿᩴ ᩅᩤ ᨽᩮᩣᨩᨶᩦᨿᩴ ᩅᩤ ᨡᩣᨴᨲᩥ ᩅᩤ ᨽᩩᨬ᩠ᨩᨲᩥ ᩅᩤ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ. ᨶᩥᨾᨶ᩠ᨲᩥᨲᩮ ᩋᨶᩥᨾᨶ᩠ᨲᩥᨲᩈᨬ᩠ᨬᩣ ᨡᩣᨴᨶᩦᨿᩴ ᩅᩤ ᨽᩮᩣᨩᨶᩦᨿᩴ ᩅᩤ ᨡᩣᨴᨲᩥ ᩅᩤ ᨽᩩᨬ᩠ᨩᨲᩥ ᩅᩤ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

<Paragraph number="3134" book="paci">
ᨿᩣᨾᨠᩣᩃᩥᨠᩴ ᩈᨲ᩠ᨲᩣᩉᨠᩣᩃᩥᨠᩴ ᨿᩣᩅᨩᩦᩅᩥᨠᩴ ᩋᩣᩉᩣᩁᨲ᩠ᨳᩣᨿ ᨸᨭᩥᨣ᩠ᨣᨱ᩠ᩉᩣᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨩ᩠ᨫᩮᩣᩉᩣᩁᩮ ᩋᨩ᩠ᨫᩮᩣᩉᩣᩁᩮ ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ …ᨸᩮ… .
</Paragraph>

</Division>
<Division number="1041" book="paci">

<Paragraph number="3135" book="paci">
ᩋᨶᩣᨸᨲ᩠ᨲᩥ—  ᨶᩥᨾᨶ᩠ᨲᩥᨲᩣ ᩋᨸ᩠ᨸᩅᩤᩁᩥᨲᩣ, ᨿᩣᨣᩩᩴ ᨸᩥᩅᨲᩥ, ᩈᩣᨾᩥᨠᩮ ᩋᨸᩃᩮᩣᨠᩮᨲ᩠ᩅᩣ ᨽᩩᨬ᩠ᨩᨲᩥ, ᨿᩣᨾᨠᩣᩃᩥᨠᩴ ᩈᨲ᩠ᨲᩣᩉᨠᩣᩃᩥᨠᩴ ᨿᩣᩅᨩᩦᩅᩥᨠᩴ ᩈᨲᩥ ᨸᨧ᩠ᨧᨿᩮ ᨸᩁᩥᨽᩩᨬ᩠ᨩᨲᩥ, ᩏᨾ᩠ᨾᨲ᩠ᨲᩥᨠᩣᨿ, ᩋᩣᨴᩥᨠᨾ᩠ᨾᩥᨠᩣᨿᩣᨲᩥ.

</Paragraph>
</Division>

<Paragraph number="3136" type="center" book="paci">
ᨧᨲᩩᨲ᩠ᨳᩈᩥᨠ᩠ᨡᩣᨸᨴᩴ ᨶᩥᨭ᩠ᨮᩥᨲᩴ.
</Paragraph>