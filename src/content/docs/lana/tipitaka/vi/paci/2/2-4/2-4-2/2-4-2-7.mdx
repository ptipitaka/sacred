---
title: "2.4.2.7 ᩋᨶᩣᨸᩩᨧ᩠ᨨᩣᩈᨶ᩠ᨳᩁᨱᩈᩥᨠ᩠ᨡᩣᨸᨴ"
tableOfContents: false
sidebar:
  order: 8
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="864" book="paci">

<Paragraph number="2747" book="paci">
ᨲᩮᨶ ᩈᨾᨿᩮᨶ ᨻᩩᨴ᩠ᨵᩮᩤ ᨽᨣᩅᩤ ᩈᩣᩅᨲ᩠ᨳᩥᨿᩴ ᩅᩥᩉᩁᨲᩥ ᨩᩮᨲᩅᨶᩮ ᩋᨶᩣᨳᨸᩥᨱ᩠ᨯᩥᨠᩔ ᩋᩣᩁᩣᨾᩮ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩈᨾ᩠ᨻᩉᩩᩃᩣ ᨽᩥᨠ᩠ᨡᩩᨶᩥᨿᩮᩣ ᨠᩮᩣᩈᩃᩮᩈᩩ ᨩᨶᨸᨴᩮ ᩈᩣᩅᨲ᩠ᨳᩥᩴ ᨣᨧ᩠ᨨᨶ᩠ᨲᩥᨿᩮᩣ ᩈᩣᨿᩴ ᩋᨬ᩠ᨬᨲᩁᩴ ᨣᩤᨾᩴ ᩏᨸᨣᨶ᩠ᨲ᩠ᩅᩣ ᩋᨬ᩠ᨬᨲᩁᩴ ᨻᩕᩣᩉ᩠ᨾᨱᨠᩩᩃᩴ ᩏᨸᩈᩘᨠᨾᩥᨲ᩠ᩅᩣ ᩒᨠᩣᩈᩴ ᨿᩣᨧᩥᩴᩈᩩ. ᩋᨳ ᨡᩮᩣ ᩈᩣ ᨻᩕᩣᩉ᩠ᨾᨱᩦ ᨲᩣ ᨽᩥᨠ᩠ᨡᩩᨶᩥᨿᩮᩣ ᩑᨲᨴᩅᩮᩤᨧ—  “ᩋᩣᨣᨾᩮᨳ, ᩋᨿ᩠ᨿᩮ, ᨿᩣᩅ ᨻᩕᩣᩉ᩠ᨾᨱᩮᩣ ᩋᩣᨣᨧ᩠ᨨᨲᩦ”ᨲᩥ. ᨽᩥᨠ᩠ᨡᩩᨶᩥᨿᩮᩣ—  “ᨿᩣᩅ ᨻᩕᩣᩉ᩠ᨾᨱᩮᩣ ᩋᩣᨣᨧ᩠ᨨᨲᩦ”ᨲᩥ ᩈᩮᨿ᩠ᨿᩴ ᩈᨶ᩠ᨳᩁᩥᨲ᩠ᩅᩣ ᩑᨠᨧ᩠ᨧᩣ ᨶᩥᩈᩦᨴᩥᩴᩈᩩ ᩑᨠᨧ᩠ᨧᩣ ᨶᩥᨸᨩ᩠ᨩᩥᩴᩈᩩ. ᩋᨳ ᨡᩮᩣ ᩈᩮᩣ ᨻᩕᩣᩉ᩠ᨾᨱᩮᩣ ᩁᨲ᩠ᨲᩥᩴ ᩋᩣᨣᨶ᩠ᨲ᩠ᩅᩣ ᨲᩴ ᨻᩕᩣᩉ᩠ᨾᨱᩥᩴ ᩑᨲᨴᩅᩮᩤᨧ—  “ᨠᩣ ᩍᨾᩣ”ᨲᩥ? “ᨽᩥᨠ᩠ᨡᩩᨶᩥᨿᩮᩣ, ᩋᨿ᩠ᨿᩣ”ᨲᩥ. “ᨶᩥᨠ᩠ᨠᨯ᩠ᨰᨳ ᩍᨾᩣ ᨾᩩᨱ᩠ᨯᩣ ᨻᨶ᩠ᨵᨠᩥᨶᩥᨿᩮᩣ”ᨲᩥ, ᨥᩁᨲᩮᩣ ᨶᩥᨠ᩠ᨠᨯ᩠ᨰᩣᨸᩮᩈᩥ.
</Paragraph>

<Paragraph number="2748" book="paci">
ᩋᨳ ᨡᩮᩣ ᨲᩣ ᨽᩥᨠ᩠ᨡᩩᨶᩥᨿᩮᩣ ᩈᩣᩅᨲ᩠ᨳᩥᩴ ᨣᨶ᩠ᨲ᩠ᩅᩣ ᨽᩥᨠ᩠ᨡᩩᨶᩦᨶᩴ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. ᨿᩣ ᨲᩣ ᨽᩥᨠ᩠ᨡᩩᨶᩥᨿᩮᩣ ᩋᨸ᩠ᨸᩥᨧ᩠ᨨᩣ …ᨸᩮ…  ᨲᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᨽᩥᨠ᩠ᨡᩩᨶᩥᨿᩮᩣ ᩅᩥᨠᩣᩃᩮ ᨠᩩᩃᩣᨶᩥ ᩏᨸᩈᩘᨠᨾᩥᨲ᩠ᩅᩣ ᩈᩣᨾᩥᨠᩮ ᩋᨶᩣᨸᩩᨧ᩠ᨨᩣ ᩈᩮᨿ᩠ᨿᩴ ᩈᨶ᩠ᨳᩁᩥᨲ᩠ᩅᩣ ᩋᨽᩥᨶᩥᩈᩦᨴᩥᩔᨶ᩠ᨲᩥᨸᩥ ᩋᨽᩥᨶᩥᨸᨩ᩠ᨩᩥᩔᨶ᩠ᨲᩥᨸᩦ”ᨲᩥ …ᨸᩮ…  “ᩈᨧ᩠ᨧᩴ ᨠᩥᩁ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩥᨿᩮᩣ ᩅᩥᨠᩣᩃᩮ ᨠᩩᩃᩣᨶᩥ ᩏᨸᩈᩘᨠᨾᩥᨲ᩠ᩅᩣ ᩈᩣᨾᩥᨠᩮ ᩋᨶᩣᨸᩩᨧ᩠ᨨᩣ ᩈᩮᨿ᩠ᨿᩴ ᩈᨶ᩠ᨳᩁᩥᨲ᩠ᩅᩣ ᩋᨽᩥᨶᩥᩈᩦᨴᨶ᩠ᨲᩥᨸᩥ ᩋᨽᩥᨶᩥᨸᨩ᩠ᨩᨶ᩠ᨲᩥᨸᩦ”ᨲᩥ? “ᩈᨧ᩠ᨧᩴ, ᨽᨣᩅᩤ”ᨲᩥ. ᩅᩥᨣᩁᩉᩥ ᨻᩩᨴ᩠ᨵᩮᩤ ᨽᨣᩅᩤ …ᨸᩮ…  ᨠᨳᨬ᩠ᩉᩥ ᨶᩣᨾ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩥᨿᩮᩣ ᩅᩥᨠᩣᩃᩮ ᨠᩩᩃᩣᨶᩥ ᩏᨸᩈᩘᨠᨾᩥᨲ᩠ᩅᩣ ᩈᩣᨾᩥᨠᩮ ᩋᨶᩣᨸᩩᨧ᩠ᨨᩣ ᩈᩮᨿ᩠ᨿᩴ ᩈᨶ᩠ᨳᩁᩥᨲ᩠ᩅᩣ ᩋᨽᩥᨶᩥᩈᩦᨴᩥᩔᨶ᩠ᨲᩥᨸᩥ ᩋᨽᩥᨶᩥᨸᨩ᩠ᨩᩥᩔᨶ᩠ᨲᩥᨸᩥ. ᨶᩮᨲᩴ, ᨽᩥᨠ᩠ᨡᩅᩮ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ …ᨸᩮ…  ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩥᨿᩮᩣ ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᨶ᩠ᨲᩩ—
</Paragraph>

</Division>
<Division number="865" book="paci">

<Paragraph number="2749" book="paci">
<Emphasis>“ᨿᩣ ᨸᨶ ᨽᩥᨠ᩠ᨡᩩᨶᩦ ᩅᩥᨠᩣᩃᩮ ᨠᩩᩃᩣᨶᩥ ᩏᨸᩈᩘᨠᨾᩥᨲ᩠ᩅᩣ ᩈᩣᨾᩥᨠᩮ ᩋᨶᩣᨸᩩᨧ᩠ᨨᩣ ᩈᩮᨿ᩠ᨿᩴ ᩈᨶ᩠ᨳᩁᩥᨲ᩠ᩅᩣ ᩅᩤ ᩈᨶ᩠ᨳᩁᩣᨸᩮᨲ᩠ᩅᩣ ᩅᩤ ᩋᨽᩥᨶᩥᩈᩦᨴᩮᨿ᩠ᨿ ᩅᩤ ᩋᨽᩥᨶᩥᨸᨩ᩠ᨩᩮᨿ᩠ᨿ ᩅᩤ, ᨸᩣᨧᩥᨲ᩠ᨲᩥᨿᨶ᩺”</Emphasis>ᨲᩥ. (*17*:<Emphasis>72</Emphasis>)
</Paragraph>

</Division>
<Division number="866" book="paci">

<Paragraph number="2750" book="paci">
<Emphasis>ᨿᩣ ᨸᨶᩣ</Emphasis>ᨲᩥ ᨿᩣ ᨿᩣᨴᩥᩈᩣ …ᨸᩮ…  <Emphasis>ᨽᩥᨠ᩠ᨡᩩᨶᩦ</Emphasis>ᨲᩥ …ᨸᩮ…  ᩋᨿᩴ ᩍᨾᩈ᩠ᨾᩥᩴ ᩋᨲ᩠ᨳᩮ ᩋᨵᩥᨸ᩠ᨸᩮᨲᩣ ᨽᩥᨠ᩠ᨡᩩᨶᩦᨲᩥ.
</Paragraph>

<Paragraph number="2751" book="paci">
<Emphasis>ᩅᩥᨠᩣᩃᩮᩣ</Emphasis> ᨶᩣᨾ ᩋᨲ᩠ᨳᩘᨣᨲᩮ ᩈᩪᩁᩥᨿᩮ ᨿᩣᩅ ᩋᩁᩩᨱᩩᨣ᩠ᨣᨾᨶᩣ.
</Paragraph>

<Paragraph number="2752" book="paci">
<Emphasis>ᨠᩩᩃᩴ</Emphasis> ᨶᩣᨾ ᨧᨲ᩠ᨲᩣᩁᩥ ᨠᩩᩃᩣᨶᩥ—  ᨡᨲ᩠ᨲᩥᨿᨠᩩᩃᩴ, ᨻᩕᩣᩉ᩠ᨾᨱᨠᩩᩃᩴ, ᩅᩮᩔᨠᩩᩃᩴ ᩈᩩᨴ᩠ᨴᨠᩩᩃᩴ. <Emphasis>ᩏᨸᩈᩘᨠᨾᩥᨲ᩠ᩅᩣ</Emphasis>ᨲᩥ ᨲᨲ᩠ᨳ ᨣᨶ᩠ᨲ᩠ᩅᩣ.
</Paragraph>

<Paragraph number="2753" book="paci">
<Emphasis>ᩈᩣᨾᩥᨠᩮ ᩋᨶᩣᨸᩩᨧ᩠ᨨᩣ</Emphasis>ᨲᩥ ᨿᩮᩣ ᨲᩈ᩠ᨾᩥᩴ ᨠᩩᩃᩮ ᨾᨶᩩᩔᩮᩣ ᩈᩣᨾᩥᨠᩮᩣ ᨴᩤᨲᩩᩴ, ᨲᩴ ᩋᨶᩣᨸᩩᨧ᩠ᨨᩣ.
</Paragraph>

<Paragraph number="2754" book="paci">
<Emphasis>ᩈᩮᨿ᩠ᨿᩴ</Emphasis> ᨶᩣᨾ ᩋᨶ᩠ᨲᨾᩈᩮᩣ ᨸᨱ᩠ᨱᩈᨶ᩠ᨳᩣᩁᩮᩣᨸᩥ. <Emphasis>ᩈᨶ᩠ᨳᩁᩥᨲ᩠ᩅᩣ</Emphasis>ᨲᩥ ᩈᨿᩴ ᩈᨶ᩠ᨳᩁᩥᨲ᩠ᩅᩣ. <Emphasis>ᩈᨶ᩠ᨳᩁᩣᨸᩮᨲ᩠ᩅᩣ</Emphasis>ᨲᩥ ᩋᨬ᩠ᨬᩴ ᩈᨶ᩠ᨳᩁᩣᨸᩮᨲ᩠ᩅᩣ. <Emphasis>ᩋᨽᩥᨶᩥᩈᩦᨴᩮᨿ᩠ᨿᩣ</Emphasis>ᨲᩥ ᨲᩈ᩠ᨾᩥᩴ ᩋᨽᩥᨶᩥᩈᩦᨴᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ. <Emphasis>ᩋᨽᩥᨶᩥᨸᨩ᩠ᨩᩮᨿ᩠ᨿᩣ</Emphasis>ᨲᩥ ᨲᩈ᩠ᨾᩥᩴ ᩋᨽᩥᨶᩥᨸᨩ᩠ᨩᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

</Division>
<Division number="867" book="paci">

<Paragraph number="2755" book="paci">
ᩋᨶᩣᨸᩩᨧ᩠ᨨᩥᨲᩮ ᩋᨶᩣᨸᩩᨧ᩠ᨨᩥᨲᩈᨬ᩠ᨬᩣ ᩈᩮᨿ᩠ᨿᩴ ᩈᨶ᩠ᨳᩁᩥᨲ᩠ᩅᩣ ᩅᩤ ᩈᨶ᩠ᨳᩁᩣᨸᩮᨲ᩠ᩅᩣ ᩅᩤ ᩋᨽᩥᨶᩥᩈᩦᨴᨲᩥ ᩅᩤ ᩋᨽᩥᨶᩥᨸᨩ᩠ᨩᨲᩥ ᩅᩤ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ. ᩋᨶᩣᨸᩩᨧ᩠ᨨᩥᨲᩮ ᩅᩮᨾᨲᩥᨠᩣ ᩈᩮᨿ᩠ᨿᩴ ᩈᨶ᩠ᨳᩁᩥᨲ᩠ᩅᩣ ᩅᩤ ᩈᨶ᩠ᨳᩁᩣᨸᩮᨲ᩠ᩅᩣ ᩅᩤ ᩋᨽᩥᨶᩥᩈᩦᨴᨲᩥ ᩅᩤ ᩋᨽᩥᨶᩥᨸᨩ᩠ᨩᨲᩥ ᩅᩤ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ. ᩋᨶᩣᨸᩩᨧ᩠ᨨᩥᨲᩮ ᩋᩣᨸᩩᨧ᩠ᨨᩥᨲᩈᨬ᩠ᨬᩣ ᩈᩮᨿ᩠ᨿᩴ ᩈᨶ᩠ᨳᩁᩥᨲ᩠ᩅᩣ ᩅᩤ ᩈᨶ᩠ᨳᩁᩣᨸᩮᨲ᩠ᩅᩣ ᩅᩤ ᩋᨽᩥᨶᩥᩈᩦᨴᨲᩥ ᩅᩤ ᩋᨽᩥᨶᩥᨸᨩ᩠ᨩᨲᩥ ᩅᩤ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

<Paragraph number="2756" book="paci">
ᩋᩣᨸᩩᨧ᩠ᨨᩥᨲᩮ ᩋᨶᩣᨸᩩᨧ᩠ᨨᩥᨲᩈᨬ᩠ᨬᩣ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᩣᨸᩩᨧ᩠ᨨᩥᨲᩮ ᩅᩮᨾᨲᩥᨠᩣ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᩣᨸᩩᨧ᩠ᨨᩥᨲᩮ ᩋᩣᨸᩩᨧ᩠ᨨᩥᨲᩈᨬ᩠ᨬᩣ, ᩋᨶᩣᨸᨲ᩠ᨲᩥ.
</Paragraph>

</Division>
<Division number="868" book="paci">

<Paragraph number="2757" book="paci">
ᩋᨶᩣᨸᨲ᩠ᨲᩥ—  ᩋᩣᨸᩩᨧ᩠ᨨᩣ ᩈᩮᨿ᩠ᨿᩴ ᩈᨶ᩠ᨳᩁᩥᨲ᩠ᩅᩣ ᩅᩤ ᩈᨶ᩠ᨳᩁᩣᨸᩮᨲ᩠ᩅᩣ ᩅᩤ ᩋᨽᩥᨶᩥᩈᩦᨴᨲᩥ ᩅᩤ ᩋᨽᩥᨶᩥᨸᨩ᩠ᨩᨲᩥ ᩅᩤ, ᨣᩥᩃᩣᨶᩣᨿ, ᩋᩣᨸᨴᩤᩈᩩ, ᩏᨾ᩠ᨾᨲ᩠ᨲᩥᨠᩣᨿ, ᩋᩣᨴᩥᨠᨾ᩠ᨾᩥᨠᩣᨿᩣᨲᩥ.

</Paragraph>
</Division>

<Paragraph number="2758" type="center" book="paci">
ᩈᨲ᩠ᨲᨾᩈᩥᨠ᩠ᨡᩣᨸᨴᩴ ᨶᩥᨭ᩠ᨮᩥᨲᩴ.
</Paragraph>