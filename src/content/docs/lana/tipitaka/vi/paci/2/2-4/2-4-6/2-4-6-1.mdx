---
title: "2.4.6.1 ᩋᩣᩁᩣᨾᨸᩅᩥᩈᨶᩈᩥᨠ᩠ᨡᩣᨸᨴ"
tableOfContents: false
sidebar:
  order: 1
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="1021" book="paci">

<Paragraph number="3087" book="paci">
ᨲᩮᨶ ᩈᨾᨿᩮᨶ ᨻᩩᨴ᩠ᨵᩮᩤ ᨽᨣᩅᩤ ᩈᩣᩅᨲ᩠ᨳᩥᨿᩴ ᩅᩥᩉᩁᨲᩥ ᨩᩮᨲᩅᨶᩮ ᩋᨶᩣᨳᨸᩥᨱ᩠ᨯᩥᨠᩔ ᩋᩣᩁᩣᨾᩮ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩈᨾ᩠ᨻᩉᩩᩃᩣ ᨽᩥᨠ᩠ᨡᩪ ᨣᩤᨾᨠᩣᩅᩤᩈᩮ ᩑᨠᨧᩦᩅᩁᩣ ᨧᩦᩅᩁᨠᨾ᩠ᨾᩴ ᨠᩁᩮᩣᨶ᩠ᨲᩥ. ᨽᩥᨠ᩠ᨡᩩᨶᩥᨿᩮᩣ ᩋᨶᩣᨸᩩᨧ᩠ᨨᩣ ᩋᩣᩁᩣᨾᩴ ᨸᩅᩥᩈᩥᨲ᩠ᩅᩣ ᨿᩮᨶ ᨲᩮ ᨽᩥᨠ᩠ᨡᩪ ᨲᩮᨶᩩᨸᩈᩘᨠᨾᩥᩴᩈᩩ. ᨽᩥᨠ᩠ᨡᩪ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᨽᩥᨠ᩠ᨡᩩᨶᩥᨿᩮᩣ ᩋᨶᩣᨸᩩᨧ᩠ᨨᩣ ᩋᩣᩁᩣᨾᩴ ᨸᩅᩥᩈᩥᩔᨶ᩠ᨲᩦ”ᨲᩥ …ᨸᩮ…  “ᩈᨧ᩠ᨧᩴ ᨠᩥᩁ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩥᨿᩮᩣ ᩋᨶᩣᨸᩩᨧ᩠ᨨᩣ ᩋᩣᩁᩣᨾᩴ ᨸᩅᩥᩈᨶ᩠ᨲᩦ”ᨲᩥ? “ᩈᨧ᩠ᨧᩴ, ᨽᨣᩅᩤ”ᨲᩥ. ᩅᩥᨣᩁᩉᩥ ᨻᩩᨴ᩠ᨵᩮᩤ ᨽᨣᩅᩤ …ᨸᩮ…  ᨠᨳᨬ᩠ᩉᩥ ᨶᩣᨾ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩥᨿᩮᩣ ᩋᨶᩣᨸᩩᨧ᩠ᨨᩣ ᩋᩣᩁᩣᨾᩴ ᨸᩅᩥᩈᩥᩔᨶ᩠ᨲᩥ. ᨶᩮᨲᩴ, ᨽᩥᨠ᩠ᨡᩅᩮ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ …ᨸᩮ…  ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩥᨿᩮᩣ ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᨶ᩠ᨲᩩ—
</Paragraph>

<Paragraph number="3088" book="paci">
<Emphasis>“ᨿᩣ ᨸᨶ ᨽᩥᨠ᩠ᨡᩩᨶᩦ ᩋᨶᩣᨸᩩᨧ᩠ᨨᩣ ᩋᩣᩁᩣᨾᩴ ᨸᩅᩥᩈᩮᨿ᩠ᨿ, ᨸᩣᨧᩥᨲ᩠ᨲᩥᨿᨶ᩺”</Emphasis>ᨲᩥ.
</Paragraph>

<Paragraph number="3089" book="paci">
ᩑᩅᨬ᩠ᨧᩥᨴᩴ ᨽᨣᩅᨲᩣ ᨽᩥᨠ᩠ᨡᩩᨶᩦᨶᩴ ᩈᩥᨠ᩠ᨡᩣᨸᨴᩴ ᨸᨬ᩠ᨬᨲ᩠ᨲᩴ ᩉᩮᩣᨲᩥ.
</Paragraph>

</Division>
<Division number="1022" book="paci">

<Paragraph number="3090" book="paci">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨲᩮ ᨽᩥᨠ᩠ᨡᩪ ᨲᨾ᩠ᩉᩣ ᩋᩣᩅᩤᩈᩣ ᨸᨠ᩠ᨠᨾᩥᩴᩈᩩ. ᨽᩥᨠ᩠ᨡᩩᨶᩥᨿᩮᩣ—  “ᩋᨿ᩠ᨿᩣ ᨸᨠ᩠ᨠᨶ᩠ᨲᩣ”ᨲᩥ ᩋᩣᩁᩣᨾᩴ ᨶᩣᨣᨾᩴᩈᩩ. ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᨸᩩᨶᨴᩮᩅ ᨲᩴ ᩋᩣᩅᩤᩈᩴ ᨸᨧ᩠ᨧᩣᨣᨧ᩠ᨨᩥᩴᩈᩩ. ᨽᩥᨠ᩠ᨡᩩᨶᩥᨿᩮᩣ—  “ᩋᨿ᩠ᨿᩣ ᩋᩣᨣᨲᩣ”ᨲᩥ ᩋᩣᨸᩩᨧ᩠ᨨᩣ ᩋᩣᩁᩣᨾᩴ ᨸᩅᩥᩈᩥᨲ᩠ᩅᩣ ᨿᩮᨶ ᨲᩮ ᨽᩥᨠ᩠ᨡᩪ ᨲᩮᨶᩩᨸᩈᩘᨠᨾᩥᩴᩈᩩ; ᩏᨸᩈᩘᨠᨾᩥᨲ᩠ᩅᩣ ᨲᩮ ᨽᩥᨠ᩠ᨡᩪ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᩋᨭ᩠ᨮᩴᩈᩩ. ᩑᨠᨾᨶ᩠ᨲᩴ ᨮᩥᨲᩣ ᨡᩮᩣ ᨲᩣ ᨽᩥᨠ᩠ᨡᩩᨶᩥᨿᩮᩣ ᨲᩮ ᨽᩥᨠ᩠ᨡᩪ ᩑᨲᨴᩅᩮᩤᨧᩩᩴ—  “ᨠᩥᩔ ᨲᩩᨾ᩠ᩉᩮ, ᨽᨣᩥᨶᩥᨿᩮᩣ, ᩋᩣᩁᩣᨾᩴ ᨶᩮᩅ ᩈᨾ᩠ᨾᨩ᩠ᨩᩥᨲ᩠ᨳ ᨶ ᨸᩣᨶᩦᨿᩴ ᨸᩁᩥᨽᩮᩣᨩᨶᩦᨿᩴ ᩏᨸᨭ᩠ᨮᩣᨸᩥᨲ᩠ᨳᩣ”ᨲᩥ? “ᨽᨣᩅᨲᩣ, ᩋᨿ᩠ᨿᩣ, ᩈᩥᨠ᩠ᨡᩣᨸᨴᩴ ᨸᨬ᩠ᨬᨲ᩠ᨲᩴ—  ‘ᨶ ᩋᨶᩣᨸᩩᨧ᩠ᨨᩣ ᩋᩣᩁᩣᨾᩮᩣ ᨸᩅᩥᩈᩥᨲᨻ᩠ᨻᩮᩣ’ᨲᩥ. ᨲᩮᨶ ᨾᨿᩴ ᨶ ᩋᩣᨣᨾᩥᨾ᩠ᩉᩣ”ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ …ᨸᩮ…  ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩈᨶ᩠ᨲᩴ ᨽᩥᨠ᩠ᨡᩩᩴ ᩋᩣᨸᩩᨧ᩠ᨨᩣ ᩋᩣᩁᩣᨾᩴ ᨸᩅᩥᩈᩥᨲᩩᩴ. ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩥᨿᩮᩣ ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᨶ᩠ᨲᩩ—
</Paragraph>

<Paragraph number="3091" book="paci">
<Emphasis>“ᨿᩣ ᨸᨶ ᨽᩥᨠ᩠ᨡᩩᨶᩦ ᩈᨶ᩠ᨲᩴ ᨽᩥᨠ᩠ᨡᩩᩴ ᩋᨶᩣᨸᩩᨧ᩠ᨨᩣ ᩋᩣᩁᩣᨾᩴ ᨸᩅᩥᩈᩮᨿ᩠ᨿ, ᨸᩣᨧᩥᨲ᩠ᨲᩥᨿᨶ᩺”</Emphasis>ᨲᩥ.
</Paragraph>

<Paragraph number="3092" book="paci">
ᩑᩅᨬ᩠ᨧᩥᨴᩴ ᨽᨣᩅᨲᩣ ᨽᩥᨠ᩠ᨡᩩᨶᩦᨶᩴ ᩈᩥᨠ᩠ᨡᩣᨸᨴᩴ ᨸᨬ᩠ᨬᨲ᩠ᨲᩴ ᩉᩮᩣᨲᩥ.
</Paragraph>

</Division>
<Division number="1023" book="paci">

<Paragraph number="3093" book="paci">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨲᩮ ᨽᩥᨠ᩠ᨡᩪ ᨲᨾ᩠ᩉᩣ ᩋᩣᩅᩤᩈᩣ ᨸᨠ᩠ᨠᨾᩥᨲ᩠ᩅᩣ ᨸᩩᨶᨴᩮᩅ ᨲᩴ ᩋᩣᩅᩤᩈᩴ ᨸᨧ᩠ᨧᩣᨣᨧ᩠ᨨᩥᩴᩈᩩ. ᨽᩥᨠ᩠ᨡᩩᨶᩥᨿᩮᩣ—  “ᩋᨿ᩠ᨿᩣ ᨸᨠ᩠ᨠᨶ᩠ᨲᩣ”ᨲᩥ ᩋᨶᩣᨸᩩᨧ᩠ᨨᩣ ᩋᩣᩁᩣᨾᩴ ᨸᩅᩥᩈᩥᩴᩈᩩ. ᨲᩣᩈᩴ ᨠᩩᨠ᩠ᨠᩩᨧ᩠ᨧᩴ ᩋᩉᩮᩣᩈᩥ—  “ᨽᨣᩅᨲᩣ ᩈᩥᨠ᩠ᨡᩣᨸᨴᩴ ᨸᨬ᩠ᨬᨲ᩠ᨲᩴ—  ‘ᨶ ᩈᨶ᩠ᨲᩴ ᨽᩥᨠ᩠ᨡᩩᩴ ᩋᨶᩣᨸᩩᨧ᩠ᨨᩣ ᩋᩣᩁᩣᨾᩮᩣ ᨸᩅᩥᩈᩥᨲᨻ᩠ᨻᩮᩣ’ᨲᩥ. ᨾᨿᨬ᩠ᨧᨾ᩠ᩉᩣ ᩈᨶ᩠ᨲᩴ ᨽᩥᨠ᩠ᨡᩩᩴ ᩋᨶᩣᨸᩩᨧ᩠ᨨᩣ ᩋᩣᩁᩣᨾᩴ ᨸᩅᩥᩈᩥᨾ᩠ᩉᩣ. ᨠᨧ᩠ᨧᩥ ᨶᩩ ᨡᩮᩣ ᨾᨿᩴ ᨸᩣᨧᩥᨲ᩠ᨲᩥᨿᩴ ᩋᩣᨸᨲ᩠ᨲᩥᩴ ᩋᩣᨸᨶ᩠ᨶᩣ”ᨲᩥ …ᨸᩮ…  ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. ᩋᨳ ᨡᩮᩣ ᨽᨣᩅᩤ ᩑᨲᩈ᩠ᨾᩥᩴ ᨶᩥᨴᩤᨶᩮ ᩑᨲᩈ᩠ᨾᩥᩴ ᨸᨠᩁᨱᩮ ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ …ᨸᩮ…  ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩥᨿᩮᩣ ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᨶ᩠ᨲᩩ—
</Paragraph>

</Division>
<Division number="1024" book="paci">

<Paragraph number="3094" book="paci">
<Emphasis>“ᨿᩣ ᨸᨶ ᨽᩥᨠ᩠ᨡᩩᨶᩦ ᨩᩣᨶᩴ ᩈᨽᩥᨠ᩠ᨡᩩᨠᩴ ᩋᩣᩁᩣᨾᩴ ᩋᨶᩣᨸᩩᨧ᩠ᨨᩣ ᨸᩅᩥᩈᩮᨿ᩠ᨿ, ᨸᩣᨧᩥᨲ᩠ᨲᩥᨿᨶ᩺”</Emphasis>ᨲᩥ. (*51*:<Emphasis>106</Emphasis>)
</Paragraph>

</Division>
<Division number="1025" book="paci">

<Paragraph number="3095" book="paci">
<Emphasis>ᨿᩣ ᨸᨶᩣ</Emphasis>ᨲᩥ ᨿᩣ ᨿᩣᨴᩥᩈᩣ …ᨸᩮ…  <Emphasis>ᨽᩥᨠ᩠ᨡᩩᨶᩦ</Emphasis>ᨲᩥ …ᨸᩮ…  ᩋᨿᩴ ᩍᨾᩈ᩠ᨾᩥᩴ ᩋᨲ᩠ᨳᩮ ᩋᨵᩥᨸ᩠ᨸᩮᨲᩣ ᨽᩥᨠ᩠ᨡᩩᨶᩦᨲᩥ.
</Paragraph>

<Paragraph number="3096" book="paci">
<Emphasis>ᨩᩣᨶᩣᨲᩥ</Emphasis> ᨶᩣᨾ ᩈᩣᨾᩴ ᩅᩤ ᨩᩣᨶᩣᨲᩥ, ᩋᨬ᩠ᨬᩮ ᩅᩤ ᨲᩔᩣ ᩋᩣᩁᩮᩣᨧᩮᨶ᩠ᨲᩥ, ᨲᩮ ᩅᩤ ᩋᩣᩁᩮᩣᨧᩮᨶ᩠ᨲᩥ.
</Paragraph>

<Paragraph number="3097" book="paci">
<Emphasis>ᩈᨽᩥᨠ᩠ᨡᩩᨠᩮᩣ</Emphasis> ᨶᩣᨾ ᩋᩣᩁᩣᨾᩮᩣ ᨿᨲ᩠ᨳ ᨽᩥᨠ᩠ᨡᩪ ᩁᩩᨠ᩠ᨡᨾᩪᩃᩮᨸᩥ ᩅᩈᨶ᩠ᨲᩥ.
</Paragraph>

<Paragraph number="3098" book="paci">
<Emphasis>ᩋᨶᩣᨸᩩᨧ᩠ᨨᩣ ᩋᩣᩁᩣᨾᩴ ᨸᩅᩥᩈᩮᨿ᩠ᨿᩣ</Emphasis>ᨲᩥ ᨽᩥᨠ᩠ᨡᩩᩴ ᩅᩤ ᩈᩣᨾᨱᩮᩁᩴ ᩅᩤ ᩋᩣᩁᩣᨾᩥᨠᩴ ᩅᩤ ᩋᨶᩣᨸᩩᨧ᩠ᨨᩣ ᨸᩁᩥᨠ᩠ᨡᩥᨲ᩠ᨲᩔ ᩋᩣᩁᩣᨾᩔ ᨸᩁᩥᨠ᩠ᨡᩮᨸᩴ ᩋᨲᩥᨠ᩠ᨠᩣᨾᩮᨶ᩠ᨲᩥᨿᩣ ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ. ᩋᨸᩁᩥᨠ᩠ᨡᩥᨲ᩠ᨲᩔ ᩋᩣᩁᩣᨾᩔ ᩏᨸᨧᩣᩁᩴ ᩒᨠ᩠ᨠᨾᨶ᩠ᨲᩥᨿᩣ ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

</Division>
<Division number="1026" book="paci">

<Paragraph number="3099" book="paci">
ᩈᨽᩥᨠ᩠ᨡᩩᨠᩮ ᩈᨽᩥᨠ᩠ᨡᩩᨠᩈᨬ᩠ᨬᩣ ᩈᨶ᩠ᨲᩴ ᨽᩥᨠ᩠ᨡᩩᩴ ᩋᨶᩣᨸᩩᨧ᩠ᨨᩣ ᩋᩣᩁᩣᨾᩴ ᨸᩅᩥᩈᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ. ᩈᨽᩥᨠ᩠ᨡᩩᨠᩮ ᩅᩮᨾᨲᩥᨠᩣ ᩈᨶ᩠ᨲᩴ ᨽᩥᨠ᩠ᨡᩩᩴ ᩋᨶᩣᨸᩩᨧ᩠ᨨᩣ ᩋᩣᩁᩣᨾᩴ ᨸᩅᩥᩈᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩈᨽᩥᨠ᩠ᨡᩩᨠᩮ ᩋᨽᩥᨠ᩠ᨡᩩᨠᩈᨬ᩠ᨬᩣ ᩈᨶ᩠ᨲᩴ ᨽᩥᨠ᩠ᨡᩩᩴ ᩋᨶᩣᨸᩩᨧ᩠ᨨᩣ ᩋᩣᩁᩣᨾᩴ ᨸᩅᩥᩈᨲᩥ, ᩋᨶᩣᨸᨲ᩠ᨲᩥ.
</Paragraph>

<Paragraph number="3100" book="paci">
ᩋᨽᩥᨠ᩠ᨡᩩᨠᩮ ᩈᨽᩥᨠ᩠ᨡᩩᨠᩈᨬ᩠ᨬᩣ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨽᩥᨠ᩠ᨡᩩᨠᩮ ᩅᩮᨾᨲᩥᨠᩣ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨽᩥᨠ᩠ᨡᩩᨠᩮ ᩋᨽᩥᨠ᩠ᨡᩩᨠᩈᨬ᩠ᨬᩣ, ᩋᨶᩣᨸᨲ᩠ᨲᩥ.
</Paragraph>

</Division>
<Division number="1027" book="paci">

<Paragraph number="3101" book="paci">
ᩋᨶᩣᨸᨲ᩠ᨲᩥ—  ᩈᨶ᩠ᨲᩴ ᨽᩥᨠ᩠ᨡᩩᩴ ᩋᩣᨸᩩᨧ᩠ᨨᩣ ᨸᩅᩥᩈᨲᩥ, ᩋᩈᨶ᩠ᨲᩴ ᨽᩥᨠ᩠ᨡᩩᩴ ᩋᨶᩣᨸᩩᨧ᩠ᨨᩣ ᨸᩅᩥᩈᨲᩥ, ᩈᩦᩈᩣᨶᩩᩃᩮᩣᨠᩥᨠᩣ ᨣᨧ᩠ᨨᨲᩥ, ᨿᨲ᩠ᨳ ᨽᩥᨠ᩠ᨡᩩᨶᩥᨿᩮᩣ ᩈᨶ᩠ᨶᩥᨸᨲᩥᨲᩣ ᩉᩮᩣᨶ᩠ᨲᩥ ᨲᨲ᩠ᨳ ᨣᨧ᩠ᨨᨲᩥ, ᩋᩣᩁᩣᨾᩮᨶ ᨾᨣ᩠ᨣᩮᩤ ᩉᩮᩣᨲᩥ, ᨣᩥᩃᩣᨶᩣᨿ, ᩋᩣᨸᨴᩤᩈᩩ, ᩏᨾ᩠ᨾᨲ᩠ᨲᩥᨠᩣᨿ, ᩋᩣᨴᩥᨠᨾ᩠ᨾᩥᨠᩣᨿᩣᨲᩥ.

</Paragraph>
</Division>

<Paragraph number="3102" type="center" book="paci">
ᨸᨮᨾᩈᩥᨠ᩠ᨡᩣᨸᨴᩴ ᨶᩥᨭ᩠ᨮᩥᨲᩴ.
</Paragraph>