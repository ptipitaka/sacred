---
title: "2.3.1.1 ᨸᨲ᩠ᨲᩈᨶ᩠ᨶᩥᨧᨿᩈᩥᨠ᩠ᨡᩣᨸᨴ"
tableOfContents: false
sidebar:
  order: 1
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />


<Paragraph number="2424" type="center" book="paci">
ᩍᨾᩮ ᨡᩮᩣ ᨸᨶᩣᨿ᩠ᨿᩣᨿᩮᩣ ᨲᩥᩴᩈ ᨶᩥᩔᨣ᩠ᨣᩥᨿᩣ ᨸᩣᨧᩥᨲ᩠ᨲᩥᨿᩣ

  
ᨵᨾ᩠ᨾᩣ ᩏᨴ᩠ᨴᩮᩈᩴ ᩋᩣᨣᨧ᩠ᨨᨶ᩠ᨲᩥ.


</Paragraph>

<Division number="733" book="paci">

<Paragraph number="2425" book="paci">
ᨲᩮᨶ ᩈᨾᨿᩮᨶ ᨻᩩᨴ᩠ᨵᩮᩤ ᨽᨣᩅᩤ ᩈᩣᩅᨲ᩠ᨳᩥᨿᩴ ᩅᩥᩉᩁᨲᩥ ᨩᩮᨲᩅᨶᩮ ᩋᨶᩣᨳᨸᩥᨱ᩠ᨯᩥᨠᩔ ᩋᩣᩁᩣᨾᩮ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩩᨶᩥᨿᩮᩣ ᨻᩉᩪ ᨸᨲ᩠ᨲᩮ ᩈᨶ᩠ᨶᩥᨧᨿᩴ ᨠᩁᩮᩣᨶ᩠ᨲᩥ. ᨾᨶᩩᩔᩣ ᩅᩥᩉᩣᩁᨧᩣᩁᩥᨠᩴ ᩋᩣᩉᩥᨱ᩠ᨯᨶ᩠ᨲᩣ ᨸᩔᩥᨲ᩠ᩅᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᨽᩥᨠ᩠ᨡᩩᨶᩥᨿᩮᩣ ᨻᩉᩪ ᨸᨲ᩠ᨲᩮ ᩈᨶ᩠ᨶᩥᨧᨿᩴ ᨠᩁᩥᩔᨶ᩠ᨲᩥ, ᨸᨲ᩠ᨲᩅᩤᨱᩥᨩ᩠ᨩᩴ ᩅᩤ ᨽᩥᨠ᩠ᨡᩩᨶᩥᨿᩮᩣ ᨠᩁᩥᩔᨶ᩠ᨲᩥ, ᩋᩣᨾᨲ᩠ᨲᩥᨠᩣᨸᨱᩴ ᩅᩤ ᨸᩈᩣᩁᩮᩔᨶ᩠ᨲᩦ”ᨲᩥ.
</Paragraph>

<Paragraph number="2426" book="paci">
ᩋᩔᩮᩣᩈᩩᩴ ᨡᩮᩣ ᨽᩥᨠ᩠ᨡᩩᨶᩥᨿᩮᩣ ᨲᩮᩈᩴ ᨾᨶᩩᩔᩣᨶᩴ ᩏᨩ᩠ᨫᩣᨿᨶ᩠ᨲᩣᨶᩴ ᨡᩥᨿ᩠ᨿᨶ᩠ᨲᩣᨶᩴ ᩅᩥᨸᩣᨧᩮᨶ᩠ᨲᩣᨶᩴ. ᨿᩣ ᨲᩣ ᨽᩥᨠ᩠ᨡᩩᨶᩥᨿᩮᩣ ᩋᨸ᩠ᨸᩥᨧ᩠ᨨᩣ …ᨸᩮ…  ᨲᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩩᨶᩥᨿᩮᩣ ᨸᨲ᩠ᨲᩈᨶ᩠ᨶᩥᨧᨿᩴ ᨠᩁᩥᩔᨶ᩠ᨲᩦ”ᨲᩥ …ᨸᩮ…  “ᩈᨧ᩠ᨧᩴ ᨠᩥᩁ, ᨽᩥᨠ᩠ᨡᩅᩮ, ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩩᨶᩥᨿᩮᩣ ᨸᨲ᩠ᨲᩈᨶ᩠ᨶᩥᨧᨿᩴ ᨠᩁᩮᩣᨶ᩠ᨲᩦ”ᨲᩥ? “ᩈᨧ᩠ᨧᩴ, ᨽᨣᩅᩤ”ᨲᩥ. ᩅᩥᨣᩁᩉᩥ ᨻᩩᨴ᩠ᨵᩮᩤ ᨽᨣᩅᩤ …ᨸᩮ…  ᨠᨳᨬ᩠ᩉᩥ ᨶᩣᨾ, ᨽᩥᨠ᩠ᨡᩅᩮ, ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩩᨶᩥᨿᩮᩣ ᨸᨲ᩠ᨲᩈᨶ᩠ᨶᩥᨧᨿᩴ ᨠᩁᩥᩔᨶ᩠ᨲᩥ. ᨶᩮᨲᩴ, ᨽᩥᨠ᩠ᨡᩅᩮ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ …ᨸᩮ…  ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩥᨿᩮᩣ ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᨶ᩠ᨲᩩ—
</Paragraph>

</Division>
<Division number="734" book="paci">

<Paragraph number="2427" book="paci">
<Emphasis>“ᨿᩣ ᨸᨶ ᨽᩥᨠ᩠ᨡᩩᨶᩦ ᨸᨲ᩠ᨲᩈᨶ᩠ᨶᩥᨧᨿᩴ ᨠᩁᩮᨿ᩠ᨿ</Emphasis>, <Emphasis>ᨶᩥᩔᨣ᩠ᨣᩥᨿᩴ ᨸᩣᨧᩥᨲ᩠ᨲᩥᨿᨶ᩺”</Emphasis>ᨲᩥ. (*1*:<Emphasis>26</Emphasis>)
</Paragraph>

</Division>
<Division number="735" book="paci">

<Paragraph number="2428" book="paci">
<Emphasis>ᨿᩣ ᨸᨶᩣ</Emphasis>ᨲᩥ ᨿᩣ ᨿᩣᨴᩥᩈᩣ …ᨸᩮ…  <Emphasis>ᨽᩥᨠ᩠ᨡᩩᨶᩦ</Emphasis>ᨲᩥ …ᨸᩮ…  ᩋᨿᩴ ᩍᨾᩈ᩠ᨾᩥᩴ ᩋᨲ᩠ᨳᩮ ᩋᨵᩥᨸ᩠ᨸᩮᨲᩣ ᨽᩥᨠ᩠ᨡᩩᨶᩦᨲᩥ.
</Paragraph>

<Paragraph number="2429" book="paci">
<Emphasis>ᨸᨲ᩠ᨲᩮᩣ</Emphasis> ᨶᩣᨾ ᨴ᩠ᩅᩮ ᨸᨲ᩠ᨲᩣ—  ᩋᨿᩮᩣᨸᨲ᩠ᨲᩮᩣ, ᨾᨲ᩠ᨲᩥᨠᩣᨸᨲ᩠ᨲᩮᩣ. ᨲᨿᩮᩣ ᨸᨲ᩠ᨲᩔ ᩅᨱ᩠ᨱᩣ—  ᩏᨠ᩠ᨠᨭ᩠ᨮᩮᩣ ᨸᨲ᩠ᨲᩮᩣ, ᨾᨩ᩠ᨫᩥᨾᩮᩣ ᨸᨲ᩠ᨲᩮᩣ, ᩒᨾᨠᩮᩣ ᨸᨲ᩠ᨲᩮᩣ. <Emphasis>ᩏᨠ᩠ᨠᨭ᩠ᨮᩮᩣ</Emphasis> <Emphasis>ᨶᩣᨾ</Emphasis> <Emphasis>ᨸᨲ᩠ᨲᩮᩣ</Emphasis> ᩋᨯ᩠ᨰᩣᩊ᩠ᩉᨠᩮᩣᨴᨶᩴ ᨣᨱ᩠ᩉᩣᨲᩥ ᨧᨲᩩᨽᩣᨣᩴ ᨡᩣᨴᨶᩴ ᨲᨴᩩᨸᩥᨿᩴ ᨻ᩠ᨿᨬ᩠ᨩᨶᩴ. <Emphasis>ᨾᨩ᩠ᨫᩥᨾᩮᩣ ᨶᩣᨾ</Emphasis> <Emphasis>ᨸᨲ᩠ᨲᩮᩣ</Emphasis> ᨶᩣᩊᩥᨠᩮᩣᨴᨶᩴ ᨣᨱ᩠ᩉᩣᨲᩥ ᨧᨲᩩᨽᩣᨣᩴ ᨡᩣᨴᨶᩴ ᨲᨴᩩᨸᩥᨿᩴ ᨻ᩠ᨿᨬ᩠ᨩᨶᩴ. <Emphasis>ᩒᨾᨠᩮᩣ ᨶᩣᨾ</Emphasis> <Emphasis>ᨸᨲ᩠ᨲᩮᩣ</Emphasis> ᨸᨲ᩠ᨳᩮᩣᨴᨶᩴ ᨣᨱ᩠ᩉᩣᨲᩥ ᨧᨲᩩᨽᩣᨣᩴ ᨡᩣᨴᨶᩴ ᨲᨴᩩᨸᩥᨿᩴ ᨻ᩠ᨿᨬ᩠ᨩᨶᩴ. ᨲᨲᩮᩣ ᩏᨠ᩠ᨠᨭ᩠ᨮᩮᩣ ᩋᨸᨲ᩠ᨲᩮᩣ ᩒᨾᨠᩮᩣ ᩋᨸᨲ᩠ᨲᩮᩣ.
</Paragraph>

<Paragraph number="2430" book="paci">
<Emphasis>ᩈᨶ᩠ᨶᩥᨧᨿᩴ ᨠᩁᩮᨿ᩠ᨿᩣ</Emphasis>ᨲᩥ ᩋᨶᨵᩥᨭ᩠ᨮᩥᨲᩮᩣ ᩋᩅᩥᨠᨸ᩠ᨸᩥᨲᩮᩣ.
</Paragraph>

<Paragraph number="2431" book="paci">
<Emphasis>ᨶᩥᩔᨣ᩠ᨣᩥᨿᩮᩣ ᩉᩮᩣᨲᩦ</Emphasis>ᨲᩥ ᩈᩉ ᩋᩁᩩᨱᩩᨣ᩠ᨣᨾᨶᩣ ᨶᩥᩔᨣ᩠ᨣᩥᨿᩮᩣ ᩉᩮᩣᨲᩥ. ᨶᩥᩔᨩ᩠ᨩᩥᨲᨻ᩠ᨻᩮᩣ ᩈᩴᨥᩔ ᩅᩤ ᨣᨱᩔ ᩅᩤ ᩑᨠᨽᩥᨠ᩠ᨡᩩᨶᩥᨿᩣ ᩅᩤ. ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᨶᩥᩔᨩ᩠ᨩᩥᨲᨻ᩠ᨻᩮᩣ. ᨲᩣᨿ ᨽᩥᨠ᩠ᨡᩩᨶᩥᨿᩣ ᩈᩴᨥᩴ ᩏᨸᩈᩘᨠᨾᩥᨲ᩠ᩅᩣ ᩑᨠᩴᩈᩴ ᩏᨲ᩠ᨲᩁᩣᩈᩘᨣᩴ ᨠᩁᩥᨲ᩠ᩅᩣ ᩅᩩᨯ᩠ᨰᩣᨶᩴ ᨽᩥᨠ᩠ᨡᩩᨶᩦᨶᩴ ᨸᩣᨴᩮ ᩅᨶ᩠ᨴᩥᨲ᩠ᩅᩣ ᩏᨠ᩠ᨠᩩᨭᩥᨠᩴ ᨶᩥᩈᩦᨴᩥᨲ᩠ᩅᩣ ᩋᨬ᩠ᨩᩃᩥᩴ ᨸᨣ᩠ᨣᩉᩮᨲ᩠ᩅᩣ ᩑᩅᨾᩔ ᩅᨧᨶᩦᨿᩮᩣ—  “ᩋᨿᩴ ᨾᩮ, ᩋᨿ᩠ᨿᩮ, ᨸᨲ᩠ᨲᩮᩣ ᩁᨲ᩠ᨲᩣᨲᩥᨠ᩠ᨠᨶ᩠ᨲᩮᩣ ᨶᩥᩔᨣ᩠ᨣᩥᨿᩮᩣ, ᩍᨾᩣᩉᩴ ᩈᩴᨥᩔ ᨶᩥᩔᨩ᩠ᨩᩣᨾᩦ”ᨲᩥ. ᨶᩥᩔᨩ᩠ᨩᩥᨲ᩠ᩅᩣ ᩋᩣᨸᨲ᩠ᨲᩥ ᨴᩮᩈᩮᨲᨻ᩠ᨻᩣ. ᨻ᩠ᨿᨲ᩠ᨲᩣᨿ ᨽᩥᨠ᩠ᨡᩩᨶᩥᨿᩣ ᨸᨭᩥᨻᩃᩣᨿ ᩋᩣᨸᨲ᩠ᨲᩥ ᨸᨭᩥᨣ᩠ᨣᩉᩮᨲᨻ᩠ᨻᩣ. ᨶᩥᩔᨭ᩠ᨮᨸᨲ᩠ᨲᩮᩣ ᨴᩤᨲᨻ᩠ᨻᩮᩣ—
</Paragraph>

<Paragraph number="2432" book="paci">
“ᩈᩩᨱᩣᨲᩩ ᨾᩮ, ᩋᨿ᩠ᨿᩮ, ᩈᩴᨥᩮᩣ. ᩋᨿᩴ ᨸᨲ᩠ᨲᩮᩣ ᩍᨲ᩠ᨳᨶ᩠ᨶᩣᨾᩣᨿ ᨽᩥᨠ᩠ᨡᩩᨶᩥᨿᩣ ᨶᩥᩔᨣ᩠ᨣᩥᨿᩮᩣ ᩈᩴᨥᩔ ᨶᩥᩔᨭ᩠ᨮᩮᩣ. ᨿᨴᩥ ᩈᩴᨥᩔ ᨸᨲ᩠ᨲᨠᩃᩖᩴ, ᩈᩴᨥᩮᩣ ᩍᨾᩴ ᨸᨲ᩠ᨲᩴ ᩍᨲ᩠ᨳᨶ᩠ᨶᩣᨾᩣᨿ ᨽᩥᨠ᩠ᨡᩩᨶᩥᨿᩣ ᨴᨴᩮᨿ᩠ᨿᩣ”ᨲᩥ.
</Paragraph>

<Paragraph number="2433" book="paci">
ᨲᩣᨿ ᨽᩥᨠ᩠ᨡᩩᨶᩥᨿᩣ ᩈᨾ᩠ᨻᩉᩩᩃᩣ ᨽᩥᨠ᩠ᨡᩩᨶᩥᨿᩮᩣ ᩏᨸᩈᩘᨠᨾᩥᨲ᩠ᩅᩣ ᩑᨠᩴᩈᩴ ᩏᨲ᩠ᨲᩁᩣᩈᩘᨣᩴ ᨠᩁᩥᨲ᩠ᩅᩣ ᩅᩩᨯ᩠ᨰᩣᨶᩴ ᨽᩥᨠ᩠ᨡᩩᨶᩦᨶᩴ ᨸᩣᨴᩮ ᩅᨶ᩠ᨴᩥᨲ᩠ᩅᩣ ᩏᨠ᩠ᨠᩩᨭᩥᨠᩴ ᨶᩥᩈᩦᨴᩥᨲ᩠ᩅᩣ ᩋᨬ᩠ᨩᩃᩥᩴ ᨸᨣ᩠ᨣᩉᩮᨲ᩠ᩅᩣ ᩑᩅᨾᩔᩩ ᩅᨧᨶᩦᨿᩣ—  “ᩋᨿᩴ ᨾᩮ, ᩋᨿ᩠ᨿᩣᨿᩮᩣ, ᨸᨲ᩠ᨲᩮᩣ ᩁᨲ᩠ᨲᩣᨲᩥᨠ᩠ᨠᨶ᩠ᨲᩮᩣ ᨶᩥᩔᨣ᩠ᨣᩥᨿᩮᩣ, ᩍᨾᩣᩉᩴ ᩋᨿ᩠ᨿᩣᨶᩴ ᨶᩥᩔᨩ᩠ᨩᩣᨾᩦ”ᨲᩥ. ᨶᩥᩔᨩ᩠ᨩᩥᨲ᩠ᩅᩣ ᩋᩣᨸᨲ᩠ᨲᩥ ᨴᩮᩈᩮᨲᨻ᩠ᨻᩣ. ᨻ᩠ᨿᨲ᩠ᨲᩣᨿ ᨽᩥᨠ᩠ᨡᩩᨶᩥᨿᩣ ᨸᨭᩥᨻᩃᩣᨿ ᩋᩣᨸᨲ᩠ᨲᩥ ᨸᨭᩥᨣ᩠ᨣᩉᩮᨲᨻ᩠ᨻᩣ. ᨶᩥᩔᨭ᩠ᨮᨸᨲ᩠ᨲᩮᩣ ᨴᩤᨲᨻ᩠ᨻᩮᩣ—
</Paragraph>

<Paragraph number="2434" book="paci">
“ᩈᩩᨱᨶ᩠ᨲᩩ ᨾᩮ, ᩋᨿ᩠ᨿᩣᨿᩮᩣ. ᩋᨿᩴ ᨸᨲ᩠ᨲᩮᩣ ᩍᨲ᩠ᨳᨶ᩠ᨶᩣᨾᩣᨿ ᨽᩥᨠ᩠ᨡᩩᨶᩥᨿᩣ ᨶᩥᩔᨣ᩠ᨣᩥᨿᩮᩣ ᩋᨿ᩠ᨿᩣᨶᩴ ᨶᩥᩔᨭ᩠ᨮᩮᩣ. ᨿᨴᩥ ᩋᨿ᩠ᨿᩣᨶᩴ ᨸᨲ᩠ᨲᨠᩃᩖᩴ, ᩋᨿ᩠ᨿᩣᨿᩮᩣ, ᩍᨾᩴ ᨸᨲ᩠ᨲᩴ ᩍᨲ᩠ᨳᨶ᩠ᨶᩣᨾᩣᨿ ᨽᩥᨠ᩠ᨡᩩᨶᩥᨿᩣ ᨴᨴᩮᨿ᩠ᨿᩩᨶ᩺”ᨲᩥ.
</Paragraph>

<Paragraph number="2435" book="paci">
ᨲᩣᨿ ᨽᩥᨠ᩠ᨡᩩᨶᩥᨿᩣ ᩑᨠᩴ ᨽᩥᨠ᩠ᨡᩩᨶᩥᩴ ᩏᨸᩈᩘᨠᨾᩥᨲ᩠ᩅᩣ ᩑᨠᩴᩈᩴ ᩏᨲ᩠ᨲᩁᩣᩈᩘᨣᩴ ᨠᩁᩥᨲ᩠ᩅᩣ ᩏᨠ᩠ᨠᩩᨭᩥᨠᩴ ᨶᩥᩈᩦᨴᩥᨲ᩠ᩅᩣ ᩋᨬ᩠ᨩᩃᩥᩴ ᨸᨣ᩠ᨣᩉᩮᨲ᩠ᩅᩣ ᩑᩅᨾᩔ ᩅᨧᨶᩦᨿᩣ—  “ᩋᨿᩴ ᨾᩮ, ᩋᨿ᩠ᨿᩮ, ᨸᨲ᩠ᨲᩮᩣ ᩁᨲ᩠ᨲᩣᨲᩥᨠ᩠ᨠᨶ᩠ᨲᩮᩣ ᨶᩥᩔᨣ᩠ᨣᩥᨿᩮᩣ. ᩍᨾᩣᩉᩴ ᩋᨿ᩠ᨿᩣᨿ ᨶᩥᩔᨩ᩠ᨩᩣᨾᩦ”ᨲᩥ. ᨶᩥᩔᨩ᩠ᨩᩥᨲ᩠ᩅᩣ ᩋᩣᨸᨲ᩠ᨲᩥ ᨴᩮᩈᩮᨲᨻ᩠ᨻᩣ. ᨲᩣᨿ ᨽᩥᨠ᩠ᨡᩩᨶᩥᨿᩣ ᩋᩣᨸᨲ᩠ᨲᩥ ᨸᨭᩥᨣ᩠ᨣᩉᩮᨲᨻ᩠ᨻᩣ. ᨶᩥᩔᨭ᩠ᨮᨸᨲ᩠ᨲᩮᩣ ᨴᩤᨲᨻ᩠ᨻᩮᩣ—  “ᩍᨾᩴ ᨸᨲ᩠ᨲᩴ ᩋᨿ᩠ᨿᩣᨿ ᨴᨾ᩠ᨾᩦ”ᨲᩥ.
</Paragraph>

</Division>
<Division number="736" book="paci">

<Paragraph number="2436" book="paci">
ᩁᨲ᩠ᨲᩣᨲᩥᨠ᩠ᨠᨶ᩠ᨲᩮ ᩋᨲᩥᨠ᩠ᨠᨶ᩠ᨲᩈᨬ᩠ᨬᩣ, ᨶᩥᩔᨣ᩠ᨣᩥᨿᩴ ᨸᩣᨧᩥᨲ᩠ᨲᩥᨿᩴ. ᩁᨲ᩠ᨲᩣᨲᩥᨠ᩠ᨠᨶ᩠ᨲᩮ ᩅᩮᨾᨲᩥᨠᩣ, ᨶᩥᩔᨣ᩠ᨣᩥᨿᩴ ᨸᩣᨧᩥᨲ᩠ᨲᩥᨿᩴ. ᩁᨲ᩠ᨲᩣᨲᩥᨠ᩠ᨠᨶ᩠ᨲᩮ ᩋᨶᨲᩥᨠ᩠ᨠᨶ᩠ᨲᩈᨬ᩠ᨬᩣ, ᨶᩥᩔᨣ᩠ᨣᩥᨿᩴ ᨸᩣᨧᩥᨲ᩠ᨲᩥᨿᩴ. ᩋᨶᨵᩥᨭ᩠ᨮᩥᨲᩮ ᩋᨵᩥᨭ᩠ᨮᩥᨲᩈᨬ᩠ᨬᩣ, ᨶᩥᩔᨣ᩠ᨣᩥᨿᩴ ᨸᩣᨧᩥᨲ᩠ᨲᩥᨿᩴ. ᩋᩅᩥᨠᨸ᩠ᨸᩥᨲᩮ ᩅᩥᨠᨸ᩠ᨸᩥᨲᩈᨬ᩠ᨬᩣ, ᨶᩥᩔᨣ᩠ᨣᩥᨿᩴ ᨸᩣᨧᩥᨲ᩠ᨲᩥᨿᩴ. ᩋᩅᩥᩔᨩ᩠ᨩᩥᨲᩮ ᩅᩥᩔᨩ᩠ᨩᩥᨲᩈᨬ᩠ᨬᩣ, ᨶᩥᩔᨣ᩠ᨣᩥᨿᩴ ᨸᩣᨧᩥᨲ᩠ᨲᩥᨿᩴ. ᩋᨶᨭ᩠ᨮᩮ ᨶᨭ᩠ᨮᩈᨬ᩠ᨬᩣ…  ᩋᩅᩥᨶᨭ᩠ᨮᩮ ᩅᩥᨶᨭ᩠ᨮᩈᨬ᩠ᨬᩣ…  ᩋᨽᩥᨶ᩠ᨶᩮ ᨽᩥᨶ᩠ᨶᩈᨬ᩠ᨬᩣ…  ᩋᩅᩥᩃᩩᨲ᩠ᨲᩮ ᩅᩥᩃᩩᨲ᩠ᨲᩈᨬ᩠ᨬᩣ, ᨶᩥᩔᨣ᩠ᨣᩥᨿᩴ ᨸᩣᨧᩥᨲ᩠ᨲᩥᨿᩴ.
</Paragraph>

<Paragraph number="2437" book="paci">
ᨶᩥᩔᨣ᩠ᨣᩥᨿᩴ ᨸᨲ᩠ᨲᩴ ᩋᨶᩥᩔᨩ᩠ᨩᩥᨲ᩠ᩅᩣ ᨸᩁᩥᨽᩩᨬ᩠ᨩᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩁᨲ᩠ᨲᩣᨶᨲᩥᨠ᩠ᨠᨶ᩠ᨲᩮ ᩋᨲᩥᨠ᩠ᨠᨶ᩠ᨲᩈᨬ᩠ᨬᩣ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩁᨲ᩠ᨲᩣᨶᨲᩥᨠ᩠ᨠᨶ᩠ᨲᩮ ᩅᩮᨾᨲᩥᨠᩣ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩁᨲ᩠ᨲᩣᨶᨲᩥᨠ᩠ᨠᨶ᩠ᨲᩮ ᩋᨶᨲᩥᨠ᩠ᨠᨶ᩠ᨲᩈᨬ᩠ᨬᩣ ᩋᨶᩣᨸᨲ᩠ᨲᩥ.
</Paragraph>

</Division>
<Division number="737" book="paci">

<Paragraph number="2438" book="paci">
ᩋᨶᩣᨸᨲ᩠ᨲᩥ—  ᩋᨶ᩠ᨲᩮᩣᩋᩁᩩᨱᩮ ᩋᨵᩥᨭ᩠ᨮᩮᨲᩥ, ᩅᩥᨠᨸ᩠ᨸᩮᨲᩥ, ᩅᩥᩔᨩ᩠ᨩᩮᨲᩥ, ᨶᩔᨲᩥ, ᩅᩥᨶᩔᨲᩥ, ᨽᩥᨩ᩠ᨩᨲᩥ, ᩋᨧ᩠ᨨᩥᨶ᩠ᨴᩥᨲ᩠ᩅᩣ ᨣᨱ᩠ᩉᨶ᩠ᨲᩥ, ᩅᩥᩔᩣᩈᩴ ᨣᨱ᩠ᩉᨶ᩠ᨲᩥ, ᩏᨾ᩠ᨾᨲ᩠ᨲᩥᨠᩣᨿ, ᩋᩣᨴᩥᨠᨾ᩠ᨾᩥᨠᩣᨿᩣᨲᩥ.
</Paragraph>

<Paragraph number="2439" book="paci">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩩᨶᩥᨿᩮᩣ ᨶᩥᩔᨭ᩠ᨮᨸᨲ᩠ᨲᩴ ᨶ ᨴᩮᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᨶᩥᩔᨭ᩠ᨮᨸᨲ᩠ᨲᩮᩣ ᨶ ᨴᩤᨲᨻ᩠ᨻᩮᩣ. ᨿᩣ ᨶ ᨴᨴᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.

</Paragraph>
</Division>

<Paragraph number="2440" type="center" book="paci">
ᨸᨮᨾᩈᩥᨠ᩠ᨡᩣᨸᨴᩴ ᨶᩥᨭ᩠ᨮᩥᨲᩴ.
</Paragraph>