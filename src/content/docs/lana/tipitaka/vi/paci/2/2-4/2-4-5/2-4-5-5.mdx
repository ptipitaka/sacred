---
title: "2.4.5.5 ᩋᨵᩥᨠᩁᨱᩈᩥᨠ᩠ᨡᩣᨸᨴ"
tableOfContents: false
sidebar:
  order: 6
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="994" book="paci">

<Paragraph number="3025" book="paci">
ᨲᩮᨶ ᩈᨾᨿᩮᨶ ᨻᩩᨴ᩠ᨵᩮᩤ ᨽᨣᩅᩤ ᩈᩣᩅᨲ᩠ᨳᩥᨿᩴ ᩅᩥᩉᩁᨲᩥ ᨩᩮᨲᩅᨶᩮ ᩋᨶᩣᨳᨸᩥᨱ᩠ᨯᩥᨠᩔ ᩋᩣᩁᩣᨾᩮ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩣ ᨽᩥᨠ᩠ᨡᩩᨶᩦ ᨳᩩᩃᩖᨶᨶ᩠ᨴᩴ ᨽᩥᨠ᩠ᨡᩩᨶᩥᩴ ᩏᨸᩈᩘᨠᨾᩥᨲ᩠ᩅᩣ ᩑᨲᨴᩅᩮᩤᨧ—  “ᩑᩉᩣᨿ᩠ᨿᩮ, ᩍᨾᩴ ᩋᨵᩥᨠᩁᨱᩴ ᩅᩪᨸᩈᨾᩮᩉᩦ”ᨲᩥ. ᨳᩩᩃᩖᨶᨶ᩠ᨴᩣ ᨽᩥᨠ᩠ᨡᩩᨶᩦ—  “ᩈᩣᨵᩪ”ᨲᩥ ᨸᨭᩥᩔᩩᨱᩥᨲ᩠ᩅᩣ, ᨶᩮᩅ ᩅᩪᨸᩈᨾᩮᨲᩥ ᨶ ᩅᩪᨸᩈᨾᩣᨿ ᩏᩔᩩᨠ᩠ᨠᩴ ᨠᩁᩮᩣᨲᩥ.
</Paragraph>

<Paragraph number="3026" book="paci">
ᩋᨳ ᨡᩮᩣ ᩈᩣ ᨽᩥᨠ᩠ᨡᩩᨶᩦ ᨽᩥᨠ᩠ᨡᩩᨶᩦᨶᩴ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩥ. ᨿᩣ ᨲᩣ ᨽᩥᨠ᩠ᨡᩩᨶᩥᨿᩮᩣ ᩋᨸ᩠ᨸᩥᨧ᩠ᨨᩣ …ᨸᩮ…  ᨲᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᩋᨿ᩠ᨿᩣ ᨳᩩᩃᩖᨶᨶ᩠ᨴᩣ ᨽᩥᨠ᩠ᨡᩩᨶᩥᨿᩣ—  ‘ᩑᩉᩣᨿ᩠ᨿᩮ, ᩍᨾᩴ ᩋᨵᩥᨠᩁᨱᩴ ᩅᩪᨸᩈᨾᩮᩉᩦ’ᨲᩥ ᩅᩩᨧ᩠ᨧᨾᩣᨶᩣ—  ‘ᩈᩣᨵᩪ’ᨲᩥ ᨸᨭᩥᩔᩩᨱᩥᨲ᩠ᩅᩣ, ᨶᩮᩅ ᩅᩪᨸᩈᨾᩮᩔᨲᩥ ᨶ ᩅᩪᨸᩈᨾᩣᨿ ᩏᩔᩩᨠ᩠ᨠᩴ ᨠᩁᩥᩔᨲᩦ”ᨲᩥ …ᨸᩮ…  “ᩈᨧ᩠ᨧᩴ ᨠᩥᩁ, ᨽᩥᨠ᩠ᨡᩅᩮ, ᨳᩩᩃᩖᨶᨶ᩠ᨴᩣ ᨽᩥᨠ᩠ᨡᩩᨶᩦ ᨽᩥᨠ᩠ᨡᩩᨶᩥᨿᩣ—  ‘ᩑᩉᩣᨿ᩠ᨿᩮ, ᩍᨾᩴ ᩋᨵᩥᨠᩁᨱᩴ ᩅᩪᨸᩈᨾᩮᩉᩦ’ᨲᩥ ᩅᩩᨧ᩠ᨧᨾᩣᨶᩣ—  ‘ᩈᩣᨵᩪ’ᨲᩥ ᨸᨭᩥᩔᩩᨱᩥᨲ᩠ᩅᩣ, ᨶᩮᩅ ᩅᩪᨸᩈᨾᩮᨲᩥ ᨶ ᩅᩪᨸᩈᨾᩣᨿ ᩏᩔᩩᨠ᩠ᨠᩴ ᨠᩁᩮᩣᨲᩦ”ᨲᩥ? “ᩈᨧ᩠ᨧᩴ, ᨽᨣᩅᩤ”ᨲᩥ. ᩅᩥᨣᩁᩉᩥ ᨻᩩᨴ᩠ᨵᩮᩤ ᨽᨣᩅᩤ …ᨸᩮ…  ᨠᨳᨬ᩠ᩉᩥ ᨶᩣᨾ, ᨽᩥᨠ᩠ᨡᩅᩮ, ᨳᩩᩃᩖᨶᨶ᩠ᨴᩣ ᨽᩥᨠ᩠ᨡᩩᨶᩦ ᨽᩥᨠ᩠ᨡᩩᨶᩥᨿᩣ—  ‘ᩑᩉᩣᨿ᩠ᨿᩮ, ᩍᨾᩴ ᩋᨵᩥᨠᩁᨱᩴ ᩅᩪᨸᩈᨾᩮᩉᩦ’ᨲᩥ ᩅᩩᨧ᩠ᨧᨾᩣᨶᩣ—  ‘ᩈᩣᨵᩪ’ᨲᩥ ᨸᨭᩥᩔᩩᨱᩥᨲ᩠ᩅᩣ, ᨶᩮᩅ ᩅᩪᨸᩈᨾᩮᩔᨲᩥ ᨶ ᩅᩪᨸᩈᨾᩣᨿ ᩏᩔᩩᨠ᩠ᨠᩴ ᨠᩁᩥᩔᨲᩥ. ᨶᩮᨲᩴ, ᨽᩥᨠ᩠ᨡᩅᩮ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ …ᨸᩮ…  ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩥᨿᩮᩣ ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᨶ᩠ᨲᩩ—
</Paragraph>

</Division>
<Division number="995" book="paci">

<Paragraph number="3027" book="paci">
<Emphasis>“ᨿᩣ ᨸᨶ ᨽᩥᨠ᩠ᨡᩩᨶᩦ ᨽᩥᨠ᩠ᨡᩩᨶᩥᨿᩣ—  ‘ᩑᩉᩣᨿ᩠ᨿᩮ, ᩍᨾᩴ ᩋᨵᩥᨠᩁᨱᩴ ᩅᩪᨸᩈᨾᩮᩉᩦ’ᨲᩥ ᩅᩩᨧ᩠ᨧᨾᩣᨶᩣ—  ‘ᩈᩣᨵᩪ’ᨲᩥ ᨸᨭᩥᩔᩩᨱᩥᨲ᩠ᩅᩣ ᩈᩣ ᨸᨧ᩠ᨨᩣ ᩋᨶᨶ᩠ᨲᩁᩣᨿᩥᨠᩥᨶᩦ ᨶᩮᩅ ᩅᩪᨸᩈᨾᩮᨿ᩠ᨿ ᨶ ᩅᩪᨸᩈᨾᩣᨿ ᩏᩔᩩᨠ᩠ᨠᩴ ᨠᩁᩮᨿ᩠ᨿ, ᨸᩣᨧᩥᨲ᩠ᨲᩥᨿᨶ᩺”</Emphasis>ᨲᩥ. (*45*:<Emphasis>100</Emphasis>)
</Paragraph>

</Division>
<Division number="996" book="paci">

<Paragraph number="3028" book="paci">
<Emphasis>ᨿᩣ ᨸᨶᩣ</Emphasis>ᨲᩥ ᨿᩣ ᨿᩣᨴᩥᩈᩣ …ᨸᩮ…  <Emphasis>ᨽᩥᨠ᩠ᨡᩩᨶᩦ</Emphasis>ᨲᩥ …ᨸᩮ…  ᩋᨿᩴ ᩍᨾᩈ᩠ᨾᩥᩴ ᩋᨲ᩠ᨳᩮ ᩋᨵᩥᨸ᩠ᨸᩮᨲᩣ ᨽᩥᨠ᩠ᨡᩩᨶᩦᨲᩥ.
</Paragraph>

<Paragraph number="3029" book="paci">
<Emphasis>ᨽᩥᨠ᩠ᨡᩩᨶᩥᨿᩣ</Emphasis>ᨲᩥ ᩋᨬ᩠ᨬᩣᨿ ᨽᩥᨠ᩠ᨡᩩᨶᩥᨿᩣ.
</Paragraph>

<Paragraph number="3030" book="paci">
<Emphasis>ᩋᨵᩥᨠᩁᨱᩴ</Emphasis> ᨶᩣᨾ ᨧᨲ᩠ᨲᩣᩁᩥ ᩋᨵᩥᨠᩁᨱᩣᨶᩥ—  ᩅᩥᩅᩤᨴᩤᨵᩥᨠᩁᨱᩴ, ᩋᨶᩩᩅᩤᨴᩤᨵᩥᨠᩁᨱᩴ, ᩋᩣᨸᨲ᩠ᨲᩣᨵᩥᨠᩁᨱᩴ, ᨠᩥᨧ᩠ᨧᩣᨵᩥᨠᩁᨱᩴ.
</Paragraph>

<Paragraph number="3031" book="paci">
<Emphasis>ᩑᩉᩣᨿ᩠ᨿᩮ ᩍᨾᩴ ᩋᨵᩥᨠᩁᨱᩴ ᩅᩪᨸᩈᨾᩮᩉᩦ</Emphasis>ᨲᩥ ᩑᩉᩣᨿ᩠ᨿᩮ ᩍᨾᩴ ᩋᨵᩥᨠᩁᨱᩴ ᩅᩥᨶᩥᨧ᩠ᨨᩮᩉᩥ.
</Paragraph>

<Paragraph number="3032" book="paci">
<Emphasis>ᩈᩣ ᨸᨧ᩠ᨨᩣ ᩋᨶᨶ᩠ᨲᩁᩣᨿᩥᨠᩥᨶᩦ</Emphasis>ᨲᩥ ᩋᩈᨲᩥ ᩋᨶ᩠ᨲᩁᩣᨿᩮ.
</Paragraph>

<Paragraph number="3033" book="paci">
<Emphasis>ᨶᩮᩅ ᩅᩪᨸᩈᨾᩮᨿ᩠ᨿᩣ</Emphasis>ᨲᩥ ᨶ ᩈᨿᩴ ᩅᩪᨸᩈᨾᩮᨿ᩠ᨿ.
</Paragraph>

<Paragraph number="3034" book="paci">
<Emphasis>ᨶ ᩅᩪᨸᩈᨾᩣᨿ ᩏᩔᩩᨠ᩠ᨠᩴ ᨠᩁᩮᨿ᩠ᨿᩣ</Emphasis>ᨲᩥ ᨶ ᩋᨬ᩠ᨬᩴ ᩋᩣᨱᩣᨸᩮᨿ᩠ᨿ. “ᨶᩮᩅ ᩅᩪᨸᩈᨾᩮᩔᩣᨾᩥ ᨶ ᩅᩪᨸᩈᨾᩣᨿ ᩏᩔᩩᨠ᩠ᨠᩴ ᨠᩁᩥᩔᩣᨾᩦ”ᨲᩥ ᨵᩩᩁᩴ ᨶᩥᨠ᩠ᨡᩥᨲ᩠ᨲᨾᨲ᩠ᨲᩮ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

</Division>
<Division number="997" book="paci">

<Paragraph number="3035" book="paci">
ᩏᨸᩈᨾ᩠ᨸᨶ᩠ᨶᩣᨿ ᩏᨸᩈᨾ᩠ᨸᨶ᩠ᨶᩈᨬ᩠ᨬᩣ ᩋᨵᩥᨠᩁᨱᩴ ᨶᩮᩅ ᩅᩪᨸᩈᨾᩮᨲᩥ ᨶ ᩅᩪᨸᩈᨾᩣᨿ ᩏᩔᩩᨠ᩠ᨠᩴ ᨠᩁᩮᩣᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ. ᩏᨸᩈᨾ᩠ᨸᨶ᩠ᨶᩣᨿ ᩅᩮᨾᨲᩥᨠᩣ ᩋᨵᩥᨠᩁᨱᩴ ᨶᩮᩅ ᩅᩪᨸᩈᨾᩮᨲᩥ, ᨶ ᩅᩪᨸᩈᨾᩣᨿ ᩏᩔᩩᨠ᩠ᨠᩴ ᨠᩁᩮᩣᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ. ᩏᨸᩈᨾ᩠ᨸᨶ᩠ᨶᩣᨿ ᩋᨶᩩᨸᩈᨾ᩠ᨸᨶ᩠ᨶᩈᨬ᩠ᨬᩣ ᩋᨵᩥᨠᩁᨱᩴ ᨶᩮᩅ ᩅᩪᨸᩈᨾᩮᨲᩥ, ᨶ ᩅᩪᨸᩈᨾᩣᨿ ᩏᩔᩩᨠ᩠ᨠᩴ ᨠᩁᩮᩣᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

<Paragraph number="3036" book="paci">
ᩋᨶᩩᨸᩈᨾ᩠ᨸᨶ᩠ᨶᩣᨿ ᩋᨵᩥᨠᩁᨱᩴ ᨶᩮᩅ ᩅᩪᨸᩈᨾᩮᨲᩥ, ᨶ ᩅᩪᨸᩈᨾᩣᨿ ᩏᩔᩩᨠ᩠ᨠᩴ ᨠᩁᩮᩣᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨶᩩᨸᩈᨾ᩠ᨸᨶ᩠ᨶᩣᨿ ᩏᨸᩈᨾ᩠ᨸᨶ᩠ᨶᩈᨬ᩠ᨬᩣ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨶᩩᨸᩈᨾ᩠ᨸᨶ᩠ᨶᩣᨿ ᩅᩮᨾᨲᩥᨠᩣ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨶᩩᨸᩈᨾ᩠ᨸᨶ᩠ᨶᩣᨿ ᩋᨶᩩᨸᩈᨾ᩠ᨸᨶ᩠ᨶᩈᨬ᩠ᨬᩣ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ.
</Paragraph>

</Division>
<Division number="998" book="paci">

<Paragraph number="3037" book="paci">
ᩋᨶᩣᨸᨲ᩠ᨲᩥ—  ᩈᨲᩥ ᩋᨶ᩠ᨲᩁᩣᨿᩮ, ᨸᩁᩥᨿᩮᩈᩥᨲ᩠ᩅᩣ ᨶ ᩃᨽᨲᩥ, ᨣᩥᩃᩣᨶᩣᨿ, ᩋᩣᨸᨴᩤᩈᩩ, ᩏᨾ᩠ᨾᨲ᩠ᨲᩥᨠᩣᨿ, ᩋᩣᨴᩥᨠᨾ᩠ᨾᩥᨠᩣᨿᩣᨲᩥ.

</Paragraph>
</Division>

<Paragraph number="3038" type="center" book="paci">
ᨸᨬ᩠ᨧᨾᩈᩥᨠ᩠ᨡᩣᨸᨴᩴ ᨶᩥᨭ᩠ᨮᩥᨲᩴ.
</Paragraph>