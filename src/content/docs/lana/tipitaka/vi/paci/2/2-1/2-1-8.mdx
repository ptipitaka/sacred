---
title: "2.1.8 ᩋᨭ᩠ᨮᩅᨲ᩠ᨳᩩᨠᩣᩈᩥᨠ᩠ᨡᩣᨸᨴ"
tableOfContents: false
sidebar:
  order: 8
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="674" book="paci">

<Paragraph number="2181" book="paci">
ᨲᩮᨶ ᩈᨾᨿᩮᨶ ᨻᩩᨴ᩠ᨵᩮᩤ ᨽᨣᩅᩤ ᩈᩣᩅᨲ᩠ᨳᩥᨿᩴ ᩅᩥᩉᩁᨲᩥ ᨩᩮᨲᩅᨶᩮ ᩋᨶᩣᨳᨸᩥᨱ᩠ᨯᩥᨠᩔ ᩋᩣᩁᩣᨾᩮ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩩᨶᩥᨿᩮᩣ ᩋᩅᩔᩩᨲᩣ ᩋᩅᩔᩩᨲᩔ ᨸᩩᩁᩥᩈᨸᩩᨣ᩠ᨣᩃᩔ ᩉᨲ᩠ᨳᨣ᩠ᨣᩉᨱᨾ᩠ᨸᩥ ᩈᩣᨴᩥᨿᨶ᩠ᨲᩥ, ᩈᩘᨥᩣᨭᩥᨠᨱ᩠ᨱᨣ᩠ᨣᩉᨱᨾ᩠ᨸᩥ ᩈᩣᨴᩥᨿᨶ᩠ᨲᩥ, ᩈᨶ᩠ᨲᩥᨭ᩠ᨮᨶ᩠ᨲᩥᨸᩥ, ᩈᩃᩖᨸᨶ᩠ᨲᩥᨸᩥ, ᩈᩘᨠᩮᨲᨾ᩠ᨸᩥ ᨣᨧ᩠ᨨᨶ᩠ᨲᩥ, ᨸᩩᩁᩥᩈᩔᨸᩥ ᩋᨻ᩠ᨽᩣᨣᨾᨶᩴ ᩈᩣᨴᩥᨿᨶ᩠ᨲᩥ, ᨨᨶ᩠ᨶᨾ᩠ᨸᩥ ᩋᨶᩩᨸᩅᩥᩈᨶ᩠ᨲᩥ, ᨠᩣᨿᨾ᩠ᨸᩥ ᨲᨴᨲ᩠ᨳᩣᨿ ᩏᨸᩈᩴᩉᩁᨶ᩠ᨲᩥ ᩑᨲᩔ ᩋᩈᨴ᩠ᨵᨾ᩠ᨾᩔ ᨸᨭᩥᩈᩮᩅᨶᨲ᩠ᨳᩣᨿ.
</Paragraph>

<Paragraph number="2182" book="paci">
ᨿᩣ ᨲᩣ ᨽᩥᨠ᩠ᨡᩩᨶᩥᨿᩮᩣ ᩋᨸ᩠ᨸᩥᨧ᩠ᨨᩣ …ᨸᩮ…  ᨲᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩩᨶᩥᨿᩮᩣ ᩋᩅᩔᩩᨲᩣ ᩋᩅᩔᩩᨲᩔ ᨸᩩᩁᩥᩈᨸᩩᨣ᩠ᨣᩃᩔ ᩉᨲ᩠ᨳᨣ᩠ᨣᩉᨱᨾ᩠ᨸᩥ ᩈᩣᨴᩥᨿᩥᩔᨶ᩠ᨲᩥ, ᩈᩘᨥᩣᨭᩥᨠᨱ᩠ᨱᨣ᩠ᨣᩉᨱᨾ᩠ᨸᩥ ᩈᩣᨴᩥᨿᩥᩔᨶ᩠ᨲᩥ, ᩈᨶ᩠ᨲᩥᨭ᩠ᨮᩥᩔᨶ᩠ᨲᩥᨸᩥ, ᩈᩃᩖᨸᩥᩔᨶ᩠ᨲᩥᨸᩥ, ᩈᩘᨠᩮᨲᨾ᩠ᨸᩥ ᨣᨧ᩠ᨨᩥᩔᨶ᩠ᨲᩥ, ᨸᩩᩁᩥᩈᩔᨸᩥ ᩋᨻ᩠ᨽᩣᨣᨾᨶᩴ ᩈᩣᨴᩥᨿᩥᩔᨶ᩠ᨲᩥ, ᨨᨶ᩠ᨶᨾ᩠ᨸᩥ ᩋᨶᩩᨸᩅᩥᩈᩥᩔᨶ᩠ᨲᩥ, ᨠᩣᨿᨾ᩠ᨸᩥ ᨲᨴᨲ᩠ᨳᩣᨿ ᩏᨸᩈᩴᩉᩁᩥᩔᨶ᩠ᨲᩥ ᩑᨲᩔ ᩋᩈᨴ᩠ᨵᨾ᩠ᨾᩔ ᨸᨭᩥᩈᩮᩅᨶᨲ᩠ᨳᩣᨿᩣ”ᨲᩥ …ᨸᩮ…  “ᩈᨧ᩠ᨧᩴ ᨠᩥᩁ, ᨽᩥᨠ᩠ᨡᩅᩮ, ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩩᨶᩥᨿᩮᩣ ᩋᩅᩔᩩᨲᩣ ᩋᩅᩔᩩᨲᩔ ᨸᩩᩁᩥᩈᨸᩩᨣ᩠ᨣᩃᩔ ᩉᨲ᩠ᨳᨣ᩠ᨣᩉᨱᨾ᩠ᨸᩥ ᩈᩣᨴᩥᨿᨶ᩠ᨲᩥ, ᩈᩘᨥᩣᨭᩥᨠᨱ᩠ᨱᨣ᩠ᨣᩉᨱᨾ᩠ᨸᩥ ᩈᩣᨴᩥᨿᨶ᩠ᨲᩥ, ᩈᨶ᩠ᨲᩥᨭ᩠ᨮᨶ᩠ᨲᩥᨸᩥ, ᩈᩃᩖᨸᨶ᩠ᨲᩥᨸᩥ, ᩈᩘᨠᩮᨲᨾ᩠ᨸᩥ ᨣᨧ᩠ᨨᨶ᩠ᨲᩥ, ᨸᩩᩁᩥᩈᩔᨸᩥ ᩋᨻ᩠ᨽᩣᨣᨾᨶᩴ ᩈᩣᨴᩥᨿᨶ᩠ᨲᩥ, ᨨᨶ᩠ᨶᨾ᩠ᨸᩥ ᩋᨶᩩᨸᩅᩥᩈᨶ᩠ᨲᩥ, ᨠᩣᨿᨾ᩠ᨸᩥ ᨲᨴᨲ᩠ᨳᩣᨿ ᩏᨸᩈᩴᩉᩁᨶ᩠ᨲᩥ ᩑᨲᩔ ᩋᩈᨴ᩠ᨵᨾ᩠ᨾᩔ ᨸᨭᩥᩈᩮᩅᨶᨲ᩠ᨳᩣᨿᩣ”ᨲᩥ? “ᩈᨧ᩠ᨧᩴ, ᨽᨣᩅᩤ”ᨲᩥ. ᩅᩥᨣᩁᩉᩥ ᨻᩩᨴ᩠ᨵᩮᩤ ᨽᨣᩅᩤ …ᨸᩮ…  ᨠᨳᨬ᩠ᩉᩥ ᨶᩣᨾ, ᨽᩥᨠ᩠ᨡᩅᩮ, ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩩᨶᩥᨿᩮᩣ ᩋᩅᩔᩩᨲᩣ ᩋᩅᩔᩩᨲᩔ ᨸᩩᩁᩥᩈᨸᩩᨣ᩠ᨣᩃᩔ ᩉᨲ᩠ᨳᨣ᩠ᨣᩉᨱᨾ᩠ᨸᩥ ᩈᩣᨴᩥᨿᩥᩔᨶ᩠ᨲᩥ, ᩈᩘᨥᩣᨭᩥᨠᨱ᩠ᨱᨣ᩠ᨣᩉᨱᨾ᩠ᨸᩥ ᩈᩣᨴᩥᨿᩥᩔᨶ᩠ᨲᩥ, ᩈᨶ᩠ᨲᩥᨭ᩠ᨮᩥᩔᨶ᩠ᨲᩥᨸᩥ, ᩈᩃᩖᨸᩥᩔᨶ᩠ᨲᩥᨸᩥ, ᩈᩘᨠᩮᨲᨾ᩠ᨸᩥ ᨣᨧ᩠ᨨᩥᩔᨶ᩠ᨲᩥ, ᨸᩩᩁᩥᩈᩔᨸᩥ ᩋᨻ᩠ᨽᩣᨣᨾᨶᩴ ᩈᩣᨴᩥᨿᩥᩔᨶ᩠ᨲᩥ, ᨨᨶ᩠ᨶᨾ᩠ᨸᩥ ᩋᨶᩩᨸᩅᩥᩈᩥᩔᨶ᩠ᨲᩥ, ᨠᩣᨿᨾ᩠ᨸᩥ ᨲᨴᨲ᩠ᨳᩣᨿ ᩏᨸᩈᩴᩉᩁᩥᩔᨶ᩠ᨲᩥ ᩑᨲᩔ ᩋᩈᨴ᩠ᨵᨾ᩠ᨾᩔ ᨸᨭᩥᩈᩮᩅᨶᨲ᩠ᨳᩣᨿ. ᨶᩮᨲᩴ, ᨽᩥᨠ᩠ᨡᩅᩮ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ …ᨸᩮ…  ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩥᨿᩮᩣ ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᨶ᩠ᨲᩩ—
</Paragraph>

</Division>
<Division number="675" book="paci">

<Paragraph number="2183" book="paci">
<Emphasis>“ᨿᩣ ᨸᨶ ᨽᩥᨠ᩠ᨡᩩᨶᩦ ᩋᩅᩔᩩᨲᩣ ᩋᩅᩔᩩᨲᩔ ᨸᩩᩁᩥᩈᨸᩩᨣ᩠ᨣᩃᩔ ᩉᨲ᩠ᨳᨣ᩠ᨣᩉᨱᩴ ᩅᩤ ᩈᩣᨴᩥᨿᩮᨿ᩠ᨿ, ᩈᩘᨥᩣᨭᩥᨠᨱ᩠ᨱᨣ᩠ᨣᩉᨱᩴ ᩅᩤ ᩈᩣᨴᩥᨿᩮᨿ᩠ᨿ, ᩈᨶ᩠ᨲᩥᨭ᩠ᨮᩮᨿ᩠ᨿ ᩅᩤ, ᩈᩃᩖᨸᩮᨿ᩠ᨿ ᩅᩤ, ᩈᩘᨠᩮᨲᩴ ᩅᩤ ᨣᨧ᩠ᨨᩮᨿ᩠ᨿ</Emphasis>, <Emphasis>ᨸᩩᩁᩥᩈᩔ ᩅᩤ ᩋᨻ᩠ᨽᩣᨣᨾᨶᩴ ᩈᩣᨴᩥᨿᩮᨿ᩠ᨿ, ᨨᨶ᩠ᨶᩴ ᩅᩤ ᩋᨶᩩᨸᩅᩥᩈᩮᨿ᩠ᨿ, ᨠᩣᨿᩴ ᩅᩤ ᨲᨴᨲ᩠ᨳᩣᨿ ᩏᨸᩈᩴᩉᩁᩮᨿ᩠ᨿ ᩑᨲᩔ ᩋᩈᨴ᩠ᨵᨾ᩠ᨾᩔ ᨸᨭᩥᩈᩮᩅᨶᨲ᩠ᨳᩣᨿ, ᩋᨿᨾ᩠ᨸᩥ ᨸᩣᩁᩣᨩᩥᨠᩣ ᩉᩮᩣᨲᩥ ᩋᩈᩴᩅᩤᩈᩣ ᩋᨭ᩠ᨮᩅᨲ᩠ᨳᩩᨠᩣ”</Emphasis>ᨲᩥ. (*8*:<Emphasis>8</Emphasis>)
</Paragraph>

</Division>
<Division number="676" book="paci">

<Paragraph number="2184" book="paci">
<Emphasis>ᨿᩣ ᨸᨶᩣ</Emphasis>ᨲᩥ ᨿᩣ ᨿᩣᨴᩥᩈᩣ …ᨸᩮ…  <Emphasis>ᨽᩥᨠ᩠ᨡᩩᨶᩦ</Emphasis>ᨲᩥ …ᨸᩮ…  ᩋᨿᩴ ᩍᨾᩈ᩠ᨾᩥᩴ ᩋᨲ᩠ᨳᩮ ᩋᨵᩥᨸ᩠ᨸᩮᨲᩣ ᨽᩥᨠ᩠ᨡᩩᨶᩦᨲᩥ.
</Paragraph>

<Paragraph number="2185" book="paci">
<Emphasis>ᩋᩅᩔᩩᨲᩣ</Emphasis> ᨶᩣᨾ ᩈᩣᩁᨲ᩠ᨲᩣ ᩋᨸᩮᨠ᩠ᨡᩅᨲᩦ ᨸᨭᩥᨻᨴ᩠ᨵᨧᩥᨲ᩠ᨲᩣ.
</Paragraph>

<Paragraph number="2186" book="paci">
<Emphasis>ᩋᩅᩔᩩᨲᩮᩣ</Emphasis> ᨶᩣᨾ ᩈᩣᩁᨲ᩠ᨲᩮᩣ ᩋᨸᩮᨠ᩠ᨡᩅᩤ ᨸᨭᩥᨻᨴ᩠ᨵᨧᩥᨲ᩠ᨲᩮᩣ.
</Paragraph>

<Paragraph number="2187" book="paci">
<Emphasis>ᨸᩩᩁᩥᩈᨸᩩᨣ᩠ᨣᩃᩮᩣ</Emphasis> ᨶᩣᨾ ᨾᨶᩩᩔᨸᩩᩁᩥᩈᩮᩣ, ᨶ ᨿᨠ᩠ᨡᩮᩣ ᨶ ᨸᩮᨲᩮᩣ ᨶ ᨲᩥᩁᨧ᩠ᨨᩣᨶᨣᨲᩮᩣ ᩅᩥᨬ᩠ᨬᩪ ᨸᨭᩥᨻᩃᩮᩣ ᨠᩣᨿᩈᩴᩈᨣ᩠ᨣᩴ ᩈᨾᩣᨸᨩ᩠ᨩᩥᨲᩩᩴ.
</Paragraph>

<Paragraph number="2188" book="paci">
<Emphasis>ᩉᨲ᩠ᨳᨣ᩠ᨣᩉᨱᩴ ᩅᩤ ᩈᩣᨴᩥᨿᩮᨿ᩠ᨿᩣ</Emphasis>ᨲᩥ ᩉᨲ᩠ᨳᩮᩣ ᨶᩣᨾ ᨠᨸ᩠ᨸᩁᩴ ᩏᨸᩣᨴᩤᨿ ᨿᩣᩅ ᩋᨣ᩠ᨣᨶᨡᩣ. ᩑᨲᩔ ᩋᩈᨴ᩠ᨵᨾ᩠ᨾᩔ ᨸᨭᩥᩈᩮᩅᨶᨲ᩠ᨳᩣᨿ ᩏᨻ᩠ᨽᨠ᩠ᨡᨠᩴ ᩋᨵᩮᩤᨩᩣᨱᩩᨾᨱ᩠ᨯᩃᩴ ᨣᩉᨱᩴ ᩈᩣᨴᩥᨿᨲᩥ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ.
</Paragraph>

<Paragraph number="2189" book="paci">
<Emphasis>ᩈᩘᨥᩣᨭᩥᨠᨱ᩠ᨱᨣ᩠ᨣᩉᨱᩴ ᩅᩤ ᩈᩣᨴᩥᨿᩮᨿ᩠ᨿᩣ</Emphasis>ᨲᩥ ᩑᨲᩔ ᩋᩈᨴ᩠ᨵᨾ᩠ᨾᩔ ᨸᨭᩥᩈᩮᩅᨶᨲ᩠ᨳᩣᨿ ᨶᩥᩅᨲ᩠ᨳᩴ ᩅᩤ ᨸᩣᩁᩩᨲᩴ ᩅᩤ ᨣᩉᨱᩴ ᩈᩣᨴᩥᨿᨲᩥ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ.
</Paragraph>

<Paragraph number="2190" book="paci">
<Emphasis>ᩈᨶ᩠ᨲᩥᨭ᩠ᨮᩮᨿ᩠ᨿ ᩅᩤ</Emphasis>ᨲᩥ ᩑᨲᩔ ᩋᩈᨴ᩠ᨵᨾ᩠ᨾᩔ ᨸᨭᩥᩈᩮᩅᨶᨲ᩠ᨳᩣᨿ ᨸᩩᩁᩥᩈᩔ ᩉᨲ᩠ᨳᨸᩣᩈᩮ ᨲᩥᨭ᩠ᨮᨲᩥ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ.
</Paragraph>

<Paragraph number="2191" book="paci">
<Emphasis>ᩈᩃᩖᨸᩮᨿ᩠ᨿ ᩅᩤ</Emphasis>ᨲᩥ ᩑᨲᩔ ᩋᩈᨴ᩠ᨵᨾ᩠ᨾᩔ ᨸᨭᩥᩈᩮᩅᨶᨲ᩠ᨳᩣᨿ ᨸᩩᩁᩥᩈᩔ ᩉᨲ᩠ᨳᨸᩣᩈᩮ ᨮᩥᨲᩣ ᩈᩃᩖᨸᨲᩥ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ.
</Paragraph>

<Paragraph number="2192" book="paci">
<Emphasis>ᩈᩘᨠᩮᨲᩴ ᩅᩤ ᨣᨧ᩠ᨨᩮᨿ᩠ᨿᩣ</Emphasis>ᨲᩥ ᩑᨲᩔ ᩋᩈᨴ᩠ᨵᨾ᩠ᨾᩔ ᨸᨭᩥᩈᩮᩅᨶᨲ᩠ᨳᩣᨿ ᨸᩩᩁᩥᩈᩮᨶ—  “ᩍᨲ᩠ᨳᨶ᩠ᨶᩣᨾᩴ ᩒᨠᩣᩈᩴ ᩋᩣᨣᨧ᩠ᨨᩣ”ᨲᩥ—  ᩅᩩᨲ᩠ᨲᩣ ᨣᨧ᩠ᨨᨲᩥ. ᨸᨴᩮ ᨸᨴᩮ ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨸᩩᩁᩥᩈᩔ ᩉᨲ᩠ᨳᨸᩣᩈᩴ ᩒᨠ᩠ᨠᨶ᩠ᨲᨾᨲ᩠ᨲᩮ ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ.
</Paragraph>

<Paragraph number="2193" book="paci">
<Emphasis>ᨸᩩᩁᩥᩈᩔ ᩅᩤ ᩋᨻ᩠ᨽᩣᨣᨾᨶᩴ ᩈᩣᨴᩥᨿᩮᨿ᩠ᨿᩣ</Emphasis>ᨲᩥ ᩑᨲᩔ ᩋᩈᨴ᩠ᨵᨾ᩠ᨾᩔ ᨸᨭᩥᩈᩮᩅᨶᨲ᩠ᨳᩣᨿ ᨸᩩᩁᩥᩈᩔ ᩋᨻ᩠ᨽᩣᨣᨾᨶᩴ ᩈᩣᨴᩥᨿᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩉᨲ᩠ᨳᨸᩣᩈᩴ ᩒᨠ᩠ᨠᨶ᩠ᨲᨾᨲ᩠ᨲᩮ ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ.
</Paragraph>

<Paragraph number="2194" book="paci">
<Emphasis>ᨨᨶ᩠ᨶᩴ ᩅᩤ ᩋᨶᩩᨸᩅᩥᩈᩮᨿ᩠ᨿᩣ</Emphasis>ᨲᩥ ᩑᨲᩔ ᩋᩈᨴ᩠ᨵᨾ᩠ᨾᩔ ᨸᨭᩥᩈᩮᩅᨶᨲ᩠ᨳᩣᨿ ᨿᩮᨶ ᨠᩮᨶᨧᩥ ᨸᨭᩥᨧ᩠ᨨᨶ᩠ᨶᩴ ᩒᨠᩣᩈᩴ ᨸᩅᩥᨭ᩠ᨮᨾᨲ᩠ᨲᩮ ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ.
</Paragraph>

<Paragraph number="2195" book="paci">
<Emphasis>ᨠᩣᨿᩴ ᩅᩤ ᨲᨴᨲ᩠ᨳᩣᨿ ᩏᨸᩈᩴᩉᩁᩮᨿ᩠ᨿᩣ</Emphasis>ᨲᩥ ᩑᨲᩔ ᩋᩈᨴ᩠ᨵᨾ᩠ᨾᩔ ᨸᨭᩥᩈᩮᩅᨶᨲ᩠ᨳᩣᨿ ᨸᩩᩁᩥᩈᩔ ᩉᨲ᩠ᨳᨸᩣᩈᩮ ᨮᩥᨲᩣ ᨠᩣᨿᩴ ᩏᨸᩈᩴᩉᩁᨲᩥ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ.
</Paragraph>

<Paragraph number="2196" book="paci">
<Emphasis>ᩋᨿᨾ᩠ᨸᩦ</Emphasis>ᨲᩥ ᨸᩩᩁᩥᨾᩣᨿᩮᩣ ᩏᨸᩣᨴᩤᨿ ᩅᩩᨧ᩠ᨧᨲᩥ.
</Paragraph>

<Paragraph number="2197" book="paci">
<Emphasis>ᨸᩣᩁᩣᨩᩥᨠᩣ ᩉᩮᩣᨲᩦ</Emphasis>ᨲᩥ ᩈᩮᨿ᩠ᨿᨳᩣᨸᩥ ᨶᩣᨾ ᨲᩣᩃᩮᩣ ᨾᨲ᩠ᨳᨠᨧ᩠ᨨᩥᨶ᩠ᨶᩮᩣ ᩋᨽᨻ᩠ᨻᩮᩣ ᨸᩩᨶ ᩅᩥᩁᩩᩊ᩠ᩉᩥᨿᩣ ᩑᩅᨾᩮᩅ ᨽᩥᨠ᩠ᨡᩩᨶᩦ ᩋᨭ᩠ᨮᨾᩴ ᩅᨲ᩠ᨳᩩᩴ ᨸᩁᩥᨸᩪᩁᩮᨶ᩠ᨲᩦ ᩋᩔᨾᨱᩦ ᩉᩮᩣᨲᩥ ᩋᩈᨠ᩠ᨿᨵᩦᨲᩣ. ᨲᩮᨶ ᩅᩩᨧ᩠ᨧᨲᩥ ᨸᩣᩁᩣᨩᩥᨠᩣ ᩉᩮᩣᨲᩦᨲᩥ.
</Paragraph>

<Paragraph number="2198" book="paci">
<Emphasis>ᩋᩈᩴᩅᩤᩈᩣ</Emphasis>ᨲᩥ <Emphasis>ᩈᩴᩅᩤᩈᩮᩣ</Emphasis> ᨶᩣᨾ ᩑᨠᨠᨾ᩠ᨾᩴ ᩑᨠᩩᨴ᩠ᨴᩮᩈᩮᩣ ᩈᨾᩈᩥᨠ᩠ᨡᨲᩣ. ᩑᩈᩮᩣ ᩈᩴᩅᩤᩈᩮᩣ ᨶᩣᨾ. ᩈᩮᩣ ᨲᩣᨿ ᩈᨴ᩠ᨵᩥᩴ ᨶᨲ᩠ᨳᩥ. ᨲᩮᨶ ᩅᩩᨧ᩠ᨧᨲᩥ ᩋᩈᩴᩅᩤᩈᩣᨲᩥ.
</Paragraph>

</Division>
<Division number="677" book="paci">

<Paragraph number="2199" book="paci">
ᩋᨶᩣᨸᨲ᩠ᨲᩥ—  ᩋᩈᨬ᩠ᨧᩥᨧ᩠ᨧ, ᩋᩔᨲᩥᨿᩣ, ᩋᨩᩣᨶᨶ᩠ᨲᩥᨿᩣ, ᩋᩈᩣᨴᩥᨿᨶ᩠ᨲᩥᨿᩣ, ᩏᨾ᩠ᨾᨲ᩠ᨲᩥᨠᩣᨿ, ᨡᩥᨲ᩠ᨲᨧᩥᨲ᩠ᨲᩣᨿ, ᩅᩮᨴᨶᩣᨭ᩠ᨭᩣᨿ, ᩋᩣᨴᩥᨠᨾ᩠ᨾᩥᨠᩣᨿᩣᨲᩥ.

</Paragraph>
</Division>

<Paragraph number="2200" type="center" book="paci">
ᨧᨲᩩᨲ᩠ᨳᨸᩣᩁᩣᨩᩥᨠᩴ ᩈᨾᨲ᩠ᨲᩴ.


</Paragraph>

<Paragraph number="2201" book="paci">
ᩏᨴ᩠ᨴᩥᨭ᩠ᨮᩣ ᨡᩮᩣ, ᩋᨿ᩠ᨿᩣᨿᩮᩣ, ᩋᨭ᩠ᨮ ᨸᩣᩁᩣᨩᩥᨠᩣ ᨵᨾ᩠ᨾᩣ. ᨿᩮᩈᩴ ᨽᩥᨠ᩠ᨡᩩᨶᩦ ᩋᨬ᩠ᨬᨲᩁᩴ ᩅᩤ ᩋᨬ᩠ᨬᨲᩁᩴ ᩅᩤ ᩋᩣᨸᨩ᩠ᨩᩥᨲ᩠ᩅᩣ ᨶ ᩃᨽᨲᩥ ᨽᩥᨠ᩠ᨡᩩᨶᩦᩉᩥ ᩈᨴ᩠ᨵᩥᩴ ᩈᩴᩅᩤᩈᩴ, ᨿᨳᩣ ᨸᩩᩁᩮ ᨲᨳᩣ ᨸᨧ᩠ᨨᩣ, ᨸᩣᩁᩣᨩᩥᨠᩣ ᩉᩮᩣᨲᩥ ᩋᩈᩴᩅᩤᩈᩣ. ᨲᨲ᩠ᨳᩣᨿ᩠ᨿᩣᨿᩮᩣ ᨸᩩᨧ᩠ᨨᩣᨾᩥ—  “ᨠᨧ᩠ᨧᩥᨲ᩠ᨳ ᨸᩁᩥᩈᩩᨴ᩠ᨵᩤ”? ᨴᩩᨲᩥᨿᨾ᩠ᨸᩥ ᨸᩩᨧ᩠ᨨᩣᨾᩥ—  “ᨠᨧ᩠ᨧᩥᨲ᩠ᨳ ᨸᩁᩥᩈᩩᨴ᩠ᨵᩤ”? ᨲᨲᩥᨿᨾ᩠ᨸᩥ ᨸᩩᨧ᩠ᨨᩣᨾᩥ—  “ᨠᨧ᩠ᨧᩥᨲ᩠ᨳ ᨸᩁᩥᩈᩩᨴ᩠ᨵᩤ”? ᨸᩁᩥᩈᩩᨴ᩠ᨵᩮᨲ᩠ᨳᩣᨿ᩠ᨿᩣᨿᩮᩣ, ᨲᩈ᩠ᨾᩣ ᨲᩩᨱ᩠ᩉᩦ, ᩑᩅᨾᩮᨲᩴ ᨵᩤᩁᨿᩣᨾᩦᨲᩥ.

</Paragraph>

<Paragraph number="2202" type="center" book="paci">
ᨽᩥᨠ᩠ᨡᩩᨶᩥᩅᩥᨽᩘᨣᩮ ᨸᩣᩁᩣᨩᩥᨠᨠᨱ᩠ᨯᩴ ᨶᩥᨭ᩠ᨮᩥᨲᩴ.
</Paragraph>