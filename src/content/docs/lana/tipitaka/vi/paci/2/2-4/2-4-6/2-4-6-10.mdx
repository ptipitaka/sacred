---
title: "2.4.6.10 ᨸᩈᩣᨡᩮᨩᩣᨲᩈᩥᨠ᩠ᨡᩣᨸᨴ"
tableOfContents: false
sidebar:
  order: 2
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="1062" book="paci">

<Paragraph number="3173" book="paci">
ᨲᩮᨶ ᩈᨾᨿᩮᨶ ᨻᩩᨴ᩠ᨵᩮᩤ ᨽᨣᩅᩤ ᩈᩣᩅᨲ᩠ᨳᩥᨿᩴ ᩅᩥᩉᩁᨲᩥ ᨩᩮᨲᩅᨶᩮ ᩋᨶᩣᨳᨸᩥᨱ᩠ᨯᩥᨠᩔ ᩋᩣᩁᩣᨾᩮ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩣ ᨽᩥᨠ᩠ᨡᩩᨶᩦ ᨸᩈᩣᨡᩮ ᨩᩣᨲᩴ ᨣᨱ᩠ᨯᩴ ᨸᩩᩁᩥᩈᩮᨶ ᩈᨴ᩠ᨵᩥᩴ ᩑᨠᩮᨶᩮᨠᩣ ᨽᩮᨴᩤᨸᩮᩈᩥ. ᩋᨳ ᨡᩮᩣ ᩈᩮᩣ ᨸᩩᩁᩥᩈᩮᩣ ᨲᩴ ᨽᩥᨠ᩠ᨡᩩᨶᩥᩴ ᨴᩪᩈᩮᨲᩩᩴ ᩏᨸᨠ᩠ᨠᨾᩥ. ᩈᩣ ᩅᩥᩔᩁᨾᨠᩣᩈᩥ. ᨽᩥᨠ᩠ᨡᩩᨶᩥᨿᩮᩣ ᩏᨸᨵᩤᩅᩥᨲ᩠ᩅᩣ ᨲᩴ ᨽᩥᨠ᩠ᨡᩩᨶᩥᩴ ᩑᨲᨴᩅᩮᩤᨧᩩᩴ—  “ᨠᩥᩔ ᨲ᩠ᩅᩴ, ᩋᨿ᩠ᨿᩮ, ᩅᩥᩔᩁᨾᨠᩣᩈᩦ”ᨲᩥ?
</Paragraph>

<Paragraph number="3174" book="paci">
ᩋᨳ ᨡᩮᩣ ᩈᩣ ᨽᩥᨠ᩠ᨡᩩᨶᩦ ᨽᩥᨠ᩠ᨡᩩᨶᩦᨶᩴ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩥ. ᨿᩣ ᨲᩣ ᨽᩥᨠ᩠ᨡᩩᨶᩥᨿᩮᩣ ᩋᨸ᩠ᨸᩥᨧ᩠ᨨᩣ …ᨸᩮ…  ᨲᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᨽᩥᨠ᩠ᨡᩩᨶᩦ ᨸᩈᩣᨡᩮ ᨩᩣᨲᩴ ᨣᨱ᩠ᨯᩴ ᨸᩩᩁᩥᩈᩮᨶ ᩈᨴ᩠ᨵᩥᩴ ᩑᨠᩮᨶᩮᨠᩣ ᨽᩮᨴᩤᨸᩮᩔᨲᩦ”ᨲᩥ …ᨸᩮ…  “ᩈᨧ᩠ᨧᩴ ᨠᩥᩁ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩦ ᨸᩈᩣᨡᩮ ᨩᩣᨲᩴ ᨣᨱ᩠ᨯᩴ ᨸᩩᩁᩥᩈᩮᨶ ᩈᨴ᩠ᨵᩥᩴ ᩑᨠᩮᨶᩮᨠᩣ ᨽᩮᨴᩤᨸᩮᨲᩦ”ᨲᩥ? “ᩈᨧ᩠ᨧᩴ, ᨽᨣᩅᩤ”ᨲᩥ. ᩅᩥᨣᩁᩉᩥ ᨻᩩᨴ᩠ᨵᩮᩤ ᨽᨣᩅᩤ …ᨸᩮ…  ᨠᨳᨬ᩠ᩉᩥ ᨶᩣᨾ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩦ ᨸᩈᩣᨡᩮ ᨩᩣᨲᩴ ᨣᨱ᩠ᨯᩴ ᨸᩩᩁᩥᩈᩮᨶ ᩈᨴ᩠ᨵᩥᩴ ᩑᨠᩮᨶᩮᨠᩣ ᨽᩮᨴᩤᨸᩮᩔᨲᩥ. ᨶᩮᨲᩴ, ᨽᩥᨠ᩠ᨡᩅᩮ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ …ᨸᩮ…  ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩥᨿᩮᩣ ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᨶ᩠ᨲᩩ—
</Paragraph>

</Division>
<Division number="1063" book="paci">

<Paragraph number="3175" book="paci">
<Emphasis>“ᨿᩣ ᨸᨶ ᨽᩥᨠ᩠ᨡᩩᨶᩦ ᨸᩈᩣᨡᩮ ᨩᩣᨲᩴ ᨣᨱ᩠ᨯᩴ ᩅᩤ ᩁᩩᨵᩥᨲᩴ ᩅᩤ ᩋᨶᨸᩃᩮᩣᨠᩮᨲ᩠ᩅᩣ ᩈᩴᨥᩴ ᩅᩤ ᨣᨱᩴ ᩅᩤ ᨸᩩᩁᩥᩈᩮᨶ ᩈᨴ᩠ᨵᩥᩴ ᩑᨠᩮᨶᩮᨠᩣ ᨽᩮᨴᩤᨸᩮᨿ᩠ᨿ ᩅᩤ ᨹᩣᩃᩣᨸᩮᨿ᩠ᨿ ᩅᩤ ᨵᩮᩤᩅᩤᨸᩮᨿ᩠ᨿ ᩅᩤ ᩋᩣᩃᩥᨾ᩠ᨸᩣᨸᩮᨿ᩠ᨿ ᩅᩤ ᨻᨶ᩠ᨵᩣᨸᩮᨿ᩠ᨿ ᩅᩤ ᨾᩮᩣᨧᩣᨸᩮᨿ᩠ᨿ ᩅᩤ, ᨸᩣᨧᩥᨲ᩠ᨲᩥᨿᨶ᩺”</Emphasis>ᨲᩥ. (*60*:<Emphasis>115</Emphasis>)
</Paragraph>

</Division>
<Division number="1064" book="paci">

<Paragraph number="3176" book="paci">
<Emphasis>ᨿᩣ ᨸᨶᩣ</Emphasis>ᨲᩥ ᨿᩣ ᨿᩣᨴᩥᩈᩣ …ᨸᩮ…  <Emphasis>ᨽᩥᨠ᩠ᨡᩩᨶᩦ</Emphasis>ᨲᩥ …ᨸᩮ…  ᩋᨿᩴ ᩍᨾᩈ᩠ᨾᩥᩴ ᩋᨲ᩠ᨳᩮ ᩋᨵᩥᨸ᩠ᨸᩮᨲᩣ ᨽᩥᨠ᩠ᨡᩩᨶᩦᨲᩥ.
</Paragraph>

<Paragraph number="3177" book="paci">
<Emphasis>ᨸᩈᩣᨡᩴ</Emphasis> ᨶᩣᨾ ᩋᨵᩮᩤᨶᩣᨽᩥ ᩏᨻ᩠ᨽᨩᩣᨱᩩᨾᨱ᩠ᨯᩃᩴ. <Emphasis>ᨩᩣᨲᨶ᩺</Emphasis>ᨲᩥ ᨲᨲ᩠ᨳ ᨩᩣᨲᩴ. <Emphasis>ᨣᨱ᩠ᨯᩮᩣ</Emphasis> ᨶᩣᨾ ᨿᩮᩣ ᨠᩮᩣᨧᩥ ᨣᨱ᩠ᨯᩮᩣ. <Emphasis>ᩁᩩᨵᩥᨲᩴ</Emphasis> ᨶᩣᨾ ᨿᩴ ᨠᩥᨬ᩠ᨧᩥ ᩅᨱᩴ. <Emphasis>ᩋᨶᨸᩃᩮᩣᨠᩮᨲ᩠ᩅᩣ</Emphasis>ᨲᩥ ᩋᨶᩣᨸᩩᨧ᩠ᨨᩣ. <Emphasis>ᩈᩴᨥᩮᩣ</Emphasis> ᨶᩣᨾ ᨽᩥᨠ᩠ᨡᩩᨶᩥᩈᩴᨥᩮᩣ ᩅᩩᨧ᩠ᨧᨲᩥ. <Emphasis>ᨣᨱᩮᩣ</Emphasis> ᨶᩣᨾ ᩈᨾ᩠ᨻᩉᩩᩃᩣ ᨽᩥᨠ᩠ᨡᩩᨶᩥᨿᩮᩣ ᩅᩩᨧ᩠ᨧᨶ᩠ᨲᩥ. <Emphasis>ᨸᩩᩁᩥᩈᩮᩣ</Emphasis> ᨶᩣᨾ ᨾᨶᩩᩔᨸᩩᩁᩥᩈᩮᩣ, ᨶ ᨿᨠ᩠ᨡᩮᩣ, ᨶ ᨸᩮᨲᩮᩣ, ᨶ ᨲᩥᩁᨧ᩠ᨨᩣᨶᨣᨲᩮᩣ, ᩅᩥᨬ᩠ᨬᩪ ᨸᨭᩥᨻᩃᩮᩣ ᨴᩪᩈᩮᨲᩩᩴ. <Emphasis>ᩈᨴ᩠ᨵᩥᨶ᩺</Emphasis>ᨲᩥ ᩑᨠᨲᩮᩣ. <Emphasis>ᩑᨠᩮᨶᩮᨠᩣ</Emphasis>ᨲᩥ ᨸᩩᩁᩥᩈᩮᩣ ᨧᩮᩅ ᩉᩮᩣᨲᩥ ᨽᩥᨠ᩠ᨡᩩᨶᩦ ᨧ.
</Paragraph>

</Division>
<Division number="1065" book="paci">

<Paragraph number="3178" book="paci">
“ᨽᩥᨶ᩠ᨴᩣ”ᨲᩥ ᩋᩣᨱᩣᨸᩮᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨽᩥᨶ᩠ᨶᩮ ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ. “ᨹᩣᩃᩮᩉᩦ”ᨲᩥ ᩋᩣᨱᩣᨸᩮᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨹᩣᩃᩥᨲᩮ ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ. “ᨵᩮᩤᩅᩤ”ᨲᩥ ᩋᩣᨱᩣᨸᩮᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨵᩮᩤᩅᩥᨲᩮ ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ. “ᩋᩣᩃᩥᨾ᩠ᨸᩣ”ᨲᩥ ᩋᩣᨱᩣᨸᩮᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩃᩥᨲ᩠ᨲᩮ ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ. “ᨻᨶ᩠ᨵᩣᩉᩦ”ᨲᩥ ᩋᩣᨱᩣᨸᩮᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨻᨴ᩠ᨵᩮ ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ. “ᨾᩮᩣᨧᩮᩉᩦ”ᨲᩥ ᩋᩣᨱᩣᨸᩮᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨾᩩᨲ᩠ᨲᩮ ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

</Division>
<Division number="1066" book="paci">

<Paragraph number="3179" book="paci">
ᩋᨶᩣᨸᨲ᩠ᨲᩥ—  ᩋᨸᩃᩮᩣᨠᩮᨲ᩠ᩅᩣ ᨽᩮᨴᩤᨸᩮᨲᩥ ᩅᩤ ᨹᩣᩃᩣᨸᩮᨲᩥ ᩅᩤ ᨵᩮᩤᩅᩤᨸᩮᨲᩥ ᩅᩤ ᩋᩣᩃᩥᨾ᩠ᨸᩣᨸᩮᨲᩥ ᩅᩤ ᨻᨶ᩠ᨵᩣᨸᩮᨲᩥ ᩅᩤ ᨾᩮᩣᨧᩣᨸᩮᨲᩥ ᩅᩤ, ᨿᩣ ᨠᩣᨧᩥ ᩅᩥᨬ᩠ᨬᩪ ᨴᩩᨲᩥᨿᩥᨠᩣ ᩉᩮᩣᨲᩥ, ᩏᨾ᩠ᨾᨲ᩠ᨲᩥᨠᩣᨿ, ᩋᩣᨴᩥᨠᨾ᩠ᨾᩥᨠᩣᨿᩣᨲᩥ.

</Paragraph>
</Division>

<Paragraph number="3180" type="center" book="paci">
ᨴᩈᨾᩈᩥᨠ᩠ᨡᩣᨸᨴᩴ ᨶᩥᨭ᩠ᨮᩥᨲᩴ.

  
ᩋᩣᩁᩣᨾᩅᨣ᩠ᨣᩮᩤ ᨨᨭ᩠ᨮᩮᩣ.
</Paragraph>