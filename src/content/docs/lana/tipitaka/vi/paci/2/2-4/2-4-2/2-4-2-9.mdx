---
title: "2.4.2.9 ᨸᩁᩋᨽᩥᩈᨸᨶᩈᩥᨠ᩠ᨡᩣᨸᨴ"
tableOfContents: false
sidebar:
  order: 10
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="874" book="paci">

<Paragraph number="2770" book="paci">
ᨲᩮᨶ ᩈᨾᨿᩮᨶ ᨻᩩᨴ᩠ᨵᩮᩤ ᨽᨣᩅᩤ ᩈᩣᩅᨲ᩠ᨳᩥᨿᩴ ᩅᩥᩉᩁᨲᩥ ᨩᩮᨲᩅᨶᩮ ᩋᨶᩣᨳᨸᩥᨱ᩠ᨯᩥᨠᩔ ᩋᩣᩁᩣᨾᩮ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩩᨶᩥᨿᩮᩣ ᩋᨲ᩠ᨲᨶᩮᩣ ᨽᨱ᩠ᨯᨠᩴ ᩋᨸᩔᨶ᩠ᨲᩥᨿᩮᩣ ᨧᨱ᩠ᨯᨠᩣᩊᩥᩴ ᨽᩥᨠ᩠ᨡᩩᨶᩥᩴ ᩑᨲᨴᩅᩮᩤᨧᩩᩴ—  “ᩋᨸᩣᨿ᩠ᨿᩮ, ᩋᨾ᩠ᩉᩣᨠᩴ ᨽᨱ᩠ᨯᨠᩴ ᨸᩔᩮᨿ᩠ᨿᩣᩈᩦ”ᨲᩥ? ᨧᨱ᩠ᨯᨠᩣᩊᩦ ᨽᩥᨠ᩠ᨡᩩᨶᩦ ᩏᨩ᩠ᨫᩣᨿᨲᩥ ᨡᩥᨿ᩠ᨿᨲᩥ ᩅᩥᨸᩣᨧᩮᨲᩥ—  “ᩋᩉᨾᩮᩅ ᨶᩪᨶ ᨧᩮᩣᩁᩦ, ᩋᩉᨾᩮᩅ ᨶᩪᨶ ᩋᩃᨩ᩠ᨩᩥᨶᩦ, ᨿᩣ ᩋᨿ᩠ᨿᩣᨿᩮᩣ ᩋᨲ᩠ᨲᨶᩮᩣ ᨽᨱ᩠ᨯᨠᩴ ᩋᨸᩔᨶ᩠ᨲᩥᨿᩮᩣ ᨲᩣ ᨾᩴ ᩑᩅᨾᩣᩉᩴᩈᩩ—  ‘ᩋᨸᩣᨿ᩠ᨿᩮ, ᩋᨾ᩠ᩉᩣᨠᩴ ᨽᨱ᩠ᨯᨠᩴ ᨸᩔᩮᨿ᩠ᨿᩣᩈᩦ’ᨲᩥ? ᩈᨧᩣᩉᩴ, ᩋᨿ᩠ᨿᩮ, ᨲᩩᨾ᩠ᩉᩣᨠᩴ ᨽᨱ᩠ᨯᨠᩴ ᨣᨱ᩠ᩉᩣᨾᩥ, ᩋᩔᨾᨱᩦ ᩉᩮᩣᨾᩥ, ᨻᩕᩉ᩠ᨾᨧᩁᩥᨿᩣ ᨧᩅᩤᨾᩥ, ᨶᩥᩁᨿᩴ ᩏᨸᨸᨩ᩠ᨩᩣᨾᩥ; ᨿᩣ ᨸᨶ ᨾᩴ ᩋᨽᩪᨲᩮᨶ ᩑᩅᨾᩣᩉ ᩈᩣᨸᩥ ᩋᩔᨾᨱᩦ ᩉᩮᩣᨲᩩ, ᨻᩕᩉ᩠ᨾᨧᩁᩥᨿᩣ ᨧᩅᨲᩩ, ᨶᩥᩁᨿᩴ ᩏᨸᨸᨩ᩠ᨩᨲᩪ”ᨲᩥ.
</Paragraph>

<Paragraph number="2771" book="paci">
ᨿᩣ ᨲᩣ ᨽᩥᨠ᩠ᨡᩩᨶᩥᨿᩮᩣ ᩋᨸ᩠ᨸᩥᨧ᩠ᨨᩣ …ᨸᩮ…  ᨲᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᩋᨿ᩠ᨿᩣ ᨧᨱ᩠ᨯᨠᩣᩊᩦ ᩋᨲ᩠ᨲᩣᨶᨾ᩠ᨸᩥ ᨸᩁᨾ᩠ᨸᩥ ᨶᩥᩁᨿᩮᨶᨸᩥ ᨻᩕᩉ᩠ᨾᨧᩁᩥᨿᩮᨶᨸᩥ ᩋᨽᩥᩈᨸᩥᩔᨲᩦ”ᨲᩥ …ᨸᩮ…  “ᩈᨧ᩠ᨧᩴ ᨠᩥᩁ, ᨽᩥᨠ᩠ᨡᩅᩮ, ᨧᨱ᩠ᨯᨠᩣᩊᩦ ᨽᩥᨠ᩠ᨡᩩᨶᩦ ᩋᨲ᩠ᨲᩣᨶᨾ᩠ᨸᩥ ᨸᩁᨾ᩠ᨸᩥ ᨶᩥᩁᨿᩮᨶᨸᩥ ᨻᩕᩉ᩠ᨾᨧᩁᩥᨿᩮᨶᨸᩥ ᩋᨽᩥᩈᨸᨲᩦ”ᨲᩥ? “ᩈᨧ᩠ᨧᩴ, ᨽᨣᩅᩤ”ᨲᩥ. ᩅᩥᨣᩁᩉᩥ ᨻᩩᨴ᩠ᨵᩮᩤ ᨽᨣᩅᩤ …ᨸᩮ…  ᨠᨳᨬ᩠ᩉᩥ ᨶᩣᨾ, ᨽᩥᨠ᩠ᨡᩅᩮ, ᨧᨱ᩠ᨯᨠᩣᩊᩦ ᨽᩥᨠ᩠ᨡᩩᨶᩦ ᩋᨲ᩠ᨲᩣᨶᨾ᩠ᨸᩥ ᨸᩁᨾ᩠ᨸᩥ ᨶᩥᩁᨿᩮᨶᨸᩥ ᨻᩕᩉ᩠ᨾᨧᩁᩥᨿᩮᨶᨸᩥ ᩋᨽᩥᩈᨸᩥᩔᨲᩥ. ᨶᩮᨲᩴ, ᨽᩥᨠ᩠ᨡᩅᩮ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ …ᨸᩮ…  ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩥᨿᩮᩣ ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᨶ᩠ᨲᩩ—
</Paragraph>

</Division>
<Division number="875" book="paci">

<Paragraph number="2772" book="paci">
<Emphasis>“ᨿᩣ ᨸᨶ ᨽᩥᨠ᩠ᨡᩩᨶᩦ ᩋᨲ᩠ᨲᩣᨶᩴ ᩅᩤ ᨸᩁᩴ ᩅᩤ ᨶᩥᩁᨿᩮᨶ ᩅᩤ ᨻᩕᩉ᩠ᨾᨧᩁᩥᨿᩮᨶ ᩅᩤ ᩋᨽᩥᩈᨸᩮᨿ᩠ᨿ, ᨸᩣᨧᩥᨲ᩠ᨲᩥᨿᨶ᩺”</Emphasis>ᨲᩥ. (*19*:<Emphasis>74</Emphasis>)
</Paragraph>

</Division>
<Division number="876" book="paci">

<Paragraph number="2773" book="paci">
<Emphasis>ᨿᩣ ᨸᨶᩣ</Emphasis>ᨲᩥ ᨿᩣ ᨿᩣᨴᩥᩈᩣ …ᨸᩮ…  <Emphasis>ᨽᩥᨠ᩠ᨡᩩᨶᩦ</Emphasis>ᨲᩥ …ᨸᩮ…  ᩋᨿᩴ ᩍᨾᩈ᩠ᨾᩥᩴ ᩋᨲ᩠ᨳᩮ ᩋᨵᩥᨸ᩠ᨸᩮᨲᩣ ᨽᩥᨠ᩠ᨡᩩᨶᩦᨲᩥ.
</Paragraph>

<Paragraph number="2774" book="paci">
<Emphasis>ᩋᨲ᩠ᨲᩣᨶᨶ᩺</Emphasis>ᨲᩥ ᨸᨧ᩠ᨧᨲ᩠ᨲᩴ. <Emphasis>ᨸᩁᨶ᩺</Emphasis>ᨲᩥ ᩏᨸᩈᨾ᩠ᨸᨶ᩠ᨶᩴ. ᨶᩥᩁᨿᩮᨶ ᩅᩤ ᨻᩕᩉ᩠ᨾᨧᩁᩥᨿᩮᨶ ᩅᩤ ᩋᨽᩥᩈᨸᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

</Division>
<Division number="877" book="paci">

<Paragraph number="2775" book="paci">
ᩏᨸᩈᨾ᩠ᨸᨶ᩠ᨶᩣᨿ ᩏᨸᩈᨾ᩠ᨸᨶ᩠ᨶᩈᨬ᩠ᨬᩣ ᨶᩥᩁᨿᩮᨶ ᩅᩤ ᨻᩕᩉ᩠ᨾᨧᩁᩥᨿᩮᨶ ᩅᩤ ᩋᨽᩥᩈᨸᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ. ᩏᨸᩈᨾ᩠ᨸᨶ᩠ᨶᩣᨿ ᩅᩮᨾᨲᩥᨠᩣ ᨶᩥᩁᨿᩮᨶ ᩅᩤ ᨻᩕᩉ᩠ᨾᨧᩁᩥᨿᩮᨶ ᩅᩤ ᩋᨽᩥᩈᨸᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ. ᩏᨸᩈᨾ᩠ᨸᨶ᩠ᨶᩣᨿ ᩋᨶᩩᨸᩈᨾ᩠ᨸᨶ᩠ᨶᩈᨬ᩠ᨬᩣ ᨶᩥᩁᨿᩮᨶ ᩅᩤ ᨻᩕᩉ᩠ᨾᨧᩁᩥᨿᩮᨶ ᩅᩤ ᩋᨽᩥᩈᨸᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

<Paragraph number="2776" book="paci">
ᨲᩥᩁᨧ᩠ᨨᩣᨶᨿᩮᩣᨶᩥᨿᩣ ᩅᩤ ᨸᩮᨲ᩠ᨲᩥᩅᩥᩈᨿᩮᨶ ᩅᩤ ᨾᨶᩩᩔᨴᩮᩤᨽᨣ᩠ᨣᩮᨶ ᩅᩤ ᩋᨽᩥᩈᨸᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨶᩩᨸᩈᨾ᩠ᨸᨶ᩠ᨶᩴ ᩋᨽᩥᩈᨸᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨶᩩᨸᩈᨾ᩠ᨸᨶ᩠ᨶᩣᨿ ᩏᨸᩈᨾ᩠ᨸᨶ᩠ᨶᩈᨬ᩠ᨬᩣ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨶᩩᨸᩈᨾ᩠ᨸᨶ᩠ᨶᩣᨿ ᩅᩮᨾᨲᩥᨠᩣ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨶᩩᨸᩈᨾ᩠ᨸᨶ᩠ᨶᩣᨿ ᩋᨶᩩᨸᩈᨾ᩠ᨸᨶ᩠ᨶᩈᨬ᩠ᨬᩣ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ.
</Paragraph>

</Division>
<Division number="878" book="paci">

<Paragraph number="2777" book="paci">
ᩋᨶᩣᨸᨲ᩠ᨲᩥ—  ᩋᨲ᩠ᨳᨸᩩᩁᩮᨠ᩠ᨡᩣᩁᩣᨿ, ᨵᨾ᩠ᨾᨸᩩᩁᩮᨠ᩠ᨡᩣᩁᩣᨿ, ᩋᨶᩩᩈᩣᩈᨶᩥᨸᩩᩁᩮᨠ᩠ᨡᩣᩁᩣᨿ, ᩏᨾ᩠ᨾᨲ᩠ᨲᩥᨠᩣᨿ, ᩋᩣᨴᩥᨠᨾ᩠ᨾᩥᨠᩣᨿᩣᨲᩥ.

</Paragraph>
</Division>

<Paragraph number="2778" type="center" book="paci">
ᨶᩅᨾᩈᩥᨠ᩠ᨡᩣᨸᨴᩴ ᨶᩥᨭ᩠ᨮᩥᨲᩴ.
</Paragraph>