---
title: "2.4.1.8 ᩏᨧ᩠ᨧᩣᩁᨨᨯ᩠ᨯᨶᩈᩥᨠ᩠ᨡᩣᨸᨴ"
tableOfContents: false
sidebar:
  order: 9
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="824" book="paci">

<Paragraph number="2635" book="paci">
ᨲᩮᨶ ᩈᨾᨿᩮᨶ ᨻᩩᨴ᩠ᨵᩮᩤ ᨽᨣᩅᩤ ᩈᩣᩅᨲ᩠ᨳᩥᨿᩴ ᩅᩥᩉᩁᨲᩥ ᨩᩮᨲᩅᨶᩮ ᩋᨶᩣᨳᨸᩥᨱ᩠ᨯᩥᨠᩔ ᩋᩣᩁᩣᨾᩮ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨻᩕᩣᩉ᩠ᨾᨱᩮᩣ ᨶᩥᨻ᩠ᨻᩥᨭ᩠ᨮᩁᩣᨩᨽᨭᩮᩣ “ᨲᨬ᩠ᨬᩮᩅ ᨽᨭᨸᨳᩴ ᨿᩣᨧᩥᩔᩣᨾᩦ”ᨲᩥ ᩈᩦᩈᩴ ᨶᩉᩣᨿᩥᨲ᩠ᩅᩣ ᨽᩥᨠ᩠ᨡᩩᨶᩩᨸᩔᨿᩴ ᨶᩥᩔᩣᨿ ᩁᩣᨩᨠᩩᩃᩴ ᨣᨧ᩠ᨨᨲᩥ. ᩋᨬ᩠ᨬᨲᩁᩣ ᨽᩥᨠ᩠ᨡᩩᨶᩦ ᨠᨭᩣᩉᩮ ᩅᨧ᩠ᨧᩴ ᨠᨲ᩠ᩅᩣ ᨲᩥᩁᩮᩣᨠᩩᨭ᩠ᨭᩮ ᨨᨯ᩠ᨯᩮᨶ᩠ᨲᩦ ᨲᩔ ᨻᩕᩣᩉ᩠ᨾᨱᩔ ᨾᨲ᩠ᨳᨠᩮ ᩋᩣᩈᩩᨾ᩠ᨽᩥ. ᩋᨳ ᨡᩮᩣ ᩈᩮᩣ ᨻᩕᩣᩉ᩠ᨾᨱᩮᩣ ᩏᨩ᩠ᨫᩣᨿᨲᩥ ᨡᩥᨿ᩠ᨿᨲᩥ ᩅᩥᨸᩣᨧᩮᨲᩥ—  “ᩋᩔᨾᨱᩥᨿᩮᩣ ᩍᨾᩣ ᨾᩩᨱ᩠ᨯᩣ ᨻᨶ᩠ᨵᨠᩥᨶᩥᨿᩮᩣ. ᨠᨳᨬ᩠ᩉᩥ ᨶᩣᨾ ᨣᩪᨳᨠᨭᩣᩉᩴ ᨾᨲ᩠ᨳᨠᩮ ᩋᩣᩈᩩᨾ᩠ᨽᩥᩔᨶ᩠ᨲᩥ. ᩍᨾᩣᩈᩴ ᩏᨸᩔᨿᩴ ᨫᩣᨸᩮᩔᩣᨾᩦ”ᨲᩥ. ᩏᨾ᩠ᨾᩩᨠᩴ ᨣᩉᩮᨲ᩠ᩅᩣ ᩏᨸᩔᨿᩴ ᨸᩅᩥᩈᨲᩥ. ᩋᨬ᩠ᨬᨲᩁᩮᩣ ᩏᨸᩣᩈᨠᩮᩣ ᩏᨸᩔᨿᩣ ᨶᩥᨠ᩠ᨡᨾᨶ᩠ᨲᩮᩣ ᩋᨴ᩠ᨴᩈ ᨲᩴ ᨻᩕᩣᩉ᩠ᨾᨱᩴ ᩏᨾ᩠ᨾᩩᨠᩴ ᨣᩉᩮᨲ᩠ᩅᩣ ᩏᨸᩔᨿᩴ ᨸᩅᩥᩈᨶ᩠ᨲᩴ. ᨴᩥᩈ᩠ᩅᩣᨶ ᨲᩴ ᨻᩕᩣᩉ᩠ᨾᨱᩴ ᩑᨲᨴᩅᩮᩤᨧ—  “ᨠᩥᩔ ᨲ᩠ᩅᩴ, ᨽᩮᩣ, ᩏᨾ᩠ᨾᩩᨠᩴ ᨣᩉᩮᨲ᩠ᩅᩣ ᩏᨸᩔᨿᩴ ᨸᩅᩥᩈᩈᩦ”ᨲᩥ? “ᩍᨾᩣ ᨾᩴ, ᨽᩮᩣ, ᨾᩩᨱ᩠ᨯᩣ ᨻᨶ᩠ᨵᨠᩥᨶᩥᨿᩮᩣ ᨣᩪᨳᨠᨭᩣᩉᩴ ᨾᨲ᩠ᨳᨠᩮ ᩋᩣᩈᩩᨾ᩠ᨽᩥᩴᩈᩩ. ᩍᨾᩣᩈᩴ ᩏᨸᩔᨿᩴ ᨫᩣᨸᩮᩔᩣᨾᩦ”ᨲᩥ. “ᨣᨧ᩠ᨨ, ᨽᩮᩣ ᨻᩕᩣᩉ᩠ᨾᨱ, ᨾᩘᨣᩃᩴ ᩑᨲᩴ. ᩈᩉᩔᩴ ᩃᨧ᩠ᨨᩈᩥ ᨲᨬ᩠ᨧ ᨽᨭᨸᨳᨶ᩺”ᨲᩥ. ᩋᨳ ᨡᩮᩣ ᩈᩮᩣ ᨻᩕᩣᩉ᩠ᨾᨱᩮᩣ ᩈᩦᩈᩴ ᨶᩉᩣᨿᩥᨲ᩠ᩅᩣ ᩁᩣᨩᨠᩩᩃᩴ ᨣᨶ᩠ᨲ᩠ᩅᩣ ᩈᩉᩔᩴ ᩋᩃᨲ᩠ᨳ ᨲᨬ᩠ᨧ ᨽᨭᨸᨳᩴ.
</Paragraph>

<Paragraph number="2636" book="paci">
ᩋᨳ ᨡᩮᩣ ᩈᩮᩣ ᩏᨸᩣᩈᨠᩮᩣ ᩏᨸᩔᨿᩴ ᨸᩅᩥᩈᩥᨲ᩠ᩅᩣ ᨽᩥᨠ᩠ᨡᩩᨶᩦᨶᩴ ᩑᨲᨾᨲ᩠ᨳᩴ ᩋᩣᩁᩮᩣᨧᩮᨲ᩠ᩅᩣ ᨸᩁᩥᨽᩣᩈᩥ. ᨿᩣ ᨲᩣ ᨽᩥᨠ᩠ᨡᩩᨶᩥᨿᩮᩣ ᩋᨸ᩠ᨸᩥᨧ᩠ᨨᩣ …ᨸᩮ…  ᨲᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᨽᩥᨠ᩠ᨡᩩᨶᩥᨿᩮᩣ ᩏᨧ᩠ᨧᩣᩁᩴ ᨲᩥᩁᩮᩣᨠᩩᨭ᩠ᨭᩮ ᨨᨯ᩠ᨯᩮᩔᨶ᩠ᨲᩦ”ᨲᩥ …ᨸᩮ…  “ᩈᨧ᩠ᨧᩴ ᨠᩥᩁ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩥᨿᩮᩣ ᩏᨧ᩠ᨧᩣᩁᩴ ᨲᩥᩁᩮᩣᨠᩩᨭ᩠ᨭᩮ ᨨᨯ᩠ᨯᩮᨶ᩠ᨲᩦ”ᨲᩥ? “ᩈᨧ᩠ᨧᩴ, ᨽᨣᩅᩤ”ᨲᩥ. ᩅᩥᨣᩁᩉᩥ ᨻᩩᨴ᩠ᨵᩮᩤ ᨽᨣᩅᩤ …ᨸᩮ…  ᨠᨳᨬ᩠ᩉᩥ ᨶᩣᨾ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩥᨿᩮᩣ ᩏᨧ᩠ᨧᩣᩁᩴ ᨲᩥᩁᩮᩣᨠᩩᨭ᩠ᨭᩮ ᨨᨯ᩠ᨯᩮᩔᨶ᩠ᨲᩥ. ᨶᩮᨲᩴ, ᨽᩥᨠ᩠ᨡᩅᩮ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ …ᨸᩮ…  ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩥᨿᩮᩣ ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᨶ᩠ᨲᩩ—
</Paragraph>

</Division>
<Division number="825" book="paci">

<Paragraph number="2637" book="paci">
<Emphasis>“ᨿᩣ ᨸᨶ ᨽᩥᨠ᩠ᨡᩩᨶᩦ ᩏᨧ᩠ᨧᩣᩁᩴ ᩅᩤ ᨸᩔᩣᩅᩴ ᩅᩤ ᩈᩘᨠᩣᩁᩴ ᩅᩤ ᩅᩥᨥᩣᩈᩴ ᩅᩤ ᨲᩥᩁᩮᩣᨠᩩᨭ᩠ᨭᩮ ᩅᩤ ᨲᩥᩁᩮᩣᨸᩣᨠᩣᩁᩮ ᩅᩤ ᨨᨯ᩠ᨯᩮᨿ᩠ᨿ ᩅᩤ ᨨᨯ᩠ᨯᩣᨸᩮᨿ᩠ᨿ ᩅᩤ, ᨸᩣᨧᩥᨲ᩠ᨲᩥᨿᨶ᩺”</Emphasis>ᨲᩥ. (*8*:<Emphasis>63</Emphasis>)
</Paragraph>

</Division>
<Division number="826" book="paci">

<Paragraph number="2638" book="paci">
<Emphasis>ᨿᩣ ᨸᨶᩣ</Emphasis>ᨲᩥ ᨿᩣ ᨿᩣᨴᩥᩈᩣ …ᨸᩮ…  <Emphasis>ᨽᩥᨠ᩠ᨡᩩᨶᩦ</Emphasis>ᨲᩥ …ᨸᩮ…  ᩋᨿᩴ ᩍᨾᩈ᩠ᨾᩥᩴ ᩋᨲ᩠ᨳᩮ ᩋᨵᩥᨸ᩠ᨸᩮᨲᩣ ᨽᩥᨠ᩠ᨡᩩᨶᩦᨲᩥ.
</Paragraph>

<Paragraph number="2639" book="paci">
<Emphasis>ᩏᨧ᩠ᨧᩣᩁᩮᩣ</Emphasis> ᨶᩣᨾ ᨣᩪᨳᩮᩣ ᩅᩩᨧ᩠ᨧᨲᩥ. <Emphasis>ᨸᩔᩣᩅᩮᩤ</Emphasis> ᨶᩣᨾ ᨾᩩᨲ᩠ᨲᩴ ᩅᩩᨧ᩠ᨧᨲᩥ.
</Paragraph>

<Paragraph number="2640" book="paci">
<Emphasis>ᩈᩘᨠᩣᩁᩴ</Emphasis> ᨶᩣᨾ ᨠᨧᩅᩁᩴ ᩅᩩᨧ᩠ᨧᨲᩥ.
</Paragraph>

<Paragraph number="2641" book="paci">
<Emphasis>ᩅᩥᨥᩣᩈᩴ</Emphasis> ᨶᩣᨾ ᨧᩃᨠᩣᨶᩥ ᩅᩤ ᩋᨭ᩠ᨮᩥᨠᩣᨶᩥ ᩅᩤ ᩏᨧ᩠ᨨᩥᨭ᩠ᨮᩮᩣᨴᨠᩴ ᩅᩤ.
</Paragraph>

<Paragraph number="2642" book="paci">
<Emphasis>ᨠᩩᨭ᩠ᨭᩮᩣ</Emphasis> ᨶᩣᨾ ᨲᨿᩮᩣ ᨠᩩᨭ᩠ᨭᩣ—  ᩍᨭ᩠ᨮᨠᩣᨠᩩᨭ᩠ᨭᩮᩣ, ᩈᩥᩃᩣᨠᩩᨭ᩠ᨭᩮᩣ, ᨴᩤᩁᩩᨠᩩᨭ᩠ᨭᩮᩣ.
</Paragraph>

<Paragraph number="2643" book="paci">
<Emphasis>ᨸᩣᨠᩣᩁᩮᩣ</Emphasis> ᨶᩣᨾ ᨲᨿᩮᩣ ᨸᩣᨠᩣᩁᩣ—  ᩍᨭ᩠ᨮᨠᩣᨸᩣᨠᩣᩁᩮᩣ, ᩈᩥᩃᩣᨸᩣᨠᩣᩁᩮᩣ, ᨴᩤᩁᩩᨸᩣᨠᩣᩁᩮᩣ.
</Paragraph>

<Paragraph number="2644" book="paci">
<Emphasis>ᨲᩥᩁᩮᩣᨠᩩᨭ᩠ᨭᩮ</Emphasis>ᨲᩥ ᨠᩩᨭ᩠ᨭᩔ ᨸᩁᨲᩮᩣ. <Emphasis>ᨲᩥᩁᩮᩣᨸᩣᨠᩣᩁᩮ</Emphasis>ᨲᩥ ᨸᩣᨠᩣᩁᩔ ᨸᩁᨲᩮᩣ.
</Paragraph>

<Paragraph number="2645" book="paci">
<Emphasis>ᨨᨯ᩠ᨯᩮᨿ᩠ᨿᩣ</Emphasis>ᨲᩥ ᩈᨿᩴ ᨨᨯ᩠ᨯᩮᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

<Paragraph number="2646" book="paci">
<Emphasis>ᨨᨯ᩠ᨯᩣᨸᩮᨿ᩠ᨿᩣ</Emphasis>ᨲᩥ ᩋᨬ᩠ᨬᩴ ᩋᩣᨱᩣᨸᩮᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩈᨠᩥᩴ ᩋᩣᨱᨲ᩠ᨲᩣ ᨻᩉᩩᨠᨾ᩠ᨸᩥ ᨨᨯ᩠ᨯᩮᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

</Division>
<Division number="827" book="paci">

<Paragraph number="2647" book="paci">
ᩋᨶᩣᨸᨲ᩠ᨲᩥ—  ᩒᩃᩮᩣᨠᩮᨲ᩠ᩅᩣ ᨨᨯ᩠ᨯᩮᨲᩥ, ᩋᩅᩊᨬ᩠ᨩᩮ ᨨᨯ᩠ᨯᩮᨲᩥ, ᩏᨾ᩠ᨾᨲ᩠ᨲᩥᨠᩣᨿ, ᩋᩣᨴᩥᨠᨾ᩠ᨾᩥᨠᩣᨿᩣᨲᩥ.

</Paragraph>
</Division>

<Paragraph number="2648" type="center" book="paci">
ᩋᨭ᩠ᨮᨾᩈᩥᨠ᩠ᨡᩣᨸᨴᩴ ᨶᩥᨭ᩠ᨮᩥᨲᩴ.
</Paragraph>