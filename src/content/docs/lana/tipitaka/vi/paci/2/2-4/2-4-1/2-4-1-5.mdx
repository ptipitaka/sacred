---
title: "2.4.1.5 ᩏᨴᨠᩈᩩᨴ᩠ᨵᩥᨠᩈᩥᨠ᩠ᨡᩣᨸᨴ"
tableOfContents: false
sidebar:
  order: 6
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="810" book="paci">

<Paragraph number="2599" book="paci">
ᨲᩮᨶ ᩈᨾᨿᩮᨶ ᨻᩩᨴ᩠ᨵᩮᩤ ᨽᨣᩅᩤ ᩈᨠ᩠ᨠᩮᩈᩩ ᩅᩥᩉᩁᨲᩥ ᨠᨸᩥᩃᩅᨲ᩠ᨳᩩᩈ᩠ᨾᩥᩴ ᨶᩥᨣᩕᩮᩤᨵᩤᩁᩣᨾᩮ. ᩋᨳ ᨡᩮᩣ ᨾᩉᩣᨸᨩᩣᨸᨲᩥ ᨣᩮᩤᨲᨾᩦ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥ; ᩏᨸᩈᩘᨠᨾᩥᨲ᩠ᩅᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᩋᨵᩮᩤᩅᩤᨲᩮ ᩋᨭ᩠ᨮᩣᩈᩥ—  “ᨴᩩᨣ᩠ᨣᨶ᩠ᨵᩮᩣ, ᨽᨣᩅᩤ, ᨾᩣᨲᩩᨣᩤᨾᩮᩣ”ᨲᩥ. ᩋᨳ ᨡᩮᩣ ᨽᨣᩅᩤ—  “ᩋᩣᨴᩥᨿᨶ᩠ᨲᩩ ᨡᩮᩣ ᨽᩥᨠ᩠ᨡᩩᨶᩥᨿᩮᩣ ᩏᨴᨠᩈᩩᨴ᩠ᨵᩥᨠᨶ᩺”ᨲᩥ, ᨾᩉᩣᨸᨩᩣᨸᨲᩥᩴ ᨣᩮᩤᨲᨾᩥᩴ ᨵᨾ᩠ᨾᩥᨿᩣ ᨠᨳᩣᨿ ᩈᨶ᩠ᨴᩔᩮᩈᩥ ᩈᨾᩣᨴᨸᩮᩈᩥ ᩈᨾᩩᨲ᩠ᨲᩮᨩᩮᩈᩥ ᩈᨾ᩠ᨸᩉᩴᩈᩮᩈᩥ. ᩋᨳ ᨡᩮᩣ ᨾᩉᩣᨸᨩᩣᨸᨲᩥ ᨣᩮᩤᨲᨾᩦ ᨽᨣᩅᨲᩣ ᨵᨾ᩠ᨾᩥᨿᩣ ᨠᨳᩣᨿ ᩈᨶ᩠ᨴᩔᩥᨲᩣ ᩈᨾᩣᨴᨸᩥᨲᩣ ᩈᨾᩩᨲ᩠ᨲᩮᨩᩥᨲᩣ ᩈᨾ᩠ᨸᩉᩴᩈᩥᨲᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᨸᨴᨠ᩠ᨡᩥᨱᩴ ᨠᨲ᩠ᩅᩣ ᨸᨠ᩠ᨠᩣᨾᩥ. ᩋᨳ ᨡᩮᩣ ᨽᨣᩅᩤ ᩑᨲᩈ᩠ᨾᩥᩴ ᨶᩥᨴᩤᨶᩮ ᩑᨲᩈ᩠ᨾᩥᩴ ᨸᨠᩁᨱᩮ ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩦᨶᩴ ᩏᨴᨠᩈᩩᨴ᩠ᨵᩥᨠᨶ᩺”ᨲᩥ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩣ ᨽᩥᨠ᩠ᨡᩩᨶᩦ—  “ᨽᨣᩅᨲᩣ ᩏᨴᨠᩈᩩᨴ᩠ᨵᩥᨠᩣ ᩋᨶᩩᨬ᩠ᨬᩣᨲᩣ”ᨲᩥ ᩋᨲᩥᨣᨾ᩠ᨽᩦᩁᩴ ᩏᨴᨠᩈᩩᨴ᩠ᨵᩥᨠᩴ ᩋᩣᨴᩥᨿᨶ᩠ᨲᩦ ᨾᩩᨲ᩠ᨲᨠᩁᨱᩮ ᩅᨱᩴ ᩋᨠᩣᩈᩥ.
</Paragraph>

<Paragraph number="2600" book="paci">
ᩋᨳ ᨡᩮᩣ ᩈᩣ ᨽᩥᨠ᩠ᨡᩩᨶᩦ ᨽᩥᨠ᩠ᨡᩩᨶᩦᨶᩴ ᩑᨲᨾᨲ᩠ᨳᩴ ᩋᩣᩁᩮᩣᨧᩮᨲᩥ. ᨿᩣ ᨲᩣ ᨽᩥᨠ᩠ᨡᩩᨶᩥᨿᩮᩣ ᩋᨸ᩠ᨸᩥᨧ᩠ᨨᩣ …ᨸᩮ…  ᨲᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᨽᩥᨠ᩠ᨡᩩᨶᩦ ᩋᨲᩥᨣᨾ᩠ᨽᩦᩁᩴ ᩏᨴᨠᩈᩩᨴ᩠ᨵᩥᨠᩴ ᩋᩣᨴᩥᨿᩥᩔᨲᩦ”ᨲᩥ …ᨸᩮ…  “ᩈᨧ᩠ᨧᩴ ᨠᩥᩁ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩦ ᩋᨲᩥᨣᨾ᩠ᨽᩦᩁᩴ ᩏᨴᨠᩈᩩᨴ᩠ᨵᩥᨠᩴ ᩋᩣᨴᩥᨿᨲᩦ”ᨲᩥ? “ᩈᨧ᩠ᨧᩴ, ᨽᨣᩅᩤ”ᨲᩥ. ᩅᩥᨣᩁᩉᩥ ᨻᩩᨴ᩠ᨵᩮᩤ ᨽᨣᩅᩤ …ᨸᩮ…  ᨠᨳᨬ᩠ᩉᩥ ᨶᩣᨾ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩦ ᩋᨲᩥᨣᨾ᩠ᨽᩦᩁᩴ ᩏᨴᨠᩈᩩᨴ᩠ᨵᩥᨠᩴ ᩋᩣᨴᩥᨿᩥᩔᨲᩥ. ᨶᩮᨲᩴ, ᨽᩥᨠ᩠ᨡᩅᩮ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ …ᨸᩮ…  ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩥᨿᩮᩣ ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᨶ᩠ᨲᩩ—
</Paragraph>

</Division>
<Division number="811" book="paci">

<Paragraph number="2601" book="paci">
<Emphasis>“ᩏᨴᨠᩈᩩᨴ᩠ᨵᩥᨠᩴ ᨸᨶ ᨽᩥᨠ᩠ᨡᩩᨶᩥᨿᩣ ᩋᩣᨴᩥᨿᨾᩣᨶᩣᨿ ᨴ᩠ᩅᩘᨣᩩᩃᨸᨻ᩠ᨻᨸᩁᨾᩴ ᩋᩣᨴᩤᨲᨻ᩠ᨻᩴ. ᨲᩴ ᩋᨲᩥᨠ᩠ᨠᩣᨾᩮᨶ᩠ᨲᩥᨿᩣ ᨸᩣᨧᩥᨲ᩠ᨲᩥᨿᨶ᩺”</Emphasis>ᨲᩥ. (*5*:<Emphasis>60</Emphasis>)
</Paragraph>

</Division>
<Division number="812" book="paci">

<Paragraph number="2602" book="paci">
<Emphasis>ᩏᨴᨠᩈᩩᨴ᩠ᨵᩥᨠᩴ</Emphasis> ᨶᩣᨾ ᨾᩩᨲ᩠ᨲᨠᩁᨱᩔ ᨵᩮᩤᩅᨶᩣ ᩅᩩᨧ᩠ᨧᨲᩥ.
</Paragraph>

<Paragraph number="2603" book="paci">
<Emphasis>ᩋᩣᨴᩥᨿᨾᩣᨶᩣᨿᩣ</Emphasis>ᨲᩥ ᨵᩮᩤᩅᨶ᩠ᨲᩥᨿᩣ.
</Paragraph>

<Paragraph number="2604" book="paci">
<Emphasis>ᨴ᩠ᩅᩘᨣᩩᩃᨸᨻ᩠ᨻᨸᩁᨾᩴ ᩋᩣᨴᩤᨲᨻ᩠ᨻᨶ᩺</Emphasis>ᨲᩥ ᨴ᩠ᩅᩦᩈᩩ ᩋᩘᨣᩩᩃᩮᩈᩩ ᨴ᩠ᩅᩮ ᨸᨻ᩠ᨻᨸᩁᨾᩣ ᩋᩣᨴᩤᨲᨻ᩠ᨻᩣ.
</Paragraph>

<Paragraph number="2605" book="paci">
<Emphasis>ᨲᩴ ᩋᨲᩥᨠ᩠ᨠᩣᨾᩮᨶ᩠ᨲᩥᨿᩣ</Emphasis>ᨲᩥ ᩈᨾ᩠ᨹᩔᩴ ᩈᩣᨴᩥᨿᨶ᩠ᨲᩦ ᩋᨶ᩠ᨲᨾᩈᩮᩣ ᨠᩮᩈᨣ᩠ᨣᨾᨲ᩠ᨲᨾ᩠ᨸᩥ ᩋᨲᩥᨠ᩠ᨠᩣᨾᩮᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

</Division>
<Division number="813" book="paci">

<Paragraph number="2606" book="paci">
ᩋᨲᩥᩁᩮᨠᨴ᩠ᩅᩘᨣᩩᩃᨸᨻ᩠ᨻᩮ ᩋᨲᩥᩁᩮᨠᩈᨬ᩠ᨬᩣ ᩋᩣᨴᩥᨿᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ. ᩋᨲᩥᩁᩮᨠᨴ᩠ᩅᩘᨣᩩᩃᨸᨻ᩠ᨻᩮ ᩅᩮᨾᨲᩥᨠᩣ ᩋᩣᨴᩥᨿᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ. ᩋᨲᩥᩁᩮᨠᨴ᩠ᩅᩘᨣᩩᩃᨸᨻ᩠ᨻᩮ ᩐᨶᨠᩈᨬ᩠ᨬᩣ ᩋᩣᨴᩥᨿᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

<Paragraph number="2607" book="paci">
ᩐᨶᨠᨴ᩠ᩅᩘᨣᩩᩃᨸᨻ᩠ᨻᩮ ᩋᨲᩥᩁᩮᨠᩈᨬ᩠ᨬᩣ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩐᨶᨠᨴ᩠ᩅᩘᨣᩩᩃᨸᨻ᩠ᨻᩮ ᩅᩮᨾᨲᩥᨠᩣ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩐᨶᨠᨴ᩠ᩅᩘᨣᩩᩃᨸᨻ᩠ᨻᩮ ᩐᨶᨠᩈᨬ᩠ᨬᩣ, ᩋᨶᩣᨸᨲ᩠ᨲᩥ.
</Paragraph>

</Division>
<Division number="814" book="paci">

<Paragraph number="2608" book="paci">
ᩋᨶᩣᨸᨲ᩠ᨲᩥ—  ᨴ᩠ᩅᩘᨣᩩᩃᨸᨻ᩠ᨻᨸᩁᨾᩴ ᩋᩣᨴᩥᨿᨲᩥ, ᩐᨶᨠᨴ᩠ᩅᩘᨣᩩᩃᨸᨻ᩠ᨻᨸᩁᨾᩴ ᩋᩣᨴᩥᨿᨲᩥ, ᩋᩣᨻᩣᨵᨸᨧ᩠ᨧᨿᩣ, ᩏᨾ᩠ᨾᨲ᩠ᨲᩥᨠᩣᨿ, ᩋᩣᨴᩥᨠᨾ᩠ᨾᩥᨠᩣᨿᩣᨲᩥ.

</Paragraph>
</Division>

<Paragraph number="2609" type="center" book="paci">
ᨸᨬ᩠ᨧᨾᩈᩥᨠ᩠ᨡᩣᨸᨴᩴ ᨶᩥᨭ᩠ᨮᩥᨲᩴ.
</Paragraph>