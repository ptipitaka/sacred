---
title: "2.4.4.5 ᨶᩥᨠ᩠ᨠᨯ᩠ᨰᨶᩈᩥᨠ᩠ᨡᩣᨸᨴ"
tableOfContents: false
sidebar:
  order: 6
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="950" book="paci">

<Paragraph number="2923" book="paci">
ᨲᩮᨶ ᩈᨾᨿᩮᨶ ᨻᩩᨴ᩠ᨵᩮᩤ ᨽᨣᩅᩤ ᩈᩣᩅᨲ᩠ᨳᩥᨿᩴ ᩅᩥᩉᩁᨲᩥ ᨩᩮᨲᩅᨶᩮ ᩋᨶᩣᨳᨸᩥᨱ᩠ᨯᩥᨠᩔ ᩋᩣᩁᩣᨾᩮ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᨴ᩠ᨴᩤ ᨠᩣᨸᩥᩃᩣᨶᩦ ᩈᩣᨠᩮᨲᩮ ᩅᩔᩴ ᩏᨸᨣᨲᩣ ᩉᩮᩣᨲᩥ. ᩈᩣ ᨠᩮᨶᨧᩥᨴᩮᩅ ᨠᩁᨱᩦᨿᩮᨶ ᩏᨻ᩠ᨻᩣᩊ᩠ᩉᩣ ᨳᩩᩃᩖᨶᨶ᩠ᨴᩣᨿ ᨽᩥᨠ᩠ᨡᩩᨶᩥᨿᩣ ᩈᨶ᩠ᨲᩥᨠᩮ ᨴᩪᨲᩴ ᨸᩣᩉᩮᩈᩥ—  “ᩈᨧᩮ ᨾᩮ ᩋᨿ᩠ᨿᩣ ᨳᩩᩃᩖᨶᨶ᩠ᨴᩣ ᩏᨸᩔᨿᩴ ᨴᨴᩮᨿ᩠ᨿ ᩋᩣᨣᨧ᩠ᨨᩮᨿ᩠ᨿᩣᨾᩉᩴ ᩈᩣᩅᨲ᩠ᨳᩥᨶ᩺”ᨲᩥ. ᨳᩩᩃᩖᨶᨶ᩠ᨴᩣ ᨽᩥᨠ᩠ᨡᩩᨶᩦ ᩑᩅᨾᩣᩉ—  “ᩋᩣᨣᨧ᩠ᨨᨲᩩ, ᨴᩔᩣᨾᩦ”ᨲᩥ. ᩋᨳ ᨡᩮᩣ ᨽᨴ᩠ᨴᩤ ᨠᩣᨸᩥᩃᩣᨶᩦ ᩈᩣᨠᩮᨲᩣ ᩈᩣᩅᨲ᩠ᨳᩥᩴ ᩋᨣᨾᩣᩈᩥ. ᨳᩩᩃᩖᨶᨶ᩠ᨴᩣ ᨽᩥᨠ᩠ᨡᩩᨶᩦ ᨽᨴ᩠ᨴᩤᨿ ᨠᩣᨸᩥᩃᩣᨶᩥᨿᩣ ᩏᨸᩔᨿᩴ ᩋᨴᩤᩈᩥ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨳᩩᩃᩖᨶᨶ᩠ᨴᩣ ᨽᩥᨠ᩠ᨡᩩᨶᩦ ᨻᩉᩩᩔᩩᨲᩣ ᩉᩮᩣᨲᩥ ᨽᩣᨱᩥᨠᩣ ᩅᩥᩈᩣᩁᨴᩤ ᨸᨭ᩠ᨭᩣ ᨵᨾ᩠ᨾᩥᩴ ᨠᨳᩴ ᨠᩣᨲᩩᩴ. ᨽᨴ᩠ᨴᩤᨸᩥ ᨠᩣᨸᩥᩃᩣᨶᩦ ᨻᩉᩩᩔᩩᨲᩣ ᩉᩮᩣᨲᩥ ᨽᩣᨱᩥᨠᩣ ᩅᩥᩈᩣᩁᨴᩤ ᨸᨭ᩠ᨭᩣ ᨵᨾ᩠ᨾᩥᩴ ᨠᨳᩴ ᨠᩣᨲᩩᩴ ᩏᩊᩣᩁᩈᨾ᩠ᨽᩣᩅᩥᨲᩣ. ᨾᨶᩩᩔᩣ—  “ᩋᨿ᩠ᨿᩣ ᨽᨴ᩠ᨴᩤ ᨠᩣᨸᩥᩃᩣᨶᩦ ᨻᩉᩩᩔᩩᨲᩣ ᨽᩣᨱᩥᨠᩣ ᩅᩥᩈᩣᩁᨴᩤ ᨸᨭ᩠ᨭᩣ ᨵᨾ᩠ᨾᩥᩴ ᨠᨳᩴ ᨠᩣᨲᩩᩴ ᩏᩊᩣᩁᩈᨾ᩠ᨽᩣᩅᩥᨲᩣ”ᨲᩥ ᨽᨴ᩠ᨴᩴ ᨠᩣᨸᩥᩃᩣᨶᩥᩴ ᨸᨮᨾᩴ ᨸᨿᩥᩁᩩᨸᩣᩈᩥᨲ᩠ᩅᩣ ᨸᨧ᩠ᨨᩣ ᨳᩩᩃᩖᨶᨶ᩠ᨴᩴ ᨽᩥᨠ᩠ᨡᩩᨶᩥᩴ ᨸᨿᩥᩁᩩᨸᩣᩈᨶ᩠ᨲᩥ. ᨳᩩᩃᩖᨶᨶ᩠ᨴᩣ ᨽᩥᨠ᩠ᨡᩩᨶᩦ ᩍᩔᩣᨸᨠᨲᩣ—  “ᩍᨾᩣ ᨠᩥᩁ ᩋᨸ᩠ᨸᩥᨧ᩠ᨨᩣ ᩈᨶ᩠ᨲᩩᨭ᩠ᨮᩣ ᨸᩅᩥᩅᩥᨲ᩠ᨲᩣ ᩋᩈᩴᩈᨭ᩠ᨮᩣ ᨿᩣ ᩍᨾᩣ ᩈᨬ᩠ᨬᨲ᩠ᨲᩥᨻᩉᩩᩃᩣ ᩅᩥᨬ᩠ᨬᨲ᩠ᨲᩥᨻᩉᩩᩃᩣ ᩅᩥᩉᩁᨶ᩠ᨲᩦ”ᨲᩥ ᨠᩩᨸᩥᨲᩣ ᩋᨶᨲ᩠ᨲᨾᨶᩣ ᨽᨴ᩠ᨴᩴ ᨠᩣᨸᩥᩃᩣᨶᩥᩴ ᩏᨸᩔᨿᩣ ᨶᩥᨠ᩠ᨠᨯ᩠ᨰᩥ.
</Paragraph>

<Paragraph number="2924" book="paci">
ᨿᩣ ᨲᩣ ᨽᩥᨠ᩠ᨡᩩᨶᩥᨿᩮᩣ ᩋᨸ᩠ᨸᩥᨧ᩠ᨨᩣ …ᨸᩮ…  ᨲᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᩋᨿ᩠ᨿᩣ ᨳᩩᩃᩖᨶᨶ᩠ᨴᩣ ᩋᨿ᩠ᨿᩣᨿ ᨽᨴ᩠ᨴᩤᨿ ᨠᩣᨸᩥᩃᩣᨶᩥᨿᩣ ᩏᨸᩔᨿᩴ ᨴᨲ᩠ᩅᩣ ᨠᩩᨸᩥᨲᩣ ᩋᨶᨲ᩠ᨲᨾᨶᩣ ᨶᩥᨠ᩠ᨠᨯ᩠ᨰᩥᩔᨲᩦ”ᨲᩥ …ᨸᩮ…  “ᩈᨧ᩠ᨧᩴ ᨠᩥᩁ, ᨽᩥᨠ᩠ᨡᩅᩮ, ᨳᩩᩃᩖᨶᨶ᩠ᨴᩣ ᨽᩥᨠ᩠ᨡᩩᨶᩦ ᨽᨴ᩠ᨴᩤᨿ ᨠᩣᨸᩥᩃᩣᨶᩥᨿᩣ ᩏᨸᩔᨿᩴ ᨴᨲ᩠ᩅᩣ ᨠᩩᨸᩥᨲᩣ ᩋᨶᨲ᩠ᨲᨾᨶᩣ ᨶᩥᨠ᩠ᨠᨯ᩠ᨰᨲᩦ”ᨲᩥ? “ᩈᨧ᩠ᨧᩴ, ᨽᨣᩅᩤ”ᨲᩥ. ᩅᩥᨣᩁᩉᩥ ᨻᩩᨴ᩠ᨵᩮᩤ ᨽᨣᩅᩤ …ᨸᩮ…  ᨠᨳᨬ᩠ᩉᩥ ᨶᩣᨾ, ᨽᩥᨠ᩠ᨡᩅᩮ, ᨳᩩᩃᩖᨶᨶ᩠ᨴᩣ ᨽᩥᨠ᩠ᨡᩩᨶᩦ ᨽᨴ᩠ᨴᩤᨿ ᨠᩣᨸᩥᩃᩣᨶᩥᨿᩣ ᩏᨸᩔᨿᩴ ᨴᨲ᩠ᩅᩣ ᨠᩩᨸᩥᨲᩣ ᩋᨶᨲ᩠ᨲᨾᨶᩣ ᨶᩥᨠ᩠ᨠᨯ᩠ᨰᩥᩔᨲᩥ. ᨶᩮᨲᩴ, ᨽᩥᨠ᩠ᨡᩅᩮ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ …ᨸᩮ…  ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩥᨿᩮᩣ ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᨶ᩠ᨲᩩ—
</Paragraph>

</Division>
<Division number="951" book="paci">

<Paragraph number="2925" book="paci">
<Emphasis>“ᨿᩣ ᨸᨶ ᨽᩥᨠ᩠ᨡᩩᨶᩦ ᨽᩥᨠ᩠ᨡᩩᨶᩥᨿᩣ ᩏᨸᩔᨿᩴ ᨴᨲ᩠ᩅᩣ ᨠᩩᨸᩥᨲᩣ ᩋᨶᨲ᩠ᨲᨾᨶᩣ ᨶᩥᨠ᩠ᨠᨯ᩠ᨰᩮᨿ᩠ᨿ ᩅᩤ ᨶᩥᨠ᩠ᨠᨯ᩠ᨰᩣᨸᩮᨿ᩠ᨿ ᩅᩤ, ᨸᩣᨧᩥᨲ᩠ᨲᩥᨿᨶ᩺”</Emphasis>ᨲᩥ. (*35*:<Emphasis>90</Emphasis>)
</Paragraph>

</Division>
<Division number="952" book="paci">

<Paragraph number="2926" book="paci">
<Emphasis>ᨿᩣ ᨸᨶᩣ</Emphasis>ᨲᩥ ᨿᩣ ᨿᩣᨴᩥᩈᩣ …ᨸᩮ…  <Emphasis>ᨽᩥᨠ᩠ᨡᩩᨶᩦ</Emphasis>ᨲᩥ …ᨸᩮ…  ᩋᨿᩴ ᩍᨾᩈ᩠ᨾᩥᩴ ᩋᨲ᩠ᨳᩮ ᩋᨵᩥᨸ᩠ᨸᩮᨲᩣ ᨽᩥᨠ᩠ᨡᩩᨶᩦᨲᩥ.
</Paragraph>

<Paragraph number="2927" book="paci">
<Emphasis>ᨽᩥᨠ᩠ᨡᩩᨶᩥᨿᩣ</Emphasis>ᨲᩥ ᩋᨬ᩠ᨬᩣᨿ ᨽᩥᨠ᩠ᨡᩩᨶᩥᨿᩣ. <Emphasis>ᩏᨸᩔᨿᩮᩣ</Emphasis> ᨶᩣᨾ ᨠᩅᩤᨭᨻᨴ᩠ᨵᩮᩤ ᩅᩩᨧ᩠ᨧᨲᩥ. <Emphasis>ᨴᨲ᩠ᩅᩣ</Emphasis>ᨲᩥ ᩈᨿᩴ ᨴᨲ᩠ᩅᩣ. <Emphasis>ᨠᩩᨸᩥᨲᩣ ᩋᨶᨲ᩠ᨲᨾᨶᩣ</Emphasis>ᨲᩥ ᩋᨶᨽᩥᩁᨴ᩠ᨵᩤ ᩋᩣᩉᨲᨧᩥᨲ᩠ᨲᩣ ᨡᩥᩃᨩᩣᨲᩣ.
</Paragraph>

<Paragraph number="2928" book="paci">
<Emphasis>ᨶᩥᨠ᩠ᨠᨯ᩠ᨰᩮᨿ᩠ᨿᩣ</Emphasis>ᨲᩥ ᨣᨻ᩠ᨽᩮ ᨣᩉᩮᨲ᩠ᩅᩣ ᨸᨾᩩᨡᩴ ᨶᩥᨠ᩠ᨠᨯ᩠ᨰᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ. ᨸᨾᩩᨡᩮ ᨣᩉᩮᨲ᩠ᩅᩣ ᨻᩉᩥ ᨶᩥᨠ᩠ᨠᨯ᩠ᨰᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ. ᩑᨠᩮᨶ ᨸᨿᩮᩣᨣᩮᨶ ᨻᩉᩩᨠᩮᨸᩥ ᨴ᩠ᩅᩤᩁᩮ ᩋᨲᩥᨠ᩠ᨠᩣᨾᩮᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

<Paragraph number="2929" book="paci">
<Emphasis>ᨶᩥᨠ᩠ᨠᨯ᩠ᨰᩣᨸᩮᨿ᩠ᨿᩣ</Emphasis>ᨲᩥ ᩋᨬ᩠ᨬᩴ ᩋᩣᨱᩣᨸᩮᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ. ᩈᨠᩥᩴ ᩋᩣᨱᨲ᩠ᨲᩣ ᨻᩉᩩᨠᩮᨸᩥ ᨴ᩠ᩅᩤᩁᩮ ᩋᨲᩥᨠ᩠ᨠᩣᨾᩮᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

</Division>
<Division number="953" book="paci">

<Paragraph number="2930" book="paci">
ᩏᨸᩈᨾ᩠ᨸᨶ᩠ᨶᩣᨿ ᩏᨸᩈᨾ᩠ᨸᨶ᩠ᨶᩈᨬ᩠ᨬᩣ ᩏᨸᩔᨿᩴ ᨴᨲ᩠ᩅᩣ ᨠᩩᨸᩥᨲᩣ ᩋᨶᨲ᩠ᨲᨾᨶᩣ ᨶᩥᨠ᩠ᨠᨯ᩠ᨰᨲᩥ ᩅᩤ ᨶᩥᨠ᩠ᨠᨯ᩠ᨰᩣᨸᩮᨲᩥ ᩅᩤ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ. ᩏᨸᩈᨾ᩠ᨸᨶ᩠ᨶᩣᨿ ᩅᩮᨾᨲᩥᨠᩣ ᩏᨸᩔᨿᩴ ᨴᨲ᩠ᩅᩣ ᨠᩩᨸᩥᨲᩣ ᩋᨶᨲ᩠ᨲᨾᨶᩣ ᨶᩥᨠ᩠ᨠᨯ᩠ᨰᨲᩥ ᩅᩤ ᨶᩥᨠ᩠ᨠᨯ᩠ᨰᩣᨸᩮᨲᩥ ᩅᩤ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ. ᩏᨸᩈᨾ᩠ᨸᨶ᩠ᨶᩣᨿ ᩋᨶᩩᨸᩈᨾ᩠ᨸᨶ᩠ᨶᩈᨬ᩠ᨬᩣ ᩏᨸᩔᨿᩴ ᨴᨲ᩠ᩅᩣ ᨠᩩᨸᩥᨲᩣ ᩋᨶᨲ᩠ᨲᨾᨶᩣ ᨶᩥᨠ᩠ᨠᨯ᩠ᨰᨲᩥ ᩅᩤ ᨶᩥᨠ᩠ᨠᨯ᩠ᨰᩣᨸᩮᨲᩥ ᩅᩤ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

<Paragraph number="2931" book="paci">
ᨲᩔᩣ ᨸᩁᩥᨠ᩠ᨡᩣᩁᩴ ᨶᩥᨠ᩠ᨠᨯ᩠ᨰᨲᩥ ᩅᩤ ᨶᩥᨠ᩠ᨠᨯ᩠ᨰᩣᨸᩮᨲᩥ ᩅᩤ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨠᩅᩤᨭᨻᨴ᩠ᨵᩤ ᨶᩥᨠ᩠ᨠᨯ᩠ᨰᨲᩥ ᩅᩤ ᨶᩥᨠ᩠ᨠᨯ᩠ᨰᩣᨸᩮᨲᩥ ᩅᩤ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨲᩔᩣ ᨸᩁᩥᨠ᩠ᨡᩣᩁᩴ ᨶᩥᨠ᩠ᨠᨯ᩠ᨰᨲᩥ ᩅᩤ ᨶᩥᨠ᩠ᨠᨯ᩠ᨰᩣᨸᩮᨲᩥ ᩅᩤ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨶᩩᨸᩈᨾ᩠ᨸᨶ᩠ᨶᩴ ᨠᩅᩤᨭᨻᨴ᩠ᨵᩤ ᩅᩤ ᩋᨠᩅᩤᨭᨻᨴ᩠ᨵᩤ ᩅᩤ ᨶᩥᨠ᩠ᨠᨯ᩠ᨰᨲᩥ ᩅᩤ ᨶᩥᨠ᩠ᨠᨯ᩠ᨰᩣᨸᩮᨲᩥ ᩅᩤ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨲᩔᩣ ᨸᩁᩥᨠ᩠ᨡᩣᩁᩴ ᨶᩥᨠ᩠ᨠᨯ᩠ᨰᨲᩥ ᩅᩤ ᨶᩥᨠ᩠ᨠᨯ᩠ᨰᩣᨸᩮᨲᩥ ᩅᩤ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨶᩩᨸᩈᨾ᩠ᨸᨶ᩠ᨶᩣᨿ ᩏᨸᩈᨾ᩠ᨸᨶ᩠ᨶᩈᨬ᩠ᨬᩣ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨶᩩᨸᩈᨾ᩠ᨸᨶ᩠ᨶᩣᨿ ᩅᩮᨾᨲᩥᨠᩣ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨶᩩᨸᩈᨾ᩠ᨸᨶ᩠ᨶᩣᨿ ᩋᨶᩩᨸᩈᨾ᩠ᨸᨶ᩠ᨶᩈᨬ᩠ᨬᩣ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ.
</Paragraph>

</Division>
<Division number="954" book="paci">

<Paragraph number="2932" book="paci">
ᩋᨶᩣᨸᨲ᩠ᨲᩥ—  ᩋᩃᨩ᩠ᨩᩥᨶᩥᩴ ᨶᩥᨠ᩠ᨠᨯ᩠ᨰᨲᩥ ᩅᩤ ᨶᩥᨠ᩠ᨠᨯ᩠ᨰᩣᨸᩮᨲᩥ ᩅᩤ, ᨲᩔᩣ ᨸᩁᩥᨠ᩠ᨡᩣᩁᩴ ᨶᩥᨠ᩠ᨠᨯ᩠ᨰᨲᩥ ᩅᩤ ᨶᩥᨠ᩠ᨠᨯ᩠ᨰᩣᨸᩮᨲᩥ ᩅᩤ, ᩏᨾ᩠ᨾᨲ᩠ᨲᩥᨠᩴ ᨶᩥᨠ᩠ᨠᨯ᩠ᨰᨲᩥ ᩅᩤ ᨶᩥᨠ᩠ᨠᨯ᩠ᨰᩣᨸᩮᨲᩥ ᩅᩤ, ᨲᩔᩣ ᨸᩁᩥᨠ᩠ᨡᩣᩁᩴ ᨶᩥᨠ᩠ᨠᨯ᩠ᨰᨲᩥ ᩅᩤ ᨶᩥᨠ᩠ᨠᨯ᩠ᨰᩣᨸᩮᨲᩥ ᩅᩤ, ᨽᨱ᩠ᨯᨶᨠᩣᩁᩥᨠᩴ ᨠᩃᩉᨠᩣᩁᩥᨠᩴ ᩅᩥᩅᩤᨴᨠᩣᩁᩥᨠᩴ ᨽᩔᨠᩣᩁᩥᨠᩴ ᩈᩴᨥᩮ ᩋᨵᩥᨠᩁᨱᨠᩣᩁᩥᨠᩴ ᨶᩥᨠ᩠ᨠᨯ᩠ᨰᨲᩥ ᩅᩤ ᨶᩥᨠ᩠ᨠᨯ᩠ᨰᩣᨸᩮᨲᩥ ᩅᩤ, ᨲᩔᩣ ᨸᩁᩥᨠ᩠ᨡᩣᩁᩴ ᨶᩥᨠ᩠ᨠᨯ᩠ᨰᨲᩥ ᩅᩤ ᨶᩥᨠ᩠ᨠᨯ᩠ᨰᩣᨸᩮᨲᩥ ᩅᩤ, ᩋᨶ᩠ᨲᩮᩅᩤᩈᩥᨶᩥᩴ ᩅᩤ ᩈᨴ᩠ᨵᩥᩅᩥᩉᩣᩁᩥᨶᩥᩴ ᩅᩤ ᨶ ᩈᨾ᩠ᨾᩣ ᩅᨲ᩠ᨲᨶ᩠ᨲᩥᩴ ᨶᩥᨠ᩠ᨠᨯ᩠ᨰᨲᩥ ᩅᩤ ᨶᩥᨠ᩠ᨠᨯ᩠ᨰᩣᨸᩮᨲᩥ ᩅᩤ, ᨲᩔᩣ ᨸᩁᩥᨠ᩠ᨡᩣᩁᩴ ᨶᩥᨠ᩠ᨠᨯ᩠ᨰᨲᩥ ᩅᩤ ᨶᩥᨠ᩠ᨠᨯ᩠ᨰᩣᨸᩮᨲᩥ ᩅᩤ, ᩏᨾ᩠ᨾᨲ᩠ᨲᩥᨠᩣᨿ, ᩋᩣᨴᩥᨠᨾ᩠ᨾᩥᨠᩣᨿᩣᨲᩥ.

</Paragraph>
</Division>

<Paragraph number="2933" type="center" book="paci">
ᨸᨬ᩠ᨧᨾᩈᩥᨠ᩠ᨡᩣᨸᨴᩴ ᨶᩥᨭ᩠ᨮᩥᨲᩴ.
</Paragraph>