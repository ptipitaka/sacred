---
title: "2.2.4 ᩏᨠ᩠ᨡᩥᨲ᩠ᨲᨠᩒᩈᩣᩁᨱᩈᩥᨠ᩠ᨡᩣᨸᨴ"
tableOfContents: false
sidebar:
  order: 12
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="694" book="paci">

<Paragraph number="2272" book="paci">
ᨲᩮᨶ ᩈᨾᨿᩮᨶ ᨻᩩᨴ᩠ᨵᩮᩤ ᨽᨣᩅᩤ ᩈᩣᩅᨲ᩠ᨳᩥᨿᩴ ᩅᩥᩉᩁᨲᩥ ᨩᩮᨲᩅᨶᩮ ᩋᨶᩣᨳᨸᩥᨱ᩠ᨯᩥᨠᩔ ᩋᩣᩁᩣᨾᩮ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨧᨱ᩠ᨯᨠᩣᩊᩦ ᨽᩥᨠ᩠ᨡᩩᨶᩦ ᨽᨱ᩠ᨯᨶᨠᩣᩁᩥᨠᩣ ᩉᩮᩣᨲᩥ ᨠᩃᩉᨠᩣᩁᩥᨠᩣ ᩅᩥᩅᩤᨴᨠᩣᩁᩥᨠᩣ ᨽᩔᨠᩣᩁᩥᨠᩣ ᩈᩴᨥᩮ ᩋᨵᩥᨠᩁᨱᨠᩣᩁᩥᨠᩣ. ᨳᩩᩃᩖᨶᨶ᩠ᨴᩣ ᨽᩥᨠ᩠ᨡᩩᨶᩦ ᨲᩔᩣ ᨠᨾ᩠ᨾᩮ ᨠᩁᩦᨿᨾᩣᨶᩮ ᨸᨭᩥᨠ᩠ᨠᩮᩣᩈᨲᩥ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨳᩩᩃᩖᨶᨶ᩠ᨴᩣ ᨽᩥᨠ᩠ᨡᩩᨶᩦ ᨣᩤᨾᨠᩴ ᩋᨣᨾᩣᩈᩥ ᨠᩮᨶᨧᩥᨴᩮᩅ ᨠᩁᨱᩦᨿᩮᨶ. ᩋᨳ ᨡᩮᩣ ᨽᩥᨠ᩠ᨡᩩᨶᩥᩈᩴᨥᩮᩣ—  “ᨳᩩᩃᩖᨶᨶ᩠ᨴᩣ ᨽᩥᨠ᩠ᨡᩩᨶᩦ ᨸᨠ᩠ᨠᨶ᩠ᨲᩣ”ᨲᩥ, ᨧᨱ᩠ᨯᨠᩣᩊᩥᩴ ᨽᩥᨠ᩠ᨡᩩᨶᩥᩴ ᩋᩣᨸᨲ᩠ᨲᩥᨿᩣ ᩋᨴᩔᨶᩮ ᩏᨠ᩠ᨡᩥᨸᩥ. ᨳᩩᩃᩖᨶᨶ᩠ᨴᩣ ᨽᩥᨠ᩠ᨡᩩᨶᩦ ᨣᩤᨾᨠᩮ ᨲᩴ ᨠᩁᨱᩦᨿᩴ ᨲᩦᩁᩮᨲ᩠ᩅᩣ ᨸᩩᨶᨴᩮᩅ ᩈᩣᩅᨲ᩠ᨳᩥᩴ ᨸᨧ᩠ᨧᩣᨣᨧ᩠ᨨᩥ. ᨧᨱ᩠ᨯᨠᩣᩊᩦ ᨽᩥᨠ᩠ᨡᩩᨶᩦ ᨳᩩᩃᩖᨶᨶ᩠ᨴᩣᨿ ᨽᩥᨠ᩠ᨡᩩᨶᩥᨿᩣ ᩋᩣᨣᨧ᩠ᨨᨶ᩠ᨲᩥᨿᩣ ᨶᩮᩅ ᩋᩣᩈᨶᩴ ᨸᨬ᩠ᨬᨸᩮᩈᩥ ᨶ ᨸᩣᨴᩮᩤᨴᨠᩴ ᨸᩣᨴᨸᩦᨮᩴ ᨸᩣᨴᨠᨮᩃᩥᨠᩴ ᩏᨸᨶᩥᨠ᩠ᨡᩥᨸᩥ ᨶ ᨸᨧ᩠ᨧᩩᨣ᩠ᨣᨶ᩠ᨲ᩠ᩅᩣ ᨸᨲ᩠ᨲᨧᩦᩅᩁᩴ ᨸᨭᩥᨣ᩠ᨣᩉᩮᩈᩥ ᨶ ᨸᩣᨶᩦᨿᩮᨶ ᩋᩣᨸᩩᨧ᩠ᨨᩥ. ᨳᩩᩃᩖᨶᨶ᩠ᨴᩣ ᨽᩥᨠ᩠ᨡᩩᨶᩦ ᨧᨱ᩠ᨯᨠᩣᩊᩥᩴ ᨽᩥᨠ᩠ᨡᩩᨶᩥᩴ ᩑᨲᨴᩅᩮᩤᨧ—  “ᨠᩥᩔ ᨲ᩠ᩅᩴ, ᩋᨿ᩠ᨿᩮ, ᨾᨿᩥ ᩋᩣᨣᨧ᩠ᨨᨶ᩠ᨲᩥᨿᩣ ᨶᩮᩅ ᩋᩣᩈᨶᩴ ᨸᨬ᩠ᨬᨸᩮᩈᩥ ᨶ ᨸᩣᨴᩮᩤᨴᨠᩴ ᨸᩣᨴᨸᩦᨮᩴ ᨸᩣᨴᨠᨮᩃᩥᨠᩴ ᩏᨸᨶᩥᨠ᩠ᨡᩥᨸᩥ ᨶ ᨸᨧ᩠ᨧᩩᨣ᩠ᨣᨶ᩠ᨲ᩠ᩅᩣ ᨸᨲ᩠ᨲᨧᩦᩅᩁᩴ ᨸᨭᩥᨣ᩠ᨣᩉᩮᩈᩥ ᨶ ᨸᩣᨶᩦᨿᩮᨶ ᩋᩣᨸᩩᨧ᩠ᨨᩦ”ᨲᩥ? “ᩑᩅᨬ᩠ᩉᩮᨲᩴ, ᩋᨿ᩠ᨿᩮ, ᩉᩮᩣᨲᩥ ᨿᨳᩣ ᨲᩴ ᩋᨶᩣᨳᩣᨿᩣ”ᨲᩥ. “ᨠᩥᩔ ᨸᨶ ᨲ᩠ᩅᩴ, ᩋᨿ᩠ᨿᩮ, ᩋᨶᩣᨳᩣ”ᨲᩥ? “ᩍᨾᩣ ᨾᩴ, ᩋᨿ᩠ᨿᩮ, ᨽᩥᨠ᩠ᨡᩩᨶᩥᨿᩮᩣ—  ‘ᩋᨿᩴ ᩋᨶᩣᨳᩣ ᩋᨸ᩠ᨸᨬ᩠ᨬᩣᨲᩣ, ᨶᨲ᩠ᨳᩥ ᩍᨾᩥᩔᩣ ᨠᩣᨧᩥ ᨸᨭᩥᩅᨲ᩠ᨲᩣ’ᨲᩥ, ᩋᩣᨸᨲ᩠ᨲᩥᨿᩣ ᩋᨴᩔᨶᩮ ᩏᨠ᩠ᨡᩥᨸᩥᩴᩈᩪ”ᨲᩥ.
</Paragraph>

<Paragraph number="2273" book="paci">
ᨳᩩᩃᩖᨶᨶ᩠ᨴᩣ ᨽᩥᨠ᩠ᨡᩩᨶᩦ—  “ᨻᩣᩃᩣ ᩑᨲᩣ ᩋᨻ᩠ᨿᨲ᩠ᨲᩣ ᩑᨲᩣ, ᨶᩮᩅ ᨩᩣᨶᨶ᩠ᨲᩥ ᨠᨾ᩠ᨾᩴ ᩅᩤ ᨠᨾ᩠ᨾᨴᩮᩤᩈᩴ ᩅᩤ ᨠᨾ᩠ᨾᩅᩥᨸᨲ᩠ᨲᩥᩴ ᩅᩤ ᨠᨾ᩠ᨾᩈᨾ᩠ᨸᨲ᩠ᨲᩥᩴ ᩅᩤ. ᨾᨿᩴ ᨡᩮᩣ ᨩᩣᨶᩣᨾ ᨠᨾ᩠ᨾᨾ᩠ᨸᩥ ᨠᨾ᩠ᨾᨴᩮᩤᩈᨾ᩠ᨸᩥ ᨠᨾ᩠ᨾᩅᩥᨸᨲ᩠ᨲᩥᨾ᩠ᨸᩥ ᨠᨾ᩠ᨾᩈᨾ᩠ᨸᨲ᩠ᨲᩥᨾ᩠ᨸᩥ. ᨾᨿᩴ ᨡᩮᩣ ᩋᨠᨲᩴ ᩅᩤ ᨠᨾ᩠ᨾᩴ ᨠᩣᩁᩮᨿ᩠ᨿᩣᨾ ᨠᨲᩴ ᩅᩤ ᨠᨾ᩠ᨾᩴ ᨠᩮᩣᨸᩮᨿ᩠ᨿᩣᨾᩣ”ᨲᩥ, ᩃᩉᩩᩴ ᩃᩉᩩᩴ ᨽᩥᨠ᩠ᨡᩩᨶᩥᩈᩴᨥᩴ ᩈᨶ᩠ᨶᩥᨸᩣᨲᩮᨲ᩠ᩅᩣ ᨧᨱ᩠ᨯᨠᩣᩊᩥᩴ ᨽᩥᨠ᩠ᨡᩩᨶᩥᩴ ᩒᩈᩣᩁᩮᩈᩥ.
</Paragraph>

<Paragraph number="2274" book="paci">
ᨿᩣ ᨲᩣ ᨽᩥᨠ᩠ᨡᩩᨶᩥᨿᩮᩣ ᩋᨸ᩠ᨸᩥᨧ᩠ᨨᩣ …ᨸᩮ…  ᨲᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᩋᨿ᩠ᨿᩣ ᨳᩩᩃᩖᨶᨶ᩠ᨴᩣ ᩈᨾᨣ᩠ᨣᩮᨶ ᩈᩴᨥᩮᨶ ᩏᨠ᩠ᨡᩥᨲ᩠ᨲᩴ ᨽᩥᨠ᩠ᨡᩩᨶᩥᩴ ᨵᨾ᩠ᨾᩮᨶ ᩅᩥᨶᨿᩮᨶ ᩈᨲ᩠ᨳᩩᩈᩣᩈᨶᩮᨶ ᩋᨶᨸᩃᩮᩣᨠᩮᨲ᩠ᩅᩣ ᨠᩣᩁᨠᩈᩴᨥᩴ ᩋᨶᨬ᩠ᨬᩣᨿ ᨣᨱᩔ ᨨᨶ᩠ᨴᩴ ᩒᩈᩣᩁᩮᩔᨲᩦ”ᨲᩥ …ᨸᩮ…  “ᩈᨧ᩠ᨧᩴ ᨠᩥᩁ, ᨽᩥᨠ᩠ᨡᩅᩮ, ᨳᩩᩃᩖᨶᨶ᩠ᨴᩣ ᨽᩥᨠ᩠ᨡᩩᨶᩦ ᩈᨾᨣ᩠ᨣᩮᨶ ᩈᩴᨥᩮᨶ ᩏᨠ᩠ᨡᩥᨲ᩠ᨲᩴ ᨽᩥᨠ᩠ᨡᩩᨶᩥᩴ ᨵᨾ᩠ᨾᩮᨶ ᩅᩥᨶᨿᩮᨶ ᩈᨲ᩠ᨳᩩᩈᩣᩈᨶᩮᨶ ᩋᨶᨸᩃᩮᩣᨠᩮᨲ᩠ᩅᩣ ᨠᩣᩁᨠᩈᩴᨥᩴ ᩋᨶᨬ᩠ᨬᩣᨿ ᨣᨱᩔ ᨨᨶ᩠ᨴᩴ ᩒᩈᩣᩁᩮᨲᩦ”ᨲᩥ? “ᩈᨧ᩠ᨧᩴ, ᨽᨣᩅᩤ”ᨲᩥ. ᩅᩥᨣᩁᩉᩥ ᨻᩩᨴ᩠ᨵᩮᩤ ᨽᨣᩅᩤ …ᨸᩮ…  ᨠᨳᨬ᩠ᩉᩥ ᨶᩣᨾ, ᨽᩥᨠ᩠ᨡᩅᩮ, ᨳᩩᩃᩖᨶᨶ᩠ᨴᩣ ᨽᩥᨠ᩠ᨡᩩᨶᩦ ᩈᨾᨣ᩠ᨣᩮᨶ ᩈᩴᨥᩮᨶ ᩏᨠ᩠ᨡᩥᨲ᩠ᨲᩴ ᨽᩥᨠ᩠ᨡᩩᨶᩥᩴ ᨵᨾ᩠ᨾᩮᨶ ᩅᩥᨶᨿᩮᨶ ᩈᨲ᩠ᨳᩩᩈᩣᩈᨶᩮᨶ ᩋᨶᨸᩃᩮᩣᨠᩮᨲ᩠ᩅᩣ ᨠᩣᩁᨠᩈᩴᨥᩴ ᩋᨶᨬ᩠ᨬᩣᨿ ᨣᨱᩔ ᨨᨶ᩠ᨴᩴ ᩒᩈᩣᩁᩮᩔᨲᩥ. ᨶᩮᨲᩴ, ᨽᩥᨠ᩠ᨡᩅᩮ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ …ᨸᩮ…  ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩥᨿᩮᩣ ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᨶ᩠ᨲᩩ—
</Paragraph>

</Division>
<Division number="695" book="paci">

<Paragraph number="2275" book="paci">
<Emphasis>“ᨿᩣ ᨸᨶ ᨽᩥᨠ᩠ᨡᩩᨶᩦ ᩈᨾᨣ᩠ᨣᩮᨶ ᩈᩴᨥᩮᨶ ᩏᨠ᩠ᨡᩥᨲ᩠ᨲᩴ ᨽᩥᨠ᩠ᨡᩩᨶᩥᩴ ᨵᨾ᩠ᨾᩮᨶ ᩅᩥᨶᨿᩮᨶ ᩈᨲ᩠ᨳᩩᩈᩣᩈᨶᩮᨶ ᩋᨶᨸᩃᩮᩣᨠᩮᨲ᩠ᩅᩣ ᨠᩣᩁᨠᩈᩴᨥᩴ ᩋᨶᨬ᩠ᨬᩣᨿ ᨣᨱᩔ ᨨᨶ᩠ᨴᩴ ᩒᩈᩣᩁᩮᨿ᩠ᨿ, ᩋᨿᨾ᩠ᨸᩥ ᨽᩥᨠ᩠ᨡᩩᨶᩦ ᨸᨮᨾᩣᨸᨲ᩠ᨲᩥᨠᩴ ᨵᨾ᩠ᨾᩴ ᩋᩣᨸᨶ᩠ᨶᩣ ᨶᩥᩔᩣᩁᨱᩦᨿᩴ ᩈᩴᨥᩣᨴᩥᩈᩮᩈᨶ᩺”</Emphasis>ᨲᩥ. (*4*:<Emphasis>12</Emphasis>)
</Paragraph>

</Division>
<Division number="696" book="paci">

<Paragraph number="2276" book="paci">
<Emphasis>ᨿᩣ ᨸᨶᩣ</Emphasis>ᨲᩥ ᨿᩣ ᨿᩣᨴᩥᩈᩣ …ᨸᩮ…  <Emphasis>ᨽᩥᨠ᩠ᨡᩩᨶᩦ</Emphasis>ᨲᩥ …ᨸᩮ…  ᩋᨿᩴ ᩍᨾᩈ᩠ᨾᩥᩴ ᩋᨲ᩠ᨳᩮ ᩋᨵᩥᨸ᩠ᨸᩮᨲᩣ ᨽᩥᨠ᩠ᨡᩩᨶᩦᨲᩥ.
</Paragraph>

<Paragraph number="2277" book="paci">
<Emphasis>ᩈᨾᨣ᩠ᨣᩮᩤ</Emphasis> ᨶᩣᨾ <Emphasis>ᩈᩴᨥᩮᩣ</Emphasis> ᩈᨾᩣᨶᩈᩴᩅᩤᩈᨠᩮᩣ ᩈᨾᩣᨶᩈᩦᨾᩣᨿᩴ ᨮᩥᨲᩮᩣ.
</Paragraph>

<Paragraph number="2278" book="paci">
<Emphasis>ᩏᨠ᩠ᨡᩥᨲ᩠ᨲᩣ</Emphasis> ᨶᩣᨾ ᩋᩣᨸᨲ᩠ᨲᩥᨿᩣ ᩋᨴᩔᨶᩮ ᩅᩤ ᩋᨸ᩠ᨸᨭᩥᨠᨾ᩠ᨾᩮ ᩅᩤ ᩋᨸ᩠ᨸᨭᩥᨶᩥᩔᨣ᩠ᨣᩮ ᩅᩤ ᩏᨠ᩠ᨡᩥᨲ᩠ᨲᩣ.
</Paragraph>

<Paragraph number="2279" book="paci">
<Emphasis>ᨵᨾ᩠ᨾᩮᨶ ᩅᩥᨶᨿᩮᨶᩣ</Emphasis>ᨲᩥ ᨿᩮᨶ ᨵᨾ᩠ᨾᩮᨶ ᨿᩮᨶ ᩅᩥᨶᨿᩮᨶ.
</Paragraph>

<Paragraph number="2280" book="paci">
<Emphasis>ᩈᨲ᩠ᨳᩩᩈᩣᩈᨶᩮᨶᩣ</Emphasis>ᨲᩥ ᨩᩥᨶᩈᩣᩈᨶᩮᨶ ᨻᩩᨴ᩠ᨵᩈᩣᩈᨶᩮᨶ.
</Paragraph>

<Paragraph number="2281" book="paci">
<Emphasis>ᩋᨶᨸᩃᩮᩣᨠᩮᨲ᩠ᩅᩣ ᨠᩣᩁᨠᩈᩴᨥᨶ᩺</Emphasis>ᨲᩥ ᨠᨾ᩠ᨾᨠᩣᩁᨠᩈᩴᨥᩴ ᩋᨶᩣᨸᩩᨧ᩠ᨨᩣ.
</Paragraph>

<Paragraph number="2282" book="paci">
<Emphasis>ᩋᨶᨬ᩠ᨬᩣᨿ ᨣᨱᩔ ᨨᨶ᩠ᨴᨶ᩺</Emphasis>ᨲᩥ ᨣᨱᩔ ᨨᨶ᩠ᨴᩴ ᩋᨩᩣᨶᩥᨲ᩠ᩅᩣ.
</Paragraph>

<Paragraph number="2283" book="paci">
“ᩒᩈᩣᩁᩮᩔᩣᨾᩦ”ᨲᩥ ᨣᨱᩴ ᩅᩤ ᨸᩁᩥᨿᩮᩈᨲᩥ, ᩈᩦᨾᩴ ᩅᩤ ᩈᨾ᩠ᨾᨶ᩠ᨶᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨬᨲ᩠ᨲᩥᨿᩣ ᨴᩩᨠ᩠ᨠᨭᩴ, ᨴ᩠ᩅᩦᩉᩥ ᨠᨾ᩠ᨾᩅᩤᨧᩣᩉᩥ ᨳᩩᩃᩖᨧ᩠ᨧᨿᩣ, ᨠᨾ᩠ᨾᩅᩤᨧᩣᨸᩁᩥᨿᩮᩣᩈᩣᨶᩮ ᩋᩣᨸᨲ᩠ᨲᩥ ᩈᩴᨥᩣᨴᩥᩈᩮᩈᩔ.
</Paragraph>

<Paragraph number="2284" book="paci">
<Emphasis>ᩋᨿᨾ᩠ᨸᩦ</Emphasis>ᨲᩥ ᨸᩩᩁᩥᨾᩣᨿᩮᩣ ᩏᨸᩣᨴᩤᨿ ᩅᩩᨧ᩠ᨧᨲᩥ.
</Paragraph>

<Paragraph number="2285" book="paci">
<Emphasis>ᨸᨮᨾᩣᨸᨲ᩠ᨲᩥᨠᨶ᩺</Emphasis>ᨲᩥ ᩈᩉ ᩅᨲ᩠ᨳᩩᨩ᩠ᨫᩣᨧᩣᩁᩣ ᩋᩣᨸᨩ᩠ᨩᨲᩥ ᩋᩈᨾᨶᩩᨽᩣᩈᨶᩣᨿ.
</Paragraph>

<Paragraph number="2286" book="paci">
<Emphasis>ᨶᩥᩔᩣᩁᨱᩦᨿᨶ᩺</Emphasis>ᨲᩥ ᩈᩴᨥᨾ᩠ᩉᩣ ᨶᩥᩔᩣᩁᩦᨿᨲᩥ.
</Paragraph>

<Paragraph number="2287" book="paci">
<Emphasis>ᩈᩴᨥᩣᨴᩥᩈᩮᩈᩮᩣ</Emphasis>ᨲᩥ …ᨸᩮ…  ᨲᩮᨶᨸᩥ ᩅᩩᨧ᩠ᨧᨲᩥ ᩈᩴᨥᩣᨴᩥᩈᩮᩈᩮᩣᨲᩥ.
</Paragraph>

</Division>
<Division number="697" book="paci">

<Paragraph number="2288" book="paci">
ᨵᨾ᩠ᨾᨠᨾ᩠ᨾᩮ ᨵᨾ᩠ᨾᨠᨾ᩠ᨾᩈᨬ᩠ᨬᩣ ᩒᩈᩣᩁᩮᨲᩥ, ᩋᩣᨸᨲ᩠ᨲᩥ ᩈᩴᨥᩣᨴᩥᩈᩮᩈᩔ. ᨵᨾ᩠ᨾᨠᨾ᩠ᨾᩮ ᩅᩮᨾᨲᩥᨠᩣ ᩒᩈᩣᩁᩮᨲᩥ ᩋᩣᨸᨲ᩠ᨲᩥ ᩈᩴᨥᩣᨴᩥᩈᩮᩈᩔ. ᨵᨾ᩠ᨾᨠᨾ᩠ᨾᩮ ᩋᨵᨾ᩠ᨾᨠᨾ᩠ᨾᩈᨬ᩠ᨬᩣ ᩒᩈᩣᩁᩮᨲᩥ, ᩋᩣᨸᨲ᩠ᨲᩥ ᩈᩴᨥᩣᨴᩥᩈᩮᩈᩔ.
</Paragraph>

<Paragraph number="2289" book="paci">
ᩋᨵᨾ᩠ᨾᨠᨾ᩠ᨾᩮ ᨵᨾ᩠ᨾᨠᨾ᩠ᨾᩈᨬ᩠ᨬᩣ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨵᨾ᩠ᨾᨠᨾ᩠ᨾᩮ ᩅᩮᨾᨲᩥᨠᩣ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨵᨾ᩠ᨾᨠᨾ᩠ᨾᩮ ᩋᨵᨾ᩠ᨾᨠᨾ᩠ᨾᩈᨬ᩠ᨬᩣ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ.
</Paragraph>

</Division>
<Division number="698" book="paci">

<Paragraph number="2290" book="paci">
ᩋᨶᩣᨸᨲ᩠ᨲᩥ—  ᨠᨾ᩠ᨾᨠᩣᩁᨠᩈᩴᨥᩴ ᩋᨸᩃᩮᩣᨠᩮᨲ᩠ᩅᩣ ᩒᩈᩣᩁᩮᨲᩥ, ᨣᨱᩔ ᨨᨶ᩠ᨴᩴ ᨩᩣᨶᩥᨲ᩠ᩅᩣ ᩒᩈᩣᩁᩮᨲᩥ, ᩅᨲ᩠ᨲᩮ ᩅᨲ᩠ᨲᨶ᩠ᨲᩥᩴ ᩒᩈᩣᩁᩮᨲᩥ, ᩋᩈᨶ᩠ᨲᩮ ᨠᨾ᩠ᨾᨠᩣᩁᨠᩈᩴᨥᩮ ᩒᩈᩣᩁᩮᨲᩥ, ᩏᨾ᩠ᨾᨲ᩠ᨲᩥᨠᩣᨿ, ᩋᩣᨴᩥᨠᨾ᩠ᨾᩥᨠᩣᨿᩣᨲᩥ.

</Paragraph>
</Division>

<Paragraph number="2291" type="center" book="paci">
ᨧᨲᩩᨲ᩠ᨳᩈᩴᨥᩣᨴᩥᩈᩮᩈᩈᩥᨠ᩠ᨡᩣᨸᨴᩴ ᨶᩥᨭ᩠ᨮᩥᨲᩴ.
</Paragraph>