---
title: "2.2.1 ᩏᩔᨿᩅᩤᨴᩥᨠᩣᩈᩥᨠ᩠ᨡᩣᨸᨴ"
tableOfContents: false
sidebar:
  order: 1
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />


<Paragraph number="2203" type="center" book="paci">
ᩍᨾᩮ ᨡᩮᩣ ᨸᨶᩣᨿ᩠ᨿᩣᨿᩮᩣ ᩈᨲ᩠ᨲᩁᩈ ᩈᩴᨥᩣᨴᩥᩈᩮᩈᩣ

  
ᨵᨾ᩠ᨾᩣ ᩏᨴ᩠ᨴᩮᩈᩴ ᩋᩣᨣᨧ᩠ᨨᨶ᩠ᨲᩥ.


</Paragraph>

<Division number="678" book="paci">

<Paragraph number="2204" book="paci">
ᨲᩮᨶ ᩈᨾᨿᩮᨶ ᨻᩩᨴ᩠ᨵᩮᩤ ᨽᨣᩅᩤ ᩈᩣᩅᨲ᩠ᨳᩥᨿᩴ ᩅᩥᩉᩁᨲᩥ ᨩᩮᨲᩅᨶᩮ ᩋᨶᩣᨳᨸᩥᨱ᩠ᨯᩥᨠᩔ ᩋᩣᩁᩣᨾᩮ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᩏᨸᩣᩈᨠᩮᩣ ᨽᩥᨠ᩠ᨡᩩᨶᩥᩈᩴᨥᩔ ᩏᨴᩮᩤᩈᩥᨲᩴ ᨴᨲ᩠ᩅᩣ ᨠᩣᩃᩘᨠᨲᩮᩣ ᩉᩮᩣᨲᩥ. ᨲᩔ ᨴ᩠ᩅᩮ ᨸᩩᨲ᩠ᨲᩣ ᩉᩮᩣᨶ᩠ᨲᩥ—  ᩑᨠᩮᩣ ᩋᩔᨴ᩠ᨵᩮᩤ ᩋᨸ᩠ᨸᩈᨶ᩠ᨶᩮᩣ, ᩑᨠᩮᩣ ᩈᨴ᩠ᨵᩮᩤ ᨸᩈᨶ᩠ᨶᩮᩣ. ᨲᩮ ᨸᩮᨲ᩠ᨲᩥᨠᩴ ᩈᩣᨸᨲᩮᨿ᩠ᨿᩴ ᩅᩥᨽᨩᩥᩴᩈᩩ. ᩋᨳ ᨡᩮᩣ ᩈᩮᩣ ᩋᩔᨴ᩠ᨵᩮᩤ ᩋᨸ᩠ᨸᩈᨶ᩠ᨶᩮᩣ ᨲᩴ ᩈᨴ᩠ᨵᩴ ᨸᩈᨶ᩠ᨶᩴ ᩑᨲᨴᩅᩮᩤᨧ—  “ᩋᨾ᩠ᩉᩣᨠᩴ ᩏᨴᩮᩤᩈᩥᨲᩮᩣ, ᨲᩴ ᨽᩣᨩᩮᨾᩣ”ᨲᩥ. ᩑᩅᩴ ᩅᩩᨲ᩠ᨲᩮ, ᩈᩮᩣ ᩈᨴ᩠ᨵᩮᩤ ᨸᩈᨶ᩠ᨶᩮᩣ ᨲᩴ ᩋᩔᨴ᩠ᨵᩴ ᩋᨸ᩠ᨸᩈᨶ᩠ᨶᩴ ᩑᨲᨴᩅᩮᩤᨧ—  “ᨾᩣᨿ᩠ᨿᩮᩣ, ᩑᩅᩴ ᩋᩅᨧ. ᩋᨾ᩠ᩉᩣᨠᩴ ᨸᩥᨲᩩᨶᩣ ᨽᩥᨠ᩠ᨡᩩᨶᩥᩈᩴᨥᩔ ᨴᩥᨶ᩠ᨶᩮᩣ”ᨲᩥ. ᨴᩩᨲᩥᨿᨾ᩠ᨸᩥ ᨡᩮᩣ ᩈᩮᩣ ᩋᩔᨴ᩠ᨵᩮᩤ ᩋᨸ᩠ᨸᩈᨶ᩠ᨶᩮᩣ ᨲᩴ ᩈᨴ᩠ᨵᩴ ᨸᩈᨶ᩠ᨶᩴ ᩑᨲᨴᩅᩮᩤᨧ—  “ᩋᨾ᩠ᩉᩣᨠᩴ ᩏᨴᩮᩤᩈᩥᨲᩮᩣ, ᨲᩴ ᨽᩣᨩᩮᨾᩣ”ᨲᩥ. ᩋᨳ ᨡᩮᩣ ᩈᩮᩣ ᩈᨴ᩠ᨵᩮᩤ ᨸᩈᨶ᩠ᨶᩮᩣ ᨲᩴ ᩋᩔᨴ᩠ᨵᩴ ᩋᨸ᩠ᨸᩈᨶ᩠ᨶᩴ ᩑᨲᨴᩅᩮᩤᨧ—  “ᨾᩣᨿ᩠ᨿᩮᩣ, ᩑᩅᩴ ᩋᩅᨧ. ᩋᨾ᩠ᩉᩣᨠᩴ ᨸᩥᨲᩩᨶᩣ ᨽᩥᨠ᩠ᨡᩩᨶᩥᩈᩴᨥᩔ ᨴᩥᨶ᩠ᨶᩮᩣ”ᨲᩥ. ᨲᨲᩥᨿᨾ᩠ᨸᩥ ᨡᩮᩣ ᩈᩮᩣ ᩋᩔᨴ᩠ᨵᩮᩤ ᩋᨸ᩠ᨸᩈᨶ᩠ᨶᩮᩣ ᨲᩴ ᩈᨴ᩠ᨵᩴ ᨸᩈᨶ᩠ᨶᩴ ᩑᨲᨴᩅᩮᩤᨧ—  “ᩋᨾ᩠ᩉᩣᨠᩴ ᩏᨴᩮᩤᩈᩥᨲᩮᩣ, ᨲᩴ ᨽᩣᨩᩮᨾᩣ”ᨲᩥ. ᩋᨳ ᨡᩮᩣ ᩈᩮᩣ ᩈᨴ᩠ᨵᩮᩤ ᨸᩈᨶ᩠ᨶᩮᩣ—  “ᩈᨧᩮ ᨾᨿ᩠ᩉᩴ ᨽᩅᩥᩔᨲᩥ, ᩋᩉᨾ᩠ᨸᩥ ᨽᩥᨠ᩠ᨡᩩᨶᩥᩈᩴᨥᩔ ᨴᩔᩣᨾᩦ”ᨲᩥ—  ᨲᩴ ᩋᩔᨴ᩠ᨵᩴ ᩋᨸ᩠ᨸᩈᨶ᩠ᨶᩴ ᩑᨲᨴᩅᩮᩤᨧ—  “ᨽᩣᨩᩮᨾᩣ”ᨲᩥ. ᩋᨳ ᨡᩮᩣ ᩈᩮᩣ ᩏᨴᩮᩤᩈᩥᨲᩮᩣ ᨲᩮᩉᩥ ᨽᩣᨩᩦᨿᨾᩣᨶᩮᩣ ᨲᩔ ᩋᩔᨴ᩠ᨵᩔ ᩋᨸ᩠ᨸᩈᨶ᩠ᨶᩔ ᨸᩣᨸᩩᨱᩣᨲᩥ. ᩋᨳ ᨡᩮᩣ ᩈᩮᩣ ᩋᩔᨴ᩠ᨵᩮᩤ ᩋᨸ᩠ᨸᩈᨶ᩠ᨶᩮᩣ ᨽᩥᨠ᩠ᨡᩩᨶᩥᨿᩮᩣ ᩏᨸᩈᩘᨠᨾᩥᨲ᩠ᩅᩣ ᩑᨲᨴᩅᩮᩤᨧ—  “ᨶᩥᨠ᩠ᨡᨾᨳᩣᨿ᩠ᨿᩮ, ᩋᨾ᩠ᩉᩣᨠᩴ ᩏᨴᩮᩤᩈᩥᨲᩮᩣ”ᨲᩥ.
</Paragraph>

<Paragraph number="2205" book="paci">
ᩑᩅᩴ ᩅᩩᨲ᩠ᨲᩮ ᨳᩩᩃᩖᨶᨶ᩠ᨴᩣ ᨽᩥᨠ᩠ᨡᩩᨶᩦ ᨲᩴ ᨸᩩᩁᩥᩈᩴ ᩑᨲᨴᩅᩮᩤᨧ—  “ᨾᩣᨿ᩠ᨿᩮᩣ, ᩑᩅᩴ ᩋᩅᨧ, ᨲᩩᨾ᩠ᩉᩣᨠᩴ ᨸᩥᨲᩩᨶᩣ ᨽᩥᨠ᩠ᨡᩩᨶᩥᩈᩴᨥᩔ ᨴᩥᨶ᩠ᨶᩮᩣ”ᨲᩥ. “ᨴᩥᨶ᩠ᨶᩮᩣ ᨶ ᨴᩥᨶ᩠ᨶᩮᩣ”ᨲᩥ ᩅᩮᩤᩉᩣᩁᩥᨠᩮ ᨾᩉᩣᨾᨲ᩠ᨲᩮ ᨸᩩᨧ᩠ᨨᩥᩴᩈᩩ. ᨾᩉᩣᨾᨲ᩠ᨲᩣ ᩑᩅᨾᩣᩉᩴᩈᩩ—  “ᨠᩮᩣ, ᩋᨿ᩠ᨿᩮ, ᨩᩣᨶᩣᨲᩥ ᨽᩥᨠ᩠ᨡᩩᨶᩥᩈᩴᨥᩔ ᨴᩥᨶ᩠ᨶᩮᩣ”ᨲᩥ? ᩑᩅᩴ ᩅᩩᨲ᩠ᨲᩮ, ᨳᩩᩃᩖᨶᨶ᩠ᨴᩣ ᨽᩥᨠ᩠ᨡᩩᨶᩦ ᨲᩮ ᨾᩉᩣᨾᨲ᩠ᨲᩮ ᩑᨲᨴᩅᩮᩤᨧ—  “ᩋᨸᩥ ᨶᩣᨿ᩠ᨿᩣ ᨲᩩᨾ᩠ᩉᩮᩉᩥ ᨴᩥᨭ᩠ᨮᩴ ᩅᩤ ᩈᩩᨲᩴ ᩅᩤ ᩈᨠ᩠ᨡᩥᩴ ᨮᨸᨿᩥᨲ᩠ᩅᩣ ᨴᩤᨶᩴ ᨴᩥᨿ᩠ᨿᨾᩣᨶᨶ᩺”ᨲᩥ? ᩋᨳ ᨡᩮᩣ ᨲᩮ ᨾᩉᩣᨾᨲ᩠ᨲᩣ—  “ᩈᨧ᩠ᨧᩴ ᨡᩮᩣ ᩋᨿ᩠ᨿᩣ ᩋᩣᩉᩣ”ᨲᩥ ᨲᩴ ᩏᨴᩮᩤᩈᩥᨲᩴ ᨽᩥᨠ᩠ᨡᩩᨶᩥᩈᩴᨥᩔ ᩋᨠᩴᩈᩩ. ᩋᨳ ᨡᩮᩣ ᩈᩮᩣ ᨸᩩᩁᩥᩈᩮᩣ ᨸᩁᩣᨩᩥᨲᩮᩣ ᩏᨩ᩠ᨫᩣᨿᨲᩥ ᨡᩥᨿ᩠ᨿᨲᩥ ᩅᩥᨸᩣᨧᩮᨲᩥ—  “ᩋᩔᨾᨱᩥᨿᩮᩣ ᩍᨾᩣ ᨾᩩᨱ᩠ᨯᩣ ᨻᨶ᩠ᨵᨠᩥᨶᩥᨿᩮᩣ. ᨠᨳᨬ᩠ᩉᩥ ᨶᩣᨾ ᩋᨾ᩠ᩉᩣᨠᩴ ᩏᨴᩮᩤᩈᩥᨲᩴ ᩋᨧ᩠ᨨᩥᨶ᩠ᨴᩣᨸᩮᩔᨶ᩠ᨲᩦ”ᨲᩥ. ᨳᩩᩃᩖᨶᨶ᩠ᨴᩣ ᨽᩥᨠ᩠ᨡᩩᨶᩦ ᨾᩉᩣᨾᨲ᩠ᨲᩣᨶᩴ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩥ. ᨾᩉᩣᨾᨲ᩠ᨲᩣ ᨲᩴ ᨸᩩᩁᩥᩈᩴ ᨴᨱ᩠ᨯᩣᨸᩮᩈᩩᩴ. ᩋᨳ ᨡᩮᩣ ᩈᩮᩣ ᨸᩩᩁᩥᩈᩮᩣ ᨴᨱ᩠ᨯᩥᨲᩮᩣ ᨽᩥᨠ᩠ᨡᩩᨶᩩᨸᩔᨿᩔ ᩋᩅᩥᨴᩪᩁᩮ ᩋᩣᨩᩦᩅᨠᩈᩮᨿ᩠ᨿᩴ ᨠᩣᩁᩣᨸᩮᨲ᩠ᩅᩣ ᩋᩣᨩᩦᩅᨠᩮ ᩏᨿ᩠ᨿᩮᩣᨩᩮᩈᩥ—  “ᩑᨲᩣ ᨽᩥᨠ᩠ᨡᩩᨶᩥᨿᩮᩣ ᩋᨧ᩠ᨧᩣᩅᨴᨳᩣ”ᨲᩥ.
</Paragraph>

<Paragraph number="2206" book="paci">
ᨳᩩᩃᩖᨶᨶ᩠ᨴᩣ ᨽᩥᨠ᩠ᨡᩩᨶᩦ ᨾᩉᩣᨾᨲ᩠ᨲᩣᨶᩴ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩥ. ᨾᩉᩣᨾᨲ᩠ᨲᩣ ᨲᩴ ᨸᩩᩁᩥᩈᩴ ᨻᨶ᩠ᨵᩣᨸᩮᩈᩩᩴ. ᨾᨶᩩᩔᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨸᨮᨾᩴ ᨽᩥᨠ᩠ᨡᩩᨶᩥᨿᩮᩣ ᩏᨴᩮᩤᩈᩥᨲᩴ ᩋᨧ᩠ᨨᩥᨶ᩠ᨴᩣᨸᩮᩈᩩᩴ, ᨴᩩᨲᩥᨿᩴ ᨴᨱ᩠ᨯᩣᨸᩮᩈᩩᩴ, ᨲᨲᩥᨿᩴ ᨻᨶ᩠ᨵᩣᨸᩮᩈᩩᩴ. ᩍᨴᩤᨶᩥ ᨥᩣᨲᩣᨸᩮᩔᨶ᩠ᨲᩦ”ᨲᩥ.
</Paragraph>

<Paragraph number="2207" book="paci">
ᩋᩔᩮᩣᩈᩩᩴ ᨡᩮᩣ ᨽᩥᨠ᩠ᨡᩩᨶᩥᨿᩮᩣ ᨲᩮᩈᩴ ᨾᨶᩩᩔᩣᨶᩴ ᩏᨩ᩠ᨫᩣᨿᨶ᩠ᨲᩣᨶᩴ ᨡᩥᨿ᩠ᨿᨶ᩠ᨲᩣᨶᩴ ᩅᩥᨸᩣᨧᩮᨶ᩠ᨲᩣᨶᩴ. ᨿᩣ ᨲᩣ ᨽᩥᨠ᩠ᨡᩩᨶᩥᨿᩮᩣ ᩋᨸ᩠ᨸᩥᨧ᩠ᨨᩣ …ᨸᩮ…  ᨲᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᩋᨿ᩠ᨿᩣ ᨳᩩᩃᩖᨶᨶ᩠ᨴᩣ ᩏᩔᨿᩅᩤᨴᩥᨠᩣ ᩅᩥᩉᩁᩥᩔᨲᩦ”ᨲᩥ. ᩋᨳ ᨡᩮᩣ ᨲᩣ ᨽᩥᨠ᩠ᨡᩩᨶᩥᨿᩮᩣ ᨽᩥᨠ᩠ᨡᩪᨶᩴ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ …ᨸᩮ…  “ᩈᨧ᩠ᨧᩴ ᨠᩥᩁ, ᨽᩥᨠ᩠ᨡᩅᩮ, ᨳᩩᩃᩖᨶᨶ᩠ᨴᩣ ᨽᩥᨠ᩠ᨡᩩᨶᩦ ᩏᩔᨿᩅᩤᨴᩥᨠᩣ ᩅᩥᩉᩁᨲᩦ”ᨲᩥ. “ᩈᨧ᩠ᨧᩴ, ᨽᨣᩅᩤ”ᨲᩥ. ᩅᩥᨣᩁᩉᩥ ᨻᩩᨴ᩠ᨵᩮᩤ ᨽᨣᩅᩤ …ᨸᩮ…  ᨠᨳᨬ᩠ᩉᩥ ᨶᩣᨾ, ᨽᩥᨠ᩠ᨡᩅᩮ, ᨳᩩᩃᩖᨶᨶ᩠ᨴᩣ ᨽᩥᨠ᩠ᨡᩩᨶᩦ ᩏᩔᨿᩅᩤᨴᩥᨠᩣ ᩅᩥᩉᩁᩥᩔᨲᩥ. ᨶᩮᨲᩴ, ᨽᩥᨠ᩠ᨡᩅᩮ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ …ᨸᩮ…  ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩥᨿᩮᩣ ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᨶ᩠ᨲᩩ—
</Paragraph>

</Division>
<Division number="679" book="paci">

<Paragraph number="2208" book="paci">
<Emphasis>“ᨿᩣ ᨸᨶ ᨽᩥᨠ᩠ᨡᩩᨶᩦ ᩏᩔᨿᩅᩤᨴᩥᨠᩣ ᩅᩥᩉᩁᩮᨿ᩠ᨿ ᨣᩉᨸᨲᩥᨶᩣ ᩅᩤ ᨣᩉᨸᨲᩥᨸᩩᨲ᩠ᨲᩮᨶ ᩅᩤ ᨴᩤᩈᩮᨶ ᩅᩤ ᨠᨾ᩠ᨾᨠᩣᩁᩮᨶ ᩅᩤ ᩋᨶ᩠ᨲᨾᩈᩮᩣ ᩈᨾᨱᨸᩁᩥᨻ᩠ᨻᩣᨩᨠᩮᨶᩣᨸᩥ, ᩋᨿᩴ ᨽᩥᨠ᩠ᨡᩩᨶᩦ ᨸᨮᨾᩣᨸᨲ᩠ᨲᩥᨠᩴ ᨵᨾ᩠ᨾᩴ ᩋᩣᨸᨶ᩠ᨶᩣ ᨶᩥᩔᩣᩁᨱᩦᨿᩴ ᩈᩴᨥᩣᨴᩥᩈᩮᩈᨶ᩺”</Emphasis>ᨲᩥ. (*1*:<Emphasis>9</Emphasis>)
</Paragraph>

</Division>
<Division number="680" book="paci">

<Paragraph number="2209" book="paci">
<Emphasis>ᨿᩣ ᨸᨶᩣ</Emphasis>ᨲᩥ ᨿᩣ ᨿᩣᨴᩥᩈᩣ …ᨸᩮ…  <Emphasis>ᨽᩥᨠ᩠ᨡᩩᨶᩦ</Emphasis>ᨲᩥ …ᨸᩮ…  ᩋᨿᩴ ᩍᨾᩈ᩠ᨾᩥᩴ ᩋᨲ᩠ᨳᩮ ᩋᨵᩥᨸ᩠ᨸᩮᨲᩣ ᨽᩥᨠ᩠ᨡᩩᨶᩦᨲᩥ.
</Paragraph>

<Paragraph number="2210" book="paci">
<Emphasis>ᩏᩔᨿᩅᩤᨴᩥᨠᩣ</Emphasis> ᨶᩣᨾ ᩋᨯ᩠ᨯᨠᩣᩁᩥᨠᩣ ᩅᩩᨧ᩠ᨧᨲᩥ.
</Paragraph>

<Paragraph number="2211" book="paci">
<Emphasis>ᨣᩉᨸᨲᩥ</Emphasis> ᨶᩣᨾ ᨿᩮᩣ ᨠᩮᩣᨧᩥ ᩋᨣᩤᩁᩴ ᩋᨩ᩠ᨫᩣᩅᩈᨲᩥ.
</Paragraph>

<Paragraph number="2212" book="paci">
<Emphasis>ᨣᩉᨸᨲᩥᨸᩩᨲ᩠ᨲᩮᩣ</Emphasis> ᨶᩣᨾ ᨿᩮ ᨠᩮᨧᩥ ᨸᩩᨲ᩠ᨲᨽᩣᨲᩁᩮᩣ.
</Paragraph>

<Paragraph number="2213" book="paci">
<Emphasis>ᨴᩤᩈᩮᩣ</Emphasis> ᨶᩣᨾ ᩋᨶ᩠ᨲᩮᩣᨩᩣᨲᩮᩣ ᨵᨶᨠ᩠ᨠᩦᨲᩮᩣ ᨠᩁᨾᩁᩣᨶᩦᨲᩮᩣ.
</Paragraph>

<Paragraph number="2214" book="paci">
<Emphasis>ᨠᨾ᩠ᨾᨠᩣᩁᩮᩣ</Emphasis> ᨶᩣᨾ ᨽᨭᨠᩮᩣ ᩋᩣᩉᨲᨠᩮᩣ.
</Paragraph>

<Paragraph number="2215" book="paci">
<Emphasis>ᩈᨾᨱᨸᩁᩥᨻ᩠ᨻᩣᨩᨠᩮᩣ</Emphasis> ᨶᩣᨾ ᨽᩥᨠ᩠ᨡᩩᨬ᩠ᨧ ᨽᩥᨠ᩠ᨡᩩᨶᩥᨬ᩠ᨧ ᩈᩥᨠ᩠ᨡᨾᩣᨶᨬ᩠ᨧ ᩈᩣᨾᨱᩮᩁᨬ᩠ᨧ ᩈᩣᨾᨱᩮᩁᩥᨬ᩠ᨧ ᨮᨸᩮᨲ᩠ᩅᩣ ᨿᩮᩣ ᨠᩮᩣᨧᩥ ᨸᩁᩥᨻ᩠ᨻᩣᨩᨠᩈᨾᩣᨸᨶ᩠ᨶᩮᩣ.
</Paragraph>

<Paragraph number="2216" book="paci">
ᩋᨯ᩠ᨯᩴ ᨠᩁᩥᩔᩣᨾᩦᨲᩥ ᨴᩩᨲᩥᨿᩴ ᩅᩤ ᨸᩁᩥᨿᩮᩈᨲᩥ ᨣᨧ᩠ᨨᨲᩥ ᩅᩤ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩑᨠᩔ ᩋᩣᩁᩮᩣᨧᩮᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨴᩩᨲᩥᨿᩔ ᩋᩣᩁᩮᩣᨧᩮᨲᩥ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ. ᩋᨯ᩠ᨯᨸᩁᩥᨿᩮᩣᩈᩣᨶᩮ ᩋᩣᨸᨲ᩠ᨲᩥ ᩈᩴᨥᩣᨴᩥᩈᩮᩈᩔ.
</Paragraph>

<Paragraph number="2217" book="paci">
<Emphasis>ᨸᨮᨾᩣᨸᨲ᩠ᨲᩥᨠᨶ᩺</Emphasis>ᨲᩥ ᩈᩉ ᩅᨲ᩠ᨳᩩᨩ᩠ᨫᩣᨧᩣᩁᩣ ᩋᩣᨸᨩ᩠ᨩᨲᩥ ᩋᩈᨾᨶᩩᨽᩣᩈᨶᩣᨿ.
</Paragraph>

<Paragraph number="2218" book="paci">
<Emphasis>ᨶᩥᩔᩣᩁᨱᩦᨿᨶ᩺</Emphasis>ᨲᩥ ᩈᩴᨥᨾ᩠ᩉᩣ ᨶᩥᩔᩣᩁᩦᨿᨲᩥ.
</Paragraph>

<Paragraph number="2219" book="paci">
<Emphasis>ᩈᩴᨥᩣᨴᩥᩈᩮᩈᨶ᩺</Emphasis>ᨲᩥ ᩈᩴᨥᩮᩣᩅ ᨲᩔᩣ ᩋᩣᨸᨲ᩠ᨲᩥᨿᩣ ᨾᩣᨶᨲ᩠ᨲᩴ ᨴᩮᨲᩥ ᨾᩪᩃᩣᨿ ᨸᨭᩥᨠᩔᨲᩥ ᩋᨻ᩠ᨽᩮᨲᩥ, ᨶ ᩈᨾ᩠ᨻᩉᩩᩃᩣ ᨶ ᩑᨠᩣ ᨽᩥᨠ᩠ᨡᩩᨶᩦ. ᨲᩮᨶ ᩅᩩᨧ᩠ᨧᨲᩥ “ᩈᩴᨥᩣᨴᩥᩈᩮᩈᩮᩣ”ᨲᩥ. ᨲᩔᩮᩅ ᩋᩣᨸᨲ᩠ᨲᩥᨶᩥᨠᩣᨿᩔ ᨶᩣᨾᨠᨾ᩠ᨾᩴ ᩋᨵᩥᩅᨧᨶᩴ. ᨲᩮᨶᨸᩥ ᩅᩩᨧ᩠ᨧᨲᩥ “ᩈᩴᨥᩣᨴᩥᩈᩮᩈᩮᩣ”ᨲᩥ.
</Paragraph>

</Division>
<Division number="681" book="paci">

<Paragraph number="2220" book="paci">
ᩋᨶᩣᨸᨲ᩠ᨲᩥ—  ᨾᨶᩩᩔᩮᩉᩥ ᩋᩣᨠᨯ᩠ᨰᩦᨿᨾᩣᨶᩣ ᨣᨧ᩠ᨨᨲᩥ, ᩋᩣᩁᨠ᩠ᨡᩴ ᨿᩣᨧᨲᩥ, ᩋᨶᩮᩣᨴᩥᩔ ᩋᩣᨧᩥᨠ᩠ᨡᨲᩥ, ᩏᨾ᩠ᨾᨲ᩠ᨲᩥᨠᩣᨿ …ᨸᩮ…  ᩋᩣᨴᩥᨠᨾ᩠ᨾᩥᨠᩣᨿᩣᨲᩥ.

</Paragraph>
</Division>

<Paragraph number="2221" type="center" book="paci">
ᨸᨮᨾᩈᩴᨥᩣᨴᩥᩈᩮᩈᩈᩥᨠ᩠ᨡᩣᨸᨴᩴ ᨶᩥᨭ᩠ᨮᩥᨲᩴ.
</Paragraph>