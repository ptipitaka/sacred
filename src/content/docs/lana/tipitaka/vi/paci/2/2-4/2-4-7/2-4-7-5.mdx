---
title: "2.4.7.5 ᨣᩥᩉᩥᨣᨲᩈᩥᨠ᩠ᨡᩣᨸᨴ"
tableOfContents: false
sidebar:
  order: 6
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="1090" book="paci">

<Paragraph number="3230" book="paci">
ᨲᩮᨶ ᩈᨾᨿᩮᨶ ᨻᩩᨴ᩠ᨵᩮᩤ ᨽᨣᩅᩤ ᩈᩣᩅᨲ᩠ᨳᩥᨿᩴ ᩅᩥᩉᩁᨲᩥ ᨩᩮᨲᩅᨶᩮ ᩋᨶᩣᨳᨸᩥᨱ᩠ᨯᩥᨠᩔ ᩋᩣᩁᩣᨾᩮ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩩᨶᩥᨿᩮᩣ ᩐᨶᨴ᩠ᩅᩤᨴᩈᩅᩔᩴ ᨣᩥᩉᩥᨣᨲᩴ ᩅᩩᨭ᩠ᨮᩣᨸᩮᨶ᩠ᨲᩥ. ᨲᩣ ᩋᨠ᩠ᨡᨾᩣ ᩉᩮᩣᨶ᩠ᨲᩥ ᩈᩦᨲᩔ ᩏᨱ᩠ᩉᩔ ᨩᩥᨥᨧ᩠ᨨᩣᨿ ᨸᩥᨸᩣᩈᩣᨿ ᨯᩴᩈᨾᨠᩈᩅᩤᨲᩣᨲᨸᩈᩁᩦᩈᨸᩈᨾ᩠ᨹᩔᩣᨶᩴ ᨴᩩᩁᩩᨲ᩠ᨲᩣᨶᩴ ᨴᩩᩁᩣᨣᨲᩣᨶᩴ ᩅᨧᨶᨸᨳᩣᨶᩴ. ᩏᨸ᩠ᨸᨶ᩠ᨶᩣᨶᩴ ᩈᩣᩁᩦᩁᩥᨠᩣᨶᩴ ᩅᩮᨴᨶᩣᨶᩴ ᨴᩩᨠ᩠ᨡᩣᨶᩴ ᨲᩥᨻ᩠ᨻᩣᨶᩴ ᨡᩁᩣᨶᩴ ᨠᨭᩩᨠᩣᨶᩴ ᩋᩈᩣᨲᩣᨶᩴ ᩋᨾᨶᩣᨸᩣᨶᩴ ᨸᩣᨱᩉᩁᩣᨶᩴ ᩋᨶᨵᩥᩅᩤᩈᨠᨩᩣᨲᩥᨠᩣ ᩉᩮᩣᨶ᩠ᨲᩥ.
</Paragraph>

<Paragraph number="3231" book="paci">
ᨿᩣ ᨲᩣ ᨽᩥᨠ᩠ᨡᩩᨶᩥᨿᩮᩣ ᩋᨸ᩠ᨸᩥᨧ᩠ᨨᩣ …ᨸᩮ…  ᨲᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᨽᩥᨠ᩠ᨡᩩᨶᩥᨿᩮᩣ ᩐᨶᨴ᩠ᩅᩤᨴᩈᩅᩔᩴ ᨣᩥᩉᩥᨣᨲᩴ ᩅᩩᨭ᩠ᨮᩣᨸᩮᩔᨶ᩠ᨲᩦ”ᨲᩥ …ᨸᩮ…  “ᩈᨧ᩠ᨧᩴ ᨠᩥᩁ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩥᨿᩮᩣ ᩐᨶᨴ᩠ᩅᩤᨴᩈᩅᩔᩴ ᨣᩥᩉᩥᨣᨲᩴ ᩅᩩᨭ᩠ᨮᩣᨸᩮᨶ᩠ᨲᩦ”ᨲᩥ? “ᩈᨧ᩠ᨧᩴ, ᨽᨣᩅᩤ”ᨲᩥ. ᩅᩥᨣᩁᩉᩥ ᨻᩩᨴ᩠ᨵᩮᩤ ᨽᨣᩅᩤ …ᨸᩮ…  ᨠᨳᨬ᩠ᩉᩥ ᨶᩣᨾ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩥᨿᩮᩣ ᩐᨶᨴ᩠ᩅᩤᨴᩈᩅᩔᩴ ᨣᩥᩉᩥᨣᨲᩴ ᩅᩩᨭ᩠ᨮᩣᨸᩮᩔᨶ᩠ᨲᩥ. ᩐᨶᨴ᩠ᩅᩤᨴᩈᩅᩔᩣ, ᨽᩥᨠ᩠ᨡᩅᩮ, ᨣᩥᩉᩥᨣᨲᩣ ᩋᨠ᩠ᨡᨾᩣ ᩉᩮᩣᨲᩥ ᩈᩦᨲᩔ ᩏᨱ᩠ᩉᩔ ᨩᩥᨥᨧ᩠ᨨᩣᨿ ᨸᩥᨸᩣᩈᩣᨿ ᨯᩴᩈᨾᨠᩈᩅᩤᨲᩣᨲᨸᩈᩁᩦᩈᨸᩈᨾ᩠ᨹᩔᩣᨶᩴ ᨴᩩᩁᩩᨲ᩠ᨲᩣᨶᩴ ᨴᩩᩁᩣᨣᨲᩣᨶᩴ ᩅᨧᨶᨸᨳᩣᨶᩴ. ᩏᨸ᩠ᨸᨶ᩠ᨶᩣᨶᩴ ᩈᩣᩁᩦᩁᩥᨠᩣᨶᩴ ᩅᩮᨴᨶᩣᨶᩴ ᨴᩩᨠ᩠ᨡᩣᨶᩴ ᨲᩥᨻ᩠ᨻᩣᨶᩴ ᨡᩁᩣᨶᩴ ᨠᨭᩩᨠᩣᨶᩴ ᩋᩈᩣᨲᩣᨶᩴ ᩋᨾᨶᩣᨸᩣᨶᩴ ᨸᩣᨱᩉᩁᩣᨶᩴ ᩋᨶᨵᩥᩅᩤᩈᨠᨩᩣᨲᩥᨠᩣ ᩉᩮᩣᨲᩥ. ᨴ᩠ᩅᩤᨴᩈᩅᩔᩣᩅ ᨡᩮᩣ, ᨽᩥᨠ᩠ᨡᩅᩮ, ᨣᩥᩉᩥᨣᨲᩣ ᨡᨾᩣ ᩉᩮᩣᨲᩥ ᩈᩦᨲᩔ ᩏᨱ᩠ᩉᩔ ᨩᩥᨥᨧ᩠ᨨᩣᨿ ᨸᩥᨸᩣᩈᩣᨿ ᨯᩴᩈᨾᨠᩈᩅᩤᨲᩣᨲᨸᩈᩁᩦᩈᨸᩈᨾ᩠ᨹᩔᩣᨶᩴ ᨴᩩᩁᩩᨲ᩠ᨲᩣᨶᩴ ᨴᩩᩁᩣᨣᨲᩣᨶᩴ ᩅᨧᨶᨸᨳᩣᨶᩴ. ᩏᨸ᩠ᨸᨶ᩠ᨶᩣᨶᩴ ᩈᩣᩁᩦᩁᩥᨠᩣᨶᩴ ᩅᩮᨴᨶᩣᨶᩴ ᨴᩩᨠ᩠ᨡᩣᨶᩴ ᨲᩥᨻ᩠ᨻᩣᨶᩴ ᨡᩁᩣᨶᩴ ᨠᨭᩩᨠᩣᨶᩴ ᩋᩈᩣᨲᩣᨶᩴ ᩋᨾᨶᩣᨸᩣᨶᩴ ᨸᩣᨱᩉᩁᩣᨶᩴ ᩋᨵᩥᩅᩤᩈᨠᨩᩣᨲᩥᨠᩣ ᩉᩮᩣᨲᩥ. ᨶᩮᨲᩴ, ᨽᩥᨠ᩠ᨡᩅᩮ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ …ᨸᩮ…  ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩥᨿᩮᩣ ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᨶ᩠ᨲᩩ—
</Paragraph>

</Division>
<Division number="1091" book="paci">

<Paragraph number="3232" book="paci">
<Emphasis>“ᨿᩣ ᨸᨶ ᨽᩥᨠ᩠ᨡᩩᨶᩦ ᩐᨶᨴ᩠ᩅᩤᨴᩈᩅᩔᩴ ᨣᩥᩉᩥᨣᨲᩴ ᩅᩩᨭ᩠ᨮᩣᨸᩮᨿ᩠ᨿ, ᨸᩣᨧᩥᨲ᩠ᨲᩥᨿᨶ᩺”</Emphasis>ᨲᩥ. (*65*:<Emphasis>120</Emphasis>)
</Paragraph>

</Division>
<Division number="1092" book="paci">

<Paragraph number="3233" book="paci">
<Emphasis>ᨿᩣ ᨸᨶᩣ</Emphasis>ᨲᩥ ᨿᩣ ᨿᩣᨴᩥᩈᩣ …ᨸᩮ…  <Emphasis>ᨽᩥᨠ᩠ᨡᩩᨶᩦ</Emphasis>ᨲᩥ …ᨸᩮ…  ᩋᨿᩴ ᩍᨾᩈ᩠ᨾᩥᩴ ᩋᨲ᩠ᨳᩮ ᩋᨵᩥᨸ᩠ᨸᩮᨲᩣ ᨽᩥᨠ᩠ᨡᩩᨶᩦᨲᩥ.
</Paragraph>

<Paragraph number="3234" book="paci">
<Emphasis>ᩐᨶᨴ᩠ᩅᩤᨴᩈᩅᩔᩣ</Emphasis> ᨶᩣᨾ ᩋᨸ᩠ᨸᨲ᩠ᨲᨴ᩠ᩅᩤᨴᩈᩅᩔᩣ. <Emphasis>ᨣᩥᩉᩥᨣᨲᩣ</Emphasis> ᨶᩣᨾ ᨸᩩᩁᩥᩈᨶ᩠ᨲᩁᨣᨲᩣ ᩅᩩᨧ᩠ᨧᨲᩥ. <Emphasis>ᩅᩩᨭ᩠ᨮᩣᨸᩮᨿ᩠ᨿᩣ</Emphasis>ᨲᩥ ᩏᨸᩈᨾ᩠ᨸᩣᨴᩮᨿ᩠ᨿ.
</Paragraph>

<Paragraph number="3235" book="paci">
“ᩅᩩᨭ᩠ᨮᩣᨸᩮᩔᩣᨾᩦ”ᨲᩥ ᨣᨱᩴ ᩅᩤ ᩋᩣᨧᩁᩥᨶᩥᩴ ᩅᩤ ᨸᨲ᩠ᨲᩴ ᩅᩤ ᨧᩦᩅᩁᩴ ᩅᩤ ᨸᩁᩥᨿᩮᩈᨲᩥ, ᩈᩦᨾᩴ ᩅᩤ ᩈᨾ᩠ᨾᨶ᩠ᨶᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨬᨲ᩠ᨲᩥᨿᩣ ᨴᩩᨠ᩠ᨠᨭᩴ. ᨴ᩠ᩅᩦᩉᩥ ᨠᨾ᩠ᨾᩅᩤᨧᩣᩉᩥ ᨴᩩᨠ᩠ᨠᨭᩣ. ᨠᨾ᩠ᨾᩅᩤᨧᩣᨸᩁᩥᨿᩮᩣᩈᩣᨶᩮ ᩏᨸᨩ᩠ᨫᩣᨿᩣᨿ ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ. ᨣᨱᩔ ᨧ ᩋᩣᨧᩁᩥᨶᩥᨿᩣ ᨧ ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ.
</Paragraph>

</Division>
<Division number="1093" book="paci">

<Paragraph number="3236" book="paci">
ᩐᨶᨴ᩠ᩅᩤᨴᩈᩅᩔᩣᨿ ᩐᨶᨴ᩠ᩅᩤᨴᩈᩅᩔᩈᨬ᩠ᨬᩣ ᩅᩩᨭ᩠ᨮᩣᨸᩮᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ. ᩐᨶᨴ᩠ᩅᩤᨴᩈᩅᩔᩣᨿ ᩅᩮᨾᨲᩥᨠᩣ ᩅᩩᨭ᩠ᨮᩣᨸᩮᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩐᨶᨴ᩠ᩅᩤᨴᩈᩅᩔᩣᨿ ᨸᩁᩥᨸᩩᨱ᩠ᨱᩈᨬ᩠ᨬᩣ ᩅᩩᨭ᩠ᨮᩣᨸᩮᨲᩥ, ᩋᨶᩣᨸᨲ᩠ᨲᩥ.
</Paragraph>

<Paragraph number="3237" book="paci">
ᨸᩁᩥᨸᩩᨱ᩠ᨱᨴ᩠ᩅᩤᨴᩈᩅᩔᩣᨿ ᩐᨶᨴ᩠ᩅᩤᨴᩈᩅᩔᩈᨬ᩠ᨬᩣ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨸᩁᩥᨸᩩᨱ᩠ᨱᨴ᩠ᩅᩤᨴᩈᩅᩔᩣᨿ ᩅᩮᨾᨲᩥᨠᩣ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨸᩁᩥᨸᩩᨱ᩠ᨱᨴ᩠ᩅᩤᨴᩈᩅᩔᩣᨿ ᨸᩁᩥᨸᩩᨱ᩠ᨱᩈᨬ᩠ᨬᩣ, ᩋᨶᩣᨸᨲ᩠ᨲᩥ.
</Paragraph>

</Division>
<Division number="1094" book="paci">

<Paragraph number="3238" book="paci">
ᩋᨶᩣᨸᨲ᩠ᨲᩥ—  ᩐᨶᨴ᩠ᩅᩤᨴᩈᩅᩔᩴ ᨸᩁᩥᨸᩩᨱ᩠ᨱᩈᨬ᩠ᨬᩣ ᩅᩩᨭ᩠ᨮᩣᨸᩮᨲᩥ, ᨸᩁᩥᨸᩩᨱ᩠ᨱᨴ᩠ᩅᩤᨴᩈᩅᩔᩴ ᨸᩁᩥᨸᩩᨱ᩠ᨱᩈᨬ᩠ᨬᩣ ᩅᩩᨭ᩠ᨮᩣᨸᩮᨲᩥ, ᩏᨾ᩠ᨾᨲ᩠ᨲᩥᨠᩣᨿ, ᩋᩣᨴᩥᨠᨾ᩠ᨾᩥᨠᩣᨿᩣᨲᩥ.

</Paragraph>
</Division>

<Paragraph number="3239" type="center" book="paci">
ᨸᨬ᩠ᨧᨾᩈᩥᨠ᩠ᨡᩣᨸᨴᩴ ᨶᩥᨭ᩠ᨮᩥᨲᩴ.
</Paragraph>