---
title: "2.4.1.6 ᩏᨸᨲᩥᨭ᩠ᨮᨶᩈᩥᨠ᩠ᨡᩣᨸᨴ"
tableOfContents: false
sidebar:
  order: 7
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="815" book="paci">

<Paragraph number="2610" book="paci">
ᨲᩮᨶ ᩈᨾᨿᩮᨶ ᨻᩩᨴ᩠ᨵᩮᩤ ᨽᨣᩅᩤ ᩈᩣᩅᨲ᩠ᨳᩥᨿᩴ ᩅᩥᩉᩁᨲᩥ ᨩᩮᨲᩅᨶᩮ ᩋᨶᩣᨳᨸᩥᨱ᩠ᨯᩥᨠᩔ ᩋᩣᩁᩣᨾᩮ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᩣᩁᩮᩣᩉᨶ᩠ᨲᩮᩣ ᨶᩣᨾ ᨾᩉᩣᨾᨲ᩠ᨲᩮᩣ ᨽᩥᨠ᩠ᨡᩪᩈᩩ ᨸᨻ᩠ᨻᨩᩥᨲᩮᩣ ᩉᩮᩣᨲᩥ. ᨲᩔ ᨸᩩᩁᩣᨱᨴᩩᨲᩥᨿᩥᨠᩣ ᨽᩥᨠ᩠ᨡᩩᨶᩦᩈᩩ ᨸᨻ᩠ᨻᨩᩥᨲᩣ ᩉᩮᩣᨲᩥ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩈᩮᩣ ᨽᩥᨠ᩠ᨡᩩ ᨲᩔᩣ ᨽᩥᨠ᩠ᨡᩩᨶᩥᨿᩣ ᩈᨶ᩠ᨲᩥᨠᩮ ᨽᨲ᩠ᨲᩅᩥᩔᨣ᩠ᨣᩴ ᨠᩁᩮᩣᨲᩥ. ᩋᨳ ᨡᩮᩣ ᩈᩣ ᨽᩥᨠ᩠ᨡᩩᨶᩦ ᨲᩔ ᨽᩥᨠ᩠ᨡᩩᨶᩮᩣ ᨽᩩᨬ᩠ᨩᨶ᩠ᨲᩔ ᨸᩣᨶᩦᨿᩮᨶ ᨧ ᩅᩥᨵᩪᨸᨶᩮᨶ ᨧ ᩏᨸᨲᩥᨭ᩠ᨮᩥᨲ᩠ᩅᩣ ᩋᨧ᩠ᨧᩣᩅᨴᨲᩥ. ᩋᨳ ᨡᩮᩣ ᩈᩮᩣ ᨽᩥᨠ᩠ᨡᩩ ᨲᩴ ᨽᩥᨠ᩠ᨡᩩᨶᩥᩴ ᩋᨸᩈᩣᨴᩮᨲᩥ—  “ᨾᩣ, ᨽᨣᩥᨶᩥ, ᩑᩅᩁᩪᨸᩴ ᩋᨠᩣᩈᩥ. ᨶᩮᨲᩴ ᨠᨸ᩠ᨸᨲᩦ”ᨲᩥ. “ᨸᩩᨻ᩠ᨻᩮ ᨾᩴ ᨲ᩠ᩅᩴ ᩑᩅᨬ᩠ᨧ ᩑᩅᨬ᩠ᨧ ᨠᩁᩮᩣᩈᩥ, ᩍᨴᩤᨶᩥ ᩑᨲ᩠ᨲᨠᩴ ᨶ ᩈᩉᩈᩦ”ᨲᩥ—  ᨸᩣᨶᩦᨿᨳᩣᩃᨠᩴ ᨾᨲ᩠ᨳᨠᩮ ᩋᩣᩈᩩᨾ᩠ᨽᩥᨲ᩠ᩅᩣ ᩅᩥᨵᩪᨸᨶᩮᨶ ᨸᩉᩣᩁᩴ ᩋᨴᩤᩈᩥ.
</Paragraph>

<Paragraph number="2611" book="paci">
ᨿᩣ ᨲᩣ ᨽᩥᨠ᩠ᨡᩩᨶᩥᨿᩮᩣ ᩋᨸ᩠ᨸᩥᨧ᩠ᨨᩣ …ᨸᩮ…  ᨲᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᨽᩥᨠ᩠ᨡᩩᨶᩦ ᨽᩥᨠ᩠ᨡᩩᩔ ᨸᩉᩣᩁᩴ ᨴᩔᨲᩦ”ᨲᩥ …ᨸᩮ…  “ᩈᨧ᩠ᨧᩴ ᨠᩥᩁ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩦ ᨽᩥᨠ᩠ᨡᩩᩔ ᨸᩉᩣᩁᩴ ᩋᨴᩤᩈᩦ”ᨲᩥ? “ᩈᨧ᩠ᨧᩴ, ᨽᨣᩅᩤ”ᨲᩥ. ᩅᩥᨣᩁᩉᩥ ᨻᩩᨴ᩠ᨵᩮᩤ ᨽᨣᩅᩤ …ᨸᩮ…  ᨠᨳᨬ᩠ᩉᩥ ᨶᩣᨾ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩦ ᨽᩥᨠ᩠ᨡᩩᩔ ᨸᩉᩣᩁᩴ ᨴᩔᨲᩥ. ᨶᩮᨲᩴ, ᨽᩥᨠ᩠ᨡᩅᩮ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ …ᨸᩮ…  ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩥᨿᩮᩣ ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᨶ᩠ᨲᩩ—
</Paragraph>

</Division>
<Division number="816" book="paci">

<Paragraph number="2612" book="paci">
<Emphasis>“ᨿᩣ ᨸᨶ ᨽᩥᨠ᩠ᨡᩩᨶᩦ ᨽᩥᨠ᩠ᨡᩩᩔ ᨽᩩᨬ᩠ᨩᨶ᩠ᨲᩔ ᨸᩣᨶᩦᨿᩮᨶ ᩅᩤ ᩅᩥᨵᩪᨸᨶᩮᨶ ᩅᩤ ᩏᨸᨲᩥᨭ᩠ᨮᩮᨿ᩠ᨿ, ᨸᩣᨧᩥᨲ᩠ᨲᩥᨿᨶ᩺”</Emphasis>ᨲᩥ. (*6*:<Emphasis>61</Emphasis>)
</Paragraph>

</Division>
<Division number="817" book="paci">

<Paragraph number="2613" book="paci">
<Emphasis>ᨿᩣ ᨸᨶᩣ</Emphasis>ᨲᩥ ᨿᩣ ᨿᩣᨴᩥᩈᩣ …ᨸᩮ…  <Emphasis>ᨽᩥᨠ᩠ᨡᩩᨶᩦ</Emphasis>ᨲᩥ …ᨸᩮ…  ᩋᨿᩴ ᩍᨾᩈ᩠ᨾᩥᩴ ᩋᨲ᩠ᨳᩮ ᩋᨵᩥᨸ᩠ᨸᩮᨲᩣ ᨽᩥᨠ᩠ᨡᩩᨶᩦᨲᩥ.
</Paragraph>

<Paragraph number="2614" book="paci">
<Emphasis>ᨽᩥᨠ᩠ᨡᩩᩔᩣ</Emphasis>ᨲᩥ ᩏᨸᩈᨾ᩠ᨸᨶ᩠ᨶᩔ.
</Paragraph>

<Paragraph number="2615" book="paci">
<Emphasis>ᨽᩩᨬ᩠ᨩᨶ᩠ᨲᩔᩣ</Emphasis>ᨲᩥ ᨸᨬ᩠ᨧᨶ᩠ᨶᩴ ᨽᩮᩣᨩᨶᩣᨶᩴ ᩋᨬ᩠ᨬᨲᩁᩴ ᨽᩮᩣᨩᨶᩴ ᨽᩩᨬ᩠ᨩᨶ᩠ᨲᩔ.
</Paragraph>

<Paragraph number="2616" book="paci">
<Emphasis>ᨸᩣᨶᩦᨿᩴ</Emphasis> ᨶᩣᨾ ᨿᩴ ᨠᩥᨬ᩠ᨧᩥ ᨸᩣᨶᩦᨿᩴ.
</Paragraph>

<Paragraph number="2617" book="paci">
<Emphasis>ᩅᩥᨵᩪᨸᨶᩴ</Emphasis> ᨶᩣᨾ ᨿᩣ ᨠᩣᨧᩥ ᨻᩦᨩᨶᩦ.
</Paragraph>

<Paragraph number="2618" book="paci">
<Emphasis>ᩏᨸᨲᩥᨭ᩠ᨮᩮᨿ᩠ᨿᩣ</Emphasis>ᨲᩥ ᩉᨲ᩠ᨳᨸᩣᩈᩮ ᨲᩥᨭ᩠ᨮᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

</Division>
<Division number="818" book="paci">

<Paragraph number="2619" book="paci">
ᩏᨸᩈᨾ᩠ᨸᨶ᩠ᨶᩮ ᩏᨸᩈᨾ᩠ᨸᨶ᩠ᨶᩈᨬ᩠ᨬᩣ ᨸᩣᨶᩦᨿᩮᨶ ᩅᩤ ᩅᩥᨵᩪᨸᨶᩮᨶ ᩅᩤ ᩏᨸᨲᩥᨭ᩠ᨮᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ. ᩏᨸᩈᨾ᩠ᨸᨶ᩠ᨶᩮ ᩅᩮᨾᨲᩥᨠᩣ ᨸᩣᨶᩦᨿᩮᨶ ᩅᩤ ᩅᩥᨵᩪᨸᨶᩮᨶ ᩅᩤ ᩏᨸᨲᩥᨭ᩠ᨮᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ. ᩏᨸᩈᨾ᩠ᨸᨶ᩠ᨶᩮ ᩋᨶᩩᨸᩈᨾ᩠ᨸᨶ᩠ᨶᩈᨬ᩠ᨬᩣ ᨸᩣᨶᩦᨿᩮᨶ ᩅᩤ ᩅᩥᨵᩪᨸᨶᩮᨶ ᩅᩤ ᩏᨸᨲᩥᨭ᩠ᨮᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

<Paragraph number="2620" book="paci">
ᩉᨲ᩠ᨳᨸᩣᩈᩴ ᩅᩥᨩᩉᩥᨲ᩠ᩅᩣ ᩏᨸᨲᩥᨭ᩠ᨮᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨡᩣᨴᨶᩦᨿᩴ ᨡᩣᨴᨶ᩠ᨲᩔ ᩏᨸᨲᩥᨭ᩠ᨮᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨶᩩᨸᩈᨾ᩠ᨸᨶ᩠ᨶᩔ ᩏᨸᨲᩥᨭ᩠ᨮᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨶᩩᨸᩈᨾ᩠ᨸᨶ᩠ᨶᩮ ᩏᨸᩈᨾ᩠ᨸᨶ᩠ᨶᩈᨬ᩠ᨬᩣ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨶᩩᨸᩈᨾ᩠ᨸᨶ᩠ᨶᩮ ᩅᩮᨾᨲᩥᨠᩣ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨶᩩᨸᩈᨾ᩠ᨸᨶ᩠ᨶᩮ ᩋᨶᩩᨸᩈᨾ᩠ᨸᨶ᩠ᨶᩈᨬ᩠ᨬᩣ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ.
</Paragraph>

</Division>
<Division number="819" book="paci">

<Paragraph number="2621" book="paci">
ᩋᨶᩣᨸᨲ᩠ᨲᩥ—  ᨴᩮᨲᩥ, ᨴᩤᨸᩮᨲᩥ, ᩋᨶᩩᨸᩈᨾ᩠ᨸᨶ᩠ᨶᩴ ᩋᩣᨱᩣᨸᩮᨲᩥ, ᩏᨾ᩠ᨾᨲ᩠ᨲᩥᨠᩣᨿ, ᩋᩣᨴᩥᨠᨾ᩠ᨾᩥᨠᩣᨿᩣᨲᩥ.

</Paragraph>
</Division>

<Paragraph number="2622" type="center" book="paci">
ᨨᨭ᩠ᨮᩈᩥᨠ᩠ᨡᩣᨸᨴᩴ ᨶᩥᨭ᩠ᨮᩥᨲᩴ.
</Paragraph>