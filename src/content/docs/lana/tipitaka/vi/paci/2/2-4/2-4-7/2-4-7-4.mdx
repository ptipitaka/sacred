---
title: "2.4.7.4 ᨴᩩᨲᩥᨿᩈᩥᨠ᩠ᨡᨾᩣᨶᩈᩥᨠ᩠ᨡᩣᨸᨴ"
tableOfContents: false
sidebar:
  order: 5
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="1084" book="paci">

<Paragraph number="3216" book="paci">
ᨲᩮᨶ ᩈᨾᨿᩮᨶ ᨻᩩᨴ᩠ᨵᩮᩤ ᨽᨣᩅᩤ ᩈᩣᩅᨲ᩠ᨳᩥᨿᩴ ᩅᩥᩉᩁᨲᩥ ᨩᩮᨲᩅᨶᩮ ᩋᨶᩣᨳᨸᩥᨱ᩠ᨯᩥᨠᩔ ᩋᩣᩁᩣᨾᩮ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩩᨶᩥᨿᩮᩣ ᨴ᩠ᩅᩮ ᩅᩔᩣᨶᩥ ᨨᩈᩩ ᨵᨾ᩠ᨾᩮᩈᩩ ᩈᩥᨠ᩠ᨡᩥᨲᩈᩥᨠ᩠ᨡᩴ ᩈᩥᨠ᩠ᨡᨾᩣᨶᩴ ᩈᩴᨥᩮᨶ ᩋᩈᨾ᩠ᨾᨲᩴ ᩅᩩᨭ᩠ᨮᩣᨸᩮᨶ᩠ᨲᩥ. ᨽᩥᨠ᩠ᨡᩩᨶᩥᨿᩮᩣ ᩑᩅᨾᩣᩉᩴᩈᩩ—  “ᩑᨳ, ᩈᩥᨠ᩠ᨡᨾᩣᨶᩣ, ᩍᨾᩴ ᨩᩣᨶᩣᨳ, ᩍᨾᩴ ᨴᩮᨳ, ᩍᨾᩴ ᩋᩣᩉᩁᨳ, ᩍᨾᩥᨶᩣ ᩋᨲ᩠ᨳᩮᩣ, ᩍᨾᩴ ᨠᨸ᩠ᨸᩥᨿᩴ ᨠᩁᩮᩣᨳᩣ”ᨲᩥ. ᨲᩣ ᩑᩅᨾᩣᩉᩴᩈᩩ—  “ᨶ ᨾᨿᩴ, ᩋᨿ᩠ᨿᩮ, ᩈᩥᨠ᩠ᨡᨾᩣᨶᩣ, ᨽᩥᨠ᩠ᨡᩩᨶᩥᨿᩮᩣ ᨾᨿᨶ᩺”ᨲᩥ.
</Paragraph>

<Paragraph number="3217" book="paci">
ᨿᩣ ᨲᩣ ᨽᩥᨠ᩠ᨡᩩᨶᩥᨿᩮᩣ ᩋᨸ᩠ᨸᩥᨧ᩠ᨨᩣ …ᨸᩮ…  ᨲᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᨽᩥᨠ᩠ᨡᩩᨶᩥᨿᩮᩣ ᨴ᩠ᩅᩮ ᩅᩔᩣᨶᩥ ᨨᩈᩩ ᨵᨾ᩠ᨾᩮᩈᩩ ᩈᩥᨠ᩠ᨡᩥᨲᩈᩥᨠ᩠ᨡᩴ ᩈᩥᨠ᩠ᨡᨾᩣᨶᩴ ᩈᩴᨥᩮᨶ ᩋᩈᨾ᩠ᨾᨲᩴ ᩅᩩᨭ᩠ᨮᩣᨸᩮᩔᨶ᩠ᨲᩦ”ᨲᩥ …ᨸᩮ…  “ᩈᨧ᩠ᨧᩴ ᨠᩥᩁ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩥᨿᩮᩣ ᨴ᩠ᩅᩮ ᩅᩔᩣᨶᩥ ᨨᩈᩩ ᨵᨾ᩠ᨾᩮᩈᩩ ᩈᩥᨠ᩠ᨡᩥᨲᩈᩥᨠ᩠ᨡᩴ ᩈᩥᨠ᩠ᨡᨾᩣᨶᩴ ᩈᩴᨥᩮᨶ ᩋᩈᨾ᩠ᨾᨲᩴ ᩅᩩᨭ᩠ᨮᩣᨸᩮᨶ᩠ᨲᩦ”ᨲᩥ? “ᩈᨧ᩠ᨧᩴ, ᨽᨣᩅᩤ”ᨲᩥ. ᩅᩥᨣᩁᩉᩥ ᨻᩩᨴ᩠ᨵᩮᩤ ᨽᨣᩅᩤ …ᨸᩮ…  ᨠᨳᨬ᩠ᩉᩥ ᨶᩣᨾ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩥᨿᩮᩣ ᨴ᩠ᩅᩮ ᩅᩔᩣᨶᩥ ᨨᩈᩩ ᨵᨾ᩠ᨾᩮᩈᩩ ᩈᩥᨠ᩠ᨡᩥᨲᩈᩥᨠ᩠ᨡᩴ ᩈᩥᨠ᩠ᨡᨾᩣᨶᩴ ᩈᩴᨥᩮᨶ ᩋᩈᨾ᩠ᨾᨲᩴ ᩅᩩᨭ᩠ᨮᩣᨸᩮᩔᨶ᩠ᨲᩥ. ᨶᩮᨲᩴ, ᨽᩥᨠ᩠ᨡᩅᩮ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ …ᨸᩮ…  ᩅᩥᨣᩁᩉᩥᨲ᩠ᩅᩣ …ᨸᩮ…  ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨴ᩠ᩅᩮ ᩅᩔᩣᨶᩥ ᨨᩈᩩ ᨵᨾ᩠ᨾᩮᩈᩩ ᩈᩥᨠ᩠ᨡᩥᨲᩈᩥᨠ᩠ᨡᩣᨿ ᩈᩥᨠ᩠ᨡᨾᩣᨶᩣᨿ ᩅᩩᨭ᩠ᨮᩣᨶᩈᨾ᩠ᨾᩩᨲᩥᩴ ᨴᩤᨲᩩᩴ. ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᨴᩤᨲᨻ᩠ᨻᩣ. ᨲᩣᨿ ᨴ᩠ᩅᩮ ᩅᩔᩣᨶᩥ ᨨᩈᩩ ᨵᨾ᩠ᨾᩮᩈᩩ ᩈᩥᨠ᩠ᨡᩥᨲᩈᩥᨠ᩠ᨡᩣᨿ ᩈᩥᨠ᩠ᨡᨾᩣᨶᩣᨿ ᩈᩴᨥᩴ ᩏᨸᩈᩘᨠᨾᩥᨲ᩠ᩅᩣ ᩑᨠᩴᩈᩴ ᩏᨲ᩠ᨲᩁᩣᩈᩘᨣᩴ ᨠᩁᩥᨲ᩠ᩅᩣ ᨽᩥᨠ᩠ᨡᩩᨶᩦᨶᩴ ᨸᩣᨴᩮ ᩅᨶ᩠ᨴᩥᨲ᩠ᩅᩣ ᩏᨠ᩠ᨠᩩᨭᩥᨠᩴ ᨶᩥᩈᩦᨴᩥᨲ᩠ᩅᩣ ᩋᨬ᩠ᨩᩃᩥᩴ ᨸᨣ᩠ᨣᩉᩮᨲ᩠ᩅᩣ ᩑᩅᨾᩔ ᩅᨧᨶᩦᨿᩮᩣ—  ‘ᩋᩉᩴ, ᩋᨿ᩠ᨿᩮ, ᩍᨲ᩠ᨳᨶ᩠ᨶᩣᨾᩣ ᩍᨲ᩠ᨳᨶ᩠ᨶᩣᨾᩣᨿ ᩋᨿ᩠ᨿᩣᨿ ᨴ᩠ᩅᩮ ᩅᩔᩣᨶᩥ ᨨᩈᩩ ᨵᨾ᩠ᨾᩮᩈᩩ ᩈᩥᨠ᩠ᨡᩥᨲᩈᩥᨠ᩠ᨡᩣ ᩈᩥᨠ᩠ᨡᨾᩣᨶᩣ ᩈᩴᨥᩴ ᩅᩩᨭ᩠ᨮᩣᨶᩈᨾ᩠ᨾᩩᨲᩥᩴ ᨿᩣᨧᩣᨾᩦ’ᨲᩥ. ᨴᩩᨲᩥᨿᨾ᩠ᨸᩥ ᨿᩣᨧᩥᨲᨻ᩠ᨻᩣ. ᨲᨲᩥᨿᨾ᩠ᨸᩥ ᨿᩣᨧᩥᨲᨻ᩠ᨻᩣ. ᨻ᩠ᨿᨲ᩠ᨲᩣᨿ ᨽᩥᨠ᩠ᨡᩩᨶᩥᨿᩣ ᨸᨭᩥᨻᩃᩣᨿ ᩈᩴᨥᩮᩣ ᨬᩣᨸᩮᨲᨻ᩠ᨻᩮᩣ—
</Paragraph>

</Division>
<Division number="1085" book="paci">

<Paragraph number="3218" book="paci">
‘ᩈᩩᨱᩣᨲᩩ ᨾᩮ, ᩋᨿ᩠ᨿᩮ, ᩈᩴᨥᩮᩣ. ᩋᨿᩴ ᩍᨲ᩠ᨳᨶ᩠ᨶᩣᨾᩣ ᩍᨲ᩠ᨳᨶ᩠ᨶᩣᨾᩣᨿ ᩋᨿ᩠ᨿᩣᨿ ᨴ᩠ᩅᩮ ᩅᩔᩣᨶᩥ ᨨᩈᩩ ᨵᨾ᩠ᨾᩮᩈᩩ ᩈᩥᨠ᩠ᨡᩥᨲᩈᩥᨠ᩠ᨡᩣ ᩈᩥᨠ᩠ᨡᨾᩣᨶᩣ ᩈᩴᨥᩴ ᩅᩩᨭ᩠ᨮᩣᨶᩈᨾ᩠ᨾᩩᨲᩥᩴ ᨿᩣᨧᨲᩥ. ᨿᨴᩥ ᩈᩴᨥᩔ ᨸᨲ᩠ᨲᨠᩃᩖᩴ, ᩈᩴᨥᩮᩣ ᩍᨲ᩠ᨳᨶ᩠ᨶᩣᨾᩣᨿ ᨴ᩠ᩅᩮ ᩅᩔᩣᨶᩥ ᨨᩈᩩ ᨵᨾ᩠ᨾᩮᩈᩩ ᩈᩥᨠ᩠ᨡᩥᨲᩈᩥᨠ᩠ᨡᩣᨿ ᩈᩥᨠ᩠ᨡᨾᩣᨶᩣᨿ ᩅᩩᨭ᩠ᨮᩣᨶᩈᨾ᩠ᨾᩩᨲᩥᩴ ᨴᨴᩮᨿ᩠ᨿ. ᩑᩈᩣ ᨬᨲ᩠ᨲᩥ.
</Paragraph>

<Paragraph number="3219" book="paci">
ᩈᩩᨱᩣᨲᩩ ᨾᩮ, ᩋᨿ᩠ᨿᩮ, ᩈᩴᨥᩮᩣ. ᩋᨿᩴ ᩍᨲ᩠ᨳᨶ᩠ᨶᩣᨾᩣ ᩍᨲ᩠ᨳᨶ᩠ᨶᩣᨾᩣᨿ ᩋᨿ᩠ᨿᩣᨿ ᨴ᩠ᩅᩮ ᩅᩔᩣᨶᩥ ᨨᩈᩩ ᨵᨾ᩠ᨾᩮᩈᩩ ᩈᩥᨠ᩠ᨡᩥᨲᩈᩥᨠ᩠ᨡᩣ ᩈᩥᨠ᩠ᨡᨾᩣᨶᩣ ᩈᩴᨥᩴ ᩅᩩᨭ᩠ᨮᩣᨶᩈᨾ᩠ᨾᩩᨲᩥᩴ ᨿᩣᨧᨲᩥ. ᩈᩴᨥᩮᩣ ᩍᨲ᩠ᨳᨶ᩠ᨶᩣᨾᩣᨿ ᨴ᩠ᩅᩮ ᩅᩔᩣᨶᩥ ᨨᩈᩩ ᨵᨾ᩠ᨾᩮᩈᩩ ᩈᩥᨠ᩠ᨡᩥᨲᩈᩥᨠ᩠ᨡᩣᨿ ᩈᩥᨠ᩠ᨡᨾᩣᨶᩣᨿ ᩅᩩᨭ᩠ᨮᩣᨶᩈᨾ᩠ᨾᩩᨲᩥᩴ ᨴᩮᨲᩥ. ᨿᩔᩣ ᩋᨿ᩠ᨿᩣᨿ ᨡᨾᨲᩥ ᩍᨲ᩠ᨳᨶ᩠ᨶᩣᨾᩣᨿ ᨴ᩠ᩅᩮ ᩅᩔᩣᨶᩥ ᨨᩈᩩ ᨵᨾ᩠ᨾᩮᩈᩩ ᩈᩥᨠ᩠ᨡᩥᨲᩈᩥᨠ᩠ᨡᩣᨿ ᩈᩥᨠ᩠ᨡᨾᩣᨶᩣᨿ ᩅᩩᨭ᩠ᨮᩣᨶᩈᨾ᩠ᨾᩩᨲᩥᨿᩣ ᨴᩤᨶᩴ, ᩈᩣ ᨲᩩᨱ᩠ᩉᩔ; ᨿᩔᩣ ᨶᨠ᩠ᨡᨾᨲᩥ, ᩈᩣ ᨽᩣᩈᩮᨿ᩠ᨿ.
</Paragraph>

<Paragraph number="3220" book="paci">
ᨴᩥᨶ᩠ᨶᩣ ᩈᩴᨥᩮᨶ ᩍᨲ᩠ᨳᨶ᩠ᨶᩣᨾᩣᨿ ᨴ᩠ᩅᩮ ᩅᩔᩣᨶᩥ ᨨᩈᩩ ᨵᨾ᩠ᨾᩮᩈᩩ ᩈᩥᨠ᩠ᨡᩥᨲᩈᩥᨠ᩠ᨡᩣᨿ ᩈᩥᨠ᩠ᨡᨾᩣᨶᩣᨿ ᩅᩩᨭ᩠ᨮᩣᨶᩈᨾ᩠ᨾᩩᨲᩥ; ᨡᨾᨲᩥ ᩈᩴᨥᩔ, ᨲᩈ᩠ᨾᩣ ᨲᩩᨱ᩠ᩉᩦ, ᩑᩅᨾᩮᨲᩴ ᨵᩤᩁᨿᩣᨾᩦ’”ᨲᩥ.
</Paragraph>

<Paragraph number="3221" book="paci">
ᩋᨳ ᨡᩮᩣ ᨽᨣᩅᩤ ᨲᩣ ᨽᩥᨠ᩠ᨡᩩᨶᩥᨿᩮᩣ ᩋᨶᩮᨠᨸᩁᩥᨿᩣᨿᩮᨶ ᩅᩥᨣᩁᩉᩥᨲ᩠ᩅᩣ ᨴᩩᨻ᩠ᨽᩁᨲᩣᨿ …ᨸᩮ…  ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩥᨿᩮᩣ ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᨶ᩠ᨲᩩ—
</Paragraph>

</Division>
<Division number="1086" book="paci">

<Paragraph number="3222" book="paci">
<Emphasis>“ᨿᩣ ᨸᨶ ᨽᩥᨠ᩠ᨡᩩᨶᩦ ᨴ᩠ᩅᩮ ᩅᩔᩣᨶᩥ ᨨᩈᩩ ᨵᨾ᩠ᨾᩮᩈᩩ ᩈᩥᨠ᩠ᨡᩥᨲᩈᩥᨠ᩠ᨡᩴ ᩈᩥᨠ᩠ᨡᨾᩣᨶᩴ ᩈᩴᨥᩮᨶ ᩋᩈᨾ᩠ᨾᨲᩴ ᩅᩩᨭ᩠ᨮᩣᨸᩮᨿ᩠ᨿ, ᨸᩣᨧᩥᨲ᩠ᨲᩥᨿᨶ᩺”</Emphasis>ᨲᩥ. (*64*:<Emphasis>119</Emphasis>)
</Paragraph>

</Division>
<Division number="1087" book="paci">

<Paragraph number="3223" book="paci">
<Emphasis>ᨿᩣ ᨸᨶᩣ</Emphasis>ᨲᩥ ᨿᩣ ᨿᩣᨴᩥᩈᩣ …ᨸᩮ…  <Emphasis>ᨽᩥᨠ᩠ᨡᩩᨶᩦ</Emphasis>ᨲᩥ …ᨸᩮ…  ᩋᨿᩴ ᩍᨾᩈ᩠ᨾᩥᩴ ᩋᨲ᩠ᨳᩮ ᩋᨵᩥᨸ᩠ᨸᩮᨲᩣ ᨽᩥᨠ᩠ᨡᩩᨶᩦᨲᩥ.
</Paragraph>

<Paragraph number="3224" book="paci">
<Emphasis>ᨴ᩠ᩅᩮ ᩅᩔᩣᨶᩦ</Emphasis>ᨲᩥ ᨴ᩠ᩅᩮ ᩈᩴᩅᨧ᩠ᨨᩁᩣᨶᩥ. <Emphasis>ᩈᩥᨠ᩠ᨡᩥᨲᩈᩥᨠ᩠ᨡᩣ</Emphasis> ᨶᩣᨾ ᨨᩈᩩ ᨵᨾ᩠ᨾᩮᩈᩩ ᩈᩥᨠ᩠ᨡᩥᨲᩈᩥᨠ᩠ᨡᩣ. <Emphasis>ᩋᩈᨾ᩠ᨾᨲᩣ</Emphasis> ᨶᩣᨾ ᨬᨲ᩠ᨲᩥᨴᩩᨲᩥᨿᩮᨶ ᨠᨾ᩠ᨾᩮᨶ ᩅᩩᨭ᩠ᨮᩣᨶᩈᨾ᩠ᨾᩩᨲᩥ ᨶ ᨴᩥᨶ᩠ᨶᩣ ᩉᩮᩣᨲᩥ. <Emphasis>ᩅᩩᨭ᩠ᨮᩣᨸᩮᨿ᩠ᨿᩣ</Emphasis>ᨲᩥ ᩏᨸᩈᨾ᩠ᨸᩣᨴᩮᨿ᩠ᨿ.
</Paragraph>

<Paragraph number="3225" book="paci">
“ᩅᩩᨭ᩠ᨮᩣᨸᩮᩔᩣᨾᩦ”ᨲᩥ ᨣᨱᩴ ᩅᩤ ᩋᩣᨧᩁᩥᨶᩥᩴ ᩅᩤ ᨸᨲ᩠ᨲᩴ ᩅᩤ ᨧᩦᩅᩁᩴ ᩅᩤ ᨸᩁᩥᨿᩮᩈᨲᩥ, ᩈᩦᨾᩴ ᩅᩤ ᩈᨾ᩠ᨾᨶ᩠ᨶᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨬᨲ᩠ᨲᩥᨿᩣ ᨴᩩᨠ᩠ᨠᨭᩴ. ᨴ᩠ᩅᩦᩉᩥ ᨠᨾ᩠ᨾᩅᩤᨧᩣᩉᩥ ᨴᩩᨠ᩠ᨠᨭᩣ. ᨠᨾ᩠ᨾᩅᩤᨧᩣᨸᩁᩥᨿᩮᩣᩈᩣᨶᩮ ᩏᨸᨩ᩠ᨫᩣᨿᩣᨿ ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ. ᨣᨱᩔ ᨧ ᩋᩣᨧᩁᩥᨶᩥᨿᩣ ᨧ ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ.
</Paragraph>

</Division>
<Division number="1088" book="paci">

<Paragraph number="3226" book="paci">
ᨵᨾ᩠ᨾᨠᨾ᩠ᨾᩮ ᨵᨾ᩠ᨾᨠᨾ᩠ᨾᩈᨬ᩠ᨬᩣ ᩅᩩᨭ᩠ᨮᩣᨸᩮᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ. ᨵᨾ᩠ᨾᨠᨾ᩠ᨾᩮ ᩅᩮᨾᨲᩥᨠᩣ ᩅᩩᨭ᩠ᨮᩣᨸᩮᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ. ᨵᨾ᩠ᨾᨠᨾ᩠ᨾᩮ ᩋᨵᨾ᩠ᨾᨠᨾ᩠ᨾᩈᨬ᩠ᨬᩣ ᩅᩩᨭ᩠ᨮᩣᨸᩮᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.
</Paragraph>

<Paragraph number="3227" book="paci">
ᩋᨵᨾ᩠ᨾᨠᨾ᩠ᨾᩮ ᨵᨾ᩠ᨾᨠᨾ᩠ᨾᩈᨬ᩠ᨬᩣ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨵᨾ᩠ᨾᨠᨾ᩠ᨾᩮ ᩅᩮᨾᨲᩥᨠᩣ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨵᨾ᩠ᨾᨠᨾ᩠ᨾᩮ ᩋᨵᨾ᩠ᨾᨠᨾ᩠ᨾᩈᨬ᩠ᨬᩣ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ.
</Paragraph>

</Division>
<Division number="1089" book="paci">

<Paragraph number="3228" book="paci">
ᩋᨶᩣᨸᨲ᩠ᨲᩥ—  ᨴ᩠ᩅᩮ ᩅᩔᩣᨶᩥ ᨨᩈᩩ ᨵᨾ᩠ᨾᩮᩈᩩ ᩈᩥᨠ᩠ᨡᩥᨲᩈᩥᨠ᩠ᨡᩴ ᩈᩥᨠ᩠ᨡᨾᩣᨶᩴ ᩈᩴᨥᩮᨶ ᩈᨾ᩠ᨾᨲᩴ ᩅᩩᨭ᩠ᨮᩣᨸᩮᨲᩥ, ᩏᨾ᩠ᨾᨲ᩠ᨲᩥᨠᩣᨿ, ᩋᩣᨴᩥᨠᨾ᩠ᨾᩥᨠᩣᨿᩣᨲᩥ.

</Paragraph>
</Division>

<Paragraph number="3229" type="center" book="paci">
ᨧᨲᩩᨲ᩠ᨳᩈᩥᨠ᩠ᨡᩣᨸᨴᩴ ᨶᩥᨭ᩠ᨮᩥᨲᩴ.
</Paragraph>