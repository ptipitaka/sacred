---
title: "11.2 ᨡᩩᨴ᩠ᨴᩤᨶᩩᨡᩩᨴ᩠ᨴᨠᩈᩥᨠ᩠ᨡᩣᨸᨴᨠᨳᩣ"
tableOfContents: false
sidebar:
  order: 2
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="441" book="cula">

<Paragraph number="2202" book="cula">
ᩋᨳ ᨡᩮᩣ ᩋᩣᨿᩈ᩠ᨾᩣ ᩋᩣᨶᨶ᩠ᨴᩮᩣ ᨳᩮᩁᩮ ᨽᩥᨠ᩠ᨡᩪ ᩑᨲᨴᩅᩮᩤᨧ—  “ᨽᨣᩅᩤ ᨾᩴ, ᨽᨶ᩠ᨲᩮ, ᨸᩁᩥᨶᩥᨻ᩠ᨻᩣᨶᨠᩣᩃᩮ ᩑᩅᨾᩣᩉ—  ‘ᩋᩣᨠᩘᨡᨾᩣᨶᩮᩣ, ᩋᩣᨶᨶ᩠ᨴ, ᩈᩴᨥᩮᩣ ᨾᨾᨧ᩠ᨧᨿᩮᨶ ᨡᩩᨴ᩠ᨴᩤᨶᩩᨡᩩᨴ᩠ᨴᨠᩣᨶᩥ ᩈᩥᨠ᩠ᨡᩣᨸᨴᩤᨶᩥ ᩈᨾᩪᩉᨶᩮᨿ᩠ᨿᩣ’”ᨲᩥ. “ᨸᩩᨧ᩠ᨨᩥ ᨸᨶ ᨲ᩠ᩅᩴ, ᩋᩣᩅᩩᩈᩮᩣ ᩋᩣᨶᨶ᩠ᨴ, ᨽᨣᩅᨶ᩠ᨲᩴ—  ‘ᨠᨲᨾᩣᨶᩥ ᨸᨶ, ᨽᨶ᩠ᨲᩮ, ᨡᩩᨴ᩠ᨴᩤᨶᩩᨡᩩᨴ᩠ᨴᨠᩣᨶᩥ ᩈᩥᨠ᩠ᨡᩣᨸᨴᩤᨶᩦ’”ᨲᩥ? “ᨶ ᨡᩮᩣᩉᩴ, ᨽᨶ᩠ᨲᩮ, ᨽᨣᩅᨶ᩠ᨲᩴ ᨸᩩᨧ᩠ᨨᩥᩴ—  ‘ᨠᨲᨾᩣᨶᩥ ᨸᨶ, ᨽᨶ᩠ᨲᩮ, ᨡᩩᨴ᩠ᨴᩤᨶᩩᨡᩩᨴ᩠ᨴᨠᩣᨶᩥ ᩈᩥᨠ᩠ᨡᩣᨸᨴᩤᨶᩦ’”ᨲᩥ. ᩑᨠᨧ᩠ᨧᩮ ᨳᩮᩁᩣ ᩑᩅᨾᩣᩉᩴᩈᩩ—  “ᨧᨲ᩠ᨲᩣᩁᩥ ᨸᩣᩁᩣᨩᩥᨠᩣᨶᩥ ᨮᨸᩮᨲ᩠ᩅᩣ, ᩋᩅᩈᩮᩈᩣᨶᩥ ᨡᩩᨴ᩠ᨴᩤᨶᩩᨡᩩᨴ᩠ᨴᨠᩣᨶᩥ ᩈᩥᨠ᩠ᨡᩣᨸᨴᩤᨶᩦ”ᨲᩥ. ᩑᨠᨧ᩠ᨧᩮ ᨳᩮᩁᩣ ᩑᩅᨾᩣᩉᩴᩈᩩ—  “ᨧᨲ᩠ᨲᩣᩁᩥ ᨸᩣᩁᩣᨩᩥᨠᩣᨶᩥ ᨮᨸᩮᨲ᩠ᩅᩣ, ᨲᩮᩁᩈ ᩈᩴᨥᩣᨴᩥᩈᩮᩈᩮ ᨮᨸᩮᨲ᩠ᩅᩣ, ᩋᩅᩈᩮᩈᩣᨶᩥ ᨡᩩᨴ᩠ᨴᩤᨶᩩᨡᩩᨴ᩠ᨴᨠᩣᨶᩥ ᩈᩥᨠ᩠ᨡᩣᨸᨴᩤᨶᩦ”ᨲᩥ. ᩑᨠᨧ᩠ᨧᩮ ᨳᩮᩁᩣ ᩑᩅᨾᩣᩉᩴᩈᩩ—  “ᨧᨲ᩠ᨲᩣᩁᩥ ᨸᩣᩁᩣᨩᩥᨠᩣᨶᩥ ᨮᨸᩮᨲ᩠ᩅᩣ, ᨲᩮᩁᩈ ᩈᩴᨥᩣᨴᩥᩈᩮᩈᩮ ᨮᨸᩮᨲ᩠ᩅᩣ, ᨴ᩠ᩅᩮ ᩋᨶᩥᨿᨲᩮ ᨮᨸᩮᨲ᩠ᩅᩣ, ᩋᩅᩈᩮᩈᩣᨶᩥ ᨡᩩᨴ᩠ᨴᩤᨶᩩᨡᩩᨴ᩠ᨴᨠᩣᨶᩥ ᩈᩥᨠ᩠ᨡᩣᨸᨴᩤᨶᩦ”ᨲᩥ. ᩑᨠᨧ᩠ᨧᩮ ᨳᩮᩁᩣ ᩑᩅᨾᩣᩉᩴᩈᩩ—  “ᨧᨲ᩠ᨲᩣᩁᩥ ᨸᩣᩁᩣᨩᩥᨠᩣᨶᩥ ᨮᨸᩮᨲ᩠ᩅᩣ, ᨲᩮᩁᩈ ᩈᩴᨥᩣᨴᩥᩈᩮᩈᩮ ᨮᨸᩮᨲ᩠ᩅᩣ, ᨴ᩠ᩅᩮ ᩋᨶᩥᨿᨲᩮ ᨮᨸᩮᨲ᩠ᩅᩣ, ᨲᩥᩴᩈ ᨶᩥᩔᨣ᩠ᨣᩥᨿᩮ ᨸᩣᨧᩥᨲ᩠ᨲᩥᨿᩮ ᨮᨸᩮᨲ᩠ᩅᩣ, ᩋᩅᩈᩮᩈᩣᨶᩥ ᨡᩩᨴ᩠ᨴᩤᨶᩩᨡᩩᨴ᩠ᨴᨠᩣᨶᩥ ᩈᩥᨠ᩠ᨡᩣᨸᨴᩤᨶᩦ”ᨲᩥ. ᩑᨠᨧ᩠ᨧᩮ ᨳᩮᩁᩣ ᩑᩅᨾᩣᩉᩴᩈᩩ—  “ᨧᨲ᩠ᨲᩣᩁᩥ ᨸᩣᩁᩣᨩᩥᨠᩣᨶᩥ ᨮᨸᩮᨲ᩠ᩅᩣ, ᨲᩮᩁᩈ ᩈᩴᨥᩣᨴᩥᩈᩮᩈᩮ ᨮᨸᩮᨲ᩠ᩅᩣ, ᨴ᩠ᩅᩮ ᩋᨶᩥᨿᨲᩮ ᨮᨸᩮᨲ᩠ᩅᩣ, ᨲᩥᩴᩈ ᨶᩥᩔᨣ᩠ᨣᩥᨿᩮ ᨸᩣᨧᩥᨲ᩠ᨲᩥᨿᩮ ᨮᨸᩮᨲ᩠ᩅᩣ, ᨴ᩠ᩅᩮᨶᩅᩩᨲᩥ ᨸᩣᨧᩥᨲ᩠ᨲᩥᨿᩮ ᨮᨸᩮᨲ᩠ᩅᩣ, ᩋᩅᩈᩮᩈᩣᨶᩥ ᨡᩩᨴ᩠ᨴᩤᨶᩩᨡᩩᨴ᩠ᨴᨠᩣᨶᩥ ᩈᩥᨠ᩠ᨡᩣᨸᨴᩤᨶᩦ”ᨲᩥ. ᩑᨠᨧ᩠ᨧᩮ ᨳᩮᩁᩣ ᩑᩅᨾᩣᩉᩴᩈᩩ—  “ᨧᨲ᩠ᨲᩣᩁᩥ ᨸᩣᩁᩣᨩᩥᨠᩣᨶᩥ ᨮᨸᩮᨲ᩠ᩅᩣ, ᨲᩮᩁᩈ ᩈᩴᨥᩣᨴᩥᩈᩮᩈᩮ ᨮᨸᩮᨲ᩠ᩅᩣ, ᨴ᩠ᩅᩮ ᩋᨶᩥᨿᨲᩮ ᨮᨸᩮᨲ᩠ᩅᩣ, ᨲᩥᩴᩈ ᨶᩥᩔᨣ᩠ᨣᩥᨿᩮ ᨸᩣᨧᩥᨲ᩠ᨲᩥᨿᩮ ᨮᨸᩮᨲ᩠ᩅᩣ, ᨴ᩠ᩅᩮᨶᩅᩩᨲᩥ ᨸᩣᨧᩥᨲ᩠ᨲᩥᨿᩮ ᨮᨸᩮᨲ᩠ᩅᩣ, ᨧᨲ᩠ᨲᩣᩁᩮᩣ ᨸᩣᨭᩥᨴᩮᩈᨶᩦᨿᩮ ᨮᨸᩮᨲ᩠ᩅᩣ, ᩋᩅᩈᩮᩈᩣᨶᩥ ᨡᩩᨴ᩠ᨴᩤᨶᩩᨡᩩᨴ᩠ᨴᨠᩣᨶᩥ ᩈᩥᨠ᩠ᨡᩣᨸᨴᩤᨶᩦ”ᨲᩥ.
</Paragraph>

</Division>
<Division number="442" book="cula">

<Paragraph number="2203" book="cula">
ᩋᨳ ᨡᩮᩣ ᩋᩣᨿᩈ᩠ᨾᩣ ᨾᩉᩣᨠᩔᨸᩮᩣ ᩈᩴᨥᩴ ᨬᩣᨸᩮᩈᩥ—
</Paragraph>

<Paragraph number="2204" book="cula">
“ᩈᩩᨱᩣᨲᩩ ᨾᩮ, ᩋᩣᩅᩩᩈᩮᩣ, ᩈᩴᨥᩮᩣ. ᩈᨶ᩠ᨲᨾ᩠ᩉᩣᨠᩴ ᩈᩥᨠ᩠ᨡᩣᨸᨴᩤᨶᩥ ᨣᩥᩉᩥᨣᨲᩣᨶᩥ. ᨣᩥᩉᩥᨶᩮᩣᨸᩥ ᨩᩣᨶᨶ᩠ᨲᩥ—  ‘ᩍᨴᩴ ᩅᩮᩤ ᩈᨾᨱᩣᨶᩴ ᩈᨠ᩠ᨿᨸᩩᨲ᩠ᨲᩥᨿᩣᨶᩴ ᨠᨸ᩠ᨸᨲᩥ, ᩍᨴᩴ ᩅᩮᩤ ᨶ ᨠᨸ᩠ᨸᨲᩦ’ᨲᩥ. ᩈᨧᩮ ᨾᨿᩴ ᨡᩩᨴ᩠ᨴᩤᨶᩩᨡᩩᨴ᩠ᨴᨠᩣᨶᩥ ᩈᩥᨠ᩠ᨡᩣᨸᨴᩤᨶᩥ ᩈᨾᩪᩉᨶᩥᩔᩣᨾ, ᨽᩅᩥᩔᨶ᩠ᨲᩥ ᩅᨲ᩠ᨲᩣᩁᩮᩣ—  ‘ᨵᩪᨾᨠᩣᩃᩥᨠᩴ ᩈᨾᨱᩮᨶ ᨣᩮᩤᨲᨾᩮᨶ ᩈᩣᩅᨠᩣᨶᩴ ᩈᩥᨠ᩠ᨡᩣᨸᨴᩴ ᨸᨬ᩠ᨬᨲ᩠ᨲᩴ. ᨿᩣᩅᩥᨾᩮᩈᩴ ᩈᨲ᩠ᨳᩣ ᩋᨭ᩠ᨮᩣᩈᩥ ᨲᩣᩅᩥᨾᩮ ᩈᩥᨠ᩠ᨡᩣᨸᨴᩮᩈᩩ ᩈᩥᨠ᩠ᨡᩥᩴᩈᩩ. ᨿᨲᩮᩣ ᩍᨾᩮᩈᩴ ᩈᨲ᩠ᨳᩣ ᨸᩁᩥᨶᩥᨻ᩠ᨻᩩᨲᩮᩣ, ᨶ ᨴᩤᨶᩥᨾᩮ ᩈᩥᨠ᩠ᨡᩣᨸᨴᩮᩈᩩ ᩈᩥᨠ᩠ᨡᨶ᩠ᨲᩦ’ᨲᩥ. ᨿᨴᩥ ᩈᩴᨥᩔ ᨸᨲ᩠ᨲᨠᩃᩖᩴ, ᩈᩴᨥᩮᩣ ᩋᨸᨬ᩠ᨬᨲ᩠ᨲᩴ ᨶᨸ᩠ᨸᨬ᩠ᨬᨸᩮᨿ᩠ᨿ, ᨸᨬ᩠ᨬᨲ᩠ᨲᩴ ᨶ ᩈᨾᩩᨧ᩠ᨨᩥᨶ᩠ᨴᩮᨿ᩠ᨿ, ᨿᨳᩣᨸᨬ᩠ᨬᨲ᩠ᨲᩮᩈᩩ ᩈᩥᨠ᩠ᨡᩣᨸᨴᩮᩈᩩ ᩈᨾᩣᨴᩤᨿ ᩅᨲ᩠ᨲᩮᨿ᩠ᨿ. ᩑᩈᩣ ᨬᨲ᩠ᨲᩥ.
</Paragraph>

<Paragraph number="2205" book="cula">
ᩈᩩᨱᩣᨲᩩ ᨾᩮ, ᩋᩣᩅᩩᩈᩮᩣ, ᩈᩴᨥᩮᩣ. ᩈᨶ᩠ᨲᨾ᩠ᩉᩣᨠᩴ ᩈᩥᨠ᩠ᨡᩣᨸᨴᩤᨶᩥ ᨣᩥᩉᩥᨣᨲᩣᨶᩥ. ᨣᩥᩉᩥᨶᩮᩣᨸᩥ ᨩᩣᨶᨶ᩠ᨲᩥ—  ‘ᩍᨴᩴ ᩅᩮᩤ ᩈᨾᨱᩣᨶᩴ ᩈᨠ᩠ᨿᨸᩩᨲ᩠ᨲᩥᨿᩣᨶᩴ ᨠᨸ᩠ᨸᨲᩥ, ᩍᨴᩴ ᩅᩮᩤ ᨶ ᨠᨸ᩠ᨸᨲᩦ’ᨲᩥ. ᩈᨧᩮ ᨾᨿᩴ ᨡᩩᨴ᩠ᨴᩤᨶᩩᨡᩩᨴ᩠ᨴᨠᩣᨶᩥ ᩈᩥᨠ᩠ᨡᩣᨸᨴᩤᨶᩥ ᩈᨾᩪᩉᨶᩥᩔᩣᨾ, ᨽᩅᩥᩔᨶ᩠ᨲᩥ ᩅᨲ᩠ᨲᩣᩁᩮᩣ—  ‘ᨵᩪᨾᨠᩣᩃᩥᨠᩴ ᩈᨾᨱᩮᨶ ᨣᩮᩤᨲᨾᩮᨶ ᩈᩣᩅᨠᩣᨶᩴ ᩈᩥᨠ᩠ᨡᩣᨸᨴᩴ ᨸᨬ᩠ᨬᨲ᩠ᨲᩴ. ᨿᩣᩅᩥᨾᩮᩈᩴ ᩈᨲ᩠ᨳᩣ ᩋᨭ᩠ᨮᩣᩈᩥ ᨲᩣᩅᩥᨾᩮ ᩈᩥᨠ᩠ᨡᩣᨸᨴᩮᩈᩩ ᩈᩥᨠ᩠ᨡᩥᩴᩈᩩ. ᨿᨲᩮᩣ ᩍᨾᩮᩈᩴ ᩈᨲ᩠ᨳᩣ ᨸᩁᩥᨶᩥᨻ᩠ᨻᩩᨲᩮᩣ, ᨶ ᨴᩤᨶᩥᨾᩮ ᩈᩥᨠ᩠ᨡᩣᨸᨴᩮᩈᩩ ᩈᩥᨠ᩠ᨡᨶ᩠ᨲᩦ’ᨲᩥ. ᩈᩴᨥᩮᩣ ᩋᨸᨬ᩠ᨬᨲ᩠ᨲᩴ ᨶᨸ᩠ᨸᨬ᩠ᨬᨸᩮᨲᩥ, ᨸᨬ᩠ᨬᨲ᩠ᨲᩴ ᨶ ᩈᨾᩩᨧ᩠ᨨᩥᨶ᩠ᨴᨲᩥ, ᨿᨳᩣᨸᨬ᩠ᨬᨲ᩠ᨲᩮᩈᩩ ᩈᩥᨠ᩠ᨡᩣᨸᨴᩮᩈᩩ ᩈᨾᩣᨴᩤᨿ ᩅᨲ᩠ᨲᨲᩥ. ᨿᩔᩣᨿᩈ᩠ᨾᨲᩮᩣ ᨡᨾᨲᩥ ᩋᨸᨬ᩠ᨬᨲ᩠ᨲᩔ ᩋᨸ᩠ᨸᨬ᩠ᨬᩣᨸᨶᩣ, ᨸᨬ᩠ᨬᨲ᩠ᨲᩔ ᩋᩈᨾᩩᨧ᩠ᨨᩮᨴᩮᩤ, ᨿᨳᩣᨸᨬ᩠ᨬᨲ᩠ᨲᩮᩈᩩ ᩈᩥᨠ᩠ᨡᩣᨸᨴᩮᩈᩩ ᩈᨾᩣᨴᩤᨿ ᩅᨲ᩠ᨲᨶᩣ, ᩈᩮᩣ ᨲᩩᨱ᩠ᩉᩔ; ᨿᩔ ᨶᨠ᩠ᨡᨾᨲᩥ, ᩈᩮᩣ ᨽᩣᩈᩮᨿ᩠ᨿ.
</Paragraph>

<Paragraph number="2206" book="cula">
ᩈᩴᨥᩮᩣ ᩋᨸᨬ᩠ᨬᨲ᩠ᨲᩴ ᨶᨸ᩠ᨸᨬ᩠ᨬᨸᩮᨲᩥ, ᨸᨬ᩠ᨬᨲ᩠ᨲᩴ ᨶ ᩈᨾᩩᨧ᩠ᨨᩥᨶ᩠ᨴᨲᩥ, ᨿᨳᩣᨸᨬ᩠ᨬᨲ᩠ᨲᩮᩈᩩ ᩈᩥᨠ᩠ᨡᩣᨸᨴᩮᩈᩩ ᩈᨾᩣᨴᩤᨿ ᩅᨲ᩠ᨲᨲᩥ. ᨡᨾᨲᩥ ᩈᩴᨥᩔ, ᨲᩈ᩠ᨾᩣ ᨲᩩᨱ᩠ᩉᩦ, ᩑᩅᨾᩮᨲᩴ ᨵᩤᩁᨿᩣᨾᩦ”ᨲᩥ.
</Paragraph>

</Division>
<Division number="443" book="cula">

<Paragraph number="2207" book="cula">
ᩋᨳ ᨡᩮᩣ ᨳᩮᩁᩣ ᨽᩥᨠ᩠ᨡᩪ ᩋᩣᨿᩈ᩠ᨾᨶ᩠ᨲᩴ ᩋᩣᨶᨶ᩠ᨴᩴ ᩑᨲᨴᩅᩮᩤᨧᩩᩴ—  “ᩍᨴᩴ ᨲᩮ, ᩋᩣᩅᩩᩈᩮᩣ ᩋᩣᨶᨶ᩠ᨴ, ᨴᩩᨠ᩠ᨠᨭᩴ, ᨿᩴ ᨲ᩠ᩅᩴ ᨽᨣᩅᨶ᩠ᨲᩴ ᨶ ᨸᩩᨧ᩠ᨨᩥ—  ‘ᨠᨲᨾᩣᨶᩥ ᨸᨶ, ᨽᨶ᩠ᨲᩮ, ᨡᩩᨴ᩠ᨴᩤᨶᩩᨡᩩᨴ᩠ᨴᨠᩣᨶᩥ ᩈᩥᨠ᩠ᨡᩣᨸᨴᩤᨶᩦ’ᨲᩥ. ᨴᩮᩈᩮᩉᩥ ᨲᩴ ᨴᩩᨠ᩠ᨠᨭᨶ᩺”ᨲᩥ. “ᩋᩉᩴ ᨡᩮᩣ, ᨽᨶ᩠ᨲᩮ, ᩋᩔᨲᩥᨿᩣ ᨽᨣᩅᨶ᩠ᨲᩴ ᨶ ᨸᩩᨧ᩠ᨨᩥᩴ—  ‘ᨠᨲᨾᩣᨶᩥ ᨸᨶ, ᨽᨶ᩠ᨲᩮ, ᨡᩩᨴ᩠ᨴᩤᨶᩩᨡᩩᨴ᩠ᨴᨠᩣᨶᩥ ᩈᩥᨠ᩠ᨡᩣᨸᨴᩤᨶᩦ’ᨲᩥ. ᨶᩣᩉᩴ ᨲᩴ ᨴᩩᨠ᩠ᨠᨭᩴ ᨸᩔᩣᨾᩥ, ᩋᨸᩥ ᨧᩣᨿᩈ᩠ᨾᨶ᩠ᨲᩣᨶᩴ ᩈᨴ᩠ᨵᩤᨿ ᨴᩮᩈᩮᨾᩥ ᨲᩴ ᨴᩩᨠ᩠ᨠᨭᨶ᩺”ᨲᩥ. “ᩍᨴᨾ᩠ᨸᩥ ᨲᩮ, ᩋᩣᩅᩩᩈᩮᩣ ᩋᩣᨶᨶ᩠ᨴ, ᨴᩩᨠ᩠ᨠᨭᩴ, ᨿᩴ ᨲ᩠ᩅᩴ ᨽᨣᩅᨲᩮᩣ ᩅᩔᩥᨠᩈᩣᨭᩥᨠᩴ ᩋᨠ᩠ᨠᨾᩥᨲ᩠ᩅᩣ ᩈᩥᨻ᩠ᨻᩮᩈᩥ. ᨴᩮᩈᩮᩉᩥ ᨲᩴ ᨴᩩᨠ᩠ᨠᨭᨶ᩺”ᨲᩥ. “ᩋᩉᩴ ᨡᩮᩣ, ᨽᨶ᩠ᨲᩮ, ᨶ ᩋᨣᩤᩁᩅᩮᨶ ᨽᨣᩅᨲᩮᩣ ᩅᩔᩥᨠᩈᩣᨭᩥᨠᩴ ᩋᨠ᩠ᨠᨾᩥᨲ᩠ᩅᩣ ᩈᩥᨻ᩠ᨻᩮᩈᩥᩴ. ᨶᩣᩉᩴ ᨲᩴ ᨴᩩᨠ᩠ᨠᨭᩴ ᨸᩔᩣᨾᩥ, ᩋᨸᩥ ᨧᩣᨿᩈ᩠ᨾᨶ᩠ᨲᩣᨶᩴ ᩈᨴ᩠ᨵᩤᨿ ᨴᩮᩈᩮᨾᩥ ᨲᩴ ᨴᩩᨠ᩠ᨠᨭᨶ᩺”ᨲᩥ. “ᩍᨴᨾ᩠ᨸᩥ ᨲᩮ, ᩋᩣᩅᩩᩈᩮᩣ ᩋᩣᨶᨶ᩠ᨴ, ᨴᩩᨠ᩠ᨠᨭᩴ, ᨿᩴ ᨲ᩠ᩅᩴ ᨾᩣᨲᩩᨣᩤᨾᩮᩉᩥ ᨽᨣᩅᨲᩮᩣ ᩈᩁᩦᩁᩴ ᨸᨮᨾᩴ ᩅᨶ᩠ᨴᩣᨸᩮᩈᩥ, ᨲᩣᩈᩴ ᩁᩮᩣᨴᨶ᩠ᨲᩦᨶᩴ ᨽᨣᩅᨲᩮᩣ ᩈᩁᩦᩁᩴ ᩋᩔᩩᨠᩮᨶ ᨾᨠ᩠ᨡᩥᨲᩴ. ᨴᩮᩈᩮᩉᩥ ᨲᩴ ᨴᩩᨠ᩠ᨠᨭᨶ᩺”ᨲᩥ. “ᩋᩉᩴ ᨡᩮᩣ, ᨽᨶ᩠ᨲᩮ—  ᨾᩣᨿᩥᨾᩣᩈᩴ ᩅᩥᨠᩣᩃᩮ ᩋᩉᩮᩈᩩᨶ᩠ᨲᩥ—  ᨾᩣᨲᩩᨣᩤᨾᩮᩉᩥ ᨽᨣᩅᨲᩮᩣ ᩈᩁᩦᩁᩴ ᨸᨮᨾᩴ ᩅᨶ᩠ᨴᩣᨸᩮᩈᩥᩴ. ᨶᩣᩉᩴ ᨲᩴ ᨴᩩᨠ᩠ᨠᨭᩴ ᨸᩔᩣᨾᩥ, ᩋᨸᩥ ᨧᩣᨿᩈ᩠ᨾᨶ᩠ᨲᩣᨶᩴ ᩈᨴ᩠ᨵᩤᨿ ᨴᩮᩈᩮᨾᩥ ᨲᩴ ᨴᩩᨠ᩠ᨠᨭᨶ᩺”ᨲᩥ. “ᩍᨴᨾ᩠ᨸᩥ ᨲᩮ, ᩋᩣᩅᩩᩈᩮᩣ ᩋᩣᨶᨶ᩠ᨴ, ᨴᩩᨠ᩠ᨠᨭᩴ, ᨿᩴ ᨲ᩠ᩅᩴ ᨽᨣᩅᨲᩣ ᩒᩊᩣᩁᩥᨠᩮ ᨶᩥᨾᩥᨲ᩠ᨲᩮ ᨠᨿᩥᩁᨾᩣᨶᩮ, ᩒᩊᩣᩁᩥᨠᩮ ᩒᨽᩣᩈᩮ ᨠᨿᩥᩁᨾᩣᨶᩮ, ᨶ ᨽᨣᩅᨶ᩠ᨲᩴ ᨿᩣᨧᩥ—  ‘ᨲᩥᨭ᩠ᨮᨲᩩ ᨽᨣᩅᩤ ᨠᨸ᩠ᨸᩴ, ᨲᩥᨭ᩠ᨮᨲᩩ ᩈᩩᨣᨲᩮᩣ ᨠᨸ᩠ᨸᩴ, ᨻᩉᩩᨩᨶᩉᩥᨲᩣᨿ ᨻᩉᩩᨩᨶᩈᩩᨡᩣᨿ ᩃᩮᩣᨠᩣᨶᩩᨠᨾ᩠ᨸᩣᨿ ᩋᨲ᩠ᨳᩣᨿ ᩉᩥᨲᩣᨿ ᩈᩩᨡᩣᨿ ᨴᩮᩅᨾᨶᩩᩔᩣᨶᨶ᩺’ᨲᩥ. ᨴᩮᩈᩮᩉᩥ ᨲᩴ ᨴᩩᨠ᩠ᨠᨭᨶ᩺”ᨲᩥ. “ᩋᩉᩴ ᨡᩮᩣ, ᨽᨶ᩠ᨲᩮ, ᨾᩣᩁᩮᨶ ᨸᩁᩥᨿᩩᨭ᩠ᨮᩥᨲᨧᩥᨲ᩠ᨲᩮᩣ ᨶ ᨽᨣᩅᨶ᩠ᨲᩴ ᨿᩣᨧᩥᩴ—  ‘ᨲᩥᨭ᩠ᨮᨲᩩ ᨽᨣᩅᩤ ᨠᨸ᩠ᨸᩴ, ᨲᩥᨭ᩠ᨮᨲᩩ ᩈᩩᨣᨲᩮᩣ ᨠᨸ᩠ᨸᩴ, ᨻᩉᩩᨩᨶᩉᩥᨲᩣᨿ ᨻᩉᩩᨩᨶᩈᩩᨡᩣᨿ ᩃᩮᩣᨠᩣᨶᩩᨠᨾ᩠ᨸᩣᨿ ᩋᨲ᩠ᨳᩣᨿ ᩉᩥᨲᩣᨿ ᩈᩩᨡᩣᨿ ᨴᩮᩅᨾᨶᩩᩔᩣᨶᨶ᩺’ᨲᩥ. ᨶᩣᩉᩴ ᨲᩴ ᨴᩩᨠ᩠ᨠᨭᩴ ᨸᩔᩣᨾᩥ, ᩋᨸᩥ ᨧᩣᨿᩈ᩠ᨾᨶ᩠ᨲᩣᨶᩴ ᩈᨴ᩠ᨵᩤᨿ ᨴᩮᩈᩮᨾᩥ ᨲᩴ ᨴᩩᨠ᩠ᨠᨭᨶ᩺”ᨲᩥ. “ᩍᨴᨾ᩠ᨸᩥ ᨲᩮ, ᩋᩣᩅᩩᩈᩮᩣ ᩋᩣᨶᨶ᩠ᨴ, ᨴᩩᨠ᩠ᨠᨭᩴ ᨿᩴ ᨲ᩠ᩅᩴ ᨾᩣᨲᩩᨣᩤᨾᩔ ᨲᨳᩣᨣᨲᨸ᩠ᨸᩅᩮᨴᩥᨲᩮ ᨵᨾ᩠ᨾᩅᩥᨶᨿᩮ ᨸᨻ᩠ᨻᨩ᩠ᨩᩴ ᩏᩔᩩᨠ᩠ᨠᩴ ᩋᨠᩣᩈᩥ. ᨴᩮᩈᩮᩉᩥ ᨲᩴ ᨴᩩᨠ᩠ᨠᨭᨶ᩺”ᨲᩥ. “ᩋᩉᩴ ᨡᩮᩣ, ᨽᨶ᩠ᨲᩮ, ᩋᨿᩴ ᨾᩉᩣᨸᨩᩣᨸᨲᩥ ᨣᩮᩤᨲᨾᩦ ᨽᨣᩅᨲᩮᩣ ᨾᩣᨲᩩᨧ᩠ᨨᩣ ᩋᩣᨸᩣᨴᩥᨠᩣ ᨸᩮᩣᩈᩥᨠᩣ ᨡᩦᩁᩔ ᨴᩤᨿᩥᨠᩣ ᨽᨣᩅᨶ᩠ᨲᩴ ᨩᨶᩮᨲ᩠ᨲᩥᨿᩣ ᨠᩣᩃᩘᨠᨲᩣᨿ ᨳᨬ᩠ᨬᩴ ᨸᩣᨿᩮᩈᩦᨲᩥ ᨾᩣᨲᩩᨣᩤᨾᩔ ᨲᨳᩣᨣᨲᨸ᩠ᨸᩅᩮᨴᩥᨲᩮ ᨵᨾ᩠ᨾᩅᩥᨶᨿᩮ ᨸᨻ᩠ᨻᨩ᩠ᨩᩴ ᩏᩔᩩᨠ᩠ᨠᩴ ᩋᨠᩣᩈᩥᩴ. ᨶᩣᩉᩴ ᨲᩴ ᨴᩩᨠ᩠ᨠᨭᩴ ᨸᩔᩣᨾᩥ, ᩋᨸᩥ ᨧᩣᨿᩈ᩠ᨾᨶ᩠ᨲᩣᨶᩴ ᩈᨴ᩠ᨵᩤᨿ ᨴᩮᩈᩮᨾᩥ ᨲᩴ ᨴᩩᨠ᩠ᨠᨭᨶ᩺”ᨲᩥ.
</Paragraph>

</Division>
<Division number="444" book="cula">

<Paragraph number="2208" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᩣᨿᩈ᩠ᨾᩣ ᨸᩩᩁᩣᨱᩮᩣ ᨴᨠ᩠ᨡᩥᨱᩣᨣᩥᩁᩥᩈ᩠ᨾᩥᩴ ᨧᩣᩁᩥᨠᩴ ᨧᩁᨲᩥ ᨾᩉᨲᩣ ᨽᩥᨠ᩠ᨡᩩᩈᩴᨥᩮᨶ ᩈᨴ᩠ᨵᩥᩴ ᨸᨬ᩠ᨧᨾᨲ᩠ᨲᩮᩉᩥ ᨽᩥᨠ᩠ᨡᩩᩈᨲᩮᩉᩥ. ᩋᨳ ᨡᩮᩣ ᩋᩣᨿᩈ᩠ᨾᩣ ᨸᩩᩁᩣᨱᩮᩣ ᨳᩮᩁᩮᩉᩥ ᨽᩥᨠ᩠ᨡᩪᩉᩥ ᨵᨾ᩠ᨾᩮ ᨧ ᩅᩥᨶᨿᩮ ᨧ ᩈᩘᨣᩦᨲᩮ ᨴᨠ᩠ᨡᩥᨱᩣᨣᩥᩁᩥᩈ᩠ᨾᩥᩴ ᨿᨳᩣᨽᩥᩁᨶ᩠ᨲᩴ ᩅᩥᩉᩁᩥᨲ᩠ᩅᩣ ᨿᩮᨶ ᩁᩣᨩᨣᩉᩴ ᨿᩮᨶ ᩅᩮᩊᩩᩅᨶᩴ ᨠᩃᨶ᩠ᨴᨠᨶᩥᩅᩤᨸᩮᩣ ᨿᩮᨶ ᨳᩮᩁᩣ ᨽᩥᨠ᩠ᨡᩪ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᨳᩮᩁᩮᩉᩥ ᨽᩥᨠ᩠ᨡᩪᩉᩥ ᩈᨴ᩠ᨵᩥᩴ ᨸᨭᩥᩈᨾ᩠ᨾᩮᩣᨴᩥᨲ᩠ᩅᩣ ᩑᨠᨾᨶ᩠ᨲᩴ ᨶᩥᩈᩦᨴᩥ. ᩑᨠᨾᨶ᩠ᨲᩴ ᨶᩥᩈᩥᨶ᩠ᨶᩴ ᨡᩮᩣ ᩋᩣᨿᩈ᩠ᨾᨶ᩠ᨲᩴ ᨸᩩᩁᩣᨱᩴ ᨳᩮᩁᩣ ᨽᩥᨠ᩠ᨡᩪ ᩑᨲᨴᩅᩮᩤᨧᩩᩴ—  “ᨳᩮᩁᩮᩉᩥ, ᩋᩣᩅᩩᩈᩮᩣ ᨸᩩᩁᩣᨱ, ᨵᨾ᩠ᨾᩮᩣ ᨧ ᩅᩥᨶᨿᩮᩣ ᨧ ᩈᩘᨣᩦᨲᩮᩣ. ᩏᨸᩮᩉᩥ ᨲᩴ ᩈᩘᨣᩦᨲᩥᨶ᩺”ᨲᩥ. “ᩈᩩᩈᩘᨣᩦᨲᩣᩅᩩᩈᩮᩣ, ᨳᩮᩁᩮᩉᩥ ᨵᨾ᩠ᨾᩮᩣ ᨧ ᩅᩥᨶᨿᩮᩣ ᨧ. ᩋᨸᩥ ᨧ ᨿᨳᩮᩅ ᨾᨿᩣ ᨽᨣᩅᨲᩮᩣ ᩈᨾ᩠ᨾᩩᨡᩣ ᩈᩩᨲᩴ, ᩈᨾ᩠ᨾᩩᨡᩣ ᨸᨭᩥᨣ᩠ᨣᩉᩥᨲᩴ, ᨲᨳᩮᩅᩤᩉᩴ ᨵᩤᩁᩮᩔᩣᨾᩦ”ᨲᩥ.
</Paragraph>
</Division>