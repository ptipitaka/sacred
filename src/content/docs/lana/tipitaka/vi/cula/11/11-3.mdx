---
title: "11.3 ᨻᩕᩉ᩠ᨾᨴᨱ᩠ᨯᨠᨳᩣ"
tableOfContents: false
sidebar:
  order: 3
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="445" book="cula">

<Paragraph number="2209" book="cula">
ᩋᨳ ᨡᩮᩣ ᩋᩣᨿᩈ᩠ᨾᩣ ᩋᩣᨶᨶ᩠ᨴᩮᩣ ᨳᩮᩁᩮ ᨽᩥᨠ᩠ᨡᩪ ᩑᨲᨴᩅᩮᩤᨧ—  “ᨽᨣᩅᩤ ᨾᩴ, ᨽᨶ᩠ᨲᩮ, ᨸᩁᩥᨶᩥᨻ᩠ᨻᩣᨶᨠᩣᩃᩮ ᩑᩅᨾᩣᩉ—  ‘ᨲᩮᨶ ᩉᩣᨶᨶ᩠ᨴ, ᩈᩴᨥᩮᩣ ᨾᨾᨧ᩠ᨧᨿᩮᨶ ᨨᨶ᩠ᨶᩔ ᨽᩥᨠ᩠ᨡᩩᨶᩮᩣ ᨻᩕᩉ᩠ᨾᨴᨱ᩠ᨯᩴ ᩋᩣᨱᩣᨸᩮᨲᩪ’”ᨲᩥ. “ᨸᩩᨧ᩠ᨨᩥ ᨸᨶ ᨲ᩠ᩅᩴ, ᩋᩣᩅᩩᩈᩮᩣ ᩋᩣᨶᨶ᩠ᨴ, ᨽᨣᩅᨶ᩠ᨲᩴ—  ‘ᨠᨲᨾᩮᩣ ᨸᨶ, ᨽᨶ᩠ᨲᩮ, ᨻᩕᩉ᩠ᨾᨴᨱ᩠ᨯᩮᩣ’”ᨲᩥ? “ᨸᩩᨧ᩠ᨨᩥᩴ ᨡᩮᩣᩉᩴ, ᨽᨶ᩠ᨲᩮ, ᨽᨣᩅᨶ᩠ᨲᩴ—  ‘ᨠᨲᨾᩮᩣ ᨸᨶ, ᨽᨶ᩠ᨲᩮ, ᨻᩕᩉ᩠ᨾᨴᨱ᩠ᨯᩮᩣ’ᨲᩥ? ‘ᨨᨶ᩠ᨶᩮᩣ, ᩋᩣᨶᨶ᩠ᨴ, ᨽᩥᨠ᩠ᨡᩩ ᨿᩴ ᩍᨧ᩠ᨨᩮᨿ᩠ᨿ ᨲᩴ ᩅᨴᩮᨿ᩠ᨿ. ᨽᩥᨠ᩠ᨡᩪᩉᩥ ᨨᨶ᩠ᨶᩮᩣ ᨽᩥᨠ᩠ᨡᩩ ᨶᩮᩅ ᩅᨲ᩠ᨲᨻ᩠ᨻᩮᩣ, ᨶ ᩒᩅᨴᩥᨲᨻ᩠ᨻᩮᩣ, ᨶᩣᨶᩩᩈᩣᩈᩥᨲᨻ᩠ᨻᩮᩣ’”ᨲᩥ. “ᨲᩮᨶ ᩉᩣᩅᩩᩈᩮᩣ ᩋᩣᨶᨶ᩠ᨴ, ᨲ᩠ᩅᩴᨿᩮᩅ ᨨᨶ᩠ᨶᩔ ᨽᩥᨠ᩠ᨡᩩᨶᩮᩣ ᨻᩕᩉ᩠ᨾᨴᨱ᩠ᨯᩴ ᩋᩣᨱᩣᨸᩮᩉᩦ”ᨲᩥ. “ᨠᨳᩣᩉᩴ, ᨽᨶ᩠ᨲᩮ, ᨨᨶ᩠ᨶᩔ ᨽᩥᨠ᩠ᨡᩩᨶᩮᩣ ᨻᩕᩉ᩠ᨾᨴᨱ᩠ᨯᩴ ᩋᩣᨱᩣᨸᩮᨾᩥ, ᨧᨱ᩠ᨯᩮᩣ ᩈᩮᩣ ᨽᩥᨠ᩠ᨡᩩ ᨹᩁᩩᩈᩮᩣ”ᨲᩥ? “ᨲᩮᨶ ᩉᩣᩅᩩᩈᩮᩣ ᩋᩣᨶᨶ᩠ᨴ, ᨻᩉᩩᨠᩮᩉᩥ ᨽᩥᨠ᩠ᨡᩪᩉᩥ ᩈᨴ᩠ᨵᩥᩴ ᨣᨧ᩠ᨨᩣᩉᩦ”ᨲᩥ. “ᩑᩅᩴ, ᨽᨶ᩠ᨲᩮ”ᨲᩥ ᨡᩮᩣ ᩋᩣᨿᩈ᩠ᨾᩣ ᩋᩣᨶᨶ᩠ᨴᩮᩣ ᨳᩮᩁᩣᨶᩴ ᨽᩥᨠ᩠ᨡᩪᨶᩴ ᨸᨭᩥᩔᩩᨲ᩠ᩅᩣ ᨾᩉᨲᩣ ᨽᩥᨠ᩠ᨡᩩᩈᩴᨥᩮᨶ ᩈᨴ᩠ᨵᩥᩴ ᨸᨬ᩠ᨧᨾᨲ᩠ᨲᩮᩉᩥ ᨽᩥᨠ᩠ᨡᩩᩈᨲᩮᩉᩥ ᨶᩣᩅᩤᨿ ᩏᨩ᩠ᨩᩅᨶᩥᨠᩣᨿ ᨠᩮᩣᩈᨾ᩠ᨻᩥᩴ ᩏᨩ᩠ᨩᩅᩥ, ᨶᩣᩅᩤᨿ ᨸᨧ᩠ᨧᩮᩣᩁᩮᩣᩉᩥᨲ᩠ᩅᩣ ᩁᨬ᩠ᨬᩮᩣ ᩏᨴᩮᨶᩔ ᩏᨿ᩠ᨿᩣᨶᩔ ᩋᩅᩥᨴᩪᩁᩮ ᩋᨬ᩠ᨬᨲᩁᩈ᩠ᨾᩥᩴ ᩁᩩᨠ᩠ᨡᨾᩪᩃᩮ ᨶᩥᩈᩦᨴᩥ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩁᩣᨩᩣ ᩏᨴᩮᨶᩮᩣ ᩏᨿ᩠ᨿᩣᨶᩮ ᨸᩁᩥᨧᩣᩁᩮᩈᩥ ᩈᨴ᩠ᨵᩥᩴ ᩒᩁᩮᩣᨵᩮᨶ. ᩋᩔᩮᩣᩈᩥ ᨡᩮᩣ ᩁᨬ᩠ᨬᩮᩣ ᩏᨴᩮᨶᩔ ᩒᩁᩮᩣᨵᩮᩤ—  “ᩋᨾ᩠ᩉᩣᨠᩴ ᨠᩥᩁ ᩋᩣᨧᩁᩥᨿᩮᩣ ᩋᨿ᩠ᨿᩮᩣ ᩋᩣᨶᨶ᩠ᨴᩮᩣ ᩏᨿ᩠ᨿᩣᨶᩔ ᩋᩅᩥᨴᩪᩁᩮ ᩋᨬ᩠ᨬᨲᩁᩈ᩠ᨾᩥᩴ ᩁᩩᨠ᩠ᨡᨾᩪᩃᩮ ᨶᩥᩈᩥᨶ᩠ᨶᩮᩣ”ᨲᩥ. ᩋᨳ ᨡᩮᩣ ᩁᨬ᩠ᨬᩮᩣ ᩏᨴᩮᨶᩔ ᩒᩁᩮᩣᨵᩮᩤ ᩁᩣᨩᩣᨶᩴ ᩏᨴᩮᨶᩴ ᩑᨲᨴᩅᩮᩤᨧ—  “ᩋᨾ᩠ᩉᩣᨠᩴ ᨠᩥᩁ, ᨴᩮᩅ, ᩋᩣᨧᩁᩥᨿᩮᩣ ᩋᨿ᩠ᨿᩮᩣ ᩋᩣᨶᨶ᩠ᨴᩮᩣ ᩏᨿ᩠ᨿᩣᨶᩔ ᩋᩅᩥᨴᩪᩁᩮ ᩋᨬ᩠ᨬᨲᩁᩈ᩠ᨾᩥᩴ ᩁᩩᨠ᩠ᨡᨾᩪᩃᩮ ᨶᩥᩈᩥᨶ᩠ᨶᩮᩣ. ᩍᨧ᩠ᨨᩣᨾ ᨾᨿᩴ, ᨴᩮᩅ, ᩋᨿ᩠ᨿᩴ ᩋᩣᨶᨶ᩠ᨴᩴ ᨸᩔᩥᨲᩩᨶ᩺”ᨲᩥ. “ᨲᩮᨶ ᩉᩥ ᨲᩩᨾ᩠ᩉᩮ ᩈᨾᨱᩴ ᩋᩣᨶᨶ᩠ᨴᩴ ᨸᩔᨳᩣ”ᨲᩥ.
</Paragraph>

<Paragraph number="2210" book="cula">
ᩋᨳ ᨡᩮᩣ ᩁᨬ᩠ᨬᩮᩣ ᩏᨴᩮᨶᩔ ᩒᩁᩮᩣᨵᩮᩤ ᨿᩮᨶᩣᨿᩈ᩠ᨾᩣ ᩋᩣᨶᨶ᩠ᨴᩮᩣ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᩋᩣᨿᩈ᩠ᨾᨶ᩠ᨲᩴ ᩋᩣᨶᨶ᩠ᨴᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᨶᩥᩈᩦᨴᩥ. ᩑᨠᨾᨶ᩠ᨲᩴ ᨶᩥᩈᩥᨶ᩠ᨶᩴ ᨡᩮᩣ ᩁᨬ᩠ᨬᩮᩣ ᩏᨴᩮᨶᩔ ᩒᩁᩮᩣᨵᩴ ᩋᩣᨿᩈ᩠ᨾᩣ ᩋᩣᨶᨶ᩠ᨴᩮᩣ ᨵᨾ᩠ᨾᩥᨿᩣ ᨠᨳᩣᨿ ᩈᨶ᩠ᨴᩔᩮᩈᩥ ᩈᨾᩣᨴᨸᩮᩈᩥ ᩈᨾᩩᨲ᩠ᨲᩮᨩᩮᩈᩥ ᩈᨾ᩠ᨸᩉᩴᩈᩮᩈᩥ. ᩋᨳ ᨡᩮᩣ ᩁᨬ᩠ᨬᩮᩣ ᩏᨴᩮᨶᩔ ᩒᩁᩮᩣᨵᩮᩤ ᩋᩣᨿᩈ᩠ᨾᨲᩣ ᩋᩣᨶᨶ᩠ᨴᩮᨶ ᨵᨾ᩠ᨾᩥᨿᩣ ᨠᨳᩣᨿ ᩈᨶ᩠ᨴᩔᩥᨲᩮᩣ ᩈᨾᩣᨴᨸᩥᨲᩮᩣ ᩈᨾᩩᨲ᩠ᨲᩮᨩᩥᨲᩮᩣ ᩈᨾ᩠ᨸᩉᩴᩈᩥᨲᩮᩣ ᩋᩣᨿᩈ᩠ᨾᨲᩮᩣ ᩋᩣᨶᨶ᩠ᨴᩔ ᨸᨬ᩠ᨧ ᩏᨲ᩠ᨲᩁᩣᩈᩘᨣᩈᨲᩣᨶᩥ ᨸᩣᨴᩤᩈᩥ. ᩋᨳ ᨡᩮᩣ ᩁᨬ᩠ᨬᩮᩣ ᩏᨴᩮᨶᩔ ᩒᩁᩮᩣᨵᩮᩤ ᩋᩣᨿᩈ᩠ᨾᨲᩮᩣ ᩋᩣᨶᨶ᩠ᨴᩔ ᨽᩣᩈᩥᨲᩴ ᩋᨽᩥᨶᨶ᩠ᨴᩥᨲ᩠ᩅᩣ ᩋᨶᩩᨾᩮᩣᨴᩥᨲ᩠ᩅᩣ ᩏᨭ᩠ᨮᩣᨿᩣᩈᨶᩣ ᩋᩣᨿᩈ᩠ᨾᨶ᩠ᨲᩴ ᩋᩣᨶᨶ᩠ᨴᩴ ᩋᨽᩥᩅᩤᨴᩮᨲ᩠ᩅᩣ ᨸᨴᨠ᩠ᨡᩥᨱᩴ ᨠᨲ᩠ᩅᩣ ᨿᩮᨶ ᩁᩣᨩᩣ ᩏᨴᩮᨶᩮᩣ ᨲᩮᨶᩩᨸᩈᩘᨠᨾᩥ. ᩋᨴ᩠ᨴᩈᩣ ᨡᩮᩣ ᩁᩣᨩᩣ ᩏᨴᩮᨶᩮᩣ ᩒᩁᩮᩣᨵᩴ ᨴᩪᩁᨲᩮᩣᩅ ᩋᩣᨣᨧ᩠ᨨᨶ᩠ᨲᩴ. ᨴᩥᩈ᩠ᩅᩣᨶ ᩒᩁᩮᩣᨵᩴ ᩑᨲᨴᩅᩮᩤᨧ—  “ᩋᨸᩥ ᨶᩩ ᨡᩮᩣ ᨲᩩᨾ᩠ᩉᩮ ᩈᨾᨱᩴ ᩋᩣᨶᨶ᩠ᨴᩴ ᨸᩔᩥᨲ᩠ᨳᩣ”ᨲᩥ? “ᩋᨸᩔᩥᨾ᩠ᩉᩣ ᨡᩮᩣ ᨾᨿᩴ, ᨴᩮᩅ, ᩋᨿ᩠ᨿᩴ ᩋᩣᨶᨶ᩠ᨴᨶ᩺”ᨲᩥ. “ᩋᨸᩥ ᨶᩩ ᨲᩩᨾ᩠ᩉᩮ ᩈᨾᨱᩔ ᩋᩣᨶᨶ᩠ᨴᩔ ᨠᩥᨬ᩠ᨧᩥ ᩋᨴᨲ᩠ᨳᩣ”ᨲᩥ? “ᩋᨴᨾ᩠ᩉᩣ ᨡᩮᩣ ᨾᨿᩴ, ᨴᩮᩅ, ᩋᨿ᩠ᨿᩔ ᩋᩣᨶᨶ᩠ᨴᩔ ᨸᨬ᩠ᨧ ᩏᨲ᩠ᨲᩁᩣᩈᩘᨣᩈᨲᩣᨶᩦ”ᨲᩥ. ᩁᩣᨩᩣ ᩏᨴᩮᨶᩮᩣ ᩏᨩ᩠ᨫᩣᨿᨲᩥ ᨡᩥᨿ᩠ᨿᨲᩥ ᩅᩥᨸᩣᨧᩮᨲᩥ—  “ᨠᨳᨬ᩠ᩉᩥ ᨶᩣᨾ ᩈᨾᨱᩮᩣ ᩋᩣᨶᨶ᩠ᨴᩮᩣ ᨲᩣᩅ ᨻᩉᩩᩴ ᨧᩦᩅᩁᩴ ᨸᨭᩥᨣ᩠ᨣᩉᩮᩔᨲᩥ. ᨴᩩᩔᩅᩤᨱᩥᨩ᩠ᨩᩴ ᩅᩤ ᩈᨾᨱᩮᩣ ᩋᩣᨶᨶ᩠ᨴᩮᩣ ᨠᩁᩥᩔᨲᩥ, ᨸᨣ᩠ᨣᩤᩉᩥᨠᩈᩣᩃᩴ ᩅᩤ ᨸᩈᩣᩁᩮᩔᨲᩦ”ᨲᩥ.
</Paragraph>

<Paragraph number="2211" book="cula">
ᩋᨳ ᨡᩮᩣ ᩁᩣᨩᩣ ᩏᨴᩮᨶᩮᩣ ᨿᩮᨶᩣᨿᩈ᩠ᨾᩣ ᩋᩣᨶᨶ᩠ᨴᩮᩣ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᩋᩣᨿᩈ᩠ᨾᨲᩣ ᩋᩣᨶᨶ᩠ᨴᩮᨶ ᩈᨴ᩠ᨵᩥᩴ ᩈᨾ᩠ᨾᩮᩣᨴᩥ. ᩈᨾ᩠ᨾᩮᩣᨴᨶᩦᨿᩴ ᨠᨳᩴ ᩈᩣᩁᨱᩦᨿᩴ ᩅᩦᨲᩥᩈᩣᩁᩮᨲ᩠ᩅᩣ ᩑᨠᨾᨶ᩠ᨲᩴ ᨶᩥᩈᩦᨴᩥ. ᩑᨠᨾᨶ᩠ᨲᩴ ᨶᩥᩈᩥᨶ᩠ᨶᩮᩣ ᨡᩮᩣ ᩁᩣᨩᩣ ᩏᨴᩮᨶᩮᩣ ᩋᩣᨿᩈ᩠ᨾᨶ᩠ᨲᩴ ᩋᩣᨶᨶ᩠ᨴᩴ ᩑᨲᨴᩅᩮᩤᨧ—  “ᩋᩣᨣᨾᩣ ᨶᩩ ᨡ᩠ᩅᩥᨵ, ᨽᩮᩣ ᩋᩣᨶᨶ᩠ᨴ, ᩋᨾ᩠ᩉᩣᨠᩴ ᩒᩁᩮᩣᨵᩮᩤ”ᨲᩥ? “ᩋᩣᨣᨾᩣᩈᩥ ᨡᩮᩣ ᨲᩮ ᩍᨵ, ᨾᩉᩣᩁᩣᨩ, ᩒᩁᩮᩣᨵᩮᩤ”ᨲᩥ. “ᩋᨸᩥ ᨸᨶ ᨽᩮᩣᨲᩮᩣ ᩋᩣᨶᨶ᩠ᨴᩔ ᨠᩥᨬ᩠ᨧᩥ ᩋᨴᩤᩈᩦ”ᨲᩥ? “ᩋᨴᩤᩈᩥ ᨡᩮᩣ ᨾᩮ, ᨾᩉᩣᩁᩣᨩ, ᨸᨬ᩠ᨧ ᩏᨲ᩠ᨲᩁᩣᩈᩘᨣᩈᨲᩣᨶᩦ”ᨲᩥ. “ᨠᩥᩴ ᨸᨶ ᨽᩅᩴ ᩋᩣᨶᨶ᩠ᨴᩮᩣ ᨲᩣᩅ ᨻᩉᩩᩴ ᨧᩦᩅᩁᩴ ᨠᩁᩥᩔᨲᩦ”ᨲᩥ? “ᨿᩮ ᨲᩮ, ᨾᩉᩣᩁᩣᨩ, ᨽᩥᨠ᩠ᨡᩪ ᨴᩩᨻ᩠ᨻᩃᨧᩦᩅᩁᩣ ᨲᩮᩉᩥ ᩈᨴ᩠ᨵᩥᩴ ᩈᩴᩅᩥᨽᨩᩥᩔᩣᨾᩦ”ᨲᩥ. “ᨿᩣᨶᩥ ᨡᩮᩣ ᨸᨶ, ᨽᩮᩣ ᩋᩣᨶᨶ᩠ᨴ, ᨸᩮᩣᩁᩣᨱᨠᩣᨶᩥ ᨴᩩᨻ᩠ᨻᩃᨧᩦᩅᩁᩣᨶᩥ ᨲᩣᨶᩥ ᨠᨳᩴ ᨠᩁᩥᩔᨳᩣ”ᨲᩥ? “ᨲᩣᨶᩥ, ᨾᩉᩣᩁᩣᨩ, ᩏᨲ᩠ᨲᩁᨲ᩠ᨳᩁᨱᩴ ᨠᩁᩥᩔᩣᨾᩣ”ᨲᩥ. “ᨿᩣᨶᩥ ᨸᨶ, ᨽᩮᩣ ᩋᩣᨶᨶ᩠ᨴ, ᨸᩮᩣᩁᩣᨱᨠᩣᨶᩥ ᩏᨲ᩠ᨲᩁᨲ᩠ᨳᩁᨱᩣᨶᩥ ᨲᩣᨶᩥ ᨠᨳᩴ ᨠᩁᩥᩔᨳᩣ”ᨲᩥ? “ᨲᩣᨶᩥ, ᨾᩉᩣᩁᩣᨩ, ᨽᩥᩈᩥᨧ᩠ᨨᩅᩥᨿᩮᩣ ᨠᩁᩥᩔᩣᨾᩣ”ᨲᩥ. “ᨿᩣ ᨸᨶ, ᨽᩮᩣ ᩋᩣᨶᨶ᩠ᨴ, ᨸᩮᩣᩁᩣᨱᨠᩣ ᨽᩥᩈᩥᨧ᩠ᨨᩅᩥᨿᩮᩣ ᨲᩣ ᨠᨳᩴ ᨠᩁᩥᩔᨳᩣ”ᨲᩥ? “ᨲᩣ, ᨾᩉᩣᩁᩣᨩ, ᨽᩪᨾᨲ᩠ᨳᩁᨱᩴ ᨠᩁᩥᩔᩣᨾᩣ”ᨲᩥ. “ᨿᩣᨶᩥ ᨸᨶ, ᨽᩮᩣ ᩋᩣᨶᨶ᩠ᨴ, ᨸᩮᩣᩁᩣᨱᨠᩣᨶᩥ ᨽᩪᨾᨲ᩠ᨳᩁᨱᩣᨶᩥ ᨲᩣᨶᩥ ᨠᨳᩴ ᨠᩁᩥᩔᨳᩣ”ᨲᩥ? “ᨲᩣᨶᩥ, ᨾᩉᩣᩁᩣᨩ, ᨸᩣᨴᨸᩩᨬ᩠ᨨᨶᩥᨿᩮᩣ ᨠᩁᩥᩔᩣᨾᩣ”ᨲᩥ. “ᨿᩣ ᨸᨶ, ᨽᩮᩣ ᩋᩣᨶᨶ᩠ᨴ, ᨸᩮᩣᩁᩣᨱᨠᩣ ᨸᩣᨴᨸᩩᨬ᩠ᨨᨶᩥᨿᩮᩣ ᨲᩣ ᨠᨳᩴ ᨠᩁᩥᩔᨳᩣ”ᨲᩥ? “ᨲᩣ, ᨾᩉᩣᩁᩣᨩ, ᩁᨩᩮᩣᩉᩁᨱᩴ ᨠᩁᩥᩔᩣᨾᩣ”ᨲᩥ. “ᨿᩣᨶᩥ ᨸᨶ, ᨽᩮᩣ ᩋᩣᨶᨶ᩠ᨴ, ᨸᩮᩣᩁᩣᨱᨠᩣᨶᩥ ᩁᨩᩮᩣᩉᩁᨱᩣᨶᩥ ᨲᩣᨶᩥ ᨠᨳᩴ ᨠᩁᩥᩔᨳᩣ”ᨲᩥ? “ᨲᩣᨶᩥ, ᨾᩉᩣᩁᩣᨩ, ᨠᩮᩣᨭ᩠ᨭᩮᨲ᩠ᩅᩣ ᨧᩥᨠ᩠ᨡᩃᩖᩮᨶ ᨾᨴ᩠ᨴᩥᨲ᩠ᩅᩣ ᨸᩁᩥᨽᨱ᩠ᨯᩴ ᩃᩥᨾ᩠ᨸᩥᩔᩣᨾᩣ”ᨲᩥ.
</Paragraph>

<Paragraph number="2212" book="cula">
ᩋᨳ ᨡᩮᩣ ᩁᩣᨩᩣ ᩏᨴᩮᨶᩮᩣ—  “ᩈᨻ᩠ᨻᩮᩅᩥᨾᩮ ᩈᨾᨱᩣ ᩈᨠ᩠ᨿᨸᩩᨲ᩠ᨲᩥᨿᩣ ᨿᩮᩣᨶᩥᩈᩮᩣ ᩏᨸᨶᩮᨶ᩠ᨲᩥ, ᨶ ᨠᩩᩃᩅᩴ ᨣᨾᩮᨶ᩠ᨲᩦ”ᨲᩥ—  ᩋᩣᨿᩈ᩠ᨾᨲᩮᩣ ᩋᩣᨶᨶ᩠ᨴᩔ ᩋᨬ᩠ᨬᩣᨶᩥᨸᩥ ᨸᨬ᩠ᨧ ᨴᩩᩔᩈᨲᩣᨶᩥ ᨸᩣᨴᩤᩈᩥ. ᩋᨿᨬ᩠ᨧᩁᩉᩥ ᩋᩣᨿᩈ᩠ᨾᨲᩮᩣ ᩋᩣᨶᨶ᩠ᨴᩔ ᨸᨮᨾᩴ ᨧᩦᩅᩁᨽᩥᨠ᩠ᨡᩣ ᩏᨸ᩠ᨸᨩ᩠ᨩᩥ ᨧᩦᩅᩁᩈᩉᩔᩴ. ᩋᨳ ᨡᩮᩣ ᩋᩣᨿᩈ᩠ᨾᩣ ᩋᩣᨶᨶ᩠ᨴᩮᩣ ᨿᩮᨶ ᨥᩮᩣᩈᩥᨲᩣᩁᩣᨾᩮᩣ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᨸᨬ᩠ᨬᨲ᩠ᨲᩮ ᩋᩣᩈᨶᩮ ᨶᩥᩈᩦᨴᩥ. ᩋᨳ ᨡᩮᩣ ᩋᩣᨿᩈ᩠ᨾᩣ ᨨᨶ᩠ᨶᩮᩣ ᨿᩮᨶᩣᨿᩈ᩠ᨾᩣ ᩋᩣᨶᨶ᩠ᨴᩮᩣ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᩋᩣᨿᩈ᩠ᨾᨶ᩠ᨲᩴ ᩋᩣᨶᨶ᩠ᨴᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᨶᩥᩈᩦᨴᩥ. ᩑᨠᨾᨶ᩠ᨲᩴ ᨶᩥᩈᩥᨶ᩠ᨶᩴ ᨡᩮᩣ ᩋᩣᨿᩈ᩠ᨾᨶ᩠ᨲᩴ ᨨᨶ᩠ᨶᩴ ᩋᩣᨿᩈ᩠ᨾᩣ ᩋᩣᨶᨶ᩠ᨴᩮᩣ ᩑᨲᨴᩅᩮᩤᨧ—  “ᩈᩴᨥᩮᨶ ᨲᩮ, ᩋᩣᩅᩩᩈᩮᩣ ᨨᨶ᩠ᨶ, ᨻᩕᩉ᩠ᨾᨴᨱ᩠ᨯᩮᩣ ᩋᩣᨱᩣᨸᩥᨲᩮᩣ”ᨲᩥ.
</Paragraph>

<Paragraph number="2213" book="cula">
“ᨠᨲᨾᩮᩣ ᨸᨶ, ᨽᨶ᩠ᨲᩮ ᩋᩣᨶᨶ᩠ᨴ, ᨻᩕᩉ᩠ᨾᨴᨱ᩠ᨯᩮᩣ ᩋᩣᨱᩣᨸᩥᨲᩮᩣ”ᨲᩥ? “ᨲ᩠ᩅᩴ, ᩋᩣᩅᩩᩈᩮᩣ ᨨᨶ᩠ᨶ, ᨽᩥᨠ᩠ᨡᩪ ᨿᩴ ᩍᨧ᩠ᨨᩮᨿ᩠ᨿᩣᩈᩥ ᨲᩴ ᩅᨴᩮᨿ᩠ᨿᩣᩈᩥ. ᨽᩥᨠ᩠ᨡᩪᩉᩥ ᨲ᩠ᩅᩴ ᨶᩮᩅ ᩅᨲ᩠ᨲᨻ᩠ᨻᩮᩣ, ᨶ ᩒᩅᨴᩥᨲᨻ᩠ᨻᩮᩣ, ᨶᩣᨶᩩᩈᩣᩈᩥᨲᨻ᩠ᨻᩮᩣ”ᨲᩥ. “ᨶᨶ᩠ᩅᩣᩉᩴ, ᨽᨶ᩠ᨲᩮ ᩋᩣᨶᨶ᩠ᨴ, ᩉᨲᩮᩣ ᩑᨲ᩠ᨲᩣᩅᨲᩣ, ᨿᨲᩮᩣᩉᩴ ᨽᩥᨠ᩠ᨡᩪᩉᩥ ᨶᩮᩅ ᩅᨲ᩠ᨲᨻ᩠ᨻᩮᩣ, ᨶ ᩒᩅᨴᩥᨲᨻ᩠ᨻᩮᩣ, ᨶᩣᨶᩩᩈᩣᩈᩥᨲᨻ᩠ᨻᩮᩣ”ᨲᩥ ᨲᨲ᩠ᨳᩮᩅ ᨾᩩᨧ᩠ᨨᩥᨲᩮᩣ ᨸᨸᨲᩮᩣ. ᩋᨳ ᨡᩮᩣ ᩋᩣᨿᩈ᩠ᨾᩣ ᨨᨶ᩠ᨶᩮᩣ ᨻᩕᩉ᩠ᨾᨴᨱ᩠ᨯᩮᨶ ᩋᨭ᩠ᨭᩦᨿᨾᩣᨶᩮᩣ ᩉᩁᩣᨿᨾᩣᨶᩮᩣ ᨩᩥᨣᩩᨧ᩠ᨨᨾᩣᨶᩮᩣ ᩑᨠᩮᩣ ᩅᩪᨸᨠᨭ᩠ᨮᩮᩣ ᩋᨸ᩠ᨸᨾᨲ᩠ᨲᩮᩣ ᩋᩣᨲᩣᨸᩦ ᨸᩉᩥᨲᨲ᩠ᨲᩮᩣ ᩅᩥᩉᩁᨶ᩠ᨲᩮᩣ ᨶᨧᩥᩁᩔᩮᩅ—  ᨿᩔᨲ᩠ᨳᩣᨿ ᨠᩩᩃᨸᩩᨲ᩠ᨲᩣ ᩈᨾ᩠ᨾᨴᩮᩅ ᩋᨣᩤᩁᩈ᩠ᨾᩣ ᩋᨶᨣᩤᩁᩥᨿᩴ ᨸᨻ᩠ᨻᨩᨶ᩠ᨲᩥ, ᨲᨴᨶᩩᨲ᩠ᨲᩁᩴ—  ᨻᩕᩉ᩠ᨾᨧᩁᩥᨿᨸᩁᩥᨿᩮᩣᩈᩣᨶᩴ ᨴᩥᨭ᩠ᨮᩮᩅ ᨵᨾ᩠ᨾᩮ ᩈᨿᩴ ᩋᨽᩥᨬ᩠ᨬᩣ ᩈᨧ᩠ᨨᩥᨠᨲ᩠ᩅᩣ ᩏᨸᩈᨾ᩠ᨸᨩ᩠ᨩ ᩅᩥᩉᩣᩈᩥ. “ᨡᩦᨱᩣ ᨩᩣᨲᩥ, ᩅᩩᩈᩥᨲᩴ ᨻᩕᩉ᩠ᨾᨧᩁᩥᨿᩴ, ᨠᨲᩴ ᨠᩁᨱᩦᨿᩴ, ᨶᩣᨸᩁᩴ ᩍᨲ᩠ᨳᨲ᩠ᨲᩣᨿᩣ”ᨲᩥ ᩋᨻ᩠ᨽᨬ᩠ᨬᩣᩈᩥ. ᩋᨬ᩠ᨬᨲᩁᩮᩣ ᨧ ᨸᨶᩣᨿᩈ᩠ᨾᩣ ᨨᨶ᩠ᨶᩮᩣ ᩋᩁᩉᨲᩴ ᩋᩉᩮᩣᩈᩥ. ᩋᨳ ᨡᩮᩣ ᩋᩣᨿᩈ᩠ᨾᩣ ᨨᨶ᩠ᨶᩮᩣ ᩋᩁᩉᨲ᩠ᨲᩴ ᨸᨲ᩠ᨲᩮᩣ ᨿᩮᨶᩣᨿᩈ᩠ᨾᩣ ᩋᩣᨶᨶ᩠ᨴᩮᩣ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᩋᩣᨿᩈ᩠ᨾᨶ᩠ᨲᩴ ᩋᩣᨶᨶ᩠ᨴᩴ ᩑᨲᨴᩅᩮᩤᨧ—  “ᨸᨭᩥᨸ᩠ᨸᩔᨾ᩠ᨽᩮᩉᩥ ᨴᩤᨶᩥ ᨾᩮ, ᨽᨶ᩠ᨲᩮ ᩋᩣᨶᨶ᩠ᨴ, ᨻᩕᩉ᩠ᨾᨴᨱ᩠ᨯᨶ᩺”ᨲᩥ. “ᨿᨴᨣ᩠ᨣᩮᨶ ᨲᨿᩣ, ᩋᩣᩅᩩᩈᩮᩣ ᨨᨶ᩠ᨶ, ᩋᩁᩉᨲ᩠ᨲᩴ ᩈᨧ᩠ᨨᩥᨠᨲᩴ ᨲᨴᨣ᩠ᨣᩮᨶ ᨲᩮ ᨻᩕᩉ᩠ᨾᨴᨱ᩠ᨯᩮᩣ ᨸᨭᩥᨸ᩠ᨸᩔᨴ᩠ᨵᩮᩤ”ᨲᩥ. ᩍᨾᩣᨿ ᨡᩮᩣ ᨸᨶ ᩅᩥᨶᨿᩈᩘᨣᩦᨲᩥᨿᩣ ᨸᨬ᩠ᨧ ᨽᩥᨠ᩠ᨡᩩᩈᨲᩣᨶᩥ ᩋᨶᩪᨶᩣᨶᩥ ᩋᨶᨵᩥᨠᩣᨶᩥ ᩋᩉᩮᩈᩩᩴ. ᨲᩈ᩠ᨾᩣ ᩋᨿᩴ ᩅᩥᨶᨿᩈᩘᨣᩦᨲᩥ “ᨸᨬ᩠ᨧᩈᨲᩥᨠᩣ”ᨲᩥ ᩅᩩᨧ᩠ᨧᨲᩦᨲᩥ.

</Paragraph>
</Division>

<Paragraph number="2214" type="center" book="cula">
ᨸᨬ᩠ᨧᩈᨲᩥᨠᨠ᩠ᨡᨶ᩠ᨵᨠᩮᩣ ᩑᨠᩣᨴᩈᨾᩮᩣ.

  
ᩍᨾᨾ᩠ᩉᩥ ᨡᨶ᩠ᨵᨠᩮ ᩅᨲ᩠ᨳᩪ ᨲᩮᩅᩦᩈᨲᩥ.



</Paragraph>

<Paragraph number="2215" type="center" book="cula">
ᨲᩔᩩᨴ᩠ᨴᩤᨶᩴ


</Paragraph>

<Paragraph number="2216" type="verses" book="cula">
_ᨸᩁᩥᨶᩥᨻ᩠ᨻᩩᨲᩮ ᩈᨾ᩠ᨻᩩᨴ᩠ᨵᩮ,_  
_ᨳᩮᩁᩮᩣ ᨠᩔᨸᩈᩅ᩠ᩉᨿᩮᩣ;_  
_ᩋᩣᨾᨶ᩠ᨲᨿᩥ ᨽᩥᨠ᩠ᨡᩩᨣᨱᩴ,_  
_ᩈᨴ᩠ᨵᨾ᩠ᨾᨾᨶᩩᨸᩣᩃᨠᩮᩣ._  

</Paragraph>

<Paragraph number="2217" type="verses" book="cula">
_ᨸᩣᩅᩤᨿᨴ᩠ᨵᩤᨶᨾᨣ᩠ᨣᨾ᩠ᩉᩥ,_  
_ᩈᩩᨽᨴ᩠ᨴᩮᨶ ᨸᩅᩮᨴᩥᨲᩴ;_  
_ᩈᩘᨣᩤᨿᩥᩔᩣᨾ ᩈᨴ᩠ᨵᨾ᩠ᨾᩴ,_  
_ᩋᨵᨾ᩠ᨾᩮᩣ ᨸᩩᩁᩮ ᨴᩥᨸ᩠ᨸᨲᩥ._  

</Paragraph>

<Paragraph number="2218" type="verses" book="cula">
_ᩑᨠᩮᨶᩪᨶ ᨸᨬ᩠ᨧᩈᨲᩴ,_  
_ᩋᩣᨶᨶ᩠ᨴᨾ᩠ᨸᩥ ᨧ ᩏᨧ᩠ᨧᩥᨶᩥ;_  
_ᨵᨾ᩠ᨾᩅᩥᨶᨿᩈᩘᨣᩦᨲᩥᩴ,_  
_ᩅᩈᨶ᩠ᨲᩮᩣ ᨣᩩᩉᨾᩩᨲ᩠ᨲᨾᩮ._  

</Paragraph>

<Paragraph number="2219" type="verses" book="cula">
ᩏᨸᩣᩃᩥᩴ ᩅᩥᨶᨿᩴ ᨸᩩᨧ᩠ᨨᩥ,_  
_ᩈᩩᨲ᩠ᨲᨶ᩠ᨲᩣᨶᨶ᩠ᨴᨸᨱ᩠ᨯᩥᨲᩴ;_  
_ᨸᩥᨭᨠᩴ ᨲᩦᨱᩥ ᩈᩘᨣᩦᨲᩥᩴ,_  
_ᩋᨠᩴᩈᩩ ᨩᩥᨶᩈᩣᩅᨠᩣ._  

</Paragraph>

<Paragraph number="2220" type="verses" book="cula">
_ᨡᩩᨴ᩠ᨴᩤᨶᩩᨡᩩᨴ᩠ᨴᨠᩮ ᨶᩣᨶᩣ,_  
_ᨿᨳᩣᨸᨬ᩠ᨬᨲ᩠ᨲᩥᩅᨲ᩠ᨲᨶᩣ;_  
_ᨶ ᨸᩩᨧ᩠ᨨᩥ ᩋᨠ᩠ᨠᨾᩥᨲ᩠ᩅᩣᨶ,_  
_ᩅᨶ᩠ᨴᩣᨸᩮᩈᩥ ᨶ ᨿᩣᨧᩥ ᨧ._  

</Paragraph>

<Paragraph number="2221" type="verses" book="cula">
_ᨸᨻ᩠ᨻᨩ᩠ᨩᩴ ᨾᩣᨲᩩᨣᩤᨾᩔ,_  
_ᩈᨴ᩠ᨵᩤᨿ ᨴᩩᨠ᩠ᨠᨭᩣᨶᩥ ᨾᩮ;_  
_ᨸᩩᩁᩣᨱᩮᩣ ᨻᩕᩉ᩠ᨾᨴᨱ᩠ᨯᨬ᩠ᨧ,_  
_ᩒᩁᩮᩣᨵᩮᩤ ᩏᨴᩮᨶᩮᨶ ᩈᩉ._  

</Paragraph>

<Paragraph number="2222" type="verses" book="cula">
_ᨲᩣᩅ ᨻᩉᩩ ᨴᩩᨻ᩠ᨻᩃᨬ᩠ᨧ,_  
ᩏᨲ᩠ᨲᩁᨲ᩠ᨳᩁᨱᩣ ᨽᩥᩈᩥ;_  
_ᨽᩪᨾᨲ᩠ᨳᩁᨱᩣ ᨸᩩᨬ᩠ᨨᨶᩥᨿᩮᩣ,_  
_ᩁᨩᩮᩣ ᨧᩥᨠ᩠ᨡᩃᩖᨾᨴ᩠ᨴᨶᩣ._  

</Paragraph>

<Paragraph number="2223" type="verses" book="cula">
_ᩈᩉᩔᨧᩦᩅᩁᩴ ᩏᨸ᩠ᨸᨩ᩠ᨩᩥ,_  
_ᨸᨮᨾᩣᨶᨶ᩠ᨴᩈᩅ᩠ᩉᨿᩮᩣ;_  
_ᨲᨩ᩠ᨩᩥᨲᩮᩣ ᨻᩕᩉ᩠ᨾᨴᨱ᩠ᨯᩮᨶ,_  
_ᨧᨲᩩᩔᨧ᩠ᨧᩴ ᩋᨸᩣᨸᩩᨱᩥ;_  
_ᩅᩈᩦᨽᩪᨲᩣ ᨸᨬ᩠ᨧᩈᨲᩣ,_  
_ᨲᩈ᩠ᨾᩣ ᨸᨬ᩠ᨧᩈᨲᩦ ᩍᨲᩥ._  


</Paragraph>

<Paragraph number="2224" type="center" book="cula">
ᨸᨬ᩠ᨧᩈᨲᩥᨠᨠ᩠ᨡᨶ᩠ᨵᨠᩮᩣ ᨶᩥᨭ᩠ᨮᩥᨲᩮᩣ.
</Paragraph>