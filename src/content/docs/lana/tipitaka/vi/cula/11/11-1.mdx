---
title: "11.1 ᩈᩘᨣᩦᨲᩥᨶᩥᨴᩤᨶ"
tableOfContents: false
sidebar:
  order: 1
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="437" book="cula">

<Paragraph number="2176" book="cula">
ᩋᨳ ᨡᩮᩣ ᩋᩣᨿᩈ᩠ᨾᩣ ᨾᩉᩣᨠᩔᨸᩮᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᩑᨠᨾᩥᨴᩤᩉᩴ, ᩋᩣᩅᩩᩈᩮᩣ, ᩈᨾᨿᩴ ᨸᩣᩅᩤᨿ ᨠᩩᩈᩥᨶᩣᩁᩴ ᩋᨴ᩠ᨵᩤᨶᨾᨣ᩠ᨣᨸ᩠ᨸᨭᩥᨸᨶ᩠ᨶᩮᩣ ᨾᩉᨲᩣ ᨽᩥᨠ᩠ᨡᩩᩈᩴᨥᩮᨶ ᩈᨴ᩠ᨵᩥᩴ ᨸᨬ᩠ᨧᨾᨲ᩠ᨲᩮᩉᩥ ᨽᩥᨠ᩠ᨡᩩᩈᨲᩮᩉᩥ. ᩋᨳ ᨡ᩠ᩅᩣᩉᩴ, ᩋᩣᩅᩩᩈᩮᩣ, ᨾᨣ᩠ᨣᩤ ᩒᨠ᩠ᨠᨾ᩠ᨾ ᩋᨬ᩠ᨬᨲᩁᩈ᩠ᨾᩥᩴ ᩁᩩᨠ᩠ᨡᨾᩪᩃᩮ ᨶᩥᩈᩦᨴᩥᩴ.
</Paragraph>

<Paragraph number="2177" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᩋᩣᨩᩦᩅᨠᩮᩣ ᨠᩩᩈᩥᨶᩣᩁᩣᨿ ᨾᨶ᩠ᨴᩣᩁᩅᨸᩩᨸ᩠ᨹᩴ ᨣᩉᩮᨲ᩠ᩅᩣ ᨸᩣᩅᩴ ᩋᨴ᩠ᨵᩤᨶᨾᨣ᩠ᨣᨸ᩠ᨸᨭᩥᨸᨶ᩠ᨶᩮᩣ ᩉᩮᩣᨲᩥ. ᩋᨴ᩠ᨴᩈᩴ ᨡᩮᩣ ᩋᩉᩴ, ᩋᩣᩅᩩᩈᩮᩣ, ᨲᩴ ᩋᩣᨩᩦᩅᨠᩴ ᨴᩪᩁᨲᩮᩣᩅ ᩋᩣᨣᨧ᩠ᨨᨶ᩠ᨲᩴ. ᨴᩥᩈ᩠ᩅᩣᨶ ᨲᩴ ᩋᩣᨩᩦᩅᨠᩴ ᩑᨲᨴᩅᩮᩤᨧᩴ—  ‘ᩋᨸᩣᩅᩩᩈᩮᩣ, ᩋᨾ᩠ᩉᩣᨠᩴ ᩈᨲ᩠ᨳᩣᩁᩴ ᨩᩣᨶᩣᩈᩦ’ᨲᩥ? ‘ᩋᩣᨾᩣᩅᩩᩈᩮᩣ, ᨩᩣᨶᩣᨾᩥ. ᩋᨩ᩠ᨩ ᩈᨲ᩠ᨲᩣᩉᨸᩁᩥᨶᩥᨻ᩠ᨻᩩᨲᩮᩣ ᩈᨾᨱᩮᩣ ᨣᩮᩤᨲᨾᩮᩣ. ᨲᨲᩮᩣ ᨾᩮ ᩍᨴᩴ ᨾᨶ᩠ᨴᩣᩁᩅᨸᩩᨸ᩠ᨹᩴ ᨣᩉᩥᨲᨶ᩺’ᨲᩥ. ᨲᨲᩕᩣᩅᩩᩈᩮᩣ, ᨿᩮ ᨲᩮ ᨽᩥᨠ᩠ᨡᩪ ᩋᩅᩦᨲᩁᩣᨣᩤ ᩋᨸ᩠ᨸᩮᨠᨧ᩠ᨧᩮ ᨻᩣᩉᩣ ᨸᨣ᩠ᨣᨿ᩠ᩉ ᨠᨶ᩠ᨴᨶ᩠ᨲᩥ, ᨨᩥᨶ᩠ᨶᨸᩣᨲᩴ ᨸᨸᨲᨶ᩠ᨲᩥ, ᩋᩣᩅᨭ᩠ᨭᨶ᩠ᨲᩥ, ᩅᩥᩅᨭ᩠ᨭᨶ᩠ᨲᩥ—  ᩋᨲᩥᨡᩥᨸ᩠ᨸᩴ ᨽᨣᩅᩤ ᨸᩁᩥᨶᩥᨻ᩠ᨻᩩᨲᩮᩣ, ᩋᨲᩥᨡᩥᨸ᩠ᨸᩴ ᩈᩩᨣᨲᩮᩣ ᨸᩁᩥᨶᩥᨻ᩠ᨻᩩᨲᩮᩣ, ᩋᨲᩥᨡᩥᨸ᩠ᨸᩴ ᨧᨠ᩠ᨡᩩᩴ ᩃᩮᩣᨠᩮ ᩋᨶ᩠ᨲᩁᩉᩥᨲᨶ᩠ᨲᩥ. ᨿᩮ ᨸᨶ ᨲᩮ ᨽᩥᨠ᩠ᨡᩪ ᩅᩦᨲᩁᩣᨣᩤ ᨲᩮ ᩈᨲᩣ ᩈᨾ᩠ᨸᨩᩣᨶᩣ ᩋᨵᩥᩅᩤᩈᩮᨶ᩠ᨲᩥ—  ᩋᨶᩥᨧ᩠ᨧᩣ ᩈᩘᨡᩣᩁᩣ, ᨲᩴ ᨠᩩᨲᩮᨲ᩠ᨳ ᩃᨻ᩠ᨽᩣᨲᩥ.
</Paragraph>

<Paragraph number="2178" book="cula">
ᩋᨳ ᨡ᩠ᩅᩣᩉᩴ, ᩋᩣᩅᩩᩈᩮᩣ, ᨲᩮ ᨽᩥᨠ᩠ᨡᩪ ᩑᨲᨴᩅᩮᩤᨧᩴ—  ‘ᩋᩃᩴ, ᩋᩣᩅᩩᩈᩮᩣ, ᨾᩣ ᩈᩮᩣᨧᩥᨲ᩠ᨳ; ᨾᩣ ᨸᩁᩥᨴᩮᩅᩥᨲ᩠ᨳ. ᨶᨶ᩠ᩅᩮᨲᩴ, ᩋᩣᩅᩩᩈᩮᩣ, ᨽᨣᩅᨲᩣ ᨸᨭᩥᨠᨧ᩠ᨧᩮᩅ ᩋᨠ᩠ᨡᩣᨲᩴ—  ᩈᨻ᩠ᨻᩮᩉᩮᩅ ᨸᩥᨿᩮᩉᩥ ᨾᨶᩣᨸᩮᩉᩥ ᨶᩣᨶᩣᨽᩣᩅᩮᩤ ᩅᩥᨶᩣᨽᩣᩅᩮᩤ ᩋᨬ᩠ᨬᨳᩣᨽᩣᩅᩮᩤ. ᨲᩴ ᨠᩩᨲᩮᨲ᩠ᨳ ᩋᩣᩅᩩᩈᩮᩣ ᩃᨻ᩠ᨽᩣ, ᨿᩴ ᨲᩴ ᨩᩣᨲᩴ ᨽᩪᨲᩴ ᩈᩘᨡᨲᩴ ᨸᩃᩮᩣᨠᨵᨾ᩠ᨾᩴ, ᨲᩴ ᩅᨲ ᨾᩣ ᨸᩃᩩᨩ᩠ᨩᩦᨲᩥ—  ᨶᩮᨲᩴ ᨮᩣᨶᩴ ᩅᩥᨩ᩠ᨩᨲᩦ’ᨲᩥ.
</Paragraph>

<Paragraph number="2179" book="cula">
ᨲᩮᨶ ᨡᩮᩣ ᨸᨶᩣᩅᩩᩈᩮᩣ, ᩈᨾᨿᩮᨶ ᩈᩩᨽᨴ᩠ᨴᩮᩤ ᨶᩣᨾ ᩅᩩᨯ᩠ᨰᨸᨻ᩠ᨻᨩᩥᨲᩮᩣ ᨲᩔᩴ ᨸᩁᩥᩈᩣᨿᩴ ᨶᩥᩈᩥᨶ᩠ᨶᩮᩣ ᩉᩮᩣᨲᩥ. ᩋᨳ ᨡᩮᩣ, ᩋᩣᩅᩩᩈᩮᩣ, ᩈᩩᨽᨴ᩠ᨴᩮᩤ ᩅᩩᨯ᩠ᨰᨸᨻ᩠ᨻᨩᩥᨲᩮᩣ ᨲᩮ ᨽᩥᨠ᩠ᨡᩪ ᩑᨲᨴᩅᩮᩤᨧ—  ‘ᩋᩃᩴ, ᩋᩣᩅᩩᩈᩮᩣ, ᨾᩣ ᩈᩮᩣᨧᩥᨲ᩠ᨳ; ᨾᩣ ᨸᩁᩥᨴᩮᩅᩥᨲ᩠ᨳ. ᩈᩩᨾᩩᨲ᩠ᨲᩣ ᨾᨿᩴ ᨲᩮᨶ ᨾᩉᩣᩈᨾᨱᩮᨶ; ᩏᨸᨴ᩠ᨴᩩᨲᩣ ᨧ ᨾᨿᩴ ᩉᩮᩣᨾ—  ᩍᨴᩴ ᩅᩮᩤ ᨠᨸ᩠ᨸᨲᩥ, ᩍᨴᩴ ᩅᩮᩤ ᨶ ᨠᨸ᩠ᨸᨲᩦᨲᩥ. ᩍᨴᩤᨶᩥ ᨸᨶ ᨾᨿᩴ ᨿᩴ ᩍᨧ᩠ᨨᩥᩔᩣᨾ ᨲᩴ ᨠᩁᩥᩔᩣᨾ, ᨿᩴ ᨶ ᩍᨧ᩠ᨨᩥᩔᩣᨾ ᨶ ᨲᩴ ᨠᩁᩥᩔᩣᨾᩣ’ᨲᩥ. ᩉᨶ᩠ᨴ ᨾᨿᩴ, ᩋᩣᩅᩩᩈᩮᩣ, ᨵᨾ᩠ᨾᨬ᩠ᨧ ᩅᩥᨶᨿᨬ᩠ᨧ ᩈᩘᨣᩤᨿᩣᨾ. ᨸᩩᩁᩮ ᩋᨵᨾ᩠ᨾᩮᩣ ᨴᩥᨸ᩠ᨸᨲᩥ, ᨵᨾ᩠ᨾᩮᩣ ᨸᨭᩥᨻᩣᩉᩥᨿ᩠ᨿᨲᩥ; ᨸᩩᩁᩮ ᩋᩅᩥᨶᨿᩮᩣ ᨴᩥᨸ᩠ᨸᨲᩥ ᩅᩥᨶᨿᩮᩣ ᨸᨭᩥᨻᩣᩉᩥᨿ᩠ᨿᨲᩥ; ᨸᩩᩁᩮ ᩋᨵᨾ᩠ᨾᩅᩤᨴᩥᨶᩮᩣ ᨻᩃᩅᨶ᩠ᨲᩮᩣ ᩉᩮᩣᨶ᩠ᨲᩥ, ᨵᨾ᩠ᨾᩅᩤᨴᩥᨶᩮᩣ ᨴᩩᨻ᩠ᨻᩃᩣ ᩉᩮᩣᨶ᩠ᨲᩥ; ᨸᩩᩁᩮ ᩋᩅᩥᨶᨿᩅᩤᨴᩥᨶᩮᩣ ᨻᩃᩅᨶ᩠ᨲᩮᩣ ᩉᩮᩣᨶ᩠ᨲᩥ, ᩅᩥᨶᨿᩅᩤᨴᩥᨶᩮᩣ ᨴᩩᨻ᩠ᨻᩃᩣ ᩉᩮᩣᨶ᩠ᨲᩦ”ᨲᩥ.
</Paragraph>

<Paragraph number="2180" book="cula">
“ᨲᩮᨶ ᩉᩥ, ᨽᨶ᩠ᨲᩮ, ᨳᩮᩁᩮᩣ ᨽᩥᨠ᩠ᨡᩪ ᩏᨧ᩠ᨧᩥᨶᨲᩪ”ᨲᩥ. ᩋᨳ ᨡᩮᩣ ᩋᩣᨿᩈ᩠ᨾᩣ ᨾᩉᩣᨠᩔᨸᩮᩣ ᩑᨠᩮᨶᩪᨶᨸᨬ᩠ᨧᩋᩁᩉᨶ᩠ᨲᩈᨲᩣᨶᩥ ᩏᨧ᩠ᨧᩥᨶᩥ. ᨽᩥᨠ᩠ᨡᩪ ᩋᩣᨿᩈ᩠ᨾᨶ᩠ᨲᩴ ᨾᩉᩣᨠᩔᨸᩴ ᩑᨲᨴᩅᩮᩤᨧᩩᩴ—  “ᩋᨿᩴ, ᨽᨶ᩠ᨲᩮ, ᩋᩣᨿᩈ᩠ᨾᩣ ᩋᩣᨶᨶ᩠ᨴᩮᩣ ᨠᩥᨬ᩠ᨧᩣᨸᩥ ᩈᩮᨠ᩠ᨡᩮᩣ, ᩋᨽᨻ᩠ᨻᩮᩣ ᨨᨶ᩠ᨴᩣ ᨴᩮᩤᩈᩣ ᨾᩮᩣᩉᩣ ᨽᨿᩣ ᩋᨣᨲᩥᩴ ᨣᨶ᩠ᨲᩩᩴ. ᨻᩉᩩ ᨧ ᩋᨶᩮᨶ ᨽᨣᩅᨲᩮᩣ ᩈᨶ᩠ᨲᩥᨠᩮ ᨵᨾ᩠ᨾᩮᩣ ᨧ ᩅᩥᨶᨿᩮᩣ ᨧ ᨸᩁᩥᨿᨲ᩠ᨲᩮᩣ. ᨲᩮᨶ ᩉᩥ, ᨽᨶ᩠ᨲᩮ, ᨳᩮᩁᩮᩣ ᩋᩣᨿᩈ᩠ᨾᨶ᩠ᨲᨾ᩠ᨸᩥ ᩋᩣᨶᨶ᩠ᨴᩴ ᩏᨧ᩠ᨧᩥᨶᨲᩪ”ᨲᩥ. ᩋᨳ ᨡᩮᩣ ᩋᩣᨿᩈ᩠ᨾᩣ ᨾᩉᩣᨠᩔᨸᩮᩣ ᩋᩣᨿᩈ᩠ᨾᨶ᩠ᨲᨾ᩠ᨸᩥ ᩋᩣᨶᨶ᩠ᨴᩴ ᩏᨧ᩠ᨧᩥᨶᩥ.
</Paragraph>

<Paragraph number="2181" book="cula">
ᩋᨳ ᨡᩮᩣ ᨳᩮᩁᩣᨶᩴ ᨽᩥᨠ᩠ᨡᩪᨶᩴ ᩑᨲᨴᩉᩮᩣᩈᩥ—  “ᨠᨲ᩠ᨳ ᨶᩩ ᨡᩮᩣ ᨾᨿᩴ ᨵᨾ᩠ᨾᨬ᩠ᨧ ᩅᩥᨶᨿᨬ᩠ᨧ ᩈᩘᨣᩤᨿᩮᨿ᩠ᨿᩣᨾᩣ”ᨲᩥ? ᩋᨳ ᨡᩮᩣ ᨳᩮᩁᩣᨶᩴ ᨽᩥᨠ᩠ᨡᩪᨶᩴ ᩑᨲᨴᩉᩮᩣᩈᩥ—  “ᩁᩣᨩᨣᩉᩴ ᨡᩮᩣ ᨾᩉᩣᨣᩮᩤᨧᩁᩴ ᨸᩉᩪᨲᩈᩮᨶᩣᩈᨶᩴ, ᨿᨶ᩠ᨶᩪᨶ ᨾᨿᩴ ᩁᩣᨩᨣᩉᩮ ᩅᩔᩴ ᩅᩈᨶ᩠ᨲᩣ ᨵᨾ᩠ᨾᨬ᩠ᨧ ᩅᩥᨶᨿᨬ᩠ᨧ ᩈᩘᨣᩤᨿᩮᨿ᩠ᨿᩣᨾ. ᨶ ᩋᨬ᩠ᨬᩮ ᨽᩥᨠ᩠ᨡᩪ ᩁᩣᨩᨣᩉᩮ ᩅᩔᩴ ᩏᨸᨣᨧ᩠ᨨᩮᨿ᩠ᨿᩩᨶ᩺”ᨲᩥ.
</Paragraph>

<Paragraph number="2182" book="cula">
ᩋᨳ ᨡᩮᩣ ᩋᩣᨿᩈ᩠ᨾᩣ ᨾᩉᩣᨠᩔᨸᩮᩣ ᩈᩴᨥᩴ ᨬᩣᨸᩮᩈᩥ—
</Paragraph>

</Division>
<Division number="438" book="cula">

<Paragraph number="2183" book="cula">
“ᩈᩩᨱᩣᨲᩩ ᨾᩮ, ᩋᩣᩅᩩᩈᩮᩣ, ᩈᩴᨥᩮᩣ. ᨿᨴᩥ ᩈᩴᨥᩔ ᨸᨲ᩠ᨲᨠᩃᩖᩴ, ᩈᩴᨥᩮᩣ ᩍᨾᩣᨶᩥ ᨸᨬ᩠ᨧ ᨽᩥᨠ᩠ᨡᩩᩈᨲᩣᨶᩥ ᩈᨾ᩠ᨾᨶ᩠ᨶᩮᨿ᩠ᨿ—  ᩁᩣᨩᨣᩉᩮ ᩅᩔᩴ ᩅᩈᨶ᩠ᨲᩣᨶᩥ ᨵᨾ᩠ᨾᨬ᩠ᨧ ᩅᩥᨶᨿᨬ᩠ᨧ ᩈᩘᨣᩤᨿᩥᨲᩩᩴ, ᨶ ᩋᨬ᩠ᨬᩮᩉᩥ ᨽᩥᨠ᩠ᨡᩪᩉᩥ ᩁᩣᨩᨣᩉᩮ ᩅᩔᩴ ᩅᩈᩥᨲᨻ᩠ᨻᨶ᩠ᨲᩥ. ᩑᩈᩣ ᨬᨲ᩠ᨲᩥ.
</Paragraph>

<Paragraph number="2184" book="cula">
ᩈᩩᨱᩣᨲᩩ ᨾᩮ, ᩋᩣᩅᩩᩈᩮᩣ, ᩈᩴᨥᩮᩣ. ᩍᨾᩣᨶᩥ ᨸᨬ᩠ᨧ ᨽᩥᨠ᩠ᨡᩩᩈᨲᩣᨶᩥ ᩈᨾ᩠ᨾᨶ᩠ᨶᨲᩥ—  ᩁᩣᨩᨣᩉᩮ ᩅᩔᩴ ᩅᩈᨶ᩠ᨲᩣᨶᩥ ᨵᨾ᩠ᨾᨬ᩠ᨧ ᩅᩥᨶᨿᨬ᩠ᨧ ᩈᩘᨣᩤᨿᩥᨲᩩᩴ, ᨶ ᩋᨬ᩠ᨬᩮᩉᩥ ᨽᩥᨠ᩠ᨡᩪᩉᩥ ᩁᩣᨩᨣᩉᩮ ᩅᩔᩴ ᩅᩈᩥᨲᨻ᩠ᨻᨶ᩠ᨲᩥ. ᨿᩔᩣᨿᩈ᩠ᨾᨲᩮᩣ ᨡᨾᨲᩥ ᩍᨾᩮᩈᩴ ᨸᨬ᩠ᨧᨶ᩠ᨶᩴ ᨽᩥᨠ᩠ᨡᩩᩈᨲᩣᨶᩴ ᩈᨾ᩠ᨾᩩᨲᩥ—  ᩁᩣᨩᨣᩉᩮ ᩅᩔᩴ ᩅᩈᨶ᩠ᨲᩣᨶᩴ ᨵᨾ᩠ᨾᨬ᩠ᨧ ᩅᩥᨶᨿᨬ᩠ᨧ ᩈᩘᨣᩤᨿᩥᨲᩩᩴ, ᨶ ᩋᨬ᩠ᨬᩮᩉᩥ ᨽᩥᨠ᩠ᨡᩪᩉᩥ ᩁᩣᨩᨣᩉᩮ ᩅᩔᩴ ᩅᩈᩥᨲᨻ᩠ᨻᨶ᩠ᨲᩥ—  ᩈᩮᩣ ᨲᩩᨱ᩠ᩉᩔ; ᨿᩔ ᨶᨠ᩠ᨡᨾᨲᩥ, ᩈᩮᩣ ᨽᩣᩈᩮᨿ᩠ᨿ.
</Paragraph>

<Paragraph number="2185" book="cula">
ᩈᨾ᩠ᨾᨲᩣᨶᩥ ᩈᩴᨥᩮᨶ ᩍᨾᩣᨶᩥ ᨸᨬ᩠ᨧ ᨽᩥᨠ᩠ᨡᩩᩈᨲᩣᨶᩥ ᩁᩣᨩᨣᩉᩮ ᩅᩔᩴ ᩅᩈᨶ᩠ᨲᩣᨶᩥ ᨵᨾ᩠ᨾᨬ᩠ᨧ ᩅᩥᨶᨿᨬ᩠ᨧ ᩈᩘᨣᩤᨿᩥᨲᩩᩴ, ᨶ ᩋᨬ᩠ᨬᩮᩉᩥ ᨽᩥᨠ᩠ᨡᩪᩉᩥ ᩁᩣᨩᨣᩉᩮ ᩅᩔᩴ ᩅᩈᩥᨲᨻ᩠ᨻᨶ᩠ᨲᩥ. ᨡᨾᨲᩥ ᩈᩴᨥᩔ, ᨲᩈ᩠ᨾᩣ ᨲᩩᨱ᩠ᩉᩦ, ᩑᩅᨾᩮᨲᩴ ᨵᩤᩁᨿᩣᨾᩦ”ᨲᩥ.
</Paragraph>

<Paragraph number="2186" book="cula">
ᩋᨳ ᨡᩮᩣ ᨳᩮᩁᩣ ᨽᩥᨠ᩠ᨡᩪ ᩁᩣᨩᨣᩉᩴ ᩋᨣᨾᩴᩈᩩ ᨵᨾ᩠ᨾᨬ᩠ᨧ ᩅᩥᨶᨿᨬ᩠ᨧ ᩈᩘᨣᩤᨿᩥᨲᩩᩴ. ᩋᨳ ᨡᩮᩣ ᨳᩮᩁᩣᨶᩴ ᨽᩥᨠ᩠ᨡᩪᨶᩴ ᩑᨲᨴᩉᩮᩣᩈᩥ—  “ᨽᨣᩅᨲᩣ ᨡᩮᩣ, ᩋᩣᩅᩩᩈᩮᩣ, ᨡᨱ᩠ᨯᨹᩩᩃᩖᨸᨭᩥᩈᩘᨡᩁᨱᩴ ᩅᨱ᩠ᨱᩥᨲᩴ. ᩉᨶ᩠ᨴ ᨾᨿᩴ, ᩋᩣᩅᩩᩈᩮᩣ, ᨸᨮᨾᩴ ᨾᩣᩈᩴ ᨡᨱ᩠ᨯᨹᩩᩃᩖᩴ ᨸᨭᩥᩈᩘᨡᩁᩮᩣᨾ; ᨾᨩ᩠ᨫᩥᨾᩴ ᨾᩣᩈᩴ ᩈᨶ᩠ᨶᩥᨸᨲᩥᨲ᩠ᩅᩣ ᨵᨾ᩠ᨾᨬ᩠ᨧ ᩅᩥᨶᨿᨬ᩠ᨧ ᩈᩘᨣᩤᨿᩥᩔᩣᨾᩣ”ᨲᩥ.
</Paragraph>

<Paragraph number="2187" book="cula">
ᩋᨳ ᨡᩮᩣ ᨳᩮᩁᩣ ᨽᩥᨠ᩠ᨡᩪ ᨸᨮᨾᩴ ᨾᩣᩈᩴ ᨡᨱ᩠ᨯᨹᩩᩃᩖᩴ ᨸᨭᩥᩈᩘᨡᩁᩥᩴᩈᩩ. ᩋᨳ ᨡᩮᩣ ᩋᩣᨿᩈ᩠ᨾᩣ ᩋᩣᨶᨶ᩠ᨴᩮᩣ—  “ᩈ᩠ᩅᩮ ᩈᨶ᩠ᨶᩥᨸᩣᨲᩮᩣ ᨶ ᨡᩮᩣ ᨾᩮᨲᩴ ᨸᨲᩥᩁᩪᨸᩴ, ᨿᩮᩣᩉᩴ ᩈᩮᨠ᩠ᨡᩮᩣ ᩈᨾᩣᨶᩮᩣ ᩈᨶ᩠ᨶᩥᨸᩣᨲᩴ ᨣᨧ᩠ᨨᩮᨿ᩠ᨿᨶ᩺”ᨲᩥ—  ᨻᩉᩩᨴᩮᩅ ᩁᨲ᩠ᨲᩥᩴ ᨠᩣᨿᨣᨲᩣᨿ ᩈᨲᩥᨿᩣ ᩅᩦᨲᩥᨶᩣᨾᩮᨲ᩠ᩅᩣ ᩁᨲ᩠ᨲᩥᨿᩣ ᨸᨧ᩠ᨧᩪᩈᩈᨾᨿᩴ “ᨶᩥᨸᨩ᩠ᨩᩥᩔᩣᨾᩦ”ᨲᩥ ᨠᩣᨿᩴ ᩋᩣᩅᨩ᩠ᨩᩮᩈᩥ. ᩋᨸ᩠ᨸᨲ᩠ᨲᨬ᩠ᨧ ᩈᩦᩈᩴ ᨻᩥᨻ᩠ᨻᩮᩣᩉᨶᩴ, ᨽᩪᨾᩥᨲᩮᩣ ᨧ ᨸᩣᨴᩤ ᨾᩩᨲ᩠ᨲᩣ. ᩑᨲᩈ᩠ᨾᩥᩴ ᩋᨶ᩠ᨲᩁᩮ ᩋᨶᩩᨸᩣᨴᩤᨿ ᩋᩣᩈᩅᩮᩉᩥ ᨧᩥᨲ᩠ᨲᩴ ᩅᩥᨾᩩᨧ᩠ᨧᩥ.
</Paragraph>

</Division>
<Division number="439" book="cula">

<Paragraph number="2188" book="cula">
ᩋᨳ ᨡᩮᩣ ᩋᩣᨿᩈ᩠ᨾᩣ ᩋᩣᨶᨶ᩠ᨴᩮᩣ ᩋᩁᩉᩣ ᩈᨾᩣᨶᩮᩣ ᩈᨶ᩠ᨶᩥᨸᩣᨲᩴ ᩋᨣᨾᩣᩈᩥ. ᩋᨳ ᨡᩮᩣ ᩋᩣᨿᩈ᩠ᨾᩣ ᨾᩉᩣᨠᩔᨸᩮᩣ ᩈᩴᨥᩴ ᨬᩣᨸᩮᩈᩥ—
</Paragraph>

<Paragraph number="2189" book="cula">
“ᩈᩩᨱᩣᨲᩩ ᨾᩮ, ᩋᩣᩅᩩᩈᩮᩣ, ᩈᩴᨥᩮᩣ. ᨿᨴᩥ ᩈᩴᨥᩔ ᨸᨲ᩠ᨲᨠᩃᩖᩴ, ᩋᩉᩴ ᩏᨸᩣᩃᩥᩴ ᩅᩥᨶᨿᩴ ᨸᩩᨧ᩠ᨨᩮᨿ᩠ᨿᨶ᩺”ᨲᩥ.
</Paragraph>

<Paragraph number="2190" book="cula">
ᩋᩣᨿᩈ᩠ᨾᩣ ᩏᨸᩣᩃᩥ ᩈᩴᨥᩴ ᨬᩣᨸᩮᩈᩥ—
</Paragraph>

<Paragraph number="2191" book="cula">
“ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᨿᨴᩥ ᩈᩴᨥᩔ ᨸᨲ᩠ᨲᨠᩃᩖᩴ, ᩋᩉᩴ ᩋᩣᨿᩈ᩠ᨾᨲᩣ ᨾᩉᩣᨠᩔᨸᩮᨶ ᩅᩥᨶᨿᩴ ᨸᩩᨭ᩠ᨮᩮᩣ ᩅᩥᩔᨩ᩠ᨩᩮᨿ᩠ᨿᨶ᩺”ᨲᩥ.
</Paragraph>

<Paragraph number="2192" book="cula">
ᩋᨳ ᨡᩮᩣ ᩋᩣᨿᩈ᩠ᨾᩣ ᨾᩉᩣᨠᩔᨸᩮᩣ ᩋᩣᨿᩈ᩠ᨾᨶ᩠ᨲᩴ ᩏᨸᩣᩃᩥᩴ ᩑᨲᨴᩅᩮᩤᨧ—  “ᨸᨮᨾᩴ, ᩋᩣᩅᩩᩈᩮᩣ ᩏᨸᩣᩃᩥ, ᨸᩣᩁᩣᨩᩥᨠᩴ ᨠᨲ᩠ᨳ ᨸᨬ᩠ᨬᨲ᩠ᨲᨶ᩺”ᨲᩥ? “ᩅᩮᩈᩣᩃᩥᨿᩴ, ᨽᨶ᩠ᨲᩮ”ᨲᩥ. “ᨠᩴ ᩋᩣᩁᨻ᩠ᨽᩣ”ᨲᩥ? “ᩈᩩᨴᩥᨶ᩠ᨶᩴ ᨠᩃᨶ᩠ᨴᨸᩩᨲ᩠ᨲᩴ ᩋᩣᩁᨻ᩠ᨽᩣ”ᨲᩥ. “ᨠᩥᩈ᩠ᨾᩥᩴ ᩅᨲ᩠ᨳᩩᩈ᩠ᨾᩥᨶ᩺”ᨲᩥ? “ᨾᩮᨳᩩᨶᨵᨾ᩠ᨾᩮ”ᨲᩥ. ᩋᨳ ᨡᩮᩣ ᩋᩣᨿᩈ᩠ᨾᩣ ᨾᩉᩣᨠᩔᨸᩮᩣ ᩋᩣᨿᩈ᩠ᨾᨶ᩠ᨲᩴ ᩏᨸᩣᩃᩥᩴ ᨸᨮᨾᩔ ᨸᩣᩁᩣᨩᩥᨠᩔ ᩅᨲ᩠ᨳᩩᨾ᩠ᨸᩥ ᨸᩩᨧ᩠ᨨᩥ, ᨶᩥᨴᩤᨶᨾ᩠ᨸᩥ ᨸᩩᨧ᩠ᨨᩥ, ᨸᩩᨣ᩠ᨣᩃᨾ᩠ᨸᩥ ᨸᩩᨧ᩠ᨨᩥ, ᨸᨬ᩠ᨬᨲ᩠ᨲᩥᨾ᩠ᨸᩥ ᨸᩩᨧ᩠ᨨᩥ, ᩋᨶᩩᨸᨬ᩠ᨬᨲ᩠ᨲᩥᨾ᩠ᨸᩥ ᨸᩩᨧ᩠ᨨᩥ, ᩋᩣᨸᨲ᩠ᨲᩥᨾ᩠ᨸᩥ ᨸᩩᨧ᩠ᨨᩥ, ᩋᨶᩣᨸᨲ᩠ᨲᩥᨾ᩠ᨸᩥ ᨸᩩᨧ᩠ᨨᩥ.
</Paragraph>

<Paragraph number="2193" book="cula">
“ᨴᩩᨲᩥᨿᩴ ᨸᨶᩣᩅᩩᩈᩮᩣ ᩏᨸᩣᩃᩥ, ᨸᩣᩁᩣᨩᩥᨠᩴ ᨠᨲ᩠ᨳ ᨸᨬ᩠ᨬᨲ᩠ᨲᨶ᩺”ᨲᩥ? “ᩁᩣᨩᨣᩉᩮ, ᨽᨶ᩠ᨲᩮ”ᨲᩥ. “ᨠᩴ ᩋᩣᩁᨻ᩠ᨽᩣ”ᨲᩥ? “ᨵᨶᩥᨿᩴ ᨠᩩᨾ᩠ᨽᨠᩣᩁᨸᩩᨲ᩠ᨲᩴ ᩋᩣᩁᨻ᩠ᨽᩣ”ᨲᩥ. “ᨠᩥᩈ᩠ᨾᩥᩴ ᩅᨲ᩠ᨳᩩᩈ᩠ᨾᩥᨶ᩺”ᨲᩥ? “ᩋᨴᩥᨶ᩠ᨶᩣᨴᩤᨶᩮ”ᨲᩥ. ᩋᨳ ᨡᩮᩣ ᩋᩣᨿᩈ᩠ᨾᩣ ᨾᩉᩣᨠᩔᨸᩮᩣ ᩋᩣᨿᩈ᩠ᨾᨶ᩠ᨲᩴ ᩏᨸᩣᩃᩥᩴ ᨴᩩᨲᩥᨿᩔ ᨸᩣᩁᩣᨩᩥᨠᩔ ᩅᨲ᩠ᨳᩩᨾ᩠ᨸᩥ ᨸᩩᨧ᩠ᨨᩥ, ᨶᩥᨴᩤᨶᨾ᩠ᨸᩥ ᨸᩩᨧ᩠ᨨᩥ, ᨸᩩᨣ᩠ᨣᩃᨾ᩠ᨸᩥ ᨸᩩᨧ᩠ᨨᩥ, ᨸᨬ᩠ᨬᨲ᩠ᨲᩥᨾ᩠ᨸᩥ ᨸᩩᨧ᩠ᨨᩥ, ᩋᨶᩩᨸᨬ᩠ᨬᨲ᩠ᨲᩥᨾ᩠ᨸᩥ ᨸᩩᨧ᩠ᨨᩥ, ᩋᩣᨸᨲ᩠ᨲᩥᨾ᩠ᨸᩥ ᨸᩩᨧ᩠ᨨᩥ, ᩋᨶᩣᨸᨲ᩠ᨲᩥᨾ᩠ᨸᩥ ᨸᩩᨧ᩠ᨨᩥ.
</Paragraph>

<Paragraph number="2194" book="cula">
“ᨲᨲᩥᨿᩴ ᨸᨶᩣᩅᩩᩈᩮᩣ ᩏᨸᩣᩃᩥ, ᨸᩣᩁᩣᨩᩥᨠᩴ ᨠᨲ᩠ᨳ ᨸᨬ᩠ᨬᨲ᩠ᨲᨶ᩺”ᨲᩥ? “ᩅᩮᩈᩣᩃᩥᨿᩴ, ᨽᨶ᩠ᨲᩮ”ᨲᩥ. “ᨠᩴ ᩋᩣᩁᨻ᩠ᨽᩣ”ᨲᩥ? “ᩈᨾ᩠ᨻᩉᩩᩃᩮ ᨽᩥᨠ᩠ᨡᩪ ᩋᩣᩁᨻ᩠ᨽᩣ”ᨲᩥ. “ᨠᩥᩈ᩠ᨾᩥᩴ ᩅᨲ᩠ᨳᩩᩈ᩠ᨾᩥᨶ᩺”ᨲᩥ? “ᨾᨶᩩᩔᩅᩥᨣ᩠ᨣᩉᩮ”ᨲᩥ. ᩋᨳ ᨡᩮᩣ ᩋᩣᨿᩈ᩠ᨾᩣ ᨾᩉᩣᨠᩔᨸᩮᩣ ᩋᩣᨿᩈ᩠ᨾᨶ᩠ᨲᩴ ᩏᨸᩣᩃᩥᩴ ᨲᨲᩥᨿᩔ ᨸᩣᩁᩣᨩᩥᨠᩔ ᩅᨲ᩠ᨳᩩᨾ᩠ᨸᩥ ᨸᩩᨧ᩠ᨨᩥ, ᨶᩥᨴᩤᨶᨾ᩠ᨸᩥ ᨸᩩᨧ᩠ᨨᩥ, ᨸᩩᨣ᩠ᨣᩃᨾ᩠ᨸᩥ ᨸᩩᨧ᩠ᨨᩥ, ᨸᨬ᩠ᨬᨲ᩠ᨲᩥᨾ᩠ᨸᩥ ᨸᩩᨧ᩠ᨨᩥ, ᩋᨶᩩᨸᨬ᩠ᨬᨲ᩠ᨲᩥᨾ᩠ᨸᩥ ᨸᩩᨧ᩠ᨨᩥ, ᩋᩣᨸᨲ᩠ᨲᩥᨾ᩠ᨸᩥ ᨸᩩᨧ᩠ᨨᩥ, ᩋᨶᩣᨸᨲ᩠ᨲᩥᨾ᩠ᨸᩥ ᨸᩩᨧ᩠ᨨᩥ.
</Paragraph>

<Paragraph number="2195" book="cula">
“ᨧᨲᩩᨲ᩠ᨳᩴ ᨸᨶᩣᩅᩩᩈᩮᩣ ᩏᨸᩣᩃᩥ, ᨸᩣᩁᩣᨩᩥᨠᩴ ᨠᨲ᩠ᨳ ᨸᨬ᩠ᨬᨲ᩠ᨲᨶ᩺”ᨲᩥ? “ᩅᩮᩈᩣᩃᩥᨿᩴ, ᨽᨶ᩠ᨲᩮ”ᨲᩥ. “ᨠᩴ ᩋᩣᩁᨻ᩠ᨽᩣ”ᨲᩥ? “ᩅᨣ᩠ᨣᩩᨾᩩᨴᩤᨲᩦᩁᩥᨿᩮ ᨽᩥᨠ᩠ᨡᩪ ᩋᩣᩁᨻ᩠ᨽᩣ”ᨲᩥ. “ᨠᩥᩈ᩠ᨾᩥᩴ ᩅᨲ᩠ᨳᩩᩈ᩠ᨾᩥᨶ᩺”ᨲᩥ? “ᩏᨲ᩠ᨲᩁᩥᨾᨶᩩᩔᨵᨾ᩠ᨾᩮ”ᨲᩥ. ᩋᨳ ᨡᩮᩣ ᩋᩣᨿᩈ᩠ᨾᩣ ᨾᩉᩣᨠᩔᨸᩮᩣ ᩋᩣᨿᩈ᩠ᨾᨶ᩠ᨲᩴ ᩏᨸᩣᩃᩥᩴ ᨧᨲᩩᨲ᩠ᨳᩔ ᨸᩣᩁᩣᨩᩥᨠᩔ ᩅᨲ᩠ᨳᩩᨾ᩠ᨸᩥ ᨸᩩᨧ᩠ᨨᩥ, ᨶᩥᨴᩤᨶᨾ᩠ᨸᩥ ᨸᩩᨧ᩠ᨨᩥ, ᨸᩩᨣ᩠ᨣᩃᨾ᩠ᨸᩥ ᨸᩩᨧ᩠ᨨᩥ, ᨸᨬ᩠ᨬᨲ᩠ᨲᩥᨾ᩠ᨸᩥ ᨸᩩᨧ᩠ᨨᩥ, ᩋᨶᩩᨸᨬ᩠ᨬᨲ᩠ᨲᩥᨾ᩠ᨸᩥ ᨸᩩᨧ᩠ᨨᩥ, ᩋᩣᨸᨲ᩠ᨲᩥᨾ᩠ᨸᩥ ᨸᩩᨧ᩠ᨨᩥ, ᩋᨶᩣᨸᨲ᩠ᨲᩥᨾ᩠ᨸᩥ ᨸᩩᨧ᩠ᨨᩥ.
</Paragraph>

<Paragraph number="2196" book="cula">
ᩑᨲᩮᨶᩮᩅ ᩏᨸᩣᨿᩮᨶ ᩏᨽᨲᩮᩣᩅᩥᨽᩘᨣᩮ ᨸᩩᨧ᩠ᨨᩥ. ᨸᩩᨭ᩠ᨮᩮᩣ ᨸᩩᨭ᩠ᨮᩮᩣ ᩋᩣᨿᩈ᩠ᨾᩣ ᩏᨸᩣᩃᩥ ᩅᩥᩔᨩ᩠ᨩᩮᩈᩥ.
</Paragraph>

</Division>
<Division number="440" book="cula">

<Paragraph number="2197" book="cula">
ᩋᨳ ᨡᩮᩣ ᩋᩣᨿᩈ᩠ᨾᩣ ᨾᩉᩣᨠᩔᨸᩮᩣ ᩈᩴᨥᩴ ᨬᩣᨸᩮᩈᩥ—
</Paragraph>

<Paragraph number="2198" book="cula">
“ᩈᩩᨱᩣᨲᩩ ᨾᩮ, ᩋᩣᩅᩩᩈᩮᩣ, ᩈᩴᨥᩮᩣ. ᨿᨴᩥ ᩈᩴᨥᩔ ᨸᨲ᩠ᨲᨠᩃᩖᩴ, ᩋᩉᩴ ᩋᩣᨶᨶ᩠ᨴᩴ ᨵᨾ᩠ᨾᩴ ᨸᩩᨧ᩠ᨨᩮᨿ᩠ᨿᨶ᩺”ᨲᩥ.
</Paragraph>

<Paragraph number="2199" book="cula">
ᩋᩣᨿᩈ᩠ᨾᩣ ᩋᩣᨶᨶ᩠ᨴᩮᩣ ᩈᩴᨥᩴ ᨬᩣᨸᩮᩈᩥ—
</Paragraph>

<Paragraph number="2200" book="cula">
“ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᨿᨴᩥ ᩈᩴᨥᩔ ᨸᨲ᩠ᨲᨠᩃᩖᩴ, ᩋᩉᩴ ᩋᩣᨿᩈ᩠ᨾᨲᩣ ᨾᩉᩣᨠᩔᨸᩮᨶ ᨵᨾ᩠ᨾᩴ ᨸᩩᨭ᩠ᨮᩮᩣ ᩅᩥᩔᨩ᩠ᨩᩮᨿ᩠ᨿᨶ᩺”ᨲᩥ.
</Paragraph>

<Paragraph number="2201" book="cula">
ᩋᨳ ᨡᩮᩣ ᩋᩣᨿᩈ᩠ᨾᩣ ᨾᩉᩣᨠᩔᨸᩮᩣ ᩋᩣᨿᩈ᩠ᨾᨶ᩠ᨲᩴ ᩋᩣᨶᨶ᩠ᨴᩴ ᩑᨲᨴᩅᩮᩤᨧ—  “ᨻᩕᩉ᩠ᨾᨩᩣᩃᩴ, ᩋᩣᩅᩩᩈᩮᩣ ᩋᩣᨶᨶ᩠ᨴ, ᨠᨲ᩠ᨳ ᨽᩣᩈᩥᨲᨶ᩺”ᨲᩥ? “ᩋᨶ᩠ᨲᩁᩣ ᨧ, ᨽᨶ᩠ᨲᩮ, ᩁᩣᨩᨣᩉᩴ ᩋᨶ᩠ᨲᩁᩣ ᨧ ᨶᩣᩊᨶ᩠ᨴᩴ ᩁᩣᨩᩣᨣᩤᩁᨠᩮ ᩋᨾ᩠ᨻᩃᨭ᩠ᨮᩥᨠᩣᨿᩣ”ᨲᩥ. “ᨠᩴ ᩋᩣᩁᨻ᩠ᨽᩣ”ᨲᩥ? “ᩈᩩᨸ᩠ᨸᩥᨿᨬ᩠ᨧ ᨸᩁᩥᨻ᩠ᨻᩣᨩᨠᩴ ᨻᩕᩉ᩠ᨾᨴᨲ᩠ᨲᨬ᩠ᨧ ᨾᩣᨱᩅᨶ᩺”ᨲᩥ. ᩋᨳ ᨡᩮᩣ ᩋᩣᨿᩈ᩠ᨾᩣ ᨾᩉᩣᨠᩔᨸᩮᩣ ᩋᩣᨿᩈ᩠ᨾᨶ᩠ᨲᩴ ᩋᩣᨶᨶ᩠ᨴᩴ ᨻᩕᩉ᩠ᨾᨩᩣᩃᩔ ᨶᩥᨴᩤᨶᨾ᩠ᨸᩥ ᨸᩩᨧ᩠ᨨᩥ, ᨸᩩᨣ᩠ᨣᩃᨾ᩠ᨸᩥ ᨸᩩᨧ᩠ᨨᩥ. “ᩈᩣᨾᨬ᩠ᨬᨹᩃᩴ ᨸᨶᩣᩅᩩᩈᩮᩣ ᩋᩣᨶᨶ᩠ᨴ, ᨠᨲ᩠ᨳ ᨽᩣᩈᩥᨲᨶ᩺”ᨲᩥ? “ᩁᩣᨩᨣᩉᩮ, ᨽᨶ᩠ᨲᩮ, ᨩᩦᩅᨠᨾ᩠ᨻᩅᨶᩮ”ᨲᩥ. “ᨠᩮᨶ ᩈᨴ᩠ᨵᩥᨶ᩺”ᨲᩥ? “ᩋᨩᩣᨲᩈᨲ᩠ᨲᩩᨶᩣ ᩅᩮᨴᩮᩉᩥᨸᩩᨲ᩠ᨲᩮᨶ ᩈᨴ᩠ᨵᩥᨶ᩺”ᨲᩥ. ᩋᨳ ᨡᩮᩣ ᩋᩣᨿᩈ᩠ᨾᩣ ᨾᩉᩣᨠᩔᨸᩮᩣ ᩋᩣᨿᩈ᩠ᨾᨶ᩠ᨲᩴ ᩋᩣᨶᨶ᩠ᨴᩴ ᩈᩣᨾᨬ᩠ᨬᨹᩃᩔ ᨶᩥᨴᩤᨶᨾ᩠ᨸᩥ ᨸᩩᨧ᩠ᨨᩥ, ᨸᩩᨣ᩠ᨣᩃᨾ᩠ᨸᩥ ᨸᩩᨧ᩠ᨨᩥ. ᩑᨲᩮᨶᩮᩅ ᩏᨸᩣᨿᩮᨶ ᨸᨬ᩠ᨧᨸᩥ ᨶᩥᨠᩣᨿᩮ ᨸᩩᨧ᩠ᨨᩥ. ᨸᩩᨭ᩠ᨮᩮᩣ ᨸᩩᨭ᩠ᨮᩮᩣ ᩋᩣᨿᩈ᩠ᨾᩣ ᩋᩣᨶᨶ᩠ᨴᩮᩣ ᩅᩥᩔᨩ᩠ᨩᩮᩈᩥ.
</Paragraph>
</Division>