---
title: "1.7 ᨸᩣᨸᩥᨠᩣᨿᨴᩥᨭ᩠ᨮᩥᨿᩣᩋᨸ᩠ᨸᨭᩥᨶᩥᩔᨣ᩠ᨣᩮ ᩏᨠ᩠ᨡᩮᨸᨶᩦᨿᨠᨾ᩠ᨾ"
tableOfContents: false
sidebar:
  order: 7
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';
import TableOfContents from '@components/TableOfContents.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="65" book="cula">

<Paragraph number="297" book="cula">
ᨲᩮᨶ ᩈᨾᨿᩮᨶ ᨻᩩᨴ᩠ᨵᩮᩤ ᨽᨣᩅᩤ ᩈᩣᩅᨲ᩠ᨳᩥᨿᩴ ᩅᩥᩉᩁᨲᩥ ᨩᩮᨲᩅᨶᩮ ᩋᨶᩣᨳᨸᩥᨱ᩠ᨯᩥᨠᩔ ᩋᩣᩁᩣᨾᩮ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᩁᩥᨭ᩠ᨮᩔ ᨶᩣᨾ ᨽᩥᨠ᩠ᨡᩩᨶᩮᩣ ᨣᨴ᩠ᨵᨻᩣᨵᩥᨸᩩᨻ᩠ᨻᩔ ᩑᩅᩁᩪᨸᩴ ᨸᩣᨸᨠᩴ ᨴᩥᨭ᩠ᨮᩥᨣᨲᩴ ᩏᨸ᩠ᨸᨶ᩠ᨶᩴ ᩉᩮᩣᨲᩥ—  “ᨲᨳᩣᩉᩴ ᨽᨣᩅᨲᩣ ᨵᨾ᩠ᨾᩴ ᨴᩮᩈᩥᨲᩴ ᩋᩣᨩᩣᨶᩣᨾᩥ ᨿᨳᩣ ᨿᩮᨾᩮ ᩋᨶ᩠ᨲᩁᩣᨿᩥᨠᩣ ᨵᨾ᩠ᨾᩣ ᩅᩩᨲ᩠ᨲᩣ ᨽᨣᩅᨲᩣ ᨲᩮ ᨸᨭᩥᩈᩮᩅᨲᩮᩣ ᨶᩣᩃᩴ ᩋᨶ᩠ᨲᩁᩣᨿᩣᨿᩣ”ᨲᩥ. ᩋᩔᩮᩣᩈᩩᩴ ᨡᩮᩣ ᩈᨾ᩠ᨻᩉᩩᩃᩣ ᨽᩥᨠ᩠ᨡᩪ ᩋᩁᩥᨭ᩠ᨮᩔ ᨶᩣᨾ ᨠᩥᩁ ᨽᩥᨠ᩠ᨡᩩᨶᩮᩣ ᨣᨴ᩠ᨵᨻᩣᨵᩥᨸᩩᨻ᩠ᨻᩔ ᩑᩅᩁᩪᨸᩴ ᨸᩣᨸᨠᩴ ᨴᩥᨭ᩠ᨮᩥᨣᨲᩴ ᩏᨸ᩠ᨸᨶ᩠ᨶᩴ—  “ᨲᨳᩣᩉᩴ ᨽᨣᩅᨲᩣ ᨵᨾ᩠ᨾᩴ ᨴᩮᩈᩥᨲᩴ ᩋᩣᨩᩣᨶᩣᨾᩥ ᨿᨳᩣ ᨿᩮᨾᩮ ᩋᨶ᩠ᨲᩁᩣᨿᩥᨠᩣ ᨵᨾ᩠ᨾᩣ ᩅᩩᨲ᩠ᨲᩣ ᨽᨣᩅᨲᩣ ᨲᩮ ᨸᨭᩥᩈᩮᩅᨲᩮᩣ ᨶᩣᩃᩴ ᩋᨶ᩠ᨲᩁᩣᨿᩣᨿᩣ”ᨲᩥ.


</Paragraph>

<Paragraph number="298" book="cula">
ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᨿᩮᨶ ᩋᩁᩥᨭ᩠ᨮᩮᩣ ᨽᩥᨠ᩠ᨡᩩ ᨣᨴ᩠ᨵᨻᩣᨵᩥᨸᩩᨻ᩠ᨻᩮᩣ ᨲᩮᨶᩩᨸᩈᩘᨠᨾᩥᩴᩈᩩ. ᩏᨸᩈᩘᨠᨾᩥᨲ᩠ᩅᩣ ᩋᩁᩥᨭ᩠ᨮᩴ ᨽᩥᨠ᩠ᨡᩩᩴ ᨣᨴ᩠ᨵᨻᩣᨵᩥᨸᩩᨻ᩠ᨻᩴ ᩑᨲᨴᩅᩮᩤᨧᩩᩴ—  “ᩈᨧ᩠ᨧᩴ ᨠᩥᩁ ᨲᩮ, ᩋᩣᩅᩩᩈᩮᩣ ᩋᩁᩥᨭ᩠ᨮ, ᩑᩅᩁᩪᨸᩴ ᨸᩣᨸᨠᩴ ᨴᩥᨭ᩠ᨮᩥᨣᨲᩴ ᩏᨸ᩠ᨸᨶ᩠ᨶᩴ—  ᨲᨳᩣᩉᩴ ᨽᨣᩅᨲᩣ ᨵᨾ᩠ᨾᩴ ᨴᩮᩈᩥᨲᩴ ᩋᩣᨩᩣᨶᩣᨾᩥ ᨿᨳᩣ ᨿᩮᨾᩮ ᩋᨶ᩠ᨲᩁᩣᨿᩥᨠᩣ ᨵᨾ᩠ᨾᩣ ᩅᩩᨲ᩠ᨲᩣ ᨽᨣᩅᨲᩣ ᨲᩮ ᨸᨭᩥᩈᩮᩅᨲᩮᩣ ᨶᩣᩃᩴ ᩋᨶ᩠ᨲᩁᩣᨿᩣᨿᩣ”ᨲᩥ? “ᩑᩅᩴ ᨻ᩠ᨿᩣ ᨡᩮᩣ ᩋᩉᩴ, ᩋᩣᩅᩩᩈᩮᩣ, ᨽᨣᩅᨲᩣ ᨵᨾ᩠ᨾᩴ ᨴᩮᩈᩥᨲᩴ ᩋᩣᨩᩣᨶᩣᨾᩥ, ᨿᨳᩣ ᨿᩮᨾᩮ ᩋᨶ᩠ᨲᩁᩣᨿᩥᨠᩣ ᨵᨾ᩠ᨾᩣ ᩅᩩᨲ᩠ᨲᩣ ᨽᨣᩅᨲᩣ ᨲᩮ ᨸᨭᩥᩈᩮᩅᨲᩮᩣ ᨶᩣᩃᩴ ᩋᨶ᩠ᨲᩁᩣᨿᩣᨿᩣ”ᨲᩥ.


</Paragraph>

<Paragraph number="299" book="cula">
“ᨾᩣᩅᩩᩈᩮᩣ ᩋᩁᩥᨭ᩠ᨮ, ᩑᩅᩴ ᩋᩅᨧ. ᨾᩣ ᨽᨣᩅᨶ᩠ᨲᩴ ᩋᨻ᩠ᨽᩣᨧᩥᨠ᩠ᨡᩥ. ᨶ ᩉᩥ ᩈᩣᨵᩩ ᨽᨣᩅᨲᩮᩣ ᩋᨻ᩠ᨽᨠ᩠ᨡᩣᨶᩴ. ᨶ ᩉᩥ ᨽᨣᩅᩤ ᩑᩅᩴ ᩅᨴᩮᨿ᩠ᨿ. ᩋᨶᩮᨠᨸᩁᩥᨿᩣᨿᩮᨶᩣᩅᩩᩈᩮᩣ ᩋᩁᩥᨭ᩠ᨮ, ᩋᨶ᩠ᨲᩁᩣᨿᩥᨠᩣ ᨵᨾ᩠ᨾᩣ ᩋᨶ᩠ᨲᩁᩣᨿᩥᨠᩣ ᩅᩩᨲ᩠ᨲᩣ ᨽᨣᩅᨲᩣ. ᩋᩃᨬ᩠ᨧ ᨸᨶ ᨲᩮ ᨸᨭᩥᩈᩮᩅᨲᩮᩣ ᩋᨶ᩠ᨲᩁᩣᨿᩣᨿ. ᩋᨸ᩠ᨸᩔᩣᨴᩤ ᨠᩣᨾᩣ ᩅᩩᨲ᩠ᨲᩣ ᨽᨣᩅᨲᩣ, ᨻᩉᩩᨴᩩᨠ᩠ᨡᩣ ᨻᩉᩩᨸᩣᨿᩣᩈᩣ, ᩋᩣᨴᩦᨶᩅᩮᩤ ᩑᨲ᩠ᨳ ᨽᩥᨿ᩠ᨿᩮᩣ. ᩋᨭ᩠ᨮᩥᨠᩘᨠᩃᩪᨸᨾᩣ ᨠᩣᨾᩣ ᩅᩩᨲ᩠ᨲᩣ ᨽᨣᩅᨲᩣ, ᨻᩉᩩᨴᩩᨠ᩠ᨡᩣ ᨻᩉᩩᨸᩣᨿᩣᩈᩣ, ᩋᩣᨴᩦᨶᩅᩮᩤ ᩑᨲ᩠ᨳ ᨽᩥᨿ᩠ᨿᩮᩣ. ᨾᩴᩈᨸᩮᩈᩪᨸᨾᩣ ᨠᩣᨾᩣ ᩅᩩᨲ᩠ᨲᩣ ᨽᨣᩅᨲᩣ …ᨸᩮ…  ᨲᩥᨱᩩᨠ᩠ᨠᩪᨸᨾᩣ ᨠᩣᨾᩣ ᩅᩩᨲ᩠ᨲᩣ ᨽᨣᩅᨲᩣ …ᨸᩮ…  ᩋᩘᨣᩤᩁᨠᩣᩈᩪᨸᨾᩣ ᨠᩣᨾᩣ ᩅᩩᨲ᩠ᨲᩣ ᨽᨣᩅᨲᩣ…  ᩈᩩᨸᩥᨶᨠᩪᨸᨾᩣ ᨠᩣᨾᩣ ᩅᩩᨲ᩠ᨲᩣ ᨽᨣᩅᨲᩣ…  ᨿᩣᨧᩥᨲᨠᩪᨸᨾᩣ ᨠᩣᨾᩣ ᩅᩩᨲ᩠ᨲᩣ ᨽᨣᩅᨲᩣ…  ᩁᩩᨠ᩠ᨡᨹᩃᩪᨸᨾᩣ ᨠᩣᨾᩣ ᩅᩩᨲ᩠ᨲᩣ ᨽᨣᩅᨲᩣ…  ᩋᩈᩥᩈᩪᨶᩪᨸᨾᩣ ᨠᩣᨾᩣ ᩅᩩᨲ᩠ᨲᩣ ᨽᨣᩅᨲᩣ…  ᩈᨲ᩠ᨲᩥᩈᩪᩃᩪᨸᨾᩣ ᨠᩣᨾᩣ ᩅᩩᨲ᩠ᨲᩣ ᨽᨣᩅᨲᩣ…  ᩈᨸ᩠ᨸᩈᩥᩁᩪᨸᨾᩣ ᨠᩣᨾᩣ ᩅᩩᨲ᩠ᨲᩣ ᨽᨣᩅᨲᩣ, ᨻᩉᩩᨴᩩᨠ᩠ᨡᩣ ᨻᩉᩩᨸᩣᨿᩣᩈᩣ, ᩋᩣᨴᩦᨶᩅᩮᩤ ᩑᨲ᩠ᨳ ᨽᩥᨿ᩠ᨿᩮᩣ”ᨲᩥ.


</Paragraph>

<Paragraph number="300" book="cula">
ᩑᩅᨾ᩠ᨸᩥ ᨡᩮᩣ ᩋᩁᩥᨭ᩠ᨮᩮᩣ ᨽᩥᨠ᩠ᨡᩩ ᨣᨴ᩠ᨵᨻᩣᨵᩥᨸᩩᨻ᩠ᨻᩮᩣ ᨲᩮᩉᩥ ᨽᩥᨠ᩠ᨡᩪᩉᩥ ᩅᩩᨧ᩠ᨧᨾᩣᨶᩮᩣ ᨲᨳᩮᩅ ᨲᩴ ᨸᩣᨸᨠᩴ ᨴᩥᨭ᩠ᨮᩥᨣᨲᩴ ᨳᩣᨾᩈᩣ ᨸᩁᩣᨾᩣᩈᩣ ᩋᨽᩥᨶᩥᩅᩥᩔ ᩅᩮᩤᩉᩁᨲᩥ—  “ᩑᩅᩴ ᨻ᩠ᨿᩣ ᨡᩮᩣ ᩋᩉᩴ, ᩋᩣᩅᩩᩈᩮᩣ, ᨽᨣᩅᨲᩣ ᨵᨾ᩠ᨾᩴ ᨴᩮᩈᩥᨲᩴ ᩋᩣᨩᩣᨶᩣᨾᩥ, ᨿᨳᩣ ᨿᩮᨾᩮ ᩋᨶ᩠ᨲᩁᩣᨿᩥᨠᩣ ᨵᨾ᩠ᨾᩣ ᩅᩩᨲ᩠ᨲᩣ ᨽᨣᩅᨲᩣ ᨲᩮ ᨸᨭᩥᩈᩮᩅᨲᩮᩣ ᨶᩣᩃᩴ ᩋᨶ᩠ᨲᩁᩣᨿᩣᨿᩣ”ᨲᩥ. ᨿᨲᩮᩣ ᨧ ᨡᩮᩣ ᨲᩮ ᨽᩥᨠ᩠ᨡᩪ ᨶᩣᩈᨠ᩠ᨡᩥᩴᩈᩩ ᩋᩁᩥᨭ᩠ᨮᩴ ᨽᩥᨠ᩠ᨡᩩᩴ ᨣᨴ᩠ᨵᨻᩣᨵᩥᨸᩩᨻ᩠ᨻᩴ ᩑᨲᩈ᩠ᨾᩣ ᨸᩣᨸᨠᩣ ᨴᩥᨭ᩠ᨮᩥᨣᨲᩣ ᩅᩥᩅᩮᨧᩮᨲᩩᩴ, ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥᩴᩈᩩ, ᩏᨸᩈᩘᨠᨾᩥᨲ᩠ᩅᩣ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ.


</Paragraph>

<Paragraph number="301" book="cula">
ᩋᨳ ᨡᩮᩣ ᨽᨣᩅᩤ ᩑᨲᩈ᩠ᨾᩥᩴ ᨶᩥᨴᩤᨶᩮ ᩑᨲᩈ᩠ᨾᩥᩴ ᨸᨠᩁᨱᩮ ᨽᩥᨠ᩠ᨡᩩᩈᩴᨥᩴ ᩈᨶ᩠ᨶᩥᨸᩣᨲᩣᨸᩮᨲ᩠ᩅᩣ ᩋᩁᩥᨭ᩠ᨮᩴ ᨽᩥᨠ᩠ᨡᩩᩴ ᨣᨴ᩠ᨵᨻᩣᨵᩥᨸᩩᨻ᩠ᨻᩴ ᨸᨭᩥᨸᩩᨧ᩠ᨨᩥ—  “ᩈᨧ᩠ᨧᩴ ᨠᩥᩁ ᨲᩮ, ᩋᩁᩥᨭ᩠ᨮ, ᩑᩅᩁᩪᨸᩴ ᨸᩣᨸᨠᩴ ᨴᩥᨭ᩠ᨮᩥᨣᨲᩴ ᩏᨸ᩠ᨸᨶ᩠ᨶᩴ—  ᨲᨳᩣᩉᩴ ᨽᨣᩅᨲᩣ ᨵᨾ᩠ᨾᩴ ᨴᩮᩈᩥᨲᩴ ᩋᩣᨩᩣᨶᩣᨾᩥ ᨿᨳᩣ ᨿᩮᨾᩮ ᩋᨶ᩠ᨲᩁᩣᨿᩥᨠᩣ ᨵᨾ᩠ᨾᩣ ᩅᩩᨲ᩠ᨲᩣ ᨽᨣᩅᨲᩣ ᨲᩮ ᨸᨭᩥᩈᩮᩅᨲᩮᩣ ᨶᩣᩃᩴ ᩋᨶ᩠ᨲᩁᩣᨿᩣᨿᩣ”ᨲᩥ? “ᩑᩅᩴ ᨻ᩠ᨿᩣ ᨡᩮᩣ ᩋᩉᩴ, ᨽᨶ᩠ᨲᩮ, ᨽᨣᩅᨲᩣ ᨵᨾ᩠ᨾᩴ ᨴᩮᩈᩥᨲᩴ ᩋᩣᨩᩣᨶᩣᨾᩥ, ᨿᨳᩣ ᨿᩮᨾᩮ ᩋᨶ᩠ᨲᩁᩣᨿᩥᨠᩣ ᨵᨾ᩠ᨾᩣ ᩅᩩᨲ᩠ᨲᩣ ᨽᨣᩅᨲᩣ ᨲᩮ ᨸᨭᩥᩈᩮᩅᨲᩮᩣ ᨶᩣᩃᩴ ᩋᨶ᩠ᨲᩁᩣᨿᩣᨿᩣ”ᨲᩥ.


</Paragraph>

<Paragraph number="302" book="cula">
“ᨠᩔ ᨶᩩ ᨡᩮᩣ ᨶᩣᨾ ᨲ᩠ᩅᩴ, ᨾᩮᩣᨥᨸᩩᩁᩥᩈ, ᨾᨿᩣ ᩑᩅᩴ ᨵᨾ᩠ᨾᩴ ᨴᩮᩈᩥᨲᩴ ᩋᩣᨩᩣᨶᩣᩈᩥ? ᨶᨶᩩ ᨾᨿᩣ, ᨾᩮᩣᨥᨸᩩᩁᩥᩈ, ᩋᨶᩮᨠᨸᩁᩥᨿᩣᨿᩮᨶ ᩋᨶ᩠ᨲᩁᩣᨿᩥᨠᩣ ᨵᨾ᩠ᨾᩣ ᩋᨶ᩠ᨲᩁᩣᨿᩥᨠᩣ ᩅᩩᨲ᩠ᨲᩣ? ᩋᩃᨬ᩠ᨧ ᨸᨶ ᨲᩮ ᨸᨭᩥᩈᩮᩅᨲᩮᩣ ᩋᨶ᩠ᨲᩁᩣᨿᩣᨿ. ᩋᨸ᩠ᨸᩔᩣᨴᩤ ᨠᩣᨾᩣ ᩅᩩᨲ᩠ᨲᩣ ᨾᨿᩣ, ᨻᩉᩩᨴᩩᨠ᩠ᨡᩣ ᨻᩉᩩᨸᩣᨿᩣᩈᩣ, ᩋᩣᨴᩦᨶᩅᩮᩤ ᩑᨲ᩠ᨳ ᨽᩥᨿ᩠ᨿᩮᩣ. ᩋᨭ᩠ᨮᩥᨠᩘᨠᩃᩪᨸᨾᩣ ᨠᩣᨾᩣ ᩅᩩᨲ᩠ᨲᩣ ᨾᨿᩣ, ᨻᩉᩩᨴᩩᨠ᩠ᨡᩣ ᨻᩉᩩᨸᩣᨿᩣᩈᩣ, ᩋᩣᨴᩦᨶᩅᩮᩤ ᩑᨲ᩠ᨳ ᨽᩥᨿ᩠ᨿᩮᩣ. ᨾᩴᩈᨸᩮᩈᩪᨸᨾᩣ ᨠᩣᨾᩣ ᩅᩩᨲ᩠ᨲᩣ ᨾᨿᩣ …ᨸᩮ…  ᨲᩥᨱᩩᨠ᩠ᨠᩪᨸᨾᩣ ᨠᩣᨾᩣ ᩅᩩᨲ᩠ᨲᩣ ᨾᨿᩣ…  ᩋᩘᨣᩤᩁᨠᩣᩈᩪᨸᨾᩣ ᨠᩣᨾᩣ ᩅᩩᨲ᩠ᨲᩣ ᨾᨿᩣ…  ᩈᩩᨸᩥᨶᨠᩪᨸᨾᩣ ᨠᩣᨾᩣ ᩅᩩᨲ᩠ᨲᩣ ᨾᨿᩣ…  ᨿᩣᨧᩥᨲᨠᩪᨸᨾᩣ ᨠᩣᨾᩣ ᩅᩩᨲ᩠ᨲᩣ ᨾᨿᩣ…  ᩁᩩᨠ᩠ᨡᨹᩃᩪᨸᨾᩣ ᨠᩣᨾᩣ ᩅᩩᨲ᩠ᨲᩣ ᨾᨿᩣ…  ᩋᩈᩥᩈᩪᨶᩪᨸᨾᩣ ᨠᩣᨾᩣ ᩅᩩᨲ᩠ᨲᩣ ᨾᨿᩣ…  ᩈᨲ᩠ᨲᩥᩈᩪᩃᩪᨸᨾᩣ ᨠᩣᨾᩣ ᩅᩩᨲ᩠ᨲᩣ ᨾᨿᩣ…  ᩈᨸ᩠ᨸᩈᩥᩁᩪᨸᨾᩣ ᨠᩣᨾᩣ ᩅᩩᨲ᩠ᨲᩣ ᨾᨿᩣ, ᨻᩉᩩᨴᩩᨠ᩠ᨡᩣ ᨻᩉᩩᨸᩣᨿᩣᩈᩣ, ᩋᩣᨴᩦᨶᩅᩮᩤ ᩑᨲ᩠ᨳ ᨽᩥᨿ᩠ᨿᩮᩣ. ᩋᨳ ᨧ ᨸᨶ ᨲ᩠ᩅᩴ, ᨾᩮᩣᨥᨸᩩᩁᩥᩈ, ᩋᨲ᩠ᨲᨶᩣ ᨴᩩᨣ᩠ᨣᩉᩥᨲᩮᨶ ᩋᨾ᩠ᩉᩮ ᨧᩮᩅ ᩋᨻ᩠ᨽᩣᨧᩥᨠ᩠ᨡᩈᩥ, ᩋᨲ᩠ᨲᩣᨶᨬ᩠ᨧ ᨡᨱᩈᩥ, ᨻᩉᩩᨬ᩠ᨧ ᩋᨸᩩᨬ᩠ᨬᩴ ᨸᩈᩅᩈᩥ. ᨲᨬ᩠ᩉᩥ ᨲᩮ, ᨾᩮᩣᨥᨸᩩᩁᩥᩈ, ᨽᩅᩥᩔᨲᩥ ᨴᩦᨥᩁᨲ᩠ᨲᩴ ᩋᩉᩥᨲᩣᨿ ᨴᩩᨠ᩠ᨡᩣᨿ. ᨶᩮᨲᩴ, ᨾᩮᩣᨥᨸᩩᩁᩥᩈ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ …ᨸᩮ…  ᩅᩥᨣᩁᩉᩥᨲ᩠ᩅᩣ …ᨸᩮ…  ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᨲᩮᨶ ᩉᩥ, ᨽᩥᨠ᩠ᨡᩅᩮ, ᩈᩴᨥᩮᩣ ᩋᩁᩥᨭ᩠ᨮᩔ ᨽᩥᨠ᩠ᨡᩩᨶᩮᩣ ᨣᨴ᩠ᨵᨻᩣᨵᩥᨸᩩᨻ᩠ᨻᩔ, ᨸᩣᨸᩥᨠᩣᨿ ᨴᩥᨭ᩠ᨮᩥᨿᩣ ᩋᨸ᩠ᨸᨭᩥᨶᩥᩔᨣ᩠ᨣᩮ, ᩏᨠ᩠ᨡᩮᨸᨶᩦᨿᨠᨾ᩠ᨾᩴ ᨠᩁᩮᩣᨲᩩ—  ᩋᩈᨾ᩠ᨽᩮᩣᨣᩴ ᩈᩴᨥᩮᨶ. ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᨠᩣᨲᨻ᩠ᨻᩴ—  ᨸᨮᨾᩴ ᩋᩁᩥᨭ᩠ᨮᩮᩣ ᨽᩥᨠ᩠ᨡᩩ ᨧᩮᩣᨴᩮᨲᨻ᩠ᨻᩮᩣ, ᨧᩮᩣᨴᩮᨲ᩠ᩅᩣ ᩈᩣᩁᩮᨲᨻ᩠ᨻᩮᩣ, ᩈᩣᩁᩮᨲ᩠ᩅᩣ ᩋᩣᨸᨲ᩠ᨲᩥᩴ ᩋᩣᩁᩮᩣᨸᩮᨲᨻ᩠ᨻᩮᩣ, ᩋᩣᨸᨲ᩠ᨲᩥᩴ ᩋᩣᩁᩮᩣᨸᩮᨲ᩠ᩅᩣ ᨻ᩠ᨿᨲ᩠ᨲᩮᨶ ᨽᩥᨠ᩠ᨡᩩᨶᩣ ᨸᨭᩥᨻᩃᩮᨶ ᩈᩴᨥᩮᩣ ᨬᩣᨸᩮᨲᨻ᩠ᨻᩮᩣ—


</Paragraph>

</Division>
<Division number="66" book="cula">

<Paragraph number="303" book="cula">
‘ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩋᩁᩥᨭ᩠ᨮᩔ ᨽᩥᨠ᩠ᨡᩩᨶᩮᩣ ᨣᨴ᩠ᨵᨻᩣᨵᩥᨸᩩᨻ᩠ᨻᩔ ᩑᩅᩁᩪᨸᩴ ᨸᩣᨸᨠᩴ ᨴᩥᨭ᩠ᨮᩥᨣᨲᩴ ᩏᨸ᩠ᨸᨶ᩠ᨶᩴ—  ᨲᨳᩣᩉᩴ ᨽᨣᩅᨲᩣ ᨵᨾ᩠ᨾᩴ ᨴᩮᩈᩥᨲᩴ ᩋᩣᨩᩣᨶᩣᨾᩥ ᨿᨳᩣ ᨿᩮᨾᩮ ᩋᨶ᩠ᨲᩁᩣᨿᩥᨠᩣ ᨵᨾ᩠ᨾᩣ ᩅᩩᨲ᩠ᨲᩣ ᨽᨣᩅᨲᩣ ᨲᩮ ᨸᨭᩥᩈᩮᩅᨲᩮᩣ ᨶᩣᩃᩴ ᩋᨶ᩠ᨲᩁᩣᨿᩣᨿᩣᨲᩥ. ᩈᩮᩣ ᨲᩴ ᨴᩥᨭ᩠ᨮᩥᩴ ᨶ ᨸᨭᩥᨶᩥᩔᨩ᩠ᨩᨲᩥ. ᨿᨴᩥ ᩈᩴᨥᩔ ᨸᨲ᩠ᨲᨠᩃᩖᩴ, ᩈᩴᨥᩮᩣ ᩋᩁᩥᨭ᩠ᨮᩔ ᨽᩥᨠ᩠ᨡᩩᨶᩮᩣ ᨣᨴ᩠ᨵᨻᩣᨵᩥᨸᩩᨻ᩠ᨻᩔ, ᨸᩣᨸᩥᨠᩣᨿ ᨴᩥᨭ᩠ᨮᩥᨿᩣ ᩋᨸ᩠ᨸᨭᩥᨶᩥᩔᨣ᩠ᨣᩮ, ᩏᨠ᩠ᨡᩮᨸᨶᩦᨿᨠᨾ᩠ᨾᩴ ᨠᩁᩮᨿ᩠ᨿ—  ᩋᩈᨾ᩠ᨽᩮᩣᨣᩴ ᩈᩴᨥᩮᨶ. ᩑᩈᩣ ᨬᨲ᩠ᨲᩥ.


</Paragraph>

<Paragraph number="304" book="cula">
ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩋᩁᩥᨭ᩠ᨮᩔ ᨽᩥᨠ᩠ᨡᩩᨶᩮᩣ ᨣᨴ᩠ᨵᨻᩣᨵᩥᨸᩩᨻ᩠ᨻᩔ ᩑᩅᩁᩪᨸᩴ ᨸᩣᨸᨠᩴ ᨴᩥᨭ᩠ᨮᩥᨣᨲᩴ ᩏᨸ᩠ᨸᨶ᩠ᨶᩴ—  ᨲᨳᩣᩉᩴ ᨽᨣᩅᨲᩣ ᨵᨾ᩠ᨾᩴ ᨴᩮᩈᩥᨲᩴ ᩋᩣᨩᩣᨶᩣᨾᩥ ᨿᨳᩣ ᨿᩮᨾᩮ ᩋᨶ᩠ᨲᩁᩣᨿᩥᨠᩣ ᨵᨾ᩠ᨾᩣ ᩅᩩᨲ᩠ᨲᩣ ᨽᨣᩅᨲᩣ ᨲᩮ ᨸᨭᩥᩈᩮᩅᨲᩮᩣ ᨶᩣᩃᩴ ᩋᨶ᩠ᨲᩁᩣᨿᩣᨿᩣᨲᩥ. ᩈᩮᩣ ᨲᩴ ᨴᩥᨭ᩠ᨮᩥᩴ ᨶ ᨸᨭᩥᨶᩥᩔᨩ᩠ᨩᨲᩥ. ᩈᩴᨥᩮᩣ ᩋᩁᩥᨭ᩠ᨮᩔ ᨽᩥᨠ᩠ᨡᩩᨶᩮᩣ ᨣᨴ᩠ᨵᨻᩣᨵᩥᨸᩩᨻ᩠ᨻᩔ, ᨸᩣᨸᩥᨠᩣᨿ ᨴᩥᨭ᩠ᨮᩥᨿᩣ ᩋᨸ᩠ᨸᨭᩥᨶᩥᩔᨣ᩠ᨣᩮ, ᩏᨠ᩠ᨡᩮᨸᨶᩦᨿᨠᨾ᩠ᨾᩴ ᨠᩁᩮᩣᨲᩥ—  ᩋᩈᨾ᩠ᨽᩮᩣᨣᩴ ᩈᩴᨥᩮᨶ. ᨿᩔᩣᨿᩈ᩠ᨾᨲᩮᩣ ᨡᨾᨲᩥ ᩋᩁᩥᨭ᩠ᨮᩔ ᨽᩥᨠ᩠ᨡᩩᨶᩮᩣ ᨣᨴ᩠ᨵᨻᩣᨵᩥᨸᩩᨻ᩠ᨻᩔ, ᨸᩣᨸᩥᨠᩣᨿ ᨴᩥᨭ᩠ᨮᩥᨿᩣ ᩋᨸ᩠ᨸᨭᩥᨶᩥᩔᨣ᩠ᨣᩮ, ᩏᨠ᩠ᨡᩮᨸᨶᩦᨿᩔ ᨠᨾ᩠ᨾᩔ ᨠᩁᨱᩴ—  ᩋᩈᨾ᩠ᨽᩮᩣᨣᩴ ᩈᩴᨥᩮᨶ, ᩈᩮᩣ ᨲᩩᨱ᩠ᩉᩔ; ᨿᩔ ᨶᨠ᩠ᨡᨾᨲᩥ, ᩈᩮᩣ ᨽᩣᩈᩮᨿ᩠ᨿ.


</Paragraph>

<Paragraph number="305" book="cula">
ᨴᩩᨲᩥᨿᨾ᩠ᨸᩥ ᩑᨲᨾᨲ᩠ᨳᩴ ᩅᨴᩤᨾᩥ …ᨸᩮ…  ᨲᨲᩥᨿᨾ᩠ᨸᩥ ᩑᨲᨾᨲ᩠ᨳᩴ ᩅᨴᩤᨾᩥ—  ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩋᩁᩥᨭ᩠ᨮᩔ ᨽᩥᨠ᩠ᨡᩩᨶᩮᩣ ᨣᨴ᩠ᨵᨻᩣᨵᩥᨸᩩᨻ᩠ᨻᩔ ᩑᩅᩁᩪᨸᩴ ᨸᩣᨸᨠᩴ ᨴᩥᨭ᩠ᨮᩥᨣᨲᩴ ᩏᨸ᩠ᨸᨶ᩠ᨶᩴ—  ᨲᨳᩣᩉᩴ ᨽᨣᩅᨲᩣ ᨵᨾ᩠ᨾᩴ ᨴᩮᩈᩥᨲᩴ ᩋᩣᨩᩣᨶᩣᨾᩥ ᨿᨳᩣ ᨿᩮᨾᩮ ᩋᨶ᩠ᨲᩁᩣᨿᩥᨠᩣ ᨵᨾ᩠ᨾᩣ ᩅᩩᨲ᩠ᨲᩣ ᨽᨣᩅᨲᩣ ᨲᩮ ᨸᨭᩥᩈᩮᩅᨲᩮᩣ ᨶᩣᩃᩴ ᩋᨶ᩠ᨲᩁᩣᨿᩣᨿᩣᨲᩥ. ᩈᩮᩣ ᨲᩴ ᨴᩥᨭ᩠ᨮᩥᩴ ᨶ ᨸᨭᩥᨶᩥᩔᨩ᩠ᨩᨲᩥ. ᩈᩴᨥᩮᩣ ᩋᩁᩥᨭ᩠ᨮᩔ ᨽᩥᨠ᩠ᨡᩩᨶᩮᩣ ᨣᨴ᩠ᨵᨻᩣᨵᩥᨸᩩᨻ᩠ᨻᩔ, ᨸᩣᨸᩥᨠᩣᨿ ᨴᩥᨭ᩠ᨮᩥᨿᩣ ᩋᨸ᩠ᨸᨭᩥᨶᩥᩔᨣ᩠ᨣᩮ, ᩏᨠ᩠ᨡᩮᨸᨶᩦᨿᨠᨾ᩠ᨾᩴ ᨠᩁᩮᩣᨲᩥ—  ᩋᩈᨾ᩠ᨽᩮᩣᨣᩴ ᩈᩴᨥᩮᨶ. ᨿᩔᩣᨿᩈ᩠ᨾᨲᩮᩣ ᨡᨾᨲᩥ ᩋᩁᩥᨭ᩠ᨮᩔ ᨽᩥᨠ᩠ᨡᩩᨶᩮᩣ ᨣᨴ᩠ᨵᨻᩣᨵᩥᨸᩩᨻ᩠ᨻᩔ, ᨸᩣᨸᩥᨠᩣᨿ ᨴᩥᨭ᩠ᨮᩥᨿᩣ ᩋᨸ᩠ᨸᨭᩥᨶᩥᩔᨣ᩠ᨣᩮ, ᩏᨠ᩠ᨡᩮᨸᨶᩦᨿᩔ ᨠᨾ᩠ᨾᩔ ᨠᩁᨱᩴ—  ᩋᩈᨾ᩠ᨽᩮᩣᨣᩴ ᩈᩴᨥᩮᨶ, ᩈᩮᩣ ᨲᩩᨱ᩠ᩉᩔ; ᨿᩔ ᨶᨠ᩠ᨡᨾᨲᩥ, ᩈᩮᩣ ᨽᩣᩈᩮᨿ᩠ᨿ.


</Paragraph>

<Paragraph number="306" book="cula">
ᨠᨲᩴ ᩈᩴᨥᩮᨶ ᩋᩁᩥᨭ᩠ᨮᩔ ᨽᩥᨠ᩠ᨡᩩᨶᩮᩣ ᨣᨴ᩠ᨵᨻᩣᨵᩥᨸᩩᨻ᩠ᨻᩔ, ᨸᩣᨸᩥᨠᩣᨿ ᨴᩥᨭ᩠ᨮᩥᨿᩣ ᩋᨸ᩠ᨸᨭᩥᨶᩥᩔᨣ᩠ᨣᩮ, ᩏᨠ᩠ᨡᩮᨸᨶᩦᨿᨠᨾ᩠ᨾᩴ—  ᩋᩈᨾ᩠ᨽᩮᩣᨣᩴ ᩈᩴᨥᩮᨶ. ᨡᨾᨲᩥ ᩈᩴᨥᩔ, ᨲᩈ᩠ᨾᩣ ᨲᩩᨱ᩠ᩉᩦ, ᩑᩅᨾᩮᨲᩴ ᨵᩤᩁᨿᩣᨾᩦ’ᨲᩥ.


</Paragraph>

<Paragraph number="307" book="cula">
ᩋᩣᩅᩤᩈᨸᩁᨾ᩠ᨸᩁᨬ᩠ᨧ, ᨽᩥᨠ᩠ᨡᩅᩮ, ᩈᩴᩈᨳ—  ‘ᩋᩁᩥᨭ᩠ᨮᩮᩣ ᨽᩥᨠ᩠ᨡᩩ ᨣᨴ᩠ᨵᨻᩣᨵᩥᨸᩩᨻ᩠ᨻᩮᩣ, ᩈᩴᨥᩮᨶ ᨸᩣᨸᩥᨠᩣᨿ ᨴᩥᨭ᩠ᨮᩥᨿᩣ ᩋᨸ᩠ᨸᨭᩥᨶᩥᩔᨣ᩠ᨣᩮ, ᩏᨠ᩠ᨡᩮᨸᨶᩦᨿᨠᨾ᩠ᨾᨠᨲᩮᩣ—  ᩋᩈᨾ᩠ᨽᩮᩣᨣᩴ ᩈᩴᨥᩮᨶᩣ’”ᨲᩥ.

</Paragraph>
</Division>

<TableOfContents book="cula" section="1.7">
* [1.7.1 ᩋᨵᨾ᩠ᨾᨠᨾ᩠ᨾᨴ᩠ᩅᩤᨴᩈᨠ](1-7/1-7-1)
* [1.7.2 ᨵᨾ᩠ᨾᨠᨾ᩠ᨾᨴ᩠ᩅᩤᨴᩈᨠ](1-7/1-7-2)
* [1.7.3 ᩋᩣᨠᩘᨡᨾᩣᨶᨨᨠ᩠ᨠ](1-7/1-7-3)
* [1.7.4 ᨲᩮᨧᨲ᩠ᨲᩣᩃᩦᩈᩅᨲ᩠ᨲ](1-7/1-7-4)
* [1.7.5 ᨶᨸ᩠ᨸᨭᩥᨸ᩠ᨸᩔᨾ᩠ᨽᩮᨲᨻ᩠ᨻᨲᩮᨧᨲ᩠ᨲᩣᩃᩦᩈᨠ](1-7/1-7-5)
* [1.7.6 ᨸᨭᩥᨸ᩠ᨸᩔᨾ᩠ᨽᩮᨲᨻ᩠ᨻᨲᩮᨧᨲ᩠ᨲᩣᩃᩦᩈᨠ](1-7/1-7-6)
</TableOfContents>