---
title: "1.6.4 ᨲᩮᨧᨲ᩠ᨲᩣᩃᩦᩈᩅᨲ᩠ᨲ"
tableOfContents: false
sidebar:
  order: 4
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="60" book="cula">

<Paragraph number="280" book="cula">
ᩋᩣᨸᨲ᩠ᨲᩥᨿᩣ ᩋᨸ᩠ᨸᨭᩥᨠᨾ᩠ᨾᩮ ᩏᨠ᩠ᨡᩮᨸᨶᩦᨿᨠᨾ᩠ᨾᨠᨲᩮᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩣ ᩈᨾ᩠ᨾᩣ ᩅᨲ᩠ᨲᩥᨲᨻ᩠ᨻᩴ. ᨲᨲᩕᩣᨿᩴ ᩈᨾ᩠ᨾᩣᩅᨲ᩠ᨲᨶᩣ—  ᨶ ᩏᨸᩈᨾ᩠ᨸᩣᨴᩮᨲᨻ᩠ᨻᩴ, ᨶ ᨶᩥᩔᨿᩮᩣ ᨴᩤᨲᨻ᩠ᨻᩮᩣ, ᨶ ᩈᩣᨾᨱᩮᩁᩮᩣ ᩏᨸᨭ᩠ᨮᩣᨸᩮᨲᨻ᩠ᨻᩮᩣ, ᨶ ᨽᩥᨠ᩠ᨡᩩᨶᩮᩣᩅᩤᨴᨠᩈᨾ᩠ᨾᩩᨲᩥ ᩈᩣᨴᩥᨲᨻ᩠ᨻᩣ, ᩈᨾ᩠ᨾᨲᩮᨶᨸᩥ ᨽᩥᨠ᩠ᨡᩩᨶᩥᨿᩮᩣ ᨶ ᩒᩅᨴᩥᨲᨻ᩠ᨻᩣ. ᨿᩣᨿ ᩋᩣᨸᨲ᩠ᨲᩥᨿᩣ ᩈᩴᨥᩮᨶ, ᩋᩣᨸᨲ᩠ᨲᩥᨿᩣ ᩋᨸ᩠ᨸᨭᩥᨠᨾ᩠ᨾᩮ, ᩏᨠ᩠ᨡᩮᨸᨶᩦᨿᨠᨾ᩠ᨾᩴ ᨠᨲᩴ ᩉᩮᩣᨲᩥ ᩈᩣ ᩋᩣᨸᨲ᩠ᨲᩥ ᨶ ᩋᩣᨸᨩ᩠ᨩᩥᨲᨻ᩠ᨻᩣ, ᩋᨬ᩠ᨬᩣ ᩅᩤ ᨲᩣᨴᩥᩈᩥᨠᩣ, ᨲᨲᩮᩣ ᩅᩤ ᨸᩣᨸᩥᨭ᩠ᨮᨲᩁᩣ; ᨠᨾ᩠ᨾᩴ ᨶ ᨣᩁᩉᩥᨲᨻ᩠ᨻᩴ, ᨠᨾ᩠ᨾᩥᨠᩣ ᨶ ᨣᩁᩉᩥᨲᨻ᩠ᨻᩣ. ᨶ ᨸᨠᨲᨲ᩠ᨲᩔ ᨽᩥᨠ᩠ᨡᩩᨶᩮᩣ ᩋᨽᩥᩅᩤᨴᨶᩴ, ᨸᨧ᩠ᨧᩩᨭ᩠ᨮᩣᨶᩴ, ᩋᨬ᩠ᨩᩃᩥᨠᨾ᩠ᨾᩴ, ᩈᩣᨾᩦᨧᩥᨠᨾ᩠ᨾᩴ, ᩋᩣᩈᨶᩣᨽᩥᩉᩣᩁᩮᩣ, ᩈᩮᨿ᩠ᨿᩣᨽᩥᩉᩣᩁᩮᩣ, ᨸᩣᨴᩮᩤᨴᨠᩴ ᨸᩣᨴᨸᩦᨮᩴ, ᨸᩣᨴᨠᨳᩃᩥᨠᩴ, ᨸᨲ᩠ᨲᨧᩦᩅᩁᨸ᩠ᨸᨭᩥᨣ᩠ᨣᩉᨱᩴ, ᨶᩉᩣᨶᩮ ᨸᩥᨭ᩠ᨮᩥᨸᩁᩥᨠᨾ᩠ᨾᩴ ᩈᩣᨴᩥᨲᨻ᩠ᨻᩴ. ᨶ ᨸᨠᨲᨲ᩠ᨲᩮᩣ ᨽᩥᨠ᩠ᨡᩩ ᩈᩦᩃᩅᩥᨸᨲ᩠ᨲᩥᨿᩣ ᩋᨶᩩᨴ᩠ᨵᩴᩈᩮᨲᨻ᩠ᨻᩮᩣ, ᨶ ᩋᩣᨧᩣᩁᩅᩥᨸᨲ᩠ᨲᩥᨿᩣ ᩋᨶᩩᨴ᩠ᨵᩴᩈᩮᨲᨻ᩠ᨻᩮᩣ, ᨶ ᨴᩥᨭ᩠ᨮᩥᩅᩥᨸᨲ᩠ᨲᩥᨿᩣ ᩋᨶᩩᨴ᩠ᨵᩴᩈᩮᨲᨻ᩠ᨻᩮᩣ, ᨶ ᩋᩣᨩᩦᩅᩅᩥᨸᨲ᩠ᨲᩥᨿᩣ ᩋᨶᩩᨴ᩠ᨵᩴᩈᩮᨲᨻ᩠ᨻᩮᩣ, ᨶ ᨽᩥᨠ᩠ᨡᩩ ᨽᩥᨠ᩠ᨡᩪᩉᩥ ᨽᩮᨴᩮᨲᨻ᩠ᨻᩮᩣ. ᨶ ᨣᩥᩉᩥᨴ᩠ᨵᨩᩮᩣ ᨵᩤᩁᩮᨲᨻ᩠ᨻᩮᩣ, ᨶ ᨲᩥᨲ᩠ᨳᩥᨿᨴ᩠ᨵᨩᩮᩣ ᨵᩤᩁᩮᨲᨻ᩠ᨻᩮᩣ, ᨶ ᨲᩥᨲ᩠ᨳᩥᨿᩣ ᩈᩮᩅᩥᨲᨻ᩠ᨻᩣ; ᨽᩥᨠ᩠ᨡᩪ ᩈᩮᩅᩥᨲᨻ᩠ᨻᩣ, ᨽᩥᨠ᩠ᨡᩩᩈᩥᨠ᩠ᨡᩣᨿ ᩈᩥᨠ᩠ᨡᩥᨲᨻ᩠ᨻᩴ. ᨶ ᨸᨠᨲᨲ᩠ᨲᩮᨶ ᨽᩥᨠ᩠ᨡᩩᨶᩣ ᩈᨴ᩠ᨵᩥᩴ ᩑᨠᨧ᩠ᨨᨶ᩠ᨶᩮ ᩋᩣᩅᩤᩈᩮ ᩅᨲ᩠ᨳᨻ᩠ᨻᩴ, ᨶ ᩑᨠᨧ᩠ᨨᨶ᩠ᨶᩮ ᩋᨶᩣᩅᩤᩈᩮ ᩅᨲ᩠ᨳᨻ᩠ᨻᩴ, ᨶ ᩑᨠᨧ᩠ᨨᨶ᩠ᨶᩮ ᩋᩣᩅᩤᩈᩮ ᩅᩤ ᩋᨶᩣᩅᩤᩈᩮ ᩅᩤ ᩅᨲ᩠ᨳᨻ᩠ᨻᩴ, ᨸᨠᨲᨲ᩠ᨲᩴ ᨽᩥᨠ᩠ᨡᩩᩴ ᨴᩥᩈ᩠ᩅᩣ ᩋᩣᩈᨶᩣ ᩅᩩᨭ᩠ᨮᩣᨲᨻ᩠ᨻᩴ, ᨶ ᨸᨠᨲᨲ᩠ᨲᩮᩣ ᨽᩥᨠ᩠ᨡᩩ ᩋᩣᩈᩣᨴᩮᨲᨻ᩠ᨻᩮᩣ ᩋᨶ᩠ᨲᩮᩣ ᩅᩤ ᨻᩉᩥ ᩅᩤ. ᨶ ᨸᨠᨲᨲ᩠ᨲᩔ ᨽᩥᨠ᩠ᨡᩩᨶᩮᩣ ᩏᨸᩮᩣᩈᨳᩮᩣ ᨮᨸᩮᨲᨻ᩠ᨻᩮᩣ, ᨶ ᨸᩅᩤᩁᨱᩣ ᨮᨸᩮᨲᨻ᩠ᨻᩣ, ᨶ ᩈᩅᨧᨶᩦᨿᩴ ᨠᩣᨲᨻ᩠ᨻᩴ, ᨶ ᩋᨶᩩᩅᩤᨴᩮᩤ ᨸᨭ᩠ᨮᨸᩮᨲᨻ᩠ᨻᩮᩣ, ᨶ ᩒᨠᩣᩈᩮᩣ ᨠᩣᩁᩮᨲᨻ᩠ᨻᩮᩣ, ᨶ ᨧᩮᩣᨴᩮᨲᨻ᩠ᨻᩮᩣ, ᨶ ᩈᩣᩁᩮᨲᨻ᩠ᨻᩮᩣ, ᨶ ᨽᩥᨠ᩠ᨡᩪᩉᩥ ᩈᨾ᩠ᨸᨿᩮᩣᨩᩮᨲᨻ᩠ᨻᨶ᩺”ᨲᩥ.

</Paragraph>
</Division>

<Paragraph number="281" type="center" book="cula">
ᩋᩣᨸᨲ᩠ᨲᩥᨿᩣ ᩋᨸ᩠ᨸᨭᩥᨠᨾ᩠ᨾᩮ ᩏᨠ᩠ᨡᩮᨸᨶᩦᨿᨠᨾ᩠ᨾᩮ

  
ᨲᩮᨧᨲ᩠ᨲᩣᩃᩦᩈᩅᨲ᩠ᨲᩴ ᨶᩥᨭ᩠ᨮᩥᨲᩴ.


</Paragraph>

<Division number="61" book="cula">

<Paragraph number="282" book="cula">
ᩋᨳ ᨡᩮᩣ ᩈᩴᨥᩮᩣ ᨨᨶ᩠ᨶᩔ ᨽᩥᨠ᩠ᨡᩩᨶᩮᩣ, ᩋᩣᨸᨲ᩠ᨲᩥᨿᩣ ᩋᨸ᩠ᨸᨭᩥᨠᨾ᩠ᨾᩮ, ᩏᨠ᩠ᨡᩮᨸᨶᩦᨿᨠᨾ᩠ᨾᩴ ᩋᨠᩣᩈᩥ—  ᩋᩈᨾ᩠ᨽᩮᩣᨣᩴ ᩈᩴᨥᩮᨶ. ᩈᩮᩣ ᩈᩴᨥᩮᨶ, ᩋᩣᨸᨲ᩠ᨲᩥᨿᩣ ᩋᨸ᩠ᨸᨭᩥᨠᨾ᩠ᨾᩮ, ᩏᨠ᩠ᨡᩮᨸᨶᩦᨿᨠᨾ᩠ᨾᨠᨲᩮᩣ ᨲᨾ᩠ᩉᩣ ᩋᩣᩅᩤᩈᩣ ᩋᨬ᩠ᨬᩴ ᩋᩣᩅᩤᩈᩴ ᩋᨣᨾᩣᩈᩥ. ᨲᨲ᩠ᨳ ᨽᩥᨠ᩠ᨡᩪ ᨶᩮᩅ ᩋᨽᩥᩅᩤᨴᩮᩈᩩᩴ, ᨶ ᨸᨧ᩠ᨧᩩᨭ᩠ᨮᩮᩈᩩᩴ, ᨶ ᩋᨬ᩠ᨩᩃᩥᨠᨾ᩠ᨾᩴ ᨶ ᩈᩣᨾᩦᨧᩥᨠᨾ᩠ᨾᩴ ᩋᨠᩴᩈᩩ, ᨶ ᩈᨠ᩠ᨠᩁᩥᩴᩈᩩ, ᨶ ᨣᩁᩩᩴ ᨠᩁᩥᩴᩈᩩ, ᨶ ᨾᩣᨶᩮᩈᩩᩴ, ᨶ ᨸᩪᨩᩮᩈᩩᩴ. ᩈᩮᩣ ᨽᩥᨠ᩠ᨡᩪᩉᩥ ᩋᩈᨠ᩠ᨠᩁᩥᨿᨾᩣᨶᩮᩣ ᩋᨣᩁᩩᨠᩁᩥᨿᨾᩣᨶᩮᩣ ᩋᨾᩣᨶᩥᨿᨾᩣᨶᩮᩣ ᩋᨸᩪᨩᩥᨿᨾᩣᨶᩮᩣ ᩋᩈᨠ᩠ᨠᩣᩁᨸᨠᨲᩮᩣ ᨲᨾ᩠ᩉᩣᨸᩥ ᩋᩣᩅᩤᩈᩣ ᩋᨬ᩠ᨬᩴ ᩋᩣᩅᩤᩈᩴ ᩋᨣᨾᩣᩈᩥ. ᨲᨲ᩠ᨳᨸᩥ ᨽᩥᨠ᩠ᨡᩪ ᨶᩮᩅ ᩋᨽᩥᩅᩤᨴᩮᩈᩩᩴ, ᨶ ᨸᨧ᩠ᨧᩩᨭ᩠ᨮᩮᩈᩩᩴ, ᨶ ᩋᨬ᩠ᨩᩃᩥᨠᨾ᩠ᨾᩴ ᨶ ᩈᩣᨾᩦᨧᩥᨠᨾ᩠ᨾᩴ ᩋᨠᩴᩈᩩ, ᨶ ᩈᨠ᩠ᨠᩁᩥᩴᩈᩩ, ᨶ ᨣᩁᩩᩴ ᨠᩁᩥᩴᩈᩩ, ᨶ ᨾᩣᨶᩮᩈᩩᩴ, ᨶ ᨸᩪᨩᩮᩈᩩᩴ. ᩈᩮᩣ ᨽᩥᨠ᩠ᨡᩪᩉᩥ ᩋᩈᨠ᩠ᨠᩁᩥᨿᨾᩣᨶᩮᩣ ᩋᨣᩁᩩᨠᩁᩥᨿᨾᩣᨶᩮᩣ ᩋᨾᩣᨶᩥᨿᨾᩣᨶᩮᩣ ᩋᨸᩪᨩᩥᨿᨾᩣᨶᩮᩣ ᩋᩈᨠ᩠ᨠᩣᩁᨸᨠᨲᩮᩣ ᨲᨾ᩠ᩉᩣᨸᩥ ᩋᩣᩅᩤᩈᩣ ᩋᨬ᩠ᨬᩴ ᩋᩣᩅᩤᩈᩴ ᩋᨣᨾᩣᩈᩥ. ᨲᨲ᩠ᨳᨸᩥ ᨽᩥᨠ᩠ᨡᩪ ᨶᩮᩅ ᩋᨽᩥᩅᩤᨴᩮᩈᩩᩴ, ᨶ ᨸᨧ᩠ᨧᩩᨭ᩠ᨮᩮᩈᩩᩴ, ᨶ ᩋᨬ᩠ᨩᩃᩥᨠᨾ᩠ᨾᩴ ᨶ ᩈᩣᨾᩦᨧᩥᨠᨾ᩠ᨾᩴ ᩋᨠᩴᩈᩩ, ᨶ ᩈᨠ᩠ᨠᩁᩥᩴᩈᩩ, ᨶ ᨣᩁᩩᩴ ᨠᩁᩥᩴᩈᩩ, ᨶ ᨾᩣᨶᩮᩈᩩᩴ, ᨶ ᨸᩪᨩᩮᩈᩩᩴ. ᩈᩮᩣ ᨽᩥᨠ᩠ᨡᩪᩉᩥ ᩋᩈᨠ᩠ᨠᩁᩥᨿᨾᩣᨶᩮᩣ ᩋᨣᩁᩩᨠᩁᩥᨿᨾᩣᨶᩮᩣ ᩋᨾᩣᨶᩥᨿᨾᩣᨶᩮᩣ ᩋᨸᩪᨩᩥᨿᨾᩣᨶᩮᩣ ᩋᩈᨠ᩠ᨠᩣᩁᨸᨠᨲᩮᩣ ᨸᩩᨶᨴᩮᩅ ᨠᩮᩣᩈᨾ᩠ᨻᩥᩴ ᨸᨧ᩠ᨧᩣᨣᨬ᩠ᨨᩥ. ᩈᩮᩣ ᩈᨾ᩠ᨾᩣ ᩅᨲ᩠ᨲᨲᩥ, ᩃᩮᩣᨾᩴ ᨸᩣᨲᩮᨲᩥ, ᨶᩮᨲ᩠ᨳᩣᩁᩴ ᩅᨲ᩠ᨲᨲᩥ, ᨽᩥᨠ᩠ᨡᩪ ᩏᨸᩈᩘᨠᨾᩥᨲ᩠ᩅᩣ ᩑᩅᩴ ᩅᨴᩮᨲᩥ—  “ᩋᩉᩴ, ᩋᩣᩅᩩᩈᩮᩣ, ᩈᩴᨥᩮᨶ, ᩋᩣᨸᨲ᩠ᨲᩥᨿᩣ ᩋᨸ᩠ᨸᨭᩥᨠᨾ᩠ᨾᩮ, ᩏᨠ᩠ᨡᩮᨸᨶᩦᨿᨠᨾ᩠ᨾᨠᨲᩮᩣ ᩈᨾ᩠ᨾᩣ ᩅᨲ᩠ᨲᩣᨾᩥ, ᩃᩮᩣᨾᩴ ᨸᩣᨲᩮᨾᩥ, ᨶᩮᨲ᩠ᨳᩣᩁᩴ ᩅᨲ᩠ᨲᩣᨾᩥ. ᨠᨳᩴ ᨶᩩ ᨡᩮᩣ ᨾᨿᩣ ᨸᨭᩥᨸᨩ᩠ᨩᩥᨲᨻ᩠ᨻᨶ᩺”ᨲᩥ? ᨽᩥᨠ᩠ᨡᩪ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ …ᨸᩮ… . “ᨲᩮᨶ ᩉᩥ, ᨽᩥᨠ᩠ᨡᩅᩮ, ᩈᩴᨥᩮᩣ ᨨᨶ᩠ᨶᩔ ᨽᩥᨠ᩠ᨡᩩᨶᩮᩣ, ᩋᩣᨸᨲ᩠ᨲᩥᨿᩣ ᩋᨸ᩠ᨸᨭᩥᨠᨾ᩠ᨾᩮ, ᩏᨠ᩠ᨡᩮᨸᨶᩦᨿᨠᨾ᩠ᨾᩴ ᨸᨭᩥᨸ᩠ᨸᩔᨾ᩠ᨽᩮᨲᩩ.
</Paragraph>
</Division>