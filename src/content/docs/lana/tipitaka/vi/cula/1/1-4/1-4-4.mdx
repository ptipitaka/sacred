---
title: "1.4.4 ᩋᨭ᩠ᨮᩣᩁᩈᩅᨲ᩠ᨲ"
tableOfContents: false
sidebar:
  order: 4
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="40" book="cula">

<Paragraph number="191" book="cula">
ᨸᨭᩥᩈᩣᩁᨱᩦᨿᨠᨾ᩠ᨾᨠᨲᩮᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩣ ᩈᨾ᩠ᨾᩣ ᩅᨲ᩠ᨲᩥᨲᨻ᩠ᨻᩴ. ᨲᨲᩕᩣᨿᩴ ᩈᨾ᩠ᨾᩣᩅᨲ᩠ᨲᨶᩣ—  ᨶ ᩏᨸᩈᨾ᩠ᨸᩣᨴᩮᨲᨻ᩠ᨻᩴ, ᨶ ᨶᩥᩔᨿᩮᩣ ᨴᩤᨲᨻ᩠ᨻᩮᩣ, ᨶ ᩈᩣᨾᨱᩮᩁᩮᩣ ᩏᨸᨭ᩠ᨮᩣᨸᩮᨲᨻ᩠ᨻᩮᩣ, ᨶ ᨽᩥᨠ᩠ᨡᩩᨶᩮᩣᩅᩤᨴᨠᩈᨾ᩠ᨾᩩᨲᩥ ᩈᩣᨴᩥᨲᨻ᩠ᨻᩣ, ᩈᨾ᩠ᨾᨲᩮᨶᨸᩥ ᨽᩥᨠ᩠ᨡᩩᨶᩥᨿᩮᩣ ᨶ ᩒᩅᨴᩥᨲᨻ᩠ᨻᩣ. ᨿᩣᨿ ᩋᩣᨸᨲ᩠ᨲᩥᨿᩣ ᩈᩴᨥᩮᨶ ᨸᨭᩥᩈᩣᩁᨱᩦᨿᨠᨾ᩠ᨾᩴ ᨠᨲᩴ ᩉᩮᩣᨲᩥ ᩈᩣ ᩋᩣᨸᨲ᩠ᨲᩥ ᨶ ᩋᩣᨸᨩ᩠ᨩᩥᨲᨻ᩠ᨻᩣ, ᩋᨬ᩠ᨬᩣ ᩅᩤ ᨲᩣᨴᩥᩈᩥᨠᩣ, ᨲᨲᩮᩣ ᩅᩤ ᨸᩣᨸᩥᨭ᩠ᨮᨲᩁᩣ; ᨠᨾ᩠ᨾᩴ ᨶ ᨣᩁᩉᩥᨲᨻ᩠ᨻᩴ, ᨠᨾ᩠ᨾᩥᨠᩣ ᨶ ᨣᩁᩉᩥᨲᨻ᩠ᨻᩣ. ᨶ ᨸᨠᨲᨲ᩠ᨲᩔ ᨽᩥᨠ᩠ᨡᩩᨶᩮᩣ ᩏᨸᩮᩣᩈᨳᩮᩣ ᨮᨸᩮᨲᨻ᩠ᨻᩮᩣ, ᨶ ᨸᩅᩤᩁᨱᩣ ᨮᨸᩮᨲᨻ᩠ᨻᩣ, ᨶ ᩈᩅᨧᨶᩦᨿᩴ ᨠᩣᨲᨻ᩠ᨻᩴ, ᨶ ᩋᨶᩩᩅᩤᨴᩮᩤ ᨸᨭ᩠ᨮᨸᩮᨲᨻ᩠ᨻᩮᩣ, ᨶ ᩒᨠᩣᩈᩮᩣ ᨠᩣᩁᩮᨲᨻ᩠ᨻᩮᩣ, ᨶ ᨧᩮᩣᨴᩮᨲᨻ᩠ᨻᩮᩣ, ᨶ ᩈᩣᩁᩮᨲᨻ᩠ᨻᩮᩣ, ᨶ ᨽᩥᨠ᩠ᨡᩪᩉᩥ ᩈᨾ᩠ᨸᨿᩮᩣᨩᩮᨲᨻ᩠ᨻᨶ᩺”ᨲᩥ.

</Paragraph>
</Division>

<Paragraph number="192" type="center" book="cula">
ᨸᨭᩥᩈᩣᩁᨱᩦᨿᨠᨾ᩠ᨾᩮ ᩋᨭ᩠ᨮᩣᩁᩈᩅᨲ᩠ᨲᩴ ᨶᩥᨭ᩠ᨮᩥᨲᩴ.


</Paragraph>

<Division number="41" book="cula">

<Paragraph number="193" book="cula">
ᩋᨳ ᨡᩮᩣ ᩈᩴᨥᩮᩣ ᩈᩩᨵᨾ᩠ᨾᩔ ᨽᩥᨠ᩠ᨡᩩᨶᩮᩣ ᨸᨭᩥᩈᩣᩁᨱᩦᨿᨠᨾ᩠ᨾᩴ ᩋᨠᩣᩈᩥ—  “ᨧᩥᨲ᩠ᨲᩮᩣ ᨲᩮ ᨣᩉᨸᨲᩥ ᨡᨾᩣᨸᩮᨲᨻ᩠ᨻᩮᩣ”ᨲᩥ. ᩈᩮᩣ ᩈᩴᨥᩮᨶ ᨸᨭᩥᩈᩣᩁᨱᩦᨿᨠᨾ᩠ᨾᨠᨲᩮᩣ ᨾᨧ᩠ᨨᩥᨠᩣᩈᨱ᩠ᨯᩴ ᨣᨶ᩠ᨲ᩠ᩅᩣ ᨾᩘᨠᩩᨽᩪᨲᩮᩣ ᨶᩣᩈᨠ᩠ᨡᩥ ᨧᩥᨲ᩠ᨲᩴ ᨣᩉᨸᨲᩥᩴ ᨡᨾᩣᨸᩮᨲᩩᩴ. ᨸᩩᨶᨴᩮᩅ ᩈᩣᩅᨲ᩠ᨳᩥᩴ ᨸᨧ᩠ᨧᩣᨣᨬ᩠ᨨᩥ. ᨽᩥᨠ᩠ᨡᩪ ᩑᩅᨾᩣᩉᩴᩈᩩ—  “ᨡᨾᩣᨸᩥᨲᩮᩣ ᨲᨿᩣ, ᩋᩣᩅᩩᩈᩮᩣ ᩈᩩᨵᨾ᩠ᨾ, ᨧᩥᨲ᩠ᨲᩮᩣ ᨣᩉᨸᨲᩦ”ᨲᩥ? “ᩍᨵᩤᩉᩴ, ᩋᩣᩅᩩᩈᩮᩣ, ᨾᨧ᩠ᨨᩥᨠᩣᩈᨱ᩠ᨯᩴ ᨣᨶ᩠ᨲ᩠ᩅᩣ ᨾᩘᨠᩩᨽᩪᨲᩮᩣ ᨶᩣᩈᨠ᩠ᨡᩥᩴ ᨧᩥᨲ᩠ᨲᩴ ᨣᩉᨸᨲᩥᩴ ᨡᨾᩣᨸᩮᨲᩩᨶ᩺”ᨲᩥ. ᨽᩥᨠ᩠ᨡᩪ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ …ᨸᩮ… . “ᨲᩮᨶ ᩉᩥ, ᨽᩥᨠ᩠ᨡᩅᩮ, ᩈᩴᨥᩮᩣ ᩈᩩᨵᨾ᩠ᨾᩔ ᨽᩥᨠ᩠ᨡᩩᨶᩮᩣ ᩋᨶᩩᨴᩪᨲᩴ ᨴᩮᨲᩩ—  ᨧᩥᨲ᩠ᨲᩴ ᨣᩉᨸᨲᩥᩴ ᨡᨾᩣᨸᩮᨲᩩᩴ. ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᨴᩤᨲᨻ᩠ᨻᩮᩣ—  ᨸᨮᨾᩴ ᨽᩥᨠ᩠ᨡᩩ ᨿᩣᨧᩥᨲᨻ᩠ᨻᩮᩣ, ᨿᩣᨧᩥᨲ᩠ᩅᩣ ᨻ᩠ᨿᨲ᩠ᨲᩮᨶ ᨽᩥᨠ᩠ᨡᩩᨶᩣ ᨸᨭᩥᨻᩃᩮᨶ ᩈᩴᨥᩮᩣ ᨬᩣᨸᩮᨲᨻ᩠ᨻᩮᩣ—
</Paragraph>

<Paragraph number="194" book="cula">
‘ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᨿᨴᩥ ᩈᩴᨥᩔ ᨸᨲ᩠ᨲᨠᩃᩖᩴ, ᩈᩴᨥᩮᩣ ᩍᨲ᩠ᨳᨶ᩠ᨶᩣᨾᩴ ᨽᩥᨠ᩠ᨡᩩᩴ ᩈᩩᨵᨾ᩠ᨾᩔ ᨽᩥᨠ᩠ᨡᩩᨶᩮᩣ ᩋᨶᩩᨴᩪᨲᩴ ᨴᨴᩮᨿ᩠ᨿ ᨧᩥᨲ᩠ᨲᩴ ᨣᩉᨸᨲᩥᩴ ᨡᨾᩣᨸᩮᨲᩩᩴ. ᩑᩈᩣ ᨬᨲ᩠ᨲᩥ.
</Paragraph>

<Paragraph number="195" book="cula">
ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩈᩴᨥᩮᩣ ᩍᨲ᩠ᨳᨶ᩠ᨶᩣᨾᩴ ᨽᩥᨠ᩠ᨡᩩᩴ ᩈᩩᨵᨾ᩠ᨾᩔ ᨽᩥᨠ᩠ᨡᩩᨶᩮᩣ ᩋᨶᩩᨴᩪᨲᩴ ᨴᩮᨲᩥ ᨧᩥᨲ᩠ᨲᩴ ᨣᩉᨸᨲᩥᩴ ᨡᨾᩣᨸᩮᨲᩩᩴ. ᨿᩔᩣᨿᩈ᩠ᨾᨲᩮᩣ ᨡᨾᨲᩥ ᩍᨲ᩠ᨳᨶ᩠ᨶᩣᨾᩔ ᨽᩥᨠ᩠ᨡᩩᨶᩮᩣ ᩈᩩᨵᨾ᩠ᨾᩔ ᨽᩥᨠ᩠ᨡᩩᨶᩮᩣ ᩋᨶᩩᨴᩪᨲᩔ ᨴᩤᨶᩴ ᨧᩥᨲ᩠ᨲᩴ ᨣᩉᨸᨲᩥᩴ ᨡᨾᩣᨸᩮᨲᩩᩴ, ᩈᩮᩣ ᨲᩩᨱ᩠ᩉᩔ; ᨿᩔ ᨶᨠ᩠ᨡᨾᨲᩥ, ᩈᩮᩣ ᨽᩣᩈᩮᨿ᩠ᨿ.
</Paragraph>

<Paragraph number="196" book="cula">
ᨴᩥᨶ᩠ᨶᩮᩣ ᩈᩴᨥᩮᨶ ᩍᨲ᩠ᨳᨶ᩠ᨶᩣᨾᩮᩣ ᨽᩥᨠ᩠ᨡᩩ ᩈᩩᨵᨾ᩠ᨾᩔ ᨽᩥᨠ᩠ᨡᩩᨶᩮᩣ ᩋᨶᩩᨴᩪᨲᩮᩣ ᨧᩥᨲ᩠ᨲᩴ ᨣᩉᨸᨲᩥᩴ ᨡᨾᩣᨸᩮᨲᩩᩴ. ᨡᨾᨲᩥ ᩈᩴᨥᩔ, ᨲᩈ᩠ᨾᩣ ᨲᩩᨱ᩠ᩉᩦ, ᩑᩅᨾᩮᨲᩴ ᨵᩤᩁᨿᩣᨾᩦ’ᨲᩥ.
</Paragraph>

</Division>
<Division number="42" book="cula">

<Paragraph number="197" book="cula">
ᨲᩮᨶ, ᨽᩥᨠ᩠ᨡᩅᩮ, ᩈᩩᨵᨾ᩠ᨾᩮᨶ ᨽᩥᨠ᩠ᨡᩩᨶᩣ ᩋᨶᩩᨴᩪᨲᩮᨶ ᨽᩥᨠ᩠ᨡᩩᨶᩣ ᩈᨴ᩠ᨵᩥᩴ ᨾᨧ᩠ᨨᩥᨠᩣᩈᨱ᩠ᨯᩴ ᨣᨶ᩠ᨲ᩠ᩅᩣ ᨧᩥᨲ᩠ᨲᩮᩣ ᨣᩉᨸᨲᩥ ᨡᨾᩣᨸᩮᨲᨻ᩠ᨻᩮᩣ—  ‘ᨡᨾ, ᨣᩉᨸᨲᩥ, ᨸᩈᩣᨴᩮᨾᩥ ᨲᨶ᩺’ᨲᩥ. ᩑᩅᨬ᩠ᨧᩮ ᩅᩩᨧ᩠ᨧᨾᩣᨶᩮᩣ ᨡᨾᨲᩥ, ᩍᨧ᩠ᨧᩮᨲᩴ ᨠᩩᩈᩃᩴ. ᨶᩮᩣ ᨧᩮ ᨡᨾᨲᩥ, ᩋᨶᩩᨴᩪᨲᩮᨶ ᨽᩥᨠ᩠ᨡᩩᨶᩣ ᩅᨲ᩠ᨲᨻ᩠ᨻᩮᩣ—  ‘ᨡᨾ, ᨣᩉᨸᨲᩥ, ᩍᨾᩔ ᨽᩥᨠ᩠ᨡᩩᨶᩮᩣ, ᨸᩈᩣᨴᩮᨲᩥ ᨲᨶ᩺’ᨲᩥ. ᩑᩅᨬ᩠ᨧᩮ ᩅᩩᨧ᩠ᨧᨾᩣᨶᩮᩣ ᨡᨾᨲᩥ, ᩍᨧ᩠ᨧᩮᨲᩴ ᨠᩩᩈᩃᩴ. ᨶᩮᩣ ᨧᩮ ᨡᨾᨲᩥ, ᩋᨶᩩᨴᩪᨲᩮᨶ ᨽᩥᨠ᩠ᨡᩩᨶᩣ ᩅᨲ᩠ᨲᨻ᩠ᨻᩮᩣ—  ‘ᨡᨾ, ᨣᩉᨸᨲᩥ, ᩍᨾᩔ ᨽᩥᨠ᩠ᨡᩩᨶᩮᩣ, ᩋᩉᩴ ᨲᩴ ᨸᩈᩣᨴᩮᨾᩦ’ᨲᩥ. ᩑᩅᨬ᩠ᨧᩮ ᩅᩩᨧ᩠ᨧᨾᩣᨶᩮᩣ ᨡᨾᨲᩥ, ᩍᨧ᩠ᨧᩮᨲᩴ ᨠᩩᩈᩃᩴ. ᨶᩮᩣ ᨧᩮ ᨡᨾᨲᩥ, ᩋᨶᩩᨴᩪᨲᩮᨶ ᨽᩥᨠ᩠ᨡᩩᨶᩣ ᩅᨲ᩠ᨲᨻ᩠ᨻᩮᩣ—  ‘ᨡᨾ, ᨣᩉᨸᨲᩥ, ᩍᨾᩔ ᨽᩥᨠ᩠ᨡᩩᨶᩮᩣ, ᩈᩴᨥᩔ ᩅᨧᨶᩮᨶᩣ’ᨲᩥ. ᩑᩅᨬ᩠ᨧᩮ ᩅᩩᨧ᩠ᨧᨾᩣᨶᩮᩣ ᨡᨾᨲᩥ, ᩍᨧ᩠ᨧᩮᨲᩴ ᨠᩩᩈᩃᩴ. ᨶᩮᩣ ᨧᩮ ᨡᨾᨲᩥ, ᩋᨶᩩᨴᩪᨲᩮᨶ ᨽᩥᨠ᩠ᨡᩩᨶᩣ ᩈᩩᨵᨾ᩠ᨾᩮᩣ ᨽᩥᨠ᩠ᨡᩩ ᨧᩥᨲ᩠ᨲᩔ ᨣᩉᨸᨲᩥᨶᩮᩣ ᨴᩔᨶᩪᨸᨧᩣᩁᩴ ᩋᩅᩥᨩᩉᩣᨸᩮᨲ᩠ᩅᩣ ᩈᩅᨶᩪᨸᨧᩣᩁᩴ ᩋᩅᩥᨩᩉᩣᨸᩮᨲ᩠ᩅᩣ ᩑᨠᩴᩈᩴ ᩏᨲ᩠ᨲᩁᩣᩈᩘᨣᩴ ᨠᩣᩁᩣᨸᩮᨲ᩠ᩅᩣ ᩏᨠ᩠ᨠᩩᨭᩥᨠᩴ ᨶᩥᩈᩦᨴᩤᨸᩮᨲ᩠ᩅᩣ ᩋᨬ᩠ᨩᩃᩥᩴ ᨸᨣ᩠ᨣᨱ᩠ᩉᩣᨸᩮᨲ᩠ᩅᩣ ᨲᩴ ᩋᩣᨸᨲ᩠ᨲᩥᩴ ᨴᩮᩈᩣᨸᩮᨲᨻ᩠ᨻᩮᩣ”ᨲᩥ.
</Paragraph>

<Paragraph number="198" book="cula">
ᩋᨳ ᨡᩮᩣ ᩋᩣᨿᩈ᩠ᨾᩣ ᩈᩩᨵᨾ᩠ᨾᩮᩣ ᩋᨶᩩᨴᩪᨲᩮᨶ ᨽᩥᨠ᩠ᨡᩩᨶᩣ ᩈᨴ᩠ᨵᩥᩴ ᨾᨧ᩠ᨨᩥᨠᩣᩈᨱ᩠ᨯᩴ ᨣᨶ᩠ᨲ᩠ᩅᩣ ᨧᩥᨲ᩠ᨲᩴ ᨣᩉᨸᨲᩥᩴ ᨡᨾᩣᨸᩮᩈᩥ. ᩈᩮᩣ ᩈᨾ᩠ᨾᩣ ᩅᨲ᩠ᨲᨲᩥ, ᩃᩮᩣᨾᩴ ᨸᩣᨲᩮᨲᩥ, ᨶᩮᨲ᩠ᨳᩣᩁᩴ ᩅᨲ᩠ᨲᨲᩥ, ᨽᩥᨠ᩠ᨡᩪ ᩏᨸᩈᩘᨠᨾᩥᨲ᩠ᩅᩣ ᩑᩅᩴ ᩅᨴᩮᨲᩥ—  “ᩋᩉᩴ, ᩋᩣᩅᩩᩈᩮᩣ, ᩈᩴᨥᩮᨶ ᨸᨭᩥᩈᩣᩁᨱᩦᨿᨠᨾ᩠ᨾᨠᨲᩮᩣ ᩈᨾ᩠ᨾᩣ ᩅᨲ᩠ᨲᩣᨾᩥ, ᩃᩮᩣᨾᩴ ᨸᩣᨲᩮᨾᩥ, ᨶᩮᨲ᩠ᨳᩣᩁᩴ ᩅᨲ᩠ᨲᩣᨾᩥ. ᨠᨳᩴ ᨶᩩ ᨡᩮᩣ ᨾᨿᩣ ᨸᨭᩥᨸᨩ᩠ᨩᩥᨲᨻ᩠ᨻᨶ᩺”ᨲᩥ? ᨽᩥᨠ᩠ᨡᩪ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ …ᨸᩮ…  “ᨲᩮᨶ ᩉᩥ, ᨽᩥᨠ᩠ᨡᩅᩮ, ᩈᩴᨥᩮᩣ ᩈᩩᨵᨾ᩠ᨾᩔ ᨽᩥᨠ᩠ᨡᩩᨶᩮᩣ ᨸᨭᩥᩈᩣᩁᨱᩦᨿᨠᨾ᩠ᨾᩴ ᨸᨭᩥᨸ᩠ᨸᩔᨾ᩠ᨽᩮᨲᩩ.
</Paragraph>
</Division>