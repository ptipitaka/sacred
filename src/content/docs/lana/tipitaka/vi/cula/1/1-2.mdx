---
title: "1.2 ᨶᩥᨿᩔᨠᨾ᩠ᨾ"
tableOfContents: false
sidebar:
  order: 2
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';
import TableOfContents from '@components/TableOfContents.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="11" book="cula">

<Paragraph number="61" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᩣᨿᩈ᩠ᨾᩣ ᩈᩮᨿ᩠ᨿᩈᨠᩮᩣ ᨻᩣᩃᩮᩣ ᩉᩮᩣᨲᩥ ᩋᨻ᩠ᨿᨲ᩠ᨲᩮᩣ ᩋᩣᨸᨲ᩠ᨲᩥᨻᩉᩩᩃᩮᩣ ᩋᨶᨸᨴᩤᨶᩮᩣ; ᨣᩥᩉᩥᩈᩴᩈᨭ᩠ᨮᩮᩣ ᩅᩥᩉᩁᨲᩥ ᩋᨶᨶᩩᩃᩮᩣᨾᩥᨠᩮᩉᩥ ᨣᩥᩉᩥᩈᩴᩈᨣ᩠ᨣᩮᩉᩥ; ᩋᨸᩥᩔᩩ ᨽᩥᨠ᩠ᨡᩪ ᨸᨠᨲᩣ ᨸᩁᩥᩅᩤᩈᩴ ᨴᩮᨶ᩠ᨲᩣ ᨾᩪᩃᩣᨿ ᨸᨭᩥᨠᩔᨶ᩠ᨲᩣ ᨾᩣᨶᨲ᩠ᨲᩴ ᨴᩮᨶ᩠ᨲᩣ ᩋᨻ᩠ᨽᩮᨶ᩠ᨲᩣ. ᨿᩮ ᨲᩮ ᨽᩥᨠ᩠ᨡᩪ ᩋᨸ᩠ᨸᩥᨧ᩠ᨨᩣ …ᨸᩮ…  ᨲᩮ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᩋᩣᨿᩈ᩠ᨾᩣ ᩈᩮᨿ᩠ᨿᩈᨠᩮᩣ ᨻᩣᩃᩮᩣ ᨽᩅᩥᩔᨲᩥ ᩋᨻ᩠ᨿᨲ᩠ᨲᩮᩣ ᩋᩣᨸᨲ᩠ᨲᩥᨻᩉᩩᩃᩮᩣ ᩋᨶᨸᨴᩤᨶᩮᩣ; ᨣᩥᩉᩥᩈᩴᩈᨭ᩠ᨮᩮᩣ ᩅᩥᩉᩁᩥᩔᨲᩥ ᩋᨶᨶᩩᩃᩮᩣᨾᩥᨠᩮᩉᩥ ᨣᩥᩉᩥᩈᩴᩈᨣ᩠ᨣᩮᩉᩥ; ᩋᨸᩥᩔᩩ ᨽᩥᨠ᩠ᨡᩪ ᨸᨠᨲᩣ ᨸᩁᩥᩅᩤᩈᩴ ᨴᩮᨶ᩠ᨲᩣ ᨾᩪᩃᩣᨿ ᨸᨭᩥᨠᩔᨶ᩠ᨲᩣ ᨾᩣᨶᨲ᩠ᨲᩴ ᨴᩮᨶ᩠ᨲᩣ ᩋᨻ᩠ᨽᩮᨶ᩠ᨲᩣ”ᨲᩥ. ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ.


</Paragraph>

<Paragraph number="62" book="cula">
ᩋᨳ ᨡᩮᩣ ᨽᨣᩅᩤ ᩑᨲᩈ᩠ᨾᩥᩴ ᨶᩥᨴᩤᨶᩮ ᩑᨲᩈ᩠ᨾᩥᩴ ᨸᨠᩁᨱᩮ ᨽᩥᨠ᩠ᨡᩩᩈᩴᨥᩴ ᩈᨶ᩠ᨶᩥᨸᩣᨲᩣᨸᩮᨲ᩠ᩅᩣ ᨽᩥᨠ᩠ᨡᩪ ᨸᨭᩥᨸᩩᨧ᩠ᨨᩥ—  “ᩈᨧ᩠ᨧᩴ ᨠᩥᩁ, ᨽᩥᨠ᩠ᨡᩅᩮ, ᩈᩮᨿ᩠ᨿᩈᨠᩮᩣ ᨽᩥᨠ᩠ᨡᩩ ᨻᩣᩃᩮᩣ ᩋᨻ᩠ᨿᨲ᩠ᨲᩮᩣ ᩋᩣᨸᨲ᩠ᨲᩥᨻᩉᩩᩃᩮᩣ ᩋᨶᨸᨴᩤᨶᩮᩣ; ᨣᩥᩉᩥᩈᩴᩈᨭ᩠ᨮᩮᩣ ᩅᩥᩉᩁᨲᩥ ᩋᨶᨶᩩᩃᩮᩣᨾᩥᨠᩮᩉᩥ ᨣᩥᩉᩥᩈᩴᩈᨣ᩠ᨣᩮᩉᩥ; ᩋᨸᩥᩔᩩ ᨽᩥᨠ᩠ᨡᩪ ᨸᨠᨲᩣ ᨸᩁᩥᩅᩤᩈᩴ ᨴᩮᨶ᩠ᨲᩣ ᨾᩪᩃᩣᨿ ᨸᨭᩥᨠᩔᨶ᩠ᨲᩣ ᨾᩣᨶᨲ᩠ᨲᩴ ᨴᩮᨶ᩠ᨲᩣ ᩋᨻ᩠ᨽᩮᨶ᩠ᨲᩣ”ᨲᩥ? “ᩈᨧ᩠ᨧᩴ, ᨽᨣᩅᩤ”ᨲᩥ. ᩅᩥᨣᩁᩉᩥ ᨻᩩᨴ᩠ᨵᩮᩤ ᨽᨣᩅᩤ—  “ᩋᨶᨶᩩᨧ᩠ᨨᩅᩥᨠᩴ, ᨽᩥᨠ᩠ᨡᩅᩮ, ᨲᩔ ᨾᩮᩣᨥᨸᩩᩁᩥᩈᩔ ᩋᨶᨶᩩᩃᩮᩣᨾᩥᨠᩴ ᩋᨸ᩠ᨸᨲᩥᩁᩪᨸᩴ ᩋᩔᩣᨾᨱᨠᩴ ᩋᨠᨸ᩠ᨸᩥᨿᩴ ᩋᨠᩁᨱᩦᨿᩴ. ᨠᨳᨬ᩠ᩉᩥ ᨶᩣᨾ ᩈᩮᩣ, ᨽᩥᨠ᩠ᨡᩅᩮ, ᨾᩮᩣᨥᨸᩩᩁᩥᩈᩮᩣ ᨻᩣᩃᩮᩣ ᨽᩅᩥᩔᨲᩥ ᩋᨻ᩠ᨿᨲ᩠ᨲᩮᩣ ᩋᩣᨸᨲ᩠ᨲᩥᨻᩉᩩᩃᩮᩣ ᩋᨶᨸᨴᩤᨶᩮᩣ; ᨣᩥᩉᩥᩈᩴᩈᨭ᩠ᨮᩮᩣ ᩅᩥᩉᩁᩥᩔᨲᩥ ᩋᨶᨶᩩᩃᩮᩣᨾᩥᨠᩮᩉᩥ ᨣᩥᩉᩥᩈᩴᩈᨣ᩠ᨣᩮᩉᩥ; ᩋᨸᩥᩔᩩ ᨽᩥᨠ᩠ᨡᩪ ᨸᨠᨲᩣ ᨸᩁᩥᩅᩤᩈᩴ ᨴᩮᨶ᩠ᨲᩣ ᨾᩪᩃᩣᨿ ᨸᨭᩥᨠᩔᨶ᩠ᨲᩣ ᨾᩣᨶᨲ᩠ᨲᩴ ᨴᩮᨶ᩠ᨲᩣ ᩋᨻ᩠ᨽᩮᨶ᩠ᨲᩣ. ᨶᩮᨲᩴ, ᨽᩥᨠ᩠ᨡᩅᩮ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ …ᨸᩮ…  ᩅᩥᨣᩁᩉᩥᨲ᩠ᩅᩣ …ᨸᩮ…  ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᨲᩮᨶ ᩉᩥ, ᨽᩥᨠ᩠ᨡᩅᩮ, ᩈᩴᨥᩮᩣ ᩈᩮᨿ᩠ᨿᩈᨠᩔ ᨽᩥᨠ᩠ᨡᩩᨶᩮᩣ ᨶᩥᨿᩔᨠᨾ᩠ᨾᩴ ᨠᩁᩮᩣᨲᩩ—  ᨶᩥᩔᩣᨿ ᨲᩮ ᩅᨲ᩠ᨳᨻ᩠ᨻᨶ᩠ᨲᩥ. ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᨠᩣᨲᨻ᩠ᨻᩴ. ᨸᨮᨾᩴ ᩈᩮᨿ᩠ᨿᩈᨠᩮᩣ ᨽᩥᨠ᩠ᨡᩩ ᨧᩮᩣᨴᩮᨲᨻ᩠ᨻᩮᩣ, ᨧᩮᩣᨴᩮᨲ᩠ᩅᩣ ᩈᩣᩁᩮᨲᨻ᩠ᨻᩮᩣ, ᩈᩣᩁᩮᨲ᩠ᩅᩣ ᩋᩣᨸᨲ᩠ᨲᩥᩴ ᩋᩣᩁᩮᩣᨸᩮᨲᨻ᩠ᨻᩮᩣ, ᩋᩣᨸᨲ᩠ᨲᩥᩴ ᩋᩣᩁᩮᩣᨸᩮᨲ᩠ᩅᩣ ᨻ᩠ᨿᨲ᩠ᨲᩮᨶ ᨽᩥᨠ᩠ᨡᩩᨶᩣ ᨸᨭᩥᨻᩃᩮᨶ ᩈᩴᨥᩮᩣ ᨬᩣᨸᩮᨲᨻ᩠ᨻᩮᩣ—


</Paragraph>

</Division>
<Division number="12" book="cula">

<Paragraph number="63" book="cula">
‘ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩋᨿᩴ ᩈᩮᨿ᩠ᨿᩈᨠᩮᩣ ᨽᩥᨠ᩠ᨡᩩ ᨻᩣᩃᩮᩣ ᩋᨻ᩠ᨿᨲ᩠ᨲᩮᩣ ᩋᩣᨸᨲ᩠ᨲᩥᨻᩉᩩᩃᩮᩣ ᩋᨶᨸᨴᩤᨶᩮᩣ; ᨣᩥᩉᩥᩈᩴᩈᨭ᩠ᨮᩮᩣ ᩅᩥᩉᩁᨲᩥ ᩋᨶᨶᩩᩃᩮᩣᨾᩥᨠᩮᩉᩥ ᨣᩥᩉᩥᩈᩴᩈᨣ᩠ᨣᩮᩉᩥ; ᩋᨸᩥᩔᩩ ᨽᩥᨠ᩠ᨡᩪ ᨸᨠᨲᩣ ᨸᩁᩥᩅᩤᩈᩴ ᨴᩮᨶ᩠ᨲᩣ ᨾᩪᩃᩣᨿ ᨸᨭᩥᨠᩔᨶ᩠ᨲᩣ ᨾᩣᨶᨲ᩠ᨲᩴ ᨴᩮᨶ᩠ᨲᩣ ᩋᨻ᩠ᨽᩮᨶ᩠ᨲᩣ. ᨿᨴᩥ ᩈᩴᨥᩔ ᨸᨲ᩠ᨲᨠᩃᩖᩴ, ᩈᩴᨥᩮᩣ ᩈᩮᨿ᩠ᨿᩈᨠᩔ ᨽᩥᨠ᩠ᨡᩩᨶᩮᩣ ᨶᩥᨿᩔᨠᨾ᩠ᨾᩴ ᨠᩁᩮᨿ᩠ᨿ—  ᨶᩥᩔᩣᨿ ᨲᩮ ᩅᨲ᩠ᨳᨻ᩠ᨻᨶ᩠ᨲᩥ. ᩑᩈᩣ ᨬᨲ᩠ᨲᩥ.


</Paragraph>

<Paragraph number="64" book="cula">
ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩋᨿᩴ ᩈᩮᨿ᩠ᨿᩈᨠᩮᩣ ᨽᩥᨠ᩠ᨡᩩ ᨻᩣᩃᩮᩣ ᩋᨻ᩠ᨿᨲ᩠ᨲᩮᩣ ᩋᩣᨸᨲ᩠ᨲᩥᨻᩉᩩᩃᩮᩣ ᩋᨶᨸᨴᩤᨶᩮᩣ; ᨣᩥᩉᩥᩈᩴᩈᨭ᩠ᨮᩮᩣ ᩅᩥᩉᩁᨲᩥ ᩋᨶᨶᩩᩃᩮᩣᨾᩥᨠᩮᩉᩥ ᨣᩥᩉᩥᩈᩴᩈᨣ᩠ᨣᩮᩉᩥ; ᩋᨸᩥᩔᩩ ᨽᩥᨠ᩠ᨡᩪ ᨸᨠᨲᩣ ᨸᩁᩥᩅᩤᩈᩴ ᨴᩮᨶ᩠ᨲᩣ ᨾᩪᩃᩣᨿ ᨸᨭᩥᨠᩔᨶ᩠ᨲᩣ ᨾᩣᨶᨲ᩠ᨲᩴ ᨴᩮᨶ᩠ᨲᩣ ᩋᨻ᩠ᨽᩮᨶ᩠ᨲᩣ. ᩈᩴᨥᩮᩣ ᩈᩮᨿ᩠ᨿᩈᨠᩔ ᨽᩥᨠ᩠ᨡᩩᨶᩮᩣ ᨶᩥᨿᩔᨠᨾ᩠ᨾᩴ ᨠᩁᩮᩣᨲᩥ—  ᨶᩥᩔᩣᨿ ᨲᩮ ᩅᨲ᩠ᨳᨻ᩠ᨻᨶ᩠ᨲᩥ. ᨿᩔᩣᨿᩈ᩠ᨾᨲᩮᩣ ᨡᨾᨲᩥ ᩈᩮᨿ᩠ᨿᩈᨠᩔ ᨽᩥᨠ᩠ᨡᩩᨶᩮᩣ ᨶᩥᨿᩔᩔ ᨠᨾ᩠ᨾᩔ ᨠᩁᨱᩴ—  ᨶᩥᩔᩣᨿ ᨲᩮ ᩅᨲ᩠ᨳᨻ᩠ᨻᨶ᩠ᨲᩥ, ᩈᩮᩣ ᨲᩩᨱ᩠ᩉᩔ; ᨿᩔ ᨶᨠ᩠ᨡᨾᨲᩥ, ᩈᩮᩣ ᨽᩣᩈᩮᨿ᩠ᨿ.


</Paragraph>

<Paragraph number="65" book="cula">
ᨴᩩᨲᩥᨿᨾ᩠ᨸᩥ ᩑᨲᨾᨲ᩠ᨳᩴ ᩅᨴᩤᨾᩥ …ᨸᩮ…  ᨲᨲᩥᨿᨾ᩠ᨸᩥ ᩑᨲᨾᨲ᩠ᨳᩴ ᩅᨴᩤᨾᩥ—  ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩋᨿᩴ ᩈᩮᨿ᩠ᨿᩈᨠᩮᩣ ᨽᩥᨠ᩠ᨡᩩ ᨻᩣᩃᩮᩣ ᩋᨻ᩠ᨿᨲ᩠ᨲᩮᩣ ᩋᩣᨸᨲ᩠ᨲᩥᨻᩉᩩᩃᩮᩣ ᩋᨶᨸᨴᩤᨶᩮᩣ; ᨣᩥᩉᩥᩈᩴᩈᨭ᩠ᨮᩮᩣ ᩅᩥᩉᩁᨲᩥ ᩋᨶᨶᩩᩃᩮᩣᨾᩥᨠᩮᩉᩥ ᨣᩥᩉᩥᩈᩴᩈᨣ᩠ᨣᩮᩉᩥ; ᩋᨸᩥᩔᩩ ᨽᩥᨠ᩠ᨡᩪ ᨸᨠᨲᩣ ᨸᩁᩥᩅᩤᩈᩴ ᨴᩮᨶ᩠ᨲᩣ ᨾᩪᩃᩣᨿ ᨸᨭᩥᨠᩔᨶ᩠ᨲᩣ ᨾᩣᨶᨲ᩠ᨲᩴ ᨴᩮᨶ᩠ᨲᩣ ᩋᨻ᩠ᨽᩮᨶ᩠ᨲᩣ. ᩈᩴᨥᩮᩣ ᩈᩮᨿ᩠ᨿᩈᨠᩔ ᨽᩥᨠ᩠ᨡᩩᨶᩮᩣ ᨶᩥᨿᩔᨠᨾ᩠ᨾᩴ ᨠᩁᩮᩣᨲᩥ—  ᨶᩥᩔᩣᨿ ᨲᩮ ᩅᨲ᩠ᨳᨻ᩠ᨻᨶ᩠ᨲᩥ. ᨿᩔᩣᨿᩈ᩠ᨾᨲᩮᩣ ᨡᨾᨲᩥ ᩈᩮᨿ᩠ᨿᩈᨠᩔ ᨽᩥᨠ᩠ᨡᩩᨶᩮᩣ ᨶᩥᨿᩔᩔ ᨠᨾ᩠ᨾᩔ ᨠᩁᨱᩴ—  ᨶᩥᩔᩣᨿ ᨲᩮ ᩅᨲ᩠ᨳᨻ᩠ᨻᨶ᩠ᨲᩥ, ᩈᩮᩣ ᨲᩩᨱ᩠ᩉᩔ; ᨿᩔ ᨶᨠ᩠ᨡᨾᨲᩥ, ᩈᩮᩣ ᨽᩣᩈᩮᨿ᩠ᨿ.


</Paragraph>

<Paragraph number="66" book="cula">
ᨠᨲᩴ ᩈᩴᨥᩮᨶ ᩈᩮᨿ᩠ᨿᩈᨠᩔ ᨽᩥᨠ᩠ᨡᩩᨶᩮᩣ ᨶᩥᨿᩔᨠᨾ᩠ᨾᩴ—  ᨶᩥᩔᩣᨿ ᨲᩮ ᩅᨲ᩠ᨳᨻ᩠ᨻᨶ᩠ᨲᩥ. ᨡᨾᨲᩥ ᩈᩴᨥᩔ, ᨲᩈ᩠ᨾᩣ ᨲᩩᨱ᩠ᩉᩦ, ᩑᩅᨾᩮᨲᩴ ᨵᩤᩁᨿᩣᨾᩦ’”ᨲᩥ.

</Paragraph>
</Division>

<TableOfContents book="cula" section="1.2">
* [1.2.1 ᩋᨵᨾ᩠ᨾᨠᨾ᩠ᨾᨴ᩠ᩅᩤᨴᩈᨠ](1-2/1-2-1)
* [1.2.2 ᨵᨾ᩠ᨾᨠᨾ᩠ᨾᨴ᩠ᩅᩤᨴᩈᨠ](1-2/1-2-2)
* [1.2.3 ᩋᩣᨠᩘᨡᨾᩣᨶᨨᨠ᩠ᨠ](1-2/1-2-3)
* [1.2.4 ᩋᨭ᩠ᨮᩣᩁᩈᩅᨲ᩠ᨲ](1-2/1-2-4)
* [1.2.5 ᨶᨸ᩠ᨸᨭᩥᨸ᩠ᨸᩔᨾ᩠ᨽᩮᨲᨻ᩠ᨻᩋᨭ᩠ᨮᩣᩁᩈᨠ](1-2/1-2-5)
* [1.2.6 ᨸᨭᩥᨸ᩠ᨸᩔᨾ᩠ᨽᩮᨲᨻ᩠ᨻᩋᨭ᩠ᨮᩣᩁᩈᨠ](1-2/1-2-6)
</TableOfContents>