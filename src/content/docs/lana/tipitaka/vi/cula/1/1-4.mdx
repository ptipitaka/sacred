---
title: "1.4 ᨸᨭᩥᩈᩣᩁᨱᩦᨿᨠᨾ᩠ᨾ"
tableOfContents: false
sidebar:
  order: 4
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';
import TableOfContents from '@components/TableOfContents.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="33" book="cula">

<Paragraph number="168" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᩣᨿᩈ᩠ᨾᩣ ᩈᩩᨵᨾ᩠ᨾᩮᩣ ᨾᨧ᩠ᨨᩥᨠᩣᩈᨱ᩠ᨯᩮ ᨧᩥᨲ᩠ᨲᩔ ᨣᩉᨸᨲᩥᨶᩮᩣ ᩋᩣᩅᩤᩈᩥᨠᩮᩣ ᩉᩮᩣᨲᩥ, ᨶᩅᨠᨾ᩠ᨾᩥᨠᩮᩣ ᨵᩩᩅᨽᨲ᩠ᨲᩥᨠᩮᩣ. ᨿᨴᩤ ᨧᩥᨲ᩠ᨲᩮᩣ ᨣᩉᨸᨲᩥ ᩈᩴᨥᩴ ᩅᩤ ᨣᨱᩴ ᩅᩤ ᨸᩩᨣ᩠ᨣᩃᩴ ᩅᩤ ᨶᩥᨾᨶ᩠ᨲᩮᨲᩩᨠᩣᨾᩮᩣ ᩉᩮᩣᨲᩥ ᨲᨴᩤ ᨶ ᩋᩣᨿᩈ᩠ᨾᨶ᩠ᨲᩴ ᩈᩩᨵᨾ᩠ᨾᩴ ᩋᨶᨸᩃᩮᩣᨠᩮᨲ᩠ᩅᩣ ᩈᩴᨥᩴ ᩅᩤ ᨣᨱᩴ ᩅᩤ ᨸᩩᨣ᩠ᨣᩃᩴ ᩅᩤ ᨶᩥᨾᨶ᩠ᨲᩮᨲᩥ.


</Paragraph>

<Paragraph number="169" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩈᨾ᩠ᨻᩉᩩᩃᩣ ᨳᩮᩁᩣ ᨽᩥᨠ᩠ᨡᩪ, ᩋᩣᨿᩈ᩠ᨾᩣ ᨧ ᩈᩣᩁᩥᨸᩩᨲ᩠ᨲᩮᩣ, ᩋᩣᨿᩈ᩠ᨾᩣ ᨧ ᨾᩉᩣᨾᩮᩣᨣ᩠ᨣᩃᩖᩣᨶᩮᩣ, ᩋᩣᨿᩈ᩠ᨾᩣ ᨧ ᨾᩉᩣᨠᨧ᩠ᨧᩣᨶᩮᩣ, ᩋᩣᨿᩈ᩠ᨾᩣ ᨧ ᨾᩉᩣᨠᩮᩣᨭ᩠ᨮᩥᨠᩮᩣ, ᩋᩣᨿᩈ᩠ᨾᩣ ᨧ ᨾᩉᩣᨠᨸ᩠ᨸᩥᨶᩮᩣ, ᩋᩣᨿᩈ᩠ᨾᩣ ᨧ ᨾᩉᩣᨧᩩᨶ᩠ᨴᩮᩣ, ᩋᩣᨿᩈ᩠ᨾᩣ ᨧ ᩋᨶᩩᩁᩩᨴ᩠ᨵᩮᩤ, ᩋᩣᨿᩈ᩠ᨾᩣ ᨧ ᩁᩮᩅᨲᩮᩣ, ᩋᩣᨿᩈ᩠ᨾᩣ ᨧ ᩏᨸᩣᩃᩥ, ᩋᩣᨿᩈ᩠ᨾᩣ ᨧ ᩋᩣᨶᨶ᩠ᨴᩮᩣ, ᩋᩣᨿᩈ᩠ᨾᩣ ᨧ ᩁᩣᩉᩩᩃᩮᩣ, ᨠᩣᩈᩦᩈᩩ ᨧᩣᩁᩥᨠᩴ ᨧᩁᨾᩣᨶᩣ ᨿᩮᨶ ᨾᨧ᩠ᨨᩥᨠᩣᩈᨱ᩠ᨯᩮᩣ ᨲᨴᩅᩈᩁᩩᩴ.


</Paragraph>

<Paragraph number="170" book="cula">
ᩋᩔᩮᩣᩈᩥ ᨡᩮᩣ ᨧᩥᨲ᩠ᨲᩮᩣ ᨣᩉᨸᨲᩥ ᨳᩮᩁᩣ ᨠᩥᩁ ᨽᩥᨠ᩠ᨡᩪ ᨾᨧ᩠ᨨᩥᨠᩣᩈᨱ᩠ᨯᩴ ᩋᨶᩩᨸ᩠ᨸᨲ᩠ᨲᩣᨲᩥ. ᩋᨳ ᨡᩮᩣ ᨧᩥᨲ᩠ᨲᩮᩣ ᨣᩉᨸᨲᩥ ᨿᩮᨶ ᨳᩮᩁᩣ ᨽᩥᨠ᩠ᨡᩪ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᨳᩮᩁᩮ ᨽᩥᨠ᩠ᨡᩪ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᨶᩥᩈᩦᨴᩥ. ᩑᨠᨾᨶ᩠ᨲᩴ ᨶᩥᩈᩥᨶ᩠ᨶᩴ ᨡᩮᩣ ᨧᩥᨲ᩠ᨲᩴ ᨣᩉᨸᨲᩥᩴ ᩋᩣᨿᩈ᩠ᨾᩣ ᩈᩣᩁᩥᨸᩩᨲ᩠ᨲᩮᩣ ᨵᨾ᩠ᨾᩥᨿᩣ ᨠᨳᩣᨿ ᩈᨶ᩠ᨴᩔᩮᩈᩥ ᩈᨾᩣᨴᨸᩮᩈᩥ ᩈᨾᩩᨲ᩠ᨲᩮᨩᩮᩈᩥ ᩈᨾ᩠ᨸᩉᩴᩈᩮᩈᩥ.


</Paragraph>

<Paragraph number="171" book="cula">
ᩋᨳ ᨡᩮᩣ ᨧᩥᨲ᩠ᨲᩮᩣ ᨣᩉᨸᨲᩥ ᩋᩣᨿᩈ᩠ᨾᨲᩣ ᩈᩣᩁᩥᨸᩩᨲ᩠ᨲᩮᨶ ᨵᨾ᩠ᨾᩥᨿᩣ ᨠᨳᩣᨿ ᩈᨶ᩠ᨴᩔᩥᨲᩮᩣ ᩈᨾᩣᨴᨸᩥᨲᩮᩣ ᩈᨾᩩᨲ᩠ᨲᩮᨩᩥᨲᩮᩣ ᩈᨾ᩠ᨸᩉᩴᩈᩥᨲᩮᩣ ᨳᩮᩁᩮ ᨽᩥᨠ᩠ᨡᩪ ᩑᨲᨴᩅᩮᩤᨧ—  “ᩋᨵᩥᩅᩤᩈᩮᨶ᩠ᨲᩩ ᨾᩮ, ᨽᨶ᩠ᨲᩮ, ᨳᩮᩁᩣ ᩈ᩠ᩅᩣᨲᨶᩣᨿ ᩋᩣᨣᨶ᩠ᨲᩩᨠᨽᨲ᩠ᨲᨶ᩺”ᨲᩥ. ᩋᨵᩥᩅᩤᩈᩮᩈᩩᩴ ᨡᩮᩣ ᨳᩮᩁᩣ ᨽᩥᨠ᩠ᨡᩪ ᨲᩩᨱ᩠ᩉᩦᨽᩣᩅᩮᨶ.


</Paragraph>

<Paragraph number="172" book="cula">
ᩋᨳ ᨡᩮᩣ ᨧᩥᨲ᩠ᨲᩮᩣ ᨣᩉᨸᨲᩥ ᨳᩮᩁᩣᨶᩴ ᨽᩥᨠ᩠ᨡᩪᨶᩴ ᩋᨵᩥᩅᩤᩈᨶᩴ ᩅᩥᨴᩥᨲ᩠ᩅᩣ ᩏᨭ᩠ᨮᩣᨿᩣᩈᨶᩣ ᨳᩮᩁᩮ ᨽᩥᨠ᩠ᨡᩪ ᩋᨽᩥᩅᩤᨴᩮᨲ᩠ᩅᩣ ᨸᨴᨠ᩠ᨡᩥᨱᩴ ᨠᨲ᩠ᩅᩣ ᨿᩮᨶᩣᨿᩈ᩠ᨾᩣ ᩈᩩᨵᨾ᩠ᨾᩮᩣ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᩋᩣᨿᩈ᩠ᨾᨶ᩠ᨲᩴ ᩈᩩᨵᨾ᩠ᨾᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᩋᨭ᩠ᨮᩣᩈᩥ. ᩑᨠᨾᨶ᩠ᨲᩴ ᨮᩥᨲᩮᩣ ᨡᩮᩣ ᨧᩥᨲ᩠ᨲᩮᩣ ᨣᩉᨸᨲᩥ ᩋᩣᨿᩈ᩠ᨾᨶ᩠ᨲᩴ ᩈᩩᨵᨾ᩠ᨾᩴ ᩑᨲᨴᩅᩮᩤᨧ—  “ᩋᨵᩥᩅᩤᩈᩮᨲᩩ ᨾᩮ, ᨽᨶ᩠ᨲᩮ, ᩋᨿ᩠ᨿᩮᩣ ᩈᩩᨵᨾ᩠ᨾᩮᩣ ᩈ᩠ᩅᩣᨲᨶᩣᨿ ᨽᨲ᩠ᨲᩴ ᩈᨴ᩠ᨵᩥᩴ ᨳᩮᩁᩮᩉᩦ”ᨲᩥ. ᩋᨳ ᨡᩮᩣ ᩋᩣᨿᩈ᩠ᨾᩣ ᩈᩩᨵᨾ᩠ᨾᩮᩣ—  “ᨸᩩᨻ᩠ᨻᩮ ᨡ᩠ᩅᩣᨿᩴ ᨧᩥᨲ᩠ᨲᩮᩣ ᨣᩉᨸᨲᩥ ᨿᨴᩤ ᩈᩴᨥᩴ ᩅᩤ ᨣᨱᩴ ᩅᩤ ᨸᩩᨣ᩠ᨣᩃᩴ ᩅᩤ ᨶᩥᨾᨶ᩠ᨲᩮᨲᩩᨠᩣᨾᩮᩣ ᨶ ᨾᩴ ᩋᨶᨸᩃᩮᩣᨠᩮᨲ᩠ᩅᩣ ᩈᩴᨥᩴ ᩅᩤ ᨣᨱᩴ ᩅᩤ ᨸᩩᨣ᩠ᨣᩃᩴ ᩅᩤ ᨶᩥᨾᨶ᩠ᨲᩮᨲᩥ; ᩈᩮᩣᨴᩤᨶᩥ ᨾᩴ ᩋᨶᨸᩃᩮᩣᨠᩮᨲ᩠ᩅᩣ ᨳᩮᩁᩮ ᨽᩥᨠ᩠ᨡᩪ ᨶᩥᨾᨶ᩠ᨲᩮᩈᩥ; ᨴᩩᨭ᩠ᨮᩮᩣᨴᩤᨶᩣᨿᩴ ᨧᩥᨲ᩠ᨲᩮᩣ ᨣᩉᨸᨲᩥ ᩋᨶᨸᩮᨠ᩠ᨡᩮᩣ ᩅᩥᩁᨲ᩠ᨲᩁᩪᨸᩮᩣ ᨾᨿᩦ”ᨲᩥ ᨧᩥᨲ᩠ᨲᩴ ᨣᩉᨸᨲᩥᩴ ᩑᨲᨴᩅᩮᩤᨧ—  “ᩋᩃᩴ, ᨣᩉᨸᨲᩥ, ᨶᩣᨵᩥᩅᩤᩈᩮᨾᩦ”ᨲᩥ. ᨴᩩᨲᩥᨿᨾ᩠ᨸᩥ ᨡᩮᩣ …ᨸᩮ…  ᨲᨲᩥᨿᨾ᩠ᨸᩥ ᨡᩮᩣ ᨧᩥᨲ᩠ᨲᩮᩣ ᨣᩉᨸᨲᩥ ᩋᩣᨿᩈ᩠ᨾᨶ᩠ᨲᩴ ᩈᩩᨵᨾ᩠ᨾᩴ ᩑᨲᨴᩅᩮᩤᨧ—  “ᩋᨵᩥᩅᩤᩈᩮᨲᩩ ᨾᩮ, ᨽᨶ᩠ᨲᩮ, ᩋᨿ᩠ᨿᩮᩣ ᩈᩩᨵᨾ᩠ᨾᩮᩣ ᩈ᩠ᩅᩣᨲᨶᩣᨿ ᨽᨲ᩠ᨲᩴ ᩈᨴ᩠ᨵᩥᩴ ᨳᩮᩁᩮᩉᩦ”ᨲᩥ. “ᩋᩃᩴ, ᨣᩉᨸᨲᩥ, ᨶᩣᨵᩥᩅᩤᩈᩮᨾᩦ”ᨲᩥ. ᩋᨳ ᨡᩮᩣ ᨧᩥᨲ᩠ᨲᩮᩣ ᨣᩉᨸᨲᩥ—  “ᨠᩥᩴ ᨾᩮ ᨠᩁᩥᩔᨲᩥ ᩋᨿ᩠ᨿᩮᩣ ᩈᩩᨵᨾ᩠ᨾᩮᩣ ᩋᨵᩥᩅᩤᩈᩮᨶ᩠ᨲᩮᩣ ᩅᩤ ᩋᨶᨵᩥᩅᩤᩈᩮᨶ᩠ᨲᩮᩣ ᩅᩤ”ᨲᩥ ᩋᩣᨿᩈ᩠ᨾᨶ᩠ᨲᩴ ᩈᩩᨵᨾ᩠ᨾᩴ ᩋᨽᩥᩅᩤᨴᩮᨲ᩠ᩅᩣ ᨸᨴᨠ᩠ᨡᩥᨱᩴ ᨠᨲ᩠ᩅᩣ ᨸᨠ᩠ᨠᩣᨾᩥ.


</Paragraph>

</Division>
<Division number="34" book="cula">

<Paragraph number="173" book="cula">
ᩋᨳ ᨡᩮᩣ ᨧᩥᨲ᩠ᨲᩮᩣ ᨣᩉᨸᨲᩥ ᨲᩔᩣ ᩁᨲ᩠ᨲᩥᨿᩣ ᩋᨧ᩠ᨧᨿᩮᨶ ᨳᩮᩁᩣᨶᩴ ᨽᩥᨠ᩠ᨡᩪᨶᩴ ᨸᨱᩦᨲᩴ ᨡᩣᨴᨶᩦᨿᩴ ᨽᩮᩣᨩᨶᩦᨿᩴ ᨸᨭᩥᨿᩣᨴᩤᨸᩮᩈᩥ. ᩋᨳ ᨡᩮᩣ ᩋᩣᨿᩈ᩠ᨾᩣ ᩈᩩᨵᨾ᩠ᨾᩮᩣ—  “ᨿᨶ᩠ᨶᩪᨶᩣᩉᩴ ᨧᩥᨲ᩠ᨲᩔ ᨣᩉᨸᨲᩥᨶᩮᩣ ᨳᩮᩁᩣᨶᩴ ᨽᩥᨠ᩠ᨡᩪᨶᩴ ᨸᨭᩥᨿᨲ᩠ᨲᩴ ᨸᩔᩮᨿ᩠ᨿᨶ᩺”ᨲᩥ ᨸᩩᨻ᩠ᨻᨱ᩠ᩉᩈᨾᨿᩴ ᨶᩥᩅᩤᩈᩮᨲ᩠ᩅᩣ ᨸᨲ᩠ᨲᨧᩦᩅᩁᨾᩣᨴᩤᨿ ᨿᩮᨶ ᨧᩥᨲ᩠ᨲᩔ ᨣᩉᨸᨲᩥᨶᩮᩣ ᨶᩥᩅᩮᩈᨶᩴ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᨸᨬ᩠ᨬᨲ᩠ᨲᩮ ᩋᩣᩈᨶᩮ ᨶᩥᩈᩦᨴᩥ. ᩋᨳ ᨡᩮᩣ ᨧᩥᨲ᩠ᨲᩮᩣ ᨣᩉᨸᨲᩥ ᨿᩮᨶᩣᨿᩈ᩠ᨾᩣ ᩈᩩᨵᨾ᩠ᨾᩮᩣ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᩋᩣᨿᩈ᩠ᨾᨶ᩠ᨲᩴ ᩈᩩᨵᨾ᩠ᨾᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᨶᩥᩈᩦᨴᩥ. ᩑᨠᨾᨶ᩠ᨲᩴ ᨶᩥᩈᩥᨶ᩠ᨶᩴ ᨡᩮᩣ ᨧᩥᨲ᩠ᨲᩴ ᨣᩉᨸᨲᩥᩴ ᩋᩣᨿᩈ᩠ᨾᩣ ᩈᩩᨵᨾ᩠ᨾᩮᩣ ᩑᨲᨴᩅᩮᩤᨧ—  “ᨸᩉᩪᨲᩴ ᨡᩮᩣ ᨲᩮ ᩍᨴᩴ, ᨣᩉᨸᨲᩥ, ᨡᩣᨴᨶᩦᨿᩴ ᨽᩮᩣᨩᨶᩦᨿᩴ ᨸᨭᩥᨿᨲ᩠ᨲᩴ; ᩑᨠᩣ ᨧ ᨡᩮᩣ ᩍᨵ ᨶᨲ᩠ᨳᩥ ᨿᨴᩥᨴᩴ ᨲᩥᩃᩈᩴᨣᩩᩊᩥᨠᩣ”ᨲᩥ. “ᨻᩉᩩᨾ᩠ᩉᩥ ᩅᨲ, ᨽᨶ᩠ᨲᩮ, ᩁᨲᨶᩮ ᨻᩩᨴ᩠ᨵᩅᨧᨶᩮ ᩅᩥᨩ᩠ᨩᨾᩣᨶᩮ ᩋᨿ᩠ᨿᩮᨶ ᩈᩩᨵᨾ᩠ᨾᩮᨶ ᨿᨴᩮᩅ ᨠᩥᨬ᩠ᨧᩥ ᨽᩣᩈᩥᨲᩴ ᨿᨴᩥᨴᩴ ᨲᩥᩃᩈᩴᨣᩩᩊᩥᨠᩣᨲᩥ. ᨽᩪᨲᨸᩩᨻ᩠ᨻᩴ, ᨽᨶ᩠ᨲᩮ, ᨴᨠ᩠ᨡᩥᨱᩣᨸᨳᨠᩣ ᩅᩤᨱᩥᨩᩣ ᨸᩩᩁᨲ᩠ᨳᩥᨾᩴ ᨩᨶᨸᨴᩴ ᩋᨣᨾᩴᩈᩩ ᩅᩤᨱᩥᨩ᩠ᨩᩣᨿ. ᨲᩮ ᨲᨲᩮᩣ ᨠᩩᨠ᩠ᨠᩩᨭᩥᩴ ᩋᩣᨶᩮᩈᩩᩴ. ᩋᨳ ᨡᩮᩣ ᩈᩣ, ᨽᨶ᩠ᨲᩮ, ᨠᩩᨠ᩠ᨠᩩᨭᩦ ᨠᩣᨠᩮᨶ ᩈᨴ᩠ᨵᩥᩴ ᩈᩴᩅᩤᩈᩴ ᨠᨸ᩠ᨸᩮᩈᩥ. ᩈᩣ ᨸᩮᩣᨲᨠᩴ ᨩᨶᩮᩈᩥ. ᨿᨴᩤ ᨡᩮᩣ ᩈᩮᩣ, ᨽᨶ᩠ᨲᩮ, ᨠᩩᨠ᩠ᨠᩩᨭᨸᩮᩣᨲᨠᩮᩣ ᨠᩣᨠᩅᩔᩴ ᩅᩔᩥᨲᩩᨠᩣᨾᩮᩣ ᩉᩮᩣᨲᩥ, ᨠᩣᨠᨠᩩᨠ᩠ᨠᩩᨭᩦᨲᩥ ᩅᩔᨲᩥ; ᨿᨴᩤ ᨠᩩᨠ᩠ᨠᩩᨭᩥᩅᩔᩴ ᩅᩔᩥᨲᩩᨠᩣᨾᩮᩣ ᩉᩮᩣᨲᩥ, ᨠᩩᨠ᩠ᨠᩩᨭᩥᨠᩣᨠᩣᨲᩥ ᩅᩔᨲᩥ. ᩑᩅᨾᩮᩅ ᨡᩮᩣ, ᨽᨶ᩠ᨲᩮ, ᨻᩉᩩᨾ᩠ᩉᩥ ᩁᨲᨶᩮ ᨻᩩᨴ᩠ᨵᩅᨧᨶᩮ ᩅᩥᨩ᩠ᨩᨾᩣᨶᩮ ᩋᨿ᩠ᨿᩮᨶ ᩈᩩᨵᨾ᩠ᨾᩮᨶ ᨿᨴᩮᩅ ᨠᩥᨬ᩠ᨧᩥ ᨽᩣᩈᩥᨲᩴ ᨿᨴᩥᨴᩴ ᨲᩥᩃᩈᩴᨣᩩᩊᩥᨠᩣ”ᨲᩥ. “ᩋᨠ᩠ᨠᩮᩣᩈᩈᩥ ᨾᩴ ᨲ᩠ᩅᩴ, ᨣᩉᨸᨲᩥ, ᨸᩁᩥᨽᩣᩈᩈᩥ ᨾᩴ ᨲ᩠ᩅᩴ, ᨣᩉᨸᨲᩥ. ᩑᩈᩮᩣ ᨲᩮ, ᨣᩉᨸᨲᩥ, ᩋᩣᩅᩤᩈᩮᩣ, ᨸᨠ᩠ᨠᨾᩥᩔᩣᨾᩦ”ᨲᩥ. “ᨶᩣᩉᩴ, ᨽᨶ᩠ᨲᩮ, ᩋᨿ᩠ᨿᩴ ᩈᩩᨵᨾ᩠ᨾᩴ ᩋᨠ᩠ᨠᩮᩣᩈᩣᨾᩥ, ᨸᩁᩥᨽᩣᩈᩣᨾᩥ. ᩅᩈᨲᩩ, ᨽᨶ᩠ᨲᩮ, ᩋᨿ᩠ᨿᩮᩣ ᩈᩩᨵᨾ᩠ᨾᩮᩣ ᨾᨧ᩠ᨨᩥᨠᩣᩈᨱ᩠ᨯᩮ. ᩁᨾᨱᩦᨿᩴ ᩋᨾ᩠ᨻᩣᨭᨠᩅᨶᩴ. ᩋᩉᩴ ᩋᨿ᩠ᨿᩔ ᩈᩩᨵᨾ᩠ᨾᩔ ᩏᩔᩩᨠ᩠ᨠᩴ ᨠᩁᩥᩔᩣᨾᩥ, ᨧᩦᩅᩁᨸᩥᨱ᩠ᨯᨸᩣᨲᩈᩮᨶᩣᩈᨶᨣᩥᩃᩣᨶᨸ᩠ᨸᨧ᩠ᨧᨿᨽᩮᩈᨩ᩠ᨩᨸᩁᩥᨠ᩠ᨡᩣᩁᩣᨶᨶ᩺”ᨲᩥ. ᨴᩩᨲᩥᨿᨾ᩠ᨸᩥ ᨡᩮᩣ …ᨸᩮ…  ᨲᨲᩥᨿᨾ᩠ᨸᩥ ᨡᩮᩣ ᩋᩣᨿᩈ᩠ᨾᩣ ᩈᩩᨵᨾ᩠ᨾᩮᩣ ᨧᩥᨲ᩠ᨲᩴ ᨣᩉᨸᨲᩥᩴ ᩑᨲᨴᩅᩮᩤᨧ—  “ᩋᨠ᩠ᨠᩮᩣᩈᩈᩥ ᨾᩴ ᨲ᩠ᩅᩴ, ᨣᩉᨸᨲᩥ, ᨸᩁᩥᨽᩣᩈᩈᩥ ᨾᩴ ᨲ᩠ᩅᩴ, ᨣᩉᨸᨲᩥ. ᩑᩈᩮᩣ ᨲᩮ, ᨣᩉᨸᨲᩥ, ᩋᩣᩅᩤᩈᩮᩣ, ᨸᨠ᩠ᨠᨾᩥᩔᩣᨾᩦ”ᨲᩥ. “ᨠᩉᩴ, ᨽᨶ᩠ᨲᩮ, ᩋᨿ᩠ᨿᩮᩣ ᩈᩩᨵᨾ᩠ᨾᩮᩣ ᨣᨾᩥᩔᨲᩦ”ᨲᩥ? “ᩈᩣᩅᨲ᩠ᨳᩥᩴ ᨡᩮᩣ ᩋᩉᩴ, ᨣᩉᨸᨲᩥ, ᨣᨾᩥᩔᩣᨾᩥ ᨽᨣᩅᨶ᩠ᨲᩴ ᨴᩔᨶᩣᨿᩣ”ᨲᩥ. “ᨲᩮᨶ ᩉᩥ, ᨽᨶ᩠ᨲᩮ, ᨿᨬ᩠ᨧ ᩋᨲ᩠ᨲᨶᩣ ᨽᨱᩥᨲᩴ, ᨿᨬ᩠ᨧ ᨾᨿᩣ ᨽᨱᩥᨲᩴ ᨲᩴ ᩈᨻ᩠ᨻᩴ ᨽᨣᩅᨲᩮᩣ ᩋᩣᩁᩮᩣᨧᩮᩉᩥ. ᩋᨶᨧ᩠ᨨᩁᩥᨿᩴ ᨡᩮᩣ ᨸᨶᩮᨲᩴ, ᨽᨶ᩠ᨲᩮ, ᨿᩴ ᩋᨿ᩠ᨿᩮᩣ ᩈᩩᨵᨾ᩠ᨾᩮᩣ ᨸᩩᨶᨴᩮᩅ ᨾᨧ᩠ᨨᩥᨠᩣᩈᨱ᩠ᨯᩴ ᨸᨧ᩠ᨧᩣᨣᨧ᩠ᨨᩮᨿ᩠ᨿᩣ”ᨲᩥ.


</Paragraph>

</Division>
<Division number="35" book="cula">

<Paragraph number="174" book="cula">
ᩋᨳ ᨡᩮᩣ ᩋᩣᨿᩈ᩠ᨾᩣ ᩈᩩᨵᨾ᩠ᨾᩮᩣ ᩈᩮᨶᩣᩈᨶᩴ ᩈᩴᩈᩣᨾᩮᨲ᩠ᩅᩣ ᨸᨲ᩠ᨲᨧᩦᩅᩁᨾᩣᨴᩤᨿ ᨿᩮᨶ ᩈᩣᩅᨲ᩠ᨳᩥ ᨲᩮᨶ ᨸᨠ᩠ᨠᩣᨾᩥ. ᩋᨶᩩᨸᩩᨻ᩠ᨻᩮᨶ ᨿᩮᨶ ᩈᩣᩅᨲ᩠ᨳᩥ ᨩᩮᨲᩅᨶᩴ ᩋᨶᩣᨳᨸᩥᨱ᩠ᨯᩥᨠᩔ ᩋᩣᩁᩣᨾᩮᩣ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᨶᩥᩈᩦᨴᩥ. ᩑᨠᨾᨶ᩠ᨲᩴ ᨶᩥᩈᩥᨶ᩠ᨶᩮᩣ ᨡᩮᩣ ᩋᩣᨿᩈ᩠ᨾᩣ ᩈᩩᨵᨾ᩠ᨾᩮᩣ ᨿᨬ᩠ᨧ ᩋᨲ᩠ᨲᨶᩣ ᨽᨱᩥᨲᩴ ᨿᨬ᩠ᨧ ᨧᩥᨲ᩠ᨲᩮᨶ ᨣᩉᨸᨲᩥᨶᩣ ᨽᨱᩥᨲᩴ ᨲᩴ ᩈᨻ᩠ᨻᩴ ᨽᨣᩅᨲᩮᩣ ᩋᩣᩁᩮᩣᨧᩮᩈᩥ.


</Paragraph>

<Paragraph number="175" book="cula">
ᩅᩥᨣᩁᩉᩥ ᨻᩩᨴ᩠ᨵᩮᩤ ᨽᨣᩅᩤ—  “ᩋᨶᨶᩩᨧ᩠ᨨᩅᩥᨠᩴ, ᨾᩮᩣᨥᨸᩩᩁᩥᩈ, ᩋᨶᨶᩩᩃᩮᩣᨾᩥᨠᩴ ᩋᨸ᩠ᨸᨲᩥᩁᩪᨸᩴ ᩋᩔᩣᨾᨱᨠᩴ ᩋᨠᨸ᩠ᨸᩥᨿᩴ ᩋᨠᩁᨱᩦᨿᩴ. ᨠᨳᨬ᩠ᩉᩥ ᨶᩣᨾ ᨲ᩠ᩅᩴ, ᨾᩮᩣᨥᨸᩩᩁᩥᩈ, ᨧᩥᨲ᩠ᨲᩴ ᨣᩉᨸᨲᩥᩴ ᩈᨴ᩠ᨵᩴ ᨸᩈᨶ᩠ᨶᩴ ᨴᩤᨿᨠᩴ ᨠᩣᩁᨠᩴ ᩈᩴᨥᩩᨸᨭ᩠ᨮᩣᨠᩴ ᩉᩦᨶᩮᨶ ᨡᩩᩴᩈᩮᩔᩈᩥ, ᩉᩦᨶᩮᨶ ᩅᨾ᩠ᨽᩮᩔᩈᩥ? ᨶᩮᨲᩴ, ᨾᩮᩣᨥᨸᩩᩁᩥᩈ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ …ᨸᩮ…  ᩅᩥᨣᩁᩉᩥᨲ᩠ᩅᩣ …ᨸᩮ…  ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᨲᩮᨶ ᩉᩥ, ᨽᩥᨠ᩠ᨡᩅᩮ, ᩈᩴᨥᩮᩣ ᩈᩩᨵᨾ᩠ᨾᩔ ᨽᩥᨠ᩠ᨡᩩᨶᩮᩣ ᨸᨭᩥᩈᩣᩁᨱᩦᨿᨠᨾ᩠ᨾᩴ ᨠᩁᩮᩣᨲᩩ—  ᨧᩥᨲ᩠ᨲᩮᩣ ᨲᩮ ᨣᩉᨸᨲᩥ ᨡᨾᩣᨸᩮᨲᨻ᩠ᨻᩮᩣᨲᩥ. ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᨠᩣᨲᨻ᩠ᨻᩴ—  ᨸᨮᨾᩴ ᩈᩩᨵᨾ᩠ᨾᩮᩣ ᨽᩥᨠ᩠ᨡᩩ ᨧᩮᩣᨴᩮᨲᨻ᩠ᨻᩮᩣ, ᨧᩮᩣᨴᩮᨲ᩠ᩅᩣ ᩈᩣᩁᩮᨲᨻ᩠ᨻᩮᩣ, ᩈᩣᩁᩮᨲ᩠ᩅᩣ ᩋᩣᨸᨲ᩠ᨲᩥᩴ ᩋᩣᩁᩮᩣᨸᩮᨲᨻ᩠ᨻᩮᩣ, ᩋᩣᨸᨲ᩠ᨲᩥᩴ ᩋᩣᩁᩮᩣᨸᩮᨲ᩠ᩅᩣ ᨻ᩠ᨿᨲ᩠ᨲᩮᨶ ᨽᩥᨠ᩠ᨡᩩᨶᩣ ᨸᨭᩥᨻᩃᩮᨶ ᩈᩴᨥᩮᩣ ᨬᩣᨸᩮᨲᨻ᩠ᨻᩮᩣ—


</Paragraph>

</Division>
<Division number="36" book="cula">

<Paragraph number="176" book="cula">
‘ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩋᨿᩴ ᩈᩩᨵᨾ᩠ᨾᩮᩣ ᨽᩥᨠ᩠ᨡᩩ ᨧᩥᨲ᩠ᨲᩴ ᨣᩉᨸᨲᩥᩴ ᩈᨴ᩠ᨵᩴ ᨸᩈᨶ᩠ᨶᩴ ᨴᩤᨿᨠᩴ ᨠᩣᩁᨠᩴ ᩈᩴᨥᩩᨸᨭ᩠ᨮᩣᨠᩴ ᩉᩦᨶᩮᨶ ᨡᩩᩴᩈᩮᨲᩥ, ᩉᩦᨶᩮᨶ ᩅᨾ᩠ᨽᩮᨲᩥ. ᨿᨴᩥ ᩈᩴᨥᩔ ᨸᨲ᩠ᨲᨠᩃᩖᩴ, ᩈᩴᨥᩮᩣ ᩈᩩᨵᨾ᩠ᨾᩔ ᨽᩥᨠ᩠ᨡᩩᨶᩮᩣ ᨸᨭᩥᩈᩣᩁᨱᩦᨿᨠᨾ᩠ᨾᩴ ᨠᩁᩮᨿ᩠ᨿ—  ᨧᩥᨲ᩠ᨲᩮᩣ ᨲᩮ ᨣᩉᨸᨲᩥ ᨡᨾᩣᨸᩮᨲᨻ᩠ᨻᩮᩣᨲᩥ. ᩑᩈᩣ ᨬᨲ᩠ᨲᩥ.


</Paragraph>

<Paragraph number="177" book="cula">
ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩋᨿᩴ ᩈᩩᨵᨾ᩠ᨾᩮᩣ ᨽᩥᨠ᩠ᨡᩩ ᨧᩥᨲ᩠ᨲᩴ ᨣᩉᨸᨲᩥᩴ ᩈᨴ᩠ᨵᩴ ᨸᩈᨶ᩠ᨶᩴ ᨴᩤᨿᨠᩴ ᨠᩣᩁᨠᩴ ᩈᩴᨥᩩᨸᨭ᩠ᨮᩣᨠᩴ ᩉᩦᨶᩮᨶ ᨡᩩᩴᩈᩮᨲᩥ, ᩉᩦᨶᩮᨶ ᩅᨾ᩠ᨽᩮᨲᩥ. ᩈᩴᨥᩮᩣ ᩈᩩᨵᨾ᩠ᨾᩔ ᨽᩥᨠ᩠ᨡᩩᨶᩮᩣ ᨸᨭᩥᩈᩣᩁᨱᩦᨿᨠᨾ᩠ᨾᩴ ᨠᩁᩮᩣᨲᩥ—  ᨧᩥᨲ᩠ᨲᩮᩣ ᨲᩮ ᨣᩉᨸᨲᩥ ᨡᨾᩣᨸᩮᨲᨻ᩠ᨻᩮᩣᨲᩥ. ᨿᩔᩣᨿᩈ᩠ᨾᨲᩮᩣ ᨡᨾᨲᩥ ᩈᩩᨵᨾ᩠ᨾᩔ ᨽᩥᨠ᩠ᨡᩩᨶᩮᩣ ᨸᨭᩥᩈᩣᩁᨱᩦᨿᩔ ᨠᨾ᩠ᨾᩔ ᨠᩁᨱᩴ—  ᨧᩥᨲ᩠ᨲᩮᩣ ᨲᩮ ᨣᩉᨸᨲᩥ ᨡᨾᩣᨸᩮᨲᨻ᩠ᨻᩮᩣᨲᩥ, ᩈᩮᩣ ᨲᩩᨱ᩠ᩉᩔ; ᨿᩔ ᨶᨠ᩠ᨡᨾᨲᩥ, ᩈᩮᩣ ᨽᩣᩈᩮᨿ᩠ᨿ.


</Paragraph>

<Paragraph number="178" book="cula">
ᨴᩩᨲᩥᨿᨾ᩠ᨸᩥ ᩑᨲᨾᨲ᩠ᨳᩴ ᩅᨴᩤᨾᩥ …ᨸᩮ…  ᨲᨲᩥᨿᨾ᩠ᨸᩥ ᩑᨲᨾᨲ᩠ᨳᩴ ᩅᨴᩤᨾᩥ—  ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩋᨿᩴ ᩈᩩᨵᨾ᩠ᨾᩮᩣ ᨽᩥᨠ᩠ᨡᩩ ᨧᩥᨲ᩠ᨲᩴ ᨣᩉᨸᨲᩥᩴ ᩈᨴ᩠ᨵᩴ ᨸᩈᨶ᩠ᨶᩴ ᨴᩤᨿᨠᩴ ᨠᩣᩁᨠᩴ ᩈᩴᨥᩩᨸᨭ᩠ᨮᩣᨠᩴ ᩉᩦᨶᩮᨶ ᨡᩩᩴᩈᩮᨲᩥ, ᩉᩦᨶᩮᨶ ᩅᨾ᩠ᨽᩮᨲᩥ. ᩈᩴᨥᩮᩣ ᩈᩩᨵᨾ᩠ᨾᩔ ᨽᩥᨠ᩠ᨡᩩᨶᩮᩣ ᨸᨭᩥᩈᩣᩁᨱᩦᨿᨠᨾ᩠ᨾᩴ ᨠᩁᩮᩣᨲᩥ—  ᨧᩥᨲ᩠ᨲᩮᩣ ᨲᩮ ᨣᩉᨸᨲᩥ ᨡᨾᩣᨸᩮᨲᨻ᩠ᨻᩮᩣᨲᩥ. ᨿᩔᩣᨿᩈ᩠ᨾᨲᩮᩣ ᨡᨾᨲᩥ ᩈᩩᨵᨾ᩠ᨾᩔ ᨽᩥᨠ᩠ᨡᩩᨶᩮᩣ ᨸᨭᩥᩈᩣᩁᨱᩦᨿᩔ ᨠᨾ᩠ᨾᩔ ᨠᩁᨱᩴ—  ᨧᩥᨲ᩠ᨲᩮᩣ ᨲᩮ ᨣᩉᨸᨲᩥ ᨡᨾᩣᨸᩮᨲᨻ᩠ᨻᩮᩣᨲᩥ, ᩈᩮᩣ ᨲᩩᨱ᩠ᩉᩔ; ᨿᩔ ᨶᨠ᩠ᨡᨾᨲᩥ, ᩈᩮᩣ ᨽᩣᩈᩮᨿ᩠ᨿ.


</Paragraph>

<Paragraph number="179" book="cula">
ᨠᨲᩴ ᩈᩴᨥᩮᨶ ᩈᩩᨵᨾ᩠ᨾᩔ ᨽᩥᨠ᩠ᨡᩩᨶᩮᩣ ᨸᨭᩥᩈᩣᩁᨱᩦᨿᨠᨾ᩠ᨾᩴ—  ᨧᩥᨲ᩠ᨲᩮᩣ ᨲᩮ ᨣᩉᨸᨲᩥ ᨡᨾᩣᨸᩮᨲᨻ᩠ᨻᩮᩣᨲᩥ. ᨡᨾᨲᩥ ᩈᩴᨥᩔ, ᨲᩈ᩠ᨾᩣ ᨲᩩᨱ᩠ᩉᩦ, ᩑᩅᨾᩮᨲᩴ ᨵᩤᩁᨿᩣᨾᩦ’ᨲᩥ.

</Paragraph>
</Division>

<TableOfContents book="cula" section="1.4">
* [1.4.1 ᩋᨵᨾ᩠ᨾᨠᨾ᩠ᨾᨴ᩠ᩅᩤᨴᩈᨠ](1-4/1-4-1)
* [1.4.2 ᨵᨾ᩠ᨾᨠᨾ᩠ᨾᨴ᩠ᩅᩤᨴᩈᨠ](1-4/1-4-2)
* [1.4.3 ᩋᩣᨠᩘᨡᨾᩣᨶᨧᨲᩩᨠ᩠ᨠ](1-4/1-4-3)
* [1.4.4 ᩋᨭ᩠ᨮᩣᩁᩈᩅᨲ᩠ᨲ](1-4/1-4-4)
* [1.4.5 ᨶᨸ᩠ᨸᨭᩥᨸ᩠ᨸᩔᨾ᩠ᨽᩮᨲᨻ᩠ᨻᩋᨭ᩠ᨮᩣᩁᩈᨠ](1-4/1-4-5)
* [1.4.6 ᨸᨭᩥᨸ᩠ᨸᩔᨾ᩠ᨽᩮᨲᨻ᩠ᨻᩋᨭ᩠ᨮᩣᩁᩈᨠ](1-4/1-4-6)
</TableOfContents>