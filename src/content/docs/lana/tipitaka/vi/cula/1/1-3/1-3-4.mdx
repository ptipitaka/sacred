---
title: "1.3.4 ᩋᨭ᩠ᨮᩣᩁᩈᩅᨲ᩠ᨲ"
tableOfContents: false
sidebar:
  order: 4
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="28" book="cula">

<Paragraph number="150" book="cula">
ᨸᨻ᩠ᨻᩣᨩᨶᩦᨿᨠᨾ᩠ᨾᨠᨲᩮᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩣ ᩈᨾ᩠ᨾᩣ ᩅᨲ᩠ᨲᩥᨲᨻ᩠ᨻᩴ. ᨲᨲᩕᩣᨿᩴ ᩈᨾ᩠ᨾᩣᩅᨲ᩠ᨲᨶᩣ—  ᨶ ᩏᨸᩈᨾ᩠ᨸᩣᨴᩮᨲᨻ᩠ᨻᩴ, ᨶ ᨶᩥᩔᨿᩮᩣ ᨴᩤᨲᨻ᩠ᨻᩮᩣ, ᨶ ᩈᩣᨾᨱᩮᩁᩮᩣ ᩏᨸᨭ᩠ᨮᩣᨸᩮᨲᨻ᩠ᨻᩮᩣ, ᨶ ᨽᩥᨠ᩠ᨡᩩᨶᩮᩣᩅᩤᨴᨠᩈᨾ᩠ᨾᩩᨲᩥ ᩈᩣᨴᩥᨲᨻ᩠ᨻᩣ, ᩈᨾ᩠ᨾᨲᩮᨶᨸᩥ ᨽᩥᨠ᩠ᨡᩩᨶᩥᨿᩮᩣ ᨶ ᩒᩅᨴᩥᨲᨻ᩠ᨻᩣ. ᨿᩣᨿ ᩋᩣᨸᨲ᩠ᨲᩥᨿᩣ ᩈᩴᨥᩮᨶ ᨸᨻ᩠ᨻᩣᨩᨶᩦᨿᨠᨾ᩠ᨾᩴ ᨠᨲᩴ ᩉᩮᩣᨲᩥ ᩈᩣ ᩋᩣᨸᨲ᩠ᨲᩥ ᨶ ᩋᩣᨸᨩ᩠ᨩᩥᨲᨻ᩠ᨻᩣ, ᩋᨬ᩠ᨬᩣ ᩅᩤ ᨲᩣᨴᩥᩈᩥᨠᩣ, ᨲᨲᩮᩣ ᩅᩤ ᨸᩣᨸᩥᨭ᩠ᨮᨲᩁᩣ; ᨠᨾ᩠ᨾᩴ ᨶ ᨣᩁᩉᩥᨲᨻ᩠ᨻᩴ, ᨠᨾ᩠ᨾᩥᨠᩣ ᨶ ᨣᩁᩉᩥᨲᨻ᩠ᨻᩣ. ᨶ ᨸᨠᨲᨲ᩠ᨲᩔ ᨽᩥᨠ᩠ᨡᩩᨶᩮᩣ ᩏᨸᩮᩣᩈᨳᩮᩣ ᨮᨸᩮᨲᨻ᩠ᨻᩮᩣ, ᨶ ᨸᩅᩤᩁᨱᩣ ᨮᨸᩮᨲᨻ᩠ᨻᩣ, ᨶ ᩈᩅᨧᨶᩦᨿᩴ ᨠᩣᨲᨻ᩠ᨻᩴ, ᨶ ᩋᨶᩩᩅᩤᨴᩮᩤ ᨸᨭ᩠ᨮᨸᩮᨲᨻ᩠ᨻᩮᩣ, ᨶ ᩒᨠᩣᩈᩮᩣ ᨠᩣᩁᩮᨲᨻ᩠ᨻᩮᩣ, ᨶ ᨧᩮᩣᨴᩮᨲᨻ᩠ᨻᩮᩣ, ᨶ ᩈᩣᩁᩮᨲᨻ᩠ᨻᩮᩣ, ᨶ ᨽᩥᨠ᩠ᨡᩪᩉᩥ ᩈᨾ᩠ᨸᨿᩮᩣᨩᩮᨲᨻ᩠ᨻᨶ᩺”ᨲᩥ.

</Paragraph>
</Division>

<Paragraph number="151" type="center" book="cula">
ᨸᨻ᩠ᨻᩣᨩᨶᩦᨿᨠᨾ᩠ᨾᩮ ᩋᨭ᩠ᨮᩣᩁᩈᩅᨲ᩠ᨲᩴ ᨶᩥᨭ᩠ᨮᩥᨲᩴ.


</Paragraph>

<Division number="29" book="cula">

<Paragraph number="152" book="cula">
ᩋᨳ ᨡᩮᩣ ᩈᩣᩁᩥᨸᩩᨲ᩠ᨲᨾᩮᩣᨣ᩠ᨣᩃᩖᩣᨶᨸ᩠ᨸᨾᩩᨡᩮᩣ ᨽᩥᨠ᩠ᨡᩩᩈᩴᨥᩮᩣ ᨠᩦᨭᩣᨣᩥᩁᩥᩴ ᨣᨶ᩠ᨲ᩠ᩅᩣ ᩋᩔᨩᩥᨸᩩᨶᨻ᩠ᨻᩈᩩᨠᩣᨶᩴ ᨽᩥᨠ᩠ᨡᩪᨶᩴ ᨠᩦᨭᩣᨣᩥᩁᩥᩈ᩠ᨾᩣ ᨸᨻ᩠ᨻᩣᨩᨶᩦᨿᨠᨾ᩠ᨾᩴ ᩋᨠᩣᩈᩥ—  ᨶ ᩋᩔᨩᩥᨸᩩᨶᨻ᩠ᨻᩈᩩᨠᩮᩉᩥ ᨽᩥᨠ᩠ᨡᩪᩉᩥ ᨠᩦᨭᩣᨣᩥᩁᩥᩈ᩠ᨾᩥᩴ ᩅᨲ᩠ᨳᨻ᩠ᨻᨶ᩠ᨲᩥ. ᨲᩮ ᩈᩴᨥᩮᨶ ᨸᨻ᩠ᨻᩣᨩᨶᩦᨿᨠᨾ᩠ᨾᨠᨲᩣ ᨶ ᩈᨾ᩠ᨾᩣ ᩅᨲ᩠ᨲᨶ᩠ᨲᩥ, ᨶ ᩃᩮᩣᨾᩴ ᨸᩣᨲᩮᨶ᩠ᨲᩥ, ᨶ ᨶᩮᨲ᩠ᨳᩣᩁᩴ ᩅᨲ᩠ᨲᨶ᩠ᨲᩥ; ᨶ ᨽᩥᨠ᩠ᨡᩪ ᨡᨾᩣᨸᩮᨶ᩠ᨲᩥ, ᩋᨠ᩠ᨠᩮᩣᩈᨶ᩠ᨲᩥ, ᨸᩁᩥᨽᩣᩈᨶ᩠ᨲᩥ; ᨨᨶ᩠ᨴᨣᩤᨾᩥᨲᩣ ᨴᩮᩤᩈᨣᩤᨾᩥᨲᩣ ᨾᩮᩣᩉᨣᩤᨾᩥᨲᩣ ᨽᨿᨣᩤᨾᩥᨲᩣ ᨸᩣᨸᩮᨶ᩠ᨲᩥ; ᨸᨠ᩠ᨠᨾᨶ᩠ᨲᩥᨸᩥ, ᩅᩥᨻ᩠ᨽᨾᨶ᩠ᨲᩥᨸᩥ. ᨿᩮ ᨲᩮ ᨽᩥᨠ᩠ᨡᩪ ᩋᨸ᩠ᨸᩥᨧ᩠ᨨᩣ …ᨸᩮ…  ᨲᩮ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᩋᩔᨩᩥᨸᩩᨶᨻ᩠ᨻᩈᩩᨠᩣ ᨽᩥᨠ᩠ᨡᩪ ᩈᩴᨥᩮᨶ ᨸᨻ᩠ᨻᩣᨩᨶᩦᨿᨠᨾ᩠ᨾᨠᨲᩣ ᨶ ᩈᨾ᩠ᨾᩣ ᩅᨲ᩠ᨲᩥᩔᨶ᩠ᨲᩥ, ᨶ ᩃᩮᩣᨾᩴ ᨸᩣᨲᩮᩔᨶ᩠ᨲᩥ, ᨶ ᨶᩮᨲ᩠ᨳᩣᩁᩴ ᩅᨲ᩠ᨲᩥᩔᨶ᩠ᨲᩥ; ᨶ ᨽᩥᨠ᩠ᨡᩪ ᨡᨾᩣᨸᩮᩔᨶ᩠ᨲᩥ, ᩋᨠ᩠ᨠᩮᩣᩈᩥᩔᨶ᩠ᨲᩥ, ᨸᩁᩥᨽᩣᩈᩥᩔᨶ᩠ᨲᩥ; ᨨᨶ᩠ᨴᨣᩤᨾᩥᨲᩣ ᨴᩮᩤᩈᨣᩤᨾᩥᨲᩣ ᨾᩮᩣᩉᨣᩤᨾᩥᨲᩣ ᨽᨿᨣᩤᨾᩥᨲᩣ ᨸᩣᨸᩮᩔᨶ᩠ᨲᩥ; ᨸᨠ᩠ᨠᨾᩥᩔᨶ᩠ᨲᩥᨸᩥ, ᩅᩥᨻ᩠ᨽᨾᩥᩔᨶ᩠ᨲᩥᨸᩦ”ᨲᩥ. ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ.
</Paragraph>

<Paragraph number="153" book="cula">
ᩋᨳ ᨡᩮᩣ ᨽᨣᩅᩤ ᩑᨲᩈ᩠ᨾᩥᩴ ᨶᩥᨴᩤᨶᩮ ᩑᨲᩈ᩠ᨾᩥᩴ ᨸᨠᩁᨱᩮ ᨽᩥᨠ᩠ᨡᩩᩈᩴᨥᩴ ᩈᨶ᩠ᨶᩥᨸᩣᨲᩣᨸᩮᨲ᩠ᩅᩣ ᨽᩥᨠ᩠ᨡᩪ ᨸᨭᩥᨸᩩᨧ᩠ᨨᩥ—  “ᩈᨧ᩠ᨧᩴ ᨠᩥᩁ, ᨽᩥᨠ᩠ᨡᩅᩮ, ᩋᩔᨩᩥᨸᩩᨶᨻ᩠ᨻᩈᩩᨠᩣ ᨽᩥᨠ᩠ᨡᩪ ᩈᩴᨥᩮᨶ ᨸᨻ᩠ᨻᩣᨩᨶᩦᨿᨠᨾ᩠ᨾᨠᨲᩣ ᨶ ᩈᨾ᩠ᨾᩣ ᩅᨲ᩠ᨲᨶ᩠ᨲᩥ, ᨶ ᩃᩮᩣᨾᩴ ᨸᩣᨲᩮᨶ᩠ᨲᩥ, ᨶ ᨶᩮᨲ᩠ᨳᩣᩁᩴ ᩅᨲ᩠ᨲᨶ᩠ᨲᩥ; ᨶ ᨽᩥᨠ᩠ᨡᩪ ᨡᨾᩣᨸᩮᨶ᩠ᨲᩥ, ᩋᨠ᩠ᨠᩮᩣᩈᨶ᩠ᨲᩥ, ᨸᩁᩥᨽᩣᩈᨶ᩠ᨲᩥ; ᨨᨶ᩠ᨴᨣᩤᨾᩥᨲᩣ ᨴᩮᩤᩈᨣᩤᨾᩥᨲᩣ ᨾᩮᩣᩉᨣᩤᨾᩥᨲᩣ ᨽᨿᨣᩤᨾᩥᨲᩣ ᨸᩣᨸᩮᨶ᩠ᨲᩥ; ᨸᨠ᩠ᨠᨾᨶ᩠ᨲᩥᨸᩥ, ᩅᩥᨻ᩠ᨽᨾᨶ᩠ᨲᩥᨸᩦ”ᨲᩥ? “ᩈᨧ᩠ᨧᩴ, ᨽᨣᩅᩤ”ᨲᩥ. ᩅᩥᨣᩁᩉᩥ ᨻᩩᨴ᩠ᨵᩮᩤ ᨽᨣᩅᩤ—  “ᩋᨶᨶᩩᨧ᩠ᨨᩅᩥᨠᩴ …ᨸᩮ…  ᨠᨳᨬ᩠ᩉᩥ ᨶᩣᨾ ᨲᩮ, ᨽᩥᨠ᩠ᨡᩅᩮ, ᨾᩮᩣᨥᨸᩩᩁᩥᩈᩣ ᩈᩴᨥᩮᨶ ᨸᨻ᩠ᨻᩣᨩᨶᩦᨿᨠᨾ᩠ᨾᨠᨲᩣ ᨶ ᩈᨾ᩠ᨾᩣ ᩅᨲ᩠ᨲᩥᩔᨶ᩠ᨲᩥ, ᨶ ᩃᩮᩣᨾᩴ ᨸᩣᨲᩮᩔᨶ᩠ᨲᩥ, ᨶ ᨶᩮᨲ᩠ᨳᩣᩁᩴ ᩅᨲ᩠ᨲᩥᩔᨶ᩠ᨲᩥ; ᨶ ᨽᩥᨠ᩠ᨡᩪ ᨡᨾᩣᨸᩮᩔᨶ᩠ᨲᩥ, ᩋᨠ᩠ᨠᩮᩣᩈᩥᩔᨶ᩠ᨲᩥ, ᨸᩁᩥᨽᩣᩈᩥᩔᨶ᩠ᨲᩥ; ᨨᨶ᩠ᨴᨣᩤᨾᩥᨲᩣ ᨴᩮᩤᩈᨣᩤᨾᩥᨲᩣ ᨾᩮᩣᩉᨣᩤᨾᩥᨲᩣ ᨽᨿᨣᩤᨾᩥᨲᩣ ᨸᩣᨸᩮᩔᨶ᩠ᨲᩥ; ᨸᨠ᩠ᨠᨾᩥᩔᨶ᩠ᨲᩥᨸᩥ, ᩅᩥᨻ᩠ᨽᨾᩥᩔᨶ᩠ᨲᩥᨸᩥ. ᨶᩮᨲᩴ, ᨽᩥᨠ᩠ᨡᩅᩮ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ …ᨸᩮ…  ᩅᩥᨣᩁᩉᩥᨲ᩠ᩅᩣ …ᨸᩮ…  ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᨲᩮᨶ ᩉᩥ, ᨽᩥᨠ᩠ᨡᩅᩮ, ᩈᩴᨥᩮᩣ ᨸᨻ᩠ᨻᩣᨩᨶᩦᨿᨠᨾ᩠ᨾᩴ ᨸᨭᩥᨸ᩠ᨸᩔᨾ᩠ᨽᩮᨲᩩ.
</Paragraph>
</Division>