---
title: "1.1 ᨲᨩ᩠ᨩᨶᩦᨿᨠᨾ᩠ᨾ"
tableOfContents: false
sidebar:
  order: 1
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';
import TableOfContents from '@components/TableOfContents.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="1" book="cula">

<Paragraph number="2" book="cula">
ᨲᩮᨶ ᩈᨾᨿᩮᨶ ᨻᩩᨴ᩠ᨵᩮᩤ ᨽᨣᩅᩤ ᩈᩣᩅᨲ᩠ᨳᩥᨿᩴ ᩅᩥᩉᩁᨲᩥ ᨩᩮᨲᩅᨶᩮ ᩋᨶᩣᨳᨸᩥᨱ᩠ᨯᩥᨠᩔ ᩋᩣᩁᩣᨾᩮ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨸᨱ᩠ᨯᩩᨠᩃᩮᩣᩉᩥᨲᨠᩣ ᨽᩥᨠ᩠ᨡᩪ ᩋᨲ᩠ᨲᨶᩣ ᨽᨱ᩠ᨯᨶᨠᩣᩁᨠᩣ ᨠᩃᩉᨠᩣᩁᨠᩣ ᩅᩥᩅᩤᨴᨠᩣᩁᨠᩣ ᨽᩔᨠᩣᩁᨠᩣ ᩈᩴᨥᩮ ᩋᨵᩥᨠᩁᨱᨠᩣᩁᨠᩣ, ᨿᩮᨸᩥ ᨧᨬ᩠ᨬᩮ ᨽᩥᨠ᩠ᨡᩪ ᨽᨱ᩠ᨯᨶᨠᩣᩁᨠᩣ ᨠᩃᩉᨠᩣᩁᨠᩣ ᩅᩥᩅᩤᨴᨠᩣᩁᨠᩣ ᨽᩔᨠᩣᩁᨠᩣ ᩈᩴᨥᩮ ᩋᨵᩥᨠᩁᨱᨠᩣᩁᨠᩣ ᨲᩮ ᩏᨸᩈᩘᨠᨾᩥᨲ᩠ᩅᩣ ᩑᩅᩴ ᩅᨴᨶ᩠ᨲᩥ—  “ᨾᩣ ᨡᩮᩣ ᨲᩩᨾ᩠ᩉᩮ, ᩋᩣᨿᩈ᩠ᨾᨶ᩠ᨲᩮᩣ, ᩑᩈᩮᩣ ᩋᨩᩮᩈᩥ. ᨻᩃᩅᩤᨻᩃᩅᩴ ᨸᨭᩥᨾᨶ᩠ᨲᩮᨳ. ᨲᩩᨾ᩠ᩉᩮ ᨲᩮᨶ ᨸᨱ᩠ᨯᩥᨲᨲᩁᩣ ᨧ ᨻ᩠ᨿᨲ᩠ᨲᨲᩁᩣ ᨧ ᨻᩉᩩᩔᩩᨲᨲᩁᩣ ᨧ ᩋᩃᨾᨲ᩠ᨲᨲᩁᩣ ᨧ. ᨾᩣ ᨧᩔ ᨽᩣᨿᩥᨲ᩠ᨳ. ᨾᨿᨾ᩠ᨸᩥ ᨲᩩᨾ᩠ᩉᩣᨠᩴ ᨸᨠ᩠ᨡᩣ ᨽᩅᩥᩔᩣᨾᩣ”ᨲᩥ. ᨲᩮᨶ ᩋᨶᩩᨸ᩠ᨸᨶ᩠ᨶᩣᨶᩥ ᨧᩮᩅ ᨽᨱ᩠ᨯᨶᩣᨶᩥ ᩏᨸ᩠ᨸᨩ᩠ᨩᨶ᩠ᨲᩥ ᩏᨸ᩠ᨸᨶ᩠ᨶᩣᨶᩥ ᨧ ᨽᨱ᩠ᨯᨶᩣᨶᩥ ᨽᩥᨿ᩠ᨿᩮᩣᨽᩣᩅᩤᨿ ᩅᩮᨸᩩᩃᩖᩣᨿ ᩈᩴᩅᨲ᩠ᨲᨶ᩠ᨲᩥ. ᨿᩮ ᨲᩮ ᨽᩥᨠ᩠ᨡᩪ ᩋᨸ᩠ᨸᩥᨧ᩠ᨨᩣ …ᨸᩮ…  ᨲᩮ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᨸᨱ᩠ᨯᩩᨠᩃᩮᩣᩉᩥᨲᨠᩣ ᨽᩥᨠ᩠ᨡᩪ ᩋᨲ᩠ᨲᨶᩣ ᨽᨱ᩠ᨯᨶᨠᩣᩁᨠᩣ ᨠᩃᩉᨠᩣᩁᨠᩣ ᩅᩥᩅᩤᨴᨠᩣᩁᨠᩣ ᨽᩔᨠᩣᩁᨠᩣ ᩈᩴᨥᩮ ᩋᨵᩥᨠᩁᨱᨠᩣᩁᨠᩣ, ᨿᩮᨸᩥ ᨧᨬ᩠ᨬᩮ ᨽᩥᨠ᩠ᨡᩪ ᨽᨱ᩠ᨯᨶᨠᩣᩁᨠᩣ ᨠᩃᩉᨠᩣᩁᨠᩣ ᩅᩥᩅᩤᨴᨠᩣᩁᨠᩣ ᨽᩔᨠᩣᩁᨠᩣ ᩈᩴᨥᩮ ᩋᨵᩥᨠᩁᨱᨠᩣᩁᨠᩣ ᨲᩮ ᩏᨸᩈᩘᨠᨾᩥᨲ᩠ᩅᩣ ᩑᩅᩴ ᩅᨠ᩠ᨡᨶ᩠ᨲᩥ—  ‘ᨾᩣ ᨡᩮᩣ ᨲᩩᨾ᩠ᩉᩮ, ᩋᩣᨿᩈ᩠ᨾᨶ᩠ᨲᩮᩣ, ᩑᩈᩮᩣ ᩋᨩᩮᩈᩥ. ᨻᩃᩅᩤᨻᩃᩅᩴ ᨸᨭᩥᨾᨶ᩠ᨲᩮᨳ. ᨲᩩᨾ᩠ᩉᩮ ᨲᩮᨶ ᨸᨱ᩠ᨯᩥᨲᨲᩁᩣ ᨧ ᨻ᩠ᨿᨲ᩠ᨲᨲᩁᩣ ᨧ ᨻᩉᩩᩔᩩᨲᨲᩁᩣ ᨧ ᩋᩃᨾᨲ᩠ᨲᨲᩁᩣ ᨧ. ᨾᩣ ᨧᩔ ᨽᩣᨿᩥᨲ᩠ᨳ. ᨾᨿᨾ᩠ᨸᩥ ᨲᩩᨾ᩠ᩉᩣᨠᩴ ᨸᨠ᩠ᨡᩣ ᨽᩅᩥᩔᩣᨾᩣ’ᨲᩥ. ᨲᩮᨶ ᩋᨶᩩᨸ᩠ᨸᨶ᩠ᨶᩣᨶᩥ ᨧᩮᩅ ᨽᨱ᩠ᨯᨶᩣᨶᩥ ᩏᨸ᩠ᨸᨩ᩠ᨩᨶ᩠ᨲᩥ ᩏᨸ᩠ᨸᨶ᩠ᨶᩣᨶᩥ ᨧ ᨽᨱ᩠ᨯᨶᩣᨶᩥ ᨽᩥᨿ᩠ᨿᩮᩣᨽᩣᩅᩤᨿ ᩅᩮᨸᩩᩃᩖᩣᨿ ᩈᩴᩅᨲ᩠ᨲᨶ᩠ᨲᩦ”ᨲᩥ.


</Paragraph>

</Division>
<Division number="2" book="cula">

<Paragraph number="3" book="cula">
ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. ᩋᨳ ᨡᩮᩣ ᨽᨣᩅᩤ ᩑᨲᩈ᩠ᨾᩥᩴ ᨶᩥᨴᩤᨶᩮ ᩑᨲᩈ᩠ᨾᩥᩴ ᨸᨠᩁᨱᩮ ᨽᩥᨠ᩠ᨡᩩᩈᩴᨥᩴ ᩈᨶ᩠ᨶᩥᨸᩣᨲᩣᨸᩮᨲ᩠ᩅᩣ ᨽᩥᨠ᩠ᨡᩪ ᨸᨭᩥᨸᩩᨧ᩠ᨨᩥ—  “ᩈᨧ᩠ᨧᩴ ᨠᩥᩁ, ᨽᩥᨠ᩠ᨡᩅᩮ, ᨸᨱ᩠ᨯᩩᨠᩃᩮᩣᩉᩥᨲᨠᩣ ᨽᩥᨠ᩠ᨡᩪ ᩋᨲ᩠ᨲᨶᩣ ᨽᨱ᩠ᨯᨶᨠᩣᩁᨠᩣ ᨠᩃᩉᨠᩣᩁᨠᩣ ᩅᩥᩅᩤᨴᨠᩣᩁᨠᩣ ᨽᩔᨠᩣᩁᨠᩣ ᩈᩴᨥᩮ ᩋᨵᩥᨠᩁᨱᨠᩣᩁᨠᩣ, ᨿᩮᨸᩥ ᨧᨬ᩠ᨬᩮ ᨽᩥᨠ᩠ᨡᩪ ᨽᨱ᩠ᨯᨶᨠᩣᩁᨠᩣ ᨠᩃᩉᨠᩣᩁᨠᩣ ᩅᩥᩅᩤᨴᨠᩣᩁᨠᩣ ᨽᩔᨠᩣᩁᨠᩣ ᩈᩴᨥᩮ ᩋᨵᩥᨠᩁᨱᨠᩣᩁᨠᩣ ᨲᩮ ᩏᨸᩈᩘᨠᨾᩥᨲ᩠ᩅᩣ ᩑᩅᩴ ᩅᨴᨶ᩠ᨲᩥ—  ‘ᨾᩣ ᨡᩮᩣ ᨲᩩᨾ᩠ᩉᩮ, ᩋᩣᨿᩈ᩠ᨾᨶ᩠ᨲᩮᩣ, ᩑᩈᩮᩣ ᩋᨩᩮᩈᩥ. ᨻᩃᩅᩤᨻᩃᩅᩴ ᨸᨭᩥᨾᨶ᩠ᨲᩮᨳ. ᨲᩩᨾ᩠ᩉᩮ ᨲᩮᨶ ᨸᨱ᩠ᨯᩥᨲᨲᩁᩣ ᨧ ᨻ᩠ᨿᨲ᩠ᨲᨲᩁᩣ ᨧ ᨻᩉᩩᩔᩩᨲᨲᩁᩣ ᨧ ᩋᩃᨾᨲ᩠ᨲᨲᩁᩣ ᨧ. ᨾᩣ ᨧᩔ ᨽᩣᨿᩥᨲ᩠ᨳ. ᨾᨿᨾ᩠ᨸᩥ ᨲᩩᨾ᩠ᩉᩣᨠᩴ ᨸᨠ᩠ᨡᩣ ᨽᩅᩥᩔᩣᨾᩣ’ᨲᩥ. ᨲᩮᨶ ᩋᨶᩩᨸ᩠ᨸᨶ᩠ᨶᩣᨶᩥ ᨧᩮᩅ ᨽᨱ᩠ᨯᨶᩣᨶᩥ ᩏᨸ᩠ᨸᨩ᩠ᨩᨶ᩠ᨲᩥ, ᩏᨸ᩠ᨸᨶ᩠ᨶᩣᨶᩥ ᨧ ᨽᨱ᩠ᨯᨶᩣᨶᩥ ᨽᩥᨿ᩠ᨿᩮᩣᨽᩣᩅᩤᨿ ᩅᩮᨸᩩᩃᩖᩣᨿ ᩈᩴᩅᨲ᩠ᨲᨶ᩠ᨲᩦ”ᨲᩥ? “ᩈᨧ᩠ᨧᩴ, ᨽᨣᩅᩤ”ᨲᩥ. ᩅᩥᨣᩁᩉᩥ ᨻᩩᨴ᩠ᨵᩮᩤ ᨽᨣᩅᩤ—  “ᩋᨶᨶᩩᨧ᩠ᨨᩅᩥᨠᩴ, ᨽᩥᨠ᩠ᨡᩅᩮ, ᨲᩮᩈᩴ ᨾᩮᩣᨥᨸᩩᩁᩥᩈᩣᨶᩴ ᩋᨶᨶᩩᩃᩮᩣᨾᩥᨠᩴ ᩋᨸ᩠ᨸᨲᩥᩁᩪᨸᩴ ᩋᩔᩣᨾᨱᨠᩴ ᩋᨠᨸ᩠ᨸᩥᨿᩴ ᩋᨠᩁᨱᩦᨿᩴ. ᨠᨳᨬ᩠ᩉᩥ ᨶᩣᨾ ᨲᩮ, ᨽᩥᨠ᩠ᨡᩅᩮ, ᨾᩮᩣᨥᨸᩩᩁᩥᩈᩣ ᩋᨲ᩠ᨲᨶᩣ ᨽᨱ᩠ᨯᨶᨠᩣᩁᨠᩣ …ᨸᩮ…  ᩈᩴᨥᩮ ᩋᨵᩥᨠᩁᨱᨠᩣᩁᨠᩣ, ᨿᩮᨸᩥ ᨧᨬ᩠ᨬᩮ ᨽᩥᨠ᩠ᨡᩪ ᨽᨱ᩠ᨯᨶᨠᩣᩁᨠᩣ …ᨸᩮ…  ᩈᩴᨥᩮ ᩋᨵᩥᨠᩁᨱᨠᩣᩁᨠᩣ ᨲᩮ ᩏᨸᩈᩘᨠᨾᩥᨲ᩠ᩅᩣ ᩑᩅᩴ ᩅᨠ᩠ᨡᨶ᩠ᨲᩥ—  ‘ᨾᩣ ᨡᩮᩣ ᨲᩩᨾ᩠ᩉᩮ, ᩋᩣᨿᩈ᩠ᨾᨶ᩠ᨲᩮᩣ, ᩑᩈᩮᩣ ᩋᨩᩮᩈᩥ. ᨻᩃᩅᩤᨻᩃᩅᩴ ᨸᨭᩥᨾᨶ᩠ᨲᩮᨳ. ᨲᩩᨾ᩠ᩉᩮ ᨲᩮᨶ ᨸᨱ᩠ᨯᩥᨲᨲᩁᩣ ᨧ ᨻ᩠ᨿᨲ᩠ᨲᨲᩁᩣ ᨧ ᨻᩉᩩᩔᩩᨲᨲᩁᩣ ᨧ ᩋᩃᨾᨲ᩠ᨲᨲᩁᩣ ᨧ. ᨾᩣ ᨧᩔ ᨽᩣᨿᩥᨲ᩠ᨳ. ᨾᨿᨾ᩠ᨸᩥ ᨲᩩᨾ᩠ᩉᩣᨠᩴ ᨸᨠ᩠ᨡᩣ ᨽᩅᩥᩔᩣᨾᩣ’ᨲᩥ? ᨲᩮᨶ ᩋᨶᩩᨸ᩠ᨸᨶ᩠ᨶᩣᨶᩥ ᨧᩮᩅ ᨽᨱ᩠ᨯᨶᩣᨶᩥ ᩏᨸ᩠ᨸᨩ᩠ᨩᨶ᩠ᨲᩥ, ᩏᨸ᩠ᨸᨶ᩠ᨶᩣᨶᩥ ᨧ ᨽᨱ᩠ᨯᨶᩣᨶᩥ ᨽᩥᨿ᩠ᨿᩮᩣᨽᩣᩅᩤᨿ ᩅᩮᨸᩩᩃᩖᩣᨿ ᩈᩴᩅᨲ᩠ᨲᨶ᩠ᨲᩥ. ᨶᩮᨲᩴ, ᨽᩥᨠ᩠ᨡᩅᩮ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ ᨸᩈᨶ᩠ᨶᩣᨶᩴ ᩅᩤ ᨽᩥᨿ᩠ᨿᩮᩣᨽᩣᩅᩤᨿ. ᩋᨳ ᨡ᩠ᩅᩮᨲᩴ, ᨽᩥᨠ᩠ᨡᩅᩮ, ᩋᨸ᩠ᨸᩈᨶ᩠ᨶᩣᨶᨬ᩠ᨧᩮᩅ ᩋᨸ᩠ᨸᩈᩣᨴᩤᨿ ᨸᩈᨶ᩠ᨶᩣᨶᨬ᩠ᨧ ᩑᨠᨧ᩠ᨧᩣᨶᩴ ᩋᨬ᩠ᨬᨳᨲ᩠ᨲᩣᨿᩣ”ᨲᩥ.


</Paragraph>

<Paragraph number="4" book="cula">
ᩋᨳ ᨡᩮᩣ ᨽᨣᩅᩤ ᨲᩮ ᨽᩥᨠ᩠ᨡᩪ ᩋᨶᩮᨠᨸᩁᩥᨿᩣᨿᩮᨶ ᩅᩥᨣᩁᩉᩥᨲ᩠ᩅᩣ ᨴᩩᨻ᩠ᨽᩁᨲᩣᨿ ᨴᩩᨸ᩠ᨸᩮᩣᩈᨲᩣᨿ ᨾᩉᩥᨧ᩠ᨨᨲᩣᨿ ᩋᩈᨶ᩠ᨲᩩᨭ᩠ᨮᩥᨲᩣᨿ ᩈᩘᨣᨱᩥᨠᩣᨿ ᨠᩮᩣᩈᨩ᩠ᨩᩔ ᩋᩅᨱ᩠ᨱᩴ ᨽᩣᩈᩥᨲ᩠ᩅᩣ ᩋᨶᩮᨠᨸᩁᩥᨿᩣᨿᩮᨶ ᩈᩩᨽᩁᨲᩣᨿ ᩈᩩᨸᩮᩣᩈᨲᩣᨿ ᩋᨸ᩠ᨸᩥᨧ᩠ᨨᩔ ᩈᨶ᩠ᨲᩩᨭ᩠ᨮᩔ ᩈᩃᩖᩮᨡᩔ ᨵᩩᨲᩔ ᨸᩣᩈᩣᨴᩥᨠᩔ ᩋᨸᨧᨿᩔ ᩅᩦᩁᩥᨿᩣᩁᨾ᩠ᨽᩔ ᩅᨱ᩠ᨱᩴ ᨽᩣᩈᩥᨲ᩠ᩅᩣ ᨽᩥᨠ᩠ᨡᩪᨶᩴ ᨲᨴᨶᩩᨧ᩠ᨨᩅᩥᨠᩴ ᨲᨴᨶᩩᩃᩮᩣᨾᩥᨠᩴ ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᨲᩮᨶ ᩉᩥ, ᨽᩥᨠ᩠ᨡᩅᩮ, ᩈᩴᨥᩮᩣ ᨸᨱ᩠ᨯᩩᨠᩃᩮᩣᩉᩥᨲᨠᩣᨶᩴ ᨽᩥᨠ᩠ᨡᩪᨶᩴ ᨲᨩ᩠ᨩᨶᩦᨿᨠᨾ᩠ᨾᩴ ᨠᩁᩮᩣᨲᩩ. ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᨠᩣᨲᨻ᩠ᨻᩴ. ᨸᨮᨾᩴ ᨸᨱ᩠ᨯᩩᨠᩃᩮᩣᩉᩥᨲᨠᩣ ᨽᩥᨠ᩠ᨡᩪ ᨧᩮᩣᨴᩮᨲᨻ᩠ᨻᩣ, ᨧᩮᩣᨴᩮᨲ᩠ᩅᩣ ᩈᩣᩁᩮᨲᨻ᩠ᨻᩣ, ᩈᩣᩁᩮᨲ᩠ᩅᩣ ᩋᩣᨸᨲ᩠ᨲᩥᩴ ᩋᩣᩁᩮᩣᨸᩮᨲᨻ᩠ᨻᩣ, ᩋᩣᨸᨲ᩠ᨲᩥᩴ ᩋᩣᩁᩮᩣᨸᩮᨲ᩠ᩅᩣ ᨻ᩠ᨿᨲ᩠ᨲᩮᨶ ᨽᩥᨠ᩠ᨡᩩᨶᩣ ᨸᨭᩥᨻᩃᩮᨶ ᩈᩴᨥᩮᩣ ᨬᩣᨸᩮᨲᨻ᩠ᨻᩮᩣ—


</Paragraph>

</Division>
<Division number="3" book="cula">

<Paragraph number="5" book="cula">
‘ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩍᨾᩮ ᨸᨱ᩠ᨯᩩᨠᩃᩮᩣᩉᩥᨲᨠᩣ ᨽᩥᨠ᩠ᨡᩪ ᩋᨲ᩠ᨲᨶᩣ ᨽᨱ᩠ᨯᨶᨠᩣᩁᨠᩣ ᨠᩃᩉᨠᩣᩁᨠᩣ ᩅᩥᩅᩤᨴᨠᩣᩁᨠᩣ ᨽᩔᨠᩣᩁᨠᩣ ᩈᩴᨥᩮ ᩋᨵᩥᨠᩁᨱᨠᩣᩁᨠᩣ, ᨿᩮᨸᩥ ᨧᨬ᩠ᨬᩮ ᨽᩥᨠ᩠ᨡᩪ ᨽᨱ᩠ᨯᨶᨠᩣᩁᨠᩣ ᨠᩃᩉᨠᩣᩁᨠᩣ ᩅᩥᩅᩤᨴᨠᩣᩁᨠᩣ ᨽᩔᨠᩣᩁᨠᩣ ᩈᩴᨥᩮ ᩋᨵᩥᨠᩁᨱᨠᩣᩁᨠᩣ ᨲᩮ ᩏᨸᩈᩘᨠᨾᩥᨲ᩠ᩅᩣ ᩑᩅᩴ ᩅᨴᨶ᩠ᨲᩥ—  “ᨾᩣ ᨡᩮᩣ ᨲᩩᨾ᩠ᩉᩮ, ᩋᩣᨿᩈ᩠ᨾᨶ᩠ᨲᩮᩣ, ᩑᩈᩮᩣ ᩋᨩᩮᩈᩥ. ᨻᩃᩅᩤᨻᩃᩅᩴ ᨸᨭᩥᨾᨶ᩠ᨲᩮᨳ. ᨲᩩᨾ᩠ᩉᩮ ᨲᩮᨶ ᨸᨱ᩠ᨯᩥᨲᨲᩁᩣ ᨧ ᨻ᩠ᨿᨲ᩠ᨲᨲᩁᩣ ᨧ ᨻᩉᩩᩔᩩᨲᨲᩁᩣ ᨧ ᩋᩃᨾᨲ᩠ᨲᨲᩁᩣ ᨧ. ᨾᩣ ᨧᩔ ᨽᩣᨿᩥᨲ᩠ᨳ. ᨾᨿᨾ᩠ᨸᩥ ᨲᩩᨾ᩠ᩉᩣᨠᩴ ᨸᨠ᩠ᨡᩣ ᨽᩅᩥᩔᩣᨾᩣ”ᨲᩥ. ᨲᩮᨶ ᩋᨶᩩᨸ᩠ᨸᨶ᩠ᨶᩣᨶᩥ ᨧᩮᩅ ᨽᨱ᩠ᨯᨶᩣᨶᩥ ᩏᨸ᩠ᨸᨩ᩠ᨩᨶ᩠ᨲᩥ, ᩏᨸ᩠ᨸᨶ᩠ᨶᩣᨶᩥ ᨧ ᨽᨱ᩠ᨯᨶᩣᨶᩥ ᨽᩥᨿ᩠ᨿᩮᩣᨽᩣᩅᩤᨿ ᩅᩮᨸᩩᩃᩖᩣᨿ ᩈᩴᩅᨲ᩠ᨲᨶ᩠ᨲᩥ. ᨿᨴᩥ ᩈᩴᨥᩔ ᨸᨲ᩠ᨲᨠᩃᩖᩴ, ᩈᩴᨥᩮᩣ ᨸᨱ᩠ᨯᩩᨠᩃᩮᩣᩉᩥᨲᨠᩣᨶᩴ ᨽᩥᨠ᩠ᨡᩪᨶᩴ ᨲᨩ᩠ᨩᨶᩦᨿᨠᨾ᩠ᨾᩴ ᨠᩁᩮᨿ᩠ᨿ. ᩑᩈᩣ ᨬᨲ᩠ᨲᩥ.


</Paragraph>

<Paragraph number="6" book="cula">
ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩍᨾᩮ ᨸᨱ᩠ᨯᩩᨠᩃᩮᩣᩉᩥᨲᨠᩣ ᨽᩥᨠ᩠ᨡᩪ ᩋᨲ᩠ᨲᨶᩣ ᨽᨱ᩠ᨯᨶᨠᩣᩁᨠᩣ …ᨸᩮ…  ᩈᩴᨥᩮ ᩋᨵᩥᨠᩁᨱᨠᩣᩁᨠᩣ, ᨿᩮᨸᩥ ᨧᨬ᩠ᨬᩮ ᨽᩥᨠ᩠ᨡᩪ ᨽᨱ᩠ᨯᨶᨠᩣᩁᨠᩣ …ᨸᩮ…  ᩈᩴᨥᩮ ᩋᨵᩥᨠᩁᨱᨠᩣᩁᨠᩣ ᨲᩮ ᩏᨸᩈᩘᨠᨾᩥᨲ᩠ᩅᩣ ᩑᩅᩴ ᩅᨴᨶ᩠ᨲᩥ—  “ᨾᩣ ᨡᩮᩣ ᨲᩩᨾ᩠ᩉᩮ, ᩋᩣᨿᩈ᩠ᨾᨶ᩠ᨲᩮᩣ, ᩑᩈᩮᩣ ᩋᨩᩮᩈᩥ. ᨻᩃᩅᩤᨻᩃᩅᩴ ᨸᨭᩥᨾᨶ᩠ᨲᩮᨳ. ᨲᩩᨾ᩠ᩉᩮ ᨲᩮᨶ ᨸᨱ᩠ᨯᩥᨲᨲᩁᩣ ᨧ ᨻ᩠ᨿᨲ᩠ᨲᨲᩁᩣ ᨧ ᨻᩉᩩᩔᩩᨲᨲᩁᩣ ᨧ ᩋᩃᨾᨲ᩠ᨲᨲᩁᩣ ᨧ. ᨾᩣ ᨧᩔ ᨽᩣᨿᩥᨲ᩠ᨳ. ᨾᨿᨾ᩠ᨸᩥ ᨲᩩᨾ᩠ᩉᩣᨠᩴ ᨸᨠ᩠ᨡᩣ ᨽᩅᩥᩔᩣᨾᩣ”ᨲᩥ. ᨲᩮᨶ ᩋᨶᩩᨸ᩠ᨸᨶ᩠ᨶᩣᨶᩥ ᨧᩮᩅ ᨽᨱ᩠ᨯᨶᩣᨶᩥ ᩏᨸ᩠ᨸᨩ᩠ᨩᨶ᩠ᨲᩥ, ᩏᨸ᩠ᨸᨶ᩠ᨶᩣᨶᩥ ᨧ ᨽᨱ᩠ᨯᨶᩣᨶᩥ ᨽᩥᨿ᩠ᨿᩮᩣᨽᩣᩅᩤᨿ ᩅᩮᨸᩩᩃᩖᩣᨿ ᩈᩴᩅᨲ᩠ᨲᨶ᩠ᨲᩥ. ᩈᩴᨥᩮᩣ ᨸᨱ᩠ᨯᩩᨠᩃᩮᩣᩉᩥᨲᨠᩣᨶᩴ ᨽᩥᨠ᩠ᨡᩪᨶᩴ ᨲᨩ᩠ᨩᨶᩦᨿᨠᨾ᩠ᨾᩴ ᨠᩁᩮᩣᨲᩥ. ᨿᩔᩣᨿᩈ᩠ᨾᨲᩮᩣ ᨡᨾᨲᩥ ᨸᨱ᩠ᨯᩩᨠᩃᩮᩣᩉᩥᨲᨠᩣᨶᩴ ᨽᩥᨠ᩠ᨡᩪᨶᩴ ᨲᨩ᩠ᨩᨶᩦᨿᩔ ᨠᨾ᩠ᨾᩔ ᨠᩁᨱᩴ, ᩈᩮᩣ ᨲᩩᨱ᩠ᩉᩔ; ᨿᩔ ᨶᨠ᩠ᨡᨾᨲᩥ, ᩈᩮᩣ ᨽᩣᩈᩮᨿ᩠ᨿ.


</Paragraph>

<Paragraph number="7" book="cula">
ᨴᩩᨲᩥᨿᨾ᩠ᨸᩥ ᩑᨲᨾᨲ᩠ᨳᩴ ᩅᨴᩤᨾᩥ—  ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩍᨾᩮ ᨸᨱ᩠ᨯᩩᨠᩃᩮᩣᩉᩥᨲᨠᩣ ᨽᩥᨠ᩠ᨡᩪ ᩋᨲ᩠ᨲᨶᩣ ᨽᨱ᩠ᨯᨶᨠᩣᩁᨠᩣ …ᨸᩮ…  ᩈᩴᨥᩮ ᩋᨵᩥᨠᩁᨱᨠᩣᩁᨠᩣ, ᨿᩮᨸᩥ ᨧᨬ᩠ᨬᩮ ᨽᩥᨠ᩠ᨡᩪ ᨽᨱ᩠ᨯᨶᨠᩣᩁᨠᩣ …ᨸᩮ…  ᩈᩴᨥᩮ ᩋᨵᩥᨠᩁᨱᨠᩣᩁᨠᩣ ᨲᩮ ᩏᨸᩈᩘᨠᨾᩥᨲ᩠ᩅᩣ ᩑᩅᩴ ᩅᨴᨶ᩠ᨲᩥ—  “ᨾᩣ ᨡᩮᩣ ᨲᩩᨾ᩠ᩉᩮ, ᩋᩣᨿᩈ᩠ᨾᨶ᩠ᨲᩮᩣ, ᩑᩈᩮᩣ ᩋᨩᩮᩈᩥ. ᨻᩃᩅᩤᨻᩃᩅᩴ ᨸᨭᩥᨾᨶ᩠ᨲᩮᨳ. ᨲᩩᨾ᩠ᩉᩮ ᨲᩮᨶ ᨸᨱ᩠ᨯᩥᨲᨲᩁᩣ ᨧ ᨻ᩠ᨿᨲ᩠ᨲᨲᩁᩣ ᨧ ᨻᩉᩩᩔᩩᨲᨲᩁᩣ ᨧ ᩋᩃᨾᨲ᩠ᨲᨲᩁᩣ ᨧ. ᨾᩣ ᨧᩔ ᨽᩣᨿᩥᨲ᩠ᨳ. ᨾᨿᨾ᩠ᨸᩥ ᨲᩩᨾ᩠ᩉᩣᨠᩴ ᨸᨠ᩠ᨡᩣ ᨽᩅᩥᩔᩣᨾᩣ”ᨲᩥ. ᨲᩮᨶ ᩋᨶᩩᨸ᩠ᨸᨶ᩠ᨶᩣᨶᩥ ᨧᩮᩅ ᨽᨱ᩠ᨯᨶᩣᨶᩥ ᩏᨸ᩠ᨸᨩ᩠ᨩᨶ᩠ᨲᩥ, ᩏᨸ᩠ᨸᨶ᩠ᨶᩣᨶᩥ ᨧ ᨽᨱ᩠ᨯᨶᩣᨶᩥ ᨽᩥᨿ᩠ᨿᩮᩣᨽᩣᩅᩤᨿ ᩅᩮᨸᩩᩃᩖᩣᨿ ᩈᩴᩅᨲ᩠ᨲᨶ᩠ᨲᩥ. ᩈᩴᨥᩮᩣ ᨸᨱ᩠ᨯᩩᨠᩃᩮᩣᩉᩥᨲᨠᩣᨶᩴ ᨽᩥᨠ᩠ᨡᩪᨶᩴ ᨲᨩ᩠ᨩᨶᩦᨿᨠᨾ᩠ᨾᩴ ᨠᩁᩮᩣᨲᩥ. ᨿᩔᩣᨿᩈ᩠ᨾᨲᩮᩣ ᨡᨾᨲᩥ ᨸᨱ᩠ᨯᩩᨠᩃᩮᩣᩉᩥᨲᨠᩣᨶᩴ ᨽᩥᨠ᩠ᨡᩪᨶᩴ ᨲᨩ᩠ᨩᨶᩦᨿᩔ ᨠᨾ᩠ᨾᩔ ᨠᩁᨱᩴ, ᩈᩮᩣ ᨲᩩᨱ᩠ᩉᩔ; ᨿᩔ ᨶᨠ᩠ᨡᨾᨲᩥ, ᩈᩮᩣ ᨽᩣᩈᩮᨿ᩠ᨿ.


</Paragraph>

<Paragraph number="8" book="cula">
ᨲᨲᩥᨿᨾ᩠ᨸᩥ ᩑᨲᨾᨲ᩠ᨳᩴ ᩅᨴᩤᨾᩥ—  ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩍᨾᩮ ᨸᨱ᩠ᨯᩩᨠᩃᩮᩣᩉᩥᨲᨠᩣ ᨽᩥᨠ᩠ᨡᩪ ᩋᨲ᩠ᨲᨶᩣ ᨽᨱ᩠ᨯᨶᨠᩣᩁᨠᩣ …ᨸᩮ…  ᩈᩴᨥᩮ ᩋᨵᩥᨠᩁᨱᨠᩣᩁᨠᩣ, ᨿᩮᨸᩥ ᨧᨬ᩠ᨬᩮ ᨽᩥᨠ᩠ᨡᩪ ᨽᨱ᩠ᨯᨶᨠᩣᩁᨠᩣ …ᨸᩮ…  ᩈᩴᨥᩮ ᩋᨵᩥᨠᩁᨱᨠᩣᩁᨠᩣ ᨲᩮ ᩏᨸᩈᩘᨠᨾᩥᨲ᩠ᩅᩣ ᩑᩅᩴ ᩅᨴᨶ᩠ᨲᩥ—  “ᨾᩣ ᨡᩮᩣ ᨲᩩᨾ᩠ᩉᩮ, ᩋᩣᨿᩈ᩠ᨾᨶ᩠ᨲᩮᩣ, ᩑᩈᩮᩣ ᩋᨩᩮᩈᩥ. ᨻᩃᩅᩤᨻᩃᩅᩴ ᨸᨭᩥᨾᨶ᩠ᨲᩮᨳ. ᨲᩩᨾ᩠ᩉᩮ ᨲᩮᨶ ᨸᨱ᩠ᨯᩥᨲᨲᩁᩣ ᨧ ᨻ᩠ᨿᨲ᩠ᨲᨲᩁᩣ ᨧ ᨻᩉᩩᩔᩩᨲᨲᩁᩣ ᨧ ᩋᩃᨾᨲ᩠ᨲᨲᩁᩣ ᨧ. ᨾᩣ ᨧᩔ ᨽᩣᨿᩥᨲ᩠ᨳ. ᨾᨿᨾ᩠ᨸᩥ ᨲᩩᨾ᩠ᩉᩣᨠᩴ ᨸᨠ᩠ᨡᩣ ᨽᩅᩥᩔᩣᨾᩣ”ᨲᩥ. ᨲᩮᨶ ᩋᨶᩩᨸ᩠ᨸᨶ᩠ᨶᩣᨶᩥ ᨧᩮᩅ ᨽᨱ᩠ᨯᨶᩣᨶᩥ ᩏᨸ᩠ᨸᨩ᩠ᨩᨶ᩠ᨲᩥ, ᩏᨸ᩠ᨸᨶ᩠ᨶᩣᨶᩥ ᨧ ᨽᨱ᩠ᨯᨶᩣᨶᩥ ᨽᩥᨿ᩠ᨿᩮᩣᨽᩣᩅᩤᨿ ᩅᩮᨸᩩᩃᩖᩣᨿ ᩈᩴᩅᨲ᩠ᨲᨶ᩠ᨲᩥ. ᩈᩴᨥᩮᩣ ᨸᨱ᩠ᨯᩩᨠᩃᩮᩣᩉᩥᨲᨠᩣᨶᩴ ᨽᩥᨠ᩠ᨡᩪᨶᩴ ᨲᨩ᩠ᨩᨶᩦᨿᨠᨾ᩠ᨾᩴ ᨠᩁᩮᩣᨲᩥ. ᨿᩔᩣᨿᩈ᩠ᨾᨲᩮᩣ ᨡᨾᨲᩥ ᨸᨱ᩠ᨯᩩᨠᩃᩮᩣᩉᩥᨲᨠᩣᨶᩴ ᨽᩥᨠ᩠ᨡᩪᨶᩴ ᨲᨩ᩠ᨩᨶᩦᨿᩔ ᨠᨾ᩠ᨾᩔ ᨠᩁᨱᩴ, ᩈᩮᩣ ᨲᩩᨱ᩠ᩉᩔ; ᨿᩔ ᨶᨠ᩠ᨡᨾᨲᩥ, ᩈᩮᩣ ᨽᩣᩈᩮᨿ᩠ᨿ.


</Paragraph>

<Paragraph number="9" book="cula">
ᨠᨲᩴ ᩈᩴᨥᩮᨶ ᨸᨱ᩠ᨯᩩᨠᩃᩮᩣᩉᩥᨲᨠᩣᨶᩴ ᨽᩥᨠ᩠ᨡᩪᨶᩴ ᨲᨩ᩠ᨩᨶᩦᨿᨠᨾ᩠ᨾᩴ. ᨡᨾᨲᩥ ᩈᩴᨥᩔ, ᨲᩈ᩠ᨾᩣ ᨲᩩᨱ᩠ᩉᩦ, ᩑᩅᨾᩮᨲᩴ ᨵᩤᩁᨿᩣᨾᩦ’”ᨲᩥ.

</Paragraph>
</Division>

<TableOfContents book="cula" section="1.1">
* [1.1.1 ᩋᨵᨾ᩠ᨾᨠᨾ᩠ᨾᨴ᩠ᩅᩤᨴᩈᨠ](1-1/1-1-1)
* [1.1.2 ᨵᨾ᩠ᨾᨠᨾ᩠ᨾᨴ᩠ᩅᩤᨴᩈᨠ](1-1/1-1-2)
* [1.1.3 ᩋᩣᨠᩘᨡᨾᩣᨶᨨᨠ᩠ᨠ](1-1/1-1-3)
* [1.1.4 ᩋᨭ᩠ᨮᩣᩁᩈᩅᨲ᩠ᨲ](1-1/1-1-4)
* [1.1.5 ᨶᨸ᩠ᨸᨭᩥᨸ᩠ᨸᩔᨾ᩠ᨽᩮᨲᨻ᩠ᨻᩋᨭ᩠ᨮᩣᩁᩈᨠ](1-1/1-1-5)
* [1.1.6 ᨸᨭᩥᨸ᩠ᨸᩔᨾ᩠ᨽᩮᨲᨻ᩠ᨻᩋᨭ᩠ᨮᩣᩁᩈᨠ](1-1/1-1-6)
</TableOfContents>