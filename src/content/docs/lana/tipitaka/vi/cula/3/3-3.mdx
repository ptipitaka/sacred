---
title: "3.3 ᨧᨲ᩠ᨲᩣᩃᩦᩈᨠ"
tableOfContents: false
sidebar:
  order: 5
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="160" book="cula">

<Paragraph number="673" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᨸᩁᩥᩅᩈᨶ᩠ᨲᩮᩣ ᩅᩥᨻ᩠ᨽᨾᩥ. ᩈᩮᩣ ᨸᩩᨶ ᨸᨧ᩠ᨧᩣᨣᨶ᩠ᨲ᩠ᩅᩣ ᨽᩥᨠ᩠ᨡᩪ ᩏᨸᩈᨾ᩠ᨸᨴᩴ ᨿᩣᨧᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ.
</Paragraph>

<Paragraph number="674" book="cula">
“ᩍᨵ ᨸᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩩ ᨸᩁᩥᩅᩈᨶ᩠ᨲᩮᩣ ᩅᩥᨻ᩠ᨽᨾᨲᩥ. ᩅᩥᨻ᩠ᨽᨶ᩠ᨲᨠᩔ, ᨽᩥᨠ᩠ᨡᩅᩮ, ᨸᩁᩥᩅᩤᩈᩮᩣ ᨶ ᩁᩩᩉᨲᩥ. ᩈᩮᩣ ᨧᩮ ᨸᩩᨶ ᩏᨸᩈᨾ᩠ᨸᨩ᩠ᨩᨲᩥ, ᨲᩔ ᨲᨴᩮᩅ ᨸᩩᩁᩥᨾᩴ ᨸᩁᩥᩅᩤᩈᨴᩤᨶᩴ. ᨿᩮᩣ ᨸᩁᩥᩅᩤᩈᩮᩣ ᨴᩥᨶ᩠ᨶᩮᩣ ᩈᩩᨴᩥᨶ᩠ᨶᩮᩣ, ᨿᩮᩣ ᨸᩁᩥᩅᩩᨲ᩠ᨳᩮᩣ ᩈᩩᨸᩁᩥᩅᩩᨲ᩠ᨳᩮᩣ, ᩋᩅᩈᩮᩈᩮᩣ ᨸᩁᩥᩅᩈᩥᨲᨻ᩠ᨻᩮᩣ. (1)
</Paragraph>

<Paragraph number="675" book="cula">
ᩍᨵ ᨸᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩩ ᨸᩁᩥᩅᩈᨶ᩠ᨲᩮᩣ ᩈᩣᨾᨱᩮᩁᩮᩣ ᩉᩮᩣᨲᩥ. ᩈᩣᨾᨱᩮᩁᩔ, ᨽᩥᨠ᩠ᨡᩅᩮ, ᨸᩁᩥᩅᩤᩈᩮᩣ ᨶ ᩁᩩᩉᨲᩥ. ᩈᩮᩣ ᨧᩮ ᨸᩩᨶ ᩏᨸᩈᨾ᩠ᨸᨩ᩠ᨩᨲᩥ, ᨲᩔ ᨲᨴᩮᩅ ᨸᩩᩁᩥᨾᩴ ᨸᩁᩥᩅᩤᩈᨴᩤᨶᩴ. ᨿᩮᩣ ᨸᩁᩥᩅᩤᩈᩮᩣ ᨴᩥᨶ᩠ᨶᩮᩣ ᩈᩩᨴᩥᨶ᩠ᨶᩮᩣ, ᨿᩮᩣ ᨸᩁᩥᩅᩩᨲ᩠ᨳᩮᩣ ᩈᩩᨸᩁᩥᩅᩩᨲ᩠ᨳᩮᩣ, ᩋᩅᩈᩮᩈᩮᩣ ᨸᩁᩥᩅᩈᩥᨲᨻ᩠ᨻᩮᩣ. (2)
</Paragraph>

<Paragraph number="676" book="cula">
ᩍᨵ ᨸᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩩ ᨸᩁᩥᩅᩈᨶ᩠ᨲᩮᩣ ᩏᨾ᩠ᨾᨲ᩠ᨲᨠᩮᩣ ᩉᩮᩣᨲᩥ. ᩏᨾ᩠ᨾᨲ᩠ᨲᨠᩔ, ᨽᩥᨠ᩠ᨡᩅᩮ, ᨸᩁᩥᩅᩤᩈᩮᩣ ᨶ ᩁᩩᩉᨲᩥ. ᩈᩮᩣ ᨧᩮ ᨸᩩᨶ ᩋᨶᩩᨾ᩠ᨾᨲ᩠ᨲᨠᩮᩣ ᩉᩮᩣᨲᩥ, ᨲᩔ ᨲᨴᩮᩅ ᨸᩩᩁᩥᨾᩴ ᨸᩁᩥᩅᩤᩈᨴᩤᨶᩴ. ᨿᩮᩣ ᨸᩁᩥᩅᩤᩈᩮᩣ ᨴᩥᨶ᩠ᨶᩮᩣ ᩈᩩᨴᩥᨶ᩠ᨶᩮᩣ, ᨿᩮᩣ ᨸᩁᩥᩅᩩᨲ᩠ᨳᩮᩣ ᩈᩩᨸᩁᩥᩅᩩᨲ᩠ᨳᩮᩣ, ᩋᩅᩈᩮᩈᩮᩣ ᨸᩁᩥᩅᩈᩥᨲᨻ᩠ᨻᩮᩣ. (3)
</Paragraph>

<Paragraph number="677" book="cula">
ᩍᨵ ᨸᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩩ ᨸᩁᩥᩅᩈᨶ᩠ᨲᩮᩣ ᨡᩥᨲ᩠ᨲᨧᩥᨲ᩠ᨲᩮᩣ ᩉᩮᩣᨲᩥ. ᨡᩥᨲ᩠ᨲᨧᩥᨲ᩠ᨲᩔ, ᨽᩥᨠ᩠ᨡᩅᩮ, ᨸᩁᩥᩅᩤᩈᩮᩣ ᨶ ᩁᩩᩉᨲᩥ. ᩈᩮᩣ ᨧᩮ ᨸᩩᨶ ᩋᨡᩥᨲ᩠ᨲᨧᩥᨲ᩠ᨲᩮᩣ ᩉᩮᩣᨲᩥ, ᨲᩔ ᨲᨴᩮᩅ ᨸᩩᩁᩥᨾᩴ ᨸᩁᩥᩅᩤᩈᨴᩤᨶᩴ. ᨿᩮᩣ ᨸᩁᩥᩅᩤᩈᩮᩣ ᨴᩥᨶ᩠ᨶᩮᩣ ᩈᩩᨴᩥᨶ᩠ᨶᩮᩣ, ᨿᩮᩣ ᨸᩁᩥᩅᩩᨲ᩠ᨳᩮᩣ ᩈᩩᨸᩁᩥᩅᩩᨲ᩠ᨳᩮᩣ, ᩋᩅᩈᩮᩈᩮᩣ ᨸᩁᩥᩅᩈᩥᨲᨻ᩠ᨻᩮᩣ. (4)
</Paragraph>

<Paragraph number="678" book="cula">
ᩍᨵ ᨸᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩩ ᨸᩁᩥᩅᩈᨶ᩠ᨲᩮᩣ ᩅᩮᨴᨶᩣᨭ᩠ᨭᩮᩣ ᩉᩮᩣᨲᩥ. ᩅᩮᨴᨶᩣᨭ᩠ᨭᩔ, ᨽᩥᨠ᩠ᨡᩅᩮ, ᨸᩁᩥᩅᩤᩈᩮᩣ ᨶ ᩁᩩᩉᨲᩥ. ᩈᩮᩣ ᨧᩮ ᨸᩩᨶ ᩋᩅᩮᨴᨶᩣᨭ᩠ᨭᩮᩣ ᩉᩮᩣᨲᩥ, ᨲᩔ ᨲᨴᩮᩅ ᨸᩩᩁᩥᨾᩴ ᨸᩁᩥᩅᩤᩈᨴᩤᨶᩴ. ᨿᩮᩣ ᨸᩁᩥᩅᩤᩈᩮᩣ ᨴᩥᨶ᩠ᨶᩮᩣ ᩈᩩᨴᩥᨶ᩠ᨶᩮᩣ, ᨿᩮᩣ ᨸᩁᩥᩅᩩᨲ᩠ᨳᩮᩣ ᩈᩩᨸᩁᩥᩅᩩᨲ᩠ᨳᩮᩣ, ᩋᩅᩈᩮᩈᩮᩣ ᨸᩁᩥᩅᩈᩥᨲᨻ᩠ᨻᩮᩣ. (5)
</Paragraph>

<Paragraph number="679" book="cula">
ᩍᨵ ᨸᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩩ ᨸᩁᩥᩅᩈᨶ᩠ᨲᩮᩣ, ᩋᩣᨸᨲ᩠ᨲᩥᨿᩣ ᩋᨴᩔᨶᩮ, ᩏᨠ᩠ᨡᩥᨸᩥᨿ᩠ᨿᨲᩥ. ᩏᨠ᩠ᨡᩥᨲ᩠ᨲᨠᩔ, ᨽᩥᨠ᩠ᨡᩅᩮ, ᨸᩁᩥᩅᩤᩈᩮᩣ ᨶ ᩁᩩᩉᨲᩥ. ᩈᩮᩣ ᨧᩮ ᨸᩩᨶ ᩒᩈᩣᩁᩥᨿ᩠ᨿᨲᩥ, ᨲᩔ ᨲᨴᩮᩅ ᨸᩩᩁᩥᨾᩴ ᨸᩁᩥᩅᩤᩈᨴᩤᨶᩴ. ᨿᩮᩣ ᨸᩁᩥᩅᩤᩈᩮᩣ ᨴᩥᨶ᩠ᨶᩮᩣ ᩈᩩᨴᩥᨶ᩠ᨶᩮᩣ, ᨿᩮᩣ ᨸᩁᩥᩅᩩᨲ᩠ᨳᩮᩣ ᩈᩩᨸᩁᩥᩅᩩᨲ᩠ᨳᩮᩣ, ᩋᩅᩈᩮᩈᩮᩣ ᨸᩁᩥᩅᩈᩥᨲᨻ᩠ᨻᩮᩣ. (6)
</Paragraph>

<Paragraph number="680" book="cula">
ᩍᨵ ᨸᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩩ ᨸᩁᩥᩅᩈᨶ᩠ᨲᩮᩣ, ᩋᩣᨸᨲ᩠ᨲᩥᨿᩣ ᩋᨸ᩠ᨸᨭᩥᨠᨾ᩠ᨾᩮ, ᩏᨠ᩠ᨡᩥᨸᩥᨿ᩠ᨿᨲᩥ. ᩏᨠ᩠ᨡᩥᨲ᩠ᨲᨠᩔ, ᨽᩥᨠ᩠ᨡᩅᩮ, ᨸᩁᩥᩅᩤᩈᩮᩣ ᨶ ᩁᩩᩉᨲᩥ. ᩈᩮᩣ ᨧᩮ ᨸᩩᨶ ᩒᩈᩣᩁᩥᨿ᩠ᨿᨲᩥ, ᨲᩔ ᨲᨴᩮᩅ ᨸᩩᩁᩥᨾᩴ ᨸᩁᩥᩅᩤᩈᨴᩤᨶᩴ. ᨿᩮᩣ ᨸᩁᩥᩅᩤᩈᩮᩣ ᨴᩥᨶ᩠ᨶᩮᩣ ᩈᩩᨴᩥᨶ᩠ᨶᩮᩣ, ᨿᩮᩣ ᨸᩁᩥᩅᩩᨲ᩠ᨳᩮᩣ ᩈᩩᨸᩁᩥᩅᩩᨲ᩠ᨳᩮᩣ, ᩋᩅᩈᩮᩈᩮᩣ ᨸᩁᩥᩅᩈᩥᨲᨻ᩠ᨻᩮᩣ. (7)
</Paragraph>

<Paragraph number="681" book="cula">
ᩍᨵ ᨸᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩩ ᨸᩁᩥᩅᩈᨶ᩠ᨲᩮᩣ, ᨸᩣᨸᩥᨠᩣᨿ ᨴᩥᨭ᩠ᨮᩥᨿᩣ, ᩋᨸ᩠ᨸᨭᩥᨶᩥᩔᨣ᩠ᨣᩮ, ᩏᨠ᩠ᨡᩥᨸᩥᨿ᩠ᨿᨲᩥ. ᩏᨠ᩠ᨡᩥᨲ᩠ᨲᨠᩔ, ᨽᩥᨠ᩠ᨡᩅᩮ, ᨸᩁᩥᩅᩤᩈᩮᩣ ᨶ ᩁᩩᩉᨲᩥ. ᩈᩮᩣ ᨧᩮ ᨸᩩᨶ ᩒᩈᩣᩁᩥᨿ᩠ᨿᨲᩥ, ᨲᩔ ᨲᨴᩮᩅ ᨸᩩᩁᩥᨾᩴ ᨸᩁᩥᩅᩤᩈᨴᩤᨶᩴ. ᨿᩮᩣ ᨸᩁᩥᩅᩤᩈᩮᩣ ᨴᩥᨶ᩠ᨶᩮᩣ ᩈᩩᨴᩥᨶ᩠ᨶᩮᩣ, ᨿᩮᩣ ᨸᩁᩥᩅᩩᨲ᩠ᨳᩮᩣ ᩈᩩᨸᩁᩥᩅᩩᨲ᩠ᨳᩮᩣ, ᩋᩅᩈᩮᩈᩮᩣ ᨸᩁᩥᩅᩈᩥᨲᨻ᩠ᨻᩮᩣ. (8)
</Paragraph>

</Division>
<Division number="161" book="cula">

<Paragraph number="682" book="cula">
ᩍᨵ ᨸᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩩ ᨾᩪᩃᩣᨿᨸᨭᩥᨠᩔᨶᩣᩁᩉᩮᩣ ᩅᩥᨻ᩠ᨽᨾᨲᩥ. ᩅᩥᨻ᩠ᨽᨶ᩠ᨲᨠᩔ, ᨽᩥᨠ᩠ᨡᩅᩮ, ᨾᩪᩃᩣᨿᨸᨭᩥᨠᩔᨶᩣ ᨶ ᩁᩩᩉᨲᩥ. ᩈᩮᩣ ᨧᩮ ᨸᩩᨶ ᩏᨸᩈᨾ᩠ᨸᨩ᩠ᨩᨲᩥ, ᨲᩔ ᨲᨴᩮᩅ ᨸᩩᩁᩥᨾᩴ ᨸᩁᩥᩅᩤᩈᨴᩤᨶᩴ. ᨿᩮᩣ ᨸᩁᩥᩅᩤᩈᩮᩣ ᨴᩥᨶ᩠ᨶᩮᩣ ᩈᩩᨴᩥᨶ᩠ᨶᩮᩣ, ᨿᩮᩣ ᨸᩁᩥᩅᩩᨲ᩠ᨳᩮᩣ ᩈᩩᨸᩁᩥᩅᩩᨲ᩠ᨳᩮᩣ. ᩈᩮᩣ ᨽᩥᨠ᩠ᨡᩩ ᨾᩪᩃᩣᨿ ᨸᨭᩥᨠᩔᩥᨲᨻ᩠ᨻᩮᩣ. (9)
</Paragraph>

<Paragraph number="683" book="cula">
ᩍᨵ ᨸᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩩ ᨾᩪᩃᩣᨿᨸᨭᩥᨠᩔᨶᩣᩁᩉᩮᩣ ᩈᩣᨾᨱᩮᩁᩮᩣ ᩉᩮᩣᨲᩥ …ᨸᩮ…  ᩏᨾ᩠ᨾᨲ᩠ᨲᨠᩮᩣ ᩉᩮᩣᨲᩥ …ᨸᩮ…  ᨡᩥᨲ᩠ᨲᨧᩥᨲ᩠ᨲᩮᩣ ᩉᩮᩣᨲᩥ …ᨸᩮ…  ᩅᩮᨴᨶᩣᨭ᩠ᨭᩮᩣ ᩉᩮᩣᨲᩥ …ᨸᩮ…  ᩋᩣᨸᨲ᩠ᨲᩥᨿᩣ ᩋᨴᩔᨶᩮ ᩏᨠ᩠ᨡᩥᨸᩥᨿ᩠ᨿᨲᩥ …ᨸᩮ…  ᩋᩣᨸᨲ᩠ᨲᩥᨿᩣ ᩋᨸ᩠ᨸᨭᩥᨠᨾ᩠ᨾᩮ ᩏᨠ᩠ᨡᩥᨸᩥᨿ᩠ᨿᨲᩥ …ᨸᩮ…  ᨸᩣᨸᩥᨠᩣᨿ ᨴᩥᨭ᩠ᨮᩥᨿᩣ, ᩋᨸ᩠ᨸᨭᩥᨶᩥᩔᨣ᩠ᨣᩮ, ᩏᨠ᩠ᨡᩥᨸᩥᨿ᩠ᨿᨲᩥ. ᩏᨠ᩠ᨡᩥᨲ᩠ᨲᨠᩔ, ᨽᩥᨠ᩠ᨡᩅᩮ, ᨾᩪᩃᩣᨿᨸᨭᩥᨠᩔᨶᩣ ᨶ ᩁᩩᩉᨲᩥ. ᩈᩮᩣ ᨧᩮ ᨸᩩᨶ ᩒᩈᩣᩁᩥᨿ᩠ᨿᨲᩥ, ᨲᩔ ᨲᨴᩮᩅ ᨸᩩᩁᩥᨾᩴ ᨸᩁᩥᩅᩤᩈᨴᩤᨶᩴ. ᨿᩮᩣ ᨸᩁᩥᩅᩤᩈᩮᩣ ᨴᩥᨶ᩠ᨶᩮᩣ ᩈᩩᨴᩥᨶ᩠ᨶᩮᩣ, ᨿᩮᩣ ᨸᩁᩥᩅᩩᨲ᩠ᨳᩮᩣ ᩈᩩᨸᩁᩥᩅᩩᨲ᩠ᨳᩮᩣ. ᩈᩮᩣ ᨽᩥᨠ᩠ᨡᩩ ᨾᩪᩃᩣᨿ ᨸᨭᩥᨠᩔᩥᨲᨻ᩠ᨻᩮᩣ. (16)
</Paragraph>

</Division>
<Division number="162" book="cula">

<Paragraph number="684" book="cula">
ᩍᨵ ᨸᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩩ ᨾᩣᨶᨲ᩠ᨲᩣᩁᩉᩮᩣ ᩅᩥᨻ᩠ᨽᨾᨲᩥ. ᩅᩥᨻ᩠ᨽᨶ᩠ᨲᨠᩔ, ᨽᩥᨠ᩠ᨡᩅᩮ, ᨾᩣᨶᨲ᩠ᨲᨴᩤᨶᩴ ᨶ ᩁᩩᩉᨲᩥ. ᩈᩮᩣ ᨧᩮ ᨸᩩᨶ ᩏᨸᩈᨾ᩠ᨸᨩ᩠ᨩᨲᩥ, ᨲᩔ ᨲᨴᩮᩅ ᨸᩩᩁᩥᨾᩴ ᨸᩁᩥᩅᩤᩈᨴᩤᨶᩴ. ᨿᩮᩣ ᨸᩁᩥᩅᩤᩈᩮᩣ ᨴᩥᨶ᩠ᨶᩮᩣ ᩈᩩᨴᩥᨶ᩠ᨶᩮᩣ, ᨿᩮᩣ ᨸᩁᩥᩅᩩᨲ᩠ᨳᩮᩣ ᩈᩩᨸᩁᩥᩅᩩᨲ᩠ᨳᩮᩣ. ᨲᩔ ᨽᩥᨠ᩠ᨡᩩᨶᩮᩣ ᨾᩣᨶᨲ᩠ᨲᩴ ᨴᩤᨲᨻ᩠ᨻᩴ. (17)
</Paragraph>

<Paragraph number="685" book="cula">
ᩍᨵ ᨸᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩩ ᨾᩣᨶᨲ᩠ᨲᩣᩁᩉᩮᩣ ᩈᩣᨾᨱᩮᩁᩮᩣ ᩉᩮᩣᨲᩥ …ᨸᩮ…  ᩏᨾ᩠ᨾᨲ᩠ᨲᨠᩮᩣ ᩉᩮᩣᨲᩥ …ᨸᩮ…  ᨡᩥᨲ᩠ᨲᨧᩥᨲ᩠ᨲᩮᩣ ᩉᩮᩣᨲᩥ …ᨸᩮ…  ᩅᩮᨴᨶᩣᨭ᩠ᨭᩮᩣ ᩉᩮᩣᨲᩥ …ᨸᩮ…  ᩋᩣᨸᨲ᩠ᨲᩥᨿᩣ ᩋᨴᩔᨶᩮ, ᩏᨠ᩠ᨡᩥᨸᩥᨿ᩠ᨿᨲᩥ …ᨸᩮ…  ᩋᩣᨸᨲ᩠ᨲᩥᨿᩣ ᩋᨸ᩠ᨸᨭᩥᨠᨾ᩠ᨾᩮ, ᩏᨠ᩠ᨡᩥᨸᩥᨿ᩠ᨿᨲᩥ …ᨸᩮ…  ᨸᩣᨸᩥᨠᩣᨿ ᨴᩥᨭ᩠ᨮᩥᨿᩣ, ᩋᨸ᩠ᨸᨭᩥᨶᩥᩔᨣ᩠ᨣᩮ, ᩏᨠ᩠ᨡᩥᨸᩥᨿ᩠ᨿᨲᩥ. ᩏᨠ᩠ᨡᩥᨲ᩠ᨲᨠᩔ, ᨽᩥᨠ᩠ᨡᩅᩮ, ᨾᩣᨶᨲ᩠ᨲᨴᩤᨶᩴ ᨶ ᩁᩩᩉᨲᩥ. ᩈᩮᩣ ᨧᩮ ᨸᩩᨶ ᩒᩈᩣᩁᩥᨿ᩠ᨿᨲᩥ, ᨲᩔ ᨲᨴᩮᩅ ᨸᩩᩁᩥᨾᩴ ᨸᩁᩥᩅᩤᩈᨴᩤᨶᩴ. ᨿᩮᩣ ᨸᩁᩥᩅᩤᩈᩮᩣ ᨴᩥᨶ᩠ᨶᩮᩣ ᩈᩩᨴᩥᨶ᩠ᨶᩮᩣ, ᨿᩮᩣ ᨸᩁᩥᩅᩩᨲ᩠ᨳᩮᩣ ᩈᩩᨸᩁᩥᩅᩩᨲ᩠ᨳᩮᩣ. ᨲᩔ ᨽᩥᨠ᩠ᨡᩩᨶᩮᩣ ᨾᩣᨶᨲ᩠ᨲᩴ ᨴᩤᨲᨻ᩠ᨻᩴ. (24)
</Paragraph>

</Division>
<Division number="163" book="cula">

<Paragraph number="686" book="cula">
ᩍᨵ ᨸᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩩ ᨾᩣᨶᨲ᩠ᨲᩴ ᨧᩁᨶ᩠ᨲᩮᩣ ᩅᩥᨻ᩠ᨽᨾᨲᩥ. ᩅᩥᨻ᩠ᨽᨶ᩠ᨲᨠᩔ, ᨽᩥᨠ᩠ᨡᩅᩮ, ᨾᩣᨶᨲ᩠ᨲᨧᩁᩥᨿᩣ ᨶ ᩁᩩᩉᨲᩥ. ᩈᩮᩣ ᨧᩮ ᨸᩩᨶ ᩏᨸᩈᨾ᩠ᨸᨩ᩠ᨩᨲᩥ ᨲᩔ ᨲᨴᩮᩅ ᨸᩩᩁᩥᨾᩴ ᨸᩁᩥᩅᩤᩈᨴᩤᨶᩴ. ᨿᩮᩣ ᨸᩁᩥᩅᩤᩈᩮᩣ ᨴᩥᨶ᩠ᨶᩮᩣ ᩈᩩᨴᩥᨶ᩠ᨶᩮᩣ, ᨿᩮᩣ ᨸᩁᩥᩅᩩᨲ᩠ᨳᩮᩣ ᩈᩩᨸᩁᩥᩅᩩᨲ᩠ᨳᩮᩣ; ᨿᩴ ᨾᩣᨶᨲ᩠ᨲᩴ ᨴᩥᨶ᩠ᨶᩴ ᩈᩩᨴᩥᨶ᩠ᨶᩴ, ᨿᩴ ᨾᩣᨶᨲ᩠ᨲᩴ ᨧᩥᨱ᩠ᨱᩴ ᩈᩩᨧᩥᨱ᩠ᨱᩴ, ᩋᩅᩈᩮᩈᩴ ᨧᩁᩥᨲᨻ᩠ᨻᩴ. (25)
</Paragraph>

<Paragraph number="687" book="cula">
ᩍᨵ ᨸᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩩ ᨾᩣᨶᨲ᩠ᨲᩴ ᨧᩁᨶ᩠ᨲᩮᩣ ᩈᩣᨾᨱᩮᩁᩮᩣ ᩉᩮᩣᨲᩥ …ᨸᩮ…  ᩏᨾ᩠ᨾᨲ᩠ᨲᨠᩮᩣ ᩉᩮᩣᨲᩥ …ᨸᩮ…  ᨡᩥᨲ᩠ᨲᨧᩥᨲ᩠ᨲᩮᩣ ᩉᩮᩣᨲᩥ …ᨸᩮ…  ᩅᩮᨴᨶᩣᨭ᩠ᨭᩮᩣ ᩉᩮᩣᨲᩥ …ᨸᩮ…  ᩋᩣᨸᨲ᩠ᨲᩥᨿᩣ ᩋᨴᩔᨶᩮ, ᩏᨠ᩠ᨡᩥᨸᩥᨿ᩠ᨿᨲᩥ …ᨸᩮ…  ᩋᩣᨸᨲ᩠ᨲᩥᨿᩣ ᩋᨸ᩠ᨸᨭᩥᨠᨾ᩠ᨾᩮ, ᩏᨠ᩠ᨡᩥᨸᩥᨿ᩠ᨿᨲᩥ …ᨸᩮ…  ᨸᩣᨸᩥᨠᩣᨿ ᨴᩥᨭ᩠ᨮᩥᨿᩣ, ᩋᨸ᩠ᨸᨭᩥᨶᩥᩔᨣ᩠ᨣᩮ, ᩏᨠ᩠ᨡᩥᨸᩥᨿ᩠ᨿᨲᩥ. ᩏᨠ᩠ᨡᩥᨲ᩠ᨲᨠᩔ, ᨽᩥᨠ᩠ᨡᩅᩮ, ᨾᩣᨶᨲ᩠ᨲᨧᩁᩥᨿᩣ ᨶ ᩁᩩᩉᨲᩥ. ᩈᩮᩣ ᨧᩮ ᨸᩩᨶ ᩒᩈᩣᩁᩥᨿ᩠ᨿᨲᩥ, ᨲᩔ ᨲᨴᩮᩅ ᨸᩩᩁᩥᨾᩴ ᨸᩁᩥᩅᩤᩈᨴᩤᨶᩴ. ᨿᩮᩣ ᨸᩁᩥᩅᩤᩈᩮᩣ ᨴᩥᨶ᩠ᨶᩮᩣ ᩈᩩᨴᩥᨶ᩠ᨶᩮᩣ, ᨿᩮᩣ ᨸᩩᩁᩥᩅᩩᨲ᩠ᨳᩮᩣ ᩈᩩᨸᩁᩥᩅᩩᨲ᩠ᨳᩮᩣ; ᨿᩴ ᨾᩣᨶᨲ᩠ᨲᩴ ᨴᩥᨶ᩠ᨶᩴ ᩈᩩᨴᩥᨶ᩠ᨶᩴ, ᨿᩴ ᨾᩣᨶᨲ᩠ᨲᩴ ᨧᩥᨱ᩠ᨱᩴ ᩈᩩᨧᩥᨱ᩠ᨱᩴ, ᩋᩅᩈᩮᩈᩴ ᨧᩁᩥᨲᨻ᩠ᨻᩴ. (32)
</Paragraph>

</Division>
<Division number="164" book="cula">

<Paragraph number="688" book="cula">
ᩍᨵ ᨸᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩩ ᩋᨻ᩠ᨽᩣᨶᩣᩁᩉᩮᩣ ᩅᩥᨻ᩠ᨽᨾᨲᩥ. ᩅᩥᨻ᩠ᨽᨶ᩠ᨲᨠᩔ, ᨽᩥᨠ᩠ᨡᩅᩮ, ᩋᨻ᩠ᨽᩣᨶᩴ ᨶ ᩁᩩᩉᨲᩥ. ᩈᩮᩣ ᨧᩮ ᨸᩩᨶ ᩏᨸᩈᨾ᩠ᨸᨩ᩠ᨩᨲᩥ, ᨲᩔ ᨲᨴᩮᩅ ᨸᩩᩁᩥᨾᩴ ᨸᩁᩥᩅᩤᩈᨴᩤᨶᩴ. ᨿᩮᩣ ᨸᩁᩥᩅᩤᩈᩮᩣ ᨴᩥᨶ᩠ᨶᩮᩣ ᩈᩩᨴᩥᨶ᩠ᨶᩮᩣ, ᨿᩮᩣ ᨸᩁᩥᩅᩩᨲ᩠ᨳᩮᩣ ᩈᩩᨸᩁᩥᩅᩩᨲ᩠ᨳᩮᩣ; ᨿᩴ ᨾᩣᨶᨲ᩠ᨲᩴ ᨴᩥᨶ᩠ᨶᩴ ᩈᩩᨴᩥᨶ᩠ᨶᩴ, ᨿᩴ ᨾᩣᨶᨲ᩠ᨲᩴ ᨧᩥᨱ᩠ᨱᩴ ᩈᩩᨧᩥᨱ᩠ᨱᩴ. ᩈᩮᩣ ᨽᩥᨠ᩠ᨡᩩ ᩋᨻ᩠ᨽᩮᨲᨻ᩠ᨻᩮᩣ. (33)
</Paragraph>

<Paragraph number="689" book="cula">
ᩍᨵ ᨸᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩩ ᩋᨻ᩠ᨽᩣᨶᩣᩁᩉᩮᩣ ᩈᩣᨾᨱᩮᩁᩮᩣ ᩉᩮᩣᨲᩥ …ᨸᩮ…  ᩏᨾ᩠ᨾᨲ᩠ᨲᨠᩮᩣ ᩉᩮᩣᨲᩥ …ᨸᩮ…  ᨡᩥᨲ᩠ᨲᨧᩥᨲ᩠ᨲᩮᩣ ᩉᩮᩣᨲᩥ …ᨸᩮ…  ᩅᩮᨴᨶᩣᨭ᩠ᨭᩮᩣ ᩉᩮᩣᨲᩥ …ᨸᩮ…  ᩋᩣᨸᨲ᩠ᨲᩥᨿᩣ ᩋᨴᩔᨶᩮ, ᩏᨠ᩠ᨡᩥᨸᩥᨿ᩠ᨿᨲᩥ …ᨸᩮ…  ᩋᩣᨸᨲ᩠ᨲᩥᨿᩣ ᩋᨸ᩠ᨸᨭᩥᨠᨾ᩠ᨾᩮ, ᩏᨠ᩠ᨡᩥᨸᩥᨿ᩠ᨿᨲᩥ …ᨸᩮ…  ᨸᩣᨸᩥᨠᩣᨿ ᨴᩥᨭ᩠ᨮᩥᨿᩣ, ᩋᨸ᩠ᨸᨭᩥᨶᩥᩔᨣ᩠ᨣᩮ, ᩏᨠ᩠ᨡᩥᨸᩥᨿ᩠ᨿᨲᩥ. ᩏᨠ᩠ᨡᩥᨲ᩠ᨲᨠᩔ, ᨽᩥᨠ᩠ᨡᩅᩮ, ᩋᨻ᩠ᨽᩣᨶᩴ ᨶ ᩁᩩᩉᨲᩥ. ᩈᩮᩣ ᨧᩮ ᨸᩩᨶ ᩒᩈᩣᩁᩥᨿ᩠ᨿᨲᩥ, ᨲᩔ ᨲᨴᩮᩅ ᨸᩩᩁᩥᨾᩴ ᨸᩁᩥᩅᩤᩈᨴᩤᨶᩴ. ᨿᩮᩣ ᨸᩁᩥᩅᩤᩈᩮᩣ ᨴᩥᨶ᩠ᨶᩮᩣ ᩈᩩᨴᩥᨶ᩠ᨶᩮᩣ, ᨿᩮᩣ ᨸᩁᩥᩅᩩᨲ᩠ᨳᩮᩣ ᩈᩩᨸᩁᩥᩅᩩᨲ᩠ᨳᩮᩣ; ᨿᩴ ᨾᩣᨶᨲ᩠ᨲᩴ ᨴᩥᨶ᩠ᨶᩴ ᩈᩩᨴᩥᨶ᩠ᨶᩴ, ᨿᩴ ᨾᩣᨶᨲ᩠ᨲᩴ ᨧᩥᨱ᩠ᨱᩴ ᩈᩩᨧᩥᨱ᩠ᨱᩴ. ᩈᩮᩣ ᨽᩥᨠ᩠ᨡᩩ ᩋᨻ᩠ᨽᩮᨲᨻ᩠ᨻᩮᩣ. (40)

</Paragraph>
</Division>

<Paragraph number="690" type="center" book="cula">
ᨧᨲ᩠ᨲᩣᩃᩦᩈᨠᩴ ᩈᨾᨲ᩠ᨲᩴ.
</Paragraph>