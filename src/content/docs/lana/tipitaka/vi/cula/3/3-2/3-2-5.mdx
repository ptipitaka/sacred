---
title: "3.2.5 ᩈᩩᨴ᩠ᨵᨶ᩠ᨲᨸᩁᩥᩅᩤᩈ"
tableOfContents: false
sidebar:
  order: 5
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="156" book="cula">

<Paragraph number="657" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᩈᨾ᩠ᨻᩉᩩᩃᩣ ᩈᩴᨥᩣᨴᩥᩈᩮᩈᩣ ᩋᩣᨸᨲ᩠ᨲᩥᨿᩮᩣ ᩋᩣᨸᨶ᩠ᨶᩮᩣ ᩉᩮᩣᨲᩥ. ᩈᩮᩣ ᩋᩣᨸᨲ᩠ᨲᩥᨸᩁᩥᨿᨶ᩠ᨲᩴ ᨶ ᨩᩣᨶᩣᨲᩥ; ᩁᨲ᩠ᨲᩥᨸᩁᩥᨿᨶ᩠ᨲᩴ ᨶ ᨩᩣᨶᩣᨲᩥ; ᩋᩣᨸᨲ᩠ᨲᩥᨸᩁᩥᨿᨶ᩠ᨲᩴ ᨶᩔᩁᨲᩥ, ᩁᨲ᩠ᨲᩥᨸᩁᩥᨿᨶ᩠ᨲᩴ ᨶᩔᩁᨲᩥ; ᩋᩣᨸᨲ᩠ᨲᩥᨸᩁᩥᨿᨶ᩠ᨲᩮ ᩅᩮᨾᨲᩥᨠᩮᩣ, ᩁᨲ᩠ᨲᩥᨸᩁᩥᨿᨶ᩠ᨲᩮ ᩅᩮᨾᨲᩥᨠᩮᩣ. ᩈᩮᩣ ᨽᩥᨠ᩠ᨡᩪᨶᩴ ᩋᩣᩁᩮᩣᨧᩮᩈᩥ—  “ᩋᩉᩴ, ᩋᩣᩅᩩᩈᩮᩣ, ᩈᨾ᩠ᨻᩉᩩᩃᩣ ᩈᩴᨥᩣᨴᩥᩈᩮᩈᩣ ᩋᩣᨸᨲ᩠ᨲᩥᨿᩮᩣ ᩋᩣᨸᨩ᩠ᨩᩥᩴ; ᩋᩣᨸᨲ᩠ᨲᩥᨸᩁᩥᨿᨶ᩠ᨲᩴ ᨶ ᨩᩣᨶᩣᨾᩥ, ᩁᨲ᩠ᨲᩥᨸᩁᩥᨿᨶ᩠ᨲᩴ ᨶ ᨩᩣᨶᩣᨾᩥ; ᩋᩣᨸᨲ᩠ᨲᩥᨸᩁᩥᨿᨶ᩠ᨲᩴ ᨶᩔᩁᩣᨾᩥ, ᩁᨲ᩠ᨲᩥᨸᩁᩥᨿᨶ᩠ᨲᩴ ᨶᩔᩁᩣᨾᩥ; ᩋᩣᨸᨲ᩠ᨲᩥᨸᩁᩥᨿᨶ᩠ᨲᩮ ᩅᩮᨾᨲᩥᨠᩮᩣ, ᩁᨲ᩠ᨲᩥᨸᩁᩥᨿᨶ᩠ᨲᩮ ᩅᩮᨾᨲᩥᨠᩮᩣ. ᨠᨳᩴ ᨶᩩ ᨡᩮᩣ ᨾᨿᩣ ᨸᨭᩥᨸᨩ᩠ᨩᩥᨲᨻ᩠ᨻᨶ᩺”ᨲᩥ? ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨲᩮᨶ ᩉᩥ, ᨽᩥᨠ᩠ᨡᩅᩮ, ᩈᩴᨥᩮᩣ ᨲᩔ ᨽᩥᨠ᩠ᨡᩩᨶᩮᩣ ᨲᩣᩈᩴ ᩋᩣᨸᨲ᩠ᨲᩦᨶᩴ ᩈᩩᨴ᩠ᨵᨶ᩠ᨲᨸᩁᩥᩅᩤᩈᩴ ᨴᩮᨲᩩ. ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᨴᩤᨲᨻ᩠ᨻᩮᩣ—
</Paragraph>

<Paragraph number="658" book="cula">
ᨲᩮᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩣ ᩈᩴᨥᩴ ᩏᨸᩈᩘᨠᨾᩥᨲ᩠ᩅᩣ …ᨸᩮ…  ᩑᩅᨾᩔ ᩅᨧᨶᩦᨿᩮᩣ—  ‘ᩋᩉᩴ, ᨽᨶ᩠ᨲᩮ, ᩈᨾ᩠ᨻᩉᩩᩃᩣ ᩈᩴᨥᩣᨴᩥᩈᩮᩈᩣ ᩋᩣᨸᨲ᩠ᨲᩥᨿᩮᩣ ᩋᩣᨸᨩ᩠ᨩᩥᩴ. ᩋᩣᨸᨲ᩠ᨲᩥᨸᩁᩥᨿᨶ᩠ᨲᩴ ᨶ ᨩᩣᨶᩣᨾᩥ, ᩁᨲ᩠ᨲᩥᨸᩁᩥᨿᨶ᩠ᨲᩴ ᨶ ᨩᩣᨶᩣᨾᩥ; ᩋᩣᨸᨲ᩠ᨲᩥᨸᩁᩥᨿᨶ᩠ᨲᩴ ᨶᩔᩁᩣᨾᩥ, ᩁᨲ᩠ᨲᩥᨸᩁᩥᨿᨶ᩠ᨲᩴ ᨶᩔᩁᩣᨾᩥ; ᩋᩣᨸᨲ᩠ᨲᩥᨸᩁᩥᨿᨶ᩠ᨲᩮ ᩅᩮᨾᨲᩥᨠᩮᩣ, ᩁᨲ᩠ᨲᩥᨸᩁᩥᨿᨶ᩠ᨲᩮ ᩅᩮᨾᨲᩥᨠᩮᩣ. ᩈᩮᩣᩉᩴ, ᨽᨶ᩠ᨲᩮ, ᩈᩴᨥᩴ ᨲᩣᩈᩴ ᩋᩣᨸᨲ᩠ᨲᩦᨶᩴ ᩈᩩᨴ᩠ᨵᨶ᩠ᨲᨸᩁᩥᩅᩤᩈᩴ ᨿᩣᨧᩣᨾᩦ’ᨲᩥ. ᨴᩩᨲᩥᨿᨾ᩠ᨸᩥ ᨿᩣᨧᩥᨲᨻ᩠ᨻᩮᩣ. ᨲᨲᩥᨿᨾ᩠ᨸᩥ ᨿᩣᨧᩥᨲᨻ᩠ᨻᩮᩣ. ᨻ᩠ᨿᨲ᩠ᨲᩮᨶ ᨽᩥᨠ᩠ᨡᩩᨶᩣ ᨸᨭᩥᨻᩃᩮᨶ ᩈᩴᨥᩮᩣ ᨬᩣᨸᩮᨲᨻ᩠ᨻᩮᩣ—
</Paragraph>

</Division>
<Division number="157" book="cula">

<Paragraph number="659" book="cula">
‘ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩋᨿᩴ ᩍᨲ᩠ᨳᨶ᩠ᨶᩣᨾᩮᩣ ᨽᩥᨠ᩠ᨡᩩ ᩈᨾ᩠ᨻᩉᩩᩃᩣ ᩈᩴᨥᩣᨴᩥᩈᩮᩈᩣ ᩋᩣᨸᨲ᩠ᨲᩥᨿᩮᩣ ᩋᩣᨸᨩ᩠ᨩᩥ. ᩋᩣᨸᨲ᩠ᨲᩥᨸᩁᩥᨿᨶ᩠ᨲᩴ ᨶ ᨩᩣᨶᩣᨲᩥ, ᩁᨲ᩠ᨲᩥᨸᩁᩥᨿᨶ᩠ᨲᩴ ᨶ ᨩᩣᨶᩣᨲᩥ; ᩋᩣᨸᨲ᩠ᨲᩥᨸᩁᩥᨿᨶ᩠ᨲᩴ ᨶᩔᩁᨲᩥ, ᩁᨲ᩠ᨲᩥᨸᩁᩥᨿᨶ᩠ᨲᩴ ᨶᩔᩁᨲᩥ; ᩋᩣᨸᨲ᩠ᨲᩥᨸᩁᩥᨿᨶ᩠ᨲᩮ ᩅᩮᨾᨲᩥᨠᩮᩣ, ᩁᨲ᩠ᨲᩥᨸᩁᩥᨿᨶ᩠ᨲᩮ ᩅᩮᨾᨲᩥᨠᩮᩣ. ᩈᩮᩣ ᩈᩴᨥᩴ ᨲᩣᩈᩴ ᩋᩣᨸᨲ᩠ᨲᩦᨶᩴ ᩈᩩᨴ᩠ᨵᨶ᩠ᨲᨸᩁᩥᩅᩤᩈᩴ ᨿᩣᨧᨲᩥ. ᨿᨴᩥ ᩈᩴᨥᩔ ᨸᨲ᩠ᨲᨠᩃᩖᩴ, ᩈᩴᨥᩮᩣ ᩍᨲ᩠ᨳᨶ᩠ᨶᩣᨾᩔ ᨽᩥᨠ᩠ᨡᩩᨶᩮᩣ ᨲᩣᩈᩴ ᩋᩣᨸᨲ᩠ᨲᩦᨶᩴ ᩈᩩᨴ᩠ᨵᨶ᩠ᨲᨸᩁᩥᩅᩤᩈᩴ ᨴᨴᩮᨿ᩠ᨿ. ᩑᩈᩣ ᨬᨲ᩠ᨲᩥ.
</Paragraph>

<Paragraph number="660" book="cula">
ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩋᨿᩴ ᩍᨲ᩠ᨳᨶ᩠ᨶᩣᨾᩮᩣ ᨽᩥᨠ᩠ᨡᩩ ᩈᨾ᩠ᨻᩉᩩᩃᩣ ᩈᩴᨥᩣᨴᩥᩈᩮᩈᩣ ᩋᩣᨸᨲ᩠ᨲᩥᨿᩮᩣ ᩋᩣᨸᨩ᩠ᨩᩥ. ᩋᩣᨸᨲ᩠ᨲᩥᨸᩁᩥᨿᨶ᩠ᨲᩴ ᨶ ᨩᩣᨶᩣᨲᩥ, ᩁᨲ᩠ᨲᩥᨸᩁᩥᨿᨶ᩠ᨲᩴ ᨶ ᨩᩣᨶᩣᨲᩥ; ᩋᩣᨸᨲ᩠ᨲᩥᨸᩁᩥᨿᨶ᩠ᨲᩴ ᨶᩔᩁᨲᩥ, ᩁᨲ᩠ᨲᩥᨸᩁᩥᨿᨶ᩠ᨲᩴ ᨶᩔᩁᨲᩥ; ᩋᩣᨸᨲ᩠ᨲᩥᨸᩁᩥᨿᨶ᩠ᨲᩮ ᩅᩮᨾᨲᩥᨠᩮᩣ, ᩁᨲ᩠ᨲᩥᨸᩁᩥᨿᨶ᩠ᨲᩮ ᩅᩮᨾᨲᩥᨠᩮᩣ. ᩈᩮᩣ ᩈᩴᨥᩴ ᨲᩣᩈᩴ ᩋᩣᨸᨲ᩠ᨲᩦᨶᩴ ᩈᩩᨴ᩠ᨵᨶ᩠ᨲᨸᩁᩥᩅᩤᩈᩴ ᨿᩣᨧᨲᩥ. ᩈᩴᨥᩮᩣ ᩍᨲ᩠ᨳᨶ᩠ᨶᩣᨾᩔ ᨽᩥᨠ᩠ᨡᩩᨶᩮᩣ ᨲᩣᩈᩴ ᩋᩣᨸᨲ᩠ᨲᩦᨶᩴ ᩈᩩᨴ᩠ᨵᨶ᩠ᨲᨸᩁᩥᩅᩤᩈᩴ ᨴᩮᨲᩥ. ᨿᩔᩣᨿᩈ᩠ᨾᨲᩮᩣ ᨡᨾᨲᩥ ᩍᨲ᩠ᨳᨶ᩠ᨶᩣᨾᩔ ᨽᩥᨠ᩠ᨡᩩᨶᩮᩣ ᨲᩣᩈᩴ ᩋᩣᨸᨲ᩠ᨲᩦᨶᩴ ᩈᩩᨴ᩠ᨵᨶ᩠ᨲᨸᩁᩥᩅᩤᩈᩔ ᨴᩤᨶᩴ, ᩈᩮᩣ ᨲᩩᨱ᩠ᩉᩔ; ᨿᩔ ᨶᨠ᩠ᨡᨾᨲᩥ, ᩈᩮᩣ ᨽᩣᩈᩮᨿ᩠ᨿ.
</Paragraph>

<Paragraph number="661" book="cula">
ᨴᩩᨲᩥᨿᨾ᩠ᨸᩥ ᩑᨲᨾᨲ᩠ᨳᩴ ᩅᨴᩤᨾᩥ …ᨸᩮ…  ᨲᨲᩥᨿᨾ᩠ᨸᩥ ᩑᨲᨾᨲ᩠ᨳᩴ ᩅᨴᩤᨾᩥ …ᨸᩮ… .
</Paragraph>

<Paragraph number="662" book="cula">
ᨴᩥᨶ᩠ᨶᩮᩣ ᩈᩴᨥᩮᨶ ᩍᨲ᩠ᨳᨶ᩠ᨶᩣᨾᩔ ᨽᩥᨠ᩠ᨡᩩᨶᩮᩣ ᨲᩣᩈᩴ ᩋᩣᨸᨲ᩠ᨲᩦᨶᩴ ᩈᩩᨴ᩠ᨵᨶ᩠ᨲᨸᩁᩥᩅᩤᩈᩮᩣ. ᨡᨾᨲᩥ ᩈᩴᨥᩔ, ᨲᩈ᩠ᨾᩣ ᨲᩩᨱ᩠ᩉᩦ, ᩑᩅᨾᩮᨲᩴ ᨵᩤᩁᨿᩣᨾᩦ’ᨲᩥ.
</Paragraph>

</Division>
<Division number="158" book="cula">

<Paragraph number="663" book="cula">
ᩑᩅᩴ ᨡᩮᩣ, ᨽᩥᨠ᩠ᨡᩅᩮ, ᩈᩩᨴ᩠ᨵᨶ᩠ᨲᨸᩁᩥᩅᩤᩈᩮᩣ ᨴᩤᨲᨻ᩠ᨻᩮᩣ; ᩑᩅᩴ ᨸᩁᩥᩅᩤᩈᩮᩣ ᨴᩤᨲᨻ᩠ᨻᩮᩣ. ᨠᨳᨬ᩠ᨧ, ᨽᩥᨠ᩠ᨡᩅᩮ, ᩈᩩᨴ᩠ᨵᨶ᩠ᨲᨸᩁᩥᩅᩤᩈᩮᩣ ᨴᩤᨲᨻ᩠ᨻᩮᩣ? ᩋᩣᨸᨲ᩠ᨲᩥᨸᩁᩥᨿᨶ᩠ᨲᩴ ᨶ ᨩᩣᨶᩣᨲᩥ, ᩁᨲ᩠ᨲᩥᨸᩁᩥᨿᨶ᩠ᨲᩴ ᨶ ᨩᩣᨶᩣᨲᩥ; ᩋᩣᨸᨲ᩠ᨲᩥᨸᩁᩥᨿᨶ᩠ᨲᩴ ᨶᩔᩁᨲᩥ, ᩁᨲ᩠ᨲᩥᨸᩁᩥᨿᨶ᩠ᨲᩴ ᨶᩔᩁᨲᩥ; ᩋᩣᨸᨲ᩠ᨲᩥᨸᩁᩥᨿᨶ᩠ᨲᩮ ᩅᩮᨾᨲᩥᨠᩮᩣ, ᩁᨲ᩠ᨲᩥᨸᩁᩥᨿᨶ᩠ᨲᩮ ᩅᩮᨾᨲᩥᨠᩮᩣ—  ᩈᩩᨴ᩠ᨵᨶ᩠ᨲᨸᩁᩥᩅᩤᩈᩮᩣ ᨴᩤᨲᨻ᩠ᨻᩮᩣ.
</Paragraph>

<Paragraph number="664" book="cula">
ᩋᩣᨸᨲ᩠ᨲᩥᨸᩁᩥᨿᨶ᩠ᨲᩴ ᨩᩣᨶᩣᨲᩥ, ᩁᨲ᩠ᨲᩥᨸᩁᩥᨿᨶ᩠ᨲᩴ ᨶ ᨩᩣᨶᩣᨲᩥ; ᩋᩣᨸᨲ᩠ᨲᩥᨸᩁᩥᨿᨶ᩠ᨲᩴ ᩈᩁᨲᩥ, ᩁᨲ᩠ᨲᩥᨸᩁᩥᨿᨶ᩠ᨲᩴ ᨶᩔᩁᨲᩥ; ᩋᩣᨸᨲ᩠ᨲᩥᨸᩁᩥᨿᨶ᩠ᨲᩮ ᨶᩥᨻ᩠ᨻᩮᨾᨲᩥᨠᩮᩣ, ᩁᨲ᩠ᨲᩥᨸᩁᩥᨿᨶ᩠ᨲᩮ ᩅᩮᨾᨲᩥᨠᩮᩣ—  ᩈᩩᨴ᩠ᨵᨶ᩠ᨲᨸᩁᩥᩅᩤᩈᩮᩣ ᨴᩤᨲᨻ᩠ᨻᩮᩣ.
</Paragraph>

<Paragraph number="665" book="cula">
ᩋᩣᨸᨲ᩠ᨲᩥᨸᩁᩥᨿᨶ᩠ᨲᩴ ᩑᨠᨧ᩠ᨧᩴ ᨩᩣᨶᩣᨲᩥ, ᩑᨠᨧ᩠ᨧᩴ ᨶ ᨩᩣᨶᩣᨲᩥ, ᩁᨲ᩠ᨲᩥᨸᩁᩥᨿᨶ᩠ᨲᩴ ᨶ ᨩᩣᨶᩣᨲᩥ; ᩋᩣᨸᨲ᩠ᨲᩥᨸᩁᩥᨿᨶ᩠ᨲᩴ ᩑᨠᨧ᩠ᨧᩴ ᩈᩁᨲᩥ, ᩑᨠᨧ᩠ᨧᩴ ᨶᩔᩁᨲᩥ, ᩁᨲ᩠ᨲᩥᨸᩁᩥᨿᨶ᩠ᨲᩴ ᨶᩔᩁᨲᩥ; ᩋᩣᨸᨲ᩠ᨲᩥᨸᩁᩥᨿᨶ᩠ᨲᩮ ᩑᨠᨧ᩠ᨧᩮ ᩅᩮᨾᨲᩥᨠᩮᩣ, ᩑᨠᨧ᩠ᨧᩮ ᨶᩥᨻ᩠ᨻᩮᨾᨲᩥᨠᩮᩣ, ᩁᨲ᩠ᨲᩥᨸᩁᩥᨿᨶ᩠ᨲᩮ ᩅᩮᨾᨲᩥᨠᩮᩣ—  ᩈᩩᨴ᩠ᨵᨶ᩠ᨲᨸᩁᩥᩅᩤᩈᩮᩣ ᨴᩤᨲᨻ᩠ᨻᩮᩣ.
</Paragraph>

<Paragraph number="666" book="cula">
ᩋᩣᨸᨲ᩠ᨲᩥᨸᩁᩥᨿᨶ᩠ᨲᩴ ᨶ ᨩᩣᨶᩣᨲᩥ, ᩁᨲ᩠ᨲᩥᨸᩁᩥᨿᨶ᩠ᨲᩴ ᩑᨠᨧ᩠ᨧᩴ ᨩᩣᨶᩣᨲᩥ, ᩑᨠᨧ᩠ᨧᩴ ᨶ ᨩᩣᨶᩣᨲᩥ; ᩋᩣᨸᨲ᩠ᨲᩥᨸᩁᩥᨿᨶ᩠ᨲᩴ ᨶᩔᩁᨲᩥ, ᩁᨲ᩠ᨲᩥᨸᩁᩥᨿᨶ᩠ᨲᩴ ᩑᨠᨧ᩠ᨧᩴ ᩈᩁᨲᩥ, ᩑᨠᨧ᩠ᨧᩴ ᨶᩔᩁᨲᩥ; ᩋᩣᨸᨲ᩠ᨲᩥᨸᩁᩥᨿᨶ᩠ᨲᩮ ᩅᩮᨾᨲᩥᨠᩮᩣ, ᩁᨲ᩠ᨲᩥᨸᩁᩥᨿᨶ᩠ᨲᩮ ᩑᨠᨧ᩠ᨧᩮ ᩅᩮᨾᨲᩥᨠᩮᩣ, ᩑᨠᨧ᩠ᨧᩮ ᨶᩥᨻ᩠ᨻᩮᨾᨲᩥᨠᩮᩣ—  ᩈᩩᨴ᩠ᨵᨶ᩠ᨲᨸᩁᩥᩅᩤᩈᩮᩣ ᨴᩤᨲᨻ᩠ᨻᩮᩣ.
</Paragraph>

<Paragraph number="667" book="cula">
ᩋᩣᨸᨲ᩠ᨲᩥᨸᩁᩥᨿᨶ᩠ᨲᩴ ᨩᩣᨶᩣᨲᩥ, ᩁᨲ᩠ᨲᩥᨸᩁᩥᨿᨶ᩠ᨲᩴ ᩑᨠᨧ᩠ᨧᩴ ᨩᩣᨶᩣᨲᩥ, ᩑᨠᨧ᩠ᨧᩴ ᨶ ᨩᩣᨶᩣᨲᩥ; ᩋᩣᨸᨲ᩠ᨲᩥᨸᩁᩥᨿᨶ᩠ᨲᩴ ᩈᩁᨲᩥ, ᩁᨲ᩠ᨲᩥᨸᩁᩥᨿᨶ᩠ᨲᩴ ᩑᨠᨧ᩠ᨧᩴ ᩈᩁᨲᩥ, ᩑᨠᨧ᩠ᨧᩴ ᨶᩔᩁᨲᩥ; ᩋᩣᨸᨲ᩠ᨲᩥᨸᩁᩥᨿᨶ᩠ᨲᩮ ᨶᩥᨻ᩠ᨻᩮᨾᨲᩥᨠᩮᩣ, ᩁᨲ᩠ᨲᩥᨸᩁᩥᨿᨶ᩠ᨲᩮ ᩑᨠᨧ᩠ᨧᩮ ᩅᩮᨾᨲᩥᨠᩮᩣ, ᩑᨠᨧ᩠ᨧᩮ ᨶᩥᨻ᩠ᨻᩮᨾᨲᩥᨠᩮᩣ—  ᩈᩩᨴ᩠ᨵᨶ᩠ᨲᨸᩁᩥᩅᩤᩈᩮᩣ ᨴᩤᨲᨻ᩠ᨻᩮᩣ.
</Paragraph>

<Paragraph number="668" book="cula">
ᩋᩣᨸᨲ᩠ᨲᩥᨸᩁᩥᨿᨶ᩠ᨲᩴ ᩑᨠᨧ᩠ᨧᩴ ᨩᩣᨶᩣᨲᩥ, ᩑᨠᨧ᩠ᨧᩴ ᨶ ᨩᩣᨶᩣᨲᩥ; ᩁᨲ᩠ᨲᩥᨸᩁᩥᨿᨶ᩠ᨲᩴ ᩑᨠᨧ᩠ᨧᩴ ᨩᩣᨶᩣᨲᩥ, ᩑᨠᨧ᩠ᨧᩴ ᨶ ᨩᩣᨶᩣᨲᩥ; ᩋᩣᨸᨲ᩠ᨲᩥᨸᩁᩥᨿᨶ᩠ᨲᩴ ᩑᨠᨧ᩠ᨧᩴ ᩈᩁᨲᩥ, ᩑᨠᨧ᩠ᨧᩴ ᨶᩔᩁᨲᩥ; ᩁᨲ᩠ᨲᩥᨸᩁᩥᨿᨶ᩠ᨲᩴ ᩑᨠᨧ᩠ᨧᩴ ᩈᩁᨲᩥ, ᩑᨠᨧ᩠ᨧᩴ ᨶᩔᩁᨲᩥ; ᩋᩣᨸᨲ᩠ᨲᩥᨸᩁᩥᨿᨶ᩠ᨲᩮ ᩑᨠᨧ᩠ᨧᩮ ᩅᩮᨾᨲᩥᨠᩮᩣ, ᩑᨠᨧ᩠ᨧᩮ ᨶᩥᨻ᩠ᨻᩮᨾᨲᩥᨠᩮᩣ; ᩁᨲ᩠ᨲᩥᨸᩁᩥᨿᨶ᩠ᨲᩮ ᩑᨠᨧ᩠ᨧᩮ ᩅᩮᨾᨲᩥᨠᩮᩣ, ᩑᨠᨧ᩠ᨧᩮ ᨶᩥᨻ᩠ᨻᩮᨾᨲᩥᨠᩮᩣ—  ᩈᩩᨴ᩠ᨵᨶ᩠ᨲᨸᩁᩥᩅᩤᩈᩮᩣ ᨴᩤᨲᨻ᩠ᨻᩮᩣ. ᩑᩅᩴ ᨡᩮᩣ, ᨽᩥᨠ᩠ᨡᩅᩮ, ᩈᩩᨴ᩠ᨵᨶ᩠ᨲᨸᩁᩥᩅᩤᩈᩮᩣ ᨴᩤᨲᨻ᩠ᨻᩮᩣ.
</Paragraph>

</Division>
<Division number="159" book="cula">

<Paragraph number="669" book="cula">
ᨠᨳᨬ᩠ᨧ, ᨽᩥᨠ᩠ᨡᩅᩮ, ᨸᩁᩥᩅᩤᩈᩮᩣ ᨴᩤᨲᨻ᩠ᨻᩮᩣ? ᩋᩣᨸᨲ᩠ᨲᩥᨸᩁᩥᨿᨶ᩠ᨲᩴ ᨩᩣᨶᩣᨲᩥ, ᩁᨲ᩠ᨲᩥᨸᩁᩥᨿᨶ᩠ᨲᩴ ᨩᩣᨶᩣᨲᩥ; ᩋᩣᨸᨲ᩠ᨲᩥᨸᩁᩥᨿᨶ᩠ᨲᩴ ᩈᩁᨲᩥ, ᩁᨲ᩠ᨲᩥᨸᩁᩥᨿᨶ᩠ᨲᩴ ᩈᩁᨲᩥ; ᩋᩣᨸᨲ᩠ᨲᩥᨸᩁᩥᨿᨶ᩠ᨲᩮ ᨶᩥᨻ᩠ᨻᩮᨾᨲᩥᨠᩮᩣ, ᩁᨲ᩠ᨲᩥᨸᩁᩥᨿᨶ᩠ᨲᩮ ᨶᩥᨻ᩠ᨻᩮᨾᨲᩥᨠᩮᩣ—  ᨸᩁᩥᩅᩤᩈᩮᩣ ᨴᩤᨲᨻ᩠ᨻᩮᩣ.
</Paragraph>

<Paragraph number="670" book="cula">
ᩋᩣᨸᨲ᩠ᨲᩥᨸᩁᩥᨿᨶ᩠ᨲᩴ ᨶ ᨩᩣᨶᩣᨲᩥ, ᩁᨲ᩠ᨲᩥᨸᩁᩥᨿᨶ᩠ᨲᩴ ᨩᩣᨶᩣᨲᩥ; ᩋᩣᨸᨲ᩠ᨲᩥᨸᩁᩥᨿᨶ᩠ᨲᩴ ᨶᩔᩁᨲᩥ, ᩁᨲ᩠ᨲᩥᨸᩁᩥᨿᨶ᩠ᨲᩴ ᩈᩁᨲᩥ, ᩋᩣᨸᨲ᩠ᨲᩥᨸᩁᩥᨿᨶ᩠ᨲᩮ ᩅᩮᨾᨲᩥᨠᩮᩣ, ᩁᨲ᩠ᨲᩥᨸᩁᩥᨿᨶ᩠ᨲᩮ ᨶᩥᨻ᩠ᨻᩮᨾᨲᩥᨠᩮᩣ—  ᨸᩁᩥᩅᩤᩈᩮᩣ ᨴᩤᨲᨻ᩠ᨻᩮᩣ.
</Paragraph>

<Paragraph number="671" book="cula">
ᩋᩣᨸᨲ᩠ᨲᩥᨸᩁᩥᨿᨶ᩠ᨲᩴ ᩑᨠᨧ᩠ᨧᩴ ᨩᩣᨶᩣᨲᩥ, ᩑᨠᨧ᩠ᨧᩴ ᨶ ᨩᩣᨶᩣᨲᩥ, ᩁᨲ᩠ᨲᩥᨸᩁᩥᨿᨶ᩠ᨲᩴ ᨩᩣᨶᩣᨲᩥ; ᩋᩣᨸᨲ᩠ᨲᩥᨸᩁᩥᨿᨶ᩠ᨲᩴ ᩑᨠᨧ᩠ᨧᩴ ᩈᩁᨲᩥ, ᩑᨠᨧ᩠ᨧᩴ ᨶᩔᩁᨲᩥ, ᩁᨲ᩠ᨲᩥᨸᩁᩥᨿᨶ᩠ᨲᩴ ᩈᩁᨲᩥ; ᩋᩣᨸᨲ᩠ᨲᩥᨸᩁᩥᨿᨶ᩠ᨲᩮ ᩑᨠᨧ᩠ᨧᩮ ᩅᩮᨾᨲᩥᨠᩮᩣ, ᩑᨠᨧ᩠ᨧᩮ ᨶᩥᨻ᩠ᨻᩮᨾᨲᩥᨠᩮᩣ, ᩁᨲ᩠ᨲᩥᨸᩁᩥᨿᨶ᩠ᨲᩮ ᨶᩥᨻ᩠ᨻᩮᨾᨲᩥᨠᩮᩣ—  ᨸᩁᩥᩅᩤᩈᩮᩣ ᨴᩤᨲᨻ᩠ᨻᩮᩣ. ᩑᩅᩴ ᨡᩮᩣ, ᨽᩥᨠ᩠ᨡᩅᩮ, ᨸᩁᩥᩅᩤᩈᩮᩣ ᨴᩤᨲᨻ᩠ᨻᩮᩣ”.

</Paragraph>
</Division>

<Paragraph number="672" type="center" book="cula">
ᨸᩁᩥᩅᩤᩈᩮᩣ ᨶᩥᨭ᩠ᨮᩥᨲᩮᩣ.
</Paragraph>