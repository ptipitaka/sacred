---
title: "9.8 ᨧᩮᩣᨴᨠᩮᨶᨸᨧ᩠ᨧᩅᩮᨠ᩠ᨡᩥᨲᨻ᩠ᨻᨵᨾ᩠ᨾ"
tableOfContents: false
sidebar:
  order: 9
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="399" book="cula">

<Paragraph number="1929" book="cula">
“ᨧᩮᩣᨴᨠᩮᨶ, ᨽᨶ᩠ᨲᩮ, ᨽᩥᨠ᩠ᨡᩩᨶᩣ ᨸᩁᩴ ᨧᩮᩣᨴᩮᨲᩩᨠᩣᨾᩮᨶ ᨠᨲᩥ ᨵᨾ᩠ᨾᩮ ᩋᨩ᩠ᨫᨲ᩠ᨲᩴ ᨸᨧ᩠ᨧᩅᩮᨠ᩠ᨡᩥᨲ᩠ᩅᩣ ᨸᩁᩮᩣ ᨧᩮᩣᨴᩮᨲᨻ᩠ᨻᩮᩣ”ᨲᩥ? “ᨧᩮᩣᨴᨠᩮᨶ, ᩏᨸᩣᩃᩥ, ᨽᩥᨠ᩠ᨡᩩᨶᩣ ᨸᩁᩴ ᨧᩮᩣᨴᩮᨲᩩᨠᩣᨾᩮᨶ ᨸᨬ᩠ᨧ ᨵᨾ᩠ᨾᩮ ᩋᨩ᩠ᨫᨲ᩠ᨲᩴ ᨸᨧ᩠ᨧᩅᩮᨠ᩠ᨡᩥᨲ᩠ᩅᩣ ᨸᩁᩮᩣ ᨧᩮᩣᨴᩮᨲᨻ᩠ᨻᩮᩣ.
</Paragraph>

<Paragraph number="1930" book="cula">
ᨧᩮᩣᨴᨠᩮᨶ, ᩏᨸᩣᩃᩥ, ᨽᩥᨠ᩠ᨡᩩᨶᩣ ᨸᩁᩴ ᨧᩮᩣᨴᩮᨲᩩᨠᩣᨾᩮᨶ ᩑᩅᩴ ᨸᨧ᩠ᨧᩅᩮᨠ᩠ᨡᩥᨲᨻ᩠ᨻᩴ—  ‘ᨸᩁᩥᩈᩩᨴ᩠ᨵᨠᩣᨿᩈᨾᩣᨧᩣᩁᩮᩣ ᨶᩩ ᨡᩮᩣᨾ᩠ᩉᩥ, ᨸᩁᩥᩈᩩᨴ᩠ᨵᩮᨶᨾ᩠ᩉᩥ ᨠᩣᨿᩈᨾᩣᨧᩣᩁᩮᨶ ᩈᨾᨶ᩠ᨶᩣᨣᨲᩮᩣ—  ᩋᨧ᩠ᨨᩥᨴ᩠ᨴᩮᨶ ᩋᨸ᩠ᨸᨭᩥᨾᩴᩈᩮᨶ? ᩈᩴᩅᩥᨩ᩠ᨩᨲᩥ ᨶᩩ ᨡᩮᩣ ᨾᩮ ᩑᩈᩮᩣ ᨵᨾ᩠ᨾᩮᩣ ᩏᨴᩤᩉᩩ ᨶᩮᩣ’ᨲᩥ? ᨶᩮᩣ ᨧᩮ, ᩏᨸᩣᩃᩥ, ᨽᩥᨠ᩠ᨡᩩ ᨸᩁᩥᩈᩩᨴ᩠ᨵᨠᩣᨿᩈᨾᩣᨧᩣᩁᩮᩣ ᩉᩮᩣᨲᩥ, ᨸᩁᩥᩈᩩᨴ᩠ᨵᩮᨶ ᨠᩣᨿᩈᨾᩣᨧᩣᩁᩮᨶ ᩈᨾᨶ᩠ᨶᩣᨣᨲᩮᩣ—  ᩋᨧ᩠ᨨᩥᨴ᩠ᨴᩮᨶ ᩋᨸ᩠ᨸᨭᩥᨾᩴᩈᩮᨶ, ᨲᩔ ᨽᩅᨶ᩠ᨲᩥ ᩅᨲ᩠ᨲᩣᩁᩮᩣ—  ‘ᩍᩘᨥ ᨲᩣᩅ ᩋᩣᨿᩈ᩠ᨾᩣ ᨠᩣᨿᩥᨠᩴ ᩈᩥᨠ᩠ᨡᩔᩪ’ᨲᩥ. ᩍᨲᩥᩔ ᨽᩅᨶ᩠ᨲᩥ ᩅᨲ᩠ᨲᩣᩁᩮᩣ.
</Paragraph>

<Paragraph number="1931" book="cula">
ᨸᩩᨶ ᨧᨸᩁᩴ, ᩏᨸᩣᩃᩥ, ᨧᩮᩣᨴᨠᩮᨶ ᨽᩥᨠ᩠ᨡᩩᨶᩣ ᨸᩁᩴ ᨧᩮᩣᨴᩮᨲᩩᨠᩣᨾᩮᨶ ᩑᩅᩴ ᨸᨧ᩠ᨧᩅᩮᨠ᩠ᨡᩥᨲᨻ᩠ᨻᩴ—  ‘ᨸᩁᩥᩈᩩᨴ᩠ᨵᩅᨧᩦᩈᨾᩣᨧᩣᩁᩮᩣ ᨶᩩ ᨡᩮᩣᨾ᩠ᩉᩥ, ᨸᩁᩥᩈᩩᨴ᩠ᨵᩮᨶᨾ᩠ᩉᩥ ᩅᨧᩦᩈᨾᩣᨧᩣᩁᩮᨶ ᩈᨾᨶ᩠ᨶᩣᨣᨲᩮᩣ—  ᩋᨧ᩠ᨨᩥᨴ᩠ᨴᩮᨶ ᩋᨸ᩠ᨸᨭᩥᨾᩴᩈᩮᨶ? ᩈᩴᩅᩥᨩ᩠ᨩᨲᩥ ᨶᩩ ᨡᩮᩣ ᨾᩮ ᩑᩈᩮᩣ ᨵᨾ᩠ᨾᩮᩣ ᩏᨴᩤᩉᩩ ᨶᩮᩣ’ᨲᩥ? ᨶᩮᩣ ᨧᩮ, ᩏᨸᩣᩃᩥ, ᨽᩥᨠ᩠ᨡᩩ ᨸᩁᩥᩈᩩᨴ᩠ᨵᩅᨧᩦᩈᨾᩣᨧᩣᩁᩮᩣ ᩉᩮᩣᨲᩥ, ᨸᩁᩥᩈᩩᨴ᩠ᨵᩮᨶ ᩅᨧᩦᩈᨾᩣᨧᩣᩁᩮᨶ ᩈᨾᨶ᩠ᨶᩣᨣᨲᩮᩣ—  ᩋᨧ᩠ᨨᩥᨴ᩠ᨴᩮᨶ ᩋᨸ᩠ᨸᨭᩥᨾᩴᩈᩮᨶ, ᨲᩔ ᨽᩅᨶ᩠ᨲᩥ ᩅᨲ᩠ᨲᩣᩁᩮᩣ—  ‘ᩍᩘᨥ ᨲᩣᩅ ᩋᩣᨿᩈ᩠ᨾᩣ ᩅᩤᨧᩈᩥᨠᩴ ᩈᩥᨠ᩠ᨡᩔᩪ’ᨲᩥ. ᩍᨲᩥᩔ ᨽᩅᨶ᩠ᨲᩥ ᩅᨲ᩠ᨲᩣᩁᩮᩣ.
</Paragraph>

<Paragraph number="1932" book="cula">
ᨸᩩᨶ ᨧᨸᩁᩴ, ᩏᨸᩣᩃᩥ, ᨧᩮᩣᨴᨠᩮᨶ ᨽᩥᨠ᩠ᨡᩩᨶᩣ ᨸᩁᩴ ᨧᩮᩣᨴᩮᨲᩩᨠᩣᨾᩮᨶ ᩑᩅᩴ ᨸᨧ᩠ᨧᩅᩮᨠ᩠ᨡᩥᨲᨻ᩠ᨻᩴ—  ‘ᨾᩮᨲ᩠ᨲᩴ ᨶᩩ ᨡᩮᩣ ᨾᩮ ᨧᩥᨲ᩠ᨲᩴ ᨸᨧ᩠ᨧᩩᨸᨭ᩠ᨮᩥᨲᩴ ᩈᨻᩕᩉ᩠ᨾᨧᩣᩁᩦᩈᩩ ᩋᨶᩣᨥᩣᨲᩴ, ᩈᩴᩅᩥᨩ᩠ᨩᨲᩥ ᨶᩩ ᨡᩮᩣ ᨾᩮ ᩑᩈᩮᩣ ᨵᨾ᩠ᨾᩮᩣ ᩏᨴᩤᩉᩩ ᨶᩮᩣ’ᨲᩥ? ᨶᩮᩣ ᨧᩮ, ᩏᨸᩣᩃᩥ, ᨽᩥᨠ᩠ᨡᩩᨶᩮᩣ ᨾᩮᨲ᩠ᨲᨧᩥᨲ᩠ᨲᩴ ᨸᨧ᩠ᨧᩩᨸᨭ᩠ᨮᩥᨲᩴ ᩉᩮᩣᨲᩥ ᩈᨻᩕᩉ᩠ᨾᨧᩣᩁᩦᩈᩩ ᩋᨶᩣᨥᩣᨲᩴ, ᨲᩔ ᨽᩅᨶ᩠ᨲᩥ ᩅᨲ᩠ᨲᩣᩁᩮᩣ—  ‘ᩍᩘᨥ ᨲᩣᩅ ᩋᩣᨿᩈ᩠ᨾᩣ ᩈᨻᩕᩉ᩠ᨾᨧᩣᩁᩦᩈᩩ ᨾᩮᨲ᩠ᨲᨧᩥᨲ᩠ᨲᩴ ᩏᨸᨭ᩠ᨮᩣᨸᩮᩉᩦ’ᨲᩥ. ᩍᨲᩥᩔ ᨽᩅᨶ᩠ᨲᩥ ᩅᨲ᩠ᨲᩣᩁᩮᩣ.
</Paragraph>

<Paragraph number="1933" book="cula">
ᨸᩩᨶ ᨧᨸᩁᩴ, ᩏᨸᩣᩃᩥ, ᨧᩮᩣᨴᨠᩮᨶ ᨽᩥᨠ᩠ᨡᩩᨶᩣ ᨸᩁᩴ ᨧᩮᩣᨴᩮᨲᩩᨠᩣᨾᩮᨶ ᩑᩅᩴ ᨸᨧ᩠ᨧᩅᩮᨠ᩠ᨡᩥᨲᨻ᩠ᨻᩴ—  ‘ᨻᩉᩩᩔᩩᨲᩮᩣ ᨶᩩ ᨡᩮᩣᨾ᩠ᩉᩥ, ᩈᩩᨲᨵᩁᩮᩣ, ᩈᩩᨲᩈᨶ᩠ᨶᩥᨧᨿᩮᩣ? ᨿᩮ ᨲᩮ ᨵᨾ᩠ᨾᩣ ᩋᩣᨴᩥᨠᩃ᩠ᨿᩣᨱᩣ ᨾᨩ᩠ᨫᩮᨠᩃ᩠ᨿᩣᨱᩣ ᨸᩁᩥᨿᩮᩣᩈᩣᨶᨠᩃ᩠ᨿᩣᨱᩣ ᩈᩣᨲ᩠ᨳᩴ ᩈᨻ᩠ᨿᨬ᩠ᨩᨶᩴ ᨠᩮᩅᩃᨸᩁᩥᨸᩩᨱ᩠ᨱᩴ ᨸᩁᩥᩈᩩᨴ᩠ᨵᩴ ᨻᩕᩉ᩠ᨾᨧᩁᩥᨿᩴ ᩋᨽᩥᩅᨴᨶ᩠ᨲᩥ, ᨲᨳᩣᩁᩪᨸᩣ ᨾᩮ ᨵᨾ᩠ᨾᩣ ᨻᩉᩩᩔᩩᨲᩣ ᩉᩮᩣᨶ᩠ᨲᩥ ᨵᩤᨲᩣ ᩅᨧᩈᩣ ᨸᩁᩥᨧᩥᨲᩣ ᨾᨶᩈᩣᨶᩩᨸᩮᨠ᩠ᨡᩥᨲᩣ ᨴᩥᨭ᩠ᨮᩥᨿᩣ ᩈᩩᨸ᩠ᨸᨭᩥᩅᩥᨴ᩠ᨵᩤ? ᩈᩴᩅᩥᨩ᩠ᨩᨲᩥ ᨶᩩ ᨡᩮᩣ ᨾᩮ ᩑᩈᩮᩣ ᨵᨾ᩠ᨾᩮᩣ ᩏᨴᩤᩉᩩ ᨶᩮᩣ’ᨲᩥ? ᨶᩮᩣ ᨧᩮ, ᩏᨸᩣᩃᩥ, ᨽᩥᨠ᩠ᨡᩩ ᨻᩉᩩᩔᩩᨲᩮᩣ ᩉᩮᩣᨲᩥ, ᩈᩩᨲᨵᩁᩮᩣ, ᩈᩩᨲᩈᨶ᩠ᨶᩥᨧᨿᩮᩣ; ᨿᩮ ᨲᩮ ᨵᨾ᩠ᨾᩣ ᩋᩣᨴᩥᨠᩃ᩠ᨿᩣᨱᩣ ᨾᨩ᩠ᨫᩮᨠᩃ᩠ᨿᩣᨱᩣ ᨸᩁᩥᨿᩮᩣᩈᩣᨶᨠᩃ᩠ᨿᩣᨱᩣ ᩈᩣᨲ᩠ᨳᩴ ᩈᨻ᩠ᨿᨬ᩠ᨩᨶᩴ ᨠᩮᩅᩃᨸᩁᩥᨸᩩᨱ᩠ᨱᩴ ᨸᩁᩥᩈᩩᨴ᩠ᨵᩴ ᨻᩕᩉ᩠ᨾᨧᩁᩥᨿᩴ ᩋᨽᩥᩅᨴᨶ᩠ᨲᩥ, ᨲᨳᩣᩁᩪᨸᩔ ᨵᨾ᩠ᨾᩣ ᨶ ᨻᩉᩩᩔᩩᨲᩣ ᩉᩮᩣᨶ᩠ᨲᩥ ᨵᩤᨲᩣ ᩅᨧᩈᩣ ᨸᩁᩥᨧᩥᨲᩣ ᨾᨶᩈᩣᨶᩩᨸᩮᨠ᩠ᨡᩥᨲᩣ ᨴᩥᨭ᩠ᨮᩥᨿᩣ ᩈᩩᨸ᩠ᨸᨭᩥᩅᩥᨴ᩠ᨵᩤ, ᨲᩔ ᨽᩅᨶ᩠ᨲᩥ ᩅᨲ᩠ᨲᩣᩁᩮᩣ—  ‘ᩍᩘᨥ ᨲᩣᩅ ᩋᩣᨿᩈ᩠ᨾᩣ ᩋᩣᨣᨾᩴ ᨸᩁᩥᨿᩣᨸᩩᨱᩔᩪ’ᨲᩥ. ᩍᨲᩥᩔ ᨽᩅᨶ᩠ᨲᩥ ᩅᨲ᩠ᨲᩣᩁᩮᩣ.
</Paragraph>

<Paragraph number="1934" book="cula">
ᨸᩩᨶ ᨧᨸᩁᩴ, ᩏᨸᩣᩃᩥ, ᨧᩮᩣᨴᨠᩮᨶ ᨽᩥᨠ᩠ᨡᩩᨶᩣ ᨸᩁᩴ ᨧᩮᩣᨴᩮᨲᩩᨠᩣᨾᩮᨶ ᩑᩅᩴ ᨸᨧ᩠ᨧᩅᩮᨠ᩠ᨡᩥᨲᨻ᩠ᨻᩴ—  ‘ᩏᨽᨿᩣᨶᩥ ᨡᩮᩣ ᨾᩮ ᨸᩣᨲᩥᨾᩮᩣᨠ᩠ᨡᩣᨶᩥ ᩅᩥᨲ᩠ᨳᩣᩁᩮᨶ ᩈ᩠ᩅᩣᨣᨲᩣᨶᩥ ᩉᩮᩣᨶ᩠ᨲᩥ, ᩈᩩᩅᩥᨽᨲ᩠ᨲᩣᨶᩥ, ᩈᩩᨸ᩠ᨸᩅᨲ᩠ᨲᩦᨶᩥ, ᩈᩩᩅᩥᨶᩥᨧ᩠ᨨᩥᨲᩣᨶᩥ—  ᩈᩩᨲ᩠ᨲᩈᩮᩣ, ᩋᨶᩩᨻ᩠ᨿᨬ᩠ᨩᨶᩈᩮᩣ? ᩈᩴᩅᩥᨩ᩠ᨩᨲᩥ ᨶᩩ ᨡᩮᩣ ᨾᩮ ᩑᩈᩮᩣ ᨵᨾ᩠ᨾᩮᩣ ᩏᨴᩤᩉᩩ ᨶᩮᩣ’ᨲᩥ? ᨶᩮᩣ ᨧᩮ, ᩏᨸᩣᩃᩥ, ᨽᩥᨠ᩠ᨡᩩᨶᩮᩣ ᩏᨽᨿᩣᨶᩥ ᨸᩣᨲᩥᨾᩮᩣᨠ᩠ᨡᩣᨶᩥ ᩅᩥᨲ᩠ᨳᩣᩁᩮᨶ ᩈ᩠ᩅᩣᨣᨲᩣᨶᩥ ᩉᩮᩣᨶ᩠ᨲᩥ, ᩈᩩᩅᩥᨽᨲ᩠ᨲᩣᨶᩥ, ᩈᩩᨸ᩠ᨸᩅᨲ᩠ᨲᩦᨶᩥ, ᩈᩩᩅᩥᨶᩥᨧ᩠ᨨᩥᨲᩣᨶᩥ—  ᩈᩩᨲ᩠ᨲᩈᩮᩣ, ᩋᨶᩩᨻ᩠ᨿᨬ᩠ᨩᨶᩈᩮᩣ, ‘ᩍᨴᩴ ᨸᨶᩣᩅᩩᩈᩮᩣ, ᨠᨲ᩠ᨳ ᩅᩩᨲ᩠ᨲᩴ ᨽᨣᩅᨲᩣ’ᨲᩥ, ᩍᨲᩥ ᨸᩩᨭ᩠ᨮᩮᩣ ᨶ ᩈᨾ᩠ᨸᩣᨿᨲᩥ, ᨲᩔ ᨽᩅᨶ᩠ᨲᩥ ᩅᨲ᩠ᨲᩣᩁᩮᩣ—  ‘ᩍᩘᨥ ᨲᩣᩅ ᩋᩣᨿᩈ᩠ᨾᩣ ᩅᩥᨶᨿᩴ ᨸᩁᩥᨿᩣᨸᩩᨱᩔᩪ’ᨲᩥ. ᩍᨲᩥᩔ ᨽᩅᨶ᩠ᨲᩥ ᩅᨲ᩠ᨲᩣᩁᩮᩣ. ᨧᩮᩣᨴᨠᩮᨶᩩᨸᩣᩃᩥ, ᨽᩥᨠ᩠ᨡᩩᨶᩣ ᨸᩁᩴ ᨧᩮᩣᨴᩮᨲᩩᨠᩣᨾᩮᨶ ᩍᨾᩮ ᨸᨬ᩠ᨧ ᨵᨾ᩠ᨾᩮ ᩋᨩ᩠ᨫᨲ᩠ᨲᩴ ᨸᨧ᩠ᨧᩅᩮᨠ᩠ᨡᩥᨲ᩠ᩅᩣ ᨸᩁᩮᩣ ᨧᩮᩣᨴᩮᨲᨻ᩠ᨻᩮᩣ”ᨲᩥ.
</Paragraph>
</Division>