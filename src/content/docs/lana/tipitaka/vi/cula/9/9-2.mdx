---
title: "9.2 ᨾᩉᩣᩈᨾᩩᨴ᩠ᨴᩮᩋᨭ᩠ᨮᨧ᩠ᨨᩁᩥᨿ"
tableOfContents: false
sidebar:
  order: 3
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="384" book="cula">

<Paragraph number="1859" book="cula">
“ᩋᨭ᩠ᨮᩥᨾᩮ, ᨽᩥᨠ᩠ᨡᩅᩮ, ᨾᩉᩣᩈᨾᩩᨴ᩠ᨴᩮ ᩋᨧ᩠ᨨᩁᩥᨿᩣ ᩋᨻ᩠ᨽᩩᨲᩣ ᨵᨾ᩠ᨾᩣ, ᨿᩮ ᨴᩥᩈ᩠ᩅᩣ ᨴᩥᩈ᩠ᩅᩣ ᩋᩈᩩᩁᩣ ᨾᩉᩣᩈᨾᩩᨴ᩠ᨴᩮ ᩋᨽᩥᩁᨾᨶ᩠ᨲᩥ. ᨠᨲᨾᩮ ᩋᨭ᩠ᨮ?
</Paragraph>

<Paragraph number="1860" book="cula">
ᨾᩉᩣᩈᨾᩩᨴ᩠ᨴᩮᩤ, ᨽᩥᨠ᩠ᨡᩅᩮ, ᩋᨶᩩᨸᩩᨻ᩠ᨻᨶᩥᨶ᩠ᨶᩮᩣ ᩋᨶᩩᨸᩩᨻ᩠ᨻᨸᩮᩣᨱᩮᩣ ᩋᨶᩩᨸᩩᨻ᩠ᨻᨸᨻ᩠ᨽᩣᩁᩮᩣ ᨶ ᩋᩣᨿᨲᨠᩮᨶᩮᩅ ᨸᨸᩣᨲᩮᩣ. ᨿᨾ᩠ᨸᩥ, ᨽᩥᨠ᩠ᨡᩅᩮ, ᨾᩉᩣᩈᨾᩩᨴ᩠ᨴᩮᩤ ᩋᨶᩩᨸᩩᨻ᩠ᨻᨶᩥᨶ᩠ᨶᩮᩣ ᩋᨶᩩᨸᩩᨻ᩠ᨻᨸᩮᩣᨱᩮᩣ ᩋᨶᩩᨸᩩᨻ᩠ᨻᨸᨻ᩠ᨽᩣᩁᩮᩣ ᨶ ᩋᩣᨿᨲᨠᩮᨶᩮᩅ ᨸᨸᩣᨲᩮᩣ—  ᩋᨿᩴ, ᨽᩥᨠ᩠ᨡᩅᩮ, ᨾᩉᩣᩈᨾᩩᨴ᩠ᨴᩮ ᨸᨮᨾᩮᩣ ᩋᨧ᩠ᨨᩁᩥᨿᩮᩣ ᩋᨻ᩠ᨽᩩᨲᩮᩣ ᨵᨾ᩠ᨾᩮᩣ, ᨿᩴ ᨴᩥᩈ᩠ᩅᩣ ᨴᩥᩈ᩠ᩅᩣ ᩋᩈᩩᩁᩣ ᨾᩉᩣᩈᨾᩩᨴ᩠ᨴᩮ ᩋᨽᩥᩁᨾᨶ᩠ᨲᩥ.
</Paragraph>

<Paragraph number="1861" book="cula">
ᨸᩩᨶ ᨧᨸᩁᩴ, ᨽᩥᨠ᩠ᨡᩅᩮ, ᨾᩉᩣᩈᨾᩩᨴ᩠ᨴᩮᩤ ᨮᩥᨲᨵᨾ᩠ᨾᩮᩣ ᩅᩮᩃᩴ ᨶᩣᨲᩥᩅᨲ᩠ᨲᨲᩥ. ᨿᨾ᩠ᨸᩥ, ᨽᩥᨠ᩠ᨡᩅᩮ, ᨾᩉᩣᩈᨾᩩᨴ᩠ᨴᩮᩤ ᨮᩥᨲᨵᨾ᩠ᨾᩮᩣ ᩅᩮᩃᩴ ᨶᩣᨲᩥᩅᨲ᩠ᨲᨲᩥ—  ᩋᨿᩴ, ᨽᩥᨠ᩠ᨡᩅᩮ, ᨾᩉᩣᩈᨾᩩᨴ᩠ᨴᩮ ᨴᩩᨲᩥᨿᩮᩣ ᩋᨧ᩠ᨨᩁᩥᨿᩮᩣ ᩋᨻ᩠ᨽᩩᨲᩮᩣ ᨵᨾ᩠ᨾᩮᩣ, ᨿᩴ ᨴᩥᩈ᩠ᩅᩣ ᨴᩥᩈ᩠ᩅᩣ ᩋᩈᩩᩁᩣ ᨾᩉᩣᩈᨾᩩᨴ᩠ᨴᩮ ᩋᨽᩥᩁᨾᨶ᩠ᨲᩥ.
</Paragraph>

<Paragraph number="1862" book="cula">
ᨸᩩᨶ ᨧᨸᩁᩴ, ᨽᩥᨠ᩠ᨡᩅᩮ, ᨾᩉᩣᩈᨾᩩᨴ᩠ᨴᩮᩤ ᨶ ᨾᨲᩮᨶ ᨠᩩᨱᨸᩮᨶ ᩈᩴᩅᩈᨲᩥ. ᨿᩴ ᩉᩮᩣᨲᩥ ᨾᩉᩣᩈᨾᩩᨴ᩠ᨴᩮ ᨾᨲᩴ ᨠᩩᨱᨸᩴ, ᨲᩴ ᨡᩥᨸ᩠ᨸᨬ᩠ᨬᩮᩅ ᨲᩦᩁᩴ ᩅᩤᩉᩮᨲᩥ, ᨳᩃᩴ ᩏᩔᩣᩁᩮᨲᩥ. ᨿᨾ᩠ᨸᩥ, ᨽᩥᨠ᩠ᨡᩅᩮ, ᨾᩉᩣᩈᨾᩩᨴ᩠ᨴᩮᩤ ᨶ ᨾᨲᩮᨶ ᨠᩩᨱᨸᩮᨶ ᩈᩴᩅᩈᨲᩥ, ᨿᩴ ᩉᩮᩣᨲᩥ ᨾᩉᩣᩈᨾᩩᨴ᩠ᨴᩮ ᨾᨲᩴ ᨠᩩᨱᨸᩴ, ᨲᩴ ᨡᩥᨸ᩠ᨸᨬ᩠ᨬᩮᩅ ᨲᩦᩁᩴ ᩅᩤᩉᩮᨲᩥ, ᨳᩃᩴ ᩏᩔᩣᩁᩮᨲᩥ—  ᩋᨿᩴ, ᨽᩥᨠ᩠ᨡᩅᩮ, ᨾᩉᩣᩈᨾᩩᨴ᩠ᨴᩮ ᨲᨲᩥᨿᩮᩣ ᩋᨧ᩠ᨨᩁᩥᨿᩮᩣ ᩋᨻ᩠ᨽᩩᨲᩮᩣ ᨵᨾ᩠ᨾᩮᩣ, ᨿᩴ ᨴᩥᩈ᩠ᩅᩣ ᨴᩥᩈ᩠ᩅᩣ ᩋᩈᩩᩁᩣ ᨾᩉᩣᩈᨾᩩᨴ᩠ᨴᩮ ᩋᨽᩥᩁᨾᨶ᩠ᨲᩥ.
</Paragraph>

<Paragraph number="1863" book="cula">
ᨸᩩᨶ ᨧᨸᩁᩴ, ᨽᩥᨠ᩠ᨡᩅᩮ, ᨿᩣ ᨠᩣᨧᩥ ᨾᩉᩣᨶᨴᩥᨿᩮᩣ, ᩈᩮᨿ᩠ᨿᨳᩥᨴᩴ—  ᨣᩘᨣᩤ, ᨿᨾᩩᨶᩣ, ᩋᨧᩥᩁᩅᨲᩦ, ᩈᩁᨽᩪ, ᨾᩉᩦ, ᨲᩣ ᨾᩉᩣᩈᨾᩩᨴ᩠ᨴᩴ ᨸᨲ᩠ᨲᩣ ᨩᩉᨶ᩠ᨲᩥ ᨸᩩᩁᩥᨾᩣᨶᩥ ᨶᩣᨾᨣᩮᩤᨲ᩠ᨲᩣᨶᩥ, ᨾᩉᩣᩈᨾᩩᨴ᩠ᨴᩮᩤᨲ᩠ᩅᩮᩅ ᩈᩘᨡᩴ ᨣᨧ᩠ᨨᨶ᩠ᨲᩥ. ᨿᨾ᩠ᨸᩥ, ᨽᩥᨠ᩠ᨡᩅᩮ, ᨿᩣ ᨠᩣᨧᩥ ᨾᩉᩣᨶᨴᩥᨿᩮᩣ, ᩈᩮᨿ᩠ᨿᨳᩥᨴᩴ—  ᨣᩘᨣᩤ, ᨿᨾᩩᨶᩣ, ᩋᨧᩥᩁᩅᨲᩦ, ᩈᩁᨽᩪ, ᨾᩉᩦ, ᨲᩣ ᨾᩉᩣᩈᨾᩩᨴ᩠ᨴᩴ ᨸᨲ᩠ᨲᩣ ᨩᩉᨶ᩠ᨲᩥ ᨸᩩᩁᩥᨾᩣᨶᩥ ᨶᩣᨾᨣᩮᩤᨲ᩠ᨲᩣᨶᩥ, ᨾᩉᩣᩈᨾᩩᨴ᩠ᨴᩮᩤᨲ᩠ᩅᩮᩅ ᩈᩘᨡᩴ ᨣᨧ᩠ᨨᨶ᩠ᨲᩥ—  ᩋᨿᩴ, ᨽᩥᨠ᩠ᨡᩅᩮ, ᨾᩉᩣᩈᨾᩩᨴ᩠ᨴᩮ ᨧᨲᩩᨲ᩠ᨳᩮᩣ ᩋᨧ᩠ᨨᩁᩥᨿᩮᩣ ᩋᨻ᩠ᨽᩩᨲᩮᩣ ᨵᨾ᩠ᨾᩮᩣ, ᨿᩴ ᨴᩥᩈ᩠ᩅᩣ ᨴᩥᩈ᩠ᩅᩣ ᩋᩈᩩᩁᩣ ᨾᩉᩣᩈᨾᩩᨴ᩠ᨴᩮ ᩋᨽᩥᩁᨾᨶ᩠ᨲᩥ.
</Paragraph>

<Paragraph number="1864" book="cula">
ᨸᩩᨶ ᨧᨸᩁᩴ, ᨽᩥᨠ᩠ᨡᩅᩮ, ᨿᩣ ᨧ ᩃᩮᩣᨠᩮ ᩈᩅᨶ᩠ᨲᩥᨿᩮᩣ ᨾᩉᩣᩈᨾᩩᨴ᩠ᨴᩴ ᩋᨸ᩠ᨸᩮᨶ᩠ᨲᩥ, ᨿᩣ ᨧ ᩋᨶ᩠ᨲᩃᩥᨠ᩠ᨡᩣ ᨵᩤᩁᩣ ᨸᨸᨲᨶ᩠ᨲᩥ, ᨶ ᨲᩮᨶ ᨾᩉᩣᩈᨾᩩᨴ᩠ᨴᩔ ᩐᨶᨲ᩠ᨲᩴ ᩅᩤ ᨸᩪᩁᨲ᩠ᨲᩴ ᩅᩤ ᨸᨬ᩠ᨬᩣᨿᨲᩥ. ᨿᨾ᩠ᨸᩥ, ᨽᩥᨠ᩠ᨡᩅᩮ, ᨿᩣ ᨧ ᩃᩮᩣᨠᩮ ᩈᩅᨶ᩠ᨲᩥᨿᩮᩣ ᨾᩉᩣᩈᨾᩩᨴ᩠ᨴᩴ ᩋᨸ᩠ᨸᩮᨶ᩠ᨲᩥ, ᨿᩣ ᨧ ᩋᨶ᩠ᨲᩃᩥᨠ᩠ᨡᩣ ᨵᩤᩁᩣ ᨸᨸᨲᨶ᩠ᨲᩥ, ᨶ ᨲᩮᨶ ᨾᩉᩣᩈᨾᩩᨴ᩠ᨴᩔ ᩐᨶᨲ᩠ᨲᩴ ᩅᩤ ᨸᩪᩁᨲ᩠ᨲᩴ ᩅᩤ ᨸᨬ᩠ᨬᩣᨿᨲᩥ—  ᩋᨿᩴ, ᨽᩥᨠ᩠ᨡᩅᩮ, ᨾᩉᩣᩈᨾᩩᨴ᩠ᨴᩮ ᨸᨬ᩠ᨧᨾᩮᩣ ᩋᨧ᩠ᨨᩁᩥᨿᩮᩣ ᩋᨻ᩠ᨽᩩᨲᩮᩣ ᨵᨾ᩠ᨾᩮᩣ, ᨿᩴ ᨴᩥᩈ᩠ᩅᩣ ᨴᩥᩈ᩠ᩅᩣ ᩋᩈᩩᩁᩣ ᨾᩉᩣᩈᨾᩩᨴ᩠ᨴᩮ ᩋᨽᩥᩁᨾᨶ᩠ᨲᩥ.
</Paragraph>

<Paragraph number="1865" book="cula">
ᨸᩩᨶ ᨧᨸᩁᩴ, ᨽᩥᨠ᩠ᨡᩅᩮ, ᨾᩉᩣᩈᨾᩩᨴ᩠ᨴᩮᩤ ᩑᨠᩁᩈᩮᩣ ᩃᩮᩣᨱᩁᩈᩮᩣ. ᨿᨾ᩠ᨸᩥ, ᨽᩥᨠ᩠ᨡᩅᩮ, ᨾᩉᩣᩈᨾᩩᨴ᩠ᨴᩮᩤ ᩑᨠᩁᩈᩮᩣ ᩃᩮᩣᨱᩁᩈᩮᩣ—  ᩋᨿᩴ, ᨽᩥᨠ᩠ᨡᩅᩮ, ᨾᩉᩣᩈᨾᩩᨴ᩠ᨴᩮ ᨨᨭ᩠ᨮᩮᩣ ᩋᨧ᩠ᨨᩁᩥᨿᩮᩣ ᩋᨻ᩠ᨽᩩᨲᩮᩣ ᨵᨾ᩠ᨾᩮᩣ, ᨿᩴ ᨴᩥᩈ᩠ᩅᩣ ᨴᩥᩈ᩠ᩅᩣ ᩋᩈᩩᩁᩣ ᨾᩉᩣᩈᨾᩩᨴ᩠ᨴᩮ ᩋᨽᩥᩁᨾᨶ᩠ᨲᩥ.
</Paragraph>

<Paragraph number="1866" book="cula">
ᨸᩩᨶ ᨧᨸᩁᩴ, ᨽᩥᨠ᩠ᨡᩅᩮ, ᨾᩉᩣᩈᨾᩩᨴ᩠ᨴᩮᩤ ᨻᩉᩩᩁᨲᨶᩮᩣ ᩋᨶᩮᨠᩁᨲᨶᩮᩣ. ᨲᨲᩕᩥᨾᩣᨶᩥ ᩁᨲᨶᩣᨶᩥ, ᩈᩮᨿ᩠ᨿᨳᩥᨴᩴ—  ᨾᩩᨲ᩠ᨲᩣ, ᨾᨱᩥ, ᩅᩮᩊᩩᩁᩥᨿᩮᩣ, ᩈᩘᨡᩮᩣ, ᩈᩥᩃᩣ, ᨸᩅᩤᩊᩴ, ᩁᨩᨲᩴ, ᨩᩣᨲᩁᩪᨸᩴ, ᩃᩮᩣᩉᩥᨲᨠᩮᩣ, ᨾᩈᩣᩁᨣᩃᩖᩴ. ᨿᨾ᩠ᨸᩥ, ᨽᩥᨠ᩠ᨡᩅᩮ, ᨾᩉᩣᩈᨾᩩᨴ᩠ᨴᩮᩤ ᨻᩉᩩᩁᨲᨶᩮᩣ ᩋᨶᩮᨠᩁᨲᨶᩮᩣ, ᨲᨲᩕᩥᨾᩣᨶᩥ ᩁᨲᨶᩣᨶᩥ, ᩈᩮᨿ᩠ᨿᨳᩥᨴᩴ—  ᨾᩩᨲ᩠ᨲᩣ, ᨾᨱᩥ, ᩅᩮᩊᩩᩁᩥᨿᩮᩣ, ᩈᩘᨡᩮᩣ, ᩈᩥᩃᩣ, ᨸᩅᩤᩊᩴ, ᩁᨩᨲᩴ, ᨩᩣᨲᩁᩪᨸᩴ, ᩃᩮᩣᩉᩥᨲᨠᩮᩣ, ᨾᩈᩣᩁᨣᩃᩖᩴ—  ᩋᨿᩴ, ᨽᩥᨠ᩠ᨡᩅᩮ, ᨾᩉᩣᩈᨾᩩᨴ᩠ᨴᩮ ᩈᨲ᩠ᨲᨾᩮᩣ ᩋᨧ᩠ᨨᩁᩥᨿᩮᩣ ᩋᨻ᩠ᨽᩩᨲᩮᩣ ᨵᨾ᩠ᨾᩮᩣ, ᨿᩴ ᨴᩥᩈ᩠ᩅᩣ ᨴᩥᩈ᩠ᩅᩣ ᩋᩈᩩᩁᩣ ᨾᩉᩣᩈᨾᩩᨴ᩠ᨴᩮ ᩋᨽᩥᩁᨾᨶ᩠ᨲᩥ.
</Paragraph>

<Paragraph number="1867" book="cula">
ᨸᩩᨶ ᨧᨸᩁᩴ, ᨽᩥᨠ᩠ᨡᩅᩮ, ᨾᩉᩣᩈᨾᩩᨴ᩠ᨴᩮᩤ ᨾᩉᨲᩴ ᨽᩪᨲᩣᨶᩴ ᩋᩣᩅᩤᩈᩮᩣ. ᨲᨲᩕᩥᨾᩮ ᨽᩪᨲᩣ—  ᨲᩥᨾᩥ, ᨲᩥᨾᩥᩘᨣᩃᩮᩣ, ᨲᩥᨾᩥᨲᩥᨾᩥᩘᨣᩃᩮᩣ, ᩋᩈᩩᩁᩣ, ᨶᩣᨣᩤ, ᨣᨶ᩠ᨵᨻ᩠ᨻᩣ. ᩈᨶ᩠ᨲᩥ ᨾᩉᩣᩈᨾᩩᨴ᩠ᨴᩮ ᨿᩮᩣᨩᨶᩈᨲᩥᨠᩣᨸᩥ ᩋᨲ᩠ᨲᨽᩣᩅᩤ, ᨴ᩠ᩅᩥᨿᩮᩣᨩᨶᩈᨲᩥᨠᩣᨸᩥ ᩋᨲ᩠ᨲᨽᩣᩅᩤ, ᨲᩥᨿᩮᩣᨩᨶᩈᨲᩥᨠᩣᨸᩥ ᩋᨲ᩠ᨲᨽᩣᩅᩤ, ᨧᨲᩩᨿᩮᩣᨩᨶᩈᨲᩥᨠᩣᨸᩥ ᩋᨲ᩠ᨲᨽᩣᩅᩤ, ᨸᨬ᩠ᨧᨿᩮᩣᨩᨶᩈᨲᩥᨠᩣᨸᩥ ᩋᨲ᩠ᨲᨽᩣᩅᩤ. ᨿᨾ᩠ᨸᩥ, ᨽᩥᨠ᩠ᨡᩅᩮ, ᨾᩉᩣᩈᨾᩩᨴ᩠ᨴᩮᩤ ᨾᩉᨲᩴ ᨽᩪᨲᩣᨶᩴ ᩋᩣᩅᩤᩈᩮᩣ, ᨲᨲᩕᩥᨾᩮ ᨽᩪᨲᩣ—  ᨲᩥᨾᩥ, ᨲᩥᨾᩥᩘᨣᩃᩮᩣ, ᨲᩥᨾᩥᨲᩥᨾᩥᩘᨣᩃᩮᩣ, ᩋᩈᩩᩁᩣ, ᨶᩣᨣᩤ, ᨣᨶ᩠ᨵᨻ᩠ᨻᩣ; ᩈᨶ᩠ᨲᩥ ᨾᩉᩣᩈᨾᩩᨴ᩠ᨴᩮ, ᨿᩮᩣᨩᨶᩈᨲᩥᨠᩣᨸᩥ ᩋᨲ᩠ᨲᨽᩣᩅᩤ …ᨸᩮ…  ᨸᨬ᩠ᨧᨿᩮᩣᨩᨶᩈᨲᩥᨠᩣᨸᩥ ᩋᨲ᩠ᨲᨽᩣᩅᩤ—  ᩋᨿᩴ, ᨽᩥᨠ᩠ᨡᩅᩮ, ᨾᩉᩣᩈᨾᩩᨴ᩠ᨴᩮ ᩋᨭ᩠ᨮᨾᩮᩣ ᩋᨧ᩠ᨨᩁᩥᨿᩮᩣ ᩋᨻ᩠ᨽᩩᨲᩮᩣ ᨵᨾ᩠ᨾᩮᩣ, ᨿᩴ ᨴᩥᩈ᩠ᩅᩣ ᨴᩥᩈ᩠ᩅᩣ ᩋᩈᩩᩁᩣ ᨾᩉᩣᩈᨾᩩᨴ᩠ᨴᩮ ᩋᨽᩥᩁᨾᨶ᩠ᨲᩥ. ᩍᨾᩮ ᨡᩮᩣ, ᨽᩥᨠ᩠ᨡᩅᩮ, ᨾᩉᩣᩈᨾᩩᨴ᩠ᨴᩮ ᩋᨭ᩠ᨮ ᩋᨧ᩠ᨨᩁᩥᨿᩣ ᩋᨻ᩠ᨽᩩᨲᩣ ᨵᨾ᩠ᨾᩣ, ᨿᩮ ᨴᩥᩈ᩠ᩅᩣ ᨴᩥᩈ᩠ᩅᩣ ᩋᩈᩩᩁᩣ ᨾᩉᩣᩈᨾᩩᨴ᩠ᨴᩮ ᩋᨽᩥᩁᨾᨶ᩺”ᨲᩥ.
</Paragraph>
</Division>