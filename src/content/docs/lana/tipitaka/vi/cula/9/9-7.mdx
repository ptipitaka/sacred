---
title: "9.7 ᩋᨲ᩠ᨲᩣᨴᩤᨶᩋᩘᨣ"
tableOfContents: false
sidebar:
  order: 8
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="398" book="cula">

<Paragraph number="1922" book="cula">
ᩋᨳ ᨡᩮᩣ ᩋᩣᨿᩈ᩠ᨾᩣ ᩏᨸᩣᩃᩥ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᨶᩥᩈᩦᨴᩥ. ᩑᨠᨾᨶ᩠ᨲᩴ ᨶᩥᩈᩥᨶ᩠ᨶᩮᩣ ᨡᩮᩣ ᩋᩣᨿᩈ᩠ᨾᩣ ᩏᨸᩣᩃᩥ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᩋᨲ᩠ᨲᩣᨴᩤᨶᩴ ᩋᩣᨴᩤᨲᩩᨠᩣᨾᩮᨶ, ᨽᨶ᩠ᨲᩮ, ᨽᩥᨠ᩠ᨡᩩᨶᩣ ᨠᨲᨾᩘᨣᩈᨾᨶ᩠ᨶᩣᨣᨲᩴ ᩋᨲ᩠ᨲᩣᨴᩤᨶᩴ ᩋᩣᨴᩤᨲᨻ᩠ᨻᨶ᩺”ᨲᩥ?
</Paragraph>

<Paragraph number="1923" book="cula">
“ᩋᨲ᩠ᨲᩣᨴᩤᨶᩴ ᩋᩣᨴᩤᨲᩩᨠᩣᨾᩮᨶ, ᩏᨸᩣᩃᩥ, ᨽᩥᨠ᩠ᨡᩩᨶᩣ ᨸᨬ᩠ᨧᩘᨣᩈᨾᨶ᩠ᨶᩣᨣᨲᩴ ᩋᨲ᩠ᨲᩣᨴᩤᨶᩴ ᩋᩣᨴᩤᨲᨻ᩠ᨻᩴ. ᩋᨲ᩠ᨲᩣᨴᩤᨶᩴ ᩋᩣᨴᩤᨲᩩᨠᩣᨾᩮᨶ, ᩏᨸᩣᩃᩥ, ᨽᩥᨠ᩠ᨡᩩᨶᩣ ᩑᩅᩴ ᨸᨧ᩠ᨧᩅᩮᨠ᩠ᨡᩥᨲᨻ᩠ᨻᩴ—  ‘ᨿᩴ ᨡᩮᩣ ᩋᩉᩴ ᩍᨾᩴ ᩋᨲ᩠ᨲᩣᨴᩤᨶᩴ ᩋᩣᨴᩤᨲᩩᨠᩣᨾᩮᩣ, ᨠᩣᩃᩮᩣ ᨶᩩ ᨡᩮᩣ ᩍᨾᩴ ᩋᨲ᩠ᨲᩣᨴᩤᨶᩴ ᩋᩣᨴᩤᨲᩩᩴ ᩏᨴᩤᩉᩩ ᨶᩮᩣ’ᨲᩥ? ᩈᨧᩮ, ᩏᨸᩣᩃᩥ, ᨽᩥᨠ᩠ᨡᩩ ᨸᨧ᩠ᨧᩅᩮᨠ᩠ᨡᨾᩣᨶᩮᩣ ᩑᩅᩴ ᨩᩣᨶᩣᨲᩥ—  ‘ᩋᨠᩣᩃᩮᩣ ᩍᨾᩴ ᩋᨲ᩠ᨲᩣᨴᩤᨶᩴ ᩋᩣᨴᩤᨲᩩᩴ, ᨶᩮᩣ ᨠᩣᩃᩮᩣ’ᨲᩥ, ᨶ ᨲᩴ, ᩏᨸᩣᩃᩥ, ᩋᨲ᩠ᨲᩣᨴᩤᨶᩴ ᩋᩣᨴᩤᨲᨻ᩠ᨻᩴ.
</Paragraph>

<Paragraph number="1924" book="cula">
ᩈᨧᩮ ᨸᨶᩩᨸᩣᩃᩥ, ᨽᩥᨠ᩠ᨡᩩ ᨸᨧ᩠ᨧᩅᩮᨠ᩠ᨡᨾᩣᨶᩮᩣ ᩑᩅᩴ ᨩᩣᨶᩣᨲᩥ—  ‘ᨠᩣᩃᩮᩣ ᩍᨾᩴ ᩋᨲ᩠ᨲᩣᨴᩤᨶᩴ ᩋᩣᨴᩤᨲᩩᩴ, ᨶᩮᩣ ᩋᨠᩣᩃᩮᩣ’ᨲᩥ, ᨲᩮᨶᩩᨸᩣᩃᩥ, ᨽᩥᨠ᩠ᨡᩩᨶᩣ ᩏᨲ᩠ᨲᩁᩥ ᨸᨧ᩠ᨧᩅᩮᨠ᩠ᨡᩥᨲᨻ᩠ᨻᩴ—  ‘ᨿᩴ ᨡᩮᩣ ᩋᩉᩴ ᩍᨾᩴ ᩋᨲ᩠ᨲᩣᨴᩤᨶᩴ ᩋᩣᨴᩤᨲᩩᨠᩣᨾᩮᩣ, ᨽᩪᨲᩴ ᨶᩩ ᨡᩮᩣ ᩍᨴᩴ ᩋᨲ᩠ᨲᩣᨴᩤᨶᩴ ᩏᨴᩤᩉᩩ ᨶᩮᩣ’ᨲᩥ? ᩈᨧᩮ, ᩏᨸᩣᩃᩥ, ᨽᩥᨠ᩠ᨡᩩ ᨸᨧ᩠ᨧᩅᩮᨠ᩠ᨡᨾᩣᨶᩮᩣ ᩑᩅᩴ ᨩᩣᨶᩣᨲᩥ—  ‘ᩋᨽᩪᨲᩴ ᩍᨴᩴ ᩋᨲ᩠ᨲᩣᨴᩤᨶᩴ, ᨶᩮᩣ ᨽᩪᨲᨶ᩺’ᨲᩥ, ᨶ ᨲᩴ, ᩏᨸᩣᩃᩥ, ᩋᨲ᩠ᨲᩣᨴᩤᨶᩴ ᩋᩣᨴᩤᨲᨻ᩠ᨻᩴ.
</Paragraph>

<Paragraph number="1925" book="cula">
ᩈᨧᩮ ᨸᨶᩩᨸᩣᩃᩥ, ᨽᩥᨠ᩠ᨡᩩ ᨸᨧ᩠ᨧᩅᩮᨠ᩠ᨡᨾᩣᨶᩮᩣ ᩑᩅᩴ ᨩᩣᨶᩣᨲᩥ—  ‘ᨽᩪᨲᩴ ᩍᨴᩴ ᩋᨲ᩠ᨲᩣᨴᩤᨶᩴ, ᨶᩮᩣ ᩋᨽᩪᨲᨶ᩺’ᨲᩥ, ᨲᩮᨶᩩᨸᩣᩃᩥ, ᨽᩥᨠ᩠ᨡᩩᨶᩣ ᩏᨲ᩠ᨲᩁᩥ ᨸᨧ᩠ᨧᩅᩮᨠ᩠ᨡᩥᨲᨻ᩠ᨻᩴ—  ‘ᨿᩴ ᨡᩮᩣ ᩋᩉᩴ ᩍᨾᩴ ᩋᨲ᩠ᨲᩣᨴᩤᨶᩴ ᩋᩣᨴᩤᨲᩩᨠᩣᨾᩮᩣ, ᩋᨲ᩠ᨳᩈᨬ᩠ᩉᩥᨲᩴ ᨶᩩ ᨡᩮᩣ ᩍᨴᩴ ᩋᨲ᩠ᨲᩣᨴᩤᨶᩴ ᩏᨴᩤᩉᩩ ᨶᩮᩣ’ᨲᩥ? ᩈᨧᩮ, ᩏᨸᩣᩃᩥ, ᨽᩥᨠ᩠ᨡᩩ ᨸᨧ᩠ᨧᩅᩮᨠ᩠ᨡᨾᩣᨶᩮᩣ ᩑᩅᩴ ᨩᩣᨶᩣᨲᩥ—  ‘ᩋᨶᨲ᩠ᨳᩈᨬ᩠ᩉᩥᨲᩴ ᩍᨴᩴ ᩋᨲ᩠ᨲᩣᨴᩤᨶᩴ, ᨶᩮᩣ ᩋᨲ᩠ᨳᩈᨬ᩠ᩉᩥᨲᨶ᩺’ᨲᩥ, ᨶ ᨲᩴ, ᩏᨸᩣᩃᩥ, ᩋᨲ᩠ᨲᩣᨴᩤᨶᩴ ᩋᩣᨴᩤᨲᨻ᩠ᨻᩴ.
</Paragraph>

<Paragraph number="1926" book="cula">
ᩈᨧᩮ ᨸᨶᩩᨸᩣᩃᩥ, ᨽᩥᨠ᩠ᨡᩩ ᨸᨧ᩠ᨧᩅᩮᨠ᩠ᨡᨾᩣᨶᩮᩣ ᩑᩅᩴ ᨩᩣᨶᩣᨲᩥ—  ‘ᩋᨲ᩠ᨳᩈᨬ᩠ᩉᩥᨲᩴ ᩍᨴᩴ ᩋᨲ᩠ᨲᩣᨴᩤᨶᩴ, ᨶᩮᩣ ᩋᨶᨲ᩠ᨳᩈᨬ᩠ᩉᩥᨲᨶ᩺’ᨲᩥ, ᨲᩮᨶᩩᨸᩣᩃᩥ, ᨽᩥᨠ᩠ᨡᩩᨶᩣ ᩏᨲ᩠ᨲᩁᩥ ᨸᨧ᩠ᨧᩅᩮᨠ᩠ᨡᩥᨲᨻ᩠ᨻᩴ—  ‘ᩍᨾᩴ ᨡᩮᩣ ᩋᩉᩴ ᩋᨲ᩠ᨲᩣᨴᩤᨶᩴ ᩋᩣᨴᩥᨿᨾᩣᨶᩮᩣ ᩃᨽᩥᩔᩣᨾᩥ ᩈᨶ᩠ᨴᩥᨭ᩠ᨮᩮ ᩈᨾ᩠ᨽᨲ᩠ᨲᩮ ᨽᩥᨠ᩠ᨡᩪ ᨵᨾ᩠ᨾᨲᩮᩣ ᩅᩥᨶᨿᨲᩮᩣ ᨸᨠ᩠ᨡᩮ ᩏᨴᩤᩉᩩ ᨶᩮᩣ’ᨲᩥ? ᩈᨧᩮ, ᩏᨸᩣᩃᩥ, ᨽᩥᨠ᩠ᨡᩩ ᨸᨧ᩠ᨧᩅᩮᨠ᩠ᨡᨾᩣᨶᩮᩣ ᩑᩅᩴ ᨩᩣᨶᩣᨲᩥ—  ‘ᩍᨾᩴ ᨡᩮᩣ ᩋᩉᩴ ᩋᨲ᩠ᨲᩣᨴᩤᨶᩴ ᩋᩣᨴᩥᨿᨾᩣᨶᩮᩣ ᨶ ᩃᨽᩥᩔᩣᨾᩥ ᩈᨶ᩠ᨴᩥᨭ᩠ᨮᩮ ᩈᨾ᩠ᨽᨲ᩠ᨲᩮ ᨽᩥᨠ᩠ᨡᩪ ᨵᨾ᩠ᨾᨲᩮᩣ ᩅᩥᨶᨿᨲᩮᩣ ᨸᨠ᩠ᨡᩮ’ᨲᩥ, ᨶ ᨲᩴ, ᩏᨸᩣᩃᩥ, ᩋᨲ᩠ᨲᩣᨴᩤᨶᩴ ᩋᩣᨴᩤᨲᨻ᩠ᨻᩴ.
</Paragraph>

<Paragraph number="1927" book="cula">
ᩈᨧᩮ ᨸᨶᩩᨸᩣᩃᩥ, ᨽᩥᨠ᩠ᨡᩩ ᨸᨧ᩠ᨧᩅᩮᨠ᩠ᨡᨾᩣᨶᩮᩣ ᩑᩅᩴ ᨩᩣᨶᩣᨲᩥ—  ‘ᩍᨾᩴ ᨡᩮᩣ ᩋᩉᩴ ᩋᨲ᩠ᨲᩣᨴᩤᨶᩴ ᩋᩣᨴᩥᨿᨾᩣᨶᩮᩣ ᩃᨽᩥᩔᩣᨾᩥ ᩈᨶ᩠ᨴᩥᨭ᩠ᨮᩮ ᩈᨾ᩠ᨽᨲ᩠ᨲᩮ ᨽᩥᨠ᩠ᨡᩪ ᨵᨾ᩠ᨾᨲᩮᩣ ᩅᩥᨶᨿᨲᩮᩣ ᨸᨠ᩠ᨡᩮ’ᨲᩥ, ᨲᩮᨶᩩᨸᩣᩃᩥ, ᨽᩥᨠ᩠ᨡᩩᨶᩣ ᩏᨲ᩠ᨲᩁᩥ ᨸᨧ᩠ᨧᩅᩮᨠ᩠ᨡᩥᨲᨻ᩠ᨻᩴ—  ‘ᩍᨾᩴ ᨡᩮᩣ ᨾᩮ ᩋᨲ᩠ᨲᩣᨴᩤᨶᩴ ᩋᩣᨴᩥᨿᨲᩮᩣ ᨽᩅᩥᩔᨲᩥ ᩈᩴᨥᩔ ᨲᨲᩮᩣᨶᩥᨴᩤᨶᩴ ᨽᨱ᩠ᨯᨶᩴ ᨠᩃᩉᩮᩣ ᩅᩥᨣ᩠ᨣᩉᩮᩣ ᩅᩥᩅᩤᨴᩮᩤ ᩈᩴᨥᨽᩮᨴᩮᩤ ᩈᩴᨥᩁᩣᨩᩥ ᩈᩴᨥᩅᩅᨲ᩠ᨳᩣᨶᩴ ᩈᩴᨥᨶᩣᨶᩣᨠᩁᨱᩴ ᩏᨴᩤᩉᩩ ᨶᩮᩣ’ᨲᩥ? ᩈᨧᩮ ᩏᨸᩣᩃᩥ, ᨽᩥᨠ᩠ᨡᩩ ᨸᨧ᩠ᨧᩅᩮᨠ᩠ᨡᨾᩣᨶᩮᩣ ᩑᩅᩴ ᨩᩣᨶᩣᨲᩥ—  ‘ᩍᨾᩴ ᨡᩮᩣ ᨾᩮ ᩋᨲ᩠ᨲᩣᨴᩤᨶᩴ ᩋᩣᨴᩥᨿᨲᩮᩣ ᨽᩅᩥᩔᨲᩥ ᩈᩴᨥᩔ ᨲᨲᩮᩣᨶᩥᨴᩤᨶᩴ ᨽᨱ᩠ᨯᨶᩴ ᨠᩃᩉᩮᩣ ᩅᩥᨣ᩠ᨣᩉᩮᩣ ᩅᩥᩅᩤᨴᩮᩤ ᩈᩴᨥᨽᩮᨴᩮᩤ ᩈᩴᨥᩁᩣᨩᩥ ᩈᩴᨥᩅᩅᨲ᩠ᨳᩣᨶᩴ ᩈᩴᨥᨶᩣᨶᩣᨠᩁᨱᨶ᩺’ᨲᩥ, ᨶ ᨲᩴ, ᩏᨸᩣᩃᩥ, ᩋᨲ᩠ᨲᩣᨴᩤᨶᩴ ᩋᩣᨴᩤᨲᨻ᩠ᨻᩴ.
</Paragraph>

<Paragraph number="1928" book="cula">
ᩈᨧᩮ ᨸᨶᩩᨸᩣᩃᩥ, ᨽᩥᨠ᩠ᨡᩩ ᨸᨧ᩠ᨧᩅᩮᨠ᩠ᨡᨾᩣᨶᩮᩣ ᩑᩅᩴ ᨩᩣᨶᩣᨲᩥ—  ‘ᩍᨾᩴ ᨡᩮᩣ ᨾᩮ ᩋᨲ᩠ᨲᩣᨴᩤᨶᩴ ᩋᩣᨴᩥᨿᨲᩮᩣ ᨶ ᨽᩅᩥᩔᨲᩥ ᩈᩴᨥᩔ ᨲᨲᩮᩣᨶᩥᨴᩤᨶᩴ ᨽᨱ᩠ᨯᨶᩴ ᨠᩃᩉᩮᩣ ᩅᩥᨣ᩠ᨣᩉᩮᩣ ᩅᩥᩅᩤᨴᩮᩤ ᩈᩴᨥᨽᩮᨴᩮᩤ ᩈᩴᨥᩁᩣᨩᩥ ᩈᩴᨥᩅᩅᨲ᩠ᨳᩣᨶᩴ ᩈᩴᨥᨶᩣᨶᩣᨠᩁᨱᨶ᩺’ᨲᩥ, ᩋᩣᨴᩤᨲᨻ᩠ᨻᩴ ᨲᩴ, ᩏᨸᩣᩃᩥ, ᩋᨲ᩠ᨲᩣᨴᩤᨶᩴ. ᩑᩅᩴ ᨸᨬ᩠ᨧᩘᨣᩈᨾᨶ᩠ᨶᩣᨣᨲᩴ ᨡᩮᩣ, ᩏᨸᩣᩃᩥ, ᩋᨲ᩠ᨲᩣᨴᩤᨶᩴ ᩋᩣᨴᩥᨶ᩠ᨶᩴ, ᨸᨧ᩠ᨨᩣᨸᩥ ᩋᩅᩥᨸ᩠ᨸᨭᩥᩈᩣᩁᨠᩁᩴ ᨽᩅᩥᩔᨲᩦ”ᨲᩥ.
</Paragraph>
</Division>