---
title: "9.1 ᨸᩣᨲᩥᨾᩮᩣᨠ᩠ᨡᩩᨴ᩠ᨴᩮᩈᨿᩣᨧᨶ"
tableOfContents: false
sidebar:
  order: 1
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="383" book="cula">

<Paragraph number="1854" book="cula">
ᨲᩮᨶ ᩈᨾᨿᩮᨶ ᨻᩩᨴ᩠ᨵᩮᩤ ᨽᨣᩅᩤ ᩈᩣᩅᨲ᩠ᨳᩥᨿᩴ ᩅᩥᩉᩁᨲᩥ ᨸᩩᨻ᩠ᨻᩣᩁᩣᨾᩮ ᨾᩥᨣᩤᩁᨾᩣᨲᩩ ᨸᩣᩈᩣᨴᩮ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᨣᩅᩤ ᨲᨴᩉᩩᨸᩮᩣᩈᨳᩮ ᨽᩥᨠ᩠ᨡᩩᩈᩴᨥᨸᩁᩥᩅᩩᨲᩮᩣ ᨶᩥᩈᩥᨶ᩠ᨶᩮᩣ ᩉᩮᩣᨲᩥ. ᩋᨳ ᨡᩮᩣ ᩋᩣᨿᩈ᩠ᨾᩣ ᩋᩣᨶᨶ᩠ᨴᩮᩣ ᩋᨽᩥᨠ᩠ᨠᨶ᩠ᨲᩣᨿ ᩁᨲ᩠ᨲᩥᨿᩣ ᨶᩥᨠ᩠ᨡᨶ᩠ᨲᩮ ᨸᨮᨾᩮ ᨿᩣᨾᩮ ᩏᨭ᩠ᨮᩣᨿᩣᩈᨶᩣ ᩑᨠᩴᩈᩴ ᩏᨲ᩠ᨲᩁᩣᩈᩘᨣᩴ ᨠᩁᩥᨲ᩠ᩅᩣ ᨿᩮᨶ ᨽᨣᩅᩤ ᨲᩮᨶᨬ᩠ᨩᩃᩥᩴ ᨸᨱᩣᨾᩮᨲ᩠ᩅᩣ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᩋᨽᩥᨠ᩠ᨠᨶ᩠ᨲᩣ, ᨽᨶ᩠ᨲᩮ, ᩁᨲ᩠ᨲᩥ, ᨶᩥᨠ᩠ᨡᨶ᩠ᨲᩮᩣ ᨸᨮᨾᩮᩣ ᨿᩣᨾᩮᩣ, ᨧᩥᩁᨶᩥᩈᩥᨶ᩠ᨶᩮᩣ ᨽᩥᨠ᩠ᨡᩩᩈᩴᨥᩮᩣ. ᩏᨴ᩠ᨴᩥᩈᨲᩩ, ᨽᨶ᩠ᨲᩮ, ᨽᨣᩅᩤ ᨽᩥᨠ᩠ᨡᩪᨶᩴ ᨸᩣᨲᩥᨾᩮᩣᨠ᩠ᨡᨶ᩺”ᨲᩥ. ᩑᩅᩴ ᩅᩩᨲ᩠ᨲᩮ, ᨽᨣᩅᩤ ᨲᩩᨱ᩠ᩉᩦ ᩋᩉᩮᩣᩈᩥ.
</Paragraph>

<Paragraph number="1855" book="cula">
ᨴᩩᨲᩥᨿᨾ᩠ᨸᩥ ᨡᩮᩣ ᩋᩣᨿᩈ᩠ᨾᩣ ᩋᩣᨶᨶ᩠ᨴᩮᩣ ᩋᨽᩥᨠ᩠ᨠᨶ᩠ᨲᩣᨿ ᩁᨲ᩠ᨲᩥᨿᩣ ᨶᩥᨠ᩠ᨡᨶ᩠ᨲᩮ ᨾᨩ᩠ᨫᩥᨾᩮ ᨿᩣᨾᩮ ᩏᨭ᩠ᨮᩣᨿᩣᩈᨶᩣ ᩑᨠᩴᩈᩴ ᩏᨲ᩠ᨲᩁᩣᩈᩘᨣᩴ ᨠᩁᩥᨲ᩠ᩅᩣ ᨿᩮᨶ ᨽᨣᩅᩤ ᨲᩮᨶᨬ᩠ᨩᩃᩥᩴ ᨸᨱᩣᨾᩮᨲ᩠ᩅᩣ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᩋᨽᩥᨠ᩠ᨠᨶ᩠ᨲᩣ, ᨽᨶ᩠ᨲᩮ, ᩁᨲ᩠ᨲᩥ, ᨶᩥᨠ᩠ᨡᨶ᩠ᨲᩮᩣ ᨾᨩ᩠ᨫᩥᨾᩮᩣ ᨿᩣᨾᩮᩣ, ᨧᩥᩁᨶᩥᩈᩥᨶ᩠ᨶᩮᩣ ᨽᩥᨠ᩠ᨡᩩᩈᩴᨥᩮᩣ. ᩏᨴ᩠ᨴᩥᩈᨲᩩ, ᨽᨶ᩠ᨲᩮ, ᨽᨣᩅᩤ ᨽᩥᨠ᩠ᨡᩪᨶᩴ ᨸᩣᨲᩥᨾᩮᩣᨠ᩠ᨡᨶ᩺”ᨲᩥ. ᨴᩩᨲᩥᨿᨾ᩠ᨸᩥ ᨡᩮᩣ ᨽᨣᩅᩤ ᨲᩩᨱ᩠ᩉᩦ ᩋᩉᩮᩣᩈᩥ.
</Paragraph>

<Paragraph number="1856" book="cula">
ᨲᨲᩥᨿᨾ᩠ᨸᩥ ᨡᩮᩣ ᩋᩣᨿᩈ᩠ᨾᩣ ᩋᩣᨶᨶ᩠ᨴᩮᩣ ᩋᨽᩥᨠ᩠ᨠᨶ᩠ᨲᩣᨿ ᩁᨲ᩠ᨲᩥᨿᩣ ᨶᩥᨠ᩠ᨡᨶ᩠ᨲᩮ ᨸᨧ᩠ᨨᩥᨾᩮ ᨿᩣᨾᩮ ᩏᨴ᩠ᨵᩈ᩠ᨲᩮ ᩋᩁᩩᨱᩮ ᨶᨶ᩠ᨴᩥᨾᩩᨡᩥᨿᩣ ᩁᨲ᩠ᨲᩥᨿᩣ ᩏᨭ᩠ᨮᩣᨿᩣᩈᨶᩣ ᩑᨠᩴᩈᩴ ᩏᨲ᩠ᨲᩁᩣᩈᩘᨣᩴ ᨠᩁᩥᨲ᩠ᩅᩣ ᨿᩮᨶ ᨽᨣᩅᩤ ᨲᩮᨶᨬ᩠ᨩᩃᩥᩴ ᨸᨱᩣᨾᩮᨲ᩠ᩅᩣ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᩋᨽᩥᨠ᩠ᨠᨶ᩠ᨲᩣ, ᨽᨶ᩠ᨲᩮ, ᩁᨲ᩠ᨲᩥ, ᨶᩥᨠ᩠ᨡᨶ᩠ᨲᩮᩣ ᨸᨧ᩠ᨨᩥᨾᩮᩣ ᨿᩣᨾᩮᩣ, ᩏᨴ᩠ᨵᩈ᩠ᨲᩴ ᩋᩁᩩᨱᩴ ᨶᨶ᩠ᨴᩥᨾᩩᨡᩥ ᩁᨲ᩠ᨲᩥ, ᨧᩥᩁᨶᩥᩈᩥᨶ᩠ᨶᩮᩣ ᨽᩥᨠ᩠ᨡᩩᩈᩴᨥᩮᩣ. ᩏᨴ᩠ᨴᩥᩈᨲᩩ, ᨽᨶ᩠ᨲᩮ, ᨽᨣᩅᩤ ᨽᩥᨠ᩠ᨡᩪᨶᩴ ᨸᩣᨲᩥᨾᩮᩣᨠ᩠ᨡᨶ᩺”ᨲᩥ. “ᩋᨸᩁᩥᩈᩩᨴ᩠ᨵᩤ, ᩋᩣᨶᨶ᩠ᨴ, ᨸᩁᩥᩈᩣ”ᨲᩥ.
</Paragraph>

<Paragraph number="1857" book="cula">
ᩋᨳ ᨡᩮᩣ ᩋᩣᨿᩈ᩠ᨾᨲᩮᩣ ᨾᩉᩣᨾᩮᩣᨣ᩠ᨣᩃᩖᩣᨶᩔ ᩑᨲᨴᩉᩮᩣᩈᩥ—  “ᨠᩴ ᨶᩩ ᨡᩮᩣ ᨽᨣᩅᩤ ᨸᩩᨣ᩠ᨣᩃᩴ ᩈᨶ᩠ᨵᩣᨿ ᩑᩅᨾᩣᩉ—  ‘ᩋᨸᩁᩥᩈᩩᨴ᩠ᨵᩤ, ᩋᩣᨶᨶ᩠ᨴ, ᨸᩁᩥᩈᩣ’”ᨲᩥ? ᩋᨳ ᨡᩮᩣ ᩋᩣᨿᩈ᩠ᨾᩣ ᨾᩉᩣᨾᩮᩣᨣ᩠ᨣᩃᩖᩣᨶᩮᩣ ᩈᨻ᩠ᨻᩣᩅᨶ᩠ᨲᩴ ᨽᩥᨠ᩠ᨡᩩᩈᩴᨥᩴ ᨧᩮᨲᩈᩣ ᨧᩮᨲᩮᩣ ᨸᩁᩥᨧ᩠ᨧ ᨾᨶᩈᩣᨠᩣᩈᩥ. ᩋᨴ᩠ᨴᩈᩣ ᨡᩮᩣ ᩋᩣᨿᩈ᩠ᨾᩣ ᨾᩉᩣᨾᩮᩣᨣ᩠ᨣᩃᩖᩣᨶᩮᩣ ᨲᩴ ᨸᩩᨣ᩠ᨣᩃᩴ ᨴᩩᩔᩦᩃᩴ ᨸᩣᨸᨵᨾ᩠ᨾᩴ ᩋᩈᩩᨧᩥᩈᩘᨠᩔᩁᩈᨾᩣᨧᩣᩁᩴ ᨸᨭᩥᨧ᩠ᨨᨶ᩠ᨶᨠᨾ᩠ᨾᨶ᩠ᨲᩴ ᩋᩔᨾᨱᩴ ᩈᨾᨱᨸᨭᩥᨬ᩠ᨬᩴ ᩋᨻᩕᩉ᩠ᨾᨧᩣᩁᩥᩴ ᨻᩕᩉ᩠ᨾᨧᩣᩁᩥᨸᨭᩥᨬ᩠ᨬᩴ ᩋᨶ᩠ᨲᩮᩣᨸᩪᨲᩥᩴ ᩋᩅᩔᩩᨲᩴ ᨠᩈᨾ᩠ᨻᩩᨩᩣᨲᩴ ᨾᨩ᩠ᨫᩮ ᨽᩥᨠ᩠ᨡᩩᩈᩴᨥᩔ ᨶᩥᩈᩥᨶ᩠ᨶᩴ. ᨴᩥᩈ᩠ᩅᩣᨶ ᨿᩮᨶ ᩈᩮᩣ ᨸᩩᨣ᩠ᨣᩃᩮᩣ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᨲᩴ ᨸᩩᨣ᩠ᨣᩃᩴ ᩑᨲᨴᩅᩮᩤᨧ—  “ᩏᨭ᩠ᨮᩮᩉᩥ, ᩋᩣᩅᩩᩈᩮᩣ, ᨴᩥᨭ᩠ᨮᩮᩣᩈᩥ ᨽᨣᩅᨲᩣ; ᨶᨲ᩠ᨳᩥ ᨲᩮ ᨽᩥᨠ᩠ᨡᩪᩉᩥ ᩈᨴ᩠ᨵᩥᩴ ᩈᩴᩅᩤᩈᩮᩣ”ᨲᩥ. ᩑᩅᩴ ᩅᩩᨲ᩠ᨲᩮ, ᩈᩮᩣ ᨸᩩᨣ᩠ᨣᩃᩮᩣ ᨲᩩᨱ᩠ᩉᩦ ᩋᩉᩮᩣᩈᩥ. ᨴᩩᨲᩥᨿᨾ᩠ᨸᩥ ᨡᩮᩣ ᩋᩣᨿᩈ᩠ᨾᩣ ᨾᩉᩣᨾᩮᩣᨣ᩠ᨣᩃᩖᩣᨶᩮᩣ ᨲᩴ ᨸᩩᨣ᩠ᨣᩃᩴ ᩑᨲᨴᩅᩮᩤᨧ—  “ᩏᨭ᩠ᨮᩮᩉᩥ, ᩋᩣᩅᩩᩈᩮᩣ, ᨴᩥᨭ᩠ᨮᩮᩣᩈᩥ ᨽᨣᩅᨲᩣ; ᨶᨲ᩠ᨳᩥ ᨲᩮ ᨽᩥᨠ᩠ᨡᩪᩉᩥ ᩈᨴ᩠ᨵᩥᩴ ᩈᩴᩅᩤᩈᩮᩣ”ᨲᩥ. ᨴᩩᨲᩥᨿᨾ᩠ᨸᩥ ᨡᩮᩣ ᩈᩮᩣ ᨸᩩᨣ᩠ᨣᩃᩮᩣ ᨲᩩᨱ᩠ᩉᩦ ᩋᩉᩮᩣᩈᩥ. ᨲᨲᩥᨿᨾ᩠ᨸᩥ ᨡᩮᩣ ᩋᩣᨿᩈ᩠ᨾᩣ ᨾᩉᩣᨾᩮᩣᨣ᩠ᨣᩃᩖᩣᨶᩮᩣ ᨲᩴ ᨸᩩᨣ᩠ᨣᩃᩴ ᩑᨲᨴᩅᩮᩤᨧ—  “ᩏᨭ᩠ᨮᩮᩉᩥ, ᩋᩣᩅᩩᩈᩮᩣ, ᨴᩥᨭ᩠ᨮᩮᩣᩈᩥ ᨽᨣᩅᨲᩣ; ᨶᨲ᩠ᨳᩥ ᨲᩮ ᨽᩥᨠ᩠ᨡᩪᩉᩥ ᩈᨴ᩠ᨵᩥᩴ ᩈᩴᩅᩤᩈᩮᩣ”ᨲᩥ. ᨲᨲᩥᨿᨾ᩠ᨸᩥ ᨡᩮᩣ ᩈᩮᩣ ᨸᩩᨣ᩠ᨣᩃᩮᩣ ᨲᩩᨱ᩠ᩉᩦ ᩋᩉᩮᩣᩈᩥ. ᩋᨳ ᨡᩮᩣ ᩋᩣᨿᩈ᩠ᨾᩣ ᨾᩉᩣᨾᩮᩣᨣ᩠ᨣᩃᩖᩣᨶᩮᩣ ᨲᩴ ᨸᩩᨣ᩠ᨣᩃᩴ ᨻᩣᩉᩣᨿᩴ ᨣᩉᩮᨲ᩠ᩅᩣ ᨻᩉᩥᨴ᩠ᩅᩤᩁᨠᩮᩣᨭ᩠ᨮᨠᩣ ᨶᩥᨠ᩠ᨡᩣᨾᩮᨲ᩠ᩅᩣ ᩈᩪᨧᩥᨥᨭᩥᨠᩴ ᨴᨲ᩠ᩅᩣ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᨶᩥᨠ᩠ᨡᩣᨾᩥᨲᩮᩣ ᩈᩮᩣ, ᨽᨶ᩠ᨲᩮ, ᨸᩩᨣ᩠ᨣᩃᩮᩣ ᨾᨿᩣ; ᩈᩩᨴ᩠ᨵᩤ ᨸᩁᩥᩈᩣ; ᩏᨴ᩠ᨴᩥᩈᨲᩩ, ᨽᨶ᩠ᨲᩮ, ᨽᨣᩅᩤ ᨽᩥᨠ᩠ᨡᩪᨶᩴ ᨸᩣᨲᩥᨾᩮᩣᨠ᩠ᨡᨶ᩺”ᨲᩥ.
</Paragraph>

<Paragraph number="1858" book="cula">
“ᩋᨧ᩠ᨨᩁᩥᨿᩴ, ᨾᩮᩣᨣ᩠ᨣᩃᩖᩣᨶ, ᩋᨻ᩠ᨽᩩᨲᩴ, ᨾᩮᩣᨣ᩠ᨣᩃᩖᩣᨶ, ᨿᩣᩅ ᨻᩣᩉᩣᨣᩉᨱᩣᨸᩥ ᨶᩣᨾ ᩈᩮᩣ ᨾᩮᩣᨥᨸᩩᩁᩥᩈᩮᩣ ᩋᩣᨣᨾᩮᩔᨲᩦ”ᨲᩥ. ᩋᨳ ᨡᩮᩣ ᨽᨣᩅᩤ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—
</Paragraph>
</Division>