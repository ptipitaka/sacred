---
title: "9.3 ᩍᨾᩈ᩠ᨾᩥᩴᨵᨾ᩠ᨾᩅᩥᨶᨿᩮᩋᨭ᩠ᨮᨧ᩠ᨨᩁᩥᨿ"
tableOfContents: false
sidebar:
  order: 4
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="385" book="cula">

<Paragraph number="1868" book="cula">
ᩑᩅᨾᩮᩅ ᨡᩮᩣ, ᨽᩥᨠ᩠ᨡᩅᩮ, ᩍᨾᩈ᩠ᨾᩥᩴ ᨵᨾ᩠ᨾᩅᩥᨶᨿᩮ ᩋᨭ᩠ᨮ ᩋᨧ᩠ᨨᩁᩥᨿᩣ ᩋᨻ᩠ᨽᩩᨲᩣ ᨵᨾ᩠ᨾᩣ, ᨿᩮ ᨴᩥᩈ᩠ᩅᩣ ᨴᩥᩈ᩠ᩅᩣ ᨽᩥᨠ᩠ᨡᩪ ᩍᨾᩈ᩠ᨾᩥᩴ ᨵᨾ᩠ᨾᩅᩥᨶᨿᩮ ᩋᨽᩥᩁᨾᨶ᩠ᨲᩥ. ᨠᨲᨾᩮ ᩋᨭ᩠ᨮ?
</Paragraph>

<Paragraph number="1869" book="cula">
ᩈᩮᨿ᩠ᨿᨳᩣᨸᩥ, ᨽᩥᨠ᩠ᨡᩅᩮ, ᨾᩉᩣᩈᨾᩩᨴ᩠ᨴᩮᩤ ᩋᨶᩩᨸᩩᨻ᩠ᨻᨶᩥᨶ᩠ᨶᩮᩣ ᩋᨶᩩᨸᩩᨻ᩠ᨻᨸᩮᩣᨱᩮᩣ ᩋᨶᩩᨸᩩᨻ᩠ᨻᨸᨻ᩠ᨽᩣᩁᩮᩣ ᨶ ᩋᩣᨿᨲᨠᩮᨶᩮᩅ ᨸᨸᩣᨲᩮᩣ; ᩑᩅᨾᩮᩅ ᨡᩮᩣ, ᨽᩥᨠ᩠ᨡᩅᩮ, ᩍᨾᩈ᩠ᨾᩥᩴ ᨵᨾ᩠ᨾᩅᩥᨶᨿᩮ ᩋᨶᩩᨸᩩᨻ᩠ᨻᩈᩥᨠ᩠ᨡᩣ ᩋᨶᩩᨸᩩᨻ᩠ᨻᨠᩥᩁᩥᨿᩣ ᩋᨶᩩᨸᩩᨻ᩠ᨻᨸᨭᩥᨸᨴᩤ ᨶ ᩋᩣᨿᨲᨠᩮᨶᩮᩅ ᩋᨬ᩠ᨬᩣᨸᨭᩥᩅᩮᨵᩮᩤ. ᨿᨾ᩠ᨸᩥ, ᨽᩥᨠ᩠ᨡᩅᩮ, ᩍᨾᩈ᩠ᨾᩥᩴ ᨵᨾ᩠ᨾᩅᩥᨶᨿᩮ ᩋᨶᩩᨸᩩᨻ᩠ᨻᩈᩥᨠ᩠ᨡᩣ ᩋᨶᩩᨸᩩᨻ᩠ᨻᨠᩥᩁᩥᨿᩣ ᩋᨶᩩᨸᩩᨻ᩠ᨻᨸᨭᩥᨸᨴᩤ ᨶ ᩋᩣᨿᨲᨠᩮᨶᩮᩅ ᩋᨬ᩠ᨬᩣᨸᨭᩥᩅᩮᨵᩮᩤ—  ᩋᨿᩴ, ᨽᩥᨠ᩠ᨡᩅᩮ, ᩍᨾᩈ᩠ᨾᩥᩴ ᨵᨾ᩠ᨾᩅᩥᨶᨿᩮ ᨸᨮᨾᩮᩣ ᩋᨧ᩠ᨨᩁᩥᨿᩮᩣ ᩋᨻ᩠ᨽᩩᨲᩮᩣ ᨵᨾ᩠ᨾᩮᩣ, ᨿᩴ ᨴᩥᩈ᩠ᩅᩣ ᨴᩥᩈ᩠ᩅᩣ ᨽᩥᨠ᩠ᨡᩪ ᩍᨾᩈ᩠ᨾᩥᩴ ᨵᨾ᩠ᨾᩅᩥᨶᨿᩮ ᩋᨽᩥᩁᨾᨶ᩠ᨲᩥ.
</Paragraph>

<Paragraph number="1870" book="cula">
ᩈᩮᨿ᩠ᨿᨳᩣᨸᩥ, ᨽᩥᨠ᩠ᨡᩅᩮ, ᨾᩉᩣᩈᨾᩩᨴ᩠ᨴᩮᩤ ᨮᩥᨲᨵᨾ᩠ᨾᩮᩣ ᩅᩮᩃᩴ ᨶᩣᨲᩥᩅᨲ᩠ᨲᨲᩥ; ᩑᩅᨾᩮᩅ ᨡᩮᩣ, ᨽᩥᨠ᩠ᨡᩅᩮ, ᨿᩴ ᨾᨿᩣ ᨾᨾ ᩈᩣᩅᨠᩣᨶᩴ ᩈᩥᨠ᩠ᨡᩣᨸᨴᩴ ᨸᨬ᩠ᨬᨲ᩠ᨲᩴ, ᨲᩴ ᨾᨾ ᩈᩣᩅᨠᩣ ᨩᩦᩅᩥᨲᩉᩮᨲᩩᨸᩥ ᨶᩣᨲᩥᨠ᩠ᨠᨾᨶ᩠ᨲᩥ. ᨿᨾ᩠ᨸᩥ, ᨽᩥᨠ᩠ᨡᩅᩮ, ᨾᨿᩣ ᨾᨾ ᩈᩣᩅᨠᩣᨶᩴ ᩈᩥᨠ᩠ᨡᩣᨸᨴᩴ ᨸᨬ᩠ᨬᨲ᩠ᨲᩴ, ᨲᩴ ᨾᨾ ᩈᩣᩅᨠᩣ ᨩᩦᩅᩥᨲᩉᩮᨲᩩᨸᩥ ᨶᩣᨲᩥᨠ᩠ᨠᨾᨶ᩠ᨲᩥ—  ᩋᨿᩴ, ᨽᩥᨠ᩠ᨡᩅᩮ, ᩍᨾᩈ᩠ᨾᩥᩴ ᨵᨾ᩠ᨾᩅᩥᨶᨿᩮ ᨴᩩᨲᩥᨿᩮᩣ ᩋᨧ᩠ᨨᩁᩥᨿᩮᩣ ᩋᨻ᩠ᨽᩩᨲᩮᩣ ᨵᨾ᩠ᨾᩮᩣ, ᨿᩴ ᨴᩥᩈ᩠ᩅᩣ ᨴᩥᩈ᩠ᩅᩣ ᨽᩥᨠ᩠ᨡᩪ ᩍᨾᩈ᩠ᨾᩥᩴ ᨵᨾ᩠ᨾᩅᩥᨶᨿᩮ ᩋᨽᩥᩁᨾᨶ᩠ᨲᩥ.
</Paragraph>

<Paragraph number="1871" book="cula">
ᩈᩮᨿ᩠ᨿᨳᩣᨸᩥ, ᨽᩥᨠ᩠ᨡᩅᩮ, ᨾᩉᩣᩈᨾᩩᨴ᩠ᨴᩮᩤ ᨶ ᨾᨲᩮᨶ ᨠᩩᨱᨸᩮᨶ ᩈᩴᩅᩈᨲᩥ, ᨿᩴ ᩉᩮᩣᨲᩥ ᨾᩉᩣᩈᨾᩩᨴ᩠ᨴᩮ ᨾᨲᩴ ᨠᩩᨱᨸᩴ ᨲᩴ ᨡᩥᨸ᩠ᨸᨾᩮᩅ ᨲᩦᩁᩴ ᩅᩤᩉᩮᨲᩥ, ᨳᩃᩴ ᩏᩔᩣᩁᩮᨲᩥ; ᩑᩅᨾᩮᩅ ᨡᩮᩣ, ᨽᩥᨠ᩠ᨡᩅᩮ, ᨿᩮᩣ ᩈᩮᩣ ᨸᩩᨣ᩠ᨣᩃᩮᩣ ᨴᩩᩔᩦᩃᩮᩣ ᨸᩣᨸᨵᨾ᩠ᨾᩮᩣ ᩋᩈᩩᨧᩥᩈᩘᨠᩔᩁᩈᨾᩣᨧᩣᩁᩮᩣ ᨸᨭᩥᨧ᩠ᨨᨶ᩠ᨶᨠᨾ᩠ᨾᨶ᩠ᨲᩮᩣ ᩋᩔᨾᨱᩮᩣ ᩈᨾᨱᨸᨭᩥᨬ᩠ᨬᩮᩣ ᩋᨻᩕᩉ᩠ᨾᨧᩣᩁᩦ ᨻᩕᩉ᩠ᨾᨧᩣᩁᩥᨸᨭᩥᨬ᩠ᨬᩮᩣ ᩋᨶ᩠ᨲᩮᩣᨸᩪᨲᩥ ᩋᩅᩔᩩᨲᩮᩣ ᨠᩈᨾ᩠ᨻᩩᨩᩣᨲᩮᩣ, ᨶ ᨲᩮᨶ ᩈᩴᨥᩮᩣ ᩈᩴᩅᩈᨲᩥ, ᨡᩥᨸ᩠ᨸᨾᩮᩅ ᨶᩴ ᩈᨶ᩠ᨶᩥᨸᨲᩥᨲ᩠ᩅᩣ ᩏᨠ᩠ᨡᩥᨸᨲᩥ, ᨠᩥᨬ᩠ᨧᩣᨸᩥ ᨡᩮᩣ ᩈᩮᩣ ᩉᩮᩣᨲᩥ ᨾᨩ᩠ᨫᩮ ᨽᩥᨠ᩠ᨡᩩᩈᩴᨥᩔ ᨶᩥᩈᩥᨶ᩠ᨶᩮᩣ. ᩋᨳ ᨡᩮᩣ ᩈᩮᩣ ᩋᩣᩁᨠᩣᩅ ᩈᩴᨥᨾ᩠ᩉᩣ, ᩈᩴᨥᩮᩣ ᨧ ᨲᩮᨶ. ᨿᨾ᩠ᨸᩥ, ᨽᩥᨠ᩠ᨡᩅᩮ, ᨿᩮᩣ ᩈᩮᩣ ᨸᩩᨣ᩠ᨣᩃᩮᩣ ᨴᩩᩔᩦᩃᩮᩣ ᨸᩣᨸᨵᨾ᩠ᨾᩮᩣ ᩋᩈᩩᨧᩥᩈᩘᨠᩔᩁᩈᨾᩣᨧᩣᩁᩮᩣ ᨸᨭᩥᨧ᩠ᨨᨶ᩠ᨶᨠᨾ᩠ᨾᨶ᩠ᨲᩮᩣ ᩋᩔᨾᨱᩮᩣ ᩈᨾᨱᨸᨭᩥᨬ᩠ᨬᩮᩣ ᩋᨻᩕᩉ᩠ᨾᨧᩣᩁᩦ ᨻᩕᩉ᩠ᨾᨧᩣᩁᩥᨸᨭᩥᨬ᩠ᨬᩮᩣ ᩋᨶ᩠ᨲᩮᩣᨸᩪᨲᩥ ᩋᩅᩔᩩᨲᩮᩣ ᨠᩈᨾ᩠ᨻᩩᨩᩣᨲᩮᩣ, ᨶ ᨲᩮᨶ ᩈᩴᨥᩮᩣ ᩈᩴᩅᩈᨲᩥ, ᨡᩥᨸ᩠ᨸᨾᩮᩅ ᨶᩴ ᩈᨶ᩠ᨶᩥᨸᨲᩥᨲ᩠ᩅᩣ ᩏᨠ᩠ᨡᩥᨸᨲᩥ, ᨠᩥᨬ᩠ᨧᩣᨸᩥ ᨡᩮᩣ ᩈᩮᩣ ᩉᩮᩣᨲᩥ ᨾᨩ᩠ᨫᩮ ᨽᩥᨠ᩠ᨡᩩᩈᩴᨥᩔ ᨶᩥᩈᩥᨶ᩠ᨶᩮᩣ, ᩋᨳ ᨡᩮᩣ ᩈᩮᩣ ᩋᩣᩁᨠᩣᩅ ᩈᩴᨥᨾ᩠ᩉᩣ, ᩈᩴᨥᩮᩣ ᨧ ᨲᩮᨶ—  ᩋᨿᩴ, ᨽᩥᨠ᩠ᨡᩅᩮ, ᩍᨾᩈ᩠ᨾᩥᩴ ᨵᨾ᩠ᨾᩅᩥᨶᨿᩮ ᨲᨲᩥᨿᩮᩣ ᩋᨧ᩠ᨨᩁᩥᨿᩮᩣ ᩋᨻ᩠ᨽᩩᨲᩮᩣ ᨵᨾ᩠ᨾᩮᩣ, ᨿᩴ ᨴᩥᩈ᩠ᩅᩣ ᨴᩥᩈ᩠ᩅᩣ ᨽᩥᨠ᩠ᨡᩪ ᩍᨾᩈ᩠ᨾᩥᩴ ᨵᨾ᩠ᨾᩅᩥᨶᨿᩮ ᩋᨽᩥᩁᨾᨶ᩠ᨲᩥ.
</Paragraph>

<Paragraph number="1872" book="cula">
ᩈᩮᨿ᩠ᨿᨳᩣᨸᩥ, ᨽᩥᨠ᩠ᨡᩅᩮ, ᨿᩣ ᨠᩣᨧᩥ ᨾᩉᩣᨶᨴᩥᨿᩮᩣ, ᩈᩮᨿ᩠ᨿᨳᩥᨴᩴ—  ᨣᩘᨣᩤ, ᨿᨾᩩᨶᩣ, ᩋᨧᩥᩁᩅᨲᩦ, ᩈᩁᨽᩪ, ᨾᩉᩦ, ᨲᩣ ᨾᩉᩣᩈᨾᩩᨴ᩠ᨴᩴ ᨸᨲ᩠ᨲᩣ ᨩᩉᨶ᩠ᨲᩥ ᨸᩩᩁᩥᨾᩣᨶᩥ ᨶᩣᨾᨣᩮᩤᨲ᩠ᨲᩣᨶᩥ, ᨾᩉᩣᩈᨾᩩᨴ᩠ᨴᩮᩤᨲ᩠ᩅᩮᩅ ᩈᩘᨡᩴ ᨣᨧ᩠ᨨᨶ᩠ᨲᩥ; ᩑᩅᨾᩮᩅ ᨡᩮᩣ, ᨽᩥᨠ᩠ᨡᩅᩮ, ᨧᨲ᩠ᨲᩣᩁᩮᩣᨾᩮ ᩅᨱ᩠ᨱᩣ—  ᨡᨲ᩠ᨲᩥᨿᩣ, ᨻᩕᩣᩉ᩠ᨾᨱᩣ, ᩅᩮᩔᩣ, ᩈᩩᨴ᩠ᨴᩤ. ᨲᩮ ᨲᨳᩣᨣᨲᨸ᩠ᨸᩅᩮᨴᩥᨲᩮ ᨵᨾ᩠ᨾᩅᩥᨶᨿᩮ ᩋᨣᩤᩁᩈ᩠ᨾᩣ ᩋᨶᨣᩤᩁᩥᨿᩴ ᨸᨻ᩠ᨻᨩᩥᨲ᩠ᩅᩣ ᨩᩉᨶ᩠ᨲᩥ ᨸᩩᩁᩥᨾᩣᨶᩥ ᨶᩣᨾᨣᩮᩤᨲ᩠ᨲᩣᨶᩥ, ᩈᨾᨱᩣ ᩈᨠ᩠ᨿᨸᩩᨲ᩠ᨲᩥᨿᩣᨲ᩠ᩅᩮᩅ ᩈᩘᨡᩴ ᨣᨧ᩠ᨨᨶ᩠ᨲᩥ. ᨿᨾ᩠ᨸᩥ, ᨽᩥᨠ᩠ᨡᩅᩮ, ᨧᨲ᩠ᨲᩣᩁᩮᩣᨾᩮ ᩅᨱ᩠ᨱᩣ ᨡᨲ᩠ᨲᩥᨿᩣ ᨻᩕᩣᩉ᩠ᨾᨱᩣ ᩅᩮᩔᩣ ᩈᩩᨴ᩠ᨴᩤ, ᨲᩮ ᨲᨳᩣᨣᨲᨸ᩠ᨸᩅᩮᨴᩥᨲᩮ ᨵᨾ᩠ᨾᩅᩥᨶᨿᩮ ᩋᨣᩤᩁᩈ᩠ᨾᩣ ᩋᨶᨣᩤᩁᩥᨿᩴ ᨸᨻ᩠ᨻᨩᩥᨲ᩠ᩅᩣ ᨩᩉᨶ᩠ᨲᩥ ᨸᩩᩁᩥᨾᩣᨶᩥ ᨶᩣᨾᨣᩮᩤᨲ᩠ᨲᩣᨶᩥ, ᩈᨾᨱᩣ ᩈᨠ᩠ᨿᨸᩩᨲ᩠ᨲᩥᨿᩣᨲ᩠ᩅᩮᩅ ᩈᩘᨡᩴ ᨣᨧ᩠ᨨᨶ᩠ᨲᩥ—  ᩋᨿᩴ, ᨽᩥᨠ᩠ᨡᩅᩮ, ᩍᨾᩈ᩠ᨾᩥᩴ ᨵᨾ᩠ᨾᩅᩥᨶᨿᩮ ᨧᨲᩩᨲ᩠ᨳᩮᩣ ᩋᨧ᩠ᨨᩁᩥᨿᩮᩣ ᩋᨻ᩠ᨽᩩᨲᩮᩣ ᨵᨾ᩠ᨾᩮᩣ, ᨿᩴ ᨴᩥᩈ᩠ᩅᩣ ᨴᩥᩈ᩠ᩅᩣ ᨽᩥᨠ᩠ᨡᩪ ᩍᨾᩈ᩠ᨾᩥᩴ ᨵᨾ᩠ᨾᩅᩥᨶᨿᩮ ᩋᨽᩥᩁᨾᨶ᩠ᨲᩥ.
</Paragraph>

<Paragraph number="1873" book="cula">
ᩈᩮᨿ᩠ᨿᨳᩣᨸᩥ, ᨽᩥᨠ᩠ᨡᩅᩮ, ᨿᩣ ᨧ ᩃᩮᩣᨠᩮ ᩈᩅᨶ᩠ᨲᩥᨿᩮᩣ ᨾᩉᩣᩈᨾᩩᨴ᩠ᨴᩴ ᩋᨸ᩠ᨸᩮᨶ᩠ᨲᩥ, ᨿᩣ ᨧ ᩋᨶ᩠ᨲᩃᩥᨠ᩠ᨡᩣ ᨵᩤᩁᩣ ᨸᨸᨲᨶ᩠ᨲᩥ, ᨶ ᨲᩮᨶ ᨾᩉᩣᩈᨾᩩᨴ᩠ᨴᩔ ᩐᨶᨲ᩠ᨲᩴ ᩅᩤ ᨸᩪᩁᨲ᩠ᨲᩴ ᩅᩤ ᨸᨬ᩠ᨬᩣᨿᨲᩥ; ᩑᩅᨾᩮᩅ ᨡᩮᩣ, ᨽᩥᨠ᩠ᨡᩅᩮ, ᨻᩉᩪ ᨧᩮᨸᩥ ᨽᩥᨠ᩠ᨡᩪ ᩋᨶᩩᨸᩣᨴᩥᩈᩮᩈᩣᨿ ᨶᩥᨻ᩠ᨻᩣᨶᨵᩤᨲᩩᨿᩣ ᨸᩁᩥᨶᩥᨻ᩠ᨻᩣᨿᨶ᩠ᨲᩥ, ᨶ ᨲᩮᨶ ᨶᩥᨻ᩠ᨻᩣᨶᨵᩤᨲᩩᨿᩣ ᩐᨶᨲ᩠ᨲᩴ ᩅᩤ ᨸᩪᩁᨲ᩠ᨲᩴ ᩅᩤ ᨸᨬ᩠ᨬᩣᨿᨲᩥ. ᨿᨾ᩠ᨸᩥ, ᨽᩥᨠ᩠ᨡᩅᩮ, ᨻᩉᩪ ᨧᩮᨸᩥ ᨽᩥᨠ᩠ᨡᩪ ᩋᨶᩩᨸᩣᨴᩥᩈᩮᩈᩣᨿ ᨶᩥᨻ᩠ᨻᩣᨶᨵᩤᨲᩩᨿᩣ ᨸᩁᩥᨶᩥᨻ᩠ᨻᩣᨿᨶ᩠ᨲᩥ, ᨶ ᨲᩮᨶ ᨶᩥᨻ᩠ᨻᩣᨶᨵᩤᨲᩩᨿᩣ ᩐᨶᨲ᩠ᨲᩴ ᩅᩤ ᨸᩪᩁᨲ᩠ᨲᩴ ᩅᩤ ᨸᨬ᩠ᨬᩣᨿᨲᩥ—  ᩋᨿᩴ, ᨽᩥᨠ᩠ᨡᩅᩮ, ᩍᨾᩈ᩠ᨾᩥᩴ ᨵᨾ᩠ᨾᩅᩥᨶᨿᩮ ᨸᨬ᩠ᨧᨾᩮᩣ ᩋᨧ᩠ᨨᩁᩥᨿᩮᩣ ᩋᨻ᩠ᨽᩩᨲᩮᩣ ᨵᨾ᩠ᨾᩮᩣ ᨿᩴ ᨴᩥᩈ᩠ᩅᩣ ᨴᩥᩈ᩠ᩅᩣ ᨽᩥᨠ᩠ᨡᩪ ᩍᨾᩈ᩠ᨾᩥᩴ ᨵᨾ᩠ᨾᩅᩥᨶᨿᩮ ᩋᨽᩥᩁᨾᨶ᩠ᨲᩥ.
</Paragraph>

<Paragraph number="1874" book="cula">
ᩈᩮᨿ᩠ᨿᨳᩣᨸᩥ, ᨽᩥᨠ᩠ᨡᩅᩮ, ᨾᩉᩣᩈᨾᩩᨴ᩠ᨴᩮᩤ ᩑᨠᩁᩈᩮᩣ ᩃᩮᩣᨱᩁᩈᩮᩣ; ᩑᩅᨾᩮᩅ ᨡᩮᩣ, ᨽᩥᨠ᩠ᨡᩅᩮ, ᩋᨿᩴ ᨵᨾ᩠ᨾᩅᩥᨶᨿᩮᩣ ᩑᨠᩁᩈᩮᩣ ᩅᩥᨾᩩᨲ᩠ᨲᩥᩁᩈᩮᩣ. ᨿᨾ᩠ᨸᩥ, ᨽᩥᨠ᩠ᨡᩅᩮ, ᩋᨿᩴ ᨵᨾ᩠ᨾᩅᩥᨶᨿᩮᩣ ᩑᨠᩁᩈᩮᩣ ᩅᩥᨾᩩᨲ᩠ᨲᩥᩁᩈᩮᩣ—  ᩋᨿᩴ, ᨽᩥᨠ᩠ᨡᩅᩮ, ᩍᨾᩈ᩠ᨾᩥᩴ ᨵᨾ᩠ᨾᩅᩥᨶᨿᩮ ᨨᨭ᩠ᨮᩮᩣ ᩋᨧ᩠ᨨᩁᩥᨿᩮᩣ ᩋᨻ᩠ᨽᩩᨲᩮᩣ ᨵᨾ᩠ᨾᩮᩣ, ᨿᩴ ᨴᩥᩈ᩠ᩅᩣ ᨴᩥᩈ᩠ᩅᩣ ᨽᩥᨠ᩠ᨡᩪ ᩍᨾᩈ᩠ᨾᩥᩴ ᨵᨾ᩠ᨾᩅᩥᨶᨿᩮ ᩋᨽᩥᩁᨾᨶ᩠ᨲᩥ.
</Paragraph>

<Paragraph number="1875" book="cula">
ᩈᩮᨿ᩠ᨿᨳᩣᨸᩥ, ᨽᩥᨠ᩠ᨡᩅᩮ, ᨾᩉᩣᩈᨾᩩᨴ᩠ᨴᩮᩤ ᨻᩉᩩᩁᨲᨶᩮᩣ ᩋᨶᩮᨠᩁᨲᨶᩮᩣ, ᨲᨲᩕᩥᨾᩣᨶᩥ ᩁᨲᨶᩣᨶᩥ, ᩈᩮᨿ᩠ᨿᨳᩥᨴᩴ—  ᨾᩩᨲ᩠ᨲᩣ, ᨾᨱᩥ, ᩅᩮᩊᩩᩁᩥᨿᩮᩣ, ᩈᩘᨡᩮᩣ, ᩈᩥᩃᩣ, ᨸᩅᩤᩊᩴ, ᩁᨩᨲᩴ, ᨩᩣᨲᩁᩪᨸᩴ, ᩃᩮᩣᩉᩥᨲᨠᩮᩣ, ᨾᩈᩣᩁᨣᩃᩖᩴ; ᩑᩅᨾᩮᩅ ᨡᩮᩣ, ᨽᩥᨠ᩠ᨡᩅᩮ, ᩋᨿᩴ ᨵᨾ᩠ᨾᩅᩥᨶᨿᩮᩣ ᨻᩉᩩᩁᨲᨶᩮᩣ ᩋᨶᩮᨠᩁᨲᨶᩮᩣ. ᨲᨲᩕᩥᨾᩣᨶᩥ ᩁᨲᨶᩣᨶᩥ, ᩈᩮᨿ᩠ᨿᨳᩥᨴᩴ—  ᨧᨲ᩠ᨲᩣᩁᩮᩣ ᩈᨲᩥᨸᨭ᩠ᨮᩣᨶᩣ, ᨧᨲ᩠ᨲᩣᩁᩮᩣ ᩈᨾ᩠ᨾᨸ᩠ᨸᨵᩤᨶᩣ, ᨧᨲ᩠ᨲᩣᩁᩮᩣ ᩍᨴ᩠ᨵᩥᨸᩣᨴᩤ, ᨸᨬ᩠ᨧᩥᨶ᩠ᨴᩕᩥᨿᩣᨶᩥ, ᨸᨬ᩠ᨧ ᨻᩃᩣᨶᩥ, ᩈᨲ᩠ᨲ ᨻᩮᩣᨩ᩠ᨫᩘᨣᩤ, ᩋᩁᩥᨿᩮᩣ ᩋᨭ᩠ᨮᩘᨣᩥᨠᩮᩣ ᨾᨣ᩠ᨣᩮᩤ. ᨿᨾ᩠ᨸᩥ, ᨽᩥᨠ᩠ᨡᩅᩮ, ᩋᨿᩴ ᨵᨾ᩠ᨾᩅᩥᨶᨿᩮᩣ ᨻᩉᩩᩁᨲᨶᩮᩣ ᩋᨶᩮᨠᩁᨲᨶᩮᩣ, ᨲᨲᩕᩥᨾᩣᨶᩥ ᩁᨲᨶᩣᨶᩥ, ᩈᩮᨿ᩠ᨿᨳᩥᨴᩴ—  ᨧᨲ᩠ᨲᩣᩁᩮᩣ ᩈᨲᩥᨸᨭ᩠ᨮᩣᨶᩣ …ᨸᩮ…  ᩋᩁᩥᨿᩮᩣ ᩋᨭ᩠ᨮᩘᨣᩥᨠᩮᩣ ᨾᨣ᩠ᨣᩮᩤ—  ᩋᨿᩴ, ᨽᩥᨠ᩠ᨡᩅᩮ, ᩍᨾᩈ᩠ᨾᩥᩴ ᨵᨾ᩠ᨾᩅᩥᨶᨿᩮ ᩈᨲ᩠ᨲᨾᩮᩣ ᩋᨧ᩠ᨨᩁᩥᨿᩮᩣ ᩋᨻ᩠ᨽᩩᨲᩮᩣ ᨵᨾ᩠ᨾᩮᩣ, ᨿᩴ ᨴᩥᩈ᩠ᩅᩣ ᨴᩥᩈ᩠ᩅᩣ ᨽᩥᨠ᩠ᨡᩪ ᩍᨾᩈ᩠ᨾᩥᩴ ᨵᨾ᩠ᨾᩅᩥᨶᨿᩮ ᩋᨽᩥᩁᨾᨶ᩠ᨲᩥ.
</Paragraph>

<Paragraph number="1876" book="cula">
ᩈᩮᨿ᩠ᨿᨳᩣᨸᩥ, ᨽᩥᨠ᩠ᨡᩅᩮ, ᨾᩉᩣᩈᨾᩩᨴ᩠ᨴᩮᩤ ᨾᩉᨲᩴ ᨽᩪᨲᩣᨶᩴ ᩋᩣᩅᩤᩈᩮᩣ, ᨲᨲᩕᩥᨾᩮ ᨽᩪᨲᩣ—  ᨲᩥᨾᩥ, ᨲᩥᨾᩥᩘᨣᩃᩮᩣ, ᨲᩥᨾᩥᨲᩥᨾᩥᩘᨣᩃᩮᩣ, ᩋᩈᩩᩁᩣ, ᨶᩣᨣᩤ, ᨣᨶ᩠ᨵᨻ᩠ᨻᩣ, ᩈᨶ᩠ᨲᩥ ᨾᩉᩣᩈᨾᩩᨴ᩠ᨴᩮ ᨿᩮᩣᨩᨶᩈᨲᩥᨠᩣᨸᩥ ᩋᨲ᩠ᨲᨽᩣᩅᩤ, ᨴ᩠ᩅᩥᨿᩮᩣᨩᨶᩈᨲᩥᨠᩣᨸᩥ ᩋᨲ᩠ᨲᨽᩣᩅᩤ, ᨲᩥᨿᩮᩣᨩᨶᩈᨲᩥᨠᩣᨸᩥ ᩋᨲ᩠ᨲᨽᩣᩅᩤ, ᨧᨲᩩᨿᩮᩣᨩᨶᩈᨲᩥᨠᩣᨸᩥ ᩋᨲ᩠ᨲᨽᩣᩅᩤ, ᨸᨬ᩠ᨧᨿᩮᩣᨩᨶᩈᨲᩥᨠᩣᨸᩥ ᩋᨲ᩠ᨲᨽᩣᩅᩤ; ᩑᩅᨾᩮᩅ ᨡᩮᩣ, ᨽᩥᨠ᩠ᨡᩅᩮ, ᩋᨿᩴ ᨵᨾ᩠ᨾᩅᩥᨶᨿᩮᩣ ᨾᩉᨲᩴ ᨽᩪᨲᩣᨶᩴ ᩋᩣᩅᩤᩈᩮᩣ. ᨲᨲᩕᩥᨾᩮ ᨽᩪᨲᩣ—  ᩈᩮᩣᨲᩣᨸᨶ᩠ᨶᩮᩣ, ᩈᩮᩣᨲᩣᨸᨲ᩠ᨲᩥᨹᩃᩈᨧ᩠ᨨᩥᨠᩥᩁᩥᨿᩣᨿ ᨸᨭᩥᨸᨶ᩠ᨶᩮᩣ; ᩈᨠᨴᩤᨣᩤᨾᩦ, ᩈᨠᨴᩤᨣᩤᨾᩥᨹᩃᩈᨧ᩠ᨨᩥᨠᩥᩁᩥᨿᩣᨿ ᨸᨭᩥᨸᨶ᩠ᨶᩮᩣ; ᩋᨶᩣᨣᩤᨾᩦ, ᩋᨶᩣᨣᩤᨾᩥᨹᩃᩈᨧ᩠ᨨᩥᨠᩥᩁᩥᨿᩣᨿ ᨸᨭᩥᨸᨶ᩠ᨶᩮᩣ; ᩋᩁᩉᩣ, ᩋᩁᩉᨲ᩠ᨲᨹᩃᩈᨧ᩠ᨨᩥᨠᩥᩁᩥᨿᩣᨿ ᨸᨭᩥᨸᨶ᩠ᨶᩮᩣ. ᨿᨾ᩠ᨸᩥ, ᨽᩥᨠ᩠ᨡᩅᩮ, ᩋᨿᩴ ᨵᨾ᩠ᨾᩅᩥᨶᨿᩮᩣ ᨾᩉᨲᩴ ᨽᩪᨲᩣᨶᩴ ᩋᩣᩅᩤᩈᩮᩣ, ᨲᨲᩕᩥᨾᩮ ᨽᩪᨲᩣ—  ᩈᩮᩣᨲᩣᨸᨶ᩠ᨶᩮᩣ, ᩈᩮᩣᨲᩣᨸᨲ᩠ᨲᩥᨹᩃᩈᨧ᩠ᨨᩥᨠᩥᩁᩥᨿᩣᨿ ᨸᨭᩥᨸᨶ᩠ᨶᩮᩣ …ᨸᩮ…  ᩋᩁᩉᩣ, ᩋᩁᩉᨲ᩠ᨲᨹᩃᩈᨧ᩠ᨨᩥᨠᩥᩁᩥᨿᩣᨿ ᨸᨭᩥᨸᨶ᩠ᨶᩮᩣ—  ᩋᨿᩴ, ᨽᩥᨠ᩠ᨡᩅᩮ, ᩍᨾᩈ᩠ᨾᩥᩴ ᨵᨾ᩠ᨾᩅᩥᨶᨿᩮ ᩋᨭ᩠ᨮᨾᩮᩣ ᩋᨧ᩠ᨨᩁᩥᨿᩮᩣ ᩋᨻ᩠ᨽᩩᨲᩮᩣ ᨵᨾ᩠ᨾᩮᩣ, ᨿᩴ ᨴᩥᩈ᩠ᩅᩣ ᨴᩥᩈ᩠ᩅᩣ ᨽᩥᨠ᩠ᨡᩪ ᩍᨾᩈ᩠ᨾᩥᩴ ᨵᨾ᩠ᨾᩅᩥᨶᨿᩮ ᩋᨽᩥᩁᨾᨶ᩠ᨲᩥ. ᩍᨾᩮ ᨡᩮᩣ, ᨽᩥᨠ᩠ᨡᩅᩮ, ᩍᨾᩈ᩠ᨾᩥᩴ ᨵᨾ᩠ᨾᩅᩥᨶᨿᩮ ᩋᨭ᩠ᨮ ᩋᨧ᩠ᨨᩁᩥᨿᩣ ᩋᨻ᩠ᨽᩩᨲᩣ ᨵᨾ᩠ᨾᩣ, ᨿᩮ ᨴᩥᩈ᩠ᩅᩣ ᨴᩥᩈ᩠ᩅᩣ ᨽᩥᨠ᩠ᨡᩪ ᩍᨾᩈ᩠ᨾᩥᩴ ᨵᨾ᩠ᨾᩅᩥᨶᨿᩮ ᩋᨽᩥᩁᨾᨶ᩠ᨲᩦ”ᨲᩥ.
</Paragraph>

<Paragraph number="1877" book="cula">
ᩋᨳ ᨡᩮᩣ ᨽᨣᩅᩤ ᩑᨲᨾᨲ᩠ᨳᩴ ᩅᩥᨴᩥᨲ᩠ᩅᩣ ᨲᩣᨿᩴ ᩅᩮᩃᩣᨿᩴ ᩍᨾᩴ ᩏᨴᩤᨶᩴ ᩏᨴᩤᨶᩮᩈᩥ—
</Paragraph>

<Paragraph number="1878" type="verses" book="cula">
_“ᨨᨶ᩠ᨶᨾᨲᩥᩅᩔᨲᩥ,_  
_ᩅᩥᩅᨭᩴ ᨶᩣᨲᩥᩅᩔᨲᩥ;_  
_ᨲᩈ᩠ᨾᩣ ᨨᨶ᩠ᨶᩴ ᩅᩥᩅᩁᩮᨳ,_  
_ᩑᩅᩴ ᨲᩴ ᨶᩣᨲᩥᩅᩔᨲᩦ”ᨲᩥ._
</Paragraph>
</Division>