---
title: "9.6 ᨵᨾ᩠ᨾᩥᨠᨸᩣᨲᩥᨾᩮᩣᨠ᩠ᨡᨭ᩠ᨮᨸᨶ"
tableOfContents: false
sidebar:
  order: 7
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="388" book="cula">

<Paragraph number="1894" book="cula">
ᨠᨳᩴ ᨸᩣᩁᩣᨩᩥᨠᩮᩣ ᨲᩔᩴ ᨸᩁᩥᩈᩣᨿᩴ ᨶᩥᩈᩥᨶ᩠ᨶᩮᩣ ᩉᩮᩣᨲᩥ? ᩍᨵ, ᨽᩥᨠ᩠ᨡᩅᩮ, ᨿᩮᩉᩥ ᩋᩣᨠᩣᩁᩮᩉᩥ ᨿᩮᩉᩥ ᩃᩥᩘᨣᩮᩉᩥ ᨿᩮᩉᩥ ᨶᩥᨾᩥᨲ᩠ᨲᩮᩉᩥ ᨸᩣᩁᩣᨩᩥᨠᩔ ᨵᨾ᩠ᨾᩔ ᩋᨩ᩠ᨫᩣᨸᨲ᩠ᨲᩥ ᩉᩮᩣᨲᩥ, ᨲᩮᩉᩥ ᩋᩣᨠᩣᩁᩮᩉᩥ ᨲᩮᩉᩥ ᩃᩥᩘᨣᩮᩉᩥ ᨲᩮᩉᩥ ᨶᩥᨾᩥᨲ᩠ᨲᩮᩉᩥ ᨽᩥᨠ᩠ᨡᩩ ᨽᩥᨠ᩠ᨡᩩᩴ ᨸᩔᨲᩥ ᨸᩣᩁᩣᨩᩥᨠᩴ ᨵᨾ᩠ᨾᩴ ᩋᨩ᩠ᨫᩣᨸᨩ᩠ᨩᨶ᩠ᨲᩴ. ᨶ ᩉᩮᩅ ᨡᩮᩣ ᨽᩥᨠ᩠ᨡᩩ ᨽᩥᨠ᩠ᨡᩩᩴ ᨸᩔᨲᩥ ᨸᩣᩁᩣᨩᩥᨠᩴ ᨵᨾ᩠ᨾᩴ ᩋᨩ᩠ᨫᩣᨸᨩ᩠ᨩᨶ᩠ᨲᩴ, ᩋᨸᩥ ᨧ ᩋᨬ᩠ᨬᩮᩣ ᨽᩥᨠ᩠ᨡᩩ ᨽᩥᨠ᩠ᨡᩩᩔ ᩋᩣᩁᩮᩣᨧᩮᨲᩥ—  ‘ᩍᨲ᩠ᨳᨶ᩠ᨶᩣᨾᩮᩣ, ᩋᩣᩅᩩᩈᩮᩣ, ᨽᩥᨠ᩠ᨡᩩ ᨸᩣᩁᩣᨩᩥᨠᩴ ᨵᨾ᩠ᨾᩴ ᩋᨩ᩠ᨫᩣᨸᨶ᩠ᨶᩮᩣ’ᨲᩥ. ᨶ ᩉᩮᩅ ᨡᩮᩣ ᨽᩥᨠ᩠ᨡᩩ ᨽᩥᨠ᩠ᨡᩩᩴ ᨸᩔᨲᩥ ᨸᩣᩁᩣᨩᩥᨠᩴ ᨵᨾ᩠ᨾᩴ ᩋᨩ᩠ᨫᩣᨸᨩ᩠ᨩᨶ᩠ᨲᩴ, ᨶᩣᨸᩥ ᩋᨬ᩠ᨬᩮᩣ ᨽᩥᨠ᩠ᨡᩩ ᨽᩥᨠ᩠ᨡᩩᩔ ᩋᩣᩁᩮᩣᨧᩮᨲᩥ—  ‘ᩍᨲ᩠ᨳᨶ᩠ᨶᩣᨾᩮᩣ, ᩋᩣᩅᩩᩈᩮᩣ, ᨽᩥᨠ᩠ᨡᩩ ᨸᩣᩁᩣᨩᩥᨠᩴ ᨵᨾ᩠ᨾᩴ ᩋᨩ᩠ᨫᩣᨸᨶ᩠ᨶᩮᩣ’ᨲᩥ, ᩋᨸᩥ ᨧ ᩈᩮᩣᩅ ᨽᩥᨠ᩠ᨡᩩ ᨽᩥᨠ᩠ᨡᩩᩔ ᩋᩣᩁᩮᩣᨧᩮᨲᩥ—  ‘ᩋᩉᩴ, ᩋᩣᩅᩩᩈᩮᩣ, ᨸᩣᩁᩣᨩᩥᨠᩴ ᨵᨾ᩠ᨾᩴ ᩋᨩ᩠ᨫᩣᨸᨶ᩠ᨶᩮᩣ’ᨲᩥ. ᩋᩣᨠᩘᨡᨾᩣᨶᩮᩣ, ᨽᩥᨠ᩠ᨡᩅᩮ, ᨽᩥᨠ᩠ᨡᩩ ᨲᩮᨶ ᨴᩥᨭ᩠ᨮᩮᨶ ᨲᩮᨶ ᩈᩩᨲᩮᨶ ᨲᩣᨿ ᨸᩁᩥᩈᩘᨠᩣᨿ ᨲᨴᩉᩩᨸᩮᩣᩈᨳᩮ ᨧᩣᨲᩩᨴ᩠ᨴᩈᩮ ᩅᩤ ᨸᨶ᩠ᨶᩁᩈᩮ ᩅᩤ ᨲᩈ᩠ᨾᩥᩴ ᨸᩩᨣ᩠ᨣᩃᩮ ᩈᨾ᩠ᨾᩩᨡᩦᨽᩪᨲᩮ ᩈᩴᨥᨾᨩ᩠ᨫᩮ ᩏᨴᩤᩉᩁᩮᨿ᩠ᨿ—
</Paragraph>

<Paragraph number="1895" book="cula">
‘ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩍᨲ᩠ᨳᨶ᩠ᨶᩣᨾᩮᩣ ᨸᩩᨣ᩠ᨣᩃᩮᩣ ᨸᩣᩁᩣᨩᩥᨠᩴ ᨵᨾ᩠ᨾᩴ ᩋᨩ᩠ᨫᩣᨸᨶ᩠ᨶᩮᩣ, ᨲᩔ ᨸᩣᨲᩥᨾᩮᩣᨠ᩠ᨡᩴ ᨮᨸᩮᨾᩥ, ᨶ ᨲᩈ᩠ᨾᩥᩴ ᩈᨾ᩠ᨾᩩᨡᩦᨽᩪᨲᩮ ᨸᩣᨲᩥᨾᩮᩣᨠ᩠ᨡᩴ ᩏᨴ᩠ᨴᩥᩈᩥᨲᨻ᩠ᨻᨶ᩠ᨲᩥ—  ᨵᨾ᩠ᨾᩥᨠᩴ ᨸᩣᨲᩥᨾᩮᩣᨠ᩠ᨡᨭ᩠ᨮᨸᨶᩴ’.
</Paragraph>

</Division>
<Division number="389" book="cula">

<Paragraph number="1896" book="cula">
ᨽᩥᨠ᩠ᨡᩩᩔ ᨸᩣᨲᩥᨾᩮᩣᨠ᩠ᨡᩮ ᨮᨸᩥᨲᩮ ᨸᩁᩥᩈᩣ ᩅᩩᨭ᩠ᨮᩣᨲᩥ, ᨴᩈᨶ᩠ᨶᩴ ᩋᨶ᩠ᨲᩁᩣᨿᩣᨶᩴ ᩋᨬ᩠ᨬᨲᩁᩮᨶ—  ᩁᩣᨩᨶ᩠ᨲᩁᩣᨿᩮᨶ ᩅᩤ, ᨧᩮᩣᩁᨶ᩠ᨲᩁᩣᨿᩮᨶ ᩅᩤ, ᩋᨣ᩠ᨿᨶ᩠ᨲᩁᩣᨿᩮᨶ ᩅᩤ, ᩏᨴᨠᨶ᩠ᨲᩁᩣᨿᩮᨶ ᩅᩤ, ᨾᨶᩩᩔᨶ᩠ᨲᩁᩣᨿᩮᨶ ᩅᩤ, ᩋᨾᨶᩩᩔᨶ᩠ᨲᩁᩣᨿᩮᨶ ᩅᩤ, ᩅᩤᩊᨶ᩠ᨲᩁᩣᨿᩮᨶ ᩅᩤ, ᩈᩁᩦᩈᨸᨶ᩠ᨲᩁᩣᨿᩮᨶ ᩅᩤ, ᨩᩦᩅᩥᨲᨶ᩠ᨲᩁᩣᨿᩮᨶ ᩅᩤ, ᨻᩕᩉ᩠ᨾᨧᩁᩥᨿᨶ᩠ᨲᩁᩣᨿᩮᨶ ᩅᩤ. ᩋᩣᨠᩘᨡᨾᩣᨶᩮᩣ, ᨽᩥᨠ᩠ᨡᩅᩮ, ᨽᩥᨠ᩠ᨡᩩ ᨲᩈ᩠ᨾᩥᩴ ᩅᩤ ᩋᩣᩅᩤᩈᩮ, ᩋᨬ᩠ᨬᩈ᩠ᨾᩥᩴ ᩅᩤ ᩋᩣᩅᩤᩈᩮ, ᨲᩈ᩠ᨾᩥᩴ ᨸᩩᨣ᩠ᨣᩃᩮ ᩈᨾ᩠ᨾᩩᨡᩦᨽᩪᨲᩮ ᩈᩴᨥᨾᨩ᩠ᨫᩮ ᩏᨴᩤᩉᩁᩮᨿ᩠ᨿ—
</Paragraph>

<Paragraph number="1897" book="cula">
‘ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩍᨲ᩠ᨳᨶ᩠ᨶᩣᨾᩔ ᨸᩩᨣ᩠ᨣᩃᩔ ᨸᩣᩁᩣᨩᩥᨠᨠᨳᩣ ᩅᩥᨸ᩠ᨸᨠᨲᩣ, ᨲᩴ ᩅᨲ᩠ᨳᩩ ᩋᩅᩥᨶᩥᨧ᩠ᨨᩥᨲᩴ. ᨿᨴᩥ ᩈᩴᨥᩔ ᨸᨲ᩠ᨲᨠᩃᩖᩴ, ᩈᩴᨥᩮᩣ ᨲᩴ ᩅᨲ᩠ᨳᩩᩴ ᩅᩥᨶᩥᨧ᩠ᨨᩥᨶᩮᨿ᩠ᨿᩣ’ᨲᩥ.
</Paragraph>

<Paragraph number="1898" book="cula">
ᩑᩅᨬ᩠ᨧᩮᨲᩴ ᩃᨽᩮᨳ, ᩍᨧ᩠ᨧᩮᨲᩴ ᨠᩩᩈᩃᩴ. ᨶᩮᩣ ᨧᩮ ᩃᨽᩮᨳ, ᨲᨴᩉᩩᨸᩮᩣᩈᨳᩮ ᨧᩣᨲᩩᨴ᩠ᨴᩈᩮ ᩅᩤ ᨸᨶ᩠ᨶᩁᩈᩮ ᩅᩤ ᨲᩈ᩠ᨾᩥᩴ ᨸᩩᨣ᩠ᨣᩃᩮ ᩈᨾ᩠ᨾᩩᨡᩦᨽᩪᨲᩮ ᩈᩴᨥᨾᨩ᩠ᨫᩮ ᩏᨴᩤᩉᩁᩥᨲᨻ᩠ᨻᩴ—
</Paragraph>

<Paragraph number="1899" book="cula">
‘ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩍᨲ᩠ᨳᨶ᩠ᨶᩣᨾᩔ ᨸᩩᨣ᩠ᨣᩃᩔ ᨸᩣᩁᩣᨩᩥᨠᨠᨳᩣ ᩅᩥᨸ᩠ᨸᨠᨲᩣ, ᨲᩴ ᩅᨲ᩠ᨳᩩ ᩋᩅᩥᨶᩥᨧ᩠ᨨᩥᨲᩴ. ᨲᩔ ᨸᩣᨲᩥᨾᩮᩣᨠ᩠ᨡᩴ ᨮᨸᩮᨾᩥ, ᨶ ᨲᩈ᩠ᨾᩥᩴ ᩈᨾ᩠ᨾᩩᨡᩦᨽᩪᨲᩮ ᨸᩣᨲᩥᨾᩮᩣᨠ᩠ᨡᩴ ᩏᨴ᩠ᨴᩥᩈᩥᨲᨻ᩠ᨻᨶ᩠ᨲᩥ—  ᨵᨾ᩠ᨾᩥᨠᩴ ᨸᩣᨲᩥᨾᩮᩣᨠ᩠ᨡᨭ᩠ᨮᨸᨶᩴ’.
</Paragraph>

</Division>
<Division number="390" book="cula">

<Paragraph number="1900" book="cula">
ᨠᨳᩴ ᩈᩥᨠ᩠ᨡᩴ ᨸᨧ᩠ᨧᨠ᩠ᨡᩣᨲᨠᩮᩣ ᨲᩔᩴ ᨸᩁᩥᩈᩣᨿᩴ ᨶᩥᩈᩥᨶ᩠ᨶᩮᩣ ᩉᩮᩣᨲᩥ? ᩍᨵ ᨸᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩩ ᨿᩮᩉᩥ ᩋᩣᨠᩣᩁᩮᩉᩥ ᨿᩮᩉᩥ ᩃᩥᩘᨣᩮᩉᩥ ᨿᩮᩉᩥ ᨶᩥᨾᩥᨲ᩠ᨲᩮᩉᩥ ᩈᩥᨠ᩠ᨡᩣ ᨸᨧ᩠ᨧᨠ᩠ᨡᩣᨲᩣ ᩉᩮᩣᨲᩥ, ᨲᩮᩉᩥ ᩋᩣᨠᩣᩁᩮᩉᩥ ᨲᩮᩉᩥ ᩃᩥᩘᨣᩮᩉᩥ ᨲᩮᩉᩥ ᨶᩥᨾᩥᨲ᩠ᨲᩮᩉᩥ ᨽᩥᨠ᩠ᨡᩩ ᨽᩥᨠ᩠ᨡᩩᩴ ᨸᩔᨲᩥ ᩈᩥᨠ᩠ᨡᩴ ᨸᨧ᩠ᨧᨠ᩠ᨡᨶ᩠ᨲᩴ. ᨶ ᩉᩮᩅ ᨡᩮᩣ ᨽᩥᨠ᩠ᨡᩩ ᨽᩥᨠ᩠ᨡᩩᩴ ᨸᩔᨲᩥ ᩈᩥᨠ᩠ᨡᩴ ᨸᨧ᩠ᨧᨠ᩠ᨡᨶ᩠ᨲᩴ, ᩋᨸᩥ ᨧ ᩋᨬ᩠ᨬᩮᩣ ᨽᩥᨠ᩠ᨡᩩ ᨽᩥᨠ᩠ᨡᩩᩔ ᩋᩣᩁᩮᩣᨧᩮᨲᩥ—  ‘ᩍᨲ᩠ᨳᨶ᩠ᨶᩣᨾᩮᨶ, ᩋᩣᩅᩩᩈᩮᩣ, ᨽᩥᨠ᩠ᨡᩩᨶᩣ ᩈᩥᨠ᩠ᨡᩣ ᨸᨧ᩠ᨧᨠ᩠ᨡᩣᨲᩣ’ᨲᩥ. ᨶ ᩉᩮᩅ ᨡᩮᩣ ᨽᩥᨠ᩠ᨡᩩ ᨽᩥᨠ᩠ᨡᩩᩴ ᨸᩔᨲᩥ ᩈᩥᨠ᩠ᨡᩴ ᨸᨧ᩠ᨧᨠ᩠ᨡᨶ᩠ᨲᩴ, ᨶᩣᨸᩥ ᩋᨬ᩠ᨬᩮᩣ ᨽᩥᨠ᩠ᨡᩩ ᨽᩥᨠ᩠ᨡᩩᩔ ᩋᩣᩁᩮᩣᨧᩮᨲᩥ—  ‘ᩍᨲ᩠ᨳᨶ᩠ᨶᩣᨾᩮᨶ, ᩋᩣᩅᩩᩈᩮᩣ, ᨽᩥᨠ᩠ᨡᩩᨶᩣ ᩈᩥᨠ᩠ᨡᩣ ᨸᨧ᩠ᨧᨠ᩠ᨡᩣᨲᩣ’ᨲᩥ, ᩋᨸᩥ ᨧ ᩈᩮᩣᩅ ᨽᩥᨠ᩠ᨡᩩ ᨽᩥᨠ᩠ᨡᩩᩔ ᩋᩣᩁᩮᩣᨧᩮᨲᩥ—  ‘ᨾᨿᩣ, ᩋᩣᩅᩩᩈᩮᩣ, ᩈᩥᨠ᩠ᨡᩣ ᨸᨧ᩠ᨧᨠ᩠ᨡᩣᨲᩣ’ᨲᩥ. ᩋᩣᨠᩘᨡᨾᩣᨶᩮᩣ, ᨽᩥᨠ᩠ᨡᩅᩮ, ᨽᩥᨠ᩠ᨡᩩ ᨲᩮᨶ ᨴᩥᨭ᩠ᨮᩮᨶ ᨲᩮᨶ ᩈᩩᨲᩮᨶ ᨲᩣᨿ ᨸᩁᩥᩈᩘᨠᩣᨿ ᨲᨴᩉᩩᨸᩮᩣᩈᨳᩮ ᨧᩣᨲᩩᨴ᩠ᨴᩈᩮ ᩅᩤ ᨸᨶ᩠ᨶᩁᩈᩮ ᩅᩤ ᨲᩈ᩠ᨾᩥᩴ ᨸᩩᨣ᩠ᨣᩃᩮ ᩈᨾ᩠ᨾᩩᨡᩦᨽᩪᨲᩮ ᩈᩴᨥᨾᨩ᩠ᨫᩮ ᩏᨴᩤᩉᩁᩮᨿ᩠ᨿ—
</Paragraph>

<Paragraph number="1901" book="cula">
‘ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩍᨲ᩠ᨳᨶ᩠ᨶᩣᨾᩮᨶ ᨸᩩᨣ᩠ᨣᩃᩮᨶ ᩈᩥᨠ᩠ᨡᩣ ᨸᨧ᩠ᨧᨠ᩠ᨡᩣᨲᩣ, ᨲᩔ ᨸᩣᨲᩥᨾᩮᩣᨠ᩠ᨡᩴ ᨮᨸᩮᨾᩥ, ᨶ ᨲᩈ᩠ᨾᩥᩴ ᩈᨾ᩠ᨾᩩᨡᩦᨽᩪᨲᩮ ᨸᩣᨲᩥᨾᩮᩣᨠ᩠ᨡᩴ ᩏᨴ᩠ᨴᩥᩈᩥᨲᨻ᩠ᨻᨶ᩠ᨲᩥ—  ᨵᨾ᩠ᨾᩥᨠᩴ ᨸᩣᨲᩥᨾᩮᩣᨠ᩠ᨡᨭ᩠ᨮᨸᨶᩴ’.
</Paragraph>

</Division>
<Division number="391" book="cula">

<Paragraph number="1902" book="cula">
ᨽᩥᨠ᩠ᨡᩩᩔ ᨸᩣᨲᩥᨾᩮᩣᨠ᩠ᨡᩮ ᨮᨸᩥᨲᩮ ᨸᩁᩥᩈᩣ ᩅᩩᨭ᩠ᨮᩣᨲᩥ, ᨴᩈᨶ᩠ᨶᩴ ᩋᨶ᩠ᨲᩁᩣᨿᩣᨶᩴ ᩋᨬ᩠ᨬᨲᩁᩮᨶ—  ᩁᩣᨩᨶ᩠ᨲᩁᩣᨿᩮᨶ ᩅᩤ …ᨸᩮ…  ᨻᩕᩉ᩠ᨾᨧᩁᩥᨿᨶ᩠ᨲᩁᩣᨿᩮᨶ ᩅᩤ, ᩋᩣᨠᩘᨡᨾᩣᨶᩮᩣ, ᨽᩥᨠ᩠ᨡᩅᩮ, ᨽᩥᨠ᩠ᨡᩩ ᨲᩈ᩠ᨾᩥᩴ ᩅᩤ ᩋᩣᩅᩤᩈᩮ, ᩋᨬ᩠ᨬᩈ᩠ᨾᩥᩴ ᩅᩤ ᩋᩣᩅᩤᩈᩮ, ᨲᩈ᩠ᨾᩥᩴ ᨸᩩᨣ᩠ᨣᩃᩮ ᩈᨾ᩠ᨾᩩᨡᩦᨽᩪᨲᩮ ᩈᩴᨥᨾᨩ᩠ᨫᩮ ᩏᨴᩤᩉᩁᩮᨿ᩠ᨿ—
</Paragraph>

<Paragraph number="1903" book="cula">
‘ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩍᨲ᩠ᨳᨶ᩠ᨶᩣᨾᩔ ᨸᩩᨣ᩠ᨣᩃᩔ ᩈᩥᨠ᩠ᨡᩴ ᨸᨧ᩠ᨧᨠ᩠ᨡᩣᨲᨠᨳᩣ ᩅᩥᨸ᩠ᨸᨠᨲᩣ, ᨲᩴ ᩅᨲ᩠ᨳᩩ ᩋᩅᩥᨶᩥᨧ᩠ᨨᩥᨲᩴ. ᨿᨴᩥ ᩈᩴᨥᩔ ᨸᨲ᩠ᨲᨠᩃᩖᩴ, ᩈᩴᨥᩮᩣ ᨲᩴ ᩅᨲ᩠ᨳᩩᩴ ᩅᩥᨶᩥᨧ᩠ᨨᩥᨶᩮᨿ᩠ᨿᩣ’ᨲᩥ.
</Paragraph>

<Paragraph number="1904" book="cula">
ᩑᩅᨬ᩠ᨧᩮᨲᩴ ᩃᨽᩮᨳ, ᩍᨧ᩠ᨧᩮᨲᩴ ᨠᩩᩈᩃᩴ. ᨶᩮᩣ ᨧᩮ ᩃᨽᩮᨳ, ᨲᨴᩉᩩᨸᩮᩣᩈᨳᩮ ᨧᩣᨲᩩᨴ᩠ᨴᩈᩮ ᩅᩤ ᨸᨶ᩠ᨶᩁᩈᩮ ᩅᩤ ᨲᩈ᩠ᨾᩥᩴ ᨸᩩᨣ᩠ᨣᩃᩮ ᩈᨾ᩠ᨾᩩᨡᩦᨽᩪᨲᩮ ᩈᩴᨥᨾᨩ᩠ᨫᩮ ᩏᨴᩤᩉᩁᩥᨲᨻ᩠ᨻᩴ—
</Paragraph>

<Paragraph number="1905" book="cula">
‘ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩍᨲ᩠ᨳᨶ᩠ᨶᩣᨾᩔ ᨸᩩᨣ᩠ᨣᩃᩔ ᩈᩥᨠ᩠ᨡᩴ ᨸᨧ᩠ᨧᨠ᩠ᨡᩣᨲᨠᨳᩣ ᩅᩥᨸ᩠ᨸᨠᨲᩣ, ᨲᩴ ᩅᨲ᩠ᨳᩩ ᩋᩅᩥᨶᩥᨧ᩠ᨨᩥᨲᩴ. ᨲᩔ ᨸᩣᨲᩥᨾᩮᩣᨠ᩠ᨡᩴ ᨮᨸᩮᨾᩥ, ᨶ ᨲᩈ᩠ᨾᩥᩴ ᩈᨾ᩠ᨾᩩᨡᩦᨽᩪᨲᩮ ᨸᩣᨲᩥᨾᩮᩣᨠ᩠ᨡᩴ ᩏᨴ᩠ᨴᩥᩈᩥᨲᨻ᩠ᨻᨶ᩠ᨲᩥ—  ᨵᨾ᩠ᨾᩥᨠᩴ ᨸᩣᨲᩥᨾᩮᩣᨠ᩠ᨡᨭ᩠ᨮᨸᨶᩴ’.
</Paragraph>

</Division>
<Division number="392" book="cula">

<Paragraph number="1906" book="cula">
ᨠᨳᩴ ᨵᨾ᩠ᨾᩥᨠᩴ ᩈᩣᨾᨣ᩠ᨣᩥᩴ ᨶ ᩏᨸᩮᨲᩥ? ᩍᨵ ᨸᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩩ ᨿᩮᩉᩥ ᩋᩣᨠᩣᩁᩮᩉᩥ ᨿᩮᩉᩥ ᩃᩥᩘᨣᩮᩉᩥ ᨿᩮᩉᩥ ᨶᩥᨾᩥᨲ᩠ᨲᩮᩉᩥ ᨵᨾ᩠ᨾᩥᨠᩣᨿ ᩈᩣᨾᨣ᩠ᨣᩥᨿᩣᨶᩩᨸᨣᨾᨶᩴ ᩉᩮᩣᨲᩥ, ᨲᩮᩉᩥ ᩋᩣᨠᩣᩁᩮᩉᩥ ᨲᩮᩉᩥ ᩃᩥᩘᨣᩮᩉᩥ ᨲᩮᩉᩥ ᨶᩥᨾᩥᨲ᩠ᨲᩮᩉᩥ ᨽᩥᨠ᩠ᨡᩩ ᨽᩥᨠ᩠ᨡᩩᩴ ᨸᩔᨲᩥ ᨵᨾ᩠ᨾᩥᨠᩴ ᩈᩣᨾᨣ᩠ᨣᩥᩴ ᨶ ᩏᨸᩮᨶ᩠ᨲᩴ. ᨶ ᩉᩮᩅ ᨡᩮᩣ ᨽᩥᨠ᩠ᨡᩩ ᨽᩥᨠ᩠ᨡᩩᩴ ᨸᩔᨲᩥ ᨵᨾ᩠ᨾᩥᨠᩴ ᩈᩣᨾᨣ᩠ᨣᩥᩴ ᨶ ᩏᨸᩮᨶ᩠ᨲᩴ, ᩋᨸᩥ ᨧ ᩋᨬ᩠ᨬᩮᩣ ᨽᩥᨠ᩠ᨡᩩ ᨽᩥᨠ᩠ᨡᩩᩔ ᩋᩣᩁᩮᩣᨧᩮᨲᩥ—  ‘ᩍᨲ᩠ᨳᨶ᩠ᨶᩣᨾᩮᩣ, ᩋᩣᩅᩩᩈᩮᩣ, ᨽᩥᨠ᩠ᨡᩩ ᨵᨾ᩠ᨾᩥᨠᩴ ᩈᩣᨾᨣ᩠ᨣᩥᩴ ᨶ ᩏᨸᩮᨲᩦ’ᨲᩥ. ᨶ ᩉᩮᩅ ᨡᩮᩣ ᨽᩥᨠ᩠ᨡᩩ ᨽᩥᨠ᩠ᨡᩩᩴ ᨸᩔᨲᩥ ᨵᨾ᩠ᨾᩥᨠᩴ ᩈᩣᨾᨣ᩠ᨣᩥᩴ ᨶ ᩏᨸᩮᨶ᩠ᨲᩴ, ᨶᩣᨸᩥ ᩋᨬ᩠ᨬᩮᩣ ᨽᩥᨠ᩠ᨡᩩ ᨽᩥᨠ᩠ᨡᩩᩔ ᩋᩣᩁᩮᩣᨧᩮᨲᩥ—  ‘ᩍᨲ᩠ᨳᨶ᩠ᨶᩣᨾᩮᩣ, ᩋᩣᩅᩩᩈᩮᩣ, ᨽᩥᨠ᩠ᨡᩩ ᨵᨾ᩠ᨾᩥᨠᩴ ᩈᩣᨾᨣ᩠ᨣᩥᩴ ᨶ ᩏᨸᩮᨲᩦ’ᨲᩥ, ᩋᨸᩥ ᨧ ᩈᩮᩣᩅ ᨽᩥᨠ᩠ᨡᩩ ᨽᩥᨠ᩠ᨡᩩᩔ ᩋᩣᩁᩮᩣᨧᩮᨲᩥ—  ‘ᩋᩉᩴ, ᩋᩣᩅᩩᩈᩮᩣ, ᨵᨾ᩠ᨾᩥᨠᩴ ᩈᩣᨾᨣ᩠ᨣᩥᩴ ᨶ ᩏᨸᩮᨾᩦ’ᨲᩥ. ᩋᩣᨠᩘᨡᨾᩣᨶᩮᩣ, ᨽᩥᨠ᩠ᨡᩅᩮ, ᨽᩥᨠ᩠ᨡᩩ ᨲᩮᨶ ᨴᩥᨭ᩠ᨮᩮᨶ ᨲᩮᨶ ᩈᩩᨲᩮᨶ ᨲᩣᨿ ᨸᩁᩥᩈᩘᨠᩣᨿ ᨲᨴᩉᩩᨸᩮᩣᩈᨳᩮ ᨧᩣᨲᩩᨴ᩠ᨴᩈᩮ ᩅᩤ ᨸᨶ᩠ᨶᩁᩈᩮ ᩅᩤ ᨲᩈ᩠ᨾᩥᩴ ᨸᩩᨣ᩠ᨣᩃᩮ ᩈᨾ᩠ᨾᩩᨡᩦᨽᩪᨲᩮ ᩈᩴᨥᨾᨩ᩠ᨫᩮ ᩏᨴᩤᩉᩁᩮᨿ᩠ᨿ—
</Paragraph>

<Paragraph number="1907" book="cula">
‘ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩍᨲ᩠ᨳᨶ᩠ᨶᩣᨾᩮᩣ ᨸᩩᨣ᩠ᨣᩃᩮᩣ ᨵᨾ᩠ᨾᩥᨠᩴ ᩈᩣᨾᨣ᩠ᨣᩥᩴ ᨶ ᩏᨸᩮᨲᩥ, ᨲᩔ ᨸᩣᨲᩥᨾᩮᩣᨠ᩠ᨡᩴ ᨮᨸᩮᨾᩥ, ᨶ ᨲᩈ᩠ᨾᩥᩴ ᩈᨾ᩠ᨾᩩᨡᩦᨽᩪᨲᩮ ᨸᩣᨲᩥᨾᩮᩣᨠ᩠ᨡᩴ ᩏᨴ᩠ᨴᩥᩈᩥᨲᨻ᩠ᨻᨶ᩠ᨲᩥ—  ᨵᨾ᩠ᨾᩥᨠᩴ ᨸᩣᨲᩥᨾᩮᩣᨠ᩠ᨡᨭ᩠ᨮᨸᨶᩴ’.
</Paragraph>

</Division>
<Division number="393" book="cula">

<Paragraph number="1908" book="cula">
ᨠᨳᩴ ᨵᨾ᩠ᨾᩥᨠᩴ ᩈᩣᨾᨣ᩠ᨣᩥᩴ ᨸᨧ᩠ᨧᩣᨴᩥᨿᨲᩥ? ᩍᨵ, ᨽᩥᨠ᩠ᨡᩅᩮ, ᨽᩥᨠ᩠ᨡᩩ ᨿᩮᩉᩥ ᩋᩣᨠᩣᩁᩮᩉᩥ ᨿᩮᩉᩥ ᩃᩥᩘᨣᩮᩉᩥ ᨿᩮᩉᩥ ᨶᩥᨾᩥᨲ᩠ᨲᩮᩉᩥ ᨵᨾ᩠ᨾᩥᨠᩣᨿ ᩈᩣᨾᨣ᩠ᨣᩥᨿᩣ ᨸᨧ᩠ᨧᩣᨴᩤᨶᩴ ᩉᩮᩣᨲᩥ, ᨲᩮᩉᩥ ᩋᩣᨠᩣᩁᩮᩉᩥ ᨲᩮᩉᩥ ᩃᩥᩘᨣᩮᩉᩥ ᨲᩮᩉᩥ ᨶᩥᨾᩥᨲ᩠ᨲᩮᩉᩥ ᨽᩥᨠ᩠ᨡᩩ ᨽᩥᨠ᩠ᨡᩩᩴ ᨸᩔᨲᩥ ᨵᨾ᩠ᨾᩥᨠᩴ ᩈᩣᨾᨣ᩠ᨣᩥᩴ ᨸᨧ᩠ᨧᩣᨴᩥᨿᨶ᩠ᨲᩴ ᨶ ᩉᩮᩅ ᨡᩮᩣ ᨽᩥᨠ᩠ᨡᩩ ᨽᩥᨠ᩠ᨡᩩᩴ ᨸᩔᨲᩥ ᨵᨾ᩠ᨾᩥᨠᩴ ᩈᩣᨾᨣ᩠ᨣᩥᩴ ᨸᨧ᩠ᨧᩣᨴᩥᨿᨶ᩠ᨲᩴ, ᩋᨸᩥ ᨧ ᩋᨬ᩠ᨬᩮᩣ ᨽᩥᨠ᩠ᨡᩩ ᨽᩥᨠ᩠ᨡᩩᩔ ᩋᩣᩁᩮᩣᨧᩮᨲᩥ—  ‘ᩍᨲ᩠ᨳᨶ᩠ᨶᩣᨾᩮᩣ, ᩋᩣᩅᩩᩈᩮᩣ, ᨽᩥᨠ᩠ᨡᩩ ᨵᨾ᩠ᨾᩥᨠᩴ ᩈᩣᨾᨣ᩠ᨣᩥᩴ ᨸᨧ᩠ᨧᩣᨴᩥᨿᨲᩦ’ᨲᩥ. ᨶ ᩉᩮᩅ ᨡᩮᩣ ᨽᩥᨠ᩠ᨡᩩ ᨽᩥᨠ᩠ᨡᩩᩴ ᨸᩔᨲᩥ ᨵᨾ᩠ᨾᩥᨠᩴ ᩈᩣᨾᨣ᩠ᨣᩥᩴ ᨸᨧ᩠ᨧᩣᨴᩥᨿᨶ᩠ᨲᩴ, ᨶᩣᨸᩥ ᩋᨬ᩠ᨬᩮᩣ ᨽᩥᨠ᩠ᨡᩩ ᨽᩥᨠ᩠ᨡᩩᩔ ᩋᩣᩁᩮᩣᨧᩮᨲᩥ—  ‘ᩍᨲ᩠ᨳᨶ᩠ᨶᩣᨾᩮᩣ, ᩋᩣᩅᩩᩈᩮᩣ, ᨽᩥᨠ᩠ᨡᩩ ᨵᨾ᩠ᨾᩥᨠᩴ ᩈᩣᨾᨣ᩠ᨣᩥᩴ ᨸᨧ᩠ᨧᩣᨴᩥᨿᨲᩦ’ᨲᩥ, ᩋᨸᩥ ᨧ ᩈᩮᩣᩅ ᨽᩥᨠ᩠ᨡᩩ ᨽᩥᨠ᩠ᨡᩩᩔ ᩋᩣᩁᩮᩣᨧᩮᨲᩥ—  ‘ᩋᩉᩴ, ᩋᩣᩅᩩᩈᩮᩣ, ᨵᨾ᩠ᨾᩥᨠᩴ ᩈᩣᨾᨣ᩠ᨣᩥᩴ ᨸᨧ᩠ᨧᩣᨴᩥᨿᩣᨾᩦ’ᨲᩥ. ᩋᩣᨠᩘᨡᨾᩣᨶᩮᩣ, ᨽᩥᨠ᩠ᨡᩅᩮ, ᨽᩥᨠ᩠ᨡᩩ ᨲᩮᨶ ᨴᩥᨭ᩠ᨮᩮᨶ ᨲᩮᨶ ᩈᩩᨲᩮᨶ ᨲᩣᨿ ᨸᩁᩥᩈᩘᨠᩣᨿ ᨲᨴᩉᩩᨸᩮᩣᩈᨳᩮ ᨧᩣᨲᩩᨴ᩠ᨴᩈᩮ ᩅᩤ ᨸᨶ᩠ᨶᩁᩈᩮ ᩅᩤ ᨲᩈ᩠ᨾᩥᩴ ᨸᩩᨣ᩠ᨣᩃᩮ ᩈᨾ᩠ᨾᩩᨡᩦᨽᩪᨲᩮ ᩈᩴᨥᨾᨩ᩠ᨫᩮ ᩏᨴᩤᩉᩁᩮᨿ᩠ᨿ—
</Paragraph>

<Paragraph number="1909" book="cula">
‘ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩍᨲ᩠ᨳᨶ᩠ᨶᩣᨾᩮᩣ ᨸᩩᨣ᩠ᨣᩃᩮᩣ ᨵᨾ᩠ᨾᩥᨠᩴ ᩈᩣᨾᨣ᩠ᨣᩥᩴ ᨸᨧ᩠ᨧᩣᨴᩥᨿᨲᩥ, ᨲᩔ ᨸᩣᨲᩥᨾᩮᩣᨠ᩠ᨡᩴ ᨮᨸᩮᨾᩥ, ᨶ ᨲᩈ᩠ᨾᩥᩴ ᩈᨾ᩠ᨾᩩᨡᩦᨽᩪᨲᩮ ᨸᩣᨲᩥᨾᩮᩣᨠ᩠ᨡᩴ ᩏᨴ᩠ᨴᩥᩈᩥᨲᨻ᩠ᨻᨶ᩠ᨲᩥ—  ᨵᨾ᩠ᨾᩥᨠᩴ ᨸᩣᨲᩥᨾᩮᩣᨠ᩠ᨡᨭ᩠ᨮᨸᨶᩴ’.
</Paragraph>

</Division>
<Division number="394" book="cula">

<Paragraph number="1910" book="cula">
ᨽᩥᨠ᩠ᨡᩩᩔ ᨸᩣᨲᩥᨾᩮᩣᨠ᩠ᨡᩮ ᨮᨸᩥᨲᩮ ᨸᩁᩥᩈᩣ ᩅᩩᨭ᩠ᨮᩣᨲᩥ, ᨴᩈᨶ᩠ᨶᩴ ᩋᨶ᩠ᨲᩁᩣᨿᩣᨶᩴ ᩋᨬ᩠ᨬᨲᩁᩮᨶ—  ᩁᩣᨩᨶ᩠ᨲᩁᩣᨿᩮᨶ ᩅᩤ …ᨸᩮ…  ᨻᩕᩉ᩠ᨾᨧᩁᩥᨿᨶ᩠ᨲᩁᩣᨿᩮᨶ ᩅᩤ. ᩋᩣᨠᩘᨡᨾᩣᨶᩮᩣ, ᨽᩥᨠ᩠ᨡᩅᩮ, ᨽᩥᨠ᩠ᨡᩩ ᨲᩈ᩠ᨾᩥᩴ ᩅᩤ ᩋᩣᩅᩤᩈᩮ, ᩋᨬ᩠ᨬᩈ᩠ᨾᩥᩴ ᩅᩤ ᩋᩣᩅᩤᩈᩮ, ᨲᩈ᩠ᨾᩥᩴ ᨸᩩᨣ᩠ᨣᩃᩮ ᩈᨾ᩠ᨾᩩᨡᩦᨽᩪᨲᩮ ᩈᩴᨥᨾᨩ᩠ᨫᩮ ᩏᨴᩤᩉᩁᩮᨿ᩠ᨿ—
</Paragraph>

<Paragraph number="1911" book="cula">
‘ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩍᨲ᩠ᨳᨶ᩠ᨶᩣᨾᩔ ᨸᩩᨣ᩠ᨣᩃᩔ ᨵᨾ᩠ᨾᩥᨠᩣᨿ ᩈᩣᨾᨣ᩠ᨣᩥᨿᩣ ᨸᨧ᩠ᨧᩣᨴᩤᨶᨠᨳᩣ ᩅᩥᨸ᩠ᨸᨠᨲᩣ, ᨲᩴ ᩅᨲ᩠ᨳᩩ ᩋᩅᩥᨶᩥᨧ᩠ᨨᩥᨲᩴ. ᨿᨴᩥ ᩈᩴᨥᩔ ᨸᨲ᩠ᨲᨠᩃᩖᩴ, ᩈᩴᨥᩮᩣ ᨲᩴ ᩅᨲ᩠ᨳᩩᩴ ᩅᩥᨶᩥᨧ᩠ᨨᩥᨶᩮᨿ᩠ᨿᩣ’ᨲᩥ.
</Paragraph>

<Paragraph number="1912" book="cula">
ᩑᩅᨬ᩠ᨧᩮᨲᩴ ᩃᨽᩮᨳ, ᩍᨧ᩠ᨧᩮᨲᩴ ᨠᩩᩈᩃᩴ. ᨶᩮᩣ ᨧᩮ ᩃᨽᩮᨳ, ᨲᨴᩉᩩᨸᩮᩣᩈᨳᩮ ᨧᩣᨲᩩᨴ᩠ᨴᩈᩮ ᩅᩤ ᨸᨶ᩠ᨶᩁᩈᩮ ᩅᩤ ᨲᩈ᩠ᨾᩥᩴ ᨸᩩᨣ᩠ᨣᩃᩮ ᩈᨾ᩠ᨾᩩᨡᩦᨽᩪᨲᩮ ᩈᩴᨥᨾᨩ᩠ᨫᩮ ᩏᨴᩤᩉᩁᩥᨲᨻ᩠ᨻᩴ—
</Paragraph>

<Paragraph number="1913" book="cula">
‘ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩍᨲ᩠ᨳᨶ᩠ᨶᩣᨾᩔ ᨸᩩᨣ᩠ᨣᩃᩔ ᨵᨾ᩠ᨾᩥᨠᩣᨿ ᩈᩣᨾᨣ᩠ᨣᩥᨿᩣ ᨸᨧ᩠ᨧᩣᨴᩤᨶᨠᨳᩣ ᩅᩥᨸ᩠ᨸᨠᨲᩣ, ᨲᩴ ᩅᨲ᩠ᨳᩩ ᩋᩅᩥᨶᩥᨧ᩠ᨨᩥᨲᩴ. ᨲᩔ ᨸᩣᨲᩥᨾᩮᩣᨠ᩠ᨡᩴ ᨮᨸᩮᨾᩥ, ᨶ ᨲᩈ᩠ᨾᩥᩴ ᩈᨾ᩠ᨾᩩᨡᩦᨽᩪᨲᩮ ᨸᩣᨲᩥᨾᩮᩣᨠ᩠ᨡᩴ ᩏᨴ᩠ᨴᩥᩈᩥᨲᨻ᩠ᨻᨶ᩠ᨲᩥ—  ᨵᨾ᩠ᨾᩥᨠᩴ ᨸᩣᨲᩥᨾᩮᩣᨠ᩠ᨡᨭ᩠ᨮᨸᨶᩴ’.
</Paragraph>

</Division>
<Division number="395" book="cula">

<Paragraph number="1914" book="cula">
ᨠᨳᩴ ᩈᩦᩃᩅᩥᨸᨲ᩠ᨲᩥᨿᩣ ᨴᩥᨭ᩠ᨮᩈᩩᨲᨸᩁᩥᩈᩘᨠᩥᨲᩮᩣ ᩉᩮᩣᨲᩥ? ᩍᨵ ᨸᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩩ ᨿᩮᩉᩥ ᩋᩣᨠᩣᩁᩮᩉᩥ ᨿᩮᩉᩥ ᩃᩥᩘᨣᩮᩉᩥ ᨿᩮᩉᩥ ᨶᩥᨾᩥᨲ᩠ᨲᩮᩉᩥ ᩈᩦᩃᩅᩥᨸᨲ᩠ᨲᩥᨿᩣ ᨴᩥᨭ᩠ᨮᩈᩩᨲᨸᩁᩥᩈᩘᨠᩥᨲᩮᩣ ᩉᩮᩣᨲᩥ, ᨲᩮᩉᩥ ᩋᩣᨠᩣᩁᩮᩉᩥ ᨲᩮᩉᩥ ᩃᩥᩘᨣᩮᩉᩥ ᨲᩮᩉᩥ ᨶᩥᨾᩥᨲ᩠ᨲᩮᩉᩥ ᨽᩥᨠ᩠ᨡᩩ ᨽᩥᨠ᩠ᨡᩩᩴ ᨸᩔᨲᩥ ᩈᩦᩃᩅᩥᨸᨲ᩠ᨲᩥᨿᩣ ᨴᩥᨭ᩠ᨮᩈᩩᨲᨸᩁᩥᩈᩘᨠᩥᨲᩴ. ᨶ ᩉᩮᩅ ᨡᩮᩣ ᨽᩥᨠ᩠ᨡᩩ ᨽᩥᨠ᩠ᨡᩩᩴ ᨸᩔᨲᩥ ᩈᩦᩃᩅᩥᨸᨲ᩠ᨲᩥᨿᩣ ᨴᩥᨭ᩠ᨮᩈᩩᨲᨸᩁᩥᩈᩘᨠᩥᨲᩴ, ᩋᨸᩥ ᨧ ᩋᨬ᩠ᨬᩮᩣ ᨽᩥᨠ᩠ᨡᩩ ᨽᩥᨠ᩠ᨡᩩᩔ ᩋᩣᩁᩮᩣᨧᩮᨲᩥ—  ‘ᩍᨲ᩠ᨳᨶ᩠ᨶᩣᨾᩮᩣ, ᩋᩣᩅᩩᩈᩮᩣ, ᨽᩥᨠ᩠ᨡᩩ ᩈᩦᩃᩅᩥᨸᨲ᩠ᨲᩥᨿᩣ ᨴᩥᨭ᩠ᨮᩈᩩᨲᨸᩁᩥᩈᩘᨠᩥᨲᩮᩣ’ᨲᩥ. ᨶ ᩉᩮᩅ ᨡᩮᩣ ᨽᩥᨠ᩠ᨡᩩ ᨽᩥᨠ᩠ᨡᩩᩴ ᨸᩔᨲᩥ ᩈᩦᩃᩅᩥᨸᨲ᩠ᨲᩥᨿᩣ ᨴᩥᨭ᩠ᨮᩈᩩᨲᨸᩁᩥᩈᩘᨠᩥᨲᩴ, ᨶᩣᨸᩥ ᩋᨬ᩠ᨬᩮᩣ ᨽᩥᨠ᩠ᨡᩩ ᨽᩥᨠ᩠ᨡᩩᩔ ᩋᩣᩁᩮᩣᨧᩮᨲᩥ—  ‘ᩍᨲ᩠ᨳᨶ᩠ᨶᩣᨾᩮᩣ, ᩋᩣᩅᩩᩈᩮᩣ, ᨽᩥᨠ᩠ᨡᩩ ᩈᩦᩃᩅᩥᨸᨲ᩠ᨲᩥᨿᩣ ᨴᩥᨭ᩠ᨮᩈᩩᨲᨸᩁᩥᩈᩘᨠᩥᨲᩮᩣ’ᨲᩥ, ᩋᨸᩥ ᨧ ᩈᩮᩣᩅ ᨽᩥᨠ᩠ᨡᩩ ᨽᩥᨠ᩠ᨡᩩᩔ ᩋᩣᩁᩮᩣᨧᩮᨲᩥ—  ‘ᩋᩉᩴ, ᩋᩣᩅᩩᩈᩮᩣ, ᩈᩦᩃᩅᩥᨸᨲ᩠ᨲᩥᨿᩣ ᨴᩥᨭ᩠ᨮᩈᩩᨲᨸᩁᩥᩈᩘᨠᩥᨲᩮᩣᨾ᩠ᩉᩦ’ᨲᩥ. ᩋᩣᨠᩘᨡᨾᩣᨶᩮᩣ, ᨽᩥᨠ᩠ᨡᩅᩮ, ᨽᩥᨠ᩠ᨡᩩ ᨲᩮᨶ ᨴᩥᨭ᩠ᨮᩮᨶ ᨲᩮᨶ ᩈᩩᨲᩮᨶ ᨲᩣᨿ ᨸᩁᩥᩈᩘᨠᩣᨿ ᨲᨴᩉᩩᨸᩮᩣᩈᨳᩮ ᨧᩣᨲᩩᨴ᩠ᨴᩈᩮ ᩅᩤ ᨸᨶ᩠ᨶᩁᩈᩮ ᩅᩤ ᨲᩈ᩠ᨾᩥᩴ ᨸᩩᨣ᩠ᨣᩃᩮ ᩈᨾ᩠ᨾᩩᨡᩦᨽᩪᨲᩮ ᩈᩴᨥᨾᨩ᩠ᨫᩮ ᩏᨴᩤᩉᩁᩮᨿ᩠ᨿ—
</Paragraph>

<Paragraph number="1915" book="cula">
‘ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩍᨲ᩠ᨳᨶ᩠ᨶᩣᨾᩮᩣ ᨸᩩᨣ᩠ᨣᩃᩮᩣ ᩈᩦᩃᩅᩥᨸᨲ᩠ᨲᩥᨿᩣ ᨴᩥᨭ᩠ᨮᩈᩩᨲᨸᩁᩥᩈᩘᨠᩥᨲᩮᩣ, ᨲᩔ ᨸᩣᨲᩥᨾᩮᩣᨠ᩠ᨡᩴ ᨮᨸᩮᨾᩥ, ᨶ ᨲᩈ᩠ᨾᩥᩴ ᩈᨾ᩠ᨾᩩᨡᩦᨽᩪᨲᩮ ᨸᩣᨲᩥᨾᩮᩣᨠ᩠ᨡᩴ ᩏᨴ᩠ᨴᩥᩈᩥᨲᨻ᩠ᨻᨶ᩠ᨲᩥ—  ᨵᨾ᩠ᨾᩥᨠᩴ ᨸᩣᨲᩥᨾᩮᩣᨠ᩠ᨡᨭ᩠ᨮᨸᨶᩴ’.
</Paragraph>

</Division>
<Division number="396" book="cula">

<Paragraph number="1916" book="cula">
ᨠᨳᩴ ᩋᩣᨧᩣᩁᩅᩥᨸᨲ᩠ᨲᩥᨿᩣ ᨴᩥᨭ᩠ᨮᩈᩩᨲᨸᩁᩥᩈᩘᨠᩥᨲᩮᩣ ᩉᩮᩣᨲᩥ? ᩍᨵ ᨸᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩩ ᨿᩮᩉᩥ ᩋᩣᨠᩣᩁᩮᩉᩥ ᨿᩮᩉᩥ ᩃᩥᩘᨣᩮᩉᩥ ᨿᩮᩉᩥ ᨶᩥᨾᩥᨲ᩠ᨲᩮᩉᩥ ᩋᩣᨧᩣᩁᩅᩥᨸᨲ᩠ᨲᩥᨿᩣ ᨴᩥᨭ᩠ᨮᩈᩩᨲᨸᩁᩥᩈᩘᨠᩥᨲᩮᩣ ᩉᩮᩣᨲᩥ ᨲᩮᩉᩥ ᩋᩣᨠᩣᩁᩮᩉᩥ ᨲᩮᩉᩥ ᩃᩥᩘᨣᩮᩉᩥ ᨲᩮᩉᩥ ᨶᩥᨾᩥᨲ᩠ᨲᩮᩉᩥ ᨽᩥᨠ᩠ᨡᩩ ᨽᩥᨠ᩠ᨡᩩᩴ ᨸᩔᨲᩥ ᩋᩣᨧᩣᩁᩅᩥᨸᨲ᩠ᨲᩥᨿᩣ ᨴᩥᨭ᩠ᨮᩈᩩᨲᨸᩁᩥᩈᩘᨠᩥᨲᩴ. ᨶ ᩉᩮᩅ ᨡᩮᩣ ᨽᩥᨠ᩠ᨡᩩ ᨽᩥᨠ᩠ᨡᩩᩴ ᨸᩔᨲᩥ ᩋᩣᨧᩣᩁᩅᩥᨸᨲ᩠ᨲᩥᨿᩣ ᨴᩥᨭ᩠ᨮᩈᩩᨲᨸᩁᩥᩈᩘᨠᩥᨲᩴ, ᩋᨸᩥ ᨧ ᩋᨬ᩠ᨬᩮᩣ ᨽᩥᨠ᩠ᨡᩩ ᨽᩥᨠ᩠ᨡᩩᩔ ᩋᩣᩁᩮᩣᨧᩮᨲᩥ—  ‘ᩍᨲ᩠ᨳᨶ᩠ᨶᩣᨾᩮᩣ, ᩋᩣᩅᩩᩈᩮᩣ, ᨽᩥᨠ᩠ᨡᩩ ᩋᩣᨧᩣᩁᩅᩥᨸᨲ᩠ᨲᩥᨿᩣ ᨴᩥᨭ᩠ᨮᩈᩩᨲᨸᩁᩥᩈᩘᨠᩥᨲᩮᩣ’ᨲᩥ. ᨶ ᩉᩮᩅ ᨡᩮᩣ ᨽᩥᨠ᩠ᨡᩩ ᨽᩥᨠ᩠ᨡᩩᩴ ᨸᩔᨲᩥ ᩋᩣᨧᩣᩁᩅᩥᨸᨲ᩠ᨲᩥᨿᩣ ᨴᩥᨭ᩠ᨮᩈᩩᨲᨸᩁᩥᩈᩘᨠᩥᨲᩴ, ᨶᩣᨸᩥ ᩋᨬ᩠ᨬᩮᩣ ᨽᩥᨠ᩠ᨡᩩ ᨽᩥᨠ᩠ᨡᩩᩔ ᩋᩣᩁᩮᩣᨧᩮᨲᩥ—  ‘ᩍᨲ᩠ᨳᨶ᩠ᨶᩣᨾᩮᩣ, ᩋᩣᩅᩩᩈᩮᩣ, ᨽᩥᨠ᩠ᨡᩩ ᩋᩣᨧᩣᩁᩅᩥᨸᨲ᩠ᨲᩥᨿᩣ ᨴᩥᨭ᩠ᨮᩈᩩᨲᨸᩁᩥᩈᩘᨠᩥᨲᩮᩣ’ᨲᩥ, ᩋᨸᩥ ᨧ ᩈᩮᩣᩅ ᨽᩥᨠ᩠ᨡᩩ ᨽᩥᨠ᩠ᨡᩩᩔ ᩋᩣᩁᩮᩣᨧᩮᨲᩥ—  ‘ᩋᩉᩴ, ᩋᩣᩅᩩᩈᩮᩣ, ᩋᩣᨧᩣᩁᩅᩥᨸᨲ᩠ᨲᩥᨿᩣ ᨴᩥᨭ᩠ᨮᩈᩩᨲᨸᩁᩥᩈᩘᨠᩥᨲᩮᩣᨾ᩠ᩉᩦ’ᨲᩥ. ᩋᩣᨠᩘᨡᨾᩣᨶᩮᩣ, ᨽᩥᨠ᩠ᨡᩅᩮ, ᨽᩥᨠ᩠ᨡᩩ ᨲᩮᨶ ᨴᩥᨭ᩠ᨮᩮᨶ ᨲᩮᨶ ᩈᩩᨲᩮᨶ ᨲᩣᨿ ᨸᩁᩥᩈᩘᨠᩣᨿ ᨲᨴᩉᩩᨸᩮᩣᩈᨳᩮ ᨧᩣᨲᩩᨴ᩠ᨴᩈᩮ ᩅᩤ ᨸᨶ᩠ᨶᩁᩈᩮ ᩅᩤ ᨲᩈ᩠ᨾᩥᩴ ᨸᩩᨣ᩠ᨣᩃᩮ ᩈᨾ᩠ᨾᩩᨡᩦᨽᩪᨲᩮ ᩈᩴᨥᨾᨩ᩠ᨫᩮ ᩏᨴᩤᩉᩁᩮᨿ᩠ᨿ—
</Paragraph>

<Paragraph number="1917" book="cula">
‘ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩍᨲ᩠ᨳᨶ᩠ᨶᩣᨾᩮᩣ ᨸᩩᨣ᩠ᨣᩃᩮᩣ ᩋᩣᨧᩣᩁᩅᩥᨸᨲ᩠ᨲᩥᨿᩣ ᨴᩥᨭ᩠ᨮᩈᩩᨲᨸᩁᩥᩈᩘᨠᩥᨲᩮᩣ, ᨲᩔ ᨸᩣᨲᩥᨾᩮᩣᨠ᩠ᨡᩴ ᨮᨸᩮᨾᩥ, ᨶ ᨲᩈ᩠ᨾᩥᩴ ᩈᨾ᩠ᨾᩩᨡᩦᨽᩪᨲᩮ ᨸᩣᨲᩥᨾᩮᩣᨠ᩠ᨡᩴ ᩏᨴ᩠ᨴᩥᩈᩥᨲᨻ᩠ᨻᨶ᩠ᨲᩥ—  ᨵᨾ᩠ᨾᩥᨠᩴ ᨸᩣᨲᩥᨾᩮᩣᨠ᩠ᨡᨭ᩠ᨮᨸᨶᩴ’.
</Paragraph>

</Division>
<Division number="397" book="cula">

<Paragraph number="1918" book="cula">
ᨠᨳᩴ ᨴᩥᨭ᩠ᨮᩥᩅᩥᨸᨲ᩠ᨲᩥᨿᩣ ᨴᩥᨭ᩠ᨮᩈᩩᨲᨸᩁᩥᩈᩘᨠᩥᨲᩮᩣ ᩉᩮᩣᨲᩥ? ᩍᨵ ᨸᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩩ ᨿᩮᩉᩥ ᩋᩣᨠᩣᩁᩮᩉᩥ ᨿᩮᩉᩥ ᩃᩥᩘᨣᩮᩉᩥ ᨿᩮᩉᩥ ᨶᩥᨾᩥᨲ᩠ᨲᩮᩉᩥ ᨴᩥᨭ᩠ᨮᩥᩅᩥᨸᨲ᩠ᨲᩥᨿᩣ ᨴᩥᨭ᩠ᨮᩈᩩᨲᨸᩁᩥᩈᩘᨠᩥᨲᩮᩣ ᩉᩮᩣᨲᩥ, ᨲᩮᩉᩥ ᩋᩣᨠᩣᩁᩮᩉᩥ ᨲᩮᩉᩥ ᩃᩥᩘᨣᩮᩉᩥ ᨲᩮᩉᩥ ᨶᩥᨾᩥᨲ᩠ᨲᩮᩉᩥ ᨽᩥᨠ᩠ᨡᩩ ᨽᩥᨠ᩠ᨡᩩᩴ ᨸᩔᨲᩥ ᨴᩥᨭ᩠ᨮᩥᩅᩥᨸᨲ᩠ᨲᩥᨿᩣ ᨴᩥᨭ᩠ᨮᩈᩩᨲᨸᩁᩥᩈᩘᨠᩥᨲᩴ. ᨶ ᩉᩮᩅ ᨡᩮᩣ ᨽᩥᨠ᩠ᨡᩩ ᨽᩥᨠ᩠ᨡᩩᩴ ᨸᩔᨲᩥ ᨴᩥᨭ᩠ᨮᩥᩅᩥᨸᨲ᩠ᨲᩥᨿᩣ ᨴᩥᨭ᩠ᨮᩈᩩᨲᨸᩁᩥᩈᩘᨠᩥᨲᩴ, ᩋᨸᩥ ᨧ ᩋᨬ᩠ᨬᩮᩣ ᨽᩥᨠ᩠ᨡᩩ ᨽᩥᨠ᩠ᨡᩩᩔ ᩋᩣᩁᩮᩣᨧᩮᨲᩥ—  ‘ᩍᨲ᩠ᨳᨶ᩠ᨶᩣᨾᩮᩣ, ᩋᩣᩅᩩᩈᩮᩣ, ᨽᩥᨠ᩠ᨡᩩ ᨴᩥᨭ᩠ᨮᩥᩅᩥᨸᨲ᩠ᨲᩥᨿᩣ ᨴᩥᨭ᩠ᨮᩈᩩᨲᨸᩁᩥᩈᩘᨠᩥᨲᩮᩣ’ᨲᩥ. ᨶ ᩉᩮᩅ ᨡᩮᩣ ᨽᩥᨠ᩠ᨡᩩ ᨽᩥᨠ᩠ᨡᩩᩴ ᨸᩔᨲᩥ ᨴᩥᨭ᩠ᨮᩥᩅᩥᨸᨲ᩠ᨲᩥᨿᩣ ᨴᩥᨭ᩠ᨮᩈᩩᨲᨸᩁᩥᩈᩘᨠᩥᨲᩴ, ᨶᩣᨸᩥ ᩋᨬ᩠ᨬᩮᩣ ᨽᩥᨠ᩠ᨡᩩ ᨽᩥᨠ᩠ᨡᩩᩔ ᩋᩣᩁᩮᩣᨧᩮᨲᩥ—  ‘ᩍᨲ᩠ᨳᨶ᩠ᨶᩣᨾᩮᩣ, ᩋᩣᩅᩩᩈᩮᩣ, ᨽᩥᨠ᩠ᨡᩩ ᨴᩥᨭ᩠ᨮᩥᩅᩥᨸᨲ᩠ᨲᩥᨿᩣ ᨴᩥᨭ᩠ᨮᩈᩩᨲᨸᩁᩥᩈᩘᨠᩥᨲᩮᩣ’ᨲᩥ, ᩋᨸᩥ ᨧ ᩈᩮᩣᩅ ᨽᩥᨠ᩠ᨡᩩ ᨽᩥᨠ᩠ᨡᩩᩔ ᩋᩣᩁᩮᩣᨧᩮᨲᩥ—  ‘ᩋᩉᩴ, ᩋᩣᩅᩩᩈᩮᩣ, ᨴᩥᨭ᩠ᨮᩥᩅᩥᨸᨲ᩠ᨲᩥᨿᩣ ᨴᩥᨭ᩠ᨮᩈᩩᨲᨸᩁᩥᩈᩘᨠᩥᨲᩮᩣᨾ᩠ᩉᩦ’ᨲᩥ. ᩋᩣᨠᩘᨡᨾᩣᨶᩮᩣ, ᨽᩥᨠ᩠ᨡᩅᩮ, ᨽᩥᨠ᩠ᨡᩩ ᨲᩮᨶ ᨴᩥᨭ᩠ᨮᩮᨶ ᨲᩮᨶ ᩈᩩᨲᩮᨶ ᨲᩣᨿ ᨸᩁᩥᩈᩘᨠᩣᨿ ᨲᨴᩉᩩᨸᩮᩣᩈᨳᩮ ᨧᩣᨲᩩᨴ᩠ᨴᩈᩮ ᩅᩤ ᨸᨶ᩠ᨶᩁᩈᩮ ᩅᩤ ᨲᩈ᩠ᨾᩥᩴ ᨸᩩᨣ᩠ᨣᩃᩮ ᩈᨾ᩠ᨾᩩᨡᩦᨽᩪᨲᩮ ᩈᩴᨥᨾᨩ᩠ᨫᩮ ᩏᨴᩤᩉᩁᩮᨿ᩠ᨿ—
</Paragraph>

<Paragraph number="1919" book="cula">
‘ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩍᨲ᩠ᨳᨶ᩠ᨶᩣᨾᩮᩣ ᨸᩩᨣ᩠ᨣᩃᩮᩣ ᨴᩥᨭ᩠ᨮᩥᩅᩥᨸᨲ᩠ᨲᩥᨿᩣ ᨴᩥᨭ᩠ᨮᩈᩩᨲᨸᩁᩥᩈᩘᨠᩥᨲᩮᩣ, ᨲᩔ ᨸᩣᨲᩥᨾᩮᩣᨠ᩠ᨡᩴ ᨮᨸᩮᨾᩥ, ᨶ ᨲᩈ᩠ᨾᩥᩴ ᩈᨾ᩠ᨾᩩᨡᩦᨽᩪᨲᩮ ᨸᩣᨲᩥᨾᩮᩣᨠ᩠ᨡᩴ ᩏᨴ᩠ᨴᩥᩈᩥᨲᨻ᩠ᨻᨶ᩠ᨲᩥ—  ᨵᨾ᩠ᨾᩥᨠᩴ ᨸᩣᨲᩥᨾᩮᩣᨠ᩠ᨡᨭ᩠ᨮᨸᨶᩴ’.
</Paragraph>

<Paragraph number="1920" book="cula">
ᩍᨾᩣᨶᩥ ᨴᩈ ᨵᨾ᩠ᨾᩥᨠᩣᨶᩥ ᨸᩣᨲᩥᨾᩮᩣᨠ᩠ᨡᨭ᩠ᨮᨸᨶᩣᨶᩦ”ᨲᩥ.

</Paragraph>
</Division>

<Paragraph number="1921" type="center" book="cula">
ᨸᨮᨾᨽᩣᨱᩅᩤᩁᩮᩣ ᨶᩥᨭ᩠ᨮᩥᨲᩮᩣ.
</Paragraph>