---
title: "9.4 ᨸᩣᨲᩥᨾᩮᩣᨠ᩠ᨡᩈᩅᨶᩣᩁᩉ"
tableOfContents: false
sidebar:
  order: 5
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="386" book="cula">

<Paragraph number="1879" book="cula">
ᩋᨳ ᨡᩮᩣ ᨽᨣᩅᩤ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᨶᨴᩤᨶᩣᩉᩴ, ᨽᩥᨠ᩠ᨡᩅᩮ, ᩍᨲᩮᩣ ᨸᩁᩴ ᩏᨸᩮᩣᩈᨳᩴ ᨠᩁᩥᩔᩣᨾᩥ, ᨸᩣᨲᩥᨾᩮᩣᨠ᩠ᨡᩴ ᩏᨴ᩠ᨴᩥᩈᩥᩔᩣᨾᩥ. ᨲᩩᨾ᩠ᩉᩮᩅᨴᩤᨶᩥ, ᨽᩥᨠ᩠ᨡᩅᩮ, ᩍᨲᩮᩣ ᨸᩁᩴ ᩏᨸᩮᩣᩈᨳᩴ ᨠᩁᩮᨿ᩠ᨿᩣᨳ, ᨸᩣᨲᩥᨾᩮᩣᨠ᩠ᨡᩴ ᩏᨴ᩠ᨴᩥᩈᩮᨿ᩠ᨿᩣᨳ. ᩋᨭ᩠ᨮᩣᨶᨾᩮᨲᩴ, ᨽᩥᨠ᩠ᨡᩅᩮ, ᩋᨶᩅᨠᩣᩈᩮᩣ ᨿᩴ ᨲᨳᩣᨣᨲᩮᩣ ᩋᨸᩁᩥᩈᩩᨴ᩠ᨵᩤᨿ ᨸᩁᩥᩈᩣᨿ ᩏᨸᩮᩣᩈᨳᩴ ᨠᩁᩮᨿ᩠ᨿ, ᨸᩣᨲᩥᨾᩮᩣᨠ᩠ᨡᩴ ᩏᨴ᩠ᨴᩥᩈᩮᨿ᩠ᨿ. ᨶ ᨧ, ᨽᩥᨠ᩠ᨡᩅᩮ, ᩈᩣᨸᨲ᩠ᨲᩥᨠᩮᨶ ᨸᩣᨲᩥᨾᩮᩣᨠ᩠ᨡᩴ ᩈᩮᩣᨲᨻ᩠ᨻᩴ. ᨿᩮᩣ ᩈᩩᨱᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨿᩮᩣ ᩈᩣᨸᨲ᩠ᨲᩥᨠᩮᩣ ᨸᩣᨲᩥᨾᩮᩣᨠ᩠ᨡᩴ ᩈᩩᨱᩣᨲᩥ, ᨲᩔ ᨸᩣᨲᩥᨾᩮᩣᨠ᩠ᨡᩴ ᨮᨸᩮᨲᩩᩴ. ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᨮᨸᩮᨲᨻ᩠ᨻᩴ. ᨲᨴᩉᩩᨸᩮᩣᩈᨳᩮ ᨧᩣᨲᩩᨴ᩠ᨴᩈᩮ ᩅᩤ ᨸᨶ᩠ᨶᩁᩈᩮ ᩅᩤ ᨲᩈ᩠ᨾᩥᩴ ᨸᩩᨣ᩠ᨣᩃᩮ ᩈᨾ᩠ᨾᩩᨡᩦᨽᩪᨲᩮ ᩈᩴᨥᨾᨩ᩠ᨫᩮ ᩏᨴᩤᩉᩁᩥᨲᨻ᩠ᨻᩴ—
</Paragraph>

<Paragraph number="1880" book="cula">
‘ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩍᨲ᩠ᨳᨶ᩠ᨶᩣᨾᩮᩣ ᨸᩩᨣ᩠ᨣᩃᩮᩣ ᩈᩣᨸᨲ᩠ᨲᩥᨠᩮᩣ, ᨲᩔ ᨸᩣᨲᩥᨾᩮᩣᨠ᩠ᨡᩴ ᨮᨸᩮᨾᩥ, ᨶ ᨲᩈ᩠ᨾᩥᩴ ᩈᨾ᩠ᨾᩩᨡᩦᨽᩪᨲᩮ ᨸᩣᨲᩥᨾᩮᩣᨠ᩠ᨡᩴ ᩏᨴ᩠ᨴᩥᩈᩥᨲᨻ᩠ᨻᨶ᩺’ᨲᩥ ᨮᨸᩥᨲᩴ ᩉᩮᩣᨲᩥ ᨸᩣᨲᩥᨾᩮᩣᨠ᩠ᨡᨶ᩺”ᨲᩥ.
</Paragraph>

<Paragraph number="1881" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ—  “ᨶᩣᨾ᩠ᩉᩮ ᨠᩮᩣᨧᩥ ᨩᩣᨶᩣᨲᩦ”ᨲᩥ ᩈᩣᨸᨲ᩠ᨲᩥᨠᩣᩅ ᨸᩣᨲᩥᨾᩮᩣᨠ᩠ᨡᩴ ᩈᩩᨱᨶ᩠ᨲᩥ. ᨳᩮᩁᩣ ᨽᩥᨠ᩠ᨡᩪ ᨸᩁᨧᩥᨲ᩠ᨲᩅᩥᨴᩩᨶᩮᩣ ᨽᩥᨠ᩠ᨡᩪᨶᩴ ᩋᩣᩁᩮᩣᨧᩮᨶ᩠ᨲᩥ—  “ᩍᨲ᩠ᨳᨶ᩠ᨶᩣᨾᩮᩣ ᨧ ᩍᨲ᩠ᨳᨶ᩠ᨶᩣᨾᩮᩣ ᨧ, ᩋᩣᩅᩩᩈᩮᩣ, ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ—  ‘ᨶᩣᨾ᩠ᩉᩮ ᨠᩮᩣᨧᩥ ᨩᩣᨶᩣᨲᩦ’ᨲᩥ ᩈᩣᨸᨲ᩠ᨲᩥᨠᩣᩅ ᨸᩣᨲᩥᨾᩮᩣᨠ᩠ᨡᩴ ᩈᩩᨱᨶ᩠ᨲᩦ”ᨲᩥ. ᩋᩔᩮᩣᩈᩩᩴ ᨡᩮᩣ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ—  “ᨳᩮᩁᩣ ᨠᩥᩁ ᨽᩥᨠ᩠ᨡᩪ ᨸᩁᨧᩥᨲ᩠ᨲᩅᩥᨴᩩᨶᩮᩣ ᩋᨾ᩠ᩉᩮ ᨽᩥᨠ᩠ᨡᩪᨶᩴ ᩋᩣᩁᩮᩣᨧᩮᨶ᩠ᨲᩥ—  ‘ᩍᨲ᩠ᨳᨶ᩠ᨶᩣᨾᩮᩣ ᨧ ᩍᨲ᩠ᨳᨶ᩠ᨶᩣᨾᩮᩣ ᨧ, ᩋᩣᩅᩩᩈᩮᩣ, ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ—  “ᨶᩣᨾ᩠ᩉᩮ ᨠᩮᩣᨧᩥ ᨩᩣᨶᩣᨲᩦ”ᨲᩥ ᩈᩣᨸᨲ᩠ᨲᩥᨠᩣᩅ ᨸᩣᨲᩥᨾᩮᩣᨠ᩠ᨡᩴ ᩈᩩᨱᨶ᩠ᨲᩦ’”ᨲᩥ.
</Paragraph>

<Paragraph number="1882" book="cula">
ᨲᩮ—  “ᨸᩩᩁᨾ᩠ᩉᩣᨠᩴ ᨸᩮᩈᩃᩣ ᨽᩥᨠ᩠ᨡᩪ ᨸᩣᨲᩥᨾᩮᩣᨠ᩠ᨡᩴ ᨮᨸᩮᨶ᩠ᨲᩦ”ᨲᩥ—  ᨸᨭᩥᨠᨧ᩠ᨧᩮᩅ ᩈᩩᨴ᩠ᨵᩤᨶᩴ ᨽᩥᨠ᩠ᨡᩪᨶᩴ ᩋᨶᩣᨸᨲ᩠ᨲᩥᨠᩣᨶᩴ ᩋᩅᨲ᩠ᨳᩩᩈ᩠ᨾᩥᩴ ᩋᨠᩣᩁᨱᩮ ᨸᩣᨲᩥᨾᩮᩣᨠ᩠ᨡᩴ ᨮᨸᩮᨶ᩠ᨲᩥ. ᨿᩮ ᨲᩮ ᨽᩥᨠ᩠ᨡᩪ ᩋᨸ᩠ᨸᩥᨧ᩠ᨨᩣ …ᨸᩮ…  ᨲᩮ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᩈᩩᨴ᩠ᨵᩤᨶᩴ ᨽᩥᨠ᩠ᨡᩪᨶᩴ ᩋᨶᩣᨸᨲ᩠ᨲᩥᨠᩣᨶᩴ ᩋᩅᨲ᩠ᨳᩩᩈ᩠ᨾᩥᩴ ᩋᨠᩣᩁᨱᩮ ᨸᩣᨲᩥᨾᩮᩣᨠ᩠ᨡᩴ ᨮᨸᩮᩔᨶ᩠ᨲᩦ”ᨲᩥ. ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ …ᨸᩮ…  “ᩈᨧ᩠ᨧᩴ ᨠᩥᩁ, ᨽᩥᨠ᩠ᨡᩅᩮ, ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᩈᩩᨴ᩠ᨵᩤᨶᩴ ᨽᩥᨠ᩠ᨡᩪᨶᩴ ᩋᨶᩣᨸᨲ᩠ᨲᩥᨠᩣᨶᩴ ᩋᩅᨲ᩠ᨳᩩᩈ᩠ᨾᩥᩴ ᩋᨠᩣᩁᨱᩮ ᨸᩣᨲᩥᨾᩮᩣᨠ᩠ᨡᩴ ᨮᨸᩮᨶ᩠ᨲᩦ”ᨲᩥ? “ᩈᨧ᩠ᨧᩴ, ᨽᨣᩅᩤ”ᨲᩥ …ᨸᩮ…  ᩅᩥᨣᩁᩉᩥᨲ᩠ᩅᩣ …ᨸᩮ…  ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᨶ, ᨽᩥᨠ᩠ᨡᩅᩮ, ᩈᩩᨴ᩠ᨵᩤᨶᩴ ᨽᩥᨠ᩠ᨡᩪᨶᩴ ᩋᨶᩣᨸᨲ᩠ᨲᩥᨠᩣᨶᩴ ᩋᩅᨲ᩠ᨳᩩᩈ᩠ᨾᩥᩴ ᩋᨠᩣᩁᨱᩮ ᨸᩣᨲᩥᨾᩮᩣᨠ᩠ᨡᩴ ᨮᨸᩮᨲᨻ᩠ᨻᩴ. ᨿᩮᩣ ᨮᨸᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ.
</Paragraph>
</Division>