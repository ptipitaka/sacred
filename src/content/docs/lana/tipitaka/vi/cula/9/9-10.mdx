---
title: "9.10 ᨧᩮᩣᨴᨠᨧᩩᨴᩥᨲᨠᨸᨭᩥᩈᩴᨿᩩᨲ᩠ᨲᨠᨳᩣ"
tableOfContents: false
sidebar:
  order: 2
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="401" book="cula">

<Paragraph number="1936" book="cula">
“ᩋᨵᨾ᩠ᨾᨧᩮᩣᨴᨠᩔ, ᨽᨶ᩠ᨲᩮ, ᨽᩥᨠ᩠ᨡᩩᨶᩮᩣ ᨠᨲᩥᩉᩣᨠᩣᩁᩮᩉᩥ ᩅᩥᨸ᩠ᨸᨭᩥᩈᩣᩁᩮᩣ ᩏᨸᨴᩉᩣᨲᨻ᩠ᨻᩮᩣ”ᨲᩥ? “ᩋᨵᨾ᩠ᨾᨧᩮᩣᨴᨠᩔ, ᩏᨸᩣᩃᩥ, ᨽᩥᨠ᩠ᨡᩩᨶᩮᩣ ᨸᨬ᩠ᨧᩉᩣᨠᩣᩁᩮᩉᩥ ᩅᩥᨸ᩠ᨸᨭᩥᩈᩣᩁᩮᩣ ᩏᨸᨴᩉᩣᨲᨻ᩠ᨻᩮᩣ—  ᩋᨠᩣᩃᩮᨶᩣᨿᩈ᩠ᨾᩣ ᨧᩮᩣᨴᩮᩈᩥ, ᨶᩮᩣ ᨠᩣᩃᩮᨶ, ᩋᩃᩴ ᨲᩮ ᩅᩥᨸ᩠ᨸᨭᩥᩈᩣᩁᩣᨿ; ᩋᨽᩪᨲᩮᨶᩣᨿᩈ᩠ᨾᩣ ᨧᩮᩣᨴᩮᩈᩥ, ᨶᩮᩣ ᨽᩪᨲᩮᨶ, ᩋᩃᩴ ᨲᩮ ᩅᩥᨸ᩠ᨸᨭᩥᩈᩣᩁᩣᨿ; ᨹᩁᩩᩈᩮᨶᩣᨿᩈ᩠ᨾᩣ ᨧᩮᩣᨴᩮᩈᩥ, ᨶᩮᩣ ᩈᨱ᩠ᩉᩮᨶ, ᩋᩃᩴ ᨲᩮ ᩅᩥᨸ᩠ᨸᨭᩥᩈᩣᩁᩣᨿ; ᩋᨶᨲ᩠ᨳᩈᩴᩉᩥᨲᩮᨶᩣᨿᩈ᩠ᨾᩣ ᨧᩮᩣᨴᩮᩈᩥ, ᨶᩮᩣ ᩋᨲ᩠ᨳᩈᩴᩉᩥᨲᩮᨶ, ᩋᩃᩴ ᨲᩮ ᩅᩥᨸ᩠ᨸᨭᩥᩈᩣᩁᩣᨿ; ᨴᩮᩤᩈᨶ᩠ᨲᩁᩮᩣ ᩋᩣᨿᩈ᩠ᨾᩣ ᨧᩮᩣᨴᩮᩈᩥ, ᨶᩮᩣ ᨾᩮᨲ᩠ᨲᨧᩥᨲ᩠ᨲᩮᩣ, ᩋᩃᩴ ᨲᩮ ᩅᩥᨸ᩠ᨸᨭᩥᩈᩣᩁᩣᨿᩣᨲᩥ. ᩋᨵᨾ᩠ᨾᨧᩮᩣᨴᨠᩔ, ᩏᨸᩣᩃᩥ, ᨽᩥᨠ᩠ᨡᩩᨶᩮᩣ ᩍᨾᩮᩉᩥ ᨸᨬ᩠ᨧᩉᩣᨠᩣᩁᩮᩉᩥ ᩅᩥᨸ᩠ᨸᨭᩥᩈᩣᩁᩮᩣ ᩏᨸᨴᩉᩣᨲᨻ᩠ᨻᩮᩣ. ᨲᩴ ᨠᩥᩔ ᩉᩮᨲᩩ? ᨿᨳᩣ ᨶ ᩋᨬ᩠ᨬᩮᩣᨸᩥ ᨽᩥᨠ᩠ᨡᩩ ᩋᨽᩪᨲᩮᨶ ᨧᩮᩣᨴᩮᨲᨻ᩠ᨻᩴ ᨾᨬ᩠ᨬᩮᨿ᩠ᨿᩣ”ᨲᩥ.
</Paragraph>

<Paragraph number="1937" book="cula">
“ᩋᨵᨾ᩠ᨾᨧᩩᨴᩥᨲᩔ ᨸᨶ, ᨽᨶ᩠ᨲᩮ, ᨽᩥᨠ᩠ᨡᩩᨶᩮᩣ ᨠᨲᩥᩉᩣᨠᩣᩁᩮᩉᩥ ᩋᩅᩥᨸ᩠ᨸᨭᩥᩈᩣᩁᩮᩣ ᩏᨸᨴᩉᩣᨲᨻ᩠ᨻᩮᩣ”ᨲᩥ? “ᩋᨵᨾ᩠ᨾᨧᩩᨴᩥᨲᩔ, ᩏᨸᩣᩃᩥ, ᨽᩥᨠ᩠ᨡᩩᨶᩮᩣ ᨸᨬ᩠ᨧᩉᩣᨠᩣᩁᩮᩉᩥ ᩋᩅᩥᨸ᩠ᨸᨭᩥᩈᩣᩁᩮᩣ ᩏᨸᨴᩉᩣᨲᨻ᩠ᨻᩮᩣ—  ᩋᨠᩣᩃᩮᨶᩣᨿᩈ᩠ᨾᩣ ᨧᩩᨴᩥᨲᩮᩣ, ᨶᩮᩣ ᨠᩣᩃᩮᨶ, ᩋᩃᩴ ᨲᩮ ᩋᩅᩥᨸ᩠ᨸᨭᩥᩈᩣᩁᩣᨿ; ᩋᨽᩪᨲᩮᨶᩣᨿᩈ᩠ᨾᩣ ᨧᩩᨴᩥᨲᩮᩣ, ᨶᩮᩣ ᨽᩪᨲᩮᨶ, ᩋᩃᩴ ᨲᩮ ᩋᩅᩥᨸ᩠ᨸᨭᩥᩈᩣᩁᩣᨿ; ᨹᩁᩩᩈᩮᨶᩣᨿᩈ᩠ᨾᩣ ᨧᩩᨴᩥᨲᩮᩣ, ᨶᩮᩣ ᩈᨱ᩠ᩉᩮᨶ, ᩋᩃᩴ ᨲᩮ ᩋᩅᩥᨸ᩠ᨸᨭᩥᩈᩣᩁᩣᨿ; ᩋᨶᨲ᩠ᨳᩈᩴᩉᩥᨲᩮᨶᩣᨿᩈ᩠ᨾᩣ ᨧᩩᨴᩥᨲᩮᩣ, ᨶᩮᩣ ᩋᨲ᩠ᨳᩈᩴᩉᩥᨲᩮᨶ, ᩋᩃᩴ ᨲᩮ ᩋᩅᩥᨸ᩠ᨸᨭᩥᩈᩣᩁᩣᨿ; ᨴᩮᩤᩈᨶ᩠ᨲᩁᩮᨶᩣᨿᩈ᩠ᨾᩣ ᨧᩩᨴᩥᨲᩮᩣ, ᨶᩮᩣ ᨾᩮᨲ᩠ᨲᨧᩥᨲ᩠ᨲᩮᨶ, ᩋᩃᩴ ᨲᩮ ᩋᩅᩥᨸ᩠ᨸᨭᩥᩈᩣᩁᩣᨿᩣᨲᩥ. ᩋᨵᨾ᩠ᨾᨧᩩᨴᩥᨲᩔ, ᩏᨸᩣᩃᩥ, ᨽᩥᨠ᩠ᨡᩩᨶᩮᩣ ᩍᨾᩮᩉᩥ ᨸᨬ᩠ᨧᩉᩣᨠᩣᩁᩮᩉᩥ ᩋᩅᩥᨸ᩠ᨸᨭᩥᩈᩣᩁᩮᩣ ᩏᨸᨴᩉᩣᨲᨻ᩠ᨻᩮᩣ”ᨲᩥ.
</Paragraph>

<Paragraph number="1938" book="cula">
“ᨵᨾ᩠ᨾᨧᩮᩣᨴᨠᩔ, ᨽᨶ᩠ᨲᩮ, ᨽᩥᨠ᩠ᨡᩩᨶᩮᩣ ᨠᨲᩥᩉᩣᨠᩣᩁᩮᩉᩥ ᩋᩅᩥᨸ᩠ᨸᨭᩥᩈᩣᩁᩮᩣ ᩏᨸᨴᩉᩣᨲᨻ᩠ᨻᩮᩣ”ᨲᩥ? “ᨵᨾ᩠ᨾᨧᩮᩣᨴᨠᩔ, ᩏᨸᩣᩃᩥ, ᨽᩥᨠ᩠ᨡᩩᨶᩮᩣ ᨸᨬ᩠ᨧᩉᩣᨠᩣᩁᩮᩉᩥ ᩋᩅᩥᨸ᩠ᨸᨭᩥᩈᩣᩁᩮᩣ ᩏᨸᨴᩉᩣᨲᨻ᩠ᨻᩮᩣ—  ᨠᩣᩃᩮᨶᩣᨿᩈ᩠ᨾᩣ ᨧᩮᩣᨴᩮᩈᩥ, ᨶᩮᩣ ᩋᨠᩣᩃᩮᨶ, ᩋᩃᩴ ᨲᩮ ᩋᩅᩥᨸ᩠ᨸᨭᩥᩈᩣᩁᩣᨿ; ᨽᩪᨲᩮᨶᩣᨿᩈ᩠ᨾᩣ ᨧᩮᩣᨴᩮᩈᩥ, ᨶᩮᩣ ᩋᨽᩪᨲᩮᨶ, ᩋᩃᩴ ᨲᩮ ᩋᩅᩥᨸ᩠ᨸᨭᩥᩈᩣᩁᩣᨿ; ᩈᨱ᩠ᩉᩮᨶᩣᨿᩈ᩠ᨾᩣ ᨧᩮᩣᨴᩮᩈᩥ, ᨶᩮᩣ ᨹᩁᩩᩈᩮᨶ, ᩋᩃᩴ ᨲᩮ ᩋᩅᩥᨸ᩠ᨸᨭᩥᩈᩣᩁᩣᨿ; ᩋᨲ᩠ᨳᩈᩴᩉᩥᨲᩮᨶᩣᨿᩈ᩠ᨾᩣ ᨧᩮᩣᨴᩮᩈᩥ, ᨶᩮᩣ ᩋᨶᨲ᩠ᨳᩈᩴᩉᩥᨲᩮᨶ, ᩋᩃᩴ ᨲᩮ ᩋᩅᩥᨸ᩠ᨸᨭᩥᩈᩣᩁᩣᨿ; ᨾᩮᨲ᩠ᨲᨧᩥᨲ᩠ᨲᩮᩣ ᩋᩣᨿᩈ᩠ᨾᩣ ᨧᩮᩣᨴᩮᩈᩥ, ᨶᩮᩣ ᨴᩮᩤᩈᨶ᩠ᨲᩁᩮᩣ, ᩋᩃᩴ ᨲᩮ ᩋᩅᩥᨸ᩠ᨸᨭᩥᩈᩣᩁᩣᨿᩣᨲᩥ. ᨵᨾ᩠ᨾᨧᩮᩣᨴᨠᩔ, ᩏᨸᩣᩃᩥ, ᨽᩥᨠ᩠ᨡᩩᨶᩮᩣ ᩍᨾᩮᩉᩥ ᨸᨬ᩠ᨧᩉᩣᨠᩣᩁᩮᩉᩥ ᩋᩅᩥᨸ᩠ᨸᨭᩥᩈᩣᩁᩮᩣ ᩏᨸᨴᩉᩣᨲᨻ᩠ᨻᩮᩣ. ᨲᩴ ᨠᩥᩔ ᩉᩮᨲᩩ? ᨿᨳᩣ ᩋᨬ᩠ᨬᩮᩣᨸᩥ ᨽᩥᨠ᩠ᨡᩩ ᨽᩪᨲᩮᨶ ᨧᩮᩣᨴᩮᨲᨻ᩠ᨻᩴ ᨾᨬ᩠ᨬᩮᨿ᩠ᨿᩣ”ᨲᩥ.
</Paragraph>

<Paragraph number="1939" book="cula">
“ᨵᨾ᩠ᨾᨧᩩᨴᩥᨲᩔ ᨸᨶ, ᨽᨶ᩠ᨲᩮ, ᨽᩥᨠ᩠ᨡᩩᨶᩮᩣ ᨠᨲᩥᩉᩣᨠᩣᩁᩮᩉᩥ ᩅᩥᨸ᩠ᨸᨭᩥᩈᩣᩁᩮᩣ ᩏᨸᨴᩉᩣᨲᨻ᩠ᨻᩮᩣ”ᨲᩥ? “ᨵᨾ᩠ᨾᨧᩩᨴᩥᨲᩔ, ᩏᨸᩣᩃᩥ, ᨽᩥᨠ᩠ᨡᩩᨶᩮᩣ ᨸᨬ᩠ᨧᩉᩣᨠᩣᩁᩮᩉᩥ ᩅᩥᨸ᩠ᨸᨭᩥᩈᩣᩁᩮᩣ ᩏᨸᨴᩉᩣᨲᨻ᩠ᨻᩮᩣ—  ᨠᩣᩃᩮᨶᩣᨿᩈ᩠ᨾᩣ ᨧᩩᨴᩥᨲᩮᩣ, ᨶᩮᩣ ᩋᨠᩣᩃᩮᨶ, ᩋᩃᩴ ᨲᩮ ᩅᩥᨸ᩠ᨸᨭᩥᩈᩣᩁᩣᨿ; ᨽᩪᨲᩮᨶᩣᨿᩈ᩠ᨾᩣ ᨧᩩᨴᩥᨲᩮᩣ, ᨶᩮᩣ ᩋᨽᩪᨲᩮᨶ, ᩋᩃᩴ ᨲᩮ ᩅᩥᨸ᩠ᨸᨭᩥᩈᩣᩁᩣᨿ; ᩈᨱ᩠ᩉᩮᨶᩣᨿᩈ᩠ᨾᩣ ᨧᩩᨴᩥᨲᩮᩣ, ᨶᩮᩣ ᨹᩁᩩᩈᩮᨶ, ᩋᩃᩴ ᨲᩮ ᩅᩥᨸ᩠ᨸᨭᩥᩈᩣᩁᩣᨿ; ᩋᨲ᩠ᨳᩈᩴᩉᩥᨲᩮᨶᩣᨿᩈ᩠ᨾᩣ ᨧᩩᨴᩥᨲᩮᩣ, ᨶᩮᩣ ᩋᨶᨲ᩠ᨳᩈᩴᩉᩥᨲᩮᨶ, ᩋᩃᩴ ᨲᩮ ᩅᩥᨸ᩠ᨸᨭᩥᩈᩣᩁᩣᨿ; ᨾᩮᨲ᩠ᨲᨧᩥᨲ᩠ᨲᩮᨶᩣᨿᩈ᩠ᨾᩣ ᨧᩩᨴᩥᨲᩮᩣ, ᨶᩮᩣ ᨴᩮᩤᩈᨶ᩠ᨲᩁᩮᨶ, ᩋᩃᩴ ᨲᩮ ᩅᩥᨸ᩠ᨸᨭᩥᩈᩣᩁᩣᨿᩣᨲᩥ. ᨵᨾ᩠ᨾᨧᩩᨴᩥᨲᩔ, ᩏᨸᩣᩃᩥ, ᨽᩥᨠ᩠ᨡᩩᨶᩮᩣ ᩍᨾᩮᩉᩥ ᨸᨬ᩠ᨧᩉᩣᨠᩣᩁᩮᩉᩥ ᩅᩥᨸ᩠ᨸᨭᩥᩈᩣᩁᩮᩣ ᩏᨸᨴᩉᩣᨲᨻ᩠ᨻᩮᩣ”ᨲᩥ.
</Paragraph>

<Paragraph number="1940" book="cula">
“ᨧᩮᩣᨴᨠᩮᨶ, ᨽᨶ᩠ᨲᩮ, ᨽᩥᨠ᩠ᨡᩩᨶᩣ ᨸᩁᩴ ᨧᩮᩣᨴᩮᨲᩩᨠᩣᨾᩮᨶ ᨠᨲᩥ ᨵᨾ᩠ᨾᩮ ᩋᨩ᩠ᨫᨲ᩠ᨲᩴ ᨾᨶᩈᩥ ᨠᩁᩥᨲ᩠ᩅᩣ ᨸᩁᩮᩣ ᨧᩮᩣᨴᩮᨲᨻ᩠ᨻᩮᩣ”ᨲᩥ? “ᨧᩮᩣᨴᨠᩮᨶᩩᨸᩣᩃᩥ, ᨽᩥᨠ᩠ᨡᩩᨶᩣ ᨸᩁᩴ ᨧᩮᩣᨴᩮᨲᩩᨠᩣᨾᩮᨶ ᨸᨬ᩠ᨧ ᨵᨾ᩠ᨾᩮ ᩋᨩ᩠ᨫᨲ᩠ᨲᩴ ᨾᨶᩈᩥ ᨠᩁᩥᨲ᩠ᩅᩣ ᨸᩁᩮᩣ ᨧᩮᩣᨴᩮᨲᨻ᩠ᨻᩮᩣ—  ᨠᩣᩁᩩᨬ᩠ᨬᨲᩣ, ᩉᩥᨲᩮᩈᩥᨲᩣ, ᩋᨶᩩᨠᨾ᩠ᨸᩥᨲᩣ, ᩋᩣᨸᨲ᩠ᨲᩥᩅᩩᨭ᩠ᨮᩣᨶᨲᩣ, ᩅᩥᨶᨿᨸᩩᩁᩮᨠ᩠ᨡᩣᩁᨲᩣᨲᩥ. ᨧᩮᩣᨴᨠᩮᨶᩩᨸᩣᩃᩥ, ᨽᩥᨠ᩠ᨡᩩᨶᩣ ᨸᩁᩴ ᨧᩮᩣᨴᩮᨲᩩᨠᩣᨾᩮᨶ ᩍᨾᩮ ᨸᨬ᩠ᨧ ᨵᨾ᩠ᨾᩮ ᩋᨩ᩠ᨫᨲ᩠ᨲᩴ ᨾᨶᩈᩥ ᨠᩁᩥᨲ᩠ᩅᩣ ᨸᩁᩮᩣ ᨧᩮᩣᨴᩮᨲᨻ᩠ᨻᩮᩣ”ᨲᩥ.
</Paragraph>

<Paragraph number="1941" book="cula">
“ᨧᩩᨴᩥᨲᩮᨶ ᨸᨶ, ᨽᨶ᩠ᨲᩮ, ᨽᩥᨠ᩠ᨡᩩᨶᩣ ᨠᨲᩥᩈᩩ ᨵᨾ᩠ᨾᩮᩈᩩ ᨸᨲᩥᨭ᩠ᨮᩣᨲᨻ᩠ᨻᨶ᩺”ᨲᩥ? “ᨧᩩᨴᩥᨲᩮᨶᩩᨸᩣᩃᩥ, ᨽᩥᨠ᩠ᨡᩩᨶᩣ ᨴ᩠ᩅᩦᩈᩩ ᨵᨾ᩠ᨾᩮᩈᩩ ᨸᨲᩥᨭ᩠ᨮᩣᨲᨻ᩠ᨻᩴ—  ᩈᨧ᩠ᨧᩮ ᨧ ᩋᨠᩩᨸ᩠ᨸᩮ ᨧᩣ”ᨲᩥ.

</Paragraph>
</Division>

<Paragraph number="1942" book="cula">
ᨴᩩᨲᩥᨿᨽᩣᨱᩅᩤᩁᩮᩣ ᨶᩥᨭ᩠ᨮᩥᨲᩮᩣ.

  
ᨸᩣᨲᩥᨾᩮᩣᨠ᩠ᨡᨭ᩠ᨮᨸᨶᨠ᩠ᨡᨶ᩠ᨵᨠᩮᩣ ᨶᩅᨾᩮᩣ.

  
ᩍᨾᨾ᩠ᩉᩥ ᨡᨶ᩠ᨵᨠᩮ ᩅᨲ᩠ᨳᩪ ᨲᩥᩴᩈ.



</Paragraph>

<Paragraph number="1943" type="center" book="cula">
ᨲᩔᩩᨴ᩠ᨴᩤᨶᩴ


</Paragraph>

<Paragraph number="1944" type="verses" book="cula">
ᩏᨸᩮᩣᩈᨳᩮ ᨿᩣᩅᨲᩥᨠᩴ,_  
_ᨸᩣᨸᨽᩥᨠ᩠ᨡᩩ ᨶ ᨶᩥᨠ᩠ᨡᨾᩥ;_  
_ᨾᩮᩣᨣ᩠ᨣᩃᩖᩣᨶᩮᨶ ᨶᩥᨧ᩠ᨨᩩᨴ᩠ᨵᩮᩤ,_  
_ᩋᨧ᩠ᨨᩮᩁᩣ ᨩᩥᨶᩈᩣᩈᨶᩮ._  

</Paragraph>

<Paragraph number="1945" type="verses" book="cula">
_ᨶᩥᨶ᩠ᨶᩮᩣᨶᩩᨸᩩᨻ᩠ᨻᩈᩥᨠ᩠ᨡᩣ ᨧ,_  
_ᨮᩥᨲᨵᨾ᩠ᨾᩮᩣ ᨶᩣᨲᩥᨠ᩠ᨠᨾ᩠ᨾ;_  
_ᨠᩩᨱᨸᩩᨠ᩠ᨡᩥᨸᨲᩥ ᩈᩴᨥᩮᩣ,_  
_ᩈᩅᨶ᩠ᨲᩥᨿᩮᩣ ᨩᩉᨶ᩠ᨲᩥ ᨧ._  

</Paragraph>

<Paragraph number="1946" type="verses" book="cula">
_ᩈᩅᨶ᩠ᨲᩥ ᨸᩁᩥᨶᩥᨻ᩠ᨻᨶ᩠ᨲᩥ,_  
_ᩑᨠᩁᩈ ᩅᩥᨾᩩᨲ᩠ᨲᩥ ᨧ;_  
_ᨻᩉᩩ ᨵᨾ᩠ᨾᩅᩥᨶᨿᩮᩣᨸᩥ,_  
_ᨽᩪᨲᨭ᩠ᨮᩣᩁᩥᨿᨸᩩᨣ᩠ᨣᩃᩣ._  

</Paragraph>

<Paragraph number="1947" type="verses" book="cula">
_ᩈᨾᩩᨴ᩠ᨴᩴ ᩏᨸᨾᩴ ᨠᨲ᩠ᩅᩣ,_  
_ᩅᩤᨧᩮᩈᩥ ᩈᩣᩈᨶᩮ ᨣᩩᨱᩴ;_  
ᩏᨸᩮᩣᩈᨳᩮ ᨸᩣᨲᩥᨾᩮᩣᨠ᩠ᨡᩴ,_  
_ᨶ ᩋᨾ᩠ᩉᩮ ᨠᩮᩣᨧᩥ ᨩᩣᨶᩣᨲᩥ._  

</Paragraph>

<Paragraph number="1948" type="verses" book="cula">
_ᨸᨭᩥᨠᨧ᩠ᨧᩮᩅ ᩏᨩ᩠ᨫᨶ᩠ᨲᩥ,_  
_ᩑᨠᩮᩣ ᨴ᩠ᩅᩮ ᨲᩦᨱᩥ ᨧᨲ᩠ᨲᩣᩁᩥ;_  
_ᨸᨬ᩠ᨧ ᨨ ᩈᨲ᩠ᨲ ᩋᨭ᩠ᨮᩣᨶᩥ,_  
_ᨶᩅᩤ ᨧ ᨴᩈᨾᩣᨶᩥ ᨧ._  

</Paragraph>

<Paragraph number="1949" type="verses" book="cula">
_ᩈᩦᩃᩋᩣᨧᩣᩁᨴᩥᨭ᩠ᨮᩥ ᨧ,_  
_ᩋᩣᨩᩦᩅᩴ ᨧᨲᩩᨽᩣᨣᩥᨠᩮ;_  
_ᨸᩣᩁᩣᨩᩥᨠᨬ᩠ᨧ ᩈᩴᨥᩣᨴᩥ,_  
_ᨸᩣᨧᩥᨲ᩠ᨲᩥ ᨸᩣᨭᩥᨴᩮᩈᨶᩥ._  

</Paragraph>

<Paragraph number="1950" type="verses" book="cula">
_ᨴᩩᨠ᩠ᨠᨭᩴ ᨸᨬ᩠ᨧᨽᩣᨣᩮᩈᩩ,_  
_ᩈᩦᩃᩣᨧᩣᩁᩅᩥᨸᨲ᩠ᨲᩥ ᨧ;_  
_ᩋᨠᨲᩣᨿ ᨠᨲᩣᨿ ᨧ,_  
_ᨨᨽᩣᨣᩮᩈᩩ ᨿᨳᩣᩅᩥᨵᩥ._  

</Paragraph>

<Paragraph number="1951" type="verses" book="cula">
_ᨸᩣᩁᩣᨩᩥᨠᨬ᩠ᨧ ᩈᩴᨥᩣᨴᩥ,_  
_ᨳᩩᩃᩖᩴ ᨸᩣᨧᩥᨲ᩠ᨲᩥᨿᩮᨶ ᨧ;_  
_ᨸᩣᨭᩥᨴᩮᩈᨶᩥᨿᨬ᩠ᨧᩮᩅ,_  
_ᨴᩩᨠ᩠ᨠᨭᨬ᩠ᨧ ᨴᩩᨻ᩠ᨽᩣᩈᩥᨲᩴ._  

</Paragraph>

<Paragraph number="1952" type="verses" book="cula">
_ᩈᩦᩃᩣᨧᩣᩁᩅᩥᨸᨲ᩠ᨲᩥ ᨧ,_  
_ᨴᩥᨭ᩠ᨮᩥᩋᩣᨩᩦᩅᩅᩥᨸᨲ᩠ᨲᩥ;_  
_ᨿᩣ ᨧ ᩋᨭ᩠ᨮᩣ ᨠᨲᩣᨠᨲᩮ,_  
_ᨲᩮᨶᩮᨲᩣ ᩈᩦᩃᩣᨧᩣᩁᨴᩥᨭ᩠ᨮᩥᨿᩣ._  

</Paragraph>

<Paragraph number="1953" type="verses" book="cula">
_ᩋᨠᨲᩣᨿ ᨠᨲᩣᨿᩣᨸᩥ,_  
_ᨠᨲᩣᨠᨲᩣᨿᨾᩮᩅ ᨧ;_  
_ᩑᩅᩴ ᨶᩅᩅᩥᨵᩤ ᩅᩩᨲ᩠ᨲᩣ,_  
_ᨿᨳᩣᨽᩪᨲᩮᨶ ᨬᩣᨿᨲᩮᩣ._  

</Paragraph>

<Paragraph number="1954" type="verses" book="cula">
_ᨸᩣᩁᩣᨩᩥᨠᩮᩣ ᩅᩥᨸ᩠ᨸᨠᨲᩣ,_  
_ᨸᨧ᩠ᨧᨠ᩠ᨡᩣᨲᩮᩣ ᨲᨳᩮᩅ ᨧ;_  
ᩏᨸᩮᨲᩥ ᨸᨧ᩠ᨧᩣᨴᩥᨿᨲᩥ,_  
_ᨸᨧ᩠ᨧᩣᨴᩤᨶᨠᨳᩣ ᨧ ᨿᩣ._  

</Paragraph>

<Paragraph number="1955" type="verses" book="cula">
_ᩈᩦᩃᩣᨧᩣᩁᩅᩥᨸᨲ᩠ᨲᩥ ᨧ,_  
_ᨲᨳᩣ ᨴᩥᨭ᩠ᨮᩥᩅᩥᨸᨲ᩠ᨲᩥᨿᩣ;_  
_ᨴᩥᨭ᩠ᨮᩈᩩᨲᨸᩁᩥᩈᩘᨠᩥᨲᩴ,_  
_ᨴᩈᨵᩤ ᨲᩴ ᩅᩥᨩᩣᨶᩣᨳ._  

</Paragraph>

<Paragraph number="1956" type="verses" book="cula">
_ᨽᩥᨠ᩠ᨡᩩ ᩅᩥᨸᩔᨲᩥ ᨽᩥᨠ᩠ᨡᩩᩴ,_  
_ᩋᨬ᩠ᨬᩮᩣ ᨧᩣᩁᩮᩣᨧᨿᩣᨲᩥ ᨲᩴ;_  
_ᩈᩮᩣᨿᩮᩅ ᨲᩔ ᩋᨠ᩠ᨡᩣᨲᩥ,_  
_ᨸᩣᨲᩥᨾᩮᩣᨠ᩠ᨡᩴ ᨮᨸᩮᨲᩥ ᩈᩮᩣ._  

</Paragraph>

<Paragraph number="1957" type="verses" book="cula">
_ᩅᩩᨭ᩠ᨮᩣᨲᩥ ᩋᨶ᩠ᨲᩁᩣᨿᩮᨶ,_  
_ᩁᩣᨩᨧᩮᩣᩁᨣ᩠ᨣᩩᨴᨠᩣ ᨧ;_  
_ᨾᨶᩩᩔᩋᨾᨶᩩᩔᩣ ᨧ,_  
_ᩅᩤᩊᩈᩁᩦᩈᨸᩣ ᨩᩦᩅᩥᨻᩕᩉ᩠ᨾᩴ._  

</Paragraph>

<Paragraph number="1958" type="verses" book="cula">
_ᨴᩈᨶ᩠ᨶᨾᨬ᩠ᨬᨲᩁᩮᨶ,_  
_ᨲᩈ᩠ᨾᩥᩴ ᩋᨬ᩠ᨬᨲᩁᩮᩈᩩ ᩅᩤ;_  
_ᨵᨾ᩠ᨾᩥᨠᩣᨵᨾ᩠ᨾᩥᨠᩣ ᨧᩮᩅ,_  
_ᨿᨳᩣ ᨾᨣ᩠ᨣᩮᨶ ᨩᩣᨶᩣᨳ._  

</Paragraph>

<Paragraph number="1959" type="verses" book="cula">
_ᨠᩣᩃᨽᩪᨲᨲ᩠ᨳᩈᩴᩉᩥᨲᩴ,_  
_ᩃᨽᩥᩔᩣᨾᩥ ᨽᩅᩥᩔᨲᩥ;_  
_ᨠᩣᨿᩅᩤᨧᩈᩥᨠᩣ ᨾᩮᨲ᩠ᨲᩣ,_  
_ᨻᩣᩉᩩᩈᨧ᩠ᨧᩴ ᩏᨽᨿᩣᨶᩥ._  

</Paragraph>

<Paragraph number="1960" type="verses" book="cula">
_ᨠᩣᩃᨽᩪᨲᩮᨶ ᩈᨱ᩠ᩉᩮᨶ,_  
_ᩋᨲ᩠ᨳᨾᩮᨲ᩠ᨲᩮᨶ ᨧᩮᩣᨴᨿᩮ;_  
_ᩅᩥᨸ᩠ᨸᨭᩥᩈᩣᩁᨵᨾ᩠ᨾᩮᨶ,_  
_ᨲᨳᩣ ᩅᩤᨧᩣ ᩅᩥᨶᩮᩣᨴᨿᩮ._  

</Paragraph>

<Paragraph number="1961" type="verses" book="cula">
_ᨵᨾ᩠ᨾᨧᩮᩣᨴᨧᩩᨴᩥᨲᩔ,_  
_ᩅᩥᨶᩮᩣᨴᩮᨲᩥ ᩅᩥᨸ᩠ᨸᨭᩥᩈᩣᩁᩮᩣ;_  
_ᨠᩁᩩᨱᩣ ᩉᩥᨲᩣᨶᩩᨠᨾ᩠ᨸᩥ,_  
_ᩅᩩᨭ᩠ᨮᩣᨶᨸᩩᩁᩮᨠ᩠ᨡᩣᩁᨲᩮᩣ._  

</Paragraph>

<Paragraph number="1962" type="verses" book="cula">
_ᨧᩮᩣᨴᨠᩔ ᨸᨭᩥᨸᨲ᩠ᨲᩥ,_  
_ᩈᨾ᩠ᨻᩩᨴ᩠ᨵᩮᨶ ᨸᨠᩣᩈᩥᨲᩣ;_  
_ᩈᨧ᩠ᨧᩮ ᨧᩮᩅ ᩋᨠᩩᨸ᩠ᨸᩮ ᨧ,_  
_ᨧᩩᨴᩥᨲᩔᩮᩅ ᨵᨾ᩠ᨾᨲᩣᨲᩥ._  


</Paragraph>

<Paragraph number="1963" type="center" book="cula">
ᨸᩣᨲᩥᨾᩮᩣᨠ᩠ᨡᨭ᩠ᨮᨸᨶᨠ᩠ᨡᨶ᩠ᨵᨠᩮᩣ ᨶᩥᨭ᩠ᨮᩥᨲᩮᩣ.
</Paragraph>