---
title: "8.6 ᨸᩥᨱ᩠ᨯᨧᩣᩁᩥᨠᩅᨲ᩠ᨲᨠᨳᩣ"
tableOfContents: false
sidebar:
  order: 11
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="365" book="cula">

<Paragraph number="1682" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨸᩥᨱ᩠ᨯᨧᩣᩁᩥᨠᩣ ᨽᩥᨠ᩠ᨡᩪ ᨴᩩᨶ᩠ᨶᩥᩅᨲ᩠ᨳᩣ ᨴᩩᨸ᩠ᨸᩣᩁᩩᨲᩣ ᩋᨶᩣᨠᨸ᩠ᨸᩈᨾ᩠ᨸᨶ᩠ᨶᩣ ᨸᩥᨱ᩠ᨯᩣᨿ ᨧᩁᨶ᩠ᨲᩥ, ᩋᩈᩃᩖᨠ᩠ᨡᩮᨲ᩠ᩅᩣᨸᩥ ᨶᩥᩅᩮᩈᨶᩴ ᨸᩅᩥᩈᨶ᩠ᨲᩥ, ᩋᩈᩃᩖᨠ᩠ᨡᩮᨲ᩠ᩅᩣᨸᩥ ᨶᩥᨠ᩠ᨡᨾᨶ᩠ᨲᩥ, ᩋᨲᩥᩈᩉᩈᩣᨸᩥ ᨸᩅᩥᩈᨶ᩠ᨲᩥ, ᩋᨲᩥᩈᩉᩈᩣᨸᩥ ᨶᩥᨠ᩠ᨡᨾᨶ᩠ᨲᩥ, ᩋᨲᩥᨴᩪᩁᩮᨸᩥ ᨲᩥᨭ᩠ᨮᨶ᩠ᨲᩥ, ᩋᨧ᩠ᨧᩣᩈᨶ᩠ᨶᩮᨸᩥ ᨲᩥᨭ᩠ᨮᨶ᩠ᨲᩥ, ᩋᨲᩥᨧᩥᩁᨾ᩠ᨸᩥ ᨲᩥᨭ᩠ᨮᨶ᩠ᨲᩥ, ᩋᨲᩥᩃᩉᩩᨾ᩠ᨸᩥ ᨶᩥᩅᨲ᩠ᨲᨶ᩠ᨲᩥ. ᩋᨬ᩠ᨬᨲᩁᩮᩣᨸᩥ ᨸᩥᨱ᩠ᨯᨧᩣᩁᩥᨠᩮᩣ ᨽᩥᨠ᩠ᨡᩩ ᩋᩈᩃᩖᨠ᩠ᨡᩮᨲ᩠ᩅᩣ ᨶᩥᩅᩮᩈᨶᩴ ᨸᩣᩅᩥᩈᩥ. ᩈᩮᩣ ᨧ ᨴ᩠ᩅᩤᩁᩴ ᨾᨬ᩠ᨬᨾᩣᨶᩮᩣ ᩋᨬ᩠ᨬᨲᩁᩴ ᩒᩅᩁᨠᩴ ᨸᩣᩅᩥᩈᩥ. ᨲᩈ᩠ᨾᩥᨾ᩠ᨸᩥ ᩒᩅᩁᨠᩮ ᩍᨲ᩠ᨳᩦ ᨶᨣ᩠ᨣᩤ ᩏᨲ᩠ᨲᩣᨶᩣ ᨶᩥᨸᨶ᩠ᨶᩣ ᩉᩮᩣᨲᩥ. ᩋᨴ᩠ᨴᩈᩣ ᨡᩮᩣ ᩈᩮᩣ ᨽᩥᨠ᩠ᨡᩩ ᨲᩴ ᩍᨲ᩠ᨳᩥᩴ ᨶᨣ᩠ᨣᩴ ᩏᨲ᩠ᨲᩣᨶᩴ ᨶᩥᨸᨶ᩠ᨶᩴ. ᨴᩥᩈ᩠ᩅᩣᨶ—  “ᨶᨿᩥᨴᩴ ᨴ᩠ᩅᩤᩁᩴ, ᩒᩅᩁᨠᩴ ᩍᨴᨶ᩺”ᨲᩥ ᨲᨾ᩠ᩉᩣ ᩒᩅᩁᨠᩣ ᨶᩥᨠ᩠ᨡᨾᩥ. ᩋᨴ᩠ᨴᩈᩣ ᨡᩮᩣ ᨲᩔᩣ ᩍᨲ᩠ᨳᩥᨿᩣ ᩈᩣᨾᩥᨠᩮᩣ ᨲᩴ ᩍᨲ᩠ᨳᩥᩴ ᨶᨣ᩠ᨣᩴ ᩏᨲ᩠ᨲᩣᨶᩴ ᨶᩥᨸᨶ᩠ᨶᩴ. ᨴᩥᩈ᩠ᩅᩣᨶ—  “ᩍᨾᩥᨶᩣ ᨾᩮ ᨽᩥᨠ᩠ᨡᩩᨶᩣ ᨸᨩᩣᨸᨲᩦ ᨴᩪᩈᩥᨲᩣ”ᨲᩥ ᨲᩴ ᨽᩥᨠ᩠ᨡᩩᩴ ᨣᩉᩮᨲ᩠ᩅᩣ ᩋᩣᨠᩮᩣᨭᩮᩈᩥ. ᩋᨳ ᨡᩮᩣ ᩈᩣ ᩍᨲ᩠ᨳᩦ ᨲᩮᨶ ᩈᨴ᩠ᨴᩮᨶ ᨸᨭᩥᨻᩩᨩ᩠ᨫᩥᨲ᩠ᩅᩣ ᨲᩴ ᨸᩩᩁᩥᩈᩴ ᩑᨲᨴᩅᩮᩤᨧ—  “ᨠᩥᩔ ᨲ᩠ᩅᩴ, ᩋᨿ᩠ᨿ, ᩍᨾᩴ ᨽᩥᨠ᩠ᨡᩩᩴ ᩋᩣᨠᩮᩣᨭᩮᩈᩦ”ᨲᩥ? “ᩍᨾᩥᨶᩣᩈᩥ ᨲ᩠ᩅᩴ ᨽᩥᨠ᩠ᨡᩩᨶᩣ ᨴᩪᩈᩥᨲᩣ”ᨲᩥ? “ᨶᩣᩉᩴ, ᩋᨿ᩠ᨿ, ᩍᨾᩥᨶᩣ ᨽᩥᨠ᩠ᨡᩩᨶᩣ ᨴᩪᩈᩥᨲᩣ; ᩋᨠᩣᩁᨠᩮᩣ ᩈᩮᩣ ᨽᩥᨠ᩠ᨡᩪ”ᨲᩥ ᨲᩴ ᨽᩥᨠ᩠ᨡᩩᩴ ᨾᩩᨬ᩠ᨧᩣᨸᩮᩈᩥ. ᩋᨳ ᨡᩮᩣ ᩈᩮᩣ ᨽᩥᨠ᩠ᨡᩩ ᩋᩣᩁᩣᨾᩴ ᨣᨶ᩠ᨲ᩠ᩅᩣ ᨽᩥᨠ᩠ᨡᩪᨶᩴ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩥ.
</Paragraph>

<Paragraph number="1683" book="cula">
ᨿᩮ ᨲᩮ ᨽᩥᨠ᩠ᨡᩪ ᩋᨸ᩠ᨸᩥᨧ᩠ᨨᩣ …ᨸᩮ…  ᨲᩮ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᨸᩥᨱ᩠ᨯᨧᩣᩁᩥᨠᩣ ᨽᩥᨠ᩠ᨡᩪ ᨴᩩᨶ᩠ᨶᩥᩅᨲ᩠ᨳᩣ ᨴᩩᨸ᩠ᨸᩣᩁᩩᨲᩣ ᩋᨶᩣᨠᨸ᩠ᨸᩈᨾ᩠ᨸᨶ᩠ᨶᩣ ᨸᩥᨱ᩠ᨯᩣᨿ ᨧᩁᩥᩔᨶ᩠ᨲᩥ, ᩋᩈᩃᩖᨠ᩠ᨡᩮᨲ᩠ᩅᩣᨸᩥ ᨶᩥᩅᩮᩈᨶᩴ ᨸᩅᩥᩈᩥᩔᨶ᩠ᨲᩥ, ᩋᩈᩃᩖᨠ᩠ᨡᩮᨲ᩠ᩅᩣᨸᩥ ᨶᩥᨠ᩠ᨡᨾᩥᩔᨶ᩠ᨲᩥ, ᩋᨲᩥᩈᩉᩈᩣᨸᩥ ᨸᩅᩥᩈᩥᩔᨶ᩠ᨲᩥ, ᩋᨲᩥᩈᩉᩈᩣᨸᩥ ᨶᩥᨠ᩠ᨡᨾᩥᩔᨶ᩠ᨲᩥ, ᩋᨲᩥᨴᩪᩁᩮᨸᩥ ᨲᩥᨭ᩠ᨮᩥᩔᨶ᩠ᨲᩥ, ᩋᨧ᩠ᨧᩣᩈᨶ᩠ᨶᩮᨸᩥ ᨲᩥᨭ᩠ᨮᩥᩔᨶ᩠ᨲᩥ, ᩋᨲᩥᨧᩥᩁᨾ᩠ᨸᩥ ᨲᩥᨭ᩠ᨮᩥᩔᨶ᩠ᨲᩥ, ᩋᨲᩥᩃᩉᩩᨾ᩠ᨸᩥ ᨶᩥᩅᨲ᩠ᨲᩥᩔᨶ᩠ᨲᩦ”ᨲᩥ. ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ …ᨸᩮ…  “ᩈᨧ᩠ᨧᩴ ᨠᩥᩁ, ᨽᩥᨠ᩠ᨡᩅᩮ …ᨸᩮ…  “ᩈᨧ᩠ᨧᩴ, ᨽᨣᩅᩤ”ᨲᩥ …ᨸᩮ…  ᩅᩥᨣᩁᩉᩥᨲ᩠ᩅᩣ …ᨸᩮ…  ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—
</Paragraph>

</Division>
<Division number="366" book="cula">

<Paragraph number="1684" book="cula">
“ᨲᩮᨶ ᩉᩥ, ᨽᩥᨠ᩠ᨡᩅᩮ, ᨸᩥᨱ᩠ᨯᨧᩣᩁᩥᨠᩣᨶᩴ ᨽᩥᨠ᩠ᨡᩪᨶᩴ ᩅᨲ᩠ᨲᩴ ᨸᨬ᩠ᨬᨸᩮᩔᩣᨾᩥ ᨿᨳᩣ ᨸᩥᨱ᩠ᨯᨧᩣᩁᩥᨠᩮᩉᩥ ᨽᩥᨠ᩠ᨡᩪᩉᩥ ᩈᨾ᩠ᨾᩣ ᩅᨲ᩠ᨲᩥᨲᨻ᩠ᨻᩴ. ᨸᩥᨱ᩠ᨯᨧᩣᩁᩥᨠᩮᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩣ—  ‘ᩍᨴᩤᨶᩥ ᨣᩤᨾᩴ ᨸᩅᩥᩈᩥᩔᩣᨾᩦ’ᨲᩥ ᨲᩥᨾᨱ᩠ᨯᩃᩴ ᨸᨭᩥᨧ᩠ᨨᩣᨴᩮᨶ᩠ᨲᩮᨶ ᨸᩁᩥᨾᨱ᩠ᨯᩃᩴ ᨶᩥᩅᩤᩈᩮᨲ᩠ᩅᩣ ᨠᩣᨿᨻᨶ᩠ᨵᨶᩴ ᨻᨶ᩠ᨵᩥᨲ᩠ᩅᩣ ᩈᨣᩩᨱᩴ ᨠᨲ᩠ᩅᩣ ᩈᩘᨥᩣᨭᩥᨿᩮᩣ ᨸᩣᩁᩩᨸᩥᨲ᩠ᩅᩣ ᨣᨱ᩠ᨮᩥᨠᩴ ᨸᨭᩥᨾᩩᨬ᩠ᨧᩥᨲ᩠ᩅᩣ ᨵᩮᩤᩅᩥᨲ᩠ᩅᩣ ᨸᨲ᩠ᨲᩴ ᨣᩉᩮᨲ᩠ᩅᩣ ᩈᩣᨵᩩᨠᩴ ᩋᨲᩁᨾᩣᨶᩮᨶ ᨣᩤᨾᩮᩣ ᨸᩅᩥᩈᩥᨲᨻ᩠ᨻᩮᩣ.
</Paragraph>

<Paragraph number="1685" book="cula">
ᩈᩩᨸ᩠ᨸᨭᩥᨧ᩠ᨨᨶ᩠ᨶᩮᨶ ᩋᨶ᩠ᨲᩁᨥᩁᩮ ᨣᨶ᩠ᨲᨻ᩠ᨻᩴ. ᩈᩩᩈᩴᩅᩩᨲᩮᨶ ᩋᨶ᩠ᨲᩁᨥᩁᩮ ᨣᨶ᩠ᨲᨻ᩠ᨻᩴ. ᩒᨠ᩠ᨡᩥᨲ᩠ᨲᨧᨠ᩠ᨡᩩᨶᩣ ᩋᨶ᩠ᨲᩁᨥᩁᩮ ᨣᨶ᩠ᨲᨻ᩠ᨻᩴ. ᨶ ᩏᨠ᩠ᨡᩥᨲ᩠ᨲᨠᩣᨿ ᩋᨶ᩠ᨲᩁᨥᩁᩮ ᨣᨶ᩠ᨲᨻ᩠ᨻᩴ. ᨶ ᩏᨩ᩠ᨩᨣ᩠ᨥᩥᨠᩣᨿ ᩋᨶ᩠ᨲᩁᨥᩁᩮ ᨣᨶ᩠ᨲᨻ᩠ᨻᩴ. ᩋᨸ᩠ᨸᩈᨴ᩠ᨴᩮᨶ ᩋᨶ᩠ᨲᩁᨥᩁᩮ ᨣᨶ᩠ᨲᨻ᩠ᨻᩴ. ᨶ ᨠᩣᨿᨸ᩠ᨸᨧᩣᩃᨠᩴ ᩋᨶ᩠ᨲᩁᨥᩁᩮ ᨣᨶ᩠ᨲᨻ᩠ᨻᩴ. ᨶ ᨻᩣᩉᩩᨸ᩠ᨸᨧᩣᩃᨠᩴ ᩋᨶ᩠ᨲᩁᨥᩁᩮ ᨣᨶ᩠ᨲᨻ᩠ᨻᩴ. ᨶ ᩈᩦᩈᨸ᩠ᨸᨧᩣᩃᨠᩴ ᩋᨶ᩠ᨲᩁᨥᩁᩮ ᨣᨶ᩠ᨲᨻ᩠ᨻᩴ. ᨶ ᨡᨾ᩠ᨽᨠᨲᩮᨶ ᩋᨶ᩠ᨲᩁᨥᩁᩮ ᨣᨶ᩠ᨲᨻ᩠ᨻᩴ. ᨶ ᩒᨣᩩᨱ᩠ᨮᩥᨲᩮᨶ ᩋᨶ᩠ᨲᩁᨥᩁᩮ ᨣᨶ᩠ᨲᨻ᩠ᨻᩴ. ᨶ ᩏᨠ᩠ᨠᩩᨭᩥᨠᩣᨿ ᩋᨶ᩠ᨲᩁᨥᩁᩮ ᨣᨶ᩠ᨲᨻ᩠ᨻᩴ.
</Paragraph>

<Paragraph number="1686" book="cula">
ᨶᩥᩅᩮᩈᨶᩴ ᨸᩅᩥᩈᨶ᩠ᨲᩮᨶ ᩈᩃᩖᨠ᩠ᨡᩮᨲᨻ᩠ᨻᩴ—  ‘ᩍᨾᩥᨶᩣ ᨸᩅᩥᩈᩥᩔᩣᨾᩥ, ᩍᨾᩥᨶᩣ ᨶᩥᨠ᩠ᨡᨾᩥᩔᩣᨾᩦ’ᨲᩥ. ᨶᩣᨲᩥᩈᩉᩈᩣ ᨸᩅᩥᩈᩥᨲᨻ᩠ᨻᩴ. ᨶᩣᨲᩥᩈᩉᩈᩣ ᨶᩥᨠ᩠ᨡᨾᩥᨲᨻ᩠ᨻᩴ. ᨶᩣᨲᩥᨴᩪᩁᩮ ᨮᩣᨲᨻ᩠ᨻᩴ. ᨶᩣᨧ᩠ᨧᩣᩈᨶ᩠ᨶᩮ ᨮᩣᨲᨻ᩠ᨻᩴ. ᨶᩣᨲᩥᨧᩥᩁᩴ ᨮᩣᨲᨻ᩠ᨻᩴ. ᨶᩣᨲᩥᩃᩉᩩᩴ ᨶᩥᩅᨲ᩠ᨲᩥᨲᨻ᩠ᨻᩴ. ᨮᩥᨲᨠᩮᨶ ᩈᩃᩖᨠ᩠ᨡᩮᨲᨻ᩠ᨻᩴ—  ‘ᨽᩥᨠ᩠ᨡᩴ ᨴᩤᨲᩩᨠᩣᨾᩣ ᩅᩤ ᩋᨴᩤᨲᩩᨠᩣᨾᩣ ᩅᩤ’ᨲᩥ. ᩈᨧᩮ ᨠᨾ᩠ᨾᩴ ᩅᩤ ᨶᩥᨠ᩠ᨡᩥᨸᨲᩥ, ᩋᩣᩈᨶᩣ ᩅᩤ ᩅᩩᨭ᩠ᨮᩣᨲᩥ, ᨠᨭᨧ᩠ᨨᩩᩴ ᩅᩤ ᨸᩁᩣᨾᩈᨲᩥ, ᨽᩣᨩᨶᩴ ᩅᩤ ᨸᩁᩣᨾᩈᨲᩥ, ᨮᨸᩮᨲᩥ ᩅᩤ—  ᨴᩤᨲᩩᨠᩣᨾᩔᩣᨲᩥ ᨮᩣᨲᨻ᩠ᨻᩴ. ᨽᩥᨠ᩠ᨡᩣᨿ ᨴᩥᨿ᩠ᨿᨾᩣᨶᩣᨿ ᩅᩤᨾᩮᨶ ᩉᨲ᩠ᨳᩮᨶ ᩈᩘᨥᩣᨭᩥᩴ ᩏᨧ᩠ᨧᩣᩁᩮᨲ᩠ᩅᩣ ᨴᨠ᩠ᨡᩥᨱᩮᨶ ᩉᨲ᩠ᨳᩮᨶ ᨸᨲ᩠ᨲᩴ ᨸᨱᩣᨾᩮᨲ᩠ᩅᩣ ᩏᨽᩮᩣᩉᩥ ᩉᨲ᩠ᨳᩮᩉᩥ ᨸᨲ᩠ᨲᩴ ᨸᨭᩥᨣ᩠ᨣᩉᩮᨲ᩠ᩅᩣ ᨽᩥᨠ᩠ᨡᩣ ᨸᨭᩥᨣ᩠ᨣᩉᩮᨲᨻ᩠ᨻᩣ. ᨶ ᨧ ᨽᩥᨠ᩠ᨡᩣᨴᩤᨿᩥᨠᩣᨿ ᨾᩩᨡᩴ ᩏᩃᩖᩮᩣᨠᩮᨲᨻ᩠ᨻᩴ. ᩈᩃᩖᨠ᩠ᨡᩮᨲᨻ᩠ᨻᩴ—  ‘ᩈᩪᨸᩴ ᨴᩤᨲᩩᨠᩣᨾᩣ ᩅᩤ ᩋᨴᩤᨲᩩᨠᩣᨾᩣ ᩅᩤ’ᨲᩥ. ᩈᨧᩮ ᨠᨭᨧ᩠ᨨᩩᩴ ᩅᩤ ᨸᩁᩣᨾᩈᨲᩥ, ᨽᩣᨩᨶᩴ ᩅᩤ ᨸᩁᩣᨾᩈᨲᩥ, ᨮᨸᩮᨲᩥ ᩅᩤ—  ᨴᩤᨲᩩᨠᩣᨾᩔᩣᨲᩥ ᨮᩣᨲᨻ᩠ᨻᩴ. ᨽᩥᨠ᩠ᨡᩣᨿ ᨴᩥᨶ᩠ᨶᩣᨿ ᩈᩘᨥᩣᨭᩥᨿᩣ ᨸᨲ᩠ᨲᩴ ᨸᨭᩥᨧ᩠ᨨᩣᨴᩮᨲ᩠ᩅᩣ ᩈᩣᨵᩩᨠᩴ ᩋᨲᩁᨾᩣᨶᩮᨶ ᨶᩥᩅᨲ᩠ᨲᩥᨲᨻ᩠ᨻᩴ.
</Paragraph>

<Paragraph number="1687" book="cula">
ᩈᩩᨸ᩠ᨸᨭᩥᨧ᩠ᨨᨶ᩠ᨶᩮᨶ ᩋᨶ᩠ᨲᩁᨥᩁᩮ ᨣᨶ᩠ᨲᨻ᩠ᨻᩴ. ᩈᩩᩈᩴᩅᩩᨲᩮᨶ ᩋᨶ᩠ᨲᩁᨥᩁᩮ ᨣᨶ᩠ᨲᨻ᩠ᨻᩴ. ᩒᨠ᩠ᨡᩥᨲ᩠ᨲᨧᨠ᩠ᨡᩩᨶᩣ ᩋᨶ᩠ᨲᩁᨥᩁᩮ ᨣᨶ᩠ᨲᨻ᩠ᨻᩴ. ᨶ ᩏᨠ᩠ᨡᩥᨲ᩠ᨲᨠᩣᨿ ᩋᨶ᩠ᨲᩁᨥᩁᩮ ᨣᨶ᩠ᨲᨻ᩠ᨻᩴ. ᨶ ᩏᨩ᩠ᨩᨣ᩠ᨥᩥᨠᩣᨿ ᩋᨶ᩠ᨲᩁᨥᩁᩮ ᨣᨶ᩠ᨲᨻ᩠ᨻᩴ. ᩋᨸ᩠ᨸᩈᨴ᩠ᨴᩮᨶ ᩋᨶ᩠ᨲᩁᨥᩁᩮ ᨣᨶ᩠ᨲᨻ᩠ᨻᩴ. ᨶ ᨠᩣᨿᨸ᩠ᨸᨧᩣᩃᨠᩴ ᩋᨶ᩠ᨲᩁᨥᩁᩮ ᨣᨶ᩠ᨲᨻ᩠ᨻᩴ. ᨶ ᨻᩣᩉᩩᨸ᩠ᨸᨧᩣᩃᨠᩴ ᩋᨶ᩠ᨲᩁᨥᩁᩮ ᨣᨶ᩠ᨲᨻ᩠ᨻᩴ. ᨶ ᩈᩦᩈᨸ᩠ᨸᨧᩣᩃᨠᩴ ᩋᨶ᩠ᨲᩁᨥᩁᩮ ᨣᨶ᩠ᨲᨻ᩠ᨻᩴ. ᨶ ᨡᨾ᩠ᨽᨠᨲᩮᨶ ᩋᨶ᩠ᨲᩁᨥᩁᩮ ᨣᨶ᩠ᨲᨻ᩠ᨻᩴ. ᨶ ᩒᨣᩩᨱ᩠ᨮᩥᨲᩮᨶ ᩋᨶ᩠ᨲᩁᨥᩁᩮ ᨣᨶ᩠ᨲᨻ᩠ᨻᩴ. ᨶ ᩏᨠ᩠ᨠᩩᨭᩥᨠᩣᨿ ᩋᨶ᩠ᨲᩁᨥᩁᩮ ᨣᨶ᩠ᨲᨻ᩠ᨻᩴ. ᨿᩮᩣ ᨸᨮᨾᩴ ᨣᩤᨾᨲᩮᩣ ᨸᩥᨱ᩠ᨯᩣᨿ ᨸᨭᩥᨠ᩠ᨠᨾᨲᩥ, ᨲᩮᨶ ᩋᩣᩈᨶᩴ ᨸᨬ᩠ᨬᨸᩮᨲᨻ᩠ᨻᩴ, ᨸᩣᨴᩮᩤᨴᨠᩴ ᨸᩣᨴᨸᩦᨮᩴ ᨸᩣᨴᨠᨳᩃᩥᨠᩴ ᩏᨸᨶᩥᨠ᩠ᨡᩥᨸᩥᨲᨻ᩠ᨻᩴ, ᩋᩅᨠ᩠ᨠᩣᩁᨸᩣᨲᩥ ᨵᩮᩤᩅᩥᨲ᩠ᩅᩣ ᩏᨸᨭ᩠ᨮᩣᨸᩮᨲᨻ᩠ᨻᩣ, ᨸᩣᨶᩦᨿᩴ ᨸᩁᩥᨽᩮᩣᨩᨶᩦᨿᩴ ᩏᨸᨭ᩠ᨮᩣᨸᩮᨲᨻ᩠ᨻᩴ. ᨿᩮᩣ ᨸᨧ᩠ᨨᩣ ᨣᩤᨾᨲᩮᩣ ᨸᩥᨱ᩠ᨯᩣᨿ ᨸᨭᩥᨠ᩠ᨠᨾᨲᩥ, ᩈᨧᩮ ᩉᩮᩣᨲᩥ ᨽᩩᨲ᩠ᨲᩣᩅᩈᩮᩈᩮᩣ, ᩈᨧᩮ ᩋᩣᨠᩘᨡᨲᩥ, ᨽᩩᨬ᩠ᨩᩥᨲᨻ᩠ᨻᩴ. ᨶᩮᩣ ᨧᩮ ᩋᩣᨠᩘᨡᨲᩥ, ᩋᨸ᩠ᨸᩉᩁᩥᨲᩮ ᩅᩤ ᨨᨯ᩠ᨯᩮᨲᨻ᩠ᨻᩴ, ᩋᨸ᩠ᨸᩣᨱᨠᩮ ᩅᩤ ᩏᨴᨠᩮ ᩒᨸᩥᩃᩣᨸᩮᨲᨻ᩠ᨻᩴ. ᨲᩮᨶ ᩋᩣᩈᨶᩴ ᩏᨴ᩠ᨵᩁᩥᨲᨻ᩠ᨻᩴ, ᨸᩣᨴᩮᩤᨴᨠᩴ ᨸᩣᨴᨸᩦᨮᩴ ᨸᩣᨴᨠᨳᩃᩥᨠᩴ ᨸᨭᩥᩈᩣᨾᩮᨲᨻ᩠ᨻᩴ, ᩋᩅᨠ᩠ᨠᩣᩁᨸᩣᨲᩥ ᨵᩮᩤᩅᩥᨲ᩠ᩅᩣ ᨸᨭᩥᩈᩣᨾᩮᨲᨻ᩠ᨻᩣ, ᨸᩣᨶᩦᨿᩴ ᨸᩁᩥᨽᩮᩣᨩᨶᩦᨿᩴ ᨸᨭᩥᩈᩣᨾᩮᨲᨻ᩠ᨻᩴ, ᨽᨲ᩠ᨲᨣ᩠ᨣᩴ ᩈᨾ᩠ᨾᨩ᩠ᨩᩥᨲᨻ᩠ᨻᩴ. ᨿᩮᩣ ᨸᩔᨲᩥ ᨸᩣᨶᩦᨿᨥᨭᩴ ᩅᩤ ᨸᩁᩥᨽᩮᩣᨩᨶᩦᨿᨥᨭᩴ ᩅᩤ ᩅᨧ᩠ᨧᨥᨭᩴ ᩅᩤ ᩁᩥᨲ᩠ᨲᩴ ᨲᩩᨧ᩠ᨨᩴ ᨲᩮᨶ ᩏᨸᨭ᩠ᨮᩣᨸᩮᨲᨻ᩠ᨻᩴ. ᩈᨧᩔ ᩉᩮᩣᨲᩥ ᩋᩅᩥᩈᨿ᩠ᩉᩴ, ᩉᨲ᩠ᨳᩅᩥᨠᩣᩁᩮᨶ ᨴᩩᨲᩥᨿᩴ ᩋᩣᨾᨶ᩠ᨲᩮᨲ᩠ᩅᩣ ᩉᨲ᩠ᨳᩅᩥᩃᩘᨥᨠᩮᨶ ᩏᨸᨭ᩠ᨮᩣᨸᩮᨲᨻ᩠ᨻᩴ, ᨶ ᨧ ᨲᨸ᩠ᨸᨧ᩠ᨧᨿᩣ ᩅᩤᨧᩣ ᨽᩥᨶ᩠ᨴᩥᨲᨻ᩠ᨻᩣ. ᩍᨴᩴ ᨡᩮᩣ, ᨽᩥᨠ᩠ᨡᩅᩮ, ᨸᩥᨱ᩠ᨯᨧᩣᩁᩥᨠᩣᨶᩴ ᨽᩥᨠ᩠ᨡᩪᨶᩴ ᩅᨲ᩠ᨲᩴ ᨿᨳᩣ ᨸᩥᨱ᩠ᨯᨧᩣᩁᩥᨠᩮᩉᩥ ᨽᩥᨠ᩠ᨡᩪᩉᩥ ᩈᨾ᩠ᨾᩣ ᩅᨲ᩠ᨲᩥᨲᨻ᩠ᨻᨶ᩺”ᨲᩥ.
</Paragraph>
</Division>