---
title: "8.5 ᨽᨲ᩠ᨲᨣ᩠ᨣᩅᨲ᩠ᨲᨠᨳᩣ"
tableOfContents: false
sidebar:
  order: 10
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="363" book="cula">

<Paragraph number="1672" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᨴᩩᨶ᩠ᨶᩥᩅᨲ᩠ᨳᩣ ᨴᩩᨸ᩠ᨸᩣᩁᩩᨲᩣ ᩋᨶᩣᨠᨸ᩠ᨸᩈᨾ᩠ᨸᨶ᩠ᨶᩣ ᨽᨲ᩠ᨲᨣ᩠ᨣᩴ ᨣᨧ᩠ᨨᨶ᩠ᨲᩥ, ᩅᩮᩤᨠ᩠ᨠᨾ᩠ᨾᨸᩥ ᨳᩮᩁᩣᨶᩴ ᨽᩥᨠ᩠ᨡᩪᨶᩴ ᨸᩩᩁᨲᩮᩣ ᨸᩩᩁᨲᩮᩣ ᨣᨧ᩠ᨨᨶ᩠ᨲᩥ, ᨳᩮᩁᩮᨸᩥ ᨽᩥᨠ᩠ᨡᩪ ᩋᨶᩩᨸᨡᨩ᩠ᨩ ᨶᩥᩈᩦᨴᨶ᩠ᨲᩥ, ᨶᩅᩮᨸᩥ ᨽᩥᨠ᩠ᨡᩪ ᩋᩣᩈᨶᩮᨶ ᨸᨭᩥᨻᩣᩉᨶ᩠ᨲᩥ, ᩈᩘᨥᩣᨭᩥᨾ᩠ᨸᩥ ᩒᨲ᩠ᨳᩁᩥᨲ᩠ᩅᩣ ᩋᨶ᩠ᨲᩁᨥᩁᩮ ᨶᩥᩈᩦᨴᨶ᩠ᨲᩥ. ᨿᩮ ᨲᩮ ᨽᩥᨠ᩠ᨡᩪ ᩋᨸ᩠ᨸᩥᨧ᩠ᨨᩣ …ᨸᩮ…  ᨲᩮ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᨴᩩᨶ᩠ᨶᩥᩅᨲ᩠ᨳᩣ ᨴᩩᨸ᩠ᨸᩣᩁᩩᨲᩣ ᩋᨶᩣᨠᨸ᩠ᨸᩈᨾ᩠ᨸᨶ᩠ᨶᩣ ᨽᨲ᩠ᨲᨣ᩠ᨣᩴ ᨣᨧ᩠ᨨᩥᩔᨶ᩠ᨲᩥ, ᩅᩮᩤᨠ᩠ᨠᨾ᩠ᨾᨸᩥ ᨳᩮᩁᩣᨶᩴ ᨽᩥᨠ᩠ᨡᩪᨶᩴ ᨸᩩᩁᨲᩮᩣ ᨸᩩᩁᨲᩮᩣ ᨣᨧ᩠ᨨᩥᩔᨶ᩠ᨲᩥ, ᨳᩮᩁᩮᨸᩥ ᨽᩥᨠ᩠ᨡᩪ ᩋᨶᩩᨸᨡᨩ᩠ᨩ ᨶᩥᩈᩦᨴᩥᩔᨶ᩠ᨲᩥ, ᨶᩅᩮᨸᩥ ᨽᩥᨠ᩠ᨡᩪ ᩋᩣᩈᨶᩮᨶᨸᩥ ᨸᨭᩥᨻᩣᩉᩥᩔᨶ᩠ᨲᩥ, ᩈᩘᨥᩣᨭᩥᨾ᩠ᨸᩥ ᩒᨲ᩠ᨳᩁᩥᨲ᩠ᩅᩣ ᩋᨶ᩠ᨲᩁᨥᩁᩮ ᨶᩥᩈᩦᨴᩥᩔᨶ᩠ᨲᩦ”ᨲᩥ. ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ …ᨸᩮ…  “ᩈᨧ᩠ᨧᩴ ᨠᩥᩁ, ᨽᩥᨠ᩠ᨡᩅᩮ, ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᨴᩩᨶ᩠ᨶᩥᩅᨲ᩠ᨳᩣ ᨴᩩᨸ᩠ᨸᩣᩁᩩᨲᩣ ᩋᨶᩣᨠᨸ᩠ᨸᩈᨾ᩠ᨸᨶ᩠ᨶᩣ ᨽᨲ᩠ᨲᨣ᩠ᨣᩴ ᨣᨧ᩠ᨨᨶ᩠ᨲᩥ, ᩅᩮᩤᨠ᩠ᨠᨾ᩠ᨾᨸᩥ ᨳᩮᩁᩣᨶᩴ ᨽᩥᨠ᩠ᨡᩪᨶᩴ ᨸᩩᩁᨲᩮᩣ ᨸᩩᩁᨲᩮᩣ ᨣᨧ᩠ᨨᨶ᩠ᨲᩥ, ᨳᩮᩁᩮᨸᩥ ᨽᩥᨠ᩠ᨡᩪ ᩋᨶᩩᨸᨡᨩ᩠ᨩ ᨶᩥᩈᩦᨴᨶ᩠ᨲᩥ, ᨶᩅᩮᨸᩥ ᨽᩥᨠ᩠ᨡᩪ ᩋᩣᩈᨶᩮᨶ ᨸᨭᩥᨻᩣᩉᨶ᩠ᨲᩥ, ᩈᩘᨥᩣᨭᩥᨾ᩠ᨸᩥ ᩒᨲ᩠ᨳᩁᩥᨲ᩠ᩅᩣ ᩋᨶ᩠ᨲᩁᨥᩁᩮ ᨶᩥᩈᩦᨴᨶ᩠ᨲᩦ”ᨲᩥ? “ᩈᨧ᩠ᨧᩴ, ᨽᨣᩅᩤ”ᨲᩥ …ᨸᩮ…  ᩅᩥᨣᩁᩉᩥᨲ᩠ᩅᩣ …ᨸᩮ…  ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—
</Paragraph>

</Division>
<Division number="364" book="cula">

<Paragraph number="1673" book="cula">
“ᨲᩮᨶ ᩉᩥ, ᨽᩥᨠ᩠ᨡᩅᩮ, ᨽᩥᨠ᩠ᨡᩪᨶᩴ ᨽᨲ᩠ᨲᨣ᩠ᨣᩅᨲ᩠ᨲᩴ ᨸᨬ᩠ᨬᨸᩮᩔᩣᨾᩥ ᨿᨳᩣ ᨽᩥᨠ᩠ᨡᩪᩉᩥ ᨽᨲ᩠ᨲᨣ᩠ᨣᩮ ᩈᨾ᩠ᨾᩣ ᩅᨲ᩠ᨲᩥᨲᨻ᩠ᨻᩴ. ᩈᨧᩮ ᩋᩣᩁᩣᨾᩮ ᨠᩣᩃᩮᩣ ᩋᩣᩁᩮᩣᨧᩥᨲᩮᩣ ᩉᩮᩣᨲᩥ, ᨲᩥᨾᨱ᩠ᨯᩃᩴ ᨸᨭᩥᨧ᩠ᨨᩣᨴᩮᨶ᩠ᨲᩮᨶ ᨸᩁᩥᨾᨱ᩠ᨯᩃᩴ ᨶᩥᩅᩤᩈᩮᨲ᩠ᩅᩣ ᨠᩣᨿᨻᨶ᩠ᨵᨶᩴ ᨻᨶ᩠ᨵᩥᨲ᩠ᩅᩣ ᩈᨣᩩᨱᩴ ᨠᨲ᩠ᩅᩣ ᩈᩘᨥᩣᨭᩥᨿᩮᩣ ᨸᩣᩁᩩᨸᩥᨲ᩠ᩅᩣ ᨣᨱ᩠ᨮᩥᨠᩴ ᨸᨭᩥᨾᩩᨬ᩠ᨧᩥᨲ᩠ᩅᩣ ᨵᩮᩤᩅᩥᨲ᩠ᩅᩣ ᨸᨲ᩠ᨲᩴ ᨣᩉᩮᨲ᩠ᩅᩣ ᩈᩣᨵᩩᨠᩴ ᩋᨲᩁᨾᩣᨶᩮᨶ ᨣᩤᨾᩮᩣ ᨸᩅᩥᩈᩥᨲᨻ᩠ᨻᩮᩣ.
</Paragraph>

<Paragraph number="1674" book="cula">
ᨶ ᩅᩮᩤᨠ᩠ᨠᨾ᩠ᨾ ᨳᩮᩁᩣᨶᩴ ᨽᩥᨠ᩠ᨡᩪᨶᩴ ᨸᩩᩁᨲᩮᩣ ᨸᩩᩁᨲᩮᩣ ᨣᨶ᩠ᨲᨻ᩠ᨻᩴ. ᩈᩩᨸ᩠ᨸᨭᩥᨧ᩠ᨨᨶ᩠ᨶᩮᨶ ᩋᨶ᩠ᨲᩁᨥᩁᩮ ᨣᨶ᩠ᨲᨻ᩠ᨻᩴ. ᩈᩩᩈᩴᩅᩩᨲᩮᨶ ᩋᨶ᩠ᨲᩁᨥᩁᩮ ᨣᨶ᩠ᨲᨻ᩠ᨻᩴ. ᩒᨠ᩠ᨡᩥᨲ᩠ᨲᨧᨠ᩠ᨡᩩᨶᩣ ᩋᨶ᩠ᨲᩁᨥᩁᩮ ᨣᨶ᩠ᨲᨻ᩠ᨻᩴ. ᨶ ᩏᨠ᩠ᨡᩥᨲ᩠ᨲᨠᩣᨿ ᩋᨶ᩠ᨲᩁᨥᩁᩮ ᨣᨶ᩠ᨲᨻ᩠ᨻᩴ. ᨶ ᩏᨩ᩠ᨩᨣ᩠ᨥᩥᨠᩣᨿ ᩋᨶ᩠ᨲᩁᨥᩁᩮ ᨣᨶ᩠ᨲᨻ᩠ᨻᩴ. ᩋᨸ᩠ᨸᩈᨴ᩠ᨴᩮᨶ ᩋᨶ᩠ᨲᩁᨥᩁᩮ ᨣᨶ᩠ᨲᨻ᩠ᨻᩴ. ᨶ ᨠᩣᨿᨸ᩠ᨸᨧᩣᩃᨠᩴ ᩋᨶ᩠ᨲᩁᨥᩁᩮ ᨣᨶ᩠ᨲᨻ᩠ᨻᩴ. ᨶ ᨻᩣᩉᩩᨸ᩠ᨸᨧᩣᩃᨠᩴ ᩋᨶ᩠ᨲᩁᨥᩁᩮ ᨣᨶ᩠ᨲᨻ᩠ᨻᩴ. ᨶ ᩈᩦᩈᨸ᩠ᨸᨧᩣᩃᨠᩴ ᩋᨶ᩠ᨲᩁᨥᩁᩮ ᨣᨶ᩠ᨲᨻ᩠ᨻᩴ. ᨶ ᨡᨾ᩠ᨽᨠᨲᩮᨶ ᩋᨶ᩠ᨲᩁᨥᩁᩮ ᨣᨶ᩠ᨲᨻ᩠ᨻᩴ. ᨶ ᩒᨣᩩᨱ᩠ᨮᩥᨲᩮᨶ ᩋᨶ᩠ᨲᩁᨥᩁᩮ ᨣᨶ᩠ᨲᨻ᩠ᨻᩴ. ᨶ ᩏᨠ᩠ᨠᩩᨭᩥᨠᩣᨿ ᩋᨶ᩠ᨲᩁᨥᩁᩮ ᨣᨶ᩠ᨲᨻ᩠ᨻᩴ.
</Paragraph>

<Paragraph number="1675" book="cula">
ᩈᩩᨸ᩠ᨸᨭᩥᨧ᩠ᨨᨶ᩠ᨶᩮᨶ ᩋᨶ᩠ᨲᩁᨥᩁᩮ ᨶᩥᩈᩦᨴᩥᨲᨻ᩠ᨻᩴ. ᩈᩩᩈᩴᩅᩩᨲᩮᨶ ᩋᨶ᩠ᨲᩁᨥᩁᩮ ᨶᩥᩈᩦᨴᩥᨲᨻ᩠ᨻᩴ. ᩒᨠ᩠ᨡᩥᨲ᩠ᨲᨧᨠ᩠ᨡᩩᨶᩣ ᩋᨶ᩠ᨲᩁᨥᩁᩮ ᨶᩥᩈᩦᨴᩥᨲᨻ᩠ᨻᩴ. ᨶ ᩏᨠ᩠ᨡᩥᨲ᩠ᨲᨠᩣᨿ ᩋᨶ᩠ᨲᩁᨥᩁᩮ ᨶᩥᩈᩦᨴᩥᨲᨻ᩠ᨻᩴ ᨶ ᩏᨩ᩠ᨩᨣ᩠ᨥᩥᨠᩣᨿ ᩋᨶ᩠ᨲᩁᨥᩁᩮ ᨶᩥᩈᩦᨴᩥᨲᨻ᩠ᨻᩴ, ᩋᨸ᩠ᨸᩈᨴ᩠ᨴᩮᨶ ᩋᨶ᩠ᨲᩁᨥᩁᩮ ᨶᩥᩈᩦᨴᩥᨲᨻ᩠ᨻᩴ. ᨶ ᨠᩣᨿᨸ᩠ᨸᨧᩣᩃᨠᩴ ᩋᨶ᩠ᨲᩁᨥᩁᩮ ᨶᩥᩈᩦᨴᩥᨲᨻ᩠ᨻᩴ. ᨶ ᨻᩣᩉᩩᨸ᩠ᨸᨧᩣᩃᨠᩴ ᩋᨶ᩠ᨲᩁᨥᩁᩮ ᨶᩥᩈᩦᨴᩥᨲᨻ᩠ᨻᩴ. ᨶ ᩈᩦᩈᨸ᩠ᨸᨧᩣᩃᨠᩴ ᩋᨶ᩠ᨲᩁᨥᩁᩮ ᨶᩥᩈᩦᨴᩥᨲᨻ᩠ᨻᩴ. ᨶ ᨡᨾ᩠ᨽᨠᨲᩮᨶ ᩋᨶ᩠ᨲᩁᨥᩁᩮ ᨶᩥᩈᩦᨴᩥᨲᨻ᩠ᨻᩴ. ᨶ ᩒᨣᩩᨱ᩠ᨮᩥᨲᩮᨶ ᩋᨶ᩠ᨲᩁᨥᩁᩮ ᨶᩥᩈᩦᨴᩥᨲᨻ᩠ᨻᩴ. ᨶ ᨸᩃᩖᨲ᩠ᨳᩥᨠᩣᨿ ᩋᨶ᩠ᨲᩁᨥᩁᩮ ᨶᩥᩈᩦᨴᩥᨲᨻ᩠ᨻᩴ. ᨶ ᨳᩮᩁᩮ ᨽᩥᨠ᩠ᨡᩪ ᩋᨶᩩᨸᨡᨩ᩠ᨩ ᨶᩥᩈᩦᨴᩥᨲᨻ᩠ᨻᩴ. ᨶ ᨶᩅᩤ ᨽᩥᨠ᩠ᨡᩪ ᩋᩣᩈᨶᩮᨶ ᨸᨭᩥᨻᩣᩉᩥᨲᨻ᩠ᨻᩣ. ᨶ ᩈᩘᨥᩣᨭᩥᩴ ᩒᨲ᩠ᨳᩁᩥᨲ᩠ᩅᩣ ᩋᨶ᩠ᨲᩁᨥᩁᩮ ᨶᩥᩈᩦᨴᩥᨲᨻ᩠ᨻᩴ.
</Paragraph>

<Paragraph number="1676" book="cula">
ᩏᨴᨠᩮ ᨴᩥᨿ᩠ᨿᨾᩣᨶᩮ ᩏᨽᩮᩣᩉᩥ ᩉᨲ᩠ᨳᩮᩉᩥ ᨸᨲ᩠ᨲᩴ ᨸᨭᩥᨣ᩠ᨣᩉᩮᨲ᩠ᩅᩣ ᩏᨴᨠᩴ ᨸᨭᩥᨣ᩠ᨣᩉᩮᨲᨻ᩠ᨻᩴ. ᨶᩦᨧᩴ ᨠᨲ᩠ᩅᩣ ᩈᩣᨵᩩᨠᩴ ᩋᨸ᩠ᨸᨭᩥᨥᩴᩈᨶ᩠ᨲᩮᨶ ᨸᨲ᩠ᨲᩮᩣ ᨵᩮᩤᩅᩥᨲᨻ᩠ᨻᩮᩣ. ᩈᨧᩮ ᩏᨴᨠᨸ᩠ᨸᨭᩥᨣ᩠ᨣᩤᩉᨠᩮᩣ ᩉᩮᩣᨲᩥ, ᨶᩦᨧᩴ ᨠᨲ᩠ᩅᩣ ᩏᨴᨠᨸ᩠ᨸᨭᩥᨣ᩠ᨣᩉᩮ ᩏᨴᨠᩴ ᩋᩣᩈᩥᨬ᩠ᨧᩥᨲᨻ᩠ᨻᩴ—  ᨾᩣ ᩏᨴᨠᨸ᩠ᨸᨭᩥᨣ᩠ᨣᩤᩉᨠᩮᩣ ᩏᨴᨠᩮᨶ ᩒᩈᩥᨬ᩠ᨧᩥ, ᨾᩣ ᩈᩣᨾᨶ᩠ᨲᩣ ᨽᩥᨠ᩠ᨡᩪ ᩏᨴᨠᩮᨶ ᩒᩈᩥᨬ᩠ᨧᩥᩴᩈᩩ, ᨾᩣ ᩈᩘᨥᩣᨭᩥ ᩏᨴᨠᩮᨶ ᩒᩈᩥᨬ᩠ᨧᩦᨲᩥ. ᩈᨧᩮ ᩏᨴᨠᨸ᩠ᨸᨭᩥᨣ᩠ᨣᩤᩉᨠᩮᩣ ᨶ ᩉᩮᩣᨲᩥ, ᨶᩦᨧᩴ ᨠᨲ᩠ᩅᩣ ᨨᨾᩣᨿ ᩏᨴᨠᩴ ᩋᩣᩈᩥᨬ᩠ᨧᩥᨲᨻ᩠ᨻᩴ—  ᨾᩣ ᩈᩣᨾᨶ᩠ᨲᩣ ᨽᩥᨠ᩠ᨡᩪ ᩏᨴᨠᩮᨶ ᩒᩈᩥᨬ᩠ᨧᩥᩴᩈᩩ, ᨾᩣ ᩈᩘᨥᩣᨭᩥ ᩏᨴᨠᩮᨶ ᩒᩈᩥᨬ᩠ᨧᩦᨲᩥ.
</Paragraph>

<Paragraph number="1677" book="cula">
ᩒᨴᨶᩮ ᨴᩥᨿ᩠ᨿᨾᩣᨶᩮ ᩏᨽᩮᩣᩉᩥ ᩉᨲ᩠ᨳᩮᩉᩥ ᨸᨲ᩠ᨲᩴ ᨸᨭᩥᨣ᩠ᨣᩉᩮᨲ᩠ᩅᩣ ᩒᨴᨶᩮᩣ ᨸᨭᩥᨣ᩠ᨣᩉᩮᨲᨻ᩠ᨻᩮᩣ, ᩈᩪᨸᩔ ᩒᨠᩣᩈᩮᩣ ᨠᩣᨲᨻ᩠ᨻᩮᩣ. ᩈᨧᩮ ᩉᩮᩣᨲᩥ ᩈᨸ᩠ᨸᩥ ᩅᩤ ᨲᩮᩃᩴ ᩅᩤ ᩏᨲ᩠ᨲᩁᩥᨽᩘᨣᩴ ᩅᩤ, ᨳᩮᩁᩮᨶ ᩅᨲ᩠ᨲᨻ᩠ᨻᩮᩣ—  ‘ᩈᨻ᩠ᨻᩮᩈᩴ ᩈᨾᨠᩴ ᩈᨾ᩠ᨸᩣᨴᩮᩉᩦ’ᨲᩥ. ᩈᨠ᩠ᨠᨧ᩠ᨧᩴ ᨸᩥᨱ᩠ᨯᨸᩣᨲᩮᩣ ᨸᨭᩥᨣ᩠ᨣᩉᩮᨲᨻ᩠ᨻᩮᩣ. ᨸᨲ᩠ᨲᩈᨬ᩠ᨬᩥᨶᩣ ᨸᩥᨱ᩠ᨯᨸᩣᨲᩮᩣ ᨸᨭᩥᨣ᩠ᨣᩉᩮᨲᨻ᩠ᨻᩮᩣ. ᩈᨾᩈᩪᨸᨠᩮᩣ ᨸᩥᨱ᩠ᨯᨸᩣᨲᩮᩣ ᨸᨭᩥᨣ᩠ᨣᩉᩮᨲᨻ᩠ᨻᩮᩣ. ᩈᨾᨲᩥᨲ᩠ᨲᩥᨠᩮᩣ ᨸᩥᨱ᩠ᨯᨸᩣᨲᩮᩣ ᨸᨭᩥᨣ᩠ᨣᩉᩮᨲᨻ᩠ᨻᩮᩣ.
</Paragraph>

<Paragraph number="1678" book="cula">
ᨶ ᨲᩣᩅ ᨳᩮᩁᩮᨶ ᨽᩩᨬ᩠ᨩᩥᨲᨻ᩠ᨻᩴ ᨿᩣᩅ ᨶ ᩈᨻ᩠ᨻᩮᩈᩴ ᩒᨴᨶᩮᩣ ᩈᨾ᩠ᨸᨲ᩠ᨲᩮᩣ ᩉᩮᩣᨲᩥ. ᩈᨠ᩠ᨠᨧ᩠ᨧᩴ ᨸᩥᨱ᩠ᨯᨸᩣᨲᩮᩣ ᨽᩩᨬ᩠ᨩᩥᨲᨻ᩠ᨻᩮᩣ. ᨸᨲ᩠ᨲᩈᨬ᩠ᨬᩥᨶᩣ ᨸᩥᨱ᩠ᨯᨸᩣᨲᩮᩣ ᨽᩩᨬ᩠ᨩᩥᨲᨻ᩠ᨻᩮᩣ. ᩈᨸᨴᩤᨶᩴ ᨸᩥᨱ᩠ᨯᨸᩣᨲᩮᩣ ᨽᩩᨬ᩠ᨩᩥᨲᨻ᩠ᨻᩮᩣ. ᩈᨾᩈᩪᨸᨠᩮᩣ ᨸᩥᨱ᩠ᨯᨸᩣᨲᩮᩣ ᨽᩩᨬ᩠ᨩᩥᨲᨻ᩠ᨻᩮᩣ. ᨶ ᨳᩪᨸᨠᨲᩮᩣ ᩒᨾᨴ᩠ᨴᩥᨲ᩠ᩅᩣ ᨸᩥᨱ᩠ᨯᨸᩣᨲᩮᩣ ᨽᩩᨬ᩠ᨩᩥᨲᨻ᩠ᨻᩮᩣ. ᨶ ᩈᩪᨸᩴ ᩅᩤ ᨻ᩠ᨿᨬ᩠ᨩᨶᩴ ᩅᩤ ᩒᨴᨶᩮᨶ ᨸᨭᩥᨧ᩠ᨨᩣᨴᩮᨲᨻ᩠ᨻᩴ ᨽᩥᨿ᩠ᨿᩮᩣᨠᨾ᩠ᨿᨲᩴ ᩏᨸᩣᨴᩤᨿ. ᨶ ᩈᩪᨸᩴ ᩅᩤ ᩒᨴᨶᩴ ᩅᩤ ᩋᨣᩥᩃᩣᨶᩮᨶ ᩋᨲ᩠ᨲᨶᩮᩣ ᩋᨲ᩠ᨳᩣᨿ ᩅᩥᨬ᩠ᨬᩣᨸᩮᨲ᩠ᩅᩣ ᨽᩩᨬ᩠ᨩᩥᨲᨻ᩠ᨻᩴ. ᨶ ᩏᨩ᩠ᨫᩣᨶᩈᨬ᩠ᨬᩥᨶᩣ ᨸᩁᩮᩈᩴ ᨸᨲ᩠ᨲᩮᩣ ᩒᩃᩮᩣᨠᩮᨲᨻ᩠ᨻᩮᩣ. ᨶᩣᨲᩥᨾᩉᨶ᩠ᨲᩮᩣ ᨠᨻᩊᩮᩣ ᨠᩣᨲᨻ᩠ᨻᩮᩣ. ᨸᩁᩥᨾᨱ᩠ᨯᩃᩮᩣ ᩋᩣᩃᩮᩣᨸᩮᩣ ᨠᩣᨲᨻ᩠ᨻᩮᩣ. ᨶ ᩋᨶᩣᩉᨭᩮ ᨠᨻᩊᩮ ᨾᩩᨡᨴ᩠ᩅᩤᩁᩴ ᩅᩥᩅᩁᩥᨲᨻ᩠ᨻᩴ. ᨶ ᨽᩩᨬ᩠ᨩᨾᩣᨶᩮᨶ ᩈᨻ᩠ᨻᩮᩣ ᩉᨲ᩠ᨳᩮᩣ ᨾᩩᨡᩮ ᨸᨠ᩠ᨡᩥᨸᩥᨲᨻ᩠ᨻᩮᩣ. ᨶ ᩈᨠᨻᩊᩮᨶ ᨾᩩᨡᩮᨶ ᨻ᩠ᨿᩣᩉᩁᩥᨲᨻ᩠ᨻᩴ. ᨶ ᨸᩥᨱ᩠ᨯᩩᨠ᩠ᨡᩮᨸᨠᩴ ᨽᩩᨬ᩠ᨩᩥᨲᨻ᩠ᨻᩴ. ᨶ ᨠᨻᩊᩣᩅᨧ᩠ᨨᩮᨴᨠᩴ ᨽᩩᨬ᩠ᨩᩥᨲᨻ᩠ᨻᩴ. ᨶ ᩋᩅᨣᨱ᩠ᨯᨠᩣᩁᨠᩴ ᨽᩩᨬ᩠ᨩᩥᨲᨻ᩠ᨻᩴ. ᨶ ᩉᨲ᩠ᨳᨶᩥᨴ᩠ᨵᩩᨶᨠᩴ ᨽᩩᨬ᩠ᨩᩥᨲᨻ᩠ᨻᩴ. ᨶ ᩈᩥᨲ᩠ᨳᩣᩅᨠᩣᩁᨠᩴ ᨽᩩᨬ᩠ᨩᩥᨲᨻ᩠ᨻᩴ. ᨶ ᨩᩥᩅ᩠ᩉᩤᨶᩥᨧ᩠ᨨᩣᩁᨠᩴ ᨽᩩᨬ᩠ᨩᩥᨲᨻ᩠ᨻᩴ. ᨶ ᨧᨸᩩᨧᨸᩩᨠᩣᩁᨠᩴ ᨽᩩᨬ᩠ᨩᩥᨲᨻ᩠ᨻᩴ. ᨶ ᩈᩩᩁᩩᩈᩩᩁᩩᨠᩣᩁᨠᩴ ᨽᩩᨬ᩠ᨩᩥᨲᨻ᩠ᨻᩴ. ᨶ ᩉᨲ᩠ᨳᨶᩥᩃᩖᩮᩉᨠᩴ ᨽᩩᨬ᩠ᨩᩥᨲᨻ᩠ᨻᩴ. ᨶ ᨸᨲ᩠ᨲᨶᩥᩃᩖᩮᩉᨠᩴ ᨽᩩᨬ᩠ᨩᩥᨲᨻ᩠ᨻᩴ. ᨶ ᩒᨭ᩠ᨮᨶᩥᩃᩖᩮᩉᨠᩴ ᨽᩩᨬ᩠ᨩᩥᨲᨻ᩠ᨻᩴ.
</Paragraph>

<Paragraph number="1679" book="cula">
ᨶ ᩈᩣᨾᩥᩈᩮᨶ ᩉᨲ᩠ᨳᩮᨶ ᨸᩣᨶᩦᨿᨳᩣᩃᨠᩮᩣ ᨸᨭᩥᨣ᩠ᨣᩉᩮᨲᨻ᩠ᨻᩮᩣ. ᨶ ᨲᩣᩅ ᨳᩮᩁᩮᨶ ᩏᨴᨠᩴ ᨸᨭᩥᨣ᩠ᨣᩉᩮᨲᨻ᩠ᨻᩴ ᨿᩣᩅ ᨶ ᩈᨻ᩠ᨻᩮᩅ ᨽᩩᨲ᩠ᨲᩣᩅᩥᨶᩮᩣ ᩉᩮᩣᨶ᩠ᨲᩥ. ᩏᨴᨠᩮ ᨴᩥᨿ᩠ᨿᨾᩣᨶᩮ ᩏᨽᩮᩣᩉᩥ ᩉᨲ᩠ᨳᩮᩉᩥ ᨸᨲ᩠ᨲᩴ ᨸᨭᩥᨣ᩠ᨣᩉᩮᨲ᩠ᩅᩣ ᩏᨴᨠᩴ ᨸᨭᩥᨣ᩠ᨣᩉᩮᨲᨻ᩠ᨻᩴ. ᨶᩦᨧᩴ ᨠᨲ᩠ᩅᩣ ᩈᩣᨵᩩᨠᩴ ᩋᨸ᩠ᨸᨭᩥᨥᩴᩈᨶ᩠ᨲᩮᨶ ᨸᨲ᩠ᨲᩮᩣ ᨵᩮᩤᩅᩥᨲᨻ᩠ᨻᩮᩣ. ᩈᨧᩮ ᩏᨴᨠᨸ᩠ᨸᨭᩥᨣ᩠ᨣᩤᩉᨠᩮᩣ ᩉᩮᩣᨲᩥ, ᨶᩦᨧᩴ ᨠᨲ᩠ᩅᩣ ᩏᨴᨠᨸ᩠ᨸᨭᩥᨣ᩠ᨣᩉᩮ ᩏᨴᨠᩴ ᩋᩣᩈᩥᨬ᩠ᨧᩥᨲᨻ᩠ᨻᩴ—  ᨾᩣ ᩏᨴᨠᨸ᩠ᨸᨭᩥᨣ᩠ᨣᩤᩉᨠᩮᩣ ᩏᨴᨠᩮᨶ ᩒᩈᩥᨬ᩠ᨧᩥ, ᨾᩣ ᩈᩣᨾᨶ᩠ᨲᩣ ᨽᩥᨠ᩠ᨡᩪ ᩏᨴᨠᩮᨶ ᩒᩈᩥᨬ᩠ᨧᩥᩴᩈᩩ, ᨾᩣ ᩈᩘᨥᩣᨭᩥ ᩏᨴᨠᩮᨶ ᩒᩈᩥᨬ᩠ᨧᩦᨲᩥ. ᩈᨧᩮ ᩏᨴᨠᨸ᩠ᨸᨭᩥᨣ᩠ᨣᩤᩉᨠᩮᩣ ᨶ ᩉᩮᩣᨲᩥ, ᨶᩦᨧᩴ ᨠᨲ᩠ᩅᩣ ᨨᨾᩣᨿ ᩏᨴᨠᩴ ᩋᩣᩈᩥᨬ᩠ᨧᩥᨲᨻ᩠ᨻᩴ—  ᨾᩣ ᩈᩣᨾᨶ᩠ᨲᩣ ᨽᩥᨠ᩠ᨡᩪ ᩏᨴᨠᩮᨶ ᩒᩈᩥᨬ᩠ᨧᩥᩴᩈᩩ, ᨾᩣ ᩈᩘᨥᩣᨭᩥ ᩏᨴᨠᩮᨶ ᩒᩈᩥᨬ᩠ᨧᩦᨲᩥ. ᨶ ᩈᩈᩥᨲ᩠ᨳᨠᩴ ᨸᨲ᩠ᨲᨵᩮᩤᩅᨶᩴ ᩋᨶ᩠ᨲᩁᨥᩁᩮ ᨨᨯ᩠ᨯᩮᨲᨻ᩠ᨻᩴ.
</Paragraph>

<Paragraph number="1680" book="cula">
ᨶᩥᩅᨲ᩠ᨲᨶ᩠ᨲᩮᨶ ᨶᩅᨠᩮᩉᩥ ᨽᩥᨠ᩠ᨡᩪᩉᩥ ᨸᨮᨾᨲᩁᩴ ᨶᩥᩅᨲ᩠ᨲᩥᨲᨻ᩠ᨻᩴ. ᨸᨧ᩠ᨨᩣ ᨳᩮᩁᩮᩉᩥ ᩈᩩᨸ᩠ᨸᨭᩥᨧ᩠ᨨᨶ᩠ᨶᩮᨶ ᩋᨶ᩠ᨲᩁᨥᩁᩮ ᨣᨶ᩠ᨲᨻ᩠ᨻᩴ. ᩈᩩᩈᩴᩅᩩᨲᩮᨶ ᩋᨶ᩠ᨲᩁᨥᩁᩮ ᨣᨶ᩠ᨲᨻ᩠ᨻᩴ. ᩒᨠ᩠ᨡᩥᨲ᩠ᨲᨧᨠ᩠ᨡᩩᨶᩣ ᩋᨶ᩠ᨲᩁᨥᩁᩮ ᨣᨶ᩠ᨲᨻ᩠ᨻᩴ. ᨶ ᩏᨠ᩠ᨡᩥᨲ᩠ᨲᨠᩣᨿ ᩋᨶ᩠ᨲᩁᨥᩁᩮ ᨣᨶ᩠ᨲᨻ᩠ᨻᩴ. ᨶ ᩏᨩ᩠ᨩᨣ᩠ᨥᩥᨠᩣᨿ ᩋᨶ᩠ᨲᩁᨥᩁᩮ ᨣᨶ᩠ᨲᨻ᩠ᨻᩴ. ᩋᨸ᩠ᨸᩈᨴ᩠ᨴᩮᨶ ᩋᨶ᩠ᨲᩁᨥᩁᩮ ᨣᨶ᩠ᨲᨻ᩠ᨻᩴ. ᨶ ᨠᩣᨿᨸ᩠ᨸᨧᩣᩃᨠᩴ ᩋᨶ᩠ᨲᩁᨥᩁᩮ ᨣᨶ᩠ᨲᨻ᩠ᨻᩴ. ᨶ ᨻᩣᩉᩩᨸ᩠ᨸᨧᩣᩃᨠᩴ ᩋᨶ᩠ᨲᩁᨥᩁᩮ ᨣᨶ᩠ᨲᨻ᩠ᨻᩴ. ᨶ ᩈᩦᩈᨸ᩠ᨸᨧᩣᩃᨠᩴ ᩋᨶ᩠ᨲᩁᨥᩁᩮ ᨣᨶ᩠ᨲᨻ᩠ᨻᩴ. ᨶ ᨡᨾ᩠ᨽᨠᨲᩮᨶ ᩋᨶ᩠ᨲᩁᨥᩁᩮ ᨣᨶ᩠ᨲᨻ᩠ᨻᩴ. ᨶ ᩒᨣᩩᨱ᩠ᨮᩥᨲᩮᨶ ᩋᨶ᩠ᨲᩁᨥᩁᩮ ᨣᨶ᩠ᨲᨻ᩠ᨻᩴ. ᨶ ᩏᨠ᩠ᨠᩩᨭᩥᨠᩣᨿ ᩋᨶ᩠ᨲᩁᨥᩁᩮ ᨣᨶ᩠ᨲᨻ᩠ᨻᩴ. ᩍᨴᩴ ᨡᩮᩣ, ᨽᩥᨠ᩠ᨡᩅᩮ, ᨽᩥᨠ᩠ᨡᩪᨶᩴ ᨽᨲ᩠ᨲᨣ᩠ᨣᩅᨲ᩠ᨲᩴ ᨿᨳᩣ ᨽᩥᨠ᩠ᨡᩪᩉᩥ ᨽᨲ᩠ᨲᨣ᩠ᨣᩮ ᩈᨾ᩠ᨾᩣ ᩅᨲ᩠ᨲᩥᨲᨻ᩠ᨻᨶ᩺”ᨲᩥ.

</Paragraph>
</Division>

<Paragraph number="1681" type="center" book="cula">
ᨸᨮᨾᨽᩣᨱᩅᩤᩁᩮᩣ ᨶᩥᨭ᩠ᨮᩥᨲᩮᩣ.
</Paragraph>