---
title: "8.7 ᩋᩣᩁᨬ᩠ᨬᩥᨠᩅᨲ᩠ᨲᨠᨳᩣ"
tableOfContents: false
sidebar:
  order: 12
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="367" book="cula">

<Paragraph number="1688" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩈᨾ᩠ᨻᩉᩩᩃᩣ ᨽᩥᨠ᩠ᨡᩪ ᩋᩁᨬ᩠ᨬᩮ ᩅᩥᩉᩁᨶ᩠ᨲᩥ. ᨲᩮ ᨶᩮᩅ ᨸᩣᨶᩦᨿᩴ ᩏᨸᨭ᩠ᨮᩣᨸᩮᨶ᩠ᨲᩥ, ᨶ ᨸᩁᩥᨽᩮᩣᨩᨶᩦᨿᩴ ᩏᨸᨭ᩠ᨮᩣᨸᩮᨶ᩠ᨲᩥ, ᨶ ᩋᨣ᩠ᨣᩥᩴ ᩏᨸᨭ᩠ᨮᩣᨸᩮᨶ᩠ᨲᩥ, ᨶ ᩋᩁᨱᩥᩈᩉᩥᨲᩴ ᩏᨸᨭ᩠ᨮᩣᨸᩮᨶ᩠ᨲᩥ, ᨶ ᨶᨠ᩠ᨡᨲ᩠ᨲᨸᨴᩤᨶᩥ ᨩᩣᨶᨶ᩠ᨲᩥ, ᨶ ᨴᩥᩈᩣᨽᩣᨣᩴ ᨩᩣᨶᨶ᩠ᨲᩥ. ᨧᩮᩣᩁᩣ ᨲᨲ᩠ᨳ ᨣᨶ᩠ᨲ᩠ᩅᩣ ᨲᩮ ᨽᩥᨠ᩠ᨡᩪ ᩑᨲᨴᩅᩮᩤᨧᩩᩴ—  “ᩋᨲ᩠ᨳᩥ, ᨽᨶ᩠ᨲᩮ, ᨸᩣᨶᩦᨿᨶ᩺”ᨲᩥ? “ᨶᨲ᩠ᨳᩣᩅᩩᩈᩮᩣ”ᨲᩥ. “ᩋᨲ᩠ᨳᩥ, ᨽᨶ᩠ᨲᩮ, ᨸᩁᩥᨽᩮᩣᨩᨶᩦᨿᨶ᩺”ᨲᩥ? “ᨶᨲ᩠ᨳᩣᩅᩩᩈᩮᩣ”ᨲᩥ. “ᩋᨲ᩠ᨳᩥ, ᨽᨶ᩠ᨲᩮ, ᩋᨣ᩠ᨣᩦ”ᨲᩥ? “ᨶᨲ᩠ᨳᩣᩅᩩᩈᩮᩣ”ᨲᩥ. “ᩋᨲ᩠ᨳᩥ, ᨽᨶ᩠ᨲᩮ, ᩋᩁᨱᩥᩈᩉᩥᨲᨶ᩺”ᨲᩥ? “ᨶᨲ᩠ᨳᩣᩅᩩᩈᩮᩣ”ᨲᩥ. ( ) “ᨠᩮᨶᨩ᩠ᨩ, ᨽᨶ᩠ᨲᩮ, ᨿᩩᨲ᩠ᨲᨶ᩺”ᨲᩥ? “ᨶ ᨡᩮᩣ ᨾᨿᩴ, ᩋᩣᩅᩩᩈᩮᩣ, ᨩᩣᨶᩣᨾᩣ”ᨲᩥ. “ᨠᨲᨾᩣᨿᩴ, ᨽᨶ᩠ᨲᩮ, ᨴᩥᩈᩣ”ᨲᩥ? “ᨶ ᨡᩮᩣ ᨾᨿᩴ, ᩋᩣᩅᩩᩈᩮᩣ, ᨩᩣᨶᩣᨾᩣ”ᨲᩥ. ᩋᨳ ᨡᩮᩣ ᨲᩮ ᨧᩮᩣᩁᩣ—  “ᨶᩮᩅᩥᨾᩮᩈᩴ ᨸᩣᨶᩦᨿᩴ ᩋᨲ᩠ᨳᩥ, ᨶ ᨸᩁᩥᨽᩮᩣᨩᨶᩦᨿᩴ ᩋᨲ᩠ᨳᩥ, ᨶ ᩋᨣ᩠ᨣᩥ ᩋᨲ᩠ᨳᩥ, ᨶ ᩋᩁᨱᩥᩈᩉᩥᨲᩴ ᩋᨲ᩠ᨳᩥ, ᨶ ᨶᨠ᩠ᨡᨲ᩠ᨲᨸᨴᩤᨶᩥ ᨩᩣᨶᨶ᩠ᨲᩥ, ᨶ ᨴᩥᩈᩣᨽᩣᨣᩴ ᨩᩣᨶᨶ᩠ᨲᩥ; ᨧᩮᩣᩁᩣ ᩍᨾᩮ, ᨶᨿᩥᨾᩮ ᨽᩥᨠ᩠ᨡᩪ”ᨲᩥ—  ᩋᩣᨠᩮᩣᨭᩮᨲ᩠ᩅᩣ ᨸᨠ᩠ᨠᨾᩥᩴᩈᩩ. ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᨽᩥᨠ᩠ᨡᩪᨶᩴ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. ᨽᩥᨠ᩠ᨡᩪ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. ᩋᨳ ᨡᩮᩣ ᨽᨣᩅᩤ ᩑᨲᩈ᩠ᨾᩥᩴ ᨶᩥᨴᩤᨶᩮ ᩑᨲᩈ᩠ᨾᩥᩴ ᨸᨠᩁᨱᩮ ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—
</Paragraph>

</Division>
<Division number="368" book="cula">

<Paragraph number="1689" book="cula">
“ᨲᩮᨶ ᩉᩥ, ᨽᩥᨠ᩠ᨡᩅᩮ, ᩋᩣᩁᨬ᩠ᨬᩥᨠᩣᨶᩴ ᨽᩥᨠ᩠ᨡᩪᨶᩴ ᩅᨲ᩠ᨲᩴ ᨸᨬ᩠ᨬᨸᩮᩔᩣᨾᩥ ᨿᨳᩣ ᩋᩣᩁᨬ᩠ᨬᩥᨠᩮᩉᩥ ᨽᩥᨠ᩠ᨡᩪᩉᩥ ᩈᨾ᩠ᨾᩣ ᩅᨲ᩠ᨲᩥᨲᨻ᩠ᨻᩴ. ᩋᩣᩁᨬ᩠ᨬᩥᨠᩮᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩣ ᨠᩣᩃᩔᩮᩅ ᩏᨭ᩠ᨮᩣᨿ ᨸᨲ᩠ᨲᩴ ᨳᩅᩥᨠᩣᨿ ᨸᨠ᩠ᨡᩥᨸᩥᨲ᩠ᩅᩣ ᩋᩴᩈᩮ ᩋᩣᩃᨣ᩠ᨣᩮᨲ᩠ᩅᩣ ᨧᩦᩅᩁᩴ ᨡᨶ᩠ᨵᩮ ᨠᩁᩥᨲ᩠ᩅᩣ ᩏᨸᩣᩉᨶᩣ ᩋᩣᩁᩮᩣᩉᩥᨲ᩠ᩅᩣ ᨴᩤᩁᩩᨽᨱ᩠ᨯᩴ ᨾᨲ᩠ᨲᩥᨠᩣᨽᨱ᩠ᨯᩴ ᨸᨭᩥᩈᩣᨾᩮᨲ᩠ᩅᩣ ᨴ᩠ᩅᩤᩁᩅᩤᨲᨸᩣᨶᩴ ᨳᨠᩮᨲ᩠ᩅᩣ ᩈᩮᨶᩣᩈᨶᩣ ᩒᨲᩁᩥᨲᨻ᩠ᨻᩴ—  ᩍᨴᩤᨶᩥ ᨣᩤᨾᩴ ᨸᩅᩥᩈᩥᩔᩣᨾᩦᨲᩥ. ᩏᨸᩣᩉᨶᩣ ᩒᨾᩩᨬ᩠ᨧᩥᨲ᩠ᩅᩣ ᨶᩦᨧᩴ ᨠᨲ᩠ᩅᩣ ᨸᨸ᩠ᨹᩮᩣᨭᩮᨲ᩠ᩅᩣ ᨳᩅᩥᨠᩣᨿ ᨸᨠ᩠ᨡᩥᨸᩥᨲ᩠ᩅᩣ ᩋᩴᩈᩮ ᩋᩣᩃᨣ᩠ᨣᩮᨲ᩠ᩅᩣ ᨲᩥᨾᨱ᩠ᨯᩃᩴ ᨸᨭᩥᨧ᩠ᨨᩣᨴᩮᨶ᩠ᨲᩮᨶ ᨸᩁᩥᨾᨱ᩠ᨯᩃᩴ ᨶᩥᩅᩤᩈᩮᨲ᩠ᩅᩣ ᨠᩣᨿᨻᨶ᩠ᨵᨶᩴ ᨻᨶ᩠ᨵᩥᨲ᩠ᩅᩣ ᩈᨣᩩᨱᩴ ᨠᨲ᩠ᩅᩣ ᩈᩘᨥᩣᨭᩥᨿᩮᩣ ᨸᩣᩁᩩᨸᩥᨲ᩠ᩅᩣ ᨣᨱ᩠ᨮᩥᨠᩴ ᨸᨭᩥᨾᩩᨬ᩠ᨧᩥᨲ᩠ᩅᩣ ᨵᩮᩤᩅᩥᨲ᩠ᩅᩣ ᨸᨲ᩠ᨲᩴ ᨣᩉᩮᨲ᩠ᩅᩣ ᩈᩣᨵᩩᨠᩴ ᩋᨲᩁᨾᩣᨶᩮᨶ ᨣᩤᨾᩮᩣ ᨸᩅᩥᩈᩥᨲᨻ᩠ᨻᩮᩣ. ᩈᩩᨸ᩠ᨸᨭᩥᨧ᩠ᨨᨶ᩠ᨶᩮᨶ ᩋᨶ᩠ᨲᩁᨥᩁᩮ ᨣᨶ᩠ᨲᨻ᩠ᨻᩴ …ᨸᩮ…  ᨶ ᨡᨾ᩠ᨽᨠᨲᩮᨶ ᩋᨶ᩠ᨲᩁᨥᩁᩮ ᨣᨶ᩠ᨲᨻ᩠ᨻᩴ. ᨶ ᩒᨣᩩᨱ᩠ᨮᩥᨲᩮᨶ ᩋᨶ᩠ᨲᩁᨥᩁᩮ ᨣᨶ᩠ᨲᨻ᩠ᨻᩴ. ᨶ ᩏᨠ᩠ᨠᩩᨭᩥᨠᩣᨿ ᩋᨶ᩠ᨲᩁᨥᩁᩮ ᨣᨶ᩠ᨲᨻ᩠ᨻᩴ.
</Paragraph>

<Paragraph number="1690" book="cula">
ᨶᩥᩅᩮᩈᨶᩴ ᨸᩅᩥᩈᨶ᩠ᨲᩮᨶ ᩈᩃᩖᨠ᩠ᨡᩮᨲᨻ᩠ᨻᩴ—  ‘ᩍᨾᩥᨶᩣ ᨸᩅᩥᩈᩥᩔᩣᨾᩥ, ᩍᨾᩥᨶᩣ ᨶᩥᨠ᩠ᨡᨾᩥᩔᩣᨾᩦ’ᨲᩥ. ᨶᩣᨲᩥᩈᩉᩈᩣ ᨸᩅᩥᩈᩥᨲᨻ᩠ᨻᩴ. ᨶᩣᨲᩥᩈᩉᩈᩣ ᨶᩥᨠ᩠ᨡᨾᩥᨲᨻ᩠ᨻᩴ. ᨶᩣᨲᩥᨴᩪᩁᩮ ᨮᩣᨲᨻ᩠ᨻᩴ. ᨶᩣᨧ᩠ᨧᩣᩈᨶ᩠ᨶᩮ ᨮᩣᨲᨻ᩠ᨻᩴ. ᨶᩣᨲᩥᨧᩥᩁᩴ ᨮᩣᨲᨻ᩠ᨻᩴ. ᨶᩣᨲᩥᩃᩉᩩᩴ ᨶᩥᩅᨲ᩠ᨲᩥᨲᨻ᩠ᨻᩴ. ᨮᩥᨲᨠᩮᨶ ᩈᩃᩖᨠ᩠ᨡᩮᨲᨻ᩠ᨻᩴ—  ‘ᨽᩥᨠ᩠ᨡᩴ ᨴᩤᨲᩩᨠᩣᨾᩣ ᩅᩤ ᩋᨴᩤᨲᩩᨠᩣᨾᩣ ᩅᩤ’ᨲᩥ. ᩈᨧᩮ ᨠᨾ᩠ᨾᩴ ᩅᩤ ᨶᩥᨠ᩠ᨡᩥᨸᨲᩥ, ᩋᩣᩈᨶᩣ ᩅᩤ ᩅᩩᨭ᩠ᨮᩣᨲᩥ, ᨠᨭᨧ᩠ᨨᩩᩴ ᩅᩤ ᨸᩁᩣᨾᩈᨲᩥ, ᨽᩣᨩᨶᩴ ᩅᩤ ᨸᩁᩣᨾᩈᨲᩥ, ᨮᨸᩮᨲᩥ ᩅᩤ—  ᨴᩤᨲᩩᨠᩣᨾᩔᩣᨲᩥ ᨮᩣᨲᨻ᩠ᨻᩴ. ᨽᩥᨠ᩠ᨡᩣᨿ ᨴᩥᨿ᩠ᨿᨾᩣᨶᩣᨿ ᩅᩤᨾᩮᨶ ᩉᨲ᩠ᨳᩮᨶ ᩈᩘᨥᩣᨭᩥᩴ ᩏᨧ᩠ᨧᩣᩁᩮᨲ᩠ᩅᩣ ᨴᨠ᩠ᨡᩥᨱᩮᨶ ᩉᨲ᩠ᨳᩮᨶ ᨸᨲ᩠ᨲᩴ ᨸᨱᩣᨾᩮᨲ᩠ᩅᩣ ᩏᨽᩮᩣᩉᩥ ᩉᨲ᩠ᨳᩮᩉᩥ ᨸᨲ᩠ᨲᩴ ᨸᨭᩥᨣ᩠ᨣᩉᩮᨲ᩠ᩅᩣ ᨽᩥᨠ᩠ᨡᩣ ᨸᨭᩥᨣ᩠ᨣᩉᩮᨲᨻ᩠ᨻᩣ. ᨶ ᨧ ᨽᩥᨠ᩠ᨡᩣᨴᩤᨿᩥᨠᩣᨿ ᨾᩩᨡᩴ ᩏᩃᩖᩮᩣᨠᩮᨲᨻ᩠ᨻᩴ. ᩈᩃᩖᨠ᩠ᨡᩮᨲᨻ᩠ᨻᩴ—  ‘ᩈᩪᨸᩴ ᨴᩤᨲᩩᨠᩣᨾᩣ ᩅᩤ ᩋᨴᩤᨲᩩᨠᩣᨾᩣ ᩅᩤ’ᨲᩥ. ᩈᨧᩮ ᨠᨭᨧ᩠ᨨᩩᩴ ᩅᩤ ᨸᩁᩣᨾᩈᨲᩥ, ᨽᩣᨩᨶᩴ ᩅᩤ ᨸᩁᩣᨾᩈᨲᩥ, ᨮᨸᩮᨲᩥ ᩅᩤ—  ᨴᩤᨲᩩᨠᩣᨾᩔᩣᨲᩥ ᨮᩣᨲᨻ᩠ᨻᩴ. ᨽᩥᨠ᩠ᨡᩣᨿ ᨴᩥᨶ᩠ᨶᩣᨿ ᩈᩘᨥᩣᨭᩥᨿᩣ ᨸᨲ᩠ᨲᩴ ᨸᨭᩥᨧ᩠ᨨᩣᨴᩮᨲ᩠ᩅᩣ ᩈᩣᨵᩩᨠᩴ ᩋᨲᩁᨾᩣᨶᩮᨶ ᨶᩥᩅᨲ᩠ᨲᩥᨲᨻ᩠ᨻᩴ.
</Paragraph>

<Paragraph number="1691" book="cula">
ᩈᩩᨸ᩠ᨸᨭᩥᨧ᩠ᨨᨶ᩠ᨶᩮᨶ ᩋᨶ᩠ᨲᩁᨥᩁᩮ ᨣᨶ᩠ᨲᨻ᩠ᨻᩴ …ᨸᩮ…  ᨶ ᩏᨠ᩠ᨠᩩᨭᩥᨠᩣᨿ ᩋᨶ᩠ᨲᩁᨥᩁᩮ ᨣᨶ᩠ᨲᨻ᩠ᨻᩴ. ᨣᩤᨾᨲᩮᩣ ᨶᩥᨠ᩠ᨡᨾᩥᨲ᩠ᩅᩣ ᨸᨲ᩠ᨲᩴ ᨳᩅᩥᨠᩣᨿ ᨸᨠ᩠ᨡᩥᨸᩥᨲ᩠ᩅᩣ ᩋᩴᩈᩮ ᩋᩣᩃᨣ᩠ᨣᩮᨲ᩠ᩅᩣ ᨧᩦᩅᩁᩴ ᩈᩘᨥᩁᩥᨲ᩠ᩅᩣ ᩈᩦᩈᩮ ᨠᩁᩥᨲ᩠ᩅᩣ ᩏᨸᩣᩉᨶᩣ ᩋᩣᩁᩮᩣᩉᩥᨲ᩠ᩅᩣ ᨣᨶ᩠ᨲᨻ᩠ᨻᩴ.
</Paragraph>

<Paragraph number="1692" book="cula">
ᩋᩣᩁᨬ᩠ᨬᩥᨠᩮᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩣ ᨸᩣᨶᩦᨿᩴ ᩏᨸᨭ᩠ᨮᩣᨸᩮᨲᨻ᩠ᨻᩴ, ᨸᩁᩥᨽᩮᩣᨩᨶᩦᨿᩴ ᩏᨸᨭ᩠ᨮᩣᨸᩮᨲᨻ᩠ᨻᩴ, ᩋᨣ᩠ᨣᩥ ᩏᨸᨭ᩠ᨮᩣᨸᩮᨲᨻ᩠ᨻᩮᩣ, ᩋᩁᨱᩥᩈᩉᩥᨲᩴ ᩏᨸᨭ᩠ᨮᩣᨸᩮᨲᨻ᩠ᨻᩴ, ᨠᨲ᩠ᨲᩁᨴᨱ᩠ᨯᩮᩣ ᩏᨸᨭ᩠ᨮᩣᨸᩮᨲᨻ᩠ᨻᩮᩣ, ᨶᨠ᩠ᨡᨲ᩠ᨲᨸᨴᩤᨶᩥ ᩏᨣ᩠ᨣᩉᩮᨲᨻ᩠ᨻᩣᨶᩥ—  ᩈᨠᩃᩣᨶᩥ ᩅᩤ ᩑᨠᨴᩮᩈᩣᨶᩥ ᩅᩤ, ᨴᩥᩈᩣᨠᩩᩈᩃᩮᨶ ᨽᩅᩥᨲᨻ᩠ᨻᩴ. ᩍᨴᩴ ᨡᩮᩣ, ᨽᩥᨠ᩠ᨡᩅᩮ, ᩋᩣᩁᨬ᩠ᨬᩥᨠᩣᨶᩴ ᨽᩥᨠ᩠ᨡᩪᨶᩴ ᩅᨲ᩠ᨲᩴ ᨿᨳᩣ ᩋᩣᩁᨬ᩠ᨬᩥᨠᩮᩉᩥ ᨽᩥᨠ᩠ᨡᩪᩉᩥ ᩈᨾ᩠ᨾᩣ ᩅᨲ᩠ᨲᩥᨲᨻ᩠ᨻᨶ᩺”ᨲᩥ.
</Paragraph>
</Division>