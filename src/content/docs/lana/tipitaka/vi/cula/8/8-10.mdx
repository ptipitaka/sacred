---
title: "8.10 ᩅᨧ᩠ᨧᨠᩩᨭᩥᩅᨲ᩠ᨲᨠᨳᩣ"
tableOfContents: false
sidebar:
  order: 2
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="373" book="cula">

<Paragraph number="1704" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᨻᩕᩣᩉ᩠ᨾᨱᨩᩣᨲᩥᨠᩮᩣ ᩅᨧ᩠ᨧᩴ ᨠᨲ᩠ᩅᩣ ᨶ ᩍᨧ᩠ᨨᨲᩥ ᩋᩣᨧᨾᩮᨲᩩᩴ—  “ᨠᩮᩣ ᩍᨾᩴ ᩅᩈᩃᩴ ᨴᩩᨣ᩠ᨣᨶ᩠ᨵᩴ ᩋᩣᨾᩈᩥᩔᨲᩦ”ᨲᩥ. ᨲᩔ ᩅᨧ᩠ᨧᨾᨣ᩠ᨣᩮ ᨠᩥᨾᩥ ᩈᨱ᩠ᨮᩣᨲᩥ. ᩋᨳ ᨡᩮᩣ ᩈᩮᩣ ᨽᩥᨠ᩠ᨡᩩ ᨽᩥᨠ᩠ᨡᩪᨶᩴ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩥ. “ᨠᩥᩴ ᨸᨶ ᨲ᩠ᩅᩴ, ᩋᩣᩅᩩᩈᩮᩣ, ᩅᨧ᩠ᨧᩴ ᨠᨲ᩠ᩅᩣ ᨶ ᩋᩣᨧᨾᩮᩈᩦ”ᨲᩥ? “ᩑᩅᨾᩣᩅᩩᩈᩮᩣ”ᨲᩥ. ᨿᩮ ᨲᩮ ᨽᩥᨠ᩠ᨡᩪ ᩋᨸ᩠ᨸᩥᨧ᩠ᨨᩣ …ᨸᩮ…  ᨲᩮ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᨽᩥᨠ᩠ᨡᩩ ᩅᨧ᩠ᨧᩴ ᨠᨲ᩠ᩅᩣ ᨶ ᩋᩣᨧᨾᩮᩔᨲᩦ”ᨲᩥ. ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ …ᨸᩮ…  “ᩈᨧ᩠ᨧᩴ ᨠᩥᩁ ᨲ᩠ᩅᩴ, ᨽᩥᨠ᩠ᨡᩩ, ᩅᨧ᩠ᨧᩴ ᨠᨲ᩠ᩅᩣ ᨶ ᩋᩣᨧᨾᩮᩈᩦ”ᨲᩥ? “ᩈᨧ᩠ᨧᩴ, ᨽᨣᩅᩤ”ᨲᩥ …ᨸᩮ…  ᩅᩥᨣᩁᩉᩥᨲ᩠ᩅᩣ …ᨸᩮ…  ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᨶ, ᨽᩥᨠ᩠ᨡᩅᩮ, ᩅᨧ᩠ᨧᩴ ᨠᨲ᩠ᩅᩣ ᩈᨲᩥ ᩏᨴᨠᩮ ᨶᩣᨧᨾᩮᨲᨻ᩠ᨻᩴ. ᨿᩮᩣ ᨶᩣᨧᨾᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>

<Paragraph number="1705" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᩅᨧ᩠ᨧᨠᩩᨭᩥᨿᩣ ᨿᨳᩣᩅᩩᨯ᩠ᨰᩴ ᩅᨧ᩠ᨧᩴ ᨠᩁᩮᩣᨶ᩠ᨲᩥ. ᨶᩅᨠᩣ ᨽᩥᨠ᩠ᨡᩪ ᨸᨮᨾᨲᩁᩴ ᩋᩣᨣᨶ᩠ᨲ᩠ᩅᩣ ᩅᨧ᩠ᨧᩥᨲᩣ ᩋᩣᨣᨾᩮᨶ᩠ᨲᩥ. ᨲᩮ ᩅᨧ᩠ᨧᩴ ᩈᨶ᩠ᨵᩣᩁᩮᨶ᩠ᨲᩣ ᨾᩩᨧ᩠ᨨᩥᨲᩣ ᨸᨸᨲᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ …ᨸᩮ…  “ᩈᨧ᩠ᨧᩴ ᨠᩥᩁ, ᨽᩥᨠ᩠ᨡᩅᩮ …ᨸᩮ…  “ᩈᨧ᩠ᨧᩴ, ᨽᨣᩅᩤ”ᨲᩥ …ᨸᩮ…  “ᨶ, ᨽᩥᨠ᩠ᨡᩅᩮ, ᩅᨧ᩠ᨧᨠᩩᨭᩥᨿᩣ ᨿᨳᩣᩅᩩᨯ᩠ᨰᩴ ᩅᨧ᩠ᨧᩮᩣ ᨠᩣᨲᨻ᩠ᨻᩮᩣ. ᨿᩮᩣ ᨠᩁᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩋᩣᨣᨲᨸᨭᩥᨸᩣᨭᩥᨿᩣ ᩅᨧ᩠ᨧᩴ ᨠᩣᨲᩩᨶ᩺”ᨲᩥ.
</Paragraph>

<Paragraph number="1706" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᩋᨲᩥᩈᩉᩈᩣᨸᩥ ᩅᨧ᩠ᨧᨠᩩᨭᩥᩴ ᨸᩅᩥᩈᨶ᩠ᨲᩥ, ᩏᨻ᩠ᨽᨩᩥᨲ᩠ᩅᩣᨸᩥ ᨸᩅᩥᩈᨶ᩠ᨲᩥ, ᨶᩥᨲ᩠ᨳᩩᨶᨶ᩠ᨲᩣᨸᩥ ᩅᨧ᩠ᨧᩴ ᨠᩁᩮᩣᨶ᩠ᨲᩥ, ᨴᨶ᩠ᨲᨠᨭ᩠ᨮᩴ ᨡᩣᨴᨶ᩠ᨲᩣᨸᩥ ᩅᨧ᩠ᨧᩴ ᨠᩁᩮᩣᨶ᩠ᨲᩥ, ᨻᩉᩥᨴ᩠ᨵᩤᨸᩥ ᩅᨧ᩠ᨧᨴᩮᩤᨱᩥᨠᩣᨿ ᩅᨧ᩠ᨧᩴ ᨠᩁᩮᩣᨶ᩠ᨲᩥ, ᨻᩉᩥᨴ᩠ᨵᩤᨸᩥ ᨸᩔᩣᩅᨴᩮᩤᨱᩥᨠᩣᨿ ᨸᩔᩣᩅᩴ ᨠᩁᩮᩣᨶ᩠ᨲᩥ, ᨸᩔᩣᩅᨴᩮᩤᨱᩥᨠᩣᨿᨸᩥ ᨡᩮᩊᩴ ᨠᩁᩮᩣᨶ᩠ᨲᩥ, ᨹᩁᩩᩈᩮᨶᨸᩥ ᨠᨭ᩠ᨮᩮᨶ ᩋᩅᩃᩮᨡᨶ᩠ᨲᩥ, ᩋᩅᩃᩮᨡᨶᨠᨭ᩠ᨮᨾ᩠ᨸᩥ ᩅᨧ᩠ᨧᨠᩪᨸᨾ᩠ᩉᩥ ᨸᩣᨲᩮᨶ᩠ᨲᩥ, ᩋᨲᩥᩈᩉᩈᩣᨸᩥ ᨶᩥᨠ᩠ᨡᨾᨶ᩠ᨲᩥ, ᩏᨻ᩠ᨽᨩᩥᨲ᩠ᩅᩣᨸᩥ ᨶᩥᨠ᩠ᨡᨾᨶ᩠ᨲᩥ, ᨧᨸᩩᨧᨸᩩᨠᩣᩁᨠᨾ᩠ᨸᩥ ᩋᩣᨧᨾᩮᨶ᩠ᨲᩥ, ᩋᩣᨧᨾᨶᩈᩁᩣᩅᨠᩮᨸᩥ ᩏᨴᨠᩴ ᩈᩮᩈᩮᨶ᩠ᨲᩥ. ᨿᩮ ᨲᩮ ᨽᩥᨠ᩠ᨡᩪ ᩋᨸ᩠ᨸᩥᨧ᩠ᨨᩣ …ᨸᩮ…  ᨲᩮ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᩋᨲᩥᩈᩉᩈᩣᨸᩥ ᩅᨧ᩠ᨧᨠᩩᨭᩥᩴ ᨸᩅᩥᩈᩥᩔᨶ᩠ᨲᩥ, ᩏᨻ᩠ᨽᨩᩥᨲ᩠ᩅᩣᨸᩥ ᨸᩅᩥᩈᩥᩔᨶ᩠ᨲᩥ, ᨶᩥᨲ᩠ᨳᩩᨶᨶ᩠ᨲᩣᨸᩥ ᩅᨧ᩠ᨧᩴ ᨠᩁᩥᩔᨶ᩠ᨲᩥ, ᨴᨶ᩠ᨲᨠᨭ᩠ᨮᩴ ᨡᩣᨴᨶ᩠ᨲᩣᨸᩥ ᩅᨧ᩠ᨧᩴ ᨠᩁᩥᩔᨶ᩠ᨲᩥ, ᨻᩉᩥᨴ᩠ᨵᩤᨸᩥ ᩅᨧ᩠ᨧᨴᩮᩤᨱᩥᨠᩣᨿ ᩅᨧ᩠ᨧᩴ ᨠᩁᩥᩔᨶ᩠ᨲᩥ, ᨻᩉᩥᨴ᩠ᨵᩤᨸᩥ ᨸᩔᩣᩅᨴᩮᩤᨱᩥᨠᩣᨿ ᨸᩔᩣᩅᩴ ᨠᩁᩥᩔᨶ᩠ᨲᩥ, ᨸᩔᩣᩅᨴᩮᩤᨱᩥᨠᩣᨿᨸᩥ ᨡᩮᩊᩴ ᨠᩁᩥᩔᨶ᩠ᨲᩥ, ᨹᩁᩩᩈᩮᨶᨸᩥ ᨠᨭ᩠ᨮᩮᨶ ᩋᩅᩃᩮᨡᩥᩔᨶ᩠ᨲᩥ, ᩋᩅᩃᩮᨡᨶᨠᨭ᩠ᨮᨾ᩠ᨸᩥ ᩅᨧ᩠ᨧᨠᩪᨸᨾ᩠ᩉᩥ ᨸᩣᨲᩮᩔᨶ᩠ᨲᩥ, ᩋᨲᩥᩈᩉᩈᩣᨸᩥ ᨶᩥᨠ᩠ᨡᨾᩥᩔᨶ᩠ᨲᩥ, ᩏᨻ᩠ᨽᨩᩥᨲ᩠ᩅᩣᨸᩥ ᨶᩥᨠ᩠ᨡᨾᩥᩔᨶ᩠ᨲᩥ, ᨧᨸᩩᨧᨸᩩᨠᩣᩁᨠᨾ᩠ᨸᩥ ᩋᩣᨧᨾᩮᩔᨶ᩠ᨲᩥ, ᩋᩣᨧᨾᨶᩈᩁᩣᩅᨠᩮᨸᩥ ᩏᨴᨠᩴ ᩈᩮᩈᩮᩔᨶ᩠ᨲᩦ”ᨲᩥ. ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ …ᨸᩮ…  “ᩈᨧ᩠ᨧᩴ ᨠᩥᩁ, ᨽᩥᨠ᩠ᨡᩅᩮ …ᨸᩮ…  “ᩈᨧ᩠ᨧᩴ, ᨽᨣᩅᩤ”ᨲᩥ …ᨸᩮ…  ᩅᩥᨣᩁᩉᩥᨲ᩠ᩅᩣ …ᨸᩮ…  ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—
</Paragraph>

</Division>
<Division number="374" book="cula">

<Paragraph number="1707" book="cula">
“ᨲᩮᨶ ᩉᩥ, ᨽᩥᨠ᩠ᨡᩅᩮ, ᨽᩥᨠ᩠ᨡᩪᨶᩴ ᩅᨧ᩠ᨧᨠᩩᨭᩥᩅᨲ᩠ᨲᩴ ᨸᨬ᩠ᨬᨸᩮᩔᩣᨾᩥ ᨿᨳᩣ ᨽᩥᨠ᩠ᨡᩪᩉᩥ ᩅᨧ᩠ᨧᨠᩩᨭᩥᨿᩣ ᩈᨾ᩠ᨾᩣ ᩅᨲ᩠ᨲᩥᨲᨻ᩠ᨻᩴ. ᨿᩮᩣ ᩅᨧ᩠ᨧᨠᩩᨭᩥᩴ ᨣᨧ᩠ᨨᨲᩥ ᨲᩮᨶ ᨻᩉᩥ ᨮᩥᨲᩮᨶ ᩏᨠ᩠ᨠᩣᩈᩥᨲᨻ᩠ᨻᩴ. ᩋᨶ᩠ᨲᩮᩣ ᨶᩥᩈᩥᨶ᩠ᨶᩮᨶᨸᩥ ᩏᨠ᩠ᨠᩣᩈᩥᨲᨻ᩠ᨻᩴ. ᨧᩦᩅᩁᩅᩴᩈᩮ ᩅᩤ ᨧᩦᩅᩁᩁᨩ᩠ᨩᩩᨿᩣ ᩅᩤ ᨧᩦᩅᩁᩴ ᨶᩥᨠ᩠ᨡᩥᨸᩥᨲ᩠ᩅᩣ ᩈᩣᨵᩩᨠᩴ ᩋᨲᩁᨾᩣᨶᩮᨶ ᩅᨧ᩠ᨧᨠᩩᨭᩥ ᨸᩅᩥᩈᩥᨲᨻ᩠ᨻᩣ. ᨶᩣᨲᩥᩈᩉᩈᩣ ᨸᩅᩥᩈᩥᨲᨻ᩠ᨻᩣ. ᨶ ᩏᨻ᩠ᨽᨩᩥᨲ᩠ᩅᩣ ᨸᩅᩥᩈᩥᨲᨻ᩠ᨻᩣ. ᩅᨧ᩠ᨧᨸᩣᨴᩩᨠᩣᨿ ᨮᩥᨲᩮᨶ ᩏᨻ᩠ᨽᨩᩥᨲᨻ᩠ᨻᩴ. ᨶ ᨶᩥᨲ᩠ᨳᩩᨶᨶ᩠ᨲᩮᨶ ᩅᨧ᩠ᨧᩮᩣ ᨠᩣᨲᨻ᩠ᨻᩮᩣ. ᨶ ᨴᨶ᩠ᨲᨠᨭ᩠ᨮᩴ ᨡᩣᨴᨶ᩠ᨲᩮᨶ ᩅᨧ᩠ᨧᩮᩣ ᨠᩣᨲᨻ᩠ᨻᩮᩣ. ᨶ ᨻᩉᩥᨴ᩠ᨵᩤ ᩅᨧ᩠ᨧᨴᩮᩤᨱᩥᨠᩣᨿ ᩅᨧ᩠ᨧᩮᩣ ᨠᩣᨲᨻ᩠ᨻᩮᩣ. ᨶ ᨻᩉᩥᨴ᩠ᨵᩤ ᨸᩔᩣᩅᨴᩮᩤᨱᩥᨠᩣᨿ ᨸᩔᩣᩅᩮᩤ ᨠᩣᨲᨻ᩠ᨻᩮᩣ. ᨶ ᨸᩔᩣᩅᨴᩮᩤᨱᩥᨠᩣᨿ ᨡᩮᩊᩮᩣ ᨠᩣᨲᨻ᩠ᨻᩮᩣ. ᨶ ᨹᩁᩩᩈᩮᨶ ᨠᨭ᩠ᨮᩮᨶ ᩋᩅᩃᩮᨡᩥᨲᨻ᩠ᨻᩴ. ᨶ ᩋᩅᩃᩮᨡᨶᨠᨭ᩠ᨮᩴ ᩅᨧ᩠ᨧᨠᩪᨸᨾ᩠ᩉᩥ ᨸᩣᨲᩮᨲᨻ᩠ᨻᩴ. ᩅᨧ᩠ᨧᨸᩣᨴᩩᨠᩣᨿ ᨮᩥᨲᩮᨶ ᨸᨭᩥᨧ᩠ᨨᩣᨴᩮᨲᨻ᩠ᨻᩴ. ᨶᩣᨲᩥᩈᩉᩈᩣ ᨶᩥᨠ᩠ᨡᨾᩥᨲᨻ᩠ᨻᩴ. ᨶ ᩏᨻ᩠ᨽᨩᩥᨲ᩠ᩅᩣ ᨶᩥᨠ᩠ᨡᨾᩥᨲᨻ᩠ᨻᩴ. ᩋᩣᨧᨾᨶᨸᩣᨴᩩᨠᩣᨿ ᨮᩥᨲᩮᨶ ᩏᨻ᩠ᨽᨩᩥᨲᨻ᩠ᨻᩴ. ᨶ ᨧᨸᩩᨧᨸᩩᨠᩣᩁᨠᩴ ᩋᩣᨧᨾᩮᨲᨻ᩠ᨻᩴ. ᨶ ᩋᩣᨧᨾᨶᩈᩁᩣᩅᨠᩮ ᩏᨴᨠᩴ ᩈᩮᩈᩮᨲᨻ᩠ᨻᩴ. ᩋᩣᨧᨾᨶᨸᩣᨴᩩᨠᩣᨿ ᨮᩥᨲᩮᨶ ᨸᨭᩥᨧ᩠ᨨᩣᨴᩮᨲᨻ᩠ᨻᩴ.
</Paragraph>

<Paragraph number="1708" book="cula">
ᩈᨧᩮ ᩅᨧ᩠ᨧᨠᩩᨭᩥ ᩏᩉᨲᩣ ᩉᩮᩣᨲᩥ, ᨵᩮᩤᩅᩥᨲᨻ᩠ᨻᩣ. ᩈᨧᩮ ᩋᩅᩃᩮᨡᨶᨸᩥᨵᩁᩮᩣ ᨸᩪᩁᩮᩣ ᩉᩮᩣᨲᩥ, ᩋᩅᩃᩮᨡᨶᨠᨭ᩠ᨮᩴ ᨨᨯ᩠ᨯᩮᨲᨻ᩠ᨻᩴ. ᩈᨧᩮ ᩅᨧ᩠ᨧᨠᩩᨭᩥ ᩏᨠᩖᩣᨸᩣ ᩉᩮᩣᨲᩥ, ᩅᨧ᩠ᨧᨠᩩᨭᩥ ᩈᨾ᩠ᨾᨩ᩠ᨩᩥᨲᨻ᩠ᨻᩣ. ᩈᨧᩮ ᨸᩁᩥᨽᨱ᩠ᨯᩴ ᩏᨠᩖᩣᨸᩴ ᩉᩮᩣᨲᩥ, ᨸᩁᩥᨽᨱ᩠ᨯᩴ ᩈᨾ᩠ᨾᨩ᩠ᨩᩥᨲᨻ᩠ᨻᩴ. ᩈᨧᩮ ᨸᩁᩥᩅᩮᨱᩴ ᩏᨠᩖᩣᨸᩴ ᩉᩮᩣᨲᩥ, ᨸᩁᩥᩅᩮᨱᩴ ᩈᨾ᩠ᨾᨩ᩠ᨩᩥᨲᨻ᩠ᨻᩴ. ᩈᨧᩮ ᨠᩮᩣᨭ᩠ᨮᨠᩮᩣ ᩏᨠᩖᩣᨸᩮᩣ ᩉᩮᩣᨲᩥ, ᨠᩮᩣᨭ᩠ᨮᨠᩮᩣ ᩈᨾ᩠ᨾᨩ᩠ᨩᩥᨲᨻ᩠ᨻᩮᩣ. ᩈᨧᩮ ᩋᩣᨧᨾᨶᨠᩩᨾ᩠ᨽᩥᨿᩣ ᩏᨴᨠᩴ ᨶ ᩉᩮᩣᨲᩥ, ᩋᩣᨧᨾᨶᨠᩩᨾ᩠ᨽᩥᨿᩣ ᩏᨴᨠᩴ ᩋᩣᩈᩥᨬ᩠ᨧᩥᨲᨻ᩠ᨻᩴ. ᩍᨴᩴ ᨡᩮᩣ, ᨽᩥᨠ᩠ᨡᩅᩮ, ᨽᩥᨠ᩠ᨡᩪᨶᩴ ᩅᨧ᩠ᨧᨠᩩᨭᩥᩅᨲ᩠ᨲᩴ ᨿᨳᩣ ᨽᩥᨠ᩠ᨡᩪᩉᩥ ᩅᨧ᩠ᨧᨠᩩᨭᩥᨿᩣ ᩈᨾ᩠ᨾᩣ ᩅᨲ᩠ᨲᩥᨲᨻ᩠ᨻᨶ᩺”ᨲᩥ.
</Paragraph>
</Division>