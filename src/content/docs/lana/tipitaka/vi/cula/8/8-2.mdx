---
title: "8.2 ᩋᩣᩅᩤᩈᩥᨠᩅᨲ᩠ᨲᨠᨳᩣ"
tableOfContents: false
sidebar:
  order: 7
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="358" book="cula">

<Paragraph number="1663" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᩣᩅᩤᩈᩥᨠᩣ ᨽᩥᨠ᩠ᨡᩪ ᩋᩣᨣᨶ᩠ᨲᩩᨠᩮ ᨽᩥᨠ᩠ᨡᩪ ᨴᩥᩈ᩠ᩅᩣ ᨶᩮᩅ ᩋᩣᩈᨶᩴ ᨸᨬ᩠ᨬᨸᩮᨶ᩠ᨲᩥ, ᨶ ᨸᩣᨴᩮᩤᨴᨠᩴ ᨸᩣᨴᨸᩦᨮᩴ ᨸᩣᨴᨠᨳᩃᩥᨠᩴ ᩏᨸᨶᩥᨠ᩠ᨡᩥᨸᨶ᩠ᨲᩥ, ᨶ ᨸᨧ᩠ᨧᩩᨣ᩠ᨣᨶ᩠ᨲ᩠ᩅᩣ ᨸᨲ᩠ᨲᨧᩦᩅᩁᩴ ᨸᨭᩥᨣ᩠ᨣᨱ᩠ᩉᨶ᩠ᨲᩥ, ᨶ ᨸᩣᨶᩦᨿᩮᨶ ᨸᩩᨧ᩠ᨨᨶ᩠ᨲᩥ, ᨶ ᩅᩩᨯ᩠ᨰᨲᩁᩮᨸᩥ ᩋᩣᨣᨶ᩠ᨲᩩᨠᩮ ᨽᩥᨠ᩠ᨡᩪ ᩋᨽᩥᩅᩤᨴᩮᨶ᩠ᨲᩥ, ᨶ ᩈᩮᨶᩣᩈᨶᩴ ᨸᨬ᩠ᨬᨸᩮᨶ᩠ᨲᩥ. ᨿᩮ ᨲᩮ ᨽᩥᨠ᩠ᨡᩪ ᩋᨸ᩠ᨸᩥᨧ᩠ᨨᩣ …ᨸᩮ…  ᨲᩮ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᩋᩣᩅᩤᩈᩥᨠᩣ ᨽᩥᨠ᩠ᨡᩪ ᩋᩣᨣᨶ᩠ᨲᩩᨠᩮ ᨽᩥᨠ᩠ᨡᩪ ᨴᩥᩈ᩠ᩅᩣ ᨶᩮᩅ ᩋᩣᩈᨶᩴ ᨸᨬ᩠ᨬᨸᩮᩔᨶ᩠ᨲᩥ, ᨶ ᨸᩣᨴᩮᩤᨴᨠᩴ ᨸᩣᨴᨸᩦᨮᩴ ᨸᩣᨴᨠᨳᩃᩥᨠᩴ ᩏᨸᨶᩥᨠ᩠ᨡᩥᨸᩥᩔᨶ᩠ᨲᩥ, ᨶ ᨸᨧ᩠ᨧᩩᨣ᩠ᨣᨶ᩠ᨲ᩠ᩅᩣ ᨸᨲ᩠ᨲᨧᩦᩅᩁᩴ ᨸᨭᩥᨣ᩠ᨣᩉᩥᩔᨶ᩠ᨲᩥ, ᨶ ᨸᩣᨶᩦᨿᩮᨶ ᨸᩩᨧ᩠ᨨᩥᩔᨶ᩠ᨲᩥ, ᩅᩩᨯ᩠ᨰᨲᩁᩮᨸᩥ ᩋᩣᨣᨶ᩠ᨲᩩᨠᩮ ᨽᩥᨠ᩠ᨡᩪ ᨶ ᩋᨽᩥᩅᩤᨴᩮᩔᨶ᩠ᨲᩥ, ᨶ ᩈᩮᨶᩣᩈᨶᩴ ᨸᨬ᩠ᨬᨸᩮᩔᨶ᩠ᨲᩦ”ᨲᩥ. ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ …ᨸᩮ…  “ᩈᨧ᩠ᨧᩴ ᨠᩥᩁ, ᨽᩥᨠ᩠ᨡᩅᩮ …ᨸᩮ…  “ᩈᨧ᩠ᨧᩴ, ᨽᨣᩅᩤ”ᨲᩥ …ᨸᩮ…  ᩅᩥᨣᩁᩉᩥᨲ᩠ᩅᩣ …ᨸᩮ…  ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—
</Paragraph>

</Division>
<Division number="359" book="cula">

<Paragraph number="1664" book="cula">
“ᨲᩮᨶ ᩉᩥ, ᨽᩥᨠ᩠ᨡᩅᩮ, ᩋᩣᩅᩤᩈᩥᨠᩣᨶᩴ ᨽᩥᨠ᩠ᨡᩪᨶᩴ ᩅᨲ᩠ᨲᩴ ᨸᨬ᩠ᨬᨸᩮᩔᩣᨾᩥ ᨿᨳᩣ ᩋᩣᩅᩤᩈᩥᨠᩮᩉᩥ ᨽᩥᨠ᩠ᨡᩪᩉᩥ ᩈᨾ᩠ᨾᩣ ᩅᨲ᩠ᨲᩥᨲᨻ᩠ᨻᩴ. ᩋᩣᩅᩤᩈᩥᨠᩮᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩣ ᩋᩣᨣᨶ᩠ᨲᩩᨠᩴ ᨽᩥᨠ᩠ᨡᩩᩴ ᩅᩩᨯ᩠ᨰᨲᩁᩴ ᨴᩥᩈ᩠ᩅᩣ ᩋᩣᩈᨶᩴ ᨸᨬ᩠ᨬᨸᩮᨲᨻ᩠ᨻᩴ, ᨸᩣᨴᩮᩤᨴᨠᩴ ᨸᩣᨴᨸᩦᨮᩴ ᨸᩣᨴᨠᨳᩃᩥᨠᩴ ᩏᨸᨶᩥᨠ᩠ᨡᩥᨸᩥᨲᨻ᩠ᨻᩴ, ᨸᨧ᩠ᨧᩩᨣ᩠ᨣᨶ᩠ᨲ᩠ᩅᩣ ᨸᨲ᩠ᨲᨧᩦᩅᩁᩴ ᨸᨭᩥᨣ᩠ᨣᩉᩮᨲᨻ᩠ᨻᩴ, ᨸᩣᨶᩦᨿᩮᨶ ᨸᩩᨧ᩠ᨨᩥᨲᨻ᩠ᨻᩮᩣ. ᩈᨧᩮ ᩏᩔᩉᨲᩥ, ᩏᨸᩣᩉᨶᩣ ᨸᩩᨬ᩠ᨨᩥᨲᨻ᩠ᨻᩣ. ᩏᨸᩣᩉᨶᩣ ᨸᩩᨬ᩠ᨨᨶ᩠ᨲᩮᨶ ᨸᨮᨾᩴ ᩈᩩᨠ᩠ᨡᩮᨶ ᨧᩮᩣᩊᨠᩮᨶ ᨸᩩᨬ᩠ᨨᩥᨲᨻ᩠ᨻᩣ, ᨸᨧ᩠ᨨᩣ ᩋᩃᩖᩮᨶ. ᩏᨸᩣᩉᨶᩣᨸᩩᨬ᩠ᨨᨶᨧᩮᩣᩊᨠᩴ ᨵᩮᩤᩅᩥᨲ᩠ᩅᩣ ᩑᨠᨾᨶ᩠ᨲᩴ ᩅᩥᩔᨩ᩠ᨩᩮᨲᨻ᩠ᨻᩴ.
</Paragraph>

<Paragraph number="1665" book="cula">
ᩋᩣᨣᨶ᩠ᨲᩩᨠᩮᩣ ᨽᩥᨠ᩠ᨡᩩ ᩅᩩᨯ᩠ᨰᨲᩁᩮᩣ ᩋᨽᩥᩅᩤᨴᩮᨲᨻ᩠ᨻᩮᩣ. ᩈᩮᨶᩣᩈᨶᩴ ᨸᨬ᩠ᨬᨸᩮᨲᨻ᩠ᨻᩴ—  ‘ᩑᨲᩴ ᨲᩮ ᩈᩮᨶᩣᩈᨶᩴ ᨸᩣᨸᩩᨱᩣᨲᩦ’ᨲᩥ. ᩋᨩ᩠ᨫᩣᩅᩩᨭ᩠ᨮᩴ ᩅᩤ ᩋᨶᨩ᩠ᨫᩣᩅᩩᨭ᩠ᨮᩴ ᩅᩤ ᩋᩣᨧᩥᨠ᩠ᨡᩥᨲᨻ᩠ᨻᩴ. ᨣᩮᩤᨧᩁᩮᩣ ᩋᩣᨧᩥᨠ᩠ᨡᩥᨲᨻ᩠ᨻᩮᩣ. ᩋᨣᩮᩤᨧᩁᩮᩣ ᩋᩣᨧᩥᨠ᩠ᨡᩥᨲᨻ᩠ᨻᩮᩣ. ᩈᩮᨠ᩠ᨡᩈᨾ᩠ᨾᨲᩣᨶᩥ ᨠᩩᩃᩣᨶᩥ ᩋᩣᨧᩥᨠ᩠ᨡᩥᨲᨻ᩠ᨻᩣᨶᩥ. ᩅᨧ᩠ᨧᨭ᩠ᨮᩣᨶᩴ ᩋᩣᨧᩥᨠ᩠ᨡᩥᨲᨻ᩠ᨻᩴ. ᨸᩔᩣᩅᨭ᩠ᨮᩣᨶᩴ ᩋᩣᨧᩥᨠ᩠ᨡᩥᨲᨻ᩠ᨻᩴ. ᨸᩣᨶᩦᨿᩴ ᩋᩣᨧᩥᨠ᩠ᨡᩥᨲᨻ᩠ᨻᩴ. ᨸᩁᩥᨽᩮᩣᨩᨶᩦᨿᩴ ᩋᩣᨧᩥᨠ᩠ᨡᩥᨲᨻ᩠ᨻᩴ. ᨠᨲ᩠ᨲᩁᨴᨱ᩠ᨯᩮᩣ ᩋᩣᨧᩥᨠ᩠ᨡᩥᨲᨻ᩠ᨻᩮᩣ. ᩈᩴᨥᩔ ᨠᨲᩥᨠᩈᨱ᩠ᨮᩣᨶᩴ ᩋᩣᨧᩥᨠ᩠ᨡᩥᨲᨻ᩠ᨻᩴ—  ‘ᩍᨾᩴ ᨠᩣᩃᩴ ᨸᩅᩥᩈᩥᨲᨻ᩠ᨻᩴ, ᩍᨾᩴ ᨠᩣᩃᩴ ᨶᩥᨠ᩠ᨡᨾᩥᨲᨻ᩠ᨻᨶ᩺’ᨲᩥ.
</Paragraph>

<Paragraph number="1666" book="cula">
ᩈᨧᩮ ᨶᩅᨠᩮᩣ ᩉᩮᩣᨲᩥ, ᨶᩥᩈᩥᨶ᩠ᨶᨠᩮᨶᩮᩅ ᩋᩣᨧᩥᨠ᩠ᨡᩥᨲᨻ᩠ᨻᩴ—  ‘ᩋᨲᩕ ᨸᨲ᩠ᨲᩴ ᨶᩥᨠ᩠ᨡᩥᨸᩣᩉᩥ, ᩋᨲᩕ ᨧᩦᩅᩁᩴ ᨶᩥᨠ᩠ᨡᩥᨸᩣᩉᩥ, ᩍᨴᩴ ᩋᩣᩈᨶᩴ ᨶᩥᩈᩦᨴᩤᩉᩦ’ᨲᩥ. ᨸᩣᨶᩦᨿᩴ ᩋᩣᨧᩥᨠ᩠ᨡᩥᨲᨻ᩠ᨻᩴ. ᨸᩁᩥᨽᩮᩣᨩᨶᩦᨿᩴ ᩋᩣᨧᩥᨠ᩠ᨡᩥᨲᨻ᩠ᨻᩴ. ᩏᨸᩣᩉᨶᩣᨸᩩᨬ᩠ᨨᨶᨧᩮᩣᩊᨠᩴ ᩋᩣᨧᩥᨠ᩠ᨡᩥᨲᨻ᩠ᨻᩴ. ᩋᩣᨣᨶ᩠ᨲᩩᨠᩮᩣ ᨽᩥᨠ᩠ᨡᩩ ᨶᩅᨠᩮᩣ ᩋᨽᩥᩅᩤᨴᩤᨸᩮᨲᨻ᩠ᨻᩮᩣ. ᩈᩮᨶᩣᩈᨶᩴ ᩋᩣᨧᩥᨠ᩠ᨡᩥᨲᨻ᩠ᨻᩴ—  ‘ᩑᨲᩴ ᨲᩮ ᩈᩮᨶᩣᩈᨶᩴ ᨸᩣᨸᩩᨱᩣᨲᩦ’ᨲᩥ. ᩋᨩ᩠ᨫᩣᩅᩩᨭ᩠ᨮᩴ ᩅᩤ ᩋᨶᨩ᩠ᨫᩣᩅᩩᨭ᩠ᨮᩴ ᩅᩤ ᩋᩣᨧᩥᨠ᩠ᨡᩥᨲᨻ᩠ᨻᩴ. ᨣᩮᩤᨧᩁᩮᩣ ᩋᩣᨧᩥᨠ᩠ᨡᩥᨲᨻ᩠ᨻᩮᩣ. ᩋᨣᩮᩤᨧᩁᩮᩣ ᩋᩣᨧᩥᨠ᩠ᨡᩥᨲᨻ᩠ᨻᩮᩣ. ᩈᩮᨠ᩠ᨡᩈᨾ᩠ᨾᨲᩣᨶᩥ ᨠᩩᩃᩣᨶᩥ ᩋᩣᨧᩥᨠ᩠ᨡᩥᨲᨻ᩠ᨻᩣᨶᩥ. ᩅᨧ᩠ᨧᨭ᩠ᨮᩣᨶᩴ ᩋᩣᨧᩥᨠ᩠ᨡᩥᨲᨻ᩠ᨻᩴ. ᨸᩔᩣᩅᨭ᩠ᨮᩣᨶᩴ ᩋᩣᨧᩥᨠ᩠ᨡᩥᨲᨻ᩠ᨻᩴ. ᨸᩣᨶᩦᨿᩴ ᩋᩣᨧᩥᨠ᩠ᨡᩥᨲᨻ᩠ᨻᩴ. ᨸᩁᩥᨽᩮᩣᨩᨶᩦᨿᩴ ᩋᩣᨧᩥᨠ᩠ᨡᩥᨲᨻ᩠ᨻᩴ. ᨠᨲ᩠ᨲᩁᨴᨱ᩠ᨯᩮᩣ ᩋᩣᨧᩥᨠ᩠ᨡᩥᨲᨻ᩠ᨻᩮᩣ. ᩈᩴᨥᩔ ᨠᨲᩥᨠᩈᨱ᩠ᨮᩣᨶᩴ ᩋᩣᨧᩥᨠ᩠ᨡᩥᨲᨻ᩠ᨻᩴ—  ‘ᩍᨾᩴ ᨠᩣᩃᩴ ᨸᩅᩥᩈᩥᨲᨻ᩠ᨻᩴ, ᩍᨾᩴ ᨠᩣᩃᩴ ᨶᩥᨠ᩠ᨡᨾᩥᨲᨻ᩠ᨻᨶ᩺’ᨲᩥ. ᩍᨴᩴ ᨡᩮᩣ, ᨽᩥᨠ᩠ᨡᩅᩮ, ᩋᩣᩅᩤᩈᩥᨠᩣᨶᩴ ᨽᩥᨠ᩠ᨡᩪᨶᩴ ᩅᨲ᩠ᨲᩴ ᨿᨳᩣ ᩋᩣᩅᩤᩈᩥᨠᩮᩉᩥ ᨽᩥᨠ᩠ᨡᩪᩉᩥ ᩈᨾ᩠ᨾᩣ ᩅᨲ᩠ᨲᩥᨲᨻ᩠ᨻᨶ᩺”ᨲᩥ.
</Paragraph>
</Division>