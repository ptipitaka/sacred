---
title: "8.3 ᨣᨾᩥᨠᩅᨲ᩠ᨲᨠᨳᩣ"
tableOfContents: false
sidebar:
  order: 8
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="360" book="cula">

<Paragraph number="1667" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨣᨾᩥᨠᩣ ᨽᩥᨠ᩠ᨡᩪ ᨴᩤᩁᩩᨽᨱ᩠ᨯᩴ ᨾᨲ᩠ᨲᩥᨠᩣᨽᨱ᩠ᨯᩴ ᩋᨸ᩠ᨸᨭᩥᩈᩣᨾᩮᨲ᩠ᩅᩣ ᨴ᩠ᩅᩤᩁᩅᩤᨲᨸᩣᨶᩴ ᩅᩥᩅᩁᩥᨲ᩠ᩅᩣ ᩈᩮᨶᩣᩈᨶᩴ ᩋᨶᩣᨸᩩᨧ᩠ᨨᩣ ᨸᨠ᩠ᨠᨾᨶ᩠ᨲᩥ. ᨴᩤᩁᩩᨽᨱ᩠ᨯᩴ ᨾᨲ᩠ᨲᩥᨠᩣᨽᨱ᩠ᨯᩴ ᨶᩔᨲᩥ. ᩈᩮᨶᩣᩈᨶᩴ ᩋᨣᩩᨲ᩠ᨲᩴ ᩉᩮᩣᨲᩥ. ᨿᩮ ᨲᩮ ᨽᩥᨠ᩠ᨡᩪ ᩋᨸ᩠ᨸᩥᨧ᩠ᨨᩣ …ᨸᩮ…  ᨲᩮ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᨣᨾᩥᨠᩣ ᨽᩥᨠ᩠ᨡᩪ ᨴᩤᩁᩩᨽᨱ᩠ᨯᩴ ᨾᨲ᩠ᨲᩥᨠᩣᨽᨱ᩠ᨯᩴ ᩋᨸ᩠ᨸᨭᩥᩈᩣᨾᩮᨲ᩠ᩅᩣ ᨴ᩠ᩅᩤᩁᩅᩤᨲᨸᩣᨶᩴ ᩅᩥᩅᩁᩥᨲ᩠ᩅᩣ ᩈᩮᨶᩣᩈᨶᩴ ᩋᨶᩣᨸᩩᨧ᩠ᨨᩣ ᨸᨠ᩠ᨠᨾᩥᩔᨶ᩠ᨲᩥ. ᨴᩤᩁᩩᨽᨱ᩠ᨯᩴ ᨾᨲ᩠ᨲᩥᨠᩣᨽᨱ᩠ᨯᩴ ᨶᩔᨲᩥ. ᩈᩮᨶᩣᩈᨶᩴ ᩋᨣᩩᨲ᩠ᨲᩴ ᩉᩮᩣᨲᩦ”ᨲᩥ. ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ …ᨸᩮ…  “ᩈᨧ᩠ᨧᩴ ᨠᩥᩁ, ᨽᩥᨠ᩠ᨡᩅᩮ …ᨸᩮ…  “ᩈᨧ᩠ᨧᩴ, ᨽᨣᩅᩤ”ᨲᩥ …ᨸᩮ…  ᩅᩥᨣᩁᩉᩥᨲ᩠ᩅᩣ …ᨸᩮ…  ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—
</Paragraph>

</Division>
<Division number="361" book="cula">

<Paragraph number="1668" book="cula">
“ᨲᩮᨶ ᩉᩥ, ᨽᩥᨠ᩠ᨡᩅᩮ, ᨣᨾᩥᨠᩣᨶᩴ ᨽᩥᨠ᩠ᨡᩪᨶᩴ ᩅᨲ᩠ᨲᩴ ᨸᨬ᩠ᨬᨸᩮᩔᩣᨾᩥ ᨿᨳᩣ ᨣᨾᩥᨠᩮᩉᩥ ᨽᩥᨠ᩠ᨡᩪᩉᩥ ᩈᨾ᩠ᨾᩣ ᩅᨲ᩠ᨲᩥᨲᨻ᩠ᨻᩴ. ᨣᨾᩥᨠᩮᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩣ ᨴᩤᩁᩩᨽᨱ᩠ᨯᩴ ᨾᨲ᩠ᨲᩥᨠᩣᨽᨱ᩠ᨯᩴ ᨸᨭᩥᩈᩣᨾᩮᨲ᩠ᩅᩣ ᨴ᩠ᩅᩤᩁᩅᩤᨲᨸᩣᨶᩴ ᨳᨠᩮᨲ᩠ᩅᩣ ᩈᩮᨶᩣᩈᨶᩴ ᩋᩣᨸᩩᨧ᩠ᨨᩣ ᨸᨠ᩠ᨠᨾᩥᨲᨻ᩠ᨻᩴ. ᩈᨧᩮ ᨽᩥᨠ᩠ᨡᩩ ᨶ ᩉᩮᩣᨲᩥ, ᩈᩣᨾᨱᩮᩁᩮᩣ ᩋᩣᨸᩩᨧ᩠ᨨᩥᨲᨻ᩠ᨻᩮᩣ. ᩈᨧᩮ ᩈᩣᨾᨱᩮᩁᩮᩣ ᨶ ᩉᩮᩣᨲᩥ, ᩋᩣᩁᩣᨾᩥᨠᩮᩣ ᩋᩣᨸᩩᨧ᩠ᨨᩥᨲᨻ᩠ᨻᩮᩣ. ᩈᨧᩮ ᩋᩣᩁᩣᨾᩥᨠᩮᩣ ᨶ ᩉᩮᩣᨲᩥ, ᩏᨸᩣᩈᨠᩮᩣ ᩋᩣᨸᩩᨧ᩠ᨨᩥᨲᨻ᩠ᨻᩮᩣ. ᩈᨧᩮ ᨶ ᩉᩮᩣᨲᩥ ᨽᩥᨠ᩠ᨡᩩ ᩅᩤ ᩈᩣᨾᨱᩮᩁᩮᩣ ᩅᩤ ᩋᩣᩁᩣᨾᩥᨠᩮᩣ ᩅᩤ ᩏᨸᩣᩈᨠᩮᩣ ᩅᩤ, ᨧᨲᩪᩈᩩ ᨸᩣᩈᩣᨱᩮᩈᩩ ᨾᨬ᩠ᨧᩴ ᨸᨬ᩠ᨬᨸᩮᨲ᩠ᩅᩣ ᨾᨬ᩠ᨧᩮ ᨾᨬ᩠ᨧᩴ ᩋᩣᩁᩮᩣᨸᩮᨲ᩠ᩅᩣ ᨸᩦᨮᩮ ᨸᩦᨮᩴ ᩋᩣᩁᩮᩣᨸᩮᨲ᩠ᩅᩣ ᩈᩮᨶᩣᩈᨶᩴ ᩏᨸᩁᩥ ᨸᩩᨬ᩠ᨩᩴ ᨠᩁᩥᨲ᩠ᩅᩣ ᨴᩤᩁᩩᨽᨱ᩠ᨯᩴ ᨾᨲ᩠ᨲᩥᨠᩣᨽᨱ᩠ᨯᩴ ᨸᨭᩥᩈᩣᨾᩮᨲ᩠ᩅᩣ ᨴ᩠ᩅᩤᩁᩅᩤᨲᨸᩣᨶᩴ ᨳᨠᩮᨲ᩠ᩅᩣ ᨸᨠ᩠ᨠᨾᩥᨲᨻ᩠ᨻᩴ. ᩈᨧᩮ ᩅᩥᩉᩣᩁᩮᩣ ᩒᩅᩔᨲᩥ, ᩈᨧᩮ ᩏᩔᩉᨲᩥ, ᨨᩣᨴᩮᨲᨻ᩠ᨻᩮᩣ, ᩏᩔᩩᨠ᩠ᨠᩴ ᩅᩤ ᨠᩣᨲᨻ᩠ᨻᩴ—  ‘ᨠᩥᨶ᩠ᨲᩥ ᨶᩩ ᨡᩮᩣ ᩅᩥᩉᩣᩁᩮᩣ ᨨᩣᨴᩥᨿᩮᨳᩣ’ᨲᩥ. ᩑᩅᨬ᩠ᨧᩮᨲᩴ ᩃᨽᩮᨳ, ᩍᨧ᩠ᨧᩮᨲᩴ ᨠᩩᩈᩃᩴ. ᨶᩮᩣ ᨧᩮ ᩃᨽᩮᨳ, ᨿᩮᩣ ᨴᩮᩈᩮᩣ ᩋᨶᩮᩣᩅᩔᨠᩮᩣ ᩉᩮᩣᨲᩥ, ᨲᨲ᩠ᨳ ᨧᨲᩪᩈᩩ ᨸᩣᩈᩣᨱᩮᩈᩩ ᨾᨬ᩠ᨧᩴ ᨸᨬ᩠ᨬᨸᩮᨲ᩠ᩅᩣ ᨾᨬ᩠ᨧᩮ ᨾᨬ᩠ᨧᩴ ᩋᩣᩁᩮᩣᨸᩮᨲ᩠ᩅᩣ ᨸᩦᨮᩮ ᨸᩦᨮᩴ ᩋᩣᩁᩮᩣᨸᩮᨲ᩠ᩅᩣ ᩈᩮᨶᩣᩈᨶᩴ ᩏᨸᩁᩥ ᨸᩩᨬ᩠ᨩᩴ ᨠᩁᩥᨲ᩠ᩅᩣ ᨴᩤᩁᩩᨽᨱ᩠ᨯᩴ ᨾᨲ᩠ᨲᩥᨠᩣᨽᨱ᩠ᨯᩴ ᨸᨭᩥᩈᩣᨾᩮᨲ᩠ᩅᩣ ᨴ᩠ᩅᩤᩁᩅᩤᨲᨸᩣᨶᩴ ᨳᨠᩮᨲ᩠ᩅᩣ ᨸᨠ᩠ᨠᨾᩥᨲᨻ᩠ᨻᩴ. ᩈᨧᩮ ᩈᨻ᩠ᨻᩮᩣ ᩅᩥᩉᩣᩁᩮᩣ ᩒᩅᩔᨲᩥ, ᩈᨧᩮ ᩏᩔᩉᨲᩥ, ᩈᩮᨶᩣᩈᨶᩴ ᨣᩤᨾᩴ ᩋᨲᩥᩉᩁᩥᨲᨻ᩠ᨻᩴ, ᩏᩔᩩᨠ᩠ᨠᩴ ᩅᩤ ᨠᩣᨲᨻ᩠ᨻᩴ—  ‘ᨠᩥᨶ᩠ᨲᩥ ᨶᩩ ᨡᩮᩣ ᩈᩮᨶᩣᩈᨶᩴ ᨣᩤᨾᩴ ᩋᨲᩥᩉᩁᩥᨿᩮᨳᩣ’ᨲᩥ. ᩑᩅᨬ᩠ᨧᩮᨲᩴ ᩃᨽᩮᨳ, ᩍᨧ᩠ᨧᩮᨲᩴ ᨠᩩᩈᩃᩴ. ᨶᩮᩣ ᨧᩮ ᩃᨽᩮᨳ, ᩋᨩ᩠ᨫᩮᩣᨠᩣᩈᩮ ᨧᨲᩪᩈᩩ ᨸᩣᩈᩣᨱᩮᩈᩩ ᨾᨬ᩠ᨧᩴ ᨸᨬ᩠ᨬᨸᩮᨲ᩠ᩅᩣ ᨾᨬ᩠ᨧᩮ ᨾᨬ᩠ᨧᩴ ᩋᩣᩁᩮᩣᨸᩮᨲ᩠ᩅᩣ ᨸᩦᨮᩮ ᨸᩦᨮᩴ ᩋᩣᩁᩮᩣᨸᩮᨲ᩠ᩅᩣ ᩈᩮᨶᩣᩈᨶᩴ ᩏᨸᩁᩥ ᨸᩩᨬ᩠ᨩᩴ ᨠᩁᩥᨲ᩠ᩅᩣ ᨴᩤᩁᩩᨽᨱ᩠ᨯᩴ ᨾᨲ᩠ᨲᩥᨠᩣᨽᨱ᩠ᨯᩴ ᨸᨭᩥᩈᩣᨾᩮᨲ᩠ᩅᩣ ᨲᩥᨱᩮᨶ ᩅᩤ ᨸᨱ᩠ᨱᩮᨶ ᩅᩤ ᨸᨭᩥᨧ᩠ᨨᩣᨴᩮᨲ᩠ᩅᩣ ᨸᨠ᩠ᨠᨾᩥᨲᨻ᩠ᨻᩴ—  ᩋᨸ᩠ᨸᩮᩅ ᨶᩣᨾ ᩋᩘᨣᩤᨶᩥᨸᩥ ᩈᩮᩈᩮᨿ᩠ᨿᩩᨶ᩠ᨲᩥ. ᩍᨴᩴ ᨡᩮᩣ, ᨽᩥᨠ᩠ᨡᩅᩮ, ᨣᨾᩥᨠᩣᨶᩴ ᨽᩥᨠ᩠ᨡᩪᨶᩴ ᩅᨲ᩠ᨲᩴ ᨿᨳᩣ ᨣᨾᩥᨠᩮᩉᩥ ᨽᩥᨠ᩠ᨡᩪᩉᩥ ᩈᨾ᩠ᨾᩣ ᩅᨲ᩠ᨲᩥᨲᨻ᩠ᨻᨶ᩺”ᨲᩥ.
</Paragraph>
</Division>