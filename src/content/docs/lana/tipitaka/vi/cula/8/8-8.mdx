---
title: "8.8 ᩈᩮᨶᩣᩈᨶᩅᨲ᩠ᨲᨠᨳᩣ"
tableOfContents: false
sidebar:
  order: 13
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="369" book="cula">

<Paragraph number="1693" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩈᨾ᩠ᨻᩉᩩᩃᩣ ᨽᩥᨠ᩠ᨡᩪ ᩋᨩ᩠ᨫᩮᩣᨠᩣᩈᩮ ᨧᩦᩅᩁᨠᨾ᩠ᨾᩴ ᨠᩁᩮᩣᨶ᩠ᨲᩥ. ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᨸᨭᩥᩅᩤᨲᩮ ᩋᩘᨣᨱᩮ ᩈᩮᨶᩣᩈᨶᩴ ᨸᨸ᩠ᨹᩮᩣᨭᩮᩈᩩᩴ. ᨽᩥᨠ᩠ᨡᩪ ᩁᨩᩮᨶ ᩒᨠᩥᩁᩥᩴᩈᩩ. ᨿᩮ ᨲᩮ ᨽᩥᨠ᩠ᨡᩪ ᩋᨸ᩠ᨸᩥᨧ᩠ᨨᩣ …ᨸᩮ…  ᨲᩮ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᨸᨭᩥᩅᩤᨲᩮ ᩋᩘᨣᨱᩮ ᩈᩮᨶᩣᩈᨶᩴ ᨸᨸ᩠ᨹᩮᩣᨭᩮᩔᨶ᩠ᨲᩥ. ᨽᩥᨠ᩠ᨡᩪ ᩁᨩᩮᨶ ᩒᨠᩥᩁᩥᩴᩈᩪ”ᨲᩥ.
</Paragraph>

<Paragraph number="1694" book="cula">
ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ …ᨸᩮ…  “ᩈᨧ᩠ᨧᩴ ᨠᩥᩁ, ᨽᩥᨠ᩠ᨡᩅᩮ, ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᨸᨭᩥᩅᩤᨲᩮ ᩋᩘᨣᨱᩮ ᩈᩮᨶᩣᩈᨶᩴ ᨸᨸ᩠ᨹᩮᩣᨭᩮᨶ᩠ᨲᩥ, ᨽᩥᨠ᩠ᨡᩪ ᩁᨩᩮᨶ ᩒᨠᩥᩁᩥᩴᩈᩪ”ᨲᩥ? “ᩈᨧ᩠ᨧᩴ, ᨽᨣᩅᩤ”ᨲᩥ …ᨸᩮ…  ᩅᩥᨣᩁᩉᩥᨲ᩠ᩅᩣ …ᨸᩮ…  ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—
</Paragraph>

</Division>
<Division number="370" book="cula">

<Paragraph number="1695" book="cula">
“ᨲᩮᨶ ᩉᩥ, ᨽᩥᨠ᩠ᨡᩅᩮ, ᨽᩥᨠ᩠ᨡᩪᨶᩴ ᩈᩮᨶᩣᩈᨶᩅᨲ᩠ᨲᩴ ᨸᨬ᩠ᨬᨸᩮᩔᩣᨾᩥ ᨿᨳᩣ ᨽᩥᨠ᩠ᨡᩪᩉᩥ ᩈᩮᨶᩣᩈᨶᩮ ᩈᨾ᩠ᨾᩣ ᩅᨲ᩠ᨲᩥᨲᨻ᩠ᨻᩴ. ᨿᩈ᩠ᨾᩥᩴ ᩅᩥᩉᩣᩁᩮ ᩅᩥᩉᩁᨲᩥ, ᩈᨧᩮ ᩈᩮᩣ ᩅᩥᩉᩣᩁᩮᩣ ᩏᨠᩖᩣᨸᩮᩣ ᩉᩮᩣᨲᩥ, ᩈᨧᩮ ᩏᩔᩉᨲᩥ, ᩈᩮᩣᨵᩮᨲᨻ᩠ᨻᩮᩣ. ᩅᩥᩉᩣᩁᩴ ᩈᩮᩣᨵᩮᨶ᩠ᨲᩮᨶ ᨸᨮᨾᩴ ᨸᨲ᩠ᨲᨧᩦᩅᩁᩴ ᨶᩦᩉᩁᩥᨲ᩠ᩅᩣ ᩑᨠᨾᨶ᩠ᨲᩴ ᨶᩥᨠ᩠ᨡᩥᨸᩥᨲᨻ᩠ᨻᩴ; ᨶᩥᩈᩦᨴᨶᨸᨧ᩠ᨧᨲ᩠ᨳᩁᨱᩴ ᨶᩦᩉᩁᩥᨲ᩠ᩅᩣ ᩑᨠᨾᨶ᩠ᨲᩴ ᨶᩥᨠ᩠ᨡᩥᨸᩥᨲᨻ᩠ᨻᩴ; ᨽᩥᩈᩥᨻᩥᨻ᩠ᨻᩮᩣᩉᨶᩴ ᨶᩦᩉᩁᩥᨲ᩠ᩅᩣ ᩑᨠᨾᨶ᩠ᨲᩴ ᨶᩥᨠ᩠ᨡᩥᨸᩥᨲᨻ᩠ᨻᩴ; ᨾᨬ᩠ᨧᩮᩣ ᨶᩦᨧᩴ ᨠᨲ᩠ᩅᩣ ᩈᩣᨵᩩᨠᩴ ᩋᨸ᩠ᨸᨭᩥᨥᩴᩈᨶ᩠ᨲᩮᨶ, ᩋᩈᩘᨥᨭ᩠ᨭᩮᨶ᩠ᨲᩮᨶ ᨠᩅᩤᨭᨸᩥᨭ᩠ᨮᩴ, ᨶᩦᩉᩁᩥᨲ᩠ᩅᩣ ᩑᨠᨾᨶ᩠ᨲᩴ ᨶᩥᨠ᩠ᨡᩥᨸᩥᨲᨻ᩠ᨻᩮᩣ; ᨸᩦᨮᩴ ᨶᩦᨧᩴ ᨠᨲ᩠ᩅᩣ ᩈᩣᨵᩩᨠᩴ ᩋᨸ᩠ᨸᨭᩥᨥᩴᩈᨶ᩠ᨲᩮᨶ, ᩋᩈᩘᨥᨭ᩠ᨭᩮᨶ᩠ᨲᩮᨶ ᨠᩅᩤᨭᨸᩥᨭ᩠ᨮᩴ, ᨶᩦᩉᩁᩥᨲ᩠ᩅᩣ ᩑᨠᨾᨶ᩠ᨲᩴ ᨶᩥᨠ᩠ᨡᩥᨸᩥᨲᨻ᩠ᨻᩴ; ᨾᨬ᩠ᨧᨸᨭᩥᨸᩣᨴᨠᩣ ᨶᩦᩉᩁᩥᨲ᩠ᩅᩣ ᩑᨠᨾᨶ᩠ᨲᩴ ᨶᩥᨠ᩠ᨡᩥᨸᩥᨲᨻ᩠ᨻᩣ; ᨡᩮᩊᨾᩃᩖᨠᩮᩣ ᨶᩦᩉᩁᩥᨲ᩠ᩅᩣ ᩑᨠᨾᨶ᩠ᨲᩴ ᨶᩥᨠ᩠ᨡᩥᨸᩥᨲᨻ᩠ᨻᩮᩣ; ᩋᨸᩔᩮᨶᨹᩃᨠᩴ ᨶᩦᩉᩁᩥᨲ᩠ᩅᩣ ᩑᨠᨾᨶ᩠ᨲᩴ ᨶᩥᨠ᩠ᨡᩥᨸᩥᨲᨻ᩠ᨻᩴ; ᨽᩩᨾ᩠ᨾᨲ᩠ᨳᩁᨱᩴ ᨿᨳᩣᨸᨬ᩠ᨬᨲ᩠ᨲᩴ ᩈᩃᩖᨠ᩠ᨡᩮᨲ᩠ᩅᩣ ᨶᩦᩉᩁᩥᨲ᩠ᩅᩣ ᩑᨠᨾᨶ᩠ᨲᩴ ᨶᩥᨠ᩠ᨡᩥᨸᩥᨲᨻ᩠ᨻᩴ. ᩈᨧᩮ ᩅᩥᩉᩣᩁᩮ ᩈᨶ᩠ᨲᩣᨶᨠᩴ ᩉᩮᩣᨲᩥ, ᩏᩃᩖᩮᩣᨠᩣ ᨸᨮᨾᩴ ᩒᩉᩣᩁᩮᨲᨻ᩠ᨻᩴ, ᩋᩣᩃᩮᩣᨠᩈᨶ᩠ᨵᩥᨠᨱ᩠ᨱᨽᩣᨣᩤ ᨸᨾᨩ᩠ᨩᩥᨲᨻ᩠ᨻᩣ. ᩈᨧᩮ ᨣᩮᩁᩩᨠᨸᩁᩥᨠᨾ᩠ᨾᨠᨲᩣ ᨽᩥᨲ᩠ᨲᩥ ᨠᨱ᩠ᨱᨠᩥᨲᩣ ᩉᩮᩣᨲᩥ, ᨧᩮᩣᩊᨠᩴ ᨲᩮᨾᩮᨲ᩠ᩅᩣ ᨸᩦᩊᩮᨲ᩠ᩅᩣ ᨸᨾᨩ᩠ᨩᩥᨲᨻ᩠ᨻᩣ. ᩈᨧᩮ ᨠᩣᩊᩅᨱ᩠ᨱᨠᨲᩣ ᨽᩪᨾᩥ ᨠᨱ᩠ᨱᨠᩥᨲᩣ ᩉᩮᩣᨲᩥ, ᨧᩮᩣᩊᨠᩴ ᨲᩮᨾᩮᨲ᩠ᩅᩣ ᨸᩦᩊᩮᨲ᩠ᩅᩣ ᨸᨾᨩ᩠ᨩᩥᨲᨻ᩠ᨻᩣ. ᩈᨧᩮ ᩋᨠᨲᩣ ᩉᩮᩣᨲᩥ ᨽᩪᨾᩥ, ᩏᨴᨠᩮᨶ ᨸᩁᩥᨸ᩠ᨹᩮᩣᩈᩥᨲ᩠ᩅᩣ ᨸᩁᩥᨸ᩠ᨹᩮᩣᩈᩥᨲ᩠ᩅᩣ ᩈᨾ᩠ᨾᨩ᩠ᨩᩥᨲᨻ᩠ᨻᩣ—  ᨾᩣ ᩅᩥᩉᩣᩁᩮᩣ ᩁᨩᩮᨶ ᩏᩉᨬ᩠ᨬᩦᨲᩥ. ᩈᩘᨠᩣᩁᩴ ᩅᩥᨧᩥᨶᩥᨲ᩠ᩅᩣ ᩑᨠᨾᨶ᩠ᨲᩴ ᨨᨯ᩠ᨯᩮᨲᨻ᩠ᨻᩴ.
</Paragraph>

<Paragraph number="1696" book="cula">
ᨶ ᨽᩥᨠ᩠ᨡᩩᩈᩣᨾᨶ᩠ᨲᩣ ᩈᩮᨶᩣᩈᨶᩴ ᨸᨸ᩠ᨹᩮᩣᨭᩮᨲᨻ᩠ᨻᩴ. ᨶ ᩅᩥᩉᩣᩁᩈᩣᨾᨶ᩠ᨲᩣ ᩈᩮᨶᩣᩈᨶᩴ ᨸᨸ᩠ᨹᩮᩣᨭᩮᨲᨻ᩠ᨻᩴ. ᨶ ᨸᩣᨶᩦᨿᩈᩣᨾᨶ᩠ᨲᩣ ᩈᩮᨶᩣᩈᨶᩴ ᨸᨸ᩠ᨹᩮᩣᨭᩮᨲᨻ᩠ᨻᩴ. ᨶ ᨸᩁᩥᨽᩮᩣᨩᨶᩦᨿᩈᩣᨾᨶ᩠ᨲᩣ ᩈᩮᨶᩣᩈᨶᩴ ᨸᨸ᩠ᨹᩮᩣᨭᩮᨲᨻ᩠ᨻᩴ. ᨶ ᨸᨭᩥᩅᩤᨲᩮ ᩋᩘᨣᨱᩮ ᩈᩮᨶᩣᩈᨶᩴ ᨸᨸ᩠ᨹᩮᩣᨭᩮᨲᨻ᩠ᨻᩴ. ᩋᨵᩮᩤᩅᩤᨲᩮ ᩈᩮᨶᩣᩈᨶᩴ ᨸᨸ᩠ᨹᩮᩣᨭᩮᨲᨻ᩠ᨻᩴ.
</Paragraph>

<Paragraph number="1697" book="cula">
ᨽᩩᨾ᩠ᨾᨲ᩠ᨳᩁᨱᩴ ᩑᨠᨾᨶ᩠ᨲᩴ ᩒᨲᩣᨸᩮᨲ᩠ᩅᩣ ᩈᩮᩣᨵᩮᨲ᩠ᩅᩣ ᨸᨸ᩠ᨹᩮᩣᨭᩮᨲ᩠ᩅᩣ ᩋᨲᩥᩉᩁᩥᨲ᩠ᩅᩣ ᨿᨳᩣᨸᨬ᩠ᨬᨲ᩠ᨲᩴ ᨸᨬ᩠ᨬᨸᩮᨲᨻ᩠ᨻᩴ. ᨾᨬ᩠ᨧᨸᨭᩥᨸᩣᨴᨠᩣ ᩑᨠᨾᨶ᩠ᨲᩴ ᩒᨲᩣᨸᩮᨲ᩠ᩅᩣ ᨸᨾᨩ᩠ᨩᩥᨲ᩠ᩅᩣ ᩋᨲᩥᩉᩁᩥᨲ᩠ᩅᩣ ᨿᨳᩣᨮᩣᨶᩮ ᨮᨸᩮᨲᨻ᩠ᨻᩣ. ᨾᨬ᩠ᨧᩮᩣ ᩑᨠᨾᨶ᩠ᨲᩴ ᩒᨲᩣᨸᩮᨲ᩠ᩅᩣ ᩈᩮᩣᨵᩮᨲ᩠ᩅᩣ ᨸᨸ᩠ᨹᩮᩣᨭᩮᨲ᩠ᩅᩣ ᨶᩦᨧᩴ ᨠᨲ᩠ᩅᩣ ᩈᩣᨵᩩᨠᩴ ᩋᨸ᩠ᨸᨭᩥᨥᩴᩈᨶ᩠ᨲᩮᨶ, ᩋᩈᩘᨥᨭ᩠ᨭᩮᨶ᩠ᨲᩮᨶ ᨠᩅᩤᨭᨸᩥᨭ᩠ᨮᩴ, ᩋᨲᩥᩉᩁᩥᨲ᩠ᩅᩣ ᨿᨳᩣᨸᨬ᩠ᨬᨲ᩠ᨲᩴ ᨸᨬ᩠ᨬᨸᩮᨲᨻ᩠ᨻᩮᩣ. ᨸᩦᨮᩴ ᩑᨠᨾᨶ᩠ᨲᩴ ᩒᨲᩣᨸᩮᨲ᩠ᩅᩣ ᩈᩮᩣᨵᩮᨲ᩠ᩅᩣ ᨸᨸ᩠ᨹᩮᩣᨭᩮᨲ᩠ᩅᩣ ᨶᩦᨧᩴ ᨠᨲ᩠ᩅᩣ ᩈᩣᨵᩩᨠᩴ ᩋᨸ᩠ᨸᨭᩥᨥᩴᩈᨶ᩠ᨲᩮᨶ, ᩋᩈᩘᨥᨭ᩠ᨭᩮᨶ᩠ᨲᩮᨶ ᨠᩅᩤᨭᨸᩥᨭ᩠ᨮᩴ, ᩋᨲᩥᩉᩁᩥᨲ᩠ᩅᩣ ᨿᨳᩣᨸᨬ᩠ᨬᨲ᩠ᨲᩴ ᨸᨬ᩠ᨬᨸᩮᨲᨻ᩠ᨻᩴ. ᨽᩥᩈᩥᨻᩥᨻ᩠ᨻᩮᩣᩉᨶᩴ ᩑᨠᨾᨶ᩠ᨲᩴ ᩒᨲᩣᨸᩮᨲ᩠ᩅᩣ ᩈᩮᩣᨵᩮᨲ᩠ᩅᩣ ᨸᨸ᩠ᨹᩮᩣᨭᩮᨲ᩠ᩅᩣ ᩋᨲᩥᩉᩁᩥᨲ᩠ᩅᩣ ᨿᨳᩣᨸᨬ᩠ᨬᨲ᩠ᨲᩴ ᨸᨬ᩠ᨬᨸᩮᨲᨻ᩠ᨻᩴ. ᨶᩥᩈᩦᨴᨶᨸᨧ᩠ᨧᨲ᩠ᨳᩁᨱᩴ ᩑᨠᨾᨶ᩠ᨲᩴ ᩒᨲᩣᨸᩮᨲ᩠ᩅᩣ ᩈᩮᩣᨵᩮᨲ᩠ᩅᩣ ᨸᨸ᩠ᨹᩮᩣᨭᩮᨲ᩠ᩅᩣ ᩋᨲᩥᩉᩁᩥᨲ᩠ᩅᩣ ᨿᨳᩣᨸᨬ᩠ᨬᨲ᩠ᨲᩴ ᨸᨬ᩠ᨬᨸᩮᨲᨻ᩠ᨻᩴ. ᨡᩮᩊᨾᩃᩖᨠᩮᩣ ᩑᨠᨾᨶ᩠ᨲᩴ ᩒᨲᩣᨸᩮᨲ᩠ᩅᩣ ᨸᨾᨩ᩠ᨩᩥᨲ᩠ᩅᩣ ᩋᨲᩥᩉᩁᩥᨲ᩠ᩅᩣ ᨿᨳᩣᨮᩣᨶᩮ ᨮᨸᩮᨲᨻ᩠ᨻᩮᩣ. ᩋᨸᩔᩮᨶᨹᩃᨠᩴ ᩑᨠᨾᨶ᩠ᨲᩴ ᩒᨲᩣᨸᩮᨲ᩠ᩅᩣ ᨸᨾᨩ᩠ᨩᩥᨲ᩠ᩅᩣ ᩋᨲᩥᩉᩁᩥᨲ᩠ᩅᩣ ᨿᨳᩣᨮᩣᨶᩮ ᨮᨸᩮᨲᨻ᩠ᨻᩴ. ᨸᨲ᩠ᨲᨧᩦᩅᩁᩴ ᨶᩥᨠ᩠ᨡᩥᨸᩥᨲᨻ᩠ᨻᩴ. ᨸᨲ᩠ᨲᩴ ᨶᩥᨠ᩠ᨡᩥᨸᨶ᩠ᨲᩮᨶ ᩑᨠᩮᨶ ᩉᨲ᩠ᨳᩮᨶ ᨸᨲ᩠ᨲᩴ ᨣᩉᩮᨲ᩠ᩅᩣ ᩑᨠᩮᨶ ᩉᨲ᩠ᨳᩮᨶ ᩉᩮᨭ᩠ᨮᩣᨾᨬ᩠ᨧᩴ ᩅᩤ ᩉᩮᨭ᩠ᨮᩣᨸᩦᨮᩴ ᩅᩤ ᨸᩁᩣᨾᩈᩥᨲ᩠ᩅᩣ ᨸᨲ᩠ᨲᩮᩣ ᨶᩥᨠ᩠ᨡᩥᨸᩥᨲᨻ᩠ᨻᩮᩣ. ᨶ ᨧ ᩋᨶᨶ᩠ᨲᩁᩉᩥᨲᩣᨿ ᨽᩪᨾᩥᨿᩣ ᨸᨲ᩠ᨲᩮᩣ ᨶᩥᨠ᩠ᨡᩥᨸᩥᨲᨻ᩠ᨻᩮᩣ. ᨧᩦᩅᩁᩴ ᨶᩥᨠ᩠ᨡᩥᨸᨶ᩠ᨲᩮᨶ ᩑᨠᩮᨶ ᩉᨲ᩠ᨳᩮᨶ ᨧᩦᩅᩁᩴ ᨣᩉᩮᨲ᩠ᩅᩣ ᩑᨠᩮᨶ ᩉᨲ᩠ᨳᩮᨶ ᨧᩦᩅᩁᩅᩴᩈᩴ ᩅᩤ ᨧᩦᩅᩁᩁᨩ᩠ᨩᩩᩴ ᩅᩤ ᨸᨾᨩ᩠ᨩᩥᨲ᩠ᩅᩣ ᨸᩣᩁᨲᩮᩣ ᩋᨶ᩠ᨲᩴ ᩒᩁᨲᩮᩣ ᨽᩮᩣᨣᩴ ᨠᨲ᩠ᩅᩣ ᨧᩦᩅᩁᩴ ᨶᩥᨠ᩠ᨡᩥᨸᩥᨲᨻ᩠ᨻᩴ.
</Paragraph>

<Paragraph number="1698" book="cula">
ᩈᨧᩮ ᨸᩩᩁᨲ᩠ᨳᩥᨾᩣ ᩈᩁᨩᩣ ᩅᩤᨲᩣ ᩅᩤᨿᨶ᩠ᨲᩥ, ᨸᩩᩁᨲ᩠ᨳᩥᨾᩣ ᩅᩤᨲᨸᩣᨶᩣ ᨳᨠᩮᨲᨻ᩠ᨻᩣ. ᩈᨧᩮ ᨸᨧ᩠ᨨᩥᨾᩣ ᩈᩁᨩᩣ ᩅᩤᨲᩣ ᩅᩤᨿᨶ᩠ᨲᩥ, ᨸᨧ᩠ᨨᩥᨾᩣ ᩅᩤᨲᨸᩣᨶᩣ ᨳᨠᩮᨲᨻ᩠ᨻᩣ. ᩈᨧᩮ ᩏᨲ᩠ᨲᩁᩣ ᩈᩁᨩᩣ ᩅᩤᨲᩣ ᩅᩤᨿᨶ᩠ᨲᩥ ᩏᨲ᩠ᨲᩁᩣ ᩅᩤᨲᨸᩣᨶᩣ ᨳᨠᩮᨲᨻ᩠ᨻᩣ. ᩈᨧᩮ ᨴᨠ᩠ᨡᩥᨱᩣ ᩈᩁᨩᩣ ᩅᩤᨲᩣ ᩅᩤᨿᨶ᩠ᨲᩥ, ᨴᨠ᩠ᨡᩥᨱᩣ ᩅᩤᨲᨸᩣᨶᩣ ᨳᨠᩮᨲᨻ᩠ᨻᩣ. ᩈᨧᩮ ᩈᩦᨲᨠᩣᩃᩮᩣ ᩉᩮᩣᨲᩥ, ᨴᩥᩅᩤ ᩅᩤᨲᨸᩣᨶᩣ ᩅᩥᩅᩁᩥᨲᨻ᩠ᨻᩣ, ᩁᨲ᩠ᨲᩥᩴ ᨳᨠᩮᨲᨻ᩠ᨻᩣ. ᩈᨧᩮ ᩏᨱ᩠ᩉᨠᩣᩃᩮᩣ ᩉᩮᩣᨲᩥ, ᨴᩥᩅᩤ ᩅᩤᨲᨸᩣᨶᩣ ᨳᨠᩮᨲᨻ᩠ᨻᩣ, ᩁᨲ᩠ᨲᩥᩴ ᩅᩥᩅᩁᩥᨲᨻ᩠ᨻᩣ.
</Paragraph>

<Paragraph number="1699" book="cula">
ᩈᨧᩮ ᨸᩁᩥᩅᩮᨱᩴ ᩏᨠᩖᩣᨸᩴ ᩉᩮᩣᨲᩥ, ᨸᩁᩥᩅᩮᨱᩴ ᩈᨾ᩠ᨾᨩ᩠ᨩᩥᨲᨻ᩠ᨻᩴ. ᩈᨧᩮ ᨠᩮᩣᨭ᩠ᨮᨠᩮᩣ ᩏᨠᩖᩣᨸᩮᩣ ᩉᩮᩣᨲᩥ, ᨠᩮᩣᨭ᩠ᨮᨠᩮᩣ ᩈᨾ᩠ᨾᨩ᩠ᨩᩥᨲᨻ᩠ᨻᩮᩣ. ᩈᨧᩮ ᩏᨸᨭ᩠ᨮᩣᨶᩈᩣᩃᩣ ᩏᨠᩖᩣᨸᩣ ᩉᩮᩣᨲᩥ, ᩏᨸᨭ᩠ᨮᩣᨶᩈᩣᩃᩣ ᩈᨾ᩠ᨾᨩ᩠ᨩᩥᨲᨻ᩠ᨻᩣ. ᩈᨧᩮ ᩋᨣ᩠ᨣᩥᩈᩣᩃᩣ ᩏᨠᩖᩣᨸᩣ ᩉᩮᩣᨲᩥ, ᩋᨣ᩠ᨣᩥᩈᩣᩃᩣ ᩈᨾ᩠ᨾᨩ᩠ᨩᩥᨲᨻ᩠ᨻᩣ. ᩈᨧᩮ ᩅᨧ᩠ᨧᨠᩩᨭᩥ ᩏᨠᩖᩣᨸᩣ ᩉᩮᩣᨲᩥ, ᩅᨧ᩠ᨧᨠᩩᨭᩥ ᩈᨾ᩠ᨾᨩ᩠ᨩᩥᨲᨻ᩠ᨻᩣ. ᩈᨧᩮ ᨸᩣᨶᩦᨿᩴ ᨶ ᩉᩮᩣᨲᩥ, ᨸᩣᨶᩦᨿᩴ ᩏᨸᨭ᩠ᨮᩣᨸᩮᨲᨻ᩠ᨻᩴ. ᩈᨧᩮ ᨸᩁᩥᨽᩮᩣᨩᨶᩦᨿᩴ ᨶ ᩉᩮᩣᨲᩥ, ᨸᩁᩥᨽᩮᩣᨩᨶᩦᨿᩴ ᩏᨸᨭ᩠ᨮᩣᨸᩮᨲᨻ᩠ᨻᩴ. ᩈᨧᩮ ᩋᩣᨧᨾᨶᨠᩩᨾ᩠ᨽᩥᨿᩣ ᩏᨴᨠᩴ ᨶ ᩉᩮᩣᨲᩥ, ᩋᩣᨧᨾᨶᨠᩩᨾ᩠ᨽᩥᨿᩣ ᩏᨴᨠᩴ ᩋᩣᩈᩥᨬ᩠ᨧᩥᨲᨻ᩠ᨻᩴ.
</Paragraph>

<Paragraph number="1700" book="cula">
ᩈᨧᩮ ᩅᩩᨯ᩠ᨰᩮᨶ ᩈᨴ᩠ᨵᩥᩴ ᩑᨠᩅᩥᩉᩣᩁᩮ ᩅᩥᩉᩁᨲᩥ, ᨶ ᩅᩩᨯ᩠ᨰᩴ ᩋᨶᩣᨸᩩᨧ᩠ᨨᩣ ᩏᨴ᩠ᨴᩮᩈᩮᩣ ᨴᩤᨲᨻ᩠ᨻᩮᩣ, ᨶ ᨸᩁᩥᨸᩩᨧ᩠ᨨᩣ ᨴᩤᨲᨻ᩠ᨻᩣ, ᨶ ᩈᨩ᩠ᨫᩣᨿᩮᩣ ᨠᩣᨲᨻ᩠ᨻᩮᩣ, ᨶ ᨵᨾ᩠ᨾᩮᩣ ᨽᩣᩈᩥᨲᨻ᩠ᨻᩮᩣ, ᨶ ᨸᨴᩦᨸᩮᩣ ᨠᩣᨲᨻ᩠ᨻᩮᩣ, ᨶ ᨸᨴᩦᨸᩮᩣ ᩅᩥᨩ᩠ᨫᩣᨸᩮᨲᨻ᩠ᨻᩮᩣ, ᨶ ᩅᩤᨲᨸᩣᨶᩣ ᩅᩥᩅᩁᩥᨲᨻ᩠ᨻᩣ, ᨶ ᩅᩤᨲᨸᩣᨶᩣ ᨳᨠᩮᨲᨻ᩠ᨻᩣ. ᩈᨧᩮ ᩅᩩᨯ᩠ᨰᩮᨶ ᩈᨴ᩠ᨵᩥᩴ ᩑᨠᨧᩘᨠᨾᩮ ᨧᩘᨠᨾᨲᩥ, ᨿᩮᨶ ᩅᩩᨯ᩠ᨰᩮᩣ ᨲᩮᨶ ᨸᩁᩥᩅᨲ᩠ᨲᩥᨲᨻ᩠ᨻᩴ, ᨶ ᨧ ᩅᩩᨯ᩠ᨰᩮᩣ ᩈᩘᨥᩣᨭᩥᨠᨱ᩠ᨱᩮᨶ ᨥᨭ᩠ᨭᩮᨲᨻ᩠ᨻᩮᩣ. ᩍᨴᩴ ᨡᩮᩣ, ᨽᩥᨠ᩠ᨡᩅᩮ, ᨽᩥᨠ᩠ᨡᩪᨶᩴ ᩈᩮᨶᩣᩈᨶᩅᨲ᩠ᨲᩴ ᨿᨳᩣ ᨽᩥᨠ᩠ᨡᩪᩉᩥ ᩈᩮᨶᩣᩈᨶᩮ ᩈᨾ᩠ᨾᩣ ᩅᨲ᩠ᨲᩥᨲᨻ᩠ᨻᨶ᩺”ᨲᩥ.
</Paragraph>
</Division>