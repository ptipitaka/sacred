---
title: "8.14 ᩋᨶ᩠ᨲᩮᩅᩤᩈᩥᨠᩅᨲ᩠ᨲᨠᨳᩣ"
tableOfContents: false
sidebar:
  order: 6
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="381" book="cula">

<Paragraph number="1755" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᩣᨧᩁᩥᨿᩣ ᩋᨶ᩠ᨲᩮᩅᩤᩈᩥᨠᩮᩈᩩ ᨶ ᩈᨾ᩠ᨾᩣ ᩅᨲ᩠ᨲᨶ᩠ᨲᩥ. ᨿᩮ ᨲᩮ ᨽᩥᨠ᩠ᨡᩪ ᩋᨸ᩠ᨸᩥᨧ᩠ᨨᩣ …ᨸᩮ…  ᨲᩮ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᩋᩣᨧᩁᩥᨿᩣ ᩋᨶ᩠ᨲᩮᩅᩤᩈᩥᨠᩮᩈᩩ ᨶ ᩈᨾ᩠ᨾᩣ ᩅᨲ᩠ᨲᩥᩔᨶ᩠ᨲᩦ”ᨲᩥ. ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. ᩋᨳ ᨡᩮᩣ ᨽᨣᩅᩤ ᩑᨲᩈ᩠ᨾᩥᩴ ᨶᩥᨴᩤᨶᩮ ᩑᨲᩈ᩠ᨾᩥᩴ ᨸᨠᩁᨱᩮ ᨽᩥᨠ᩠ᨡᩩᩈᩴᨥᩴ ᩈᨶ᩠ᨶᩥᨸᩣᨲᩣᨸᩮᨲ᩠ᩅᩣ ᨽᩥᨠ᩠ᨡᩪ ᨸᨭᩥᨸᩩᨧ᩠ᨨᩥ—  “ᩈᨧ᩠ᨧᩴ ᨠᩥᩁ, ᨽᩥᨠ᩠ᨡᩅᩮ, ᩋᩣᨧᩁᩥᨿᩣ ᩋᨶ᩠ᨲᩮᩅᩤᩈᩥᨠᩮᩈᩩ ᨶ ᩈᨾ᩠ᨾᩣ ᩅᨲ᩠ᨲᨶ᩠ᨲᩦ”ᨲᩥ? “ᩈᨧ᩠ᨧᩴ, ᨽᨣᩅᩤ”ᨲᩥ …ᨸᩮ…  ᩅᩥᨣᩁᩉᩥᨲ᩠ᩅᩣ …ᨸᩮ…  ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—
</Paragraph>

</Division>
<Division number="382" book="cula">

<Paragraph number="1756" book="cula">
“ᨲᩮᨶ ᩉᩥ, ᨽᩥᨠ᩠ᨡᩅᩮ, ᩋᩣᨧᩁᩥᨿᩣᨶᩴ ᩋᨶ᩠ᨲᩮᩅᩤᩈᩥᨠᩮᩈᩩ ᩅᨲ᩠ᨲᩴ ᨸᨬ᩠ᨬᨸᩮᩔᩣᨾᩥ ᨿᨳᩣ ᩋᩣᨧᩁᩥᨿᩮᩉᩥ ᩋᨶ᩠ᨲᩮᩅᩤᩈᩥᨠᩮᩈᩩ ᩈᨾ᩠ᨾᩣ ᩅᨲ᩠ᨲᩥᨲᨻ᩠ᨻᩴ. ᩋᩣᨧᩁᩥᨿᩮᨶ, ᨽᩥᨠ᩠ᨡᩅᩮ, ᩋᨶ᩠ᨲᩮᩅᩤᩈᩥᨠᨾ᩠ᩉᩥ ᩈᨾ᩠ᨾᩣ ᩅᨲ᩠ᨲᩥᨲᨻ᩠ᨻᩴ. ᨲᨲᩕᩣᨿᩴ ᩈᨾ᩠ᨾᩣᩅᨲ᩠ᨲᨶᩣ—
</Paragraph>

<Paragraph number="1757" book="cula">
ᩋᩣᨧᩁᩥᨿᩮᨶ, ᨽᩥᨠ᩠ᨡᩅᩮ, ᩋᨶ᩠ᨲᩮᩅᩤᩈᩥᨠᩮᩣ ᩈᩘᨣᩉᩮᨲᨻ᩠ᨻᩮᩣ ᩋᨶᩩᨣ᩠ᨣᩉᩮᨲᨻ᩠ᨻᩮᩣ ᩏᨴ᩠ᨴᩮᩈᩮᨶ ᨸᩁᩥᨸᩩᨧ᩠ᨨᩣᨿ ᩒᩅᩤᨴᩮᨶ ᩋᨶᩩᩈᩣᩈᨶᩥᨿᩣ. ᩈᨧᩮ ᩋᩣᨧᩁᩥᨿᩔ ᨸᨲ᩠ᨲᩮᩣ ᩉᩮᩣᨲᩥ, ᩋᨶ᩠ᨲᩮᩅᩤᩈᩥᨠᩔ ᨸᨲ᩠ᨲᩮᩣ ᨶ ᩉᩮᩣᨲᩥ, ᩋᩣᨧᩁᩥᨿᩮᨶ ᩋᨶ᩠ᨲᩮᩅᩤᩈᩥᨠᩔ ᨸᨲ᩠ᨲᩮᩣ ᨴᩤᨲᨻ᩠ᨻᩮᩣ, ᩏᩔᩩᨠ᩠ᨠᩴ ᩅᩤ ᨠᩣᨲᨻ᩠ᨻᩴ—  ᨠᩥᨶ᩠ᨲᩥ ᨶᩩ ᨡᩮᩣ ᩋᨶ᩠ᨲᩮᩅᩤᩈᩥᨠᩔ ᨸᨲ᩠ᨲᩮᩣ ᩏᨸ᩠ᨸᨩ᩠ᨩᩥᨿᩮᨳᩣᨲᩥ. ᩈᨧᩮ ᩋᩣᨧᩁᩥᨿᩔ ᨧᩦᩅᩁᩴ ᩉᩮᩣᨲᩥ, ᩋᨶ᩠ᨲᩮᩅᩤᩈᩥᨠᩔ ᨧᩦᩅᩁᩴ ᨶ ᩉᩮᩣᨲᩥ, ᩋᩣᨧᩁᩥᨿᩮᨶ ᩋᨶ᩠ᨲᩮᩅᩤᩈᩥᨠᩔ ᨧᩦᩅᩁᩴ ᨴᩤᨲᨻ᩠ᨻᩴ, ᩏᩔᩩᨠ᩠ᨠᩴ ᩅᩤ ᨠᩣᨲᨻ᩠ᨻᩴ—  ᨠᩥᨶ᩠ᨲᩥ ᨶᩩ ᨡᩮᩣ ᩋᨶ᩠ᨲᩮᩅᩤᩈᩥᨠᩔ ᨧᩦᩅᩁᩴ ᩏᨸ᩠ᨸᨩ᩠ᨩᩥᨿᩮᨳᩣᨲᩥ. ᩈᨧᩮ ᩋᩣᨧᩁᩥᨿᩔ ᨸᩁᩥᨠ᩠ᨡᩣᩁᩮᩣ ᩉᩮᩣᨲᩥ, ᩋᨶ᩠ᨲᩮᩅᩤᩈᩥᨠᩔ ᨸᩁᩥᨠ᩠ᨡᩣᩁᩮᩣ ᨶ ᩉᩮᩣᨲᩥ, ᩋᩣᨧᩁᩥᨿᩮᨶ ᩋᨶ᩠ᨲᩮᩅᩤᩈᩥᨠᩔ ᨸᩁᩥᨠ᩠ᨡᩣᩁᩮᩣ ᨴᩤᨲᨻ᩠ᨻᩮᩣ, ᩏᩔᩩᨠ᩠ᨠᩴ ᩅᩤ ᨠᩣᨲᨻ᩠ᨻᩴ—  ᨠᩥᨶ᩠ᨲᩥ ᨶᩩ ᨡᩮᩣ ᩋᨶ᩠ᨲᩮᩅᩤᩈᩥᨠᩔ ᨸᩁᩥᨠ᩠ᨡᩣᩁᩮᩣ ᩏᨸ᩠ᨸᨩ᩠ᨩᩥᨿᩮᨳᩣᨲᩥ.
</Paragraph>

<Paragraph number="1758" book="cula">
ᩈᨧᩮ ᩋᨶ᩠ᨲᩮᩅᩤᩈᩥᨠᩮᩣ ᨣᩥᩃᩣᨶᩮᩣ ᩉᩮᩣᨲᩥ, ᨠᩣᩃᩔᩮᩅ ᩏᨭ᩠ᨮᩣᨿ ᨴᨶ᩠ᨲᨠᨭ᩠ᨮᩴ ᨴᩤᨲᨻ᩠ᨻᩴ, ᨾᩩᨡᩮᩣᨴᨠᩴ ᨴᩤᨲᨻ᩠ᨻᩴ, ᩋᩣᩈᨶᩴ ᨸᨬ᩠ᨬᨸᩮᨲᨻ᩠ᨻᩴ. ᩈᨧᩮ ᨿᩣᨣᩩ ᩉᩮᩣᨲᩥ, ᨽᩣᨩᨶᩴ ᨵᩮᩤᩅᩥᨲ᩠ᩅᩣ ᨿᩣᨣᩩ ᩏᨸᨶᩣᨾᩮᨲᨻ᩠ᨻᩣ. ᨿᩣᨣᩩᩴ ᨸᩦᨲᩔ ᩏᨴᨠᩴ ᨴᨲ᩠ᩅᩣ ᨽᩣᨩᨶᩴ ᨸᨭᩥᨣ᩠ᨣᩉᩮᨲ᩠ᩅᩣ ᨶᩦᨧᩴ ᨠᨲ᩠ᩅᩣ ᩈᩣᨵᩩᨠᩴ ᩋᨸ᩠ᨸᨭᩥᨥᩴᩈᨶ᩠ᨲᩮᨶ ᨵᩮᩤᩅᩥᨲ᩠ᩅᩣ ᨸᨭᩥᩈᩣᨾᩮᨲᨻ᩠ᨻᩴ. ᩋᨶ᩠ᨲᩮᩅᩤᩈᩥᨠᨾ᩠ᩉᩥ ᩅᩩᨭ᩠ᨮᩥᨲᩮ ᩋᩣᩈᨶᩴ ᩏᨴ᩠ᨵᩁᩥᨲᨻ᩠ᨻᩴ. ᩈᨧᩮ ᩈᩮᩣ ᨴᩮᩈᩮᩣ ᩏᨠᩖᩣᨸᩮᩣ ᩉᩮᩣᨲᩥ, ᩈᩮᩣ ᨴᩮᩈᩮᩣ ᩈᨾ᩠ᨾᨩ᩠ᨩᩥᨲᨻ᩠ᨻᩮᩣ.
</Paragraph>

<Paragraph number="1759" book="cula">
ᩈᨧᩮ ᩋᨶ᩠ᨲᩮᩅᩤᩈᩥᨠᩮᩣ ᨣᩤᨾᩴ ᨸᩅᩥᩈᩥᨲᩩᨠᩣᨾᩮᩣ ᩉᩮᩣᨲᩥ, ᨶᩥᩅᩤᩈᨶᩴ ᨴᩤᨲᨻ᩠ᨻᩴ, ᨸᨭᩥᨶᩥᩅᩤᩈᨶᩴ ᨸᨭᩥᨣ᩠ᨣᩉᩮᨲᨻ᩠ᨻᩴ, ᨠᩣᨿᨻᨶ᩠ᨵᨶᩴ ᨴᩤᨲᨻ᩠ᨻᩴ, ᩈᨣᩩᨱᩴ ᨠᨲ᩠ᩅᩣ ᩈᩘᨥᩣᨭᩥᨿᩮᩣ ᨴᩤᨲᨻ᩠ᨻᩣ, ᨵᩮᩤᩅᩥᨲ᩠ᩅᩣ ᨸᨲ᩠ᨲᩮᩣ ᩈᩮᩣᨴᨠᩮᩣ ᨴᩤᨲᨻ᩠ᨻᩮᩣ.
</Paragraph>

<Paragraph number="1760" book="cula">
ᩑᨲ᩠ᨲᩣᩅᨲᩣ ᨶᩥᩅᨲ᩠ᨲᩥᩔᨲᩦᨲᩥ ᩋᩣᩈᨶᩴ ᨸᨬ᩠ᨬᨸᩮᨲᨻ᩠ᨻᩴ, ᨸᩣᨴᩮᩤᨴᨠᩴ ᨸᩣᨴᨸᩦᨮᩴ ᨸᩣᨴᨠᨳᩃᩥᨠᩴ ᩏᨸᨶᩥᨠ᩠ᨡᩥᨸᩥᨲᨻ᩠ᨻᩴ, ᨸᨧ᩠ᨧᩩᨣ᩠ᨣᨶ᩠ᨲ᩠ᩅᩣ ᨸᨲ᩠ᨲᨧᩦᩅᩁᩴ ᨸᨭᩥᨣ᩠ᨣᩉᩮᨲᨻ᩠ᨻᩴ, ᨸᨭᩥᨶᩥᩅᩤᩈᨶᩴ ᨴᩤᨲᨻ᩠ᨻᩴ, ᨶᩥᩅᩤᩈᨶᩴ ᨸᨭᩥᨣ᩠ᨣᩉᩮᨲᨻ᩠ᨻᩴ. ᩈᨧᩮ ᨧᩦᩅᩁᩴ ᩈᩥᨶ᩠ᨶᩴ ᩉᩮᩣᨲᩥ, ᨾᩩᩉᩩᨲ᩠ᨲᩴ ᩏᨱ᩠ᩉᩮ ᩒᨲᩣᨸᩮᨲᨻ᩠ᨻᩴ, ᨶ ᨧ ᩏᨱ᩠ᩉᩮ ᨧᩦᩅᩁᩴ ᨶᩥᨴᩉᩥᨲᨻ᩠ᨻᩴ. ᨧᩦᩅᩁᩴ ᩈᩘᨥᩁᩥᨲᨻ᩠ᨻᩴ. ᨧᩦᩅᩁᩴ ᩈᩘᨥᩁᨶ᩠ᨲᩮᨶ ᨧᨲᩩᩁᩘᨣᩩᩃᩴ ᨠᨱ᩠ᨱᩴ ᩏᩔᩣᩁᩮᨲ᩠ᩅᩣ ᨧᩦᩅᩁᩴ ᩈᩘᨥᩁᩥᨲᨻ᩠ᨻᩴ—  ᨾᩣ ᨾᨩ᩠ᨫᩮ ᨽᩘᨣᩮᩤ ᩋᩉᩮᩣᩈᩦᨲᩥ. ᩒᨽᩮᩣᨣᩮ ᨠᩣᨿᨻᨶ᩠ᨵᨶᩴ ᨠᩣᨲᨻ᩠ᨻᩴ.
</Paragraph>

<Paragraph number="1761" book="cula">
ᩈᨧᩮ ᨸᩥᨱ᩠ᨯᨸᩣᨲᩮᩣ ᩉᩮᩣᨲᩥ, ᩋᨶ᩠ᨲᩮᩅᩤᩈᩥᨠᩮᩣ ᨧ ᨽᩩᨬ᩠ᨩᩥᨲᩩᨠᩣᨾᩮᩣ ᩉᩮᩣᨲᩥ, ᩏᨴᨠᩴ ᨴᨲ᩠ᩅᩣ ᨸᩥᨱ᩠ᨯᨸᩣᨲᩮᩣ ᩏᨸᨶᩣᨾᩮᨲᨻ᩠ᨻᩮᩣ. ᩋᨶ᩠ᨲᩮᩅᩤᩈᩥᨠᩮᩣ ᨸᩣᨶᩦᨿᩮᨶ ᨸᩩᨧ᩠ᨨᩥᨲᨻ᩠ᨻᩮᩣ. ᨽᩩᨲ᩠ᨲᩣᩅᩥᩔ ᩏᨴᨠᩴ ᨴᨲ᩠ᩅᩣ ᨸᨲ᩠ᨲᩴ ᨸᨭᩥᨣ᩠ᨣᩉᩮᨲ᩠ᩅᩣ ᨶᩦᨧᩴ ᨠᨲ᩠ᩅᩣ ᩈᩣᨵᩩᨠᩴ ᩋᨸ᩠ᨸᨭᩥᨥᩴᩈᨶ᩠ᨲᩮᨶ ᨵᩮᩤᩅᩥᨲ᩠ᩅᩣ ᩅᩮᩤᨴᨠᩴ ᨠᨲ᩠ᩅᩣ ᨾᩩᩉᩩᨲ᩠ᨲᩴ ᩏᨱ᩠ᩉᩮ ᩒᨲᩣᨸᩮᨲᨻ᩠ᨻᩮᩣ, ᨶ ᨧ ᩏᨱ᩠ᩉᩮ ᨸᨲ᩠ᨲᩮᩣ ᨶᩥᨴᩉᩥᨲᨻ᩠ᨻᩮᩣ. ᨸᨲ᩠ᨲᨧᩦᩅᩁᩴ ᨶᩥᨠ᩠ᨡᩥᨸᩥᨲᨻ᩠ᨻᩴ. ᨸᨲ᩠ᨲᩴ ᨶᩥᨠ᩠ᨡᩥᨸᨶ᩠ᨲᩮᨶ …ᨸᩮ…  ᨧᩦᩅᩁᩴ ᨶᩥᨠ᩠ᨡᩥᨸᨶ᩠ᨲᩮᨶ …ᨸᩮ…  ᨸᩣᩁᨲᩮᩣ ᩋᨶ᩠ᨲᩴ ᩒᩁᨲᩮᩣ ᨽᩮᩣᨣᩴ ᨠᨲ᩠ᩅᩣ ᨧᩦᩅᩁᩴ ᨶᩥᨠ᩠ᨡᩥᨸᩥᨲᨻ᩠ᨻᩴ. ᩋᨶ᩠ᨲᩮᩅᩤᩈᩥᨠᨾ᩠ᩉᩥ ᩏᨭ᩠ᨮᩥᨲᩮ ᩋᩣᩈᨶᩴ ᩏᨴ᩠ᨵᩁᩥᨲᨻ᩠ᨻᩴ, ᨸᩣᨴᩮᩤᨴᨠᩴ ᨸᩣᨴᨸᩦᨮᩴ ᨸᩣᨴᨠᨳᩃᩥᨠᩴ ᨸᨭᩥᩈᩣᨾᩮᨲᨻ᩠ᨻᩴ. ᩈᨧᩮ ᩈᩮᩣ ᨴᩮᩈᩮᩣ ᩏᨠᩖᩣᨸᩮᩣ ᩉᩮᩣᨲᩥ, ᩈᩮᩣ ᨴᩮᩈᩮᩣ ᩈᨾ᩠ᨾᨩ᩠ᨩᩥᨲᨻ᩠ᨻᩮᩣ.
</Paragraph>

<Paragraph number="1762" book="cula">
ᩈᨧᩮ ᩋᨶ᩠ᨲᩮᩅᩤᩈᩥᨠᩮᩣ ᨶᩉᩣᨿᩥᨲᩩᨠᩣᨾᩮᩣ ᩉᩮᩣᨲᩥ, ᨶᩉᩣᨶᩴ ᨸᨭᩥᨿᩣᨴᩮᨲᨻ᩠ᨻᩴ. ᩈᨧᩮ ᩈᩦᨲᩮᨶ ᩋᨲ᩠ᨳᩮᩣ ᩉᩮᩣᨲᩥ, ᩈᩦᨲᩴ ᨸᨭᩥᨿᩣᨴᩮᨲᨻ᩠ᨻᩴ. ᩈᨧᩮ ᩏᨱ᩠ᩉᩮᨶ ᩋᨲ᩠ᨳᩮᩣ ᩉᩮᩣᨲᩥ, ᩏᨱ᩠ᩉᩴ ᨸᨭᩥᨿᩣᨴᩮᨲᨻ᩠ᨻᩴ.
</Paragraph>

<Paragraph number="1763" book="cula">
ᩈᨧᩮ ᩋᨶ᩠ᨲᩮᩅᩤᩈᩥᨠᩮᩣ ᨩᨶ᩠ᨲᩣᨥᩁᩴ ᨸᩅᩥᩈᩥᨲᩩᨠᩣᨾᩮᩣ ᩉᩮᩣᨲᩥ, ᨧᩩᨱ᩠ᨱᩴ ᩈᨶ᩠ᨶᩮᨲᨻ᩠ᨻᩴ, ᨾᨲ᩠ᨲᩥᨠᩣ ᨲᩮᨾᩮᨲᨻ᩠ᨻᩣ, ᨩᨶ᩠ᨲᩣᨥᩁᨸᩦᨮᩴ ᩋᩣᨴᩤᨿ ᨣᨶ᩠ᨲ᩠ᩅᩣ ᨩᨶ᩠ᨲᩣᨥᩁᨸᩦᨮᩴ ᨴᨲ᩠ᩅᩣ ᨧᩦᩅᩁᩴ ᨸᨭᩥᨣ᩠ᨣᩉᩮᨲ᩠ᩅᩣ ᩑᨠᨾᨶ᩠ᨲᩴ ᨶᩥᨠ᩠ᨡᩥᨸᩥᨲᨻ᩠ᨻᩴ, ᨧᩩᨱ᩠ᨱᩴ ᨴᩤᨲᨻ᩠ᨻᩴ, ᨾᨲ᩠ᨲᩥᨠᩣ ᨴᩤᨲᨻ᩠ᨻᩣ. ᩈᨧᩮ ᩏᩔᩉᨲᩥ ᨩᨶ᩠ᨲᩣᨥᩁᩴ ᨸᩅᩥᩈᩥᨲᨻ᩠ᨻᩴ. ᨩᨶ᩠ᨲᩣᨥᩁᩴ ᨸᩅᩥᩈᨶ᩠ᨲᩮᨶ ᨾᨲ᩠ᨲᩥᨠᩣᨿ ᨾᩩᨡᩴ ᨾᨠ᩠ᨡᩮᨲ᩠ᩅᩣ ᨸᩩᩁᨲᩮᩣ ᨧ ᨸᨧ᩠ᨨᨲᩮᩣ ᨧ ᨸᨭᩥᨧ᩠ᨨᩣᨴᩮᨲ᩠ᩅᩣ ᨩᨶ᩠ᨲᩣᨥᩁᩴ ᨸᩅᩥᩈᩥᨲᨻ᩠ᨻᩴ. ᨶ ᨳᩮᩁᩮ ᨽᩥᨠ᩠ᨡᩪ ᩋᨶᩩᨸᨡᨩ᩠ᨩ ᨶᩥᩈᩦᨴᩥᨲᨻ᩠ᨻᩴ. ᨶ ᨶᩅᩤ ᨽᩥᨠ᩠ᨡᩪ ᩋᩣᩈᨶᩮᨶ ᨸᨭᩥᨻᩣᩉᩥᨲᨻ᩠ᨻᩣ. ᨩᨶ᩠ᨲᩣᨥᩁᩮ ᩋᨶ᩠ᨲᩮᩅᩤᩈᩥᨠᩔ ᨸᩁᩥᨠᨾ᩠ᨾᩴ ᨠᩣᨲᨻ᩠ᨻᩴ. ᨩᨶ᩠ᨲᩣᨥᩁᩣ ᨶᩥᨠ᩠ᨡᨾᨶ᩠ᨲᩮᨶ ᨩᨶ᩠ᨲᩣᨥᩁᨸᩦᨮᩴ ᩋᩣᨴᩤᨿ ᨸᩩᩁᨲᩮᩣ ᨧ ᨸᨧ᩠ᨨᨲᩮᩣ ᨧ ᨸᨭᩥᨧ᩠ᨨᩣᨴᩮᨲ᩠ᩅᩣ ᨩᨶ᩠ᨲᩣᨥᩁᩣ ᨶᩥᨠ᩠ᨡᨾᩥᨲᨻ᩠ᨻᩴ.
</Paragraph>

<Paragraph number="1764" book="cula">
ᩏᨴᨠᩮᨸᩥ ᩋᨶ᩠ᨲᩮᩅᩤᩈᩥᨠᩔ ᨸᩁᩥᨠᨾ᩠ᨾᩴ ᨠᩣᨲᨻ᩠ᨻᩴ. ᨶᩉᩣᨲᩮᨶ ᨸᨮᨾᨲᩁᩴ ᩏᨲ᩠ᨲᩁᩥᨲ᩠ᩅᩣ ᩋᨲ᩠ᨲᨶᩮᩣ ᨣᨲ᩠ᨲᩴ ᩅᩮᩤᨴᨠᩴ ᨠᨲ᩠ᩅᩣ ᨶᩥᩅᩤᩈᩮᨲ᩠ᩅᩣ ᩋᨶ᩠ᨲᩮᩅᩤᩈᩥᨠᩔ ᨣᨲ᩠ᨲᨲᩮᩣ ᩏᨴᨠᩴ ᨸᨾᨩ᩠ᨩᩥᨲᨻ᩠ᨻᩴ, ᨶᩥᩅᩤᩈᨶᩴ ᨴᩤᨲᨻ᩠ᨻᩴ, ᩈᩘᨥᩣᨭᩥ ᨴᩤᨲᨻ᩠ᨻᩣ, ᨩᨶ᩠ᨲᩣᨥᩁᨸᩦᨮᩴ ᩋᩣᨴᩤᨿ ᨸᨮᨾᨲᩁᩴ ᩋᩣᨣᨶ᩠ᨲ᩠ᩅᩣ ᩋᩣᩈᨶᩴ ᨸᨬ᩠ᨬᨸᩮᨲᨻ᩠ᨻᩴ, ᨸᩣᨴᩮᩤᨴᨠᩴ ᨸᩣᨴᨸᩦᨮᩴ ᨸᩣᨴᨠᨳᩃᩥᨠᩴ ᩏᨸᨶᩥᨠ᩠ᨡᩥᨸᩥᨲᨻ᩠ᨻᩴ, ᩋᨶ᩠ᨲᩮᩅᩤᩈᩥᨠᩮᩣ ᨸᩣᨶᩦᨿᩮᨶ ᨸᩩᨧ᩠ᨨᩥᨲᨻ᩠ᨻᩮᩣ.
</Paragraph>

<Paragraph number="1765" book="cula">
ᨿᩈ᩠ᨾᩥᩴ ᩅᩥᩉᩣᩁᩮ ᩋᨶ᩠ᨲᩮᩅᩤᩈᩥᨠᩮᩣ ᩅᩥᩉᩁᨲᩥ, ᩈᨧᩮ ᩈᩮᩣ ᩅᩥᩉᩣᩁᩮᩣ ᩏᨠᩖᩣᨸᩮᩣ ᩉᩮᩣᨲᩥ, ᩈᨧᩮ ᩏᩔᩉᨲᩥ, ᩈᩮᩣᨵᩮᨲᨻ᩠ᨻᩮᩣ. ᩅᩥᩉᩣᩁᩴ ᩈᩮᩣᨵᩮᨶ᩠ᨲᩮᨶ ᨸᨮᨾᩴ ᨸᨲ᩠ᨲᨧᩦᩅᩁᩴ ᨶᩦᩉᩁᩥᨲ᩠ᩅᩣ ᩑᨠᨾᨶ᩠ᨲᩴ ᨶᩥᨠ᩠ᨡᩥᨸᩥᨲᨻ᩠ᨻᩴ …ᨸᩮ…  ᩋᩣᨧᨾᨶᨠᩩᨾ᩠ᨽᩥᨿᩣ ᩏᨴᨠᩴ ᨶ ᩉᩮᩣᨲᩥ, ᩋᩣᨧᨾᨶᨠᩩᨾ᩠ᨽᩥᨿᩣ ᩏᨴᨠᩴ ᩋᩣᩈᩥᨬ᩠ᨧᩥᨲᨻ᩠ᨻᩴ.
</Paragraph>

<Paragraph number="1766" book="cula">
ᩈᨧᩮ ᩋᨶ᩠ᨲᩮᩅᩤᩈᩥᨠᩔ ᩋᨶᨽᩥᩁᨲᩥ ᩏᨸ᩠ᨸᨶ᩠ᨶᩣ ᩉᩮᩣᨲᩥ, ᩋᩣᨧᩁᩥᨿᩮᨶ ᩅᩪᨸᨠᩣᩈᩮᨲᨻ᩠ᨻᩮᩣ, ᩅᩪᨸᨠᩣᩈᩣᨸᩮᨲᨻ᩠ᨻᩮᩣ, ᨵᨾ᩠ᨾᨠᨳᩣ ᩅᩤᩔ ᨠᩣᨲᨻ᩠ᨻᩣ. ᩈᨧᩮ ᩋᨶ᩠ᨲᩮᩅᩤᩈᩥᨠᩔ ᨠᩩᨠ᩠ᨠᩩᨧ᩠ᨧᩴ ᩏᨸ᩠ᨸᨶ᩠ᨶᩴ ᩉᩮᩣᨲᩥ, ᩋᩣᨧᩁᩥᨿᩮᨶ ᩅᩥᨶᩮᩣᨴᩮᨲᨻ᩠ᨻᩴ, ᩅᩥᨶᩮᩣᨴᩤᨸᩮᨲᨻ᩠ᨻᩴ, ᨵᨾ᩠ᨾᨠᨳᩣ ᩅᩤᩔ ᨠᩣᨲᨻ᩠ᨻᩣ. ᩈᨧᩮ ᩋᨶ᩠ᨲᩮᩅᩤᩈᩥᨠᩔ ᨴᩥᨭ᩠ᨮᩥᨣᨲᩴ ᩏᨸ᩠ᨸᨶ᩠ᨶᩴ ᩉᩮᩣᨲᩥ, ᩋᩣᨧᩁᩥᨿᩮᨶ ᩅᩥᩅᩮᨧᩮᨲᨻ᩠ᨻᩴ, ᩅᩥᩅᩮᨧᩣᨸᩮᨲᨻ᩠ᨻᩴ, ᨵᨾ᩠ᨾᨠᨳᩣ ᩅᩤᩔ ᨠᩣᨲᨻ᩠ᨻᩣ. ᩈᨧᩮ ᩋᨶ᩠ᨲᩮᩅᩤᩈᩥᨠᩮᩣ ᨣᩁᩩᨵᨾ᩠ᨾᩴ ᩋᨩ᩠ᨫᩣᨸᨶ᩠ᨶᩮᩣ ᩉᩮᩣᨲᩥ, ᨸᩁᩥᩅᩤᩈᩣᩁᩉᩮᩣ, ᩋᩣᨧᩁᩥᨿᩮᨶ ᩏᩔᩩᨠ᩠ᨠᩴ ᨠᩣᨲᨻ᩠ᨻᩴ—  ᨠᩥᨶ᩠ᨲᩥ ᨶᩩ ᨡᩮᩣ ᩈᩴᨥᩮᩣ ᩋᨶ᩠ᨲᩮᩅᩤᩈᩥᨠᩔ ᨸᩁᩥᩅᩤᩈᩴ ᨴᨴᩮᨿ᩠ᨿᩣᨲᩥ. ᩈᨧᩮ ᩋᨶ᩠ᨲᩮᩅᩤᩈᩥᨠᩮᩣ ᨾᩪᩃᩣᨿᨸᨭᩥᨠᩔᨶᩣᩁᩉᩮᩣ ᩉᩮᩣᨲᩥ, ᩋᩣᨧᩁᩥᨿᩮᨶ ᩏᩔᩩᨠ᩠ᨠᩴ ᨠᩣᨲᨻ᩠ᨻᩴ—  ᨠᩥᨶ᩠ᨲᩥ ᨶᩩ ᨡᩮᩣ ᩈᩴᨥᩮᩣ ᩋᨶ᩠ᨲᩮᩅᩤᩈᩥᨠᩴ ᨾᩪᩃᩣᨿ ᨸᨭᩥᨠᩔᩮᨿ᩠ᨿᩣᨲᩥ. ᩈᨧᩮ ᩋᨶ᩠ᨲᩮᩅᩤᩈᩥᨠᩮᩣ ᨾᩣᨶᨲ᩠ᨲᩣᩁᩉᩮᩣ ᩉᩮᩣᨲᩥ, ᩋᩣᨧᩁᩥᨿᩮᨶ ᩏᩔᩩᨠ᩠ᨠᩴ ᨠᩣᨲᨻ᩠ᨻᩴ—  ᨠᩥᨶ᩠ᨲᩥ ᨶᩩ ᨡᩮᩣ ᩈᩴᨥᩮᩣ ᩋᨶ᩠ᨲᩮᩅᩤᩈᩥᨠᩔ ᨾᩣᨶᨲ᩠ᨲᩴ ᨴᨴᩮᨿ᩠ᨿᩣᨲᩥ. ᩈᨧᩮ ᩋᨶ᩠ᨲᩮᩅᩤᩈᩥᨠᩮᩣ ᩋᨻ᩠ᨽᩣᨶᩣᩁᩉᩮᩣ ᩉᩮᩣᨲᩥ, ᩋᩣᨧᩁᩥᨿᩮᨶ ᩏᩔᩩᨠ᩠ᨠᩴ ᨠᩣᨲᨻ᩠ᨻᩴ—  ᨠᩥᨶ᩠ᨲᩥ ᨶᩩ ᨡᩮᩣ ᩈᩴᨥᩮᩣ ᩋᨶ᩠ᨲᩮᩅᩤᩈᩥᨠᩴ ᩋᨻ᩠ᨽᩮᨿ᩠ᨿᩣᨲᩥ. ᩈᨧᩮ ᩈᩴᨥᩮᩣ ᩋᨶ᩠ᨲᩮᩅᩤᩈᩥᨠᩔ ᨠᨾ᩠ᨾᩴ ᨠᨲ᩠ᨲᩩᨠᩣᨾᩮᩣ ᩉᩮᩣᨲᩥ, ᨲᨩ᩠ᨩᨶᩦᨿᩴ ᩅᩤ ᨶᩥᨿᩔᩴ ᩅᩤ ᨸᨻ᩠ᨻᩣᨩᨶᩦᨿᩴ ᩅᩤ ᨸᨭᩥᩈᩣᩁᨱᩦᨿᩴ ᩅᩤ ᩏᨠ᩠ᨡᩮᨸᨶᩦᨿᩴ ᩅᩤ, ᩋᩣᨧᩁᩥᨿᩮᨶ ᩏᩔᩩᨠ᩠ᨠᩴ ᨠᩣᨲᨻ᩠ᨻᩴ—  ᨠᩥᨶ᩠ᨲᩥ ᨶᩩ ᨡᩮᩣ ᩈᩴᨥᩮᩣ ᩋᨶ᩠ᨲᩮᩅᩤᩈᩥᨠᩔ ᨠᨾ᩠ᨾᩴ ᨶ ᨠᩁᩮᨿ᩠ᨿ, ᩃᩉᩩᨠᩣᨿ ᩅᩤ ᨸᩁᩥᨱᩣᨾᩮᨿ᩠ᨿᩣᨲᩥ. ᨠᨲᩴ ᩅᩤ ᨸᨶᩔ ᩉᩮᩣᨲᩥ, ᩈᩴᨥᩮᨶ ᨠᨾ᩠ᨾᩴ, ᨲᨩ᩠ᨩᨶᩦᨿᩴ ᩅᩤ ᨶᩥᨿᩔᩴ ᩅᩤ ᨸᨻ᩠ᨻᩣᨩᨶᩦᨿᩴ ᩅᩤ ᨸᨭᩥᩈᩣᩁᨱᩦᨿᩴ ᩅᩤ ᩏᨠ᩠ᨡᩮᨸᨶᩦᨿᩴ ᩅᩤ, ᩋᩣᨧᩁᩥᨿᩮᨶ ᩏᩔᩩᨠ᩠ᨠᩴ ᨠᩣᨲᨻ᩠ᨻᩴ—  ᨠᩥᨶ᩠ᨲᩥ ᨶᩩ ᨡᩮᩣ ᩋᨶ᩠ᨲᩮᩅᩤᩈᩥᨠᩮᩣ ᩈᨾ᩠ᨾᩣ ᩅᨲ᩠ᨲᩮᨿ᩠ᨿ, ᩃᩮᩣᨾᩴ ᨸᩣᨲᩮᨿ᩠ᨿ, ᨶᩮᨲ᩠ᨳᩣᩁᩴ ᩅᨲ᩠ᨲᩮᨿ᩠ᨿ, ᩈᩴᨥᩮᩣ ᨲᩴ ᨠᨾ᩠ᨾᩴ ᨸᨭᩥᨸ᩠ᨸᩔᨾ᩠ᨽᩮᨿ᩠ᨿᩣᨲᩥ.
</Paragraph>

<Paragraph number="1767" book="cula">
ᩈᨧᩮ ᩋᨶ᩠ᨲᩮᩅᩤᩈᩥᨠᩔ ᨧᩦᩅᩁᩴ ᨵᩮᩤᩅᩥᨲᨻ᩠ᨻᩴ ᩉᩮᩣᨲᩥ, ᩋᩣᨧᩁᩥᨿᩮᨶ ᩋᩣᨧᩥᨠ᩠ᨡᩥᨲᨻ᩠ᨻᩴ—  ᩑᩅᩴ ᨵᩮᩤᩅᩮᨿ᩠ᨿᩣᩈᩦᨲᩥ, ᩏᩔᩩᨠ᩠ᨠᩴ ᩅᩤ ᨠᩣᨲᨻ᩠ᨻᩴ—  ᨠᩥᨶ᩠ᨲᩥ ᨶᩩ ᨡᩮᩣ ᩋᨶ᩠ᨲᩮᩅᩤᩈᩥᨠᩔ ᨧᩦᩅᩁᩴ ᨵᩮᩤᩅᩥᨿᩮᨳᩣᨲᩥ. ᩈᨧᩮ ᩋᨶ᩠ᨲᩮᩅᩤᩈᩥᨠᩔ ᨧᩦᩅᩁᩴ ᨠᩣᨲᨻ᩠ᨻᩴ ᩉᩮᩣᨲᩥ, ᩋᩣᨧᩁᩥᨿᩮᨶ ᩋᩣᨧᩥᨠ᩠ᨡᩥᨲᨻ᩠ᨻᩴ—  ᩑᩅᩴ ᨠᩁᩮᨿ᩠ᨿᩣᩈᩦᨲᩥ, ᩏᩔᩩᨠ᩠ᨠᩴ ᩅᩤ ᨠᩣᨲᨻ᩠ᨻᩴ—  ᨠᩥᨶ᩠ᨲᩥ ᨶᩩ ᨡᩮᩣ ᩋᨶ᩠ᨲᩮᩅᩤᩈᩥᨠᩔ ᨧᩦᩅᩁᩴ ᨠᩁᩥᨿᩮᨳᩣᨲᩥ. ᩈᨧᩮ ᩋᨶ᩠ᨲᩮᩅᩤᩈᩥᨠᩔ ᩁᨩᨶᩴ ᨸᨧᩥᨲᨻ᩠ᨻᩴ ᩉᩮᩣᨲᩥ, ᩋᩣᨧᩁᩥᨿᩮᨶ ᩋᩣᨧᩥᨠ᩠ᨡᩥᨲᨻ᩠ᨻᩴ—  ᩑᩅᩴ ᨸᨧᩮᨿ᩠ᨿᩣᩈᩦᨲᩥ, ᩏᩔᩩᨠ᩠ᨠᩴ ᩅᩤ ᨠᩣᨲᨻ᩠ᨻᩴ—  ᨠᩥᨶ᩠ᨲᩥ ᨶᩩ ᨡᩮᩣ ᩋᨶ᩠ᨲᩮᩅᩤᩈᩥᨠᩔ ᩁᨩᨶᩴ ᨸᨧᩥᨿᩮᨳᩣᨲᩥ. ᩈᨧᩮ ᩋᨶ᩠ᨲᩮᩅᩤᩈᩥᨠᩔ ᨧᩦᩅᩁᩴ ᩁᨩᩥᨲᨻ᩠ᨻᩴ ᩉᩮᩣᨲᩥ, ᩋᩣᨧᩁᩥᨿᩮᨶ ᩋᩣᨧᩥᨠ᩠ᨡᩥᨲᨻ᩠ᨻᩴ—  ᩑᩅᩴ ᩁᨩᩮᨿ᩠ᨿᩣᩈᩦᨲᩥ, ᩏᩔᩩᨠ᩠ᨠᩴ ᩅᩤ ᨠᩣᨲᨻ᩠ᨻᩴ—  ᨠᩥᨶ᩠ᨲᩥ ᨶᩩ ᨡᩮᩣ ᩋᨶ᩠ᨲᩮᩅᩤᩈᩥᨠᩔ ᨧᩦᩅᩁᩴ ᩁᨩᩥᨿᩮᨳᩣᨲᩥ. ᨧᩦᩅᩁᩴ ᩁᨩᨶ᩠ᨲᩮᨶ ᩈᩣᨵᩩᨠᩴ ᩈᨾ᩠ᨸᩁᩥᩅᨲ᩠ᨲᨠᩴ ᩈᨾ᩠ᨸᩁᩥᩅᨲ᩠ᨲᨠᩴ ᩁᨩᩥᨲᨻ᩠ᨻᩴ. ᨶ ᨧ ᩋᨧ᩠ᨨᩥᨶ᩠ᨶᩮ ᨳᩮᩅᩮ ᨸᨠ᩠ᨠᨾᩥᨲᨻ᩠ᨻᩴ. ᩈᨧᩮ ᩋᨶ᩠ᨲᩮᩅᩤᩈᩥᨠᩮᩣ ᨣᩥᩃᩣᨶᩮᩣ ᩉᩮᩣᨲᩥ, ᨿᩣᩅᨩᩦᩅᩴ ᩏᨸᨭ᩠ᨮᩣᨲᨻ᩠ᨻᩮᩣ, ᩅᩩᨭ᩠ᨮᩣᨶᨾᩔ ᩋᩣᨣᨾᩮᨲᨻ᩠ᨻᩴ. ᩍᨴᩴ ᨡᩮᩣ, ᨽᩥᨠ᩠ᨡᩅᩮ, ᩋᩣᨧᩁᩥᨿᩣᨶᩴ ᩋᨶ᩠ᨲᩮᩅᩤᩈᩥᨠᩮᩈᩩ ᩅᨲ᩠ᨲᩴ ᨿᨳᩣ ᩋᩣᨧᩁᩥᨿᩮᩉᩥ ᩋᨶ᩠ᨲᩮᩅᩤᩈᩥᨠᩮᩈᩩ ᩈᨾ᩠ᨾᩣ ᩅᨲ᩠ᨲᩥᨲᨻ᩠ᨻᨶ᩺”ᨲᩥ.

</Paragraph>
</Division>

<Paragraph number="1768" type="center" book="cula">
ᩅᨲ᩠ᨲᨠ᩠ᨡᨶ᩠ᨵᨠᩮᩣ ᩋᨭ᩠ᨮᨾᩮᩣ.

  
ᩍᨾᨾ᩠ᩉᩥ ᨡᨶ᩠ᨵᨠᩮ ᩅᨲ᩠ᨳᩪ ᩑᨠᩪᨶᩅᩦᩈᨲᩥ, ᩅᨲ᩠ᨲᩣ ᨧᩩᨴ᩠ᨴᩈ.



</Paragraph>

<Paragraph number="1769" type="center" book="cula">
ᨲᩔᩩᨴ᩠ᨴᩤᨶᩴ


</Paragraph>

<Paragraph number="1770" type="verses" book="cula">
_ᩈᩮᩫᩣᨸᩣᩉᨶᩣ ᨨᨲ᩠ᨲᩣ ᨧ,_  
_ᩒᨣᩩᨱ᩠ᨮᩥ ᩈᩦᩈᩴ ᨸᩣᨶᩦᨿᩴ;_  
_ᨶᩣᨽᩥᩅᩤᨴᩮ ᨶ ᨸᩩᨧ᩠ᨨᨶ᩠ᨲᩥ,_  
_ᩋᩉᩥ ᩏᨩ᩠ᨫᨶ᩠ᨲᩥ ᨸᩮᩈᩃᩣ._  

</Paragraph>

<Paragraph number="1771" type="verses" book="cula">
_ᩒᨾᩩᨬ᩠ᨧᩥ ᨨᨲ᩠ᨲᩴ ᨡᨶ᩠ᨵᩮ ᨧ,_  
_ᩋᨲᩁᨬ᩠ᨧ ᨸᨭᩥᨠ᩠ᨠᨾᩴ;_  
_ᨸᨲ᩠ᨲᨧᩦᩅᩁᩴ ᨶᩥᨠ᩠ᨡᩥᨸᩣ,_  
_ᨸᨲᩥᩁᩪᨸᨬ᩠ᨧ ᨸᩩᨧ᩠ᨨᩥᨲᩣ._  

</Paragraph>

<Paragraph number="1772" type="verses" book="cula">
_ᩋᩣᩈᩥᨬ᩠ᨧᩮᨿ᩠ᨿ ᨵᩮᩤᩅᩥᨲᩮᨶ,_  
_ᩈᩩᨠ᩠ᨡᩮᨶᩃᩖᩮᨶᩩᨸᩣᩉᨶᩣ;_  
_ᩅᩩᨯ᩠ᨰᩮᩣ ᨶᩅᨠᩮᩣ ᨸᩩᨧ᩠ᨨᩮᨿ᩠ᨿ,_  
_ᩋᨩ᩠ᨫᩣᩅᩩᨭ᩠ᨮᨬ᩠ᨧ ᨣᩮᩤᨧᩁᩣ._  

</Paragraph>

<Paragraph number="1773" type="verses" book="cula">
_ᩈᩮᨠ᩠ᨡᩣ ᩅᨧ᩠ᨧᩣ ᨸᩣᨶᩦ ᨸᩁᩥ,_  
_ᨠᨲ᩠ᨲᩁᩴ ᨠᨲᩥᨠᩴ ᨲᨲᩮᩣ;_  
_ᨠᩣᩃᩴ ᨾᩩᩉᩩᨲ᩠ᨲᩴ ᩏᨠᩖᩣᨸᩮᩣ,_  
_ᨽᩪᨾᨲ᩠ᨳᩁᨱᩴ ᨶᩦᩉᩁᩮ._  

</Paragraph>

<Paragraph number="1774" type="verses" book="cula">
_ᨸᨭᩥᨸᩣᨴᩮᩤ ᨽᩥᩈᩥᨻᩥᨻ᩠ᨻᩮᩣ,_  
_ᨾᨬ᩠ᨧᨸᩦᨮᨬ᩠ᨧ ᨾᩃᩖᨠᩴ;_  
_ᩋᨸᩔᩮᨶᩩᩃᩖᩮᩣᨠᨠᨱ᩠ᨱᩣ,_  
_ᨣᩮᩁᩩᨠᩣ ᨠᩣᩊ ᩋᨠᨲᩣ._  

</Paragraph>

<Paragraph number="1775" type="verses" book="cula">
_ᩈᩘᨠᩣᩁᨬ᩠ᨧ ᨽᩪᨾᨲ᩠ᨳᩁᨱᩴ,_  
_ᨸᨭᩥᨸᩣᨴᨠᩴ ᨾᨬ᩠ᨧᨸᩦᨮᩴ;_  
_ᨽᩥᩈᩥ ᨶᩥᩈᩦᨴᨶᨾ᩠ᨸᩥ,_  
_ᨾᩃᩖᨠᩴ ᩋᨸᩔᩮᨶ ᨧ._  

</Paragraph>

<Paragraph number="1776" type="verses" book="cula">
_ᨸᨲ᩠ᨲᨧᩦᩅᩁᩴ ᨽᩪᨾᩥ ᨧ,_  
_ᨸᩣᩁᨶ᩠ᨲᩴ ᩒᩁᨲᩮᩣ ᨽᩮᩣᨣᩴ;_  
_ᨸᩩᩁᨲ᩠ᨳᩥᨾᩣ ᨸᨧ᩠ᨨᩥᨾᩣ ᨧ,_  
ᩏᨲ᩠ᨲᩁᩣ ᩋᨳ ᨴᨠ᩠ᨡᩥᨱᩣ._  

</Paragraph>

<Paragraph number="1777" type="verses" book="cula">
_ᩈᩦᨲᩩᨱ᩠ᩉᩮ ᨧ ᨴᩥᩅᩤᩁᨲ᩠ᨲᩥᩴ,_  
_ᨸᩁᩥᩅᩮᨱᨬ᩠ᨧ ᨠᩮᩣᨭ᩠ᨮᨠᩮᩣ;_  
ᩏᨸᨭ᩠ᨮᩣᨶᨣ᩠ᨣᩥ ᩈᩣᩃᩣ ᨧ,_  
_ᩅᨲ᩠ᨲᩴ ᩅᨧ᩠ᨧᨠᩩᨭᩦᩈᩩ ᨧ._  

</Paragraph>

<Paragraph number="1778" type="verses" book="cula">
_ᨸᩣᨶᩦ ᨸᩁᩥᨽᩮᩣᨩᨶᩥᨿᩣ,_  
_ᨠᩩᨾ᩠ᨽᩥ ᩋᩣᨧᨾᨶᩮᩈᩩ ᨧ;_  
_ᩋᨶᩮᩣᨸᨾᩮᨶ ᨸᨬ᩠ᨬᨲ᩠ᨲᩴ,_  
_ᩅᨲ᩠ᨲᩴ ᩋᩣᨣᨶ᩠ᨲᩩᨠᩮᩉᩥᨾᩮ._  

</Paragraph>

<Paragraph number="1779" type="verses" book="cula">
_ᨶᩮᩅᩤᩈᨶᩴ ᨶ ᩏᨴᨠᩴ,_  
_ᨶ ᨸᨧ᩠ᨧᩩ ᨶ ᨧ ᨸᩣᨶᩥᨿᩴ;_  
_ᨶᩣᨽᩥᩅᩤᨴᩮ ᨶ ᨸᨬ᩠ᨬᨸᩮ,_  
ᩏᨩ᩠ᨫᩣᨿᨶ᩠ᨲᩥ ᨧ ᨸᩮᩈᩃᩣ._  

</Paragraph>

<Paragraph number="1780" type="verses" book="cula">
_ᩅᩩᨯ᩠ᨰᩣᩈᨶᨬ᩠ᨧ ᩏᨴᨠᩴ,_  
_ᨸᨧ᩠ᨧᩩᨣ᩠ᨣᨶ᩠ᨲ᩠ᩅᩣ ᨧ ᨸᩣᨶᩥᨿᩴ;_  
ᩏᨸᩣᩉᨶᩮ ᩑᨠᨾᨶ᩠ᨲᩴ,_  
_ᩋᨽᩥᩅᩤᨴᩮ ᨧ ᨸᨬ᩠ᨬᨸᩮ._  

</Paragraph>

<Paragraph number="1781" type="verses" book="cula">
_ᩅᩩᨲ᩠ᨳᩴ ᨣᩮᩤᨧᩁᩈᩮᨠ᩠ᨡᩮᩣ ᨧ,_  
_ᨮᩣᨶᩴ ᨸᩣᨶᩥᨿᨽᩮᩣᨩᨶᩴ;_  
_ᨠᨲ᩠ᨲᩁᩴ ᨠᨲᩥᨠᩴ ᨠᩣᩃᩴ,_  
_ᨶᩅᨠᩔ ᨶᩥᩈᩥᨶ᩠ᨶᨠᩮ._  

</Paragraph>

<Paragraph number="1782" type="verses" book="cula">
_ᩋᨽᩥᩅᩤᨴᨿᩮ ᩋᩣᨧᩥᨠ᩠ᨡᩮ,_  
_ᨿᨳᩣ ᩉᩮᨭ᩠ᨮᩣ ᨲᨳᩣ ᨶᨿᩮ;_  
_ᨶᩥᨴ᩠ᨴᩥᨭ᩠ᨮᩴ ᩈᨲ᩠ᨳᩅᩤᩉᩮᨶ,_  
_ᩅᨲ᩠ᨲᩴ ᩋᩣᩅᩤᩈᩥᨠᩮᩉᩥᨾᩮ._  

</Paragraph>

<Paragraph number="1783" type="verses" book="cula">
_ᨣᨾᩥᨠᩣ ᨴᩤᩁᩩᨾᨲ᩠ᨲᩥ ᨧ,_  
_ᩅᩥᩅᩁᩥᨲ᩠ᩅᩣ ᨶ ᨸᩩᨧ᩠ᨨᩥᨿ;_  
_ᨶᩔᨶ᩠ᨲᩥ ᨧ ᩋᨣᩩᨲ᩠ᨲᨬ᩠ᨧ,_  
ᩏᨩ᩠ᨫᩣᨿᨶ᩠ᨲᩥ ᨧ ᨸᩮᩈᩃᩣ._  

</Paragraph>

<Paragraph number="1784" type="verses" book="cula">
_ᨸᨭᩥᩈᩣᨾᩮᨲ᩠ᩅᩣ ᨳᨠᩮᨲ᩠ᩅᩣ,_  
_ᩋᩣᨸᩩᨧ᩠ᨨᩥᨲ᩠ᩅᩣᩅ ᨸᨠ᩠ᨠᨾᩮ;_  
_ᨽᩥᨠ᩠ᨡᩩ ᩅᩤ ᩈᩣᨾᨱᩮᩁᩮᩣ ᩅᩤ,_  
_ᩋᩣᩁᩣᨾᩥᨠᩮᩣ ᩏᨸᩣᩈᨠᩮᩣ._  

</Paragraph>

<Paragraph number="1785" type="verses" book="cula">
_ᨸᩣᩈᩣᨱᨠᩮᩈᩩ ᨧ ᨸᩩᨬ᩠ᨩᩴ,_  
_ᨸᨭᩥᩈᩣᨾᩮ ᨳᨠᩮᨿ᩠ᨿ ᨧ;_  
_ᩈᨧᩮ ᩏᩔᩉᨲᩥ ᩏᩔᩩᨠ᩠ᨠᩴ,_  
_ᩋᨶᩮᩣᩅᩔᩮ ᨲᨳᩮᩅ ᨧ._  

</Paragraph>

<Paragraph number="1786" type="verses" book="cula">
_ᩈᨻ᩠ᨻᩮᩣ ᩒᩅᩔᨲᩥ ᨣᩤᨾᩴ,_  
_ᩋᨩ᩠ᨫᩮᩣᨠᩣᩈᩮ ᨲᨳᩮᩅ ᨧ;_  
_ᩋᨸ᩠ᨸᩮᩅᩘᨣᩤᨶᩥ ᩈᩮᩈᩮᨿ᩠ᨿᩩᩴ,_  
_ᩅᨲ᩠ᨲᩴ ᨣᨾᩥᨠᨽᩥᨠ᩠ᨡᩩᨶᩣ._  

</Paragraph>

<Paragraph number="1787" type="verses" book="cula">
_ᨶᩣᨶᩩᨾᩮᩣᨴᨶ᩠ᨲᩥ ᨳᩮᩁᩮᨶ,_  
_ᩒᩉᩣᨿ ᨧᨲᩩᨸᨬ᩠ᨧᩉᩥ;_  
_ᩅᨧ᩠ᨧᩥᨲᩮᩣ ᨾᩩᨧ᩠ᨨᩥᨲᩮᩣ ᩋᩣᩈᩥ,_  
_ᩅᨲ᩠ᨲᩣᨶᩩᨾᩮᩣᨴᨶᩮᩈᩩᨾᩮ._  

</Paragraph>

<Paragraph number="1788" type="verses" book="cula">
_ᨨᨻ᩠ᨻᨣ᩠ᨣᩥᨿᩣ ᨴᩩᨶ᩠ᨶᩥᩅᨲ᩠ᨳᩣ,_  
_ᩋᨳᩮᩣᨸᩥ ᨧ ᨴᩩᨸ᩠ᨸᩣᩁᩩᨲᩣ;_  
_ᩋᨶᩣᨠᨸ᩠ᨸᩣ ᨧ ᩅᩮᩤᨠ᩠ᨠᨾ᩠ᨾ,_  
_ᨳᩮᩁᩮ ᩋᨶᩩᨸᨡᨩ᩠ᨩᨶᩮ._  

</Paragraph>

<Paragraph number="1789" type="verses" book="cula">
_ᨶᩅᩮ ᨽᩥᨠ᩠ᨡᩪ ᨧ ᩈᩘᨥᩣᨭᩥ,_  
ᩏᨩ᩠ᨫᩣᨿᨶ᩠ᨲᩥ ᨧ ᨸᩮᩈᩃᩣ;_  
_ᨲᩥᨾᨱ᩠ᨯᩃᩴ ᨶᩥᩅᩤᩈᩮᨲ᩠ᩅᩣ,_  
_ᨠᩣᨿᩈᨣᩩᨱᨣᨱ᩠ᨮᩥᨠᩣ._  

</Paragraph>

<Paragraph number="1790" type="verses" book="cula">
_ᨶ ᩅᩮᩤᨠ᩠ᨠᨾ᩠ᨾ ᨸᨭᩥᨧ᩠ᨨᨶ᩠ᨶᩴ,_  
_ᩈᩩᩈᩴᩅᩩᨲᩮᩣᨠ᩠ᨡᩥᨲ᩠ᨲᨧᨠ᩠ᨡᩩ;_  
ᩏᨠ᩠ᨡᩥᨲ᩠ᨲᩮᩣᨩ᩠ᨩᨣ᩠ᨥᩥᨠᩣᩈᨴ᩠ᨴᩮᩤ,_  
_ᨲᨿᩮᩣ ᨧᩮᩅ ᨸᨧᩣᩃᨶᩣ._  

</Paragraph>

<Paragraph number="1791" type="verses" book="cula">
_ᨡᨾ᩠ᨽᩮᩣᨣᩩᨱ᩠ᨮᩥᩏᨠ᩠ᨠᩩᨭᩥᨠᩣ,_  
_ᨸᨭᩥᨧ᩠ᨨᨶ᩠ᨶᩴ ᩈᩩᩈᩴᩅᩩᨲᩮᩣ;_  
_ᩒᨠ᩠ᨡᩥᨲ᩠ᨲᩩᨠ᩠ᨡᩥᨲ᩠ᨲᩮᩫᩣᨩ᩠ᨩᨣ᩠ᨥᩥ,_  
_ᩋᨸ᩠ᨸᩈᨴ᩠ᨴᩮᩤ ᨲᨿᩮᩣ ᨧᩃᩣ._  

</Paragraph>

<Paragraph number="1792" type="verses" book="cula">
_ᨡᨾ᩠ᨽᩮᩣᨣᩩᨱ᩠ᨮᩥᨸᩃᩖᨲ᩠ᨳᩥ ᨧ,_  
_ᩋᨶᩩᨸᨡᨩ᩠ᨩ ᨶᩣᩈᨶᩮ;_  
_ᩒᨲ᩠ᨳᩁᩥᨲ᩠ᩅᩣᨶ ᩏᨴᨠᩮ,_  
_ᨶᩦᨧᩴ ᨠᨲ᩠ᩅᩣᨶ ᩈᩥᨬ᩠ᨧᩥᨿᩣ._  

</Paragraph>

<Paragraph number="1793" type="verses" book="cula">
_ᨸᨭᩥ ᩈᩣᨾᨶ᩠ᨲᩣ ᩈᩘᨥᩣᨭᩥ,_  
_ᩒᨴᨶᩮ ᨧ ᨸᨭᩥᨣ᩠ᨣᩉᩮ;_  
_ᩈᩪᨸᩴ ᩏᨲ᩠ᨲᩁᩥᨽᩘᨣᩮᨶ,_  
_ᩈᨻ᩠ᨻᩮᩈᩴ ᩈᨾᨲᩥᨲ᩠ᨳᩥ ᨧ._  

</Paragraph>

<Paragraph number="1794" type="verses" book="cula">
_ᩈᨠ᩠ᨠᨧ᩠ᨧᩴ ᨸᨲ᩠ᨲᩈᨬ᩠ᨬᩦ ᨧ,_  
_ᩈᨸᨴᩤᨶᨬ᩠ᨧ ᩈᩪᨸᨠᩴ;_  
_ᨶ ᨳᩪᨸᨲᩮᩣ ᨸᨭᩥᨧ᩠ᨨᩣᨴᩮ,_  
_ᩅᩥᨬ᩠ᨬᨲ᩠ᨲᩩᨩ᩠ᨫᩣᨶᩈᨬ᩠ᨬᩥᨶᩣ._  

</Paragraph>

<Paragraph number="1795" type="verses" book="cula">
_ᨾᩉᨶ᩠ᨲᨾᨱ᩠ᨯᩃᨴ᩠ᩅᩤᩁᩴ,_  
_ᩈᨻ᩠ᨻᩉᨲ᩠ᨳᩮᩣ ᨶ ᨻ᩠ᨿᩣᩉᩁᩮ;_  
ᩏᨠ᩠ᨡᩮᨸᩮᩣ ᨨᩮᨴᨶᩣᨣᨱ᩠ᨯ,_  
_ᨵᩩᨶᩴ ᩈᩥᨲ᩠ᨳᩣᩅᨠᩣᩁᨠᩴ._  

</Paragraph>

<Paragraph number="1796" type="verses" book="cula">
_ᨩᩥᩅ᩠ᩉᩤᨶᩥᨧ᩠ᨨᩣᩁᨠᨬ᩠ᨧᩮᩅ,_  
_ᨧᨸᩩᨧᨸᩩ ᩈᩩᩁᩩᩈᩩᩁᩩ;_  
_ᩉᨲ᩠ᨳᨸᨲ᩠ᨲᩮᩣᨭ᩠ᨮᨶᩥᩃᩖᩮᩉᩴ,_  
_ᩈᩣᨾᩥᩈᩮᨶ ᨸᨭᩥᨣ᩠ᨣᩉᩮ._  

</Paragraph>

<Paragraph number="1797" type="verses" book="cula">
_ᨿᩣᩅ ᨶ ᩈᨻ᩠ᨻᩮ ᩏᨴᨠᩮ,_  
_ᨶᩦᨧᩴ ᨠᨲ᩠ᩅᩣᨶ ᩈᩥᨬ᩠ᨧᩥᨿᩴ;_  
_ᨸᨭᩥ ᩈᩣᨾᨶ᩠ᨲᩣ ᩈᩘᨥᩣᨭᩥ,_  
_ᨶᩦᨧᩴ ᨠᨲ᩠ᩅᩣ ᨨᨾᩣᨿ ᨧ._  

</Paragraph>

<Paragraph number="1798" type="verses" book="cula">
_ᩈᩈᩥᨲ᩠ᨳᨠᩴ ᨶᩥᩅᨲ᩠ᨲᨶ᩠ᨲᩮ,_  
_ᩈᩩᨸ᩠ᨸᨭᩥᨧ᩠ᨨᨶ᩠ᨶᨾᩩᨠ᩠ᨠᩩᨭᩥ;_  
_ᨵᨾ᩠ᨾᩁᩣᨩᩮᨶ ᨸᨬ᩠ᨬᨲ᩠ᨲᩴ,_  
ᩍᨴᩴ ᨽᨲ᩠ᨲᨣ᩠ᨣᩅᨲ᩠ᨲᨶᩴ._  

</Paragraph>

<Paragraph number="1799" type="verses" book="cula">
_ᨴᩩᨶ᩠ᨶᩥᩅᨲ᩠ᨳᩣ ᩋᨶᩣᨠᨸ᩠ᨸᩣ,_  
_ᩋᩈᩃᩖᨠ᩠ᨡᩮᨲ᩠ᩅᩣ ᨧ ᩈᩉᩈᩣ;_  
_ᨴᩪᩁᩮ ᩋᨧ᩠ᨧ ᨧᩥᩁᩴ ᩃᩉᩩᩴ,_  
_ᨲᨳᩮᩅ ᨸᩥᨱ᩠ᨯᨧᩣᩁᩥᨠᩮᩣ._  

</Paragraph>

<Paragraph number="1800" type="verses" book="cula">
_ᨸᨭᩥᨧ᩠ᨨᨶ᩠ᨶᩮᩣᩅ ᨣᨧ᩠ᨨᩮᨿ᩠ᨿ,_  
_ᩈᩩᩈᩴᩅᩩᨲᩮᩣᨠ᩠ᨡᩥᨲ᩠ᨲᨧᨠ᩠ᨡᩩ;_  
ᩏᨠ᩠ᨡᩥᨲ᩠ᨲᩮᩣᨩ᩠ᨩᨣ᩠ᨥᩥᨠᩣᩈᨴ᩠ᨴᩮᩤ,_  
_ᨲᨿᩮᩣ ᨧᩮᩅ ᨸᨧᩣᩃᨶᩣ._  

</Paragraph>

<Paragraph number="1801" type="verses" book="cula">
_ᨡᨾ᩠ᨽᩮᩣᨣᩩᨱ᩠ᨮᩥᩏᨠ᩠ᨠᩩᨭᩥᨠᩣ,_  
_ᩈᩃᩖᨠ᩠ᨡᩮᨲ᩠ᩅᩣ ᨧ ᩈᩉᩈᩣ;_  
_ᨴᩪᩁᩮ ᩋᨧ᩠ᨧ ᨧᩥᩁᩴ ᩃᩉᩩᩴ,_  
_ᩋᩣᩈᨶᨠᩴ ᨠᨭᨧ᩠ᨨᩩᨠᩣ._  

</Paragraph>

<Paragraph number="1802" type="verses" book="cula">
_ᨽᩣᨩᨶᩴ ᩅᩤ ᨮᨸᩮᨲᩥ ᨧ,_  
ᩏᨧ᩠ᨧᩣᩁᩮᨲ᩠ᩅᩣ ᨸᨱᩣᨾᩮᨲ᩠ᩅᩣ;_  
_ᨸᨭᩥᨣ᩠ᨣᩉᩮ ᨶ ᩏᩃᩖᩮᩣᨠᩮ,_  
_ᩈᩪᨸᩮᩈᩩᨸᩥ ᨲᨳᩮᩅ ᨲᩴ._  

</Paragraph>

<Paragraph number="1803" type="verses" book="cula">
_ᨽᩥᨠ᩠ᨡᩩ ᩈᩘᨥᩣᨭᩥᨿᩣ ᨨᩣᨴᩮ,_  
_ᨸᨭᩥᨧ᩠ᨨᨶ᩠ᨶᩮᩅ ᨣᨧ᩠ᨨᩥᨿᩴ;_  
_ᩈᩴᩅᩩᨲᩮᩣᨠ᩠ᨡᩥᨲ᩠ᨲᨧᨠ᩠ᨡᩩ ᨧ,_  
ᩏᨠ᩠ᨡᩥᨲ᩠ᨲᩮᩣᨩ᩠ᨩᨣ᩠ᨥᩥᨠᩣᨿ ᨧ;_  
_ᩋᨸ᩠ᨸᩈᨴ᩠ᨴᩮᩤ ᨲᨿᩮᩣ ᨧᩣᩃᩣ,_  
_ᨡᨾ᩠ᨽᩮᩣᨣᩩᨱ᩠ᨮᩥᨠᩮᩫᩣᨠ᩠ᨠᩩᨭᩥ._  

</Paragraph>

<Paragraph number="1804" type="verses" book="cula">
_ᨸᨮᨾᩣᩈᨶᩅᨠ᩠ᨠᩣᩁ,_  
_ᨸᩣᨶᩥᨿᩴ ᨸᩁᩥᨽᩮᩣᨩᨶᩦ;_  
_ᨸᨧ᩠ᨨᩣᨠᩘᨡᨲᩥ ᨽᩩᨬ᩠ᨩᩮᨿ᩠ᨿ,_  
_ᩒᨸᩥᩃᩣᨸᩮᨿ᩠ᨿ ᩏᨴ᩠ᨵᩁᩮ._  

</Paragraph>

<Paragraph number="1805" type="verses" book="cula">
_ᨸᨭᩥᩈᩣᨾᩮᨿ᩠ᨿ ᩈᨾ᩠ᨾᨩ᩠ᨩᩮ,_  
_ᩁᩥᨲ᩠ᨲᩴ ᨲᩩᨧ᩠ᨨᩴ ᩏᨸᨭ᩠ᨮᨸᩮ;_  
_ᩉᨲ᩠ᨳᩅᩥᨠᩣᩁᩮ ᨽᩥᨶ᩠ᨴᩮᨿ᩠ᨿ,_  
_ᩅᨲ᩠ᨲᩥᨴᩴ ᨸᩥᨱ᩠ᨯᨧᩣᩁᩥᨠᩮ._  

</Paragraph>

<Paragraph number="1806" type="verses" book="cula">
_ᨸᩣᨶᩦ ᨸᩁᩥ ᩋᨣ᩠ᨣᩥᩁᨱᩥ,_  
_ᨶᨠ᩠ᨡᨲ᩠ᨲᨴᩥᩈᨧᩮᩣᩁᩣ ᨧ;_  
_ᩈᨻ᩠ᨻᩴ ᨶᨲ᩠ᨳᩦᨲᩥ ᨠᩮᩣᨭ᩠ᨭᩮᨲ᩠ᩅᩣ,_  
_ᨸᨲ᩠ᨲᩴᩈᩮ ᨧᩦᩅᩁᩴ ᨲᨲᩮᩣ._  

</Paragraph>

<Paragraph number="1807" type="verses" book="cula">
ᩍᨴᩤᨶᩥ ᩋᩴᩈᩮ ᩃᨣ᩠ᨣᩮᨲ᩠ᩅᩣ,_  
_ᨲᩥᨾᨱ᩠ᨯᩃᩴ ᨸᩁᩥᨾᨱ᩠ᨯᩃᩴ;_  
_ᨿᨳᩣ ᨸᩥᨱ᩠ᨯᨧᩣᩁᩥᩅᨲ᩠ᨲᩴ,_  
_ᨶᨿᩮ ᩋᩣᩁᨬ᩠ᨬᨠᩮᩈᩩᨸᩥ._  

</Paragraph>

<Paragraph number="1808" type="verses" book="cula">
_ᨸᨲ᩠ᨲᩴᩈᩮ ᨧᩦᩅᩁᩴ ᩈᩦᩈᩮ,_  
_ᩋᩣᩁᩮᩣᩉᩥᨲ᩠ᩅᩣ ᨧ ᨸᩣᨶᩥᨿᩴ;_  
_ᨸᩁᩥᨽᩮᩣᨩᨶᩥᨿᩴ ᩋᨣ᩠ᨣᩥ,_  
_ᩋᩁᨱᩦ ᨧᩣᨸᩥ ᨠᨲ᩠ᨲᩁᩴ._  

</Paragraph>

<Paragraph number="1809" type="verses" book="cula">
_ᨶᨠ᩠ᨡᨲ᩠ᨲᩴ ᩈᨸ᩠ᨸᨴᩮᩈᩴ ᩅᩤ,_  
_ᨴᩥᩈᩣᨸᩥ ᨠᩩᩈᩃᩮᩣ ᨽᩅᩮ;_  
_ᩈᨲ᩠ᨲᩩᨲ᩠ᨲᨾᩮᨶ ᨸᨬ᩠ᨬᨲ᩠ᨲᩴ,_  
_ᩅᨲ᩠ᨲᩴ ᩋᩣᩁᨬ᩠ᨬᨠᩮᩈᩩᨾᩮ._  

</Paragraph>

<Paragraph number="1810" type="verses" book="cula">
_ᩋᨩ᩠ᨫᩮᩣᨠᩣᩈᩮ ᩒᨠᩥᩁᩥᩴᩈᩩ,_  
ᩏᨩ᩠ᨫᩣᨿᨶ᩠ᨲᩥ ᨧ ᨸᩮᩈᩃᩣ;_  
_ᩈᨧᩮ ᩅᩥᩉᩣᩁᩮᩣ ᩏᨠᩖᩣᨸᩮᩣ,_  
_ᨸᨮᨾᩴ ᨸᨲ᩠ᨲᨧᩦᩅᩁᩴ._  

</Paragraph>

<Paragraph number="1811" type="verses" book="cula">
_ᨽᩥᩈᩥᨻᩥᨻ᩠ᨻᩮᩣᩉᨶᩴ ᨾᨬ᩠ᨧᩴ,_  
_ᨸᩦᨮᨬ᩠ᨧ ᨡᩮᩊᨾᩃᩖᨠᩴ;_  
_ᩋᨸᩔᩮᨶᩩᩃᩖᩮᩣᨠᨠᨱ᩠ᨱᩣ,_  
_ᨣᩮᩁᩩᨠᩣ ᨠᩣᩊ ᩋᨠᨲᩣ._  

</Paragraph>

<Paragraph number="1812" type="verses" book="cula">
_ᩈᩘᨠᩣᩁᩴ ᨽᩥᨠ᩠ᨡᩩᩈᩣᨾᨶ᩠ᨲᩣ,_  
_ᩈᩮᨶᩣᩅᩥᩉᩣᩁᨸᩣᨶᩥᨿᩴ;_  
_ᨸᩁᩥᨽᩮᩣᨩᨶᩈᩣᨾᨶ᩠ᨲᩣ,_  
_ᨸᨭᩥᩅᩤᨲᩮ ᨧ ᩋᩘᨣᨱᩮ._  

</Paragraph>

<Paragraph number="1813" type="verses" book="cula">
_ᩋᨵᩮᩤᩅᩤᨲᩮ ᩋᨲ᩠ᨳᩁᨱᩴ,_  
_ᨸᨭᩥᨸᩣᨴᨠᨾᨬ᩠ᨧᩮᩣ ᨧ;_  
_ᨸᩦᨮᩴ ᨽᩥᩈᩥ ᨶᩥᩈᩦᨴᨶᩴ,_  
_ᨾᩃᩖᨠᩴ ᩋᨸᩔᩮᨶ ᨧ._  

</Paragraph>

<Paragraph number="1814" type="verses" book="cula">
_ᨸᨲ᩠ᨲᨧᩦᩅᩁᩴ ᨽᩪᨾᩥ ᨧ,_  
_ᨸᩣᩁᨶ᩠ᨲᩴ ᩒᩁᨲᩮᩣ ᨽᩮᩣᨣᩴ;_  
_ᨸᩩᩁᨲ᩠ᨳᩥᨾᩣ ᨧ ᨸᨧ᩠ᨨᩥᨾᩣ,_  
ᩏᨲ᩠ᨲᩁᩣ ᩋᨳ ᨴᨠ᩠ᨡᩥᨱᩣ._  

</Paragraph>

<Paragraph number="1815" type="verses" book="cula">
_ᩈᩦᨲᩩᨱ᩠ᩉᩮ ᨧ ᨴᩥᩅᩤ ᩁᨲ᩠ᨲᩥᩴ,_  
_ᨸᩁᩥᩅᩮᨱᨬ᩠ᨧ ᨠᩮᩣᨭ᩠ᨮᨠᩮᩣ;_  
ᩏᨸᨭ᩠ᨮᩣᨶᨣ᩠ᨣᩥᩈᩣᩃᩣ ᨧ,_  
_ᩅᨧ᩠ᨧᨠᩩᨭᩦ ᨧ ᨸᩣᨶᩥᨿᩴ._  

</Paragraph>

<Paragraph number="1816" type="verses" book="cula">
_ᩋᩣᨧᨾᨶᨠᩩᨾ᩠ᨽᩥ ᩅᩩᨯ᩠ᨰᩮ ᨧ,_  
ᩏᨴ᩠ᨴᩮᩈᨸᩩᨧ᩠ᨨᨶᩣ ᩈᨩ᩠ᨫᩣ;_  
_ᨵᨾ᩠ᨾᩮᩣ ᨸᨴᩦᨸᩴ ᩅᩥᨩ᩠ᨫᩣᨸᩮ,_  
_ᨶ ᩅᩥᩅᩁᩮ ᨶᨸᩥ ᨳᨠᩮ._  

</Paragraph>

<Paragraph number="1817" type="verses" book="cula">
_ᨿᩮᨶ ᩅᩩᨯ᩠ᨰᩮᩣ ᨸᩁᩥᩅᨲ᩠ᨲᩥ,_  
_ᨠᨱ᩠ᨱᩮᨶᨸᩥ ᨶ ᨥᨭ᩠ᨭᨿᩮ;_  
_ᨸᨬ᩠ᨬᨸᩮᩈᩥ ᨾᩉᩣᩅᩦᩁᩮᩣ,_  
_ᩅᨲ᩠ᨲᩴ ᩈᩮᨶᩣᩈᨶᩮᩈᩩ ᨲᩴ._  

</Paragraph>

<Paragraph number="1818" type="verses" book="cula">
_ᨶᩥᩅᩤᩁᩥᨿᨾᩣᨶᩣ ᨴ᩠ᩅᩤᩁᩴ,_  
_ᨾᩩᨧ᩠ᨨᩥᨲᩩᨩ᩠ᨫᨶ᩠ᨲᩥ ᨸᩮᩈᩃᩣ;_  
_ᨨᩣᩁᩥᨠᩴ ᨨᨯ᩠ᨯᨿᩮ ᨩᨶ᩠ᨲᩣ,_  
_ᨸᩁᩥᨽᨱ᩠ᨯᩴ ᨲᨳᩮᩅ ᨧ._  

</Paragraph>

<Paragraph number="1819" type="verses" book="cula">
_ᨸᩁᩥᩅᩮᨱᩴ ᨠᩮᩣᨭ᩠ᨮᨠᩮᩣ ᩈᩣᩃᩣ,_  
_ᨧᩩᨱ᩠ᨱᨾᨲ᩠ᨲᩥᨠᨴᩮᩤᨱᩥᨠᩣ;_  
_ᨾᩩᨡᩴ ᨸᩩᩁᨲᩮᩣ ᨶ ᨳᩮᩁᩮ,_  
_ᨶ ᨶᩅᩮ ᩏᩔᩉᨲᩥ ᩈᨧᩮ._  

</Paragraph>

<Paragraph number="1820" type="verses" book="cula">
_ᨸᩩᩁᨲᩮᩣ ᩏᨸᩁᩥᨾᨣ᩠ᨣᩮᩤ,_  
_ᨧᩥᨠ᩠ᨡᩃᩖᩴ ᨾᨲ᩠ᨲᩥ ᨸᩦᨮᨠᩴ;_  
_ᩅᩥᨩ᩠ᨫᩣᨸᩮᨲ᩠ᩅᩣ ᨳᨠᩮᨲ᩠ᩅᩣ ᨧ,_  
_ᩅᨲ᩠ᨲᩴ ᨩᨶ᩠ᨲᩣᨥᩁᩮᩈᩩᨾᩮ._  

</Paragraph>

<Paragraph number="1821" type="verses" book="cula">
_ᨶᩣᨧᨾᩮᨲᩥ ᨿᨳᩣᩅᩩᨯ᩠ᨰᩴ,_  
_ᨸᨭᩥᨸᩣᨭᩥ ᨧ ᩈᩉᩈᩣ;_  
ᩏᨻ᩠ᨽᨩᩥ ᨶᩥᨲ᩠ᨳᩩᨶᩮᩣ ᨠᨭ᩠ᨮᩴ,_  
_ᩅᨧ᩠ᨧᩴ ᨸᩔᩣᩅ ᨡᩮᩊᨠᩴ._  

</Paragraph>

<Paragraph number="1822" type="verses" book="cula">
_ᨹᩁᩩᩈᩣ ᨠᩪᨸ ᩈᩉᩈᩣ,_  
ᩏᨻ᩠ᨽᨩᩥ ᨧᨸᩩ ᩈᩮᩈᩮᨶ;_  
_ᨻᩉᩥ ᩋᨶ᩠ᨲᩮᩣ ᨧ ᩏᨠ᩠ᨠᩣᩈᩮ,_  
_ᩁᨩ᩠ᨩᩩ ᩋᨲᩁᨾᩣᨶᨬ᩠ᨧ._  

</Paragraph>

<Paragraph number="1823" type="verses" book="cula">
_ᩈᩉᩈᩣ ᩏᨻ᩠ᨽᨩᩥ ᨮᩥᨲᩮ,_  
_ᨶᩥᨲ᩠ᨳᩩᨶᩮ ᨠᨭ᩠ᨮ ᩅᨧ᩠ᨧᨬ᩠ᨧ;_  
_ᨸᩔᩣᩅ ᨡᩮᩊ ᨹᩁᩩᩈᩣ,_  
_ᨠᩪᨸᨬ᩠ᨧ ᩅᨧ᩠ᨧᨸᩣᨴᩩᨠᩮ._  

</Paragraph>

<Paragraph number="1824" type="verses" book="cula">
_ᨶᩣᨲᩥᩈᩉᩈᩣ ᩏᨻ᩠ᨽᨩᩥ,_  
_ᨸᩣᨴᩩᨠᩣᨿ ᨧᨸᩩᨧᨸᩩ;_  
_ᨶ ᩈᩮᩈᨿᩮ ᨸᨭᩥᨧ᩠ᨨᩣᨴᩮ,_  
ᩏᩉᨲᨸᩥᨵᩁᩮᨶ ᨧ._  

</Paragraph>

<Paragraph number="1825" type="verses" book="cula">
_ᩅᨧ᩠ᨧᨠᩩᨭᩦ ᨸᩁᩥᨽᨱ᩠ᨯᩴ,_  
_ᨸᩁᩥᩅᩮᨱᨬ᩠ᨧ ᨠᩮᩣᨭ᩠ᨮᨠᩮᩣ;_  
_ᩋᩣᨧᨾᨶᩮ ᨧ ᩏᨴᨠᩴ,_  
_ᩅᨲ᩠ᨲᩴ ᩅᨧ᩠ᨧᨠᩩᨭᩦᩈᩩᨾᩮ._  

</Paragraph>

<Paragraph number="1826" book="cula">
ᩏᨸᩣᩉᨶᩣ ᨴᨶ᩠ᨲᨠᨭ᩠ᨮᩴ,_  
_ᨾᩩᨡᩮᩣᨴᨠᨬ᩠ᨧ ᩋᩣᩈᨶᩴ;_  
_ᨿᩣᨣᩩ ᩏᨴᨠᩴ ᨵᩮᩤᩅᩥᨲ᩠ᩅᩣ,_  
ᩏᨴ᩠ᨵᩤᩁᩩᨠᩖᩣᨸ ᨣᩤᨾ ᨧ._  

</Paragraph>

<Paragraph number="1827" type="verses" book="cula">
_ᨶᩥᩅᩤᩈᨶᩣ ᨠᩣᨿᨻᨶ᩠ᨵᩣ,_  
_ᩈᨣᩩᨱᩴ ᨸᨲ᩠ᨲᩈᩮᩣᨴᨠᩴ;_  
_ᨸᨧ᩠ᨨᩣ ᨲᩥᨾᨱ᩠ᨯᩃᩮᩣ ᨧᩮᩅ,_  
_ᨸᩁᩥᨾᨱ᩠ᨯᩃ ᨻᨶ᩠ᨵᨶᩴ._  

</Paragraph>

<Paragraph number="1828" type="verses" book="cula">
_ᩈᨣᩩᨱᩴ ᨵᩮᩤᩅᩥᨲ᩠ᩅᩣ ᨸᨧ᩠ᨨᩣ,_  
_ᨶᩣᨲᩥᨴᩪᩁᩮ ᨸᨭᩥᨣ᩠ᨣᩉᩮ;_  
_ᨽᨱᨾᩣᨶᩔ ᩋᩣᨸᨲ᩠ᨲᩥ,_  
_ᨸᨮᨾᩣᨣᨶ᩠ᨲ᩠ᩅᩣᨶ ᩋᩣᩈᨶᩴ._  

</Paragraph>

<Paragraph number="1829" type="verses" book="cula">
ᩏᨴᨠᩴ ᨸᩦᨮᨠᨳᩃᩥ,_  
_ᨸᨧ᩠ᨧᩩᨣ᩠ᨣᨶ᩠ᨲ᩠ᩅᩣ ᨶᩥᩅᩤᩈᨶᩴ;_  
_ᩒᨲᩣᨸᩮ ᨶᩥᨴᩉᩥ ᨽᩘᨣᩮᩤ,_  
_ᩒᨽᩮᩣᨣᩮ ᨽᩩᨬ᩠ᨩᩥᨲᩩ ᨶᨾᩮ._  

</Paragraph>

<Paragraph number="1830" type="verses" book="cula">
_ᨸᩣᨶᩦᨿᩴ ᩏᨴᨠᩴ ᨶᩦᨧᩴ,_  
_ᨾᩩᩉᩩᨲ᩠ᨲᩴ ᨶ ᨧ ᨶᩥᨴᩉᩮ;_  
_ᨸᨲ᩠ᨲᨧᩦᩅᩁᩴ ᨽᩪᨾᩥ ᨧ,_  
_ᨸᩣᩁᨶ᩠ᨲᩴ ᩒᩁᨲᩮᩣ ᨽᩮᩣᨣᩴ._  

</Paragraph>

<Paragraph number="1831" book="cula">
ᩏᨴ᩠ᨵᩁᩮ ᨸᨭᩥᩈᩣᨾᩮ ᨧ,_  
ᩏᨠᩖᩣᨸᩮᩣ ᨧ ᨶᩉᩣᨿᩥᨲᩩᩴ;_  
_ᩈᩦᨲᩴ ᩏᨱ᩠ᩉᩴ ᨩᨶ᩠ᨲᩣᨥᩁᩴ,_  
_ᨧᩩᨱ᩠ᨱᩴ ᨾᨲ᩠ᨲᩥᨠ ᨸᩥᨭ᩠ᨮᩥᨲᩮᩣ._  

</Paragraph>

<Paragraph number="1832" type="verses" book="cula">
_ᨸᩦᨮᨬ᩠ᨧ ᨧᩦᩅᩁᩴ ᨧᩩᨱ᩠ᨱᩴ,_  
_ᨾᨲ᩠ᨲᩥᨠᩩᩔᩉᨲᩥ ᨾᩩᨡᩴ;_  
_ᨸᩩᩁᨲᩮᩣ ᨳᩮᩁᩮ ᨶᩅᩮ ᨧ,_  
_ᨸᩁᩥᨠᨾ᩠ᨾᨬ᩠ᨧ ᨶᩥᨠ᩠ᨡᨾᩮ._  

</Paragraph>

<Paragraph number="1833" type="verses" book="cula">
_ᨸᩩᩁᨲᩮᩣ ᩏᨴᨠᩮ ᨶ᩠ᩉᩣᨲᩮ,_  
_ᨶᩥᩅᩤᩈᩮᨲ᩠ᩅᩣ ᩏᨸᨩ᩠ᨫᩣᨿᩴ;_  
_ᨶᩥᩅᩤᩈᨶᨬ᩠ᨧ ᩈᩘᨥᩣᨭᩥ,_  
_ᨸᩦᨮᨠᩴ ᩋᩣᩈᨶᩮᨶ ᨧ._  

</Paragraph>

<Paragraph number="1834" type="verses" book="cula">
_ᨸᩣᨴᩮᩤ ᨸᩦᨮᩴ ᨠᨳᩃᩥᨬ᩠ᨧ,_  
_ᨸᩣᨶᩦᨿᩩᨴ᩠ᨴᩮᩈᨸᩩᨧ᩠ᨨᨶᩣ;_  
ᩏᨠᩖᩣᨸᩴ ᩈᩩᩈᩮᩣᨵᩮᨿ᩠ᨿ,_  
_ᨸᨮᨾᩴ ᨸᨲ᩠ᨲᨧᩦᩅᩁᩴ._  

</Paragraph>

<Paragraph number="1835" type="verses" book="cula">
_ᨶᩥᩈᩦᨴᨶᨸᨧ᩠ᨧᨲ᩠ᨳᩁᨱᩴ,_  
_ᨽᩥᩈᩥ ᨻᩥᨻ᩠ᨻᩮᩣᩉᨶᩣᨶᩥ ᨧ;_  
_ᨾᨬ᩠ᨧᩮᩣ ᨸᩦᨮᩴ ᨸᨭᩥᨸᩣᨴᩴ,_  
_ᨾᩃᩖᨠᩴ ᩋᨸᩔᩮᨶ ᨧ._  

</Paragraph>

<Paragraph number="1836" type="verses" book="cula">
_ᨽᩪᨾ ᩈᨶ᩠ᨲᩣᨶ ᩋᩣᩃᩮᩣᨠ,_  
_ᨣᩮᩁᩩᨠᩣ ᨠᩣᩊ ᩋᨠᨲᩣ;_  
_ᨽᩪᨾᨲ᩠ᨳᩁᨸᨭᩥᨸᩣᨴᩤ,_  
_ᨾᨬ᩠ᨧᩮᩣ ᨸᩦᨮᩴ ᨻᩥᨻ᩠ᨻᩮᩣᩉᨶᩴ._  

</Paragraph>

<Paragraph number="1837" type="verses" book="cula">
_ᨶᩥᩈᩦᨴᨲ᩠ᨳᩁᨱᩴ ᨡᩮᩊ,_  
_ᩋᨸᩔᩮ ᨸᨲ᩠ᨲᨧᩦᩅᩁᩴ;_  
_ᨸᩩᩁᨲ᩠ᨳᩥᨾᩣ ᨸᨧ᩠ᨨᩥᨾᩣ ᨧ,_  
ᩏᨲ᩠ᨲᩁᩣ ᩋᨳ ᨴᨠ᩠ᨡᩥᨱᩣ._  

</Paragraph>

<Paragraph number="1838" type="verses" book="cula">
_ᩈᩦᨲᩩᨱ᩠ᩉᨬ᩠ᨧ ᨴᩥᩅᩤ ᩁᨲ᩠ᨲᩥᩴ,_  
_ᨸᩁᩥᩅᩮᨱᨬ᩠ᨧ ᨠᩮᩣᨭ᩠ᨮᨠᩮᩣ;_  
ᩏᨸᨭ᩠ᨮᩣᨶᨣ᩠ᨣᩥᩈᩣᩃᩣ ᨧ,_  
_ᩅᨧ᩠ᨧᨸᩣᨶᩥᨿᨽᩮᩣᨩᨶᩦ._  

</Paragraph>

<Paragraph number="1839" type="verses" book="cula">
_ᩋᩣᨧᨾᩴ ᩋᨶᨽᩥᩁᨲᩥ,_  
_ᨠᩩᨠ᩠ᨠᩩᨧ᩠ᨧᩴ ᨴᩥᨭ᩠ᨮᩥ ᨧ ᨣᩁᩩ;_  
_ᨾᩪᩃᨾᩣᨶᨲ᩠ᨲᩋᨻ᩠ᨽᩣᨶᩴ,_  
_ᨲᨩ᩠ᨩᨶᩦᨿᩴ ᨶᩥᨿᩔᨠᩴ._  

</Paragraph>

<Paragraph number="1840" type="verses" book="cula">
_ᨸᨻ᩠ᨻᩣᨩ ᨸᨭᩥᩈᩣᩁᨱᩦ,_  
ᩏᨠ᩠ᨡᩮᨸᨬ᩠ᨧ ᨠᨲᩴ ᨿᨴᩥ;_  
_ᨵᩮᩤᩅᩮ ᨠᩣᨲᨻ᩠ᨻᩴ ᩁᨩᨬ᩠ᨧ,_  
_ᩁᨩᩮ ᩈᨾ᩠ᨸᩁᩥᩅᨲ᩠ᨲᨠᩴ._  

</Paragraph>

<Paragraph number="1841" type="verses" book="cula">
_ᨸᨲ᩠ᨲᨬ᩠ᨧ ᨧᩦᩅᩁᨬ᩠ᨧᩣᨸᩥ,_  
_ᨸᩁᩥᨠ᩠ᨡᩣᩁᨬ᩠ᨧ ᨨᩮᨴᨶᩴ;_  
_ᨸᩁᩥᨠᨾ᩠ᨾᩴ ᩅᩮᨿ᩠ᨿᩣᩅᨧ᩠ᨧᩴ,_  
_ᨸᨧ᩠ᨨᩣ ᨸᩥᨱ᩠ᨯᩴ ᨸᩅᩥᩈᨶᩴ._  

</Paragraph>

<Paragraph number="1842" type="verses" book="cula">
_ᨶ ᩈᩩᩈᩣᨶᩴ ᨴᩥᩈᩣ ᨧᩮᩅ,_  
_ᨿᩣᩅᨩᩦᩅᩴ ᩏᨸᨭ᩠ᨮᩉᩮ;_  
_ᩈᨴ᩠ᨵᩥᩅᩥᩉᩣᩁᩥᨠᩮᨶᩮᨲᩴ,_  
_ᩅᨲ᩠ᨲᩩᨸᨩ᩠ᨫᩣᨿᨠᩮᩈᩩᨾᩮ._  

</Paragraph>

<Paragraph number="1843" type="verses" book="cula">
_ᩒᩅᩤᨴᩈᩣᩈᨶᩩᨴ᩠ᨴᩮᩈᩣ,_  
_ᨸᩩᨧ᩠ᨨᩣ ᨸᨲ᩠ᨲᨬ᩠ᨧ ᨧᩦᩅᩁᩴ;_  
_ᨸᩁᩥᨠ᩠ᨡᩣᩁᩮᩣ ᨣᩥᩃᩣᨶᩮᩣ ᨧ,_  
_ᨶ ᨸᨧ᩠ᨨᩣᩈᨾᨱᩮᩣ ᨽᩅᩮ._  

</Paragraph>

<Paragraph number="1844" type="verses" book="cula">
ᩏᨸᨩ᩠ᨫᩣᨿᩮᩈᩩ ᨿᩮ ᩅᨲ᩠ᨲᩣ,_  
_ᩑᩅᩴ ᩋᩣᨧᩁᩥᨿᩮᩈᩩᨸᩥ;_  
_ᩈᨴ᩠ᨵᩥᩅᩥᩉᩣᩁᩥᨠᩮ ᩅᨲ᩠ᨲᩣ,_  
_ᨲᨳᩮᩅ ᩋᨶ᩠ᨲᩮᩅᩤᩈᩥᨠᩮ._  

</Paragraph>

<Paragraph number="1845" type="verses" book="cula">
_ᩋᩣᨣᨶ᩠ᨲᩩᨠᩮᩈᩩ ᨿᩮ ᩅᨲ᩠ᨲᩣ,_  
_ᨸᩩᨶ ᩋᩣᩅᩤᩈᩥᨠᩮᩈᩩ ᨧ;_  
_ᨣᨾᩥᨠᩣᨶᩩᨾᩮᩣᨴᨶᩥᨠᩣ,_  
_ᨽᨲ᩠ᨲᨣ᩠ᨣᩮ ᨸᩥᨱ᩠ᨯᨧᩣᩁᩥᨠᩮ._  

</Paragraph>

<Paragraph number="1846" type="verses" book="cula">
_ᩋᩣᩁᨬ᩠ᨬᨠᩮᩈᩩ ᨿᩴ ᩅᨲ᩠ᨲᩴ,_  
_ᨿᨬ᩠ᨧ ᩈᩮᨶᩣᩈᨶᩮᩈᩩᨸᩥ;_  
_ᨩᨶ᩠ᨲᩣᨥᩁᩮ ᩅᨧ᩠ᨧᨠᩩᨭᩦ,_  
ᩏᨸᨩ᩠ᨫᩣ ᩈᨴ᩠ᨵᩥᩅᩥᩉᩣᩁᩥᨠᩮ._  

</Paragraph>

<Paragraph number="1847" type="verses" book="cula">
_ᩋᩣᨧᩁᩥᨿᩮᩈᩩ ᨿᩴ ᩅᨲ᩠ᨲᩴ,_  
_ᨲᨳᩮᩅ ᩋᨶ᩠ᨲᩮᩅᩤᩈᩥᨠᩮ;_  
_ᩑᨠᩪᨶᩅᩦᩈᨲᩥ ᩅᨲ᩠ᨳᩪ,_  
_ᩅᨲ᩠ᨲᩣ ᨧᩩᨴ᩠ᨴᩈ ᨡᨶ᩠ᨵᨠᩮ._  

</Paragraph>

<Paragraph number="1848" type="verses" book="cula">
_ᩅᨲ᩠ᨲᩴ ᩋᨸᩁᩥᨸᩪᩁᩮᨶ᩠ᨲᩮᩣ,_  
_ᨶ ᩈᩦᩃᩴ ᨸᩁᩥᨸᩪᩁᨲᩥ;_  
_ᩋᩈᩩᨴ᩠ᨵᩈᩦᩃᩮᩣ ᨴᩩᨸ᩠ᨸᨬ᩠ᨬᩮᩣ,_  
_ᨧᩥᨲ᩠ᨲᩮᨠᨣ᩠ᨣᩴ ᨶ ᩅᩥᨶ᩠ᨴᨲᩥ._  

</Paragraph>

<Paragraph number="1849" type="verses" book="cula">
_ᩅᩥᨠ᩠ᨡᩥᨲ᩠ᨲᨧᩥᨲ᩠ᨲᩮᩣᨶᩮᨠᨣ᩠ᨣᩮᩤ,_  
_ᩈᨾ᩠ᨾᩣ ᨵᨾ᩠ᨾᩴ ᨶ ᨸᩔᨲᩥ;_  
_ᩋᨸᩔᨾᩣᨶᩮᩣ ᩈᨴ᩠ᨵᨾ᩠ᨾᩴ,_  
_ᨴᩩᨠ᩠ᨡᩣ ᨶ ᨸᩁᩥᨾᩩᨧ᩠ᨧᨲᩥ._  

</Paragraph>

<Paragraph number="1850" type="verses" book="cula">
_ᨿᩴ ᩅᨲ᩠ᨲᩴ ᨸᩁᩥᨸᩪᩁᩮᨶ᩠ᨲᩮᩣ,_  
_ᩈᩦᩃᨾ᩠ᨸᩥ ᨸᩁᩥᨸᩪᩁᨲᩥ;_  
_ᩅᩥᩈᩩᨴ᩠ᨵᩈᩦᩃᩮᩣ ᩈᨸ᩠ᨸᨬ᩠ᨬᩮᩣ,_  
_ᨧᩥᨲ᩠ᨲᩮᨠᨣ᩠ᨣᨾ᩠ᨸᩥ ᩅᩥᨶ᩠ᨴᨲᩥ._  

</Paragraph>

<Paragraph number="1851" type="verses" book="cula">
_ᩋᩅᩥᨠ᩠ᨡᩥᨲ᩠ᨲᨧᩥᨲ᩠ᨲᩮᩣ ᩑᨠᨣ᩠ᨣᩮᩤ,_  
_ᩈᨾ᩠ᨾᩣ ᨵᨾ᩠ᨾᩴ ᩅᩥᨸᩔᨲᩥ;_  
_ᩈᨾ᩠ᨸᩔᨾᩣᨶᩮᩣ ᩈᨴ᩠ᨵᨾ᩠ᨾᩴ,_  
_ᨴᩩᨠ᩠ᨡᩣ ᩈᩮᩣ ᨸᩁᩥᨾᩩᨧ᩠ᨧᨲᩥ._  

</Paragraph>

<Paragraph number="1852" type="verses" book="cula">
_ᨲᩈ᩠ᨾᩣ ᩉᩥ ᩅᨲ᩠ᨲᩴ ᨸᩪᩁᩮᨿ᩠ᨿ,_  
_ᨩᩥᨶᨸᩩᨲ᩠ᨲᩮᩣ ᩅᩥᨧᨠ᩠ᨡᨱᩮᩣ;_  
_ᩒᩅᩤᨴᩴ ᨻᩩᨴ᩠ᨵᩈᩮᨭ᩠ᨮᩔ,_  
_ᨲᨲᩮᩣ ᨶᩥᨻ᩠ᨻᩣᨶᨾᩮᩉᩥᨲᩦᨲᩥ._  


</Paragraph>

<Paragraph number="1853" type="center" book="cula">
ᩅᨲ᩠ᨲᨠ᩠ᨡᨶ᩠ᨵᨠᩮᩣ ᨶᩥᨭ᩠ᨮᩥᨲᩮᩣ.
</Paragraph>