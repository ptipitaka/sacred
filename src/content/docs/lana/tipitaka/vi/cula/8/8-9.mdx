---
title: "8.9 ᨩᨶ᩠ᨲᩣᨥᩁᩅᨲ᩠ᨲᨠᨳᩣ"
tableOfContents: false
sidebar:
  order: 14
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="371" book="cula">

<Paragraph number="1701" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᨩᨶ᩠ᨲᩣᨥᩁᩮ ᨳᩮᩁᩮᩉᩥ ᨽᩥᨠ᩠ᨡᩪᩉᩥ ᨶᩥᩅᩤᩁᩥᨿᨾᩣᨶᩣ ᩋᨶᩣᨴᩁᩥᨿᩴ ᨸᨭᩥᨧ᩠ᨧ ᨸᩉᩪᨲᩴ ᨠᨭ᩠ᨮᩴ ᩋᩣᩁᩮᩣᨸᩮᨲ᩠ᩅᩣ ᩋᨣ᩠ᨣᩥᩴ ᨴᨲ᩠ᩅᩣ ᨴ᩠ᩅᩤᩁᩴ ᨳᨠᩮᨲ᩠ᩅᩣ ᨴ᩠ᩅᩤᩁᩮ ᨶᩥᩈᩦᨴᨶ᩠ᨲᩥ. ᨽᩥᨠ᩠ᨡᩪ ᩏᨱ᩠ᩉᩣᨽᩥᨲᨲ᩠ᨲᩣ ᨴ᩠ᩅᩤᩁᩴ ᩋᩃᨽᨾᩣᨶᩣ ᨾᩩᨧ᩠ᨨᩥᨲᩣ ᨸᨸᨲᨶ᩠ᨲᩥ. ᨿᩮ ᨲᩮ ᨽᩥᨠ᩠ᨡᩪ ᩋᨸ᩠ᨸᩥᨧ᩠ᨨᩣ …ᨸᩮ…  ᨲᩮ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᨩᨶ᩠ᨲᩣᨥᩁᩮ ᨳᩮᩁᩮᩉᩥ ᨽᩥᨠ᩠ᨡᩪᩉᩥ ᨶᩥᩅᩤᩁᩥᨿᨾᩣᨶᩣ ᩋᨶᩣᨴᩁᩥᨿᩴ ᨸᨭᩥᨧ᩠ᨧ ᨸᩉᩪᨲᩴ ᨠᨭ᩠ᨮᩴ ᩋᩣᩁᩮᩣᨸᩮᨲ᩠ᩅᩣ ᩋᨣ᩠ᨣᩥᩴ ᨴᨲ᩠ᩅᩣ ᨴ᩠ᩅᩤᩁᩴ ᨳᨠᩮᨲ᩠ᩅᩣ ᨴ᩠ᩅᩤᩁᩮ ᨶᩥᩈᩦᨴᩥᩔᨶ᩠ᨲᩥ. ᨽᩥᨠ᩠ᨡᩪ ᩏᨱ᩠ᩉᩣᨽᩥᨲᨲ᩠ᨲᩣ ᨴ᩠ᩅᩤᩁᩴ ᩋᩃᨽᨾᩣᨶᩣ ᨾᩩᨧ᩠ᨨᩥᨲᩣ ᨸᨸᨲᨶ᩠ᨲᩦ”ᨲᩥ. ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ …ᨸᩮ…  “ᩈᨧ᩠ᨧᩴ ᨠᩥᩁ, ᨽᩥᨠ᩠ᨡᩅᩮ, ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᨩᨶ᩠ᨲᩣᨥᩁᩮ ᨳᩮᩁᩮᩉᩥ ᨽᩥᨠ᩠ᨡᩪᩉᩥ ᨶᩥᩅᩤᩁᩥᨿᨾᩣᨶᩣ ᩋᨶᩣᨴᩁᩥᨿᩴ ᨸᨭᩥᨧ᩠ᨧ ᨸᩉᩪᨲᩴ ᨠᨭ᩠ᨮᩴ ᩋᩣᩁᩮᩣᨸᩮᨲ᩠ᩅᩣ ᩋᨣ᩠ᨣᩥᩴ ᨴᨲ᩠ᩅᩣ ᨴ᩠ᩅᩤᩁᩴ ᨳᨠᩮᨲ᩠ᩅᩣ ᨴ᩠ᩅᩤᩁᩮ ᨶᩥᩈᩦᨴᨶ᩠ᨲᩥ; ᨽᩥᨠ᩠ᨡᩪ ᩏᨱ᩠ᩉᩣᨽᩥᨲᨲ᩠ᨲᩣ ᨴ᩠ᩅᩤᩁᩴ ᩋᩃᨽᨾᩣᨶᩣ ᨾᩩᨧ᩠ᨨᩥᨲᩣ ᨸᨸᨲᨶ᩠ᨲᩦ”ᨲᩥ? “ᩈᨧ᩠ᨧᩴ, ᨽᨣᩅᩤ”ᨲᩥ …ᨸᩮ…  ᩅᩥᨣᩁᩉᩥᨲ᩠ᩅᩣ …ᨸᩮ…  ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᨶ, ᨽᩥᨠ᩠ᨡᩅᩮ, ᨩᨶ᩠ᨲᩣᨥᩁᩮ ᨳᩮᩁᩮᨶ ᨽᩥᨠ᩠ᨡᩩᨶᩣ ᨶᩥᩅᩤᩁᩥᨿᨾᩣᨶᩮᨶ ᩋᨶᩣᨴᩁᩥᨿᩴ ᨸᨭᩥᨧ᩠ᨧ ᨸᩉᩪᨲᩴ ᨠᨭ᩠ᨮᩴ ᩋᩣᩁᩮᩣᨸᩮᨲ᩠ᩅᩣ ᩋᨣ᩠ᨣᩥ ᨴᩤᨲᨻ᩠ᨻᩮᩣ. ᨿᩮᩣ ᨴᨴᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨶ, ᨽᩥᨠ᩠ᨡᩅᩮ, ᨴ᩠ᩅᩤᩁᩴ ᨳᨠᩮᨲ᩠ᩅᩣ ᨴ᩠ᩅᩤᩁᩮ ᨶᩥᩈᩦᨴᩥᨲᨻ᩠ᨻᩴ. ᨿᩮᩣ ᨶᩥᩈᩦᨴᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ.
</Paragraph>

</Division>
<Division number="372" book="cula">

<Paragraph number="1702" book="cula">
ᨲᩮᨶ ᩉᩥ, ᨽᩥᨠ᩠ᨡᩅᩮ, ᨽᩥᨠ᩠ᨡᩪᨶᩴ ᨩᨶ᩠ᨲᩣᨥᩁᩅᨲ᩠ᨲᩴ ᨸᨬ᩠ᨬᨸᩮᩔᩣᨾᩥ ᨿᨳᩣ ᨽᩥᨠ᩠ᨡᩪᩉᩥ ᨩᨶ᩠ᨲᩣᨥᩁᩮ ᩈᨾ᩠ᨾᩣ ᩅᨲ᩠ᨲᩥᨲᨻ᩠ᨻᩴ. ᨿᩮᩣ ᨸᨮᨾᩴ ᨩᨶ᩠ᨲᩣᨥᩁᩴ ᨣᨧ᩠ᨨᨲᩥ, ᩈᨧᩮ ᨨᩣᩁᩥᨠᩣ ᩏᩔᨶ᩠ᨶᩣ ᩉᩮᩣᨲᩥ, ᨨᩣᩁᩥᨠᩣ ᨨᨯ᩠ᨯᩮᨲᨻ᩠ᨻᩣ. ᩈᨧᩮ ᨩᨶ᩠ᨲᩣᨥᩁᩴ ᩏᨠᩖᩣᨸᩴ ᩉᩮᩣᨲᩥ, ᨩᨶ᩠ᨲᩣᨥᩁᩴ ᩈᨾ᩠ᨾᨩ᩠ᨩᩥᨲᨻ᩠ᨻᩴ. ᩈᨧᩮ ᨸᩁᩥᨽᨱ᩠ᨯᩴ ᩏᨠᩖᩣᨸᩴ ᩉᩮᩣᨲᩥ, ᨸᩁᩥᨽᨱ᩠ᨯᩴ ᩈᨾ᩠ᨾᨩ᩠ᨩᩥᨲᨻ᩠ᨻᩴ. ᩈᨧᩮ ᨸᩁᩥᩅᩮᨱᩴ ᩏᨠᩖᩣᨸᩴ ᩉᩮᩣᨲᩥ, ᨸᩁᩥᩅᩮᨱᩴ ᩈᨾ᩠ᨾᨩ᩠ᨩᩥᨲᨻ᩠ᨻᩴ. ᩈᨧᩮ ᨠᩮᩣᨭ᩠ᨮᨠᩮᩣ ᩏᨠᩖᩣᨸᩮᩣ ᩉᩮᩣᨲᩥ, ᨠᩮᩣᨭ᩠ᨮᨠᩮᩣ ᩈᨾ᩠ᨾᨩ᩠ᨩᩥᨲᨻ᩠ᨻᩮᩣ. ᩈᨧᩮ ᨩᨶ᩠ᨲᩣᨥᩁᩈᩣᩃᩣ ᩏᨠᩖᩣᨸᩣ ᩉᩮᩣᨲᩥ, ᨩᨶ᩠ᨲᩣᨥᩁᩈᩣᩃᩣ ᩈᨾ᩠ᨾᨩ᩠ᨩᩥᨲᨻ᩠ᨻᩣ.
</Paragraph>

<Paragraph number="1703" book="cula">
ᨧᩩᨱ᩠ᨱᩴ ᩈᨶ᩠ᨶᩮᨲᨻ᩠ᨻᩴ, ᨾᨲ᩠ᨲᩥᨠᩣ ᨲᩮᨾᩮᨲᨻ᩠ᨻᩣ, ᩏᨴᨠᨴᩮᩤᨱᩥᨠᩣᨿ ᩏᨴᨠᩴ ᩋᩣᩈᩥᨬ᩠ᨧᩥᨲᨻ᩠ᨻᩴ. ᨩᨶ᩠ᨲᩣᨥᩁᩴ ᨸᩅᩥᩈᨶ᩠ᨲᩮᨶ ᨾᨲ᩠ᨲᩥᨠᩣᨿ ᨾᩩᨡᩴ ᨾᨠ᩠ᨡᩮᨲ᩠ᩅᩣ ᨸᩩᩁᨲᩮᩣ ᨧ ᨸᨧ᩠ᨨᨲᩮᩣ ᨧ ᨸᨭᩥᨧ᩠ᨨᩣᨴᩮᨲ᩠ᩅᩣ ᨩᨶ᩠ᨲᩣᨥᩁᩴ ᨸᩅᩥᩈᩥᨲᨻ᩠ᨻᩴ. ᨶ ᨳᩮᩁᩮ ᨽᩥᨠ᩠ᨡᩪ ᩋᨶᩩᨸᨡᨩ᩠ᨩ ᨶᩥᩈᩦᨴᩥᨲᨻ᩠ᨻᩴ. ᨶ ᨶᩅᩤ ᨽᩥᨠ᩠ᨡᩪ ᩋᩣᩈᨶᩮᨶ ᨸᨭᩥᨻᩣᩉᩥᨲᨻ᩠ᨻᩣ. ᩈᨧᩮ ᩏᩔᩉᨲᩥ, ᨩᨶ᩠ᨲᩣᨥᩁᩮ ᨳᩮᩁᩣᨶᩴ ᨽᩥᨠ᩠ᨡᩪᨶᩴ ᨸᩁᩥᨠᨾ᩠ᨾᩴ ᨠᩣᨲᨻ᩠ᨻᩴ. ᨩᨶ᩠ᨲᩣᨥᩁᩣ ᨶᩥᨠ᩠ᨡᨾᨶ᩠ᨲᩮᨶ ᨩᨶ᩠ᨲᩣᨥᩁᨸᩦᨮᩴ ᩋᩣᨴᩤᨿ ᨸᩩᩁᨲᩮᩣ ᨧ ᨸᨧ᩠ᨨᨲᩮᩣ ᨧ ᨸᨭᩥᨧ᩠ᨨᩣᨴᩮᨲ᩠ᩅᩣ ᨩᨶ᩠ᨲᩣᨥᩁᩣ ᨶᩥᨠ᩠ᨡᨾᩥᨲᨻ᩠ᨻᩴ. ᩈᨧᩮ ᩏᩔᩉᨲᩥ, ᩏᨴᨠᩮᨸᩥ ᨳᩮᩁᩣᨶᩴ ᨽᩥᨠ᩠ᨡᩪᨶᩴ ᨸᩁᩥᨠᨾ᩠ᨾᩴ ᨠᩣᨲᨻ᩠ᨻᩴ. ᨶ ᨳᩮᩁᩣᨶᩴ ᨽᩥᨠ᩠ᨡᩪᨶᩴ ᨸᩩᩁᨲᩮᩣᨸᩥ ᨶᩉᩣᨿᩥᨲᨻ᩠ᨻᩴ, ᨶ ᩏᨸᩁᩥᨲᩮᩣᨸᩥ ᨶᩉᩣᨿᩥᨲᨻ᩠ᨻᩴ. ᨶᩉᩣᨲᩮᨶ ᩏᨲ᩠ᨲᩁᨶ᩠ᨲᩮᨶ ᩒᨲᩁᨶ᩠ᨲᩣᨶᩴ ᨾᨣ᩠ᨣᩮᩤ ᨴᩤᨲᨻ᩠ᨻᩮᩣ. ᨿᩮᩣ ᨸᨧ᩠ᨨᩣ ᨩᨶ᩠ᨲᩣᨥᩁᩣ ᨶᩥᨠ᩠ᨡᨾᨲᩥ, ᩈᨧᩮ ᨩᨶ᩠ᨲᩣᨥᩁᩴ ᨧᩥᨠ᩠ᨡᩃᩖᩴ ᩉᩮᩣᨲᩥ, ᨵᩮᩤᩅᩥᨲᨻ᩠ᨻᩴ. ᨾᨲ᩠ᨲᩥᨠᩣᨴᩮᩤᨱᩥᨠᩴ ᨵᩮᩤᩅᩥᨲ᩠ᩅᩣ ᨩᨶ᩠ᨲᩣᨥᩁᨸᩦᨮᩴ ᨸᨭᩥᩈᩣᨾᩮᨲ᩠ᩅᩣ ᩋᨣ᩠ᨣᩥᩴ ᩅᩥᨩ᩠ᨫᩣᨸᩮᨲ᩠ᩅᩣ ᨴ᩠ᩅᩤᩁᩴ ᨳᨠᩮᨲ᩠ᩅᩣ ᨸᨠ᩠ᨠᨾᩥᨲᨻ᩠ᨻᩴ. ᩍᨴᩴ ᨡᩮᩣ, ᨽᩥᨠ᩠ᨡᩅᩮ, ᨽᩥᨠ᩠ᨡᩪᨶᩴ ᨩᨶ᩠ᨲᩣᨥᩁᩅᨲ᩠ᨲᩴ ᨿᨳᩣ ᨽᩥᨠ᩠ᨡᩪᩉᩥ ᨩᨶ᩠ᨲᩣᨥᩁᩮ ᩈᨾ᩠ᨾᩣ ᩅᨲ᩠ᨲᩥᨲᨻ᩠ᨻᨶ᩺”ᨲᩥ.
</Paragraph>
</Division>