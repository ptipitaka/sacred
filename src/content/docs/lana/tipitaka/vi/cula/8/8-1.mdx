---
title: "8.1 ᩋᩣᨣᨶ᩠ᨲᩩᨠᩅᨲ᩠ᨲᨠᨳᩣ"
tableOfContents: false
sidebar:
  order: 1
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="356" book="cula">

<Paragraph number="1655" book="cula">
ᨲᩮᨶ ᩈᨾᨿᩮᨶ ᨻᩩᨴ᩠ᨵᩮᩤ ᨽᨣᩅᩤ ᩈᩣᩅᨲ᩠ᨳᩥᨿᩴ ᩅᩥᩉᩁᨲᩥ ᨩᩮᨲᩅᨶᩮ ᩋᨶᩣᨳᨸᩥᨱ᩠ᨯᩥᨠᩔ ᩋᩣᩁᩣᨾᩮ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᩣᨣᨶ᩠ᨲᩩᨠᩣ ᨽᩥᨠ᩠ᨡᩪ ᩈᩮᩫᩣᨸᩣᩉᨶᩣᨸᩥ ᩋᩣᩁᩣᨾᩴ ᨸᩅᩥᩈᨶ᩠ᨲᩥ, ᨨᨲ᩠ᨲᨸ᩠ᨸᨣ᩠ᨣᩉᩥᨲᩣᨸᩥ ᩋᩣᩁᩣᨾᩴ ᨸᩅᩥᩈᨶ᩠ᨲᩥ, ᩒᨣᩩᨱ᩠ᨮᩥᨲᩣᨸᩥ ᩋᩣᩁᩣᨾᩴ ᨸᩅᩥᩈᨶ᩠ᨲᩥ, ᩈᩦᩈᩮᨸᩥ ᨧᩦᩅᩁᩴ ᨠᩁᩥᨲ᩠ᩅᩣ ᩋᩣᩁᩣᨾᩴ ᨸᩅᩥᩈᨶ᩠ᨲᩥ, ᨸᩣᨶᩦᨿᩮᨶᨸᩥ ᨸᩣᨴᩮ ᨵᩮᩤᩅᨶ᩠ᨲᩥ, ᩅᩩᨯ᩠ᨰᨲᩁᩮᨸᩥ ᩋᩣᩅᩤᩈᩥᨠᩮ ᨽᩥᨠ᩠ᨡᩪ ᨶ ᩋᨽᩥᩅᩤᨴᩮᨶ᩠ᨲᩥ, ᨶᨸᩥ ᩈᩮᨶᩣᩈᨶᩴ ᨸᩩᨧ᩠ᨨᨶ᩠ᨲᩥ. ᩋᨬ᩠ᨬᨲᩁᩮᩣᨸᩥ ᩋᩣᨣᨶ᩠ᨲᩩᨠᩮᩣ ᨽᩥᨠ᩠ᨡᩩ ᩋᨶᨩ᩠ᨫᩣᩅᩩᨭ᩠ᨮᩴ ᩅᩥᩉᩣᩁᩴ ᨥᨭᩥᨠᩴ ᩏᨣ᩠ᨥᩣᨭᩮᨲ᩠ᩅᩣ ᨠᩅᩤᨭᩴ ᨸᨱᩣᨾᩮᨲ᩠ᩅᩣ ᩈᩉᩈᩣ ᨸᩣᩅᩥᩈᩥ. ᨲᩔ ᩏᨸᩁᩥᨸᩥᨭ᩠ᨮᩥᨲᩮᩣ ᩋᩉᩥ ᨡᨶ᩠ᨵᩮ ᨸᨸᨲᩥ. ᩈᩮᩣ ᨽᩦᨲᩮᩣ ᩅᩥᩔᩁᨾᨠᩣᩈᩥ. ᨽᩥᨠ᩠ᨡᩪ ᩏᨸᨵᩤᩅᩥᨲ᩠ᩅᩣ ᨲᩴ ᨽᩥᨠ᩠ᨡᩩᩴ ᩑᨲᨴᩅᩮᩤᨧᩩᩴ—  “ᨠᩥᩔ ᨲ᩠ᩅᩴ, ᩋᩣᩅᩩᩈᩮᩣ, ᩅᩥᩔᩁᨾᨠᩣᩈᩦ”ᨲᩥ? ᩋᨳ ᨡᩮᩣ ᩈᩮᩣ ᨽᩥᨠ᩠ᨡᩩ ᨽᩥᨠ᩠ᨡᩪᨶᩴ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩥ.
</Paragraph>

<Paragraph number="1656" book="cula">
ᨿᩮ ᨲᩮ ᨽᩥᨠ᩠ᨡᩪ ᩋᨸ᩠ᨸᩥᨧ᩠ᨨᩣ …ᨸᩮ…  ᨲᩮ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᩋᩣᨣᨶ᩠ᨲᩩᨠᩣ ᨽᩥᨠ᩠ᨡᩪ ᩈᩮᩫᩣᨸᩣᩉᨶᩣᨸᩥ ᩋᩣᩁᩣᨾᩴ ᨸᩅᩥᩈᩥᩔᨶ᩠ᨲᩥ, ᨨᨲ᩠ᨲᨸ᩠ᨸᨣ᩠ᨣᩉᩥᨲᩣᨸᩥ ᩋᩣᩁᩣᨾᩴ ᨸᩅᩥᩈᩥᩔᨶ᩠ᨲᩥ, ᩒᨣᩩᨱ᩠ᨮᩥᨲᩣᨸᩥ ᩋᩣᩁᩣᨾᩴ ᨸᩅᩥᩈᩥᩔᨶ᩠ᨲᩥ, ᩈᩦᩈᩮᨸᩥ ᨧᩦᩅᩁᩴ ᨠᩁᩥᨲ᩠ᩅᩣ ᩋᩣᩁᩣᨾᩴ ᨸᩅᩥᩈᩥᩔᨶ᩠ᨲᩥ, ᨸᩣᨶᩦᨿᩮᨶᨸᩥ ᨸᩣᨴᩮ ᨵᩮᩤᩅᩥᩔᨶ᩠ᨲᩥ, ᩅᩩᨯ᩠ᨰᨲᩁᩮᨸᩥ ᩋᩣᩅᩤᩈᩥᨠᩮ ᨽᩥᨠ᩠ᨡᩪ ᨶ ᩋᨽᩥᩅᩤᨴᩮᩔᨶ᩠ᨲᩥ, ᨶᨸᩥ ᩈᩮᨶᩣᩈᨶᩴ ᨸᩩᨧ᩠ᨨᩥᩔᨶ᩠ᨲᩦ”ᨲᩥ. ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ …ᨸᩮ…  “ᩈᨧ᩠ᨧᩴ ᨠᩥᩁ, ᨽᩥᨠ᩠ᨡᩅᩮ, ᩋᩣᨣᨶ᩠ᨲᩩᨠᩣ ᨽᩥᨠ᩠ᨡᩪ ᩈᩮᩫᩣᨸᩣᩉᨶᩣᨸᩥ ᩋᩣᩁᩣᨾᩴ ᨸᩅᩥᩈᨶ᩠ᨲᩥ, ᨨᨲ᩠ᨲᨸ᩠ᨸᨣ᩠ᨣᩉᩥᨲᩣᨸᩥ ᩋᩣᩁᩣᨾᩴ ᨸᩅᩥᩈᨶ᩠ᨲᩥ, ᩒᨣᩩᨱ᩠ᨮᩥᨲᩣᨸᩥ ᩋᩣᩁᩣᨾᩴ ᨸᩅᩥᩈᨶ᩠ᨲᩥ, ᩈᩦᩈᩮᨸᩥ ᨧᩦᩅᩁᩴ ᨠᩁᩥᨲ᩠ᩅᩣ ᩋᩣᩁᩣᨾᩴ ᨸᩅᩥᩈᨶ᩠ᨲᩥ, ᨸᩣᨶᩦᨿᩮᨶᨸᩥ ᨸᩣᨴᩮ ᨵᩮᩤᩅᨶ᩠ᨲᩥ, ᩅᩩᨯ᩠ᨰᨲᩁᩮᨸᩥ ᩋᩣᩅᩤᩈᩥᨠᩮ ᨽᩥᨠ᩠ᨡᩪ ᨶ ᩋᨽᩥᩅᩤᨴᩮᨶ᩠ᨲᩥ, ᨶᨸᩥ ᩈᩮᨶᩣᩈᨶᩴ ᨸᩩᨧ᩠ᨨᨶ᩠ᨲᩦ”ᨲᩥ. “ᩈᨧ᩠ᨧᩴ, ᨽᨣᩅᩤ”ᨲᩥ. ᩅᩥᨣᩁᩉᩥ ᨻᩩᨴ᩠ᨵᩮᩤ ᨽᨣᩅᩤ …ᨸᩮ…  ᨠᨳᨬ᩠ᩉᩥ ᨶᩣᨾ ᨽᩥᨠ᩠ᨡᩅᩮ ᩋᩣᨣᨶ᩠ᨲᩩᨠᩣ ᨽᩥᨠ᩠ᨡᩪ ᩈᩮᩫᩣᨸᩣᩉᨶᩣᨸᩥ ᩋᩣᩁᩣᨾᩴ ᨸᩅᩥᩈᩥᩔᨶ᩠ᨲᩥ, ᨨᨲ᩠ᨲᨸ᩠ᨸᨣ᩠ᨣᩉᩥᨲᩣᨸᩥ ᩋᩣᩁᩣᨾᩴ ᨸᩅᩥᩈᩥᩔᨶ᩠ᨲᩥ, ᩒᨣᩩᨱ᩠ᨮᩥᨲᩣᨸᩥ ᩋᩣᩁᩣᨾᩴ ᨸᩅᩥᩈᩥᩔᨶ᩠ᨲᩥ, ᩈᩦᩈᩮᨸᩥ ᨧᩦᩅᩁᩴ ᨠᩁᩥᨲ᩠ᩅᩣ ᩋᩣᩁᩣᨾᩴ ᨸᩅᩥᩈᩥᩔᨶ᩠ᨲᩥ, ᨸᩣᨶᩦᨿᩮᨶᨸᩥ ᨸᩣᨴᩮ ᨵᩮᩤᩅᩥᩔᨶ᩠ᨲᩥ, ᩅᩩᨯ᩠ᨰᨲᩁᩮᨸᩥ ᩋᩣᩅᩤᩈᩥᨠᩮ ᨽᩥᨠ᩠ᨡᩪ ᨶ ᩋᨽᩥᩅᩤᨴᩮᩔᨶ᩠ᨲᩥ, ᨶᨸᩥ ᩈᩮᨶᩣᩈᨶᩴ ᨸᩩᨧ᩠ᨨᩥᩔᨶ᩠ᨲᩥ, ᨶᩮᨲᩴ ᨽᩥᨠ᩠ᨡᩅᩮ ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ …ᨸᩮ…  ᩅᩥᨣᩁᩉᩥᨲ᩠ᩅᩣ …ᨸᩮ…  ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—
</Paragraph>

</Division>
<Division number="357" book="cula">

<Paragraph number="1657" book="cula">
“ᨲᩮᨶ ᩉᩥ, ᨽᩥᨠ᩠ᨡᩅᩮ, ᩋᩣᨣᨶ᩠ᨲᩩᨠᩣᨶᩴ ᨽᩥᨠ᩠ᨡᩪᨶᩴ ᩅᨲ᩠ᨲᩴ ᨸᨬ᩠ᨬᨸᩮᩔᩣᨾᩥ ᨿᨳᩣ ᩋᩣᨣᨶ᩠ᨲᩩᨠᩮᩉᩥ ᨽᩥᨠ᩠ᨡᩪᩉᩥ ᩈᨾ᩠ᨾᩣ ᩅᨲ᩠ᨲᩥᨲᨻ᩠ᨻᩴ. ᩋᩣᨣᨶ᩠ᨲᩩᨠᩮᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩣ ‘ᩍᨴᩤᨶᩥ ᩋᩣᩁᩣᨾᩴ ᨸᩅᩥᩈᩥᩔᩣᨾᩦ’ᨲᩥ ᩏᨸᩣᩉᨶᩣ ᩒᨾᩩᨬ᩠ᨧᩥᨲ᩠ᩅᩣ ᨶᩦᨧᩴ ᨠᨲ᩠ᩅᩣ ᨸᨸ᩠ᨹᩮᩣᨭᩮᨲ᩠ᩅᩣ ᨣᩉᩮᨲ᩠ᩅᩣ ᨨᨲ᩠ᨲᩴ ᩋᨸᨶᩣᨾᩮᨲ᩠ᩅᩣ ᩈᩦᩈᩴ ᩅᩥᩅᩁᩥᨲ᩠ᩅᩣ ᩈᩦᩈᩮ ᨧᩦᩅᩁᩴ ᨡᨶ᩠ᨵᩮ ᨠᨲ᩠ᩅᩣ ᩈᩣᨵᩩᨠᩴ ᩋᨲᩁᨾᩣᨶᩮᨶ ᩋᩣᩁᩣᨾᩮᩣ ᨸᩅᩥᩈᩥᨲᨻ᩠ᨻᩮᩣ. ᩋᩣᩁᩣᨾᩴ ᨸᩅᩥᩈᨶ᩠ᨲᩮᨶ ᩈᩃᩖᨠ᩠ᨡᩮᨲᨻ᩠ᨻᩴ—  ‘ᨠᨲ᩠ᨳ ᩋᩣᩅᩤᩈᩥᨠᩣ ᨽᩥᨠ᩠ᨡᩪ ᨸᨭᩥᨠ᩠ᨠᨾᨶ᩠ᨲᩦ’ᨲᩥ? ᨿᨲ᩠ᨳ ᩋᩣᩅᩤᩈᩥᨠᩣ ᨽᩥᨠ᩠ᨡᩪ ᨸᨭᩥᨠ᩠ᨠᨾᨶ᩠ᨲᩥ—  ᩏᨸᨭ᩠ᨮᩣᨶᩈᩣᩃᩣᨿ ᩅᩤ ᨾᨱ᩠ᨯᨸᩮ ᩅᩤ ᩁᩩᨠ᩠ᨡᨾᩪᩃᩮ ᩅᩤ—  ᨲᨲ᩠ᨳ ᨣᨶ᩠ᨲ᩠ᩅᩣ ᩑᨠᨾᨶ᩠ᨲᩴ ᨸᨲ᩠ᨲᩮᩣ ᨶᩥᨠ᩠ᨡᩥᨸᩥᨲᨻ᩠ᨻᩮᩣ; ᩑᨠᨾᨶ᩠ᨲᩴ ᨧᩦᩅᩁᩴ ᨶᩥᨠ᩠ᨡᩥᨸᩥᨲᨻ᩠ᨻᩴ; ᨸᨲᩥᩁᩪᨸᩴ ᩋᩣᩈᨶᩴ ᨣᩉᩮᨲ᩠ᩅᩣ ᨶᩥᩈᩦᨴᩥᨲᨻ᩠ᨻᩴ; ᨸᩣᨶᩦᨿᩴ ᨸᩩᨧ᩠ᨨᩥᨲᨻ᩠ᨻᩴ, ᨸᩁᩥᨽᩮᩣᨩᨶᩦᨿᩴ ᨸᩩᨧ᩠ᨨᩥᨲᨻ᩠ᨻᩴ—  ‘ᨠᨲᨾᩴ ᨸᩣᨶᩦᨿᩴ, ᨠᨲᨾᩴ ᨸᩁᩥᨽᩮᩣᨩᨶᩦᨿᨶ᩺’ᨲᩥ? ᩈᨧᩮ ᨸᩣᨶᩦᨿᩮᨶ ᩋᨲ᩠ᨳᩮᩣ ᩉᩮᩣᨲᩥ, ᨸᩣᨶᩦᨿᩴ ᨣᩉᩮᨲ᩠ᩅᩣ ᨸᩣᨲᨻ᩠ᨻᩴ. ᩈᨧᩮ ᨸᩁᩥᨽᩮᩣᨩᨶᩦᨿᩮᨶ ᩋᨲ᩠ᨳᩮᩣ ᩉᩮᩣᨲᩥ, ᨸᩁᩥᨽᩮᩣᨩᨶᩦᨿᩴ ᨣᩉᩮᨲ᩠ᩅᩣ ᨸᩣᨴᩤ ᨵᩮᩤᩅᩥᨲᨻ᩠ᨻᩣ. ᨸᩣᨴᩮ ᨵᩮᩤᩅᨶ᩠ᨲᩮᨶ ᩑᨠᩮᨶ ᩉᨲ᩠ᨳᩮᨶ ᩏᨴᨠᩴ ᩋᩣᩈᩥᨬ᩠ᨧᩥᨲᨻ᩠ᨻᩴ, ᩑᨠᩮᨶ ᩉᨲ᩠ᨳᩮᨶ ᨸᩣᨴᩤ ᨵᩮᩤᩅᩥᨲᨻ᩠ᨻᩣ. ᨶ ᨲᩮᨶᩮᩅ ᩏᨴᨠᩴ ᩋᩣᩈᩥᨬ᩠ᨧᩥᨲᨻ᩠ᨻᩴ ᨶ ᨲᩮᨶᩮᩅ ᩉᨲ᩠ᨳᩮᨶ ᨸᩣᨴᩤ ᨵᩮᩤᩅᩥᨲᨻ᩠ᨻᩣ. ᩏᨸᩣᩉᨶᩣᨸᩩᨬ᩠ᨨᨶᨧᩮᩣᩊᨠᩴ ᨸᩩᨧ᩠ᨨᩥᨲ᩠ᩅᩣ ᩏᨸᩣᩉᨶᩣ ᨸᩩᨬ᩠ᨨᩥᨲᨻ᩠ᨻᩣ. ᩏᨸᩣᩉᨶᩣ ᨸᩩᨬ᩠ᨨᨶ᩠ᨲᩮᨶ ᨸᨮᨾᩴ ᩈᩩᨠ᩠ᨡᩮᨶ ᨧᩮᩣᩊᨠᩮᨶ ᨸᩩᨬ᩠ᨨᩥᨲᨻ᩠ᨻᩣ, ᨸᨧ᩠ᨨᩣ ᩋᩃᩖᩮᨶ. ᩏᨸᩣᩉᨶᩣᨸᩩᨬ᩠ᨨᨶᨧᩮᩣᩊᨠᩴ ᨵᩮᩤᩅᩥᨲ᩠ᩅᩣ ᩑᨠᨾᨶ᩠ᨲᩴ ᩅᩥᩔᨩ᩠ᨩᩮᨲᨻ᩠ᨻᩴ.
</Paragraph>

<Paragraph number="1658" book="cula">
ᩈᨧᩮ ᩋᩣᩅᩤᩈᩥᨠᩮᩣ ᨽᩥᨠ᩠ᨡᩩ ᩅᩩᨯ᩠ᨰᩮᩣ ᩉᩮᩣᨲᩥ, ᩋᨽᩥᩅᩤᨴᩮᨲᨻ᩠ᨻᩮᩣ. ᩈᨧᩮ ᨶᩅᨠᩮᩣ ᩉᩮᩣᨲᩥ, ᩋᨽᩥᩅᩤᨴᩤᨸᩮᨲᨻ᩠ᨻᩮᩣ. ᩈᩮᨶᩣᩈᨶᩴ ᨸᩩᨧ᩠ᨨᩥᨲᨻ᩠ᨻᩴ—  ‘ᨠᨲᨾᩴ ᨾᩮ ᩈᩮᨶᩣᩈᨶᩴ ᨸᩣᨸᩩᨱᩣᨲᩦ’ᨲᩥ? ᩋᨩ᩠ᨫᩣᩅᩩᨭ᩠ᨮᩴ ᩅᩤ ᩋᨶᨩ᩠ᨫᩣᩅᩩᨭ᩠ᨮᩴ ᩅᩤ ᨸᩩᨧ᩠ᨨᩥᨲᨻ᩠ᨻᩴ, ᨣᩮᩤᨧᩁᩮᩣ ᨸᩩᨧ᩠ᨨᩥᨲᨻ᩠ᨻᩮᩣ, ᩋᨣᩮᩤᨧᩁᩮᩣ ᨸᩩᨧ᩠ᨨᩥᨲᨻ᩠ᨻᩮᩣ, ᩈᩮᨠ᩠ᨡᩈᨾ᩠ᨾᨲᩣᨶᩥ ᨠᩩᩃᩣᨶᩥ ᨸᩩᨧ᩠ᨨᩥᨲᨻ᩠ᨻᩣᨶᩥ, ᩅᨧ᩠ᨧᨭ᩠ᨮᩣᨶᩴ ᨸᩩᨧ᩠ᨨᩥᨲᨻ᩠ᨻᩴ, ᨸᩔᩣᩅᨭ᩠ᨮᩣᨶᩴ ᨸᩩᨧ᩠ᨨᩥᨲᨻ᩠ᨻᩴ, ᨸᩣᨶᩦᨿᩴ ᨸᩩᨧ᩠ᨨᩥᨲᨻ᩠ᨻᩴ, ᨸᩁᩥᨽᩮᩣᨩᨶᩦᨿᩴ ᨸᩩᨧ᩠ᨨᩥᨲᨻ᩠ᨻᩴ, ᨠᨲ᩠ᨲᩁᨴᨱ᩠ᨯᩮᩣ ᨸᩩᨧ᩠ᨨᩥᨲᨻ᩠ᨻᩮᩣ, ᩈᩴᨥᩔ ᨠᨲᩥᨠᩈᨱ᩠ᨮᩣᨶᩴ ᨸᩩᨧ᩠ᨨᩥᨲᨻ᩠ᨻᩴ—  ‘ᨠᩴ ᨠᩣᩃᩴ ᨸᩅᩥᩈᩥᨲᨻ᩠ᨻᩴ, ᨠᩴ ᨠᩣᩃᩴ ᨶᩥᨠ᩠ᨡᨾᩥᨲᨻ᩠ᨻᨶ᩺’ᨲᩥ? ᩈᨧᩮ ᩅᩥᩉᩣᩁᩮᩣ ᩋᨶᨩ᩠ᨫᩣᩅᩩᨲ᩠ᨳᩮᩣ ᩉᩮᩣᨲᩥ, ᨠᩅᩤᨭᩴ ᩋᩣᨠᩮᩣᨭᩮᨲ᩠ᩅᩣ ᨾᩩᩉᩩᨲ᩠ᨲᩴ ᩋᩣᨣᨾᩮᨲ᩠ᩅᩣ ᨥᨭᩥᨠᩴ ᩏᨣ᩠ᨥᩣᨭᩮᨲ᩠ᩅᩣ ᨠᩅᩤᨭᩴ ᨸᨱᩣᨾᩮᨲ᩠ᩅᩣ ᨻᩉᩥ ᨮᩥᨲᩮᨶ ᨶᩥᩃᩖᩮᩣᨠᩮᨲᨻ᩠ᨻᩮᩣ.
</Paragraph>

<Paragraph number="1659" book="cula">
ᩈᨧᩮ ᩅᩥᩉᩣᩁᩮᩣ ᩏᨠᩖᩣᨸᩮᩣ ᩉᩮᩣᨲᩥ, ᨾᨬ᩠ᨧᩮ ᩅᩤ ᨾᨬ᩠ᨧᩮᩣ ᩋᩣᩁᩮᩣᨸᩥᨲᩮᩣ ᩉᩮᩣᨲᩥ, ᨸᩦᨮᩮ ᩅᩤ ᨸᩦᨮᩴ ᩋᩣᩁᩮᩣᨸᩥᨲᩴ ᩉᩮᩣᨲᩥ, ᩈᩮᨶᩣᩈᨶᩴ ᩏᨸᩁᩥ ᨸᩩᨬ᩠ᨩᩦᨠᨲᩴ ᩉᩮᩣᨲᩥ, ᩈᨧᩮ ᩏᩔᩉᨲᩥ, ᩈᩮᩣᨵᩮᨲᨻ᩠ᨻᩮᩣ. ᩅᩥᩉᩣᩁᩴ ᩈᩮᩣᨵᩮᨶ᩠ᨲᩮᨶ ᨸᨮᨾᩴ ᨽᩪᨾᨲ᩠ᨳᩁᨱᩴ ᨶᩦᩉᩁᩥᨲ᩠ᩅᩣ ᩑᨠᨾᨶ᩠ᨲᩴ ᨶᩥᨠ᩠ᨡᩥᨸᩥᨲᨻ᩠ᨻᩴ; ᨾᨬ᩠ᨧᨸᨭᩥᨸᩣᨴᨠᩣ ᨶᩦᩉᩁᩥᨲ᩠ᩅᩣ ᩑᨠᨾᨶ᩠ᨲᩴ ᨶᩥᨠ᩠ᨡᩥᨸᩥᨲᨻ᩠ᨻᩣ; ᨽᩥᩈᩥᨻᩥᨻ᩠ᨻᩮᩣᩉᨶᩴ ᨶᩦᩉᩁᩥᨲ᩠ᩅᩣ ᩑᨠᨾᨶ᩠ᨲᩴ ᨶᩥᨠ᩠ᨡᩥᨸᩥᨲᨻ᩠ᨻᩴ; ᨶᩥᩈᩦᨴᨶᨸᨧ᩠ᨧᨲ᩠ᨳᩁᨱᩴ ᨶᩦᩉᩁᩥᨲ᩠ᩅᩣ ᩑᨠᨾᨶ᩠ᨲᩴ ᨶᩥᨠ᩠ᨡᩥᨸᩥᨲᨻ᩠ᨻᩴ; ᨾᨬ᩠ᨧᩮᩣ ᨶᩦᨧᩴ ᨠᨲ᩠ᩅᩣ ᩈᩣᨵᩩᨠᩴ ᩋᨸ᩠ᨸᨭᩥᨥᩴᩈᨶ᩠ᨲᩮᨶ, ᩋᩈᩘᨥᨭ᩠ᨭᩮᨶ᩠ᨲᩮᨶ ᨠᩅᩤᨭᨸᩥᨭ᩠ᨮᩴ, ᨶᩦᩉᩁᩥᨲ᩠ᩅᩣ ᩑᨠᨾᨶ᩠ᨲᩴ ᨶᩥᨠ᩠ᨡᩥᨸᩥᨲᨻ᩠ᨻᩮᩣ; ᨸᩦᨮᩴ ᨶᩦᨧᩴ ᨠᨲ᩠ᩅᩣ ᩈᩣᨵᩩᨠᩴ ᩋᨸ᩠ᨸᨭᩥᨥᩴᩈᨶ᩠ᨲᩮᨶ, ᩋᩈᩘᨥᨭ᩠ᨭᩮᨶ᩠ᨲᩮᨶ ᨠᩅᩤᨭᨸᩥᨭ᩠ᨮᩴ, ᨶᩦᩉᩁᩥᨲ᩠ᩅᩣ ᩑᨠᨾᨶ᩠ᨲᩴ ᨶᩥᨠ᩠ᨡᩥᨸᩥᨲᨻ᩠ᨻᩴ; ᨡᩮᩊᨾᩃᩖᨠᩮᩣ ᨶᩦᩉᩁᩥᨲ᩠ᩅᩣ ᩑᨠᨾᨶ᩠ᨲᩴ ᨶᩥᨠ᩠ᨡᩥᨸᩥᨲᨻ᩠ᨻᩮᩣ; ᩋᨸᩔᩮᨶᨹᩃᨠᩴ ᨶᩦᩉᩁᩥᨲ᩠ᩅᩣ ᩑᨠᨾᨶ᩠ᨲᩴ ᨶᩥᨠ᩠ᨡᩥᨸᩥᨲᨻ᩠ᨻᩴ. ᩈᨧᩮ ᩅᩥᩉᩣᩁᩮ ᩈᨶ᩠ᨲᩣᨶᨠᩴ ᩉᩮᩣᨲᩥ, ᩏᩃᩖᩮᩣᨠᩣ ᨸᨮᨾᩴ ᩒᩉᩣᩁᩮᨲᨻ᩠ᨻᩴ, ᩋᩣᩃᩮᩣᨠᩈᨶ᩠ᨵᩥᨠᨱ᩠ᨱᨽᩣᨣᩤ ᨸᨾᨩ᩠ᨩᩥᨲᨻ᩠ᨻᩣ. ᩈᨧᩮ ᨣᩮᩁᩩᨠᨸᩁᩥᨠᨾ᩠ᨾᨠᨲᩣ ᨽᩥᨲ᩠ᨲᩥ ᨠᨱ᩠ᨱᨠᩥᨲᩣ ᩉᩮᩣᨲᩥ, ᨧᩮᩣᩊᨠᩴ ᨲᩮᨾᩮᨲ᩠ᩅᩣ ᨸᩦᩊᩮᨲ᩠ᩅᩣ ᨸᨾᨩ᩠ᨩᩥᨲᨻ᩠ᨻᩣ. ᩈᨧᩮ ᨠᩣᩊᩅᨱ᩠ᨱᨠᨲᩣ ᨽᩪᨾᩥ ᨠᨱ᩠ᨱᨠᩥᨲᩣ ᩉᩮᩣᨲᩥ, ᨧᩮᩣᩊᨠᩴ ᨲᩮᨾᩮᨲ᩠ᩅᩣ ᨸᩦᩊᩮᨲ᩠ᩅᩣ ᨸᨾᨩ᩠ᨩᩥᨲᨻ᩠ᨻᩣ. ᩈᨧᩮ ᩋᨠᨲᩣ ᩉᩮᩣᨲᩥ ᨽᩪᨾᩥ, ᩏᨴᨠᩮᨶ ᨸᩁᩥᨸ᩠ᨹᩮᩣᩈᩥᨲ᩠ᩅᩣ ᩈᨾ᩠ᨾᨩ᩠ᨩᩥᨲᨻ᩠ᨻᩣ—  ᨾᩣ ᩅᩥᩉᩣᩁᩮᩣ ᩁᨩᩮᨶ ᩏᩉᨬ᩠ᨬᩦᨲᩥ. ᩈᩘᨠᩣᩁᩴ ᩅᩥᨧᩥᨶᩥᨲ᩠ᩅᩣ ᩑᨠᨾᨶ᩠ᨲᩴ ᨨᨯ᩠ᨯᩮᨲᨻ᩠ᨻᩴ.
</Paragraph>

<Paragraph number="1660" book="cula">
ᨽᩪᨾᨲ᩠ᨳᩁᨱᩴ ᩒᨲᩣᨸᩮᨲ᩠ᩅᩣ ᩈᩮᩣᨵᩮᨲ᩠ᩅᩣ ᨸᨸ᩠ᨹᩮᩣᨭᩮᨲ᩠ᩅᩣ ᩋᨲᩥᩉᩁᩥᨲ᩠ᩅᩣ ᨿᨳᩣᨮᩣᨶᩮ ᨸᨬ᩠ᨬᨸᩮᨲᨻ᩠ᨻᩴ. ᨾᨬ᩠ᨧᨸᨭᩥᨸᩣᨴᨠᩣ ᩒᨲᩣᨸᩮᨲ᩠ᩅᩣ ᨸᨾᨩ᩠ᨩᩥᨲ᩠ᩅᩣ ᩋᨲᩥᩉᩁᩥᨲ᩠ᩅᩣ ᨿᨳᩣᨮᩣᨶᩮ ᨮᨸᩮᨲᨻ᩠ᨻᩣ. ᨾᨬ᩠ᨧᩮᩣ ᩒᨲᩣᨸᩮᨲ᩠ᩅᩣ ᩈᩮᩣᨵᩮᨲ᩠ᩅᩣ ᨸᨸ᩠ᨹᩮᩣᨭᩮᨲ᩠ᩅᩣ ᨶᩦᨧᩴ ᨠᨲ᩠ᩅᩣ ᩈᩣᨵᩩᨠᩴ ᩋᨸ᩠ᨸᨭᩥᨥᩴᩈᨶ᩠ᨲᩮᨶ, ᩋᩈᩘᨥᨭ᩠ᨭᩮᨶ᩠ᨲᩮᨶ ᨠᩅᩤᨭᨸᩥᨭ᩠ᨮᩴ, ᩋᨲᩥᩉᩁᩥᨲ᩠ᩅᩣ ᨿᨳᩣᨮᩣᨶᩮ ᨸᨬ᩠ᨬᨸᩮᨲᨻ᩠ᨻᩮᩣ. ᨸᩦᨮᩴ ᩒᨲᩣᨸᩮᨲ᩠ᩅᩣ ᩈᩮᩣᨵᩮᨲ᩠ᩅᩣ ᨸᨸ᩠ᨹᩮᩣᨭᩮᨲ᩠ᩅᩣ ᨶᩦᨧᩴ ᨠᨲ᩠ᩅᩣ ᩈᩣᨵᩩᨠᩴ ᩋᨸ᩠ᨸᨭᩥᨥᩴᩈᨶ᩠ᨲᩮᨶ, ᩋᩈᩘᨥᨭ᩠ᨭᩮᨶ᩠ᨲᩮᨶ ᨠᩅᩤᨭᨸᩥᨭ᩠ᨮᩴ, ᩋᨲᩥᩉᩁᩥᨲ᩠ᩅᩣ ᨿᨳᩣᨮᩣᨶᩮ ᨸᨬ᩠ᨬᨸᩮᨲᨻ᩠ᨻᩴ. ᨽᩥᩈᩥᨻᩥᨻ᩠ᨻᩮᩣᩉᨶᩴ ᩒᨲᩣᨸᩮᨲ᩠ᩅᩣ ᩈᩮᩣᨵᩮᨲ᩠ᩅᩣ ᨸᨸ᩠ᨹᩮᩣᨭᩮᨲ᩠ᩅᩣ ᩋᨲᩥᩉᩁᩥᨲ᩠ᩅᩣ ᨿᨳᩣᨽᩣᨣᩴ ᨸᨬ᩠ᨬᨸᩮᨲᨻ᩠ᨻᩴ. ᨶᩥᩈᩦᨴᨶᨸᨧ᩠ᨧᨲ᩠ᨳᩁᨱᩴ ᩒᨲᩣᨸᩮᨲ᩠ᩅᩣ ᩈᩮᩣᨵᩮᨲ᩠ᩅᩣ ᨸᨸ᩠ᨹᩮᩣᨭᩮᨲ᩠ᩅᩣ ᩋᨲᩥᩉᩁᩥᨲ᩠ᩅᩣ ᨿᨳᩣᨽᩣᨣᩴ ᨸᨬ᩠ᨬᨸᩮᨲᨻ᩠ᨻᩴ. ᨡᩮᩊᨾᩃᩖᨠᩮᩣ ᩒᨲᩣᨸᩮᨲ᩠ᩅᩣ ᨸᨾᨩ᩠ᨩᩥᨲ᩠ᩅᩣ ᩋᨲᩥᩉᩁᩥᨲ᩠ᩅᩣ ᨿᨳᩣᨽᩣᨣᩴ ᨮᨸᩮᨲᨻ᩠ᨻᩮᩣ. ᩋᨸᩔᩮᨶᨹᩃᨠᩴ ᩒᨲᩣᨸᩮᨲ᩠ᩅᩣ ᨸᨾᨩ᩠ᨩᩥᨲ᩠ᩅᩣ ᩋᨲᩥᩉᩁᩥᨲ᩠ᩅᩣ ᨿᨳᩣᨽᩣᨣᩴ ᨮᨸᩮᨲᨻ᩠ᨻᩴ. ᨸᨲ᩠ᨲᨧᩦᩅᩁᩴ ᨶᩥᨠ᩠ᨡᩥᨸᩥᨲᨻ᩠ᨻᩴ. ᨸᨲ᩠ᨲᩴ ᨶᩥᨠ᩠ᨡᩥᨸᨶ᩠ᨲᩮᨶ ᩑᨠᩮᨶ ᩉᨲ᩠ᨳᩮᨶ ᨸᨲ᩠ᨲᩴ ᨣᩉᩮᨲ᩠ᩅᩣ ᩑᨠᩮᨶ ᩉᨲ᩠ᨳᩮᨶ ᩉᩮᨭ᩠ᨮᩣᨾᨬ᩠ᨧᩴ ᩅᩤ ᩉᩮᨭ᩠ᨮᩣᨸᩦᨮᩴ ᩅᩤ ᨸᩁᩣᨾᩈᩥᨲ᩠ᩅᩣ ᨸᨲ᩠ᨲᩮᩣ ᨶᩥᨠ᩠ᨡᩥᨸᩥᨲᨻ᩠ᨻᩮᩣ. ᨶ ᨧ ᩋᨶᨶ᩠ᨲᩁᩉᩥᨲᩣᨿ ᨽᩪᨾᩥᨿᩣ ᨸᨲ᩠ᨲᩮᩣ ᨶᩥᨠ᩠ᨡᩥᨸᩥᨲᨻ᩠ᨻᩮᩣ. ᨧᩦᩅᩁᩴ ᨶᩥᨠ᩠ᨡᩥᨸᨶ᩠ᨲᩮᨶ ᩑᨠᩮᨶ ᩉᨲ᩠ᨳᩮᨶ ᨧᩦᩅᩁᩴ ᨣᩉᩮᨲ᩠ᩅᩣ ᩑᨠᩮᨶ ᩉᨲ᩠ᨳᩮᨶ ᨧᩦᩅᩁᩅᩴᩈᩴ ᩅᩤ ᨧᩦᩅᩁᩁᨩ᩠ᨩᩩᩴ ᩅᩤ ᨸᨾᨩ᩠ᨩᩥᨲ᩠ᩅᩣ ᨸᩣᩁᨲᩮᩣ ᩋᨶ᩠ᨲᩴ ᩒᩁᨲᩮᩣ ᨽᩮᩣᨣᩴ ᨠᨲ᩠ᩅᩣ ᨧᩦᩅᩁᩴ ᨶᩥᨠ᩠ᨡᩥᨸᩥᨲᨻ᩠ᨻᩴ.
</Paragraph>

<Paragraph number="1661" book="cula">
ᩈᨧᩮ ᨸᩩᩁᨲ᩠ᨳᩥᨾᩣ ᩈᩁᨩᩣ ᩅᩤᨲᩣ ᩅᩤᨿᨶ᩠ᨲᩥ, ᨸᩩᩁᨲ᩠ᨳᩥᨾᩣ ᩅᩤᨲᨸᩣᨶᩣ ᨳᨠᩮᨲᨻ᩠ᨻᩣ. ᩈᨧᩮ ᨸᨧ᩠ᨨᩥᨾᩣ ᩈᩁᨩᩣ ᩅᩤᨲᩣ ᩅᩤᨿᨶ᩠ᨲᩥ, ᨸᨧ᩠ᨨᩥᨾᩣ ᩅᩤᨲᨸᩣᨶᩣ ᨳᨠᩮᨲᨻ᩠ᨻᩣ. ᩈᨧᩮ ᩏᨲ᩠ᨲᩁᩣ ᩈᩁᨩᩣ ᩅᩤᨲᩣ ᩅᩤᨿᨶ᩠ᨲᩥ, ᩏᨲ᩠ᨲᩁᩣ ᩅᩤᨲᨸᩣᨶᩣ ᨳᨠᩮᨲᨻ᩠ᨻᩣ. ᩈᨧᩮ ᨴᨠ᩠ᨡᩥᨱᩣ ᩈᩁᨩᩣ ᩅᩤᨲᩣ ᩅᩤᨿᨶ᩠ᨲᩥ, ᨴᨠ᩠ᨡᩥᨱᩣ ᩅᩤᨲᨸᩣᨶᩣ ᨳᨠᩮᨲᨻ᩠ᨻᩣ. ᩈᨧᩮ ᩈᩦᨲᨠᩣᩃᩮᩣ ᩉᩮᩣᨲᩥ, ᨴᩥᩅᩤ ᩅᩤᨲᨸᩣᨶᩣ ᩅᩥᩅᩁᩥᨲᨻ᩠ᨻᩣ, ᩁᨲ᩠ᨲᩥᩴ ᨳᨠᩮᨲᨻ᩠ᨻᩣ. ᩈᨧᩮ ᩏᨱ᩠ᩉᨠᩣᩃᩮᩣ ᩉᩮᩣᨲᩥ, ᨴᩥᩅᩤ ᩅᩤᨲᨸᩣᨶᩣ ᨳᨠᩮᨲᨻ᩠ᨻᩣ, ᩁᨲ᩠ᨲᩥᩴ ᩅᩥᩅᩁᩥᨲᨻ᩠ᨻᩣ.
</Paragraph>

<Paragraph number="1662" book="cula">
ᩈᨧᩮ ᨸᩁᩥᩅᩮᨱᩴ ᩏᨠᩖᩣᨸᩴ ᩉᩮᩣᨲᩥ, ᨸᩁᩥᩅᩮᨱᩴ ᩈᨾ᩠ᨾᨩ᩠ᨩᩥᨲᨻ᩠ᨻᩴ. ᩈᨧᩮ ᨠᩮᩣᨭ᩠ᨮᨠᩮᩣ ᩏᨠᩖᩣᨸᩮᩣ ᩉᩮᩣᨲᩥ, ᨠᩮᩣᨭ᩠ᨮᨠᩮᩣ ᩈᨾ᩠ᨾᨩ᩠ᨩᩥᨲᨻ᩠ᨻᩮᩣ. ᩈᨧᩮ ᩏᨸᨭ᩠ᨮᩣᨶᩈᩣᩃᩣ ᩏᨠᩖᩣᨸᩣ ᩉᩮᩣᨲᩥ, ᩏᨸᨭ᩠ᨮᩣᨶᩈᩣᩃᩣ ᩈᨾ᩠ᨾᨩ᩠ᨩᩥᨲᨻ᩠ᨻᩣ. ᩈᨧᩮ ᩋᨣ᩠ᨣᩥᩈᩣᩃᩣ ᩏᨠᩖᩣᨸᩣ ᩉᩮᩣᨲᩥ, ᩋᨣ᩠ᨣᩥᩈᩣᩃᩣ ᩈᨾ᩠ᨾᨩ᩠ᨩᩥᨲᨻ᩠ᨻᩣ. ᩈᨧᩮ ᩅᨧ᩠ᨧᨠᩩᨭᩥ ᩏᨠᩖᩣᨸᩣ ᩉᩮᩣᨲᩥ, ᩅᨧ᩠ᨧᨠᩩᨭᩥ ᩈᨾ᩠ᨾᨩ᩠ᨩᩥᨲᨻ᩠ᨻᩣ. ᩈᨧᩮ ᨸᩣᨶᩦᨿᩴ ᨶ ᩉᩮᩣᨲᩥ, ᨸᩣᨶᩦᨿᩴ ᩏᨸᨭ᩠ᨮᩣᨸᩮᨲᨻ᩠ᨻᩴ. ᩈᨧᩮ ᨸᩁᩥᨽᩮᩣᨩᨶᩦᨿᩴ ᨶ ᩉᩮᩣᨲᩥ, ᨸᩁᩥᨽᩮᩣᨩᨶᩦᨿᩴ ᩏᨸᨭ᩠ᨮᩣᨸᩮᨲᨻ᩠ᨻᩴ. ᩈᨧᩮ ᩋᩣᨧᨾᨶᨠᩩᨾ᩠ᨽᩥᨿᩣ ᩏᨴᨠᩴ ᨶ ᩉᩮᩣᨲᩥ, ᩋᩣᨧᨾᨶᨠᩩᨾ᩠ᨽᩥᨿᩣ ᩏᨴᨠᩴ ᩋᩣᩈᩥᨬ᩠ᨧᩥᨲᨻ᩠ᨻᩴ. ᩍᨴᩴ ᨡᩮᩣ, ᨽᩥᨠ᩠ᨡᩅᩮ, ᩋᩣᨣᨶ᩠ᨲᩩᨠᩣᨶᩴ ᨽᩥᨠ᩠ᨡᩪᨶᩴ ᩅᨲ᩠ᨲᩴ ᨿᨳᩣ ᩋᩣᨣᨶ᩠ᨲᩩᨠᩮᩉᩥ ᨽᩥᨠ᩠ᨡᩪᩉᩥ ᩈᨾ᩠ᨾᩣ ᩅᨲ᩠ᨲᩥᨲᨻ᩠ᨻᨶ᩺”ᨲᩥ.
</Paragraph>
</Division>