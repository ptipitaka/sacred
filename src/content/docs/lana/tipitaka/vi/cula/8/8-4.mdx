---
title: "8.4 ᩋᨶᩩᨾᩮᩣᨴᨶᩅᨲ᩠ᨲᨠᨳᩣ"
tableOfContents: false
sidebar:
  order: 9
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="362" book="cula">

<Paragraph number="1669" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᨽᨲ᩠ᨲᨣ᩠ᨣᩮ ᨶ ᩋᨶᩩᨾᩮᩣᨴᨶ᩠ᨲᩥ. ᨾᨶᩩᩔᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᩈᨾᨱᩣ ᩈᨠ᩠ᨿᨸᩩᨲ᩠ᨲᩥᨿᩣ ᨽᨲ᩠ᨲᨣ᩠ᨣᩮ ᨶ ᩋᨶᩩᨾᩮᩣᨴᩥᩔᨶ᩠ᨲᩦ”ᨲᩥ. ᩋᩔᩮᩣᩈᩩᩴ ᨡᩮᩣ ᨽᩥᨠ᩠ᨡᩪ ᨲᩮᩈᩴ ᨾᨶᩩᩔᩣᨶᩴ ᩏᨩ᩠ᨫᩣᨿᨶ᩠ᨲᩣᨶᩴ ᨡᩥᨿ᩠ᨿᨶ᩠ᨲᩣᨶᩴ ᩅᩥᨸᩣᨧᩮᨶ᩠ᨲᩣᨶᩴ. ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. ᩋᨳ ᨡᩮᩣ ᨽᨣᩅᩤ ᩑᨲᩈ᩠ᨾᩥᩴ ᨶᩥᨴᩤᨶᩮ ᩑᨲᩈ᩠ᨾᩥᩴ ᨸᨠᩁᨱᩮ ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨽᨲ᩠ᨲᨣ᩠ᨣᩮ ᩋᨶᩩᨾᩮᩣᨴᩥᨲᩩᨶ᩺”ᨲᩥ. ᩋᨳ ᨡᩮᩣ ᨲᩮᩈᩴ ᨽᩥᨠ᩠ᨡᩪᨶᩴ ᩑᨲᨴᩉᩮᩣᩈᩥ—  “ᨠᩮᨶ ᨶᩩ ᨡᩮᩣ ᨽᨲ᩠ᨲᨣ᩠ᨣᩮ ᩋᨶᩩᨾᩮᩣᨴᩥᨲᨻ᩠ᨻᨶ᩺”ᨲᩥ? ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. ᩋᨳ ᨡᩮᩣ ᨽᨣᩅᩤ ᩑᨲᩈ᩠ᨾᩥᩴ ᨶᩥᨴᩤᨶᩮ ᩑᨲᩈ᩠ᨾᩥᩴ ᨸᨠᩁᨱᩮ ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨳᩮᩁᩮᨶ ᨽᩥᨠ᩠ᨡᩩᨶᩣ ᨽᨲ᩠ᨲᨣ᩠ᨣᩮ ᩋᨶᩩᨾᩮᩣᨴᩥᨲᩩᨶ᩺”ᨲᩥ.
</Paragraph>

<Paragraph number="1670" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩔ ᨸᩪᨣᩔ ᩈᩴᨥᨽᨲ᩠ᨲᩴ ᩉᩮᩣᨲᩥ. ᩋᩣᨿᩈ᩠ᨾᩣ ᩈᩣᩁᩥᨸᩩᨲ᩠ᨲᩮᩣ ᩈᩴᨥᨲ᩠ᨳᩮᩁᩮᩣ ᩉᩮᩣᨲᩥ. ᨽᩥᨠ᩠ᨡᩪ—  “ᨽᨣᩅᨲᩣ ᩋᨶᩩᨬ᩠ᨬᩣᨲᩴ ᨳᩮᩁᩮᨶ ᨽᩥᨠ᩠ᨡᩩᨶᩣ ᨽᨲ᩠ᨲᨣ᩠ᨣᩮ ᩋᨶᩩᨾᩮᩣᨴᩥᨲᩩᨶ᩺”ᨲᩥ—  ᩋᩣᨿᩈ᩠ᨾᨶ᩠ᨲᩴ ᩈᩣᩁᩥᨸᩩᨲ᩠ᨲᩴ ᩑᨠᨠᩴ ᩒᩉᩣᨿ ᨸᨠ᩠ᨠᨾᩥᩴᩈᩩ. ᩋᨳ ᨡᩮᩣ ᩋᩣᨿᩈ᩠ᨾᩣ ᩈᩣᩁᩥᨸᩩᨲ᩠ᨲᩮᩣ ᨲᩮ ᨾᨶᩩᩔᩮ ᨸᨭᩥᩈᨾ᩠ᨾᩮᩣᨴᩥᨲ᩠ᩅᩣ ᨸᨧ᩠ᨨᩣ ᩑᨠᨠᩮᩣ ᩋᨣᨾᩣᩈᩥ. ᩋᨴ᩠ᨴᩈᩣ ᨡᩮᩣ ᨽᨣᩅᩤ ᩋᩣᨿᩈ᩠ᨾᨶ᩠ᨲᩴ ᩈᩣᩁᩥᨸᩩᨲ᩠ᨲᩴ ᨴᩪᩁᨲᩮᩣᩅ ᩑᨠᨠᩴ ᩋᩣᨣᨧ᩠ᨨᨶ᩠ᨲᩴ. ᨴᩥᩈ᩠ᩅᩣᨶ ᩋᩣᨿᩈ᩠ᨾᨶ᩠ᨲᩴ ᩈᩣᩁᩥᨸᩩᨲ᩠ᨲᩴ ᩑᨲᨴᩅᩮᩤᨧ—  “ᨠᨧ᩠ᨧᩥ, ᩈᩣᩁᩥᨸᩩᨲ᩠ᨲ, ᨽᨲ᩠ᨲᩴ ᩍᨴ᩠ᨵᩴ ᩋᩉᩮᩣᩈᩦ”ᨲᩥ? “ᩍᨴ᩠ᨵᩴ ᨡᩮᩣ, ᨽᨶ᩠ᨲᩮ, ᨽᨲ᩠ᨲᩴ ᩋᩉᩮᩣᩈᩥ; ᩋᨸᩥ ᨧ ᨾᩴ ᨽᩥᨠ᩠ᨡᩪ ᩑᨠᨠᩴ ᩒᩉᩣᨿ ᨸᨠ᩠ᨠᨶ᩠ᨲᩣ”ᨲᩥ. ᩋᨳ ᨡᩮᩣ ᨽᨣᩅᩤ ᩑᨲᩈ᩠ᨾᩥᩴ ᨶᩥᨴᩤᨶᩮ ᩑᨲᩈ᩠ᨾᩥᩴ ᨸᨠᩁᨱᩮ ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨽᨲ᩠ᨲᨣ᩠ᨣᩮ ᨧᨲᩪᩉᩥ ᨸᨬ᩠ᨧᩉᩥ ᨳᩮᩁᩣᨶᩩᨳᩮᩁᩮᩉᩥ ᨽᩥᨠ᩠ᨡᩪᩉᩥ ᩋᩣᨣᨾᩮᨲᩩᨶ᩺”ᨲᩥ.
</Paragraph>

<Paragraph number="1671" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨳᩮᩁᩮᩣ ᨽᨲ᩠ᨲᨣ᩠ᨣᩮ ᩅᨧ᩠ᨧᩥᨲᩮᩣ ᩋᩣᨣᨾᩮᩈᩥ. ᩈᩮᩣ ᩅᨧ᩠ᨧᩴ ᩈᨶ᩠ᨵᩣᩁᩮᨲᩩᩴ ᩋᩈᨠ᩠ᨠᩮᩣᨶ᩠ᨲᩮᩣ ᨾᩩᨧ᩠ᨨᩥᨲᩮᩣ ᨸᨸᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩈᨲᩥ ᨠᩁᨱᩦᨿᩮ ᩋᩣᨶᨶ᩠ᨲᩁᩥᨠᩴ ᨽᩥᨠ᩠ᨡᩩᩴ ᩋᩣᨸᩩᨧ᩠ᨨᩥᨲ᩠ᩅᩣ ᨣᨶ᩠ᨲᩩᨶ᩺”ᨲᩥ.
</Paragraph>
</Division>