---
title: "2.1 ᨸᩣᩁᩥᩅᩤᩈᩥᨠᩅᨲ᩠ᨲ"
tableOfContents: false
sidebar:
  order: 1
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="75" book="cula">

<Paragraph number="374" book="cula">
ᨲᩮᨶ ᩈᨾᨿᩮᨶ ᨻᩩᨴ᩠ᨵᩮᩤ ᨽᨣᩅᩤ ᩈᩣᩅᨲ᩠ᨳᩥᨿᩴ ᩅᩥᩉᩁᨲᩥ ᨩᩮᨲᩅᨶᩮ ᩋᨶᩣᨳᨸᩥᨱ᩠ᨯᩥᨠᩔ ᩋᩣᩁᩣᨾᩮ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨸᩣᩁᩥᩅᩤᩈᩥᨠᩣ ᨽᩥᨠ᩠ᨡᩪ ᩈᩣᨴᩥᨿᨶ᩠ᨲᩥ ᨸᨠᨲᨲ᩠ᨲᩣᨶᩴ ᨽᩥᨠ᩠ᨡᩪᨶᩴ ᩋᨽᩥᩅᩤᨴᨶᩴ, ᨸᨧ᩠ᨧᩩᨭ᩠ᨮᩣᨶᩴ, ᩋᨬ᩠ᨩᩃᩥᨠᨾ᩠ᨾᩴ, ᩈᩣᨾᩦᨧᩥᨠᨾ᩠ᨾᩴ, ᩋᩣᩈᨶᩣᨽᩥᩉᩣᩁᩴ, ᩈᩮᨿ᩠ᨿᩣᨽᩥᩉᩣᩁᩴ, ᨸᩣᨴᩮᩤᨴᨠᩴ ᨸᩣᨴᨸᩦᨮᩴ, ᨸᩣᨴᨠᨳᩃᩥᨠᩴ, ᨸᨲ᩠ᨲᨧᩦᩅᩁᨸ᩠ᨸᨭᩥᨣ᩠ᨣᩉᨱᩴ, ᨶᩉᩣᨶᩮ ᨸᩥᨭ᩠ᨮᩥᨸᩁᩥᨠᨾ᩠ᨾᩴ. ᨿᩮ ᨲᩮ ᨽᩥᨠ᩠ᨡᩪ ᩋᨸ᩠ᨸᩥᨧ᩠ᨨᩣ …ᨸᩮ…  ᨲᩮ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᨸᩣᩁᩥᩅᩤᩈᩥᨠᩣ ᨽᩥᨠ᩠ᨡᩪ ᩈᩣᨴᩥᨿᩥᩔᨶ᩠ᨲᩥ ᨸᨠᨲᨲ᩠ᨲᩣᨶᩴ ᨽᩥᨠ᩠ᨡᩪᨶᩴ ᩋᨽᩥᩅᩤᨴᨶᩴ, ᨸᨧ᩠ᨧᩩᨭ᩠ᨮᩣᨶᩴ, ᩋᨬ᩠ᨩᩃᩥᨠᨾ᩠ᨾᩴ, ᩈᩣᨾᩦᨧᩥᨠᨾ᩠ᨾᩴ, ᩋᩣᩈᨶᩣᨽᩥᩉᩣᩁᩴ, ᩈᩮᨿ᩠ᨿᩣᨽᩥᩉᩣᩁᩴ, ᨸᩣᨴᩮᩤᨴᨠᩴ ᨸᩣᨴᨸᩦᨮᩴ, ᨸᩣᨴᨠᨳᩃᩥᨠᩴ, ᨸᨲ᩠ᨲᨧᩦᩅᩁᨸ᩠ᨸᨭᩥᨣ᩠ᨣᩉᨱᩴ, ᨶᩉᩣᨶᩮ ᨸᩥᨭ᩠ᨮᩥᨸᩁᩥᨠᨾ᩠ᨾᨶ᩺”ᨲᩥ. ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ.
</Paragraph>

<Paragraph number="375" book="cula">
ᩋᨳ ᨡᩮᩣ ᨽᨣᩅᩤ ᩑᨲᩈ᩠ᨾᩥᩴ ᨶᩥᨴᩤᨶᩮ ᩑᨲᩈ᩠ᨾᩥᩴ ᨸᨠᩁᨱᩮ ᨽᩥᨠ᩠ᨡᩩᩈᩴᨥᩴ ᩈᨶ᩠ᨶᩥᨸᩣᨲᩣᨸᩮᨲ᩠ᩅᩣ ᨽᩥᨠ᩠ᨡᩪ ᨸᨭᩥᨸᩩᨧ᩠ᨨᩥ—  “ᩈᨧ᩠ᨧᩴ ᨠᩥᩁ, ᨽᩥᨠ᩠ᨡᩅᩮ, ᨸᩣᩁᩥᩅᩤᩈᩥᨠᩣ ᨽᩥᨠ᩠ᨡᩪ ᩈᩣᨴᩥᨿᨶ᩠ᨲᩥ ᨸᨠᨲᨲ᩠ᨲᩣᨶᩴ ᨽᩥᨠ᩠ᨡᩪᨶᩴ ᩋᨽᩥᩅᩤᨴᨶᩴ, ᨸᨧ᩠ᨧᩩᨭ᩠ᨮᩣᨶᩴ, ᩋᨬ᩠ᨩᩃᩥᨠᨾ᩠ᨾᩴ, ᩈᩣᨾᩦᨧᩥᨠᨾ᩠ᨾᩴ, ᩋᩣᩈᨶᩣᨽᩥᩉᩣᩁᩴ, ᩈᩮᨿ᩠ᨿᩣᨽᩥᩉᩣᩁᩴ, ᨸᩣᨴᩮᩤᨴᨠᩴ ᨸᩣᨴᨸᩦᨮᩴ, ᨸᩣᨴᨠᨳᩃᩥᨠᩴ, ᨸᨲ᩠ᨲᨧᩦᩅᩁᨸ᩠ᨸᨭᩥᨣ᩠ᨣᩉᨱᩴ, ᨶᩉᩣᨶᩮ ᨸᩥᨭ᩠ᨮᩥᨸᩁᩥᨠᨾ᩠ᨾᨶ᩺”ᨲᩥ? “ᩈᨧ᩠ᨧᩴ, ᨽᨣᩅᩤ”ᨲᩥ. ᩅᩥᨣᩁᩉᩥ ᨻᩩᨴ᩠ᨵᩮᩤ ᨽᨣᩅᩤ—  “ᩋᨶᨶᩩᨧ᩠ᨨᩅᩥᨠᩴ …ᨸᩮ…  ᨠᨳᨬ᩠ᩉᩥ ᨶᩣᨾ, ᨽᩥᨠ᩠ᨡᩅᩮ, ᨸᩣᩁᩥᩅᩤᩈᩥᨠᩣ ᨽᩥᨠ᩠ᨡᩪ ᩈᩣᨴᩥᨿᩥᩔᨶ᩠ᨲᩥ ᨸᨠᨲᨲ᩠ᨲᩣᨶᩴ ᨽᩥᨠ᩠ᨡᩪᨶᩴ ᩋᨽᩥᩅᩤᨴᨶᩴ, ᨸᨧ᩠ᨧᩩᨭ᩠ᨮᩣᨶᩴ, ᩋᨬ᩠ᨩᩃᩥᨠᨾ᩠ᨾᩴ, ᩈᩣᨾᩦᨧᩥᨠᨾ᩠ᨾᩴ, ᩋᩣᩈᨶᩣᨽᩥᩉᩣᩁᩴ, ᩈᩮᨿ᩠ᨿᩣᨽᩥᩉᩣᩁᩴ, ᨸᩣᨴᩮᩤᨴᨠᩴ ᨸᩣᨴᨸᩦᨮᩴ, ᨸᩣᨴᨠᨳᩃᩥᨠᩴ, ᨸᨲ᩠ᨲᨧᩦᩅᩁᨸ᩠ᨸᨭᩥᨣ᩠ᨣᩉᨱᩴ, ᨶᩉᩣᨶᩮ ᨸᩥᨭ᩠ᨮᩥᨸᩁᩥᨠᨾ᩠ᨾᩴ. ᨶᩮᨲᩴ, ᨽᩥᨠ᩠ᨡᩅᩮ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ …ᨸᩮ…  ᩅᩥᨣᩁᩉᩥᨲ᩠ᩅᩣ …ᨸᩮ…  ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᨶ, ᨽᩥᨠ᩠ᨡᩅᩮ, ᨸᩣᩁᩥᩅᩤᩈᩥᨠᩮᨶ ᨽᩥᨠ᩠ᨡᩩᨶᩣ ᩈᩣᨴᩥᨲᨻ᩠ᨻᩴ ᨸᨠᨲᨲ᩠ᨲᩣᨶᩴ ᨽᩥᨠ᩠ᨡᩪᨶᩴ ᩋᨽᩥᩅᩤᨴᨶᩴ, ᨸᨧ᩠ᨧᩩᨭ᩠ᨮᩣᨶᩴ, ᩋᨬ᩠ᨩᩃᩥᨠᨾ᩠ᨾᩴ, ᩈᩣᨾᩦᨧᩥᨠᨾ᩠ᨾᩴ, ᩋᩣᩈᨶᩣᨽᩥᩉᩣᩁᩮᩣ, ᩈᩮᨿ᩠ᨿᩣᨽᩥᩉᩣᩁᩮᩣ, ᨸᩣᨴᩮᩤᨴᨠᩴ ᨸᩣᨴᨸᩦᨮᩴ, ᨸᩣᨴᨠᨳᩃᩥᨠᩴ, ᨸᨲ᩠ᨲᨧᩦᩅᩁᨸ᩠ᨸᨭᩥᨣ᩠ᨣᩉᨱᩴ, ᨶᩉᩣᨶᩮ ᨸᩥᨭ᩠ᨮᩥᨸᩁᩥᨠᨾ᩠ᨾᩴ. ᨿᩮᩣ ᩈᩣᨴᩥᨿᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ.
</Paragraph>

<Paragraph number="376" book="cula">
ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨸᩣᩁᩥᩅᩤᩈᩥᨠᩣᨶᩴ ᨽᩥᨠ᩠ᨡᩪᨶᩴ ᨾᩥᨳᩩ ᨿᨳᩣᩅᩩᨯ᩠ᨰᩴ ᩋᨽᩥᩅᩤᨴᨶᩴ, ᨸᨧ᩠ᨧᩩᨭ᩠ᨮᩣᨶᩴ, ᩋᨬ᩠ᨩᩃᩥᨠᨾ᩠ᨾᩴ, ᩈᩣᨾᩦᨧᩥᨠᨾ᩠ᨾᩴ, ᩋᩣᩈᨶᩣᨽᩥᩉᩣᩁᩴ, ᩈᩮᨿ᩠ᨿᩣᨽᩥᩉᩣᩁᩴ, ᨸᩣᨴᩮᩤᨴᨠᩴ ᨸᩣᨴᨸᩦᨮᩴ, ᨸᩣᨴᨠᨳᩃᩥᨠᩴ, ᨸᨲ᩠ᨲᨧᩦᩅᩁᨸ᩠ᨸᨭᩥᨣ᩠ᨣᩉᨱᩴ, ᨶᩉᩣᨶᩮ ᨸᩥᨭ᩠ᨮᩥᨸᩁᩥᨠᨾ᩠ᨾᩴ.
</Paragraph>

<Paragraph number="377" book="cula">
ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨸᩣᩁᩥᩅᩤᩈᩥᨠᩣᨶᩴ ᨽᩥᨠ᩠ᨡᩪᨶᩴ ᨸᨬ᩠ᨧ ᨿᨳᩣᩅᩩᨯ᩠ᨰᩴ—  ᩏᨸᩮᩣᩈᨳᩴ, ᨸᩅᩤᩁᨱᩴ, ᩅᩔᩥᨠᩈᩣᨭᩥᨠᩴ, ᩒᨱᩮᩣᨩᨶᩴ, ᨽᨲ᩠ᨲᩴ. ᨲᩮᨶ ᩉᩥ, ᨽᩥᨠ᩠ᨡᩅᩮ, ᨸᩣᩁᩥᩅᩤᩈᩥᨠᩣᨶᩴ ᨽᩥᨠ᩠ᨡᩪᨶᩴ ᩅᨲ᩠ᨲᩴ ᨸᨬ᩠ᨬᨸᩮᩔᩣᨾᩥ ᨿᨳᩣ ᨸᩣᩁᩥᩅᩤᩈᩥᨠᩮᩉᩥ ᨽᩥᨠ᩠ᨡᩪᩉᩥ ᩅᨲ᩠ᨲᩥᨲᨻ᩠ᨻᩴ.
</Paragraph>

</Division>
<Division number="76" book="cula">

<Paragraph number="378" book="cula">
ᨸᩣᩁᩥᩅᩤᩈᩥᨠᩮᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩣ ᩈᨾ᩠ᨾᩣ ᩅᨲ᩠ᨲᩥᨲᨻ᩠ᨻᩴ. ᨲᨲᩕᩣᨿᩴ ᩈᨾ᩠ᨾᩣᩅᨲ᩠ᨲᨶᩣ—
</Paragraph>

<Paragraph number="379" book="cula">
ᨶ ᩏᨸᩈᨾ᩠ᨸᩣᨴᩮᨲᨻ᩠ᨻᩴ, ᨶ ᨶᩥᩔᨿᩮᩣ ᨴᩤᨲᨻ᩠ᨻᩮᩣ, ᨶ ᩈᩣᨾᨱᩮᩁᩮᩣ ᩏᨸᨭ᩠ᨮᩣᨸᩮᨲᨻ᩠ᨻᩮᩣ, ᨶ ᨽᩥᨠ᩠ᨡᩩᨶᩮᩣᩅᩤᨴᨠᩈᨾ᩠ᨾᩩᨲᩥ ᩈᩣᨴᩥᨲᨻ᩠ᨻᩣ, ᩈᨾ᩠ᨾᨲᩮᨶᨸᩥ ᨽᩥᨠ᩠ᨡᩩᨶᩥᨿᩮᩣ ᨶ ᩒᩅᨴᩥᨲᨻ᩠ᨻᩣ. ᨿᩣᨿ ᩋᩣᨸᨲ᩠ᨲᩥᨿᩣ ᩈᩴᨥᩮᨶ ᨸᩁᩥᩅᩤᩈᩮᩣ ᨴᩥᨶ᩠ᨶᩮᩣ ᩉᩮᩣᨲᩥ ᩈᩣ ᩋᩣᨸᨲ᩠ᨲᩥ ᨶ ᩋᩣᨸᨩ᩠ᨩᩥᨲᨻ᩠ᨻᩣ, ᩋᨬ᩠ᨬᩣ ᩅᩤ ᨲᩣᨴᩥᩈᩥᨠᩣ, ᨲᨲᩮᩣ ᩅᩤ ᨸᩣᨸᩥᨭ᩠ᨮᨲᩁᩣ; ᨠᨾ᩠ᨾᩴ ᨶ ᨣᩁᩉᩥᨲᨻ᩠ᨻᩴ, ᨠᨾ᩠ᨾᩥᨠᩣ ᨶ ᨣᩁᩉᩥᨲᨻ᩠ᨻᩣ. ᨶ ᨸᨠᨲᨲ᩠ᨲᩔ ᨽᩥᨠ᩠ᨡᩩᨶᩮᩣ ᩏᨸᩮᩣᩈᨳᩮᩣ ᨮᨸᩮᨲᨻ᩠ᨻᩮᩣ, ᨶ ᨸᩅᩤᩁᨱᩣ ᨮᨸᩮᨲᨻ᩠ᨻᩣ, ᨶ ᩈᩅᨧᨶᩦᨿᩴ ᨠᩣᨲᨻ᩠ᨻᩴ, ᨶ ᩋᨶᩩᩅᩤᨴᩮᩤ ᨸᨭ᩠ᨮᨸᩮᨲᨻ᩠ᨻᩮᩣ, ᨶ ᩒᨠᩣᩈᩮᩣ ᨠᩣᩁᩮᨲᨻ᩠ᨻᩮᩣ, ᨶ ᨧᩮᩣᨴᩮᨲᨻ᩠ᨻᩮᩣ, ᨶ ᩈᩣᩁᩮᨲᨻ᩠ᨻᩮᩣ, ᨶ ᨽᩥᨠ᩠ᨡᩪᩉᩥ ᩈᨾ᩠ᨸᨿᩮᩣᨩᩮᨲᨻ᩠ᨻᩴ.
</Paragraph>

<Paragraph number="380" book="cula">
ᨶ, ᨽᩥᨠ᩠ᨡᩅᩮ, ᨸᩣᩁᩥᩅᩤᩈᩥᨠᩮᨶ ᨽᩥᨠ᩠ᨡᩩᨶᩣ ᨸᨠᨲᨲ᩠ᨲᩔ ᨽᩥᨠ᩠ᨡᩩᨶᩮᩣ ᨸᩩᩁᨲᩮᩣ ᨣᨶ᩠ᨲᨻ᩠ᨻᩴ, ᨶ ᨸᩩᩁᨲᩮᩣ ᨶᩥᩈᩦᨴᩥᨲᨻ᩠ᨻᩴ. ᨿᩮᩣ ᩉᩮᩣᨲᩥ ᩈᩴᨥᩔ ᩋᩣᩈᨶᨸᩁᩥᨿᨶ᩠ᨲᩮᩣ ᩈᩮᨿ᩠ᨿᩣᨸᩁᩥᨿᨶ᩠ᨲᩮᩣ ᩅᩥᩉᩣᩁᨸᩁᩥᨿᨶ᩠ᨲᩮᩣ ᩈᩮᩣ ᨲᩔ ᨸᨴᩤᨲᨻ᩠ᨻᩮᩣ. ᨲᩮᨶ ᨧ ᩈᩮᩣ ᩈᩣᨴᩥᨲᨻ᩠ᨻᩮᩣ.
</Paragraph>

<Paragraph number="381" book="cula">
ᨶ, ᨽᩥᨠ᩠ᨡᩅᩮ, ᨸᩣᩁᩥᩅᩤᩈᩥᨠᩮᨶ ᨽᩥᨠ᩠ᨡᩩᨶᩣ ᨸᨠᨲᨲ᩠ᨲᩮᨶ ᨽᩥᨠ᩠ᨡᩩᨶᩣ ᨸᩩᩁᩮᩈᨾᨱᩮᨶ ᩅᩤ ᨸᨧ᩠ᨨᩣᩈᨾᨱᩮᨶ ᩅᩤ ᨠᩩᩃᩣᨶᩥ ᩏᨸᩈᩘᨠᨾᩥᨲᨻ᩠ᨻᩣᨶᩥ, ᨶ ᩋᩣᩁᨬ᩠ᨬᩥᨠᩘᨣᩴ ᩈᨾᩣᨴᩤᨲᨻ᩠ᨻᩴ, ᨶ ᨸᩥᨱ᩠ᨯᨸᩣᨲᩥᨠᩘᨣᩴ ᩈᨾᩣᨴᩤᨲᨻ᩠ᨻᩴ, ᨶ ᨧ ᨲᨸ᩠ᨸᨧ᩠ᨧᨿᩣ ᨸᩥᨱ᩠ᨯᨸᩣᨲᩮᩣ ᨶᩦᩉᩁᩣᨸᩮᨲᨻ᩠ᨻᩮᩣ—  ᨾᩣ ᨾᩴ ᨩᩣᨶᩥᩴᩈᩪᨲᩥ.
</Paragraph>

</Division>
<Division number="77" book="cula">

<Paragraph number="382" book="cula">
ᨸᩣᩁᩥᩅᩤᩈᩥᨠᩮᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩣ ᩋᩣᨣᨶ᩠ᨲᩩᨠᩮᨶ ᩋᩣᩁᩮᩣᨧᩮᨲᨻ᩠ᨻᩴ, ᩋᩣᨣᨶ᩠ᨲᩩᨠᩔ ᩋᩣᩁᩮᩣᨧᩮᨲᨻ᩠ᨻᩴ, ᩏᨸᩮᩣᩈᨳᩮ ᩋᩣᩁᩮᩣᨧᩮᨲᨻ᩠ᨻᩴ, ᨸᩅᩤᩁᨱᩣᨿ ᩋᩣᩁᩮᩣᨧᩮᨲᨻ᩠ᨻᩴ. ᩈᨧᩮ ᨣᩥᩃᩣᨶᩮᩣ ᩉᩮᩣᨲᩥ, ᨴᩪᨲᩮᨶᨸᩥ ᩋᩣᩁᩮᩣᨧᩮᨲᨻ᩠ᨻᩴ.
</Paragraph>

<Paragraph number="383" book="cula">
ᨶ, ᨽᩥᨠ᩠ᨡᩅᩮ, ᨸᩣᩁᩥᩅᩤᩈᩥᨠᩮᨶ ᨽᩥᨠ᩠ᨡᩩᨶᩣ ᩈᨽᩥᨠ᩠ᨡᩩᨠᩣ ᩋᩣᩅᩤᩈᩣ ᩋᨽᩥᨠ᩠ᨡᩩᨠᩮᩣ ᩋᩣᩅᩤᩈᩮᩣ ᨣᨶ᩠ᨲᨻ᩠ᨻᩮᩣ, ᩋᨬ᩠ᨬᨲᩕ ᨸᨠᨲᨲ᩠ᨲᩮᨶ, ᩋᨬ᩠ᨬᨲᩕ ᩋᨶ᩠ᨲᩁᩣᨿᩣ.
</Paragraph>

<Paragraph number="384" book="cula">
ᨶ, ᨽᩥᨠ᩠ᨡᩅᩮ, ᨸᩣᩁᩥᩅᩤᩈᩥᨠᩮᨶ ᨽᩥᨠ᩠ᨡᩩᨶᩣ ᩈᨽᩥᨠ᩠ᨡᩩᨠᩣ ᩋᩣᩅᩤᩈᩣ ᩋᨽᩥᨠ᩠ᨡᩩᨠᩮᩣ ᩋᨶᩣᩅᩤᩈᩮᩣ ᨣᨶ᩠ᨲᨻ᩠ᨻᩮᩣ, ᩋᨬ᩠ᨬᨲᩕ ᨸᨠᨲᨲ᩠ᨲᩮᨶ, ᩋᨬ᩠ᨬᨲᩕ ᩋᨶ᩠ᨲᩁᩣᨿᩣ. ᨶ, ᨽᩥᨠ᩠ᨡᩅᩮ, ᨸᩣᩁᩥᩅᩤᩈᩥᨠᩮᨶ ᨽᩥᨠ᩠ᨡᩩᨶᩣ ᩈᨽᩥᨠ᩠ᨡᩩᨠᩣ ᩋᩣᩅᩤᩈᩣ ᩋᨽᩥᨠ᩠ᨡᩩᨠᩮᩣ ᩋᩣᩅᩤᩈᩮᩣ ᩅᩤ ᩋᨶᩣᩅᩤᩈᩮᩣ ᩅᩤ ᨣᨶ᩠ᨲᨻ᩠ᨻᩮᩣ, ᩋᨬ᩠ᨬᨲᩕ ᨸᨠᨲᨲ᩠ᨲᩮᨶ, ᩋᨬ᩠ᨬᨲᩕ ᩋᨶ᩠ᨲᩁᩣᨿᩣ.
</Paragraph>

<Paragraph number="385" book="cula">
ᨶ, ᨽᩥᨠ᩠ᨡᩅᩮ, ᨸᩣᩁᩥᩅᩤᩈᩥᨠᩮᨶ ᨽᩥᨠ᩠ᨡᩩᨶᩣ ᩈᨽᩥᨠ᩠ᨡᩩᨠᩣ ᩋᨶᩣᩅᩤᩈᩣ ᩋᨽᩥᨠ᩠ᨡᩩᨠᩮᩣ ᩋᩣᩅᩤᩈᩮᩣ ᨣᨶ᩠ᨲᨻ᩠ᨻᩮᩣ, ᩋᨬ᩠ᨬᨲᩕ ᨸᨠᨲᨲ᩠ᨲᩮᨶ, ᩋᨬ᩠ᨬᨲᩕ ᩋᨶ᩠ᨲᩁᩣᨿᩣ. ᨶ, ᨽᩥᨠ᩠ᨡᩅᩮ, ᨸᩣᩁᩥᩅᩤᩈᩥᨠᩮᨶ ᨽᩥᨠ᩠ᨡᩩᨶᩣ ᩈᨽᩥᨠ᩠ᨡᩩᨠᩣ ᩋᨶᩣᩅᩤᩈᩣ ᩋᨽᩥᨠ᩠ᨡᩩᨠᩮᩣ ᩋᨶᩣᩅᩤᩈᩮᩣ ᨣᨶ᩠ᨲᨻ᩠ᨻᩮᩣ, ᩋᨬ᩠ᨬᨲᩕ ᨸᨠᨲᨲ᩠ᨲᩮᨶ, ᩋᨬ᩠ᨬᨲᩕ ᩋᨶ᩠ᨲᩁᩣᨿᩣ. ᨶ, ᨽᩥᨠ᩠ᨡᩅᩮ, ᨸᩣᩁᩥᩅᩤᩈᩥᨠᩮᨶ ᨽᩥᨠ᩠ᨡᩩᨶᩣ ᩈᨽᩥᨠ᩠ᨡᩩᨠᩣ ᩋᨶᩣᩅᩤᩈᩣ ᩋᨽᩥᨠ᩠ᨡᩩᨠᩮᩣ ᩋᩣᩅᩤᩈᩮᩣ ᩅᩤ ᩋᨶᩣᩅᩤᩈᩮᩣ ᩅᩤ ᨣᨶ᩠ᨲᨻ᩠ᨻᩮᩣ, ᩋᨬ᩠ᨬᨲᩕ ᨸᨠᨲᨲ᩠ᨲᩮᨶ, ᩋᨬ᩠ᨬᨲᩕ ᩋᨶ᩠ᨲᩁᩣᨿᩣ.
</Paragraph>

<Paragraph number="386" book="cula">
ᨶ, ᨽᩥᨠ᩠ᨡᩅᩮ, ᨸᩣᩁᩥᩅᩤᩈᩥᨠᩮᨶ ᨽᩥᨠ᩠ᨡᩩᨶᩣ ᩈᨽᩥᨠ᩠ᨡᩩᨠᩣ ᩋᩣᩅᩤᩈᩣ ᩅᩤ ᩋᨶᩣᩅᩤᩈᩣ ᩅᩤ ᩋᨽᩥᨠ᩠ᨡᩩᨠᩮᩣ ᩋᩣᩅᩤᩈᩮᩣ ᨣᨶ᩠ᨲᨻ᩠ᨻᩮᩣ, ᩋᨬ᩠ᨬᨲᩕ ᨸᨠᨲᨲ᩠ᨲᩮᨶ, ᩋᨬ᩠ᨬᨲᩕ ᩋᨶ᩠ᨲᩁᩣᨿᩣ. ᨶ, ᨽᩥᨠ᩠ᨡᩅᩮ, ᨸᩣᩁᩥᩅᩤᩈᩥᨠᩮᨶ ᨽᩥᨠ᩠ᨡᩩᨶᩣ ᩈᨽᩥᨠ᩠ᨡᩩᨠᩣ ᩋᩣᩅᩤᩈᩣ ᩅᩤ ᩋᨶᩣᩅᩤᩈᩣ ᩅᩤ ᩋᨽᩥᨠ᩠ᨡᩩᨠᩮᩣ ᩋᨶᩣᩅᩤᩈᩮᩣ ᨣᨶ᩠ᨲᨻ᩠ᨻᩮᩣ, ᩋᨬ᩠ᨬᨲᩕ ᨸᨠᨲᨲ᩠ᨲᩮᨶ, ᩋᨬ᩠ᨬᨲᩕ ᩋᨶ᩠ᨲᩁᩣᨿᩣ. ᨶ, ᨽᩥᨠ᩠ᨡᩅᩮ, ᨸᩣᩁᩥᩅᩤᩈᩥᨠᩮᨶ ᨽᩥᨠ᩠ᨡᩩᨶᩣ ᩈᨽᩥᨠ᩠ᨡᩩᨠᩣ ᩋᩣᩅᩤᩈᩣ ᩅᩤ ᩋᨶᩣᩅᩤᩈᩣ ᩅᩤ ᩋᨽᩥᨠ᩠ᨡᩩᨠᩮᩣ ᩋᩣᩅᩤᩈᩮᩣ ᩅᩤ ᩋᨶᩣᩅᩤᩈᩮᩣ ᩅᩤ ᨣᨶ᩠ᨲᨻ᩠ᨻᩮᩣ, ᩋᨬ᩠ᨬᨲᩕ ᨸᨠᨲᨲ᩠ᨲᩮᨶ, ᩋᨬ᩠ᨬᨲᩕ ᩋᨶ᩠ᨲᩁᩣᨿᩣ.
</Paragraph>

</Division>
<Division number="78" book="cula">

<Paragraph number="387" book="cula">
ᨶ, ᨽᩥᨠ᩠ᨡᩅᩮ, ᨸᩣᩁᩥᩅᩤᩈᩥᨠᩮᨶ ᨽᩥᨠ᩠ᨡᩩᨶᩣ ᩈᨽᩥᨠ᩠ᨡᩩᨠᩣ ᩋᩣᩅᩤᩈᩣ ᩈᨽᩥᨠ᩠ᨡᩩᨠᩮᩣ ᩋᩣᩅᩤᩈᩮᩣ ᨣᨶ᩠ᨲᨻ᩠ᨻᩮᩣ, ᨿᨲ᩠ᨳᩔᩩ ᨽᩥᨠ᩠ᨡᩪ ᨶᩣᨶᩣᩈᩴᩅᩤᩈᨠᩣ, ᩋᨬ᩠ᨬᨲᩕ ᨸᨠᨲᨲ᩠ᨲᩮᨶ, ᩋᨬ᩠ᨬᨲᩕ ᩋᨶ᩠ᨲᩁᩣᨿᩣ. ᨶ, ᨽᩥᨠ᩠ᨡᩅᩮ, ᨸᩣᩁᩥᩅᩤᩈᩥᨠᩮᨶ ᨽᩥᨠ᩠ᨡᩩᨶᩣ ᩈᨽᩥᨠ᩠ᨡᩩᨠᩣ ᩋᩣᩅᩤᩈᩣ ᩈᨽᩥᨠ᩠ᨡᩩᨠᩮᩣ ᩋᨶᩣᩅᩤᩈᩮᩣ ᨣᨶ᩠ᨲᨻ᩠ᨻᩮᩣ, ᨿᨲ᩠ᨳᩔᩩ ᨽᩥᨠ᩠ᨡᩪ ᨶᩣᨶᩣᩈᩴᩅᩤᩈᨠᩣ, ᩋᨬ᩠ᨬᨲᩕ ᨸᨠᨲᨲ᩠ᨲᩮᨶ, ᩋᨬ᩠ᨬᨲᩕ ᩋᨶ᩠ᨲᩁᩣᨿᩣ. ᨶ, ᨽᩥᨠ᩠ᨡᩅᩮ, ᨸᩣᩁᩥᩅᩤᩈᩥᨠᩮᨶ ᨽᩥᨠ᩠ᨡᩩᨶᩣ ᩈᨽᩥᨠ᩠ᨡᩩᨠᩣ ᩋᩣᩅᩤᩈᩣ ᩈᨽᩥᨠ᩠ᨡᩩᨠᩮᩣ ᩋᩣᩅᩤᩈᩮᩣ ᩅᩤ ᩋᨶᩣᩅᩤᩈᩮᩣ ᩅᩤ ᨣᨶ᩠ᨲᨻ᩠ᨻᩮᩣ, ᨿᨲ᩠ᨳᩔᩩ ᨽᩥᨠ᩠ᨡᩪ ᨶᩣᨶᩣᩈᩴᩅᩤᩈᨠᩣ, ᩋᨬ᩠ᨬᨲᩕ ᨸᨠᨲᨲ᩠ᨲᩮᨶ, ᩋᨬ᩠ᨬᨲᩕ ᩋᨶ᩠ᨲᩁᩣᨿᩣ.
</Paragraph>

<Paragraph number="388" book="cula">
ᨶ, ᨽᩥᨠ᩠ᨡᩅᩮ, ᨸᩣᩁᩥᩅᩤᩈᩥᨠᩮᨶ ᨽᩥᨠ᩠ᨡᩩᨶᩣ ᩈᨽᩥᨠ᩠ᨡᩩᨠᩣ ᩋᨶᩣᩅᩤᩈᩣ ᩈᨽᩥᨠ᩠ᨡᩩᨠᩮᩣ ᩋᩣᩅᩤᩈᩮᩣ ᨣᨶ᩠ᨲᨻ᩠ᨻᩮᩣ, ᨿᨲ᩠ᨳᩔᩩ ᨽᩥᨠ᩠ᨡᩪ ᨶᩣᨶᩣᩈᩴᩅᩤᩈᨠᩣ, ᩋᨬ᩠ᨬᨲᩕ ᨸᨠᨲᨲ᩠ᨲᩮᨶ, ᩋᨬ᩠ᨬᨲᩕ ᩋᨶ᩠ᨲᩁᩣᨿᩣ. ᨶ, ᨽᩥᨠ᩠ᨡᩅᩮ, ᨸᩣᩁᩥᩅᩤᩈᩥᨠᩮᨶ ᨽᩥᨠ᩠ᨡᩩᨶᩣ ᩈᨽᩥᨠ᩠ᨡᩩᨠᩣ ᩋᨶᩣᩅᩤᩈᩣ ᩈᨽᩥᨠ᩠ᨡᩩᨠᩮᩣ ᩋᨶᩣᩅᩤᩈᩮᩣ ᨣᨶ᩠ᨲᨻ᩠ᨻᩮᩣ, ᨿᨲ᩠ᨳᩔᩩ ᨽᩥᨠ᩠ᨡᩪ ᨶᩣᨶᩣᩈᩴᩅᩤᩈᨠᩣ, ᩋᨬ᩠ᨬᨲᩕ ᨸᨠᨲᨲ᩠ᨲᩮᨶ, ᩋᨬ᩠ᨬᨲᩕ ᩋᨶ᩠ᨲᩁᩣᨿᩣ. ᨶ, ᨽᩥᨠ᩠ᨡᩅᩮ, ᨸᩣᩁᩥᩅᩤᩈᩥᨠᩮᨶ ᨽᩥᨠ᩠ᨡᩩᨶᩣ ᩈᨽᩥᨠ᩠ᨡᩩᨠᩣ ᩋᨶᩣᩅᩤᩈᩣ ᩈᨽᩥᨠ᩠ᨡᩩᨠᩮᩣ ᩋᩣᩅᩤᩈᩮᩣ ᩅᩤ ᩋᨶᩣᩅᩤᩈᩮᩣ ᩅᩤ ᨣᨶ᩠ᨲᨻ᩠ᨻᩮᩣ, ᨿᨲ᩠ᨳᩔᩩ ᨽᩥᨠ᩠ᨡᩪ ᨶᩣᨶᩣᩈᩴᩅᩤᩈᨠᩣ, ᩋᨬ᩠ᨬᨲᩕ ᨸᨠᨲᨲ᩠ᨲᩮᨶ, ᩋᨬ᩠ᨬᨲᩕ ᩋᨶ᩠ᨲᩁᩣᨿᩣ.
</Paragraph>

</Division>
<Division number="79" book="cula">

<Paragraph number="389" book="cula">
ᨶ, ᨽᩥᨠ᩠ᨡᩅᩮ, ᨸᩣᩁᩥᩅᩤᩈᩥᨠᩮᨶ ᨽᩥᨠ᩠ᨡᩩᨶᩣ ᩈᨽᩥᨠ᩠ᨡᩩᨠᩣ ᩋᩣᩅᩤᩈᩣ ᩅᩤ ᩋᨶᩣᩅᩤᩈᩣ ᩅᩤ ᩈᨽᩥᨠ᩠ᨡᩩᨠᩮᩣ ᩋᩣᩅᩤᩈᩮᩣ ᨣᨶ᩠ᨲᨻ᩠ᨻᩮᩣ, ᨿᨲ᩠ᨳᩔᩩ ᨽᩥᨠ᩠ᨡᩪ ᨶᩣᨶᩣᩈᩴᩅᩤᩈᨠᩣ, ᩋᨬ᩠ᨬᨲᩕ ᨸᨠᨲᨲ᩠ᨲᩮᨶ, ᩋᨬ᩠ᨬᨲᩕ ᩋᨶ᩠ᨲᩁᩣᨿᩣ. ᨶ, ᨽᩥᨠ᩠ᨡᩅᩮ, ᨸᩣᩁᩥᩅᩤᩈᩥᨠᩮᨶ ᨽᩥᨠ᩠ᨡᩩᨶᩣ ᩈᨽᩥᨠ᩠ᨡᩩᨠᩣ ᩋᩣᩅᩤᩈᩣ ᩅᩤ ᩋᨶᩣᩅᩤᩈᩣ ᩅᩤ ᩈᨽᩥᨠ᩠ᨡᩩᨠᩮᩣ ᩋᨶᩣᩅᩤᩈᩮᩣ ᨣᨶ᩠ᨲᨻ᩠ᨻᩮᩣ, ᨿᨲ᩠ᨳᩔᩩ ᨽᩥᨠ᩠ᨡᩪ ᨶᩣᨶᩣᩈᩴᩅᩤᩈᨠᩣ, ᩋᨬ᩠ᨬᨲᩕ ᨸᨠᨲᨲ᩠ᨲᩮᨶ, ᩋᨬ᩠ᨬᨲᩕ ᩋᨶ᩠ᨲᩁᩣᨿᩣ. ᨶ, ᨽᩥᨠ᩠ᨡᩅᩮ, ᨸᩣᩁᩥᩅᩤᩈᩥᨠᩮᨶ ᨽᩥᨠ᩠ᨡᩩᨶᩣ ᩈᨽᩥᨠ᩠ᨡᩩᨠᩣ ᩋᩣᩅᩤᩈᩣ ᩅᩤ ᩋᨶᩣᩅᩤᩈᩣ ᩅᩤ ᩈᨽᩥᨠ᩠ᨡᩩᨠᩮᩣ ᩋᩣᩅᩤᩈᩮᩣ ᩅᩤ ᩋᨶᩣᩅᩤᩈᩮᩣ ᩅᩤ ᨣᨶ᩠ᨲᨻ᩠ᨻᩮᩣ, ᨿᨲ᩠ᨳᩔᩩ ᨽᩥᨠ᩠ᨡᩪ ᨶᩣᨶᩣᩈᩴᩅᩤᩈᨠᩣ, ᩋᨬ᩠ᨬᨲᩕ ᨸᨠᨲᨲ᩠ᨲᩮᨶ, ᩋᨬ᩠ᨬᨲᩕ ᩋᨶ᩠ᨲᩁᩣᨿᩣ.
</Paragraph>

</Division>
<Division number="80" book="cula">

<Paragraph number="390" book="cula">
ᨣᨶ᩠ᨲᨻ᩠ᨻᩮᩣ, ᨽᩥᨠ᩠ᨡᩅᩮ, ᨸᩣᩁᩥᩅᩤᩈᩥᨠᩮᨶ ᨽᩥᨠ᩠ᨡᩩᨶᩣ ᩈᨽᩥᨠ᩠ᨡᩩᨠᩣ ᩋᩣᩅᩤᩈᩣ ᩈᨽᩥᨠ᩠ᨡᩩᨠᩮᩣ ᩋᩣᩅᩤᩈᩮᩣ, ᨿᨲ᩠ᨳᩔᩩ ᨽᩥᨠ᩠ᨡᩪ ᩈᨾᩣᨶᩈᩴᩅᩤᩈᨠᩣ, ᨿᩴ ᨩᨬ᩠ᨬᩣ ᩈᨠ᩠ᨠᩮᩣᨾᩥ ᩋᨩ᩠ᨩᩮᩅ ᨣᨶ᩠ᨲᩩᨶ᩠ᨲᩥ.
</Paragraph>

<Paragraph number="391" book="cula">
ᨣᨶ᩠ᨲᨻ᩠ᨻᩮᩣ, ᨽᩥᨠ᩠ᨡᩅᩮ, ᨸᩣᩁᩥᩅᩤᩈᩥᨠᩮᨶ ᨽᩥᨠ᩠ᨡᩩᨶᩣ ᩈᨽᩥᨠ᩠ᨡᩩᨠᩣ ᩋᩣᩅᩤᩈᩣ ᩈᨽᩥᨠ᩠ᨡᩩᨠᩮᩣ ᩋᨶᩣᩅᩤᩈᩮᩣ, ᨿᨲ᩠ᨳᩔᩩ ᨽᩥᨠ᩠ᨡᩪ ᩈᨾᩣᨶᩈᩴᩅᩤᩈᨠᩣ, ᨿᩴ ᨩᨬ᩠ᨬᩣ ᩈᨠ᩠ᨠᩮᩣᨾᩥ ᩋᨩ᩠ᨩᩮᩅ ᨣᨶ᩠ᨲᩩᨶ᩠ᨲᩥ.
</Paragraph>

<Paragraph number="392" book="cula">
ᨣᨶ᩠ᨲᨻ᩠ᨻᩮᩣ, ᨽᩥᨠ᩠ᨡᩅᩮ, ᨸᩣᩁᩥᩅᩤᩈᩥᨠᩮᨶ ᨽᩥᨠ᩠ᨡᩩᨶᩣ ᩈᨽᩥᨠ᩠ᨡᩩᨠᩣ ᩋᩣᩅᩤᩈᩣ ᩈᨽᩥᨠ᩠ᨡᩩᨠᩮᩣ ᩋᩣᩅᩤᩈᩮᩣ ᩅᩤ ᩋᨶᩣᩅᩤᩈᩮᩣ ᩅᩤ, ᨿᨲ᩠ᨳᩔᩩ ᨽᩥᨠ᩠ᨡᩪ ᩈᨾᩣᨶᩈᩴᩅᩤᩈᨠᩣ, ᨿᩴ ᨩᨬ᩠ᨬᩣ ᩈᨠ᩠ᨠᩮᩣᨾᩥ ᩋᨩ᩠ᨩᩮᩅ ᨣᨶ᩠ᨲᩩᨶ᩠ᨲᩥ.
</Paragraph>

<Paragraph number="393" book="cula">
ᨣᨶ᩠ᨲᨻ᩠ᨻᩮᩣ, ᨽᩥᨠ᩠ᨡᩅᩮ, ᨸᩣᩁᩥᩅᩤᩈᩥᨠᩮᨶ ᨽᩥᨠ᩠ᨡᩩᨶᩣ ᩈᨽᩥᨠ᩠ᨡᩩᨠᩣ ᩋᨶᩣᩅᩤᩈᩣ ᩈᨽᩥᨠ᩠ᨡᩩᨠᩮᩣ ᩋᩣᩅᩤᩈᩮᩣ, ᨿᨲ᩠ᨳᩔᩩ ᨽᩥᨠ᩠ᨡᩪ ᩈᨾᩣᨶᩈᩴᩅᩤᩈᨠᩣ, ᨿᩴ ᨩᨬ᩠ᨬᩣ ᩈᨠ᩠ᨠᩮᩣᨾᩥ ᩋᨩ᩠ᨩᩮᩅ ᨣᨶ᩠ᨲᩩᨶ᩠ᨲᩥ.
</Paragraph>

<Paragraph number="394" book="cula">
ᨣᨶ᩠ᨲᨻ᩠ᨻᩮᩣ, ᨽᩥᨠ᩠ᨡᩅᩮ, ᨸᩣᩁᩥᩅᩤᩈᩥᨠᩮᨶ ᨽᩥᨠ᩠ᨡᩩᨶᩣ ᩈᨽᩥᨠ᩠ᨡᩩᨠᩣ ᩋᨶᩣᩅᩤᩈᩣ ᩈᨽᩥᨠ᩠ᨡᩩᨠᩮᩣ ᩋᨶᩣᩅᩤᩈᩮᩣ, ᨿᨲ᩠ᨳᩔᩩ ᨽᩥᨠ᩠ᨡᩪ ᩈᨾᩣᨶᩈᩴᩅᩤᩈᨠᩣ, ᨿᩴ ᨩᨬ᩠ᨬᩣ ᩈᨠ᩠ᨠᩮᩣᨾᩥ ᩋᨩ᩠ᨩᩮᩅ ᨣᨶ᩠ᨲᩩᨶ᩠ᨲᩥ.
</Paragraph>

<Paragraph number="395" book="cula">
ᨣᨶ᩠ᨲᨻ᩠ᨻᩮᩣ, ᨽᩥᨠ᩠ᨡᩅᩮ, ᨸᩣᩁᩥᩅᩤᩈᩥᨠᩮᨶ ᨽᩥᨠ᩠ᨡᩩᨶᩣ ᩈᨽᩥᨠ᩠ᨡᩩᨠᩣ ᩋᨶᩣᩅᩤᩈᩣ ᩈᨽᩥᨠ᩠ᨡᩩᨠᩮᩣ ᩋᩣᩅᩤᩈᩮᩣ ᩅᩤ ᩋᨶᩣᩅᩤᩈᩮᩣ ᩅᩤ, ᨿᨲ᩠ᨳᩔᩩ ᨽᩥᨠ᩠ᨡᩪ ᩈᨾᩣᨶᩈᩴᩅᩤᩈᨠᩣ, ᨿᩴ ᨩᨬ᩠ᨬᩣ ᩈᨠ᩠ᨠᩮᩣᨾᩥ ᩋᨩ᩠ᨩᩮᩅ ᨣᨶ᩠ᨲᩩᨶ᩠ᨲᩥ.
</Paragraph>

<Paragraph number="396" book="cula">
ᨣᨶ᩠ᨲᨻ᩠ᨻᩮᩣ, ᨽᩥᨠ᩠ᨡᩅᩮ, ᨸᩣᩁᩥᩅᩤᩈᩥᨠᩮᨶ ᨽᩥᨠ᩠ᨡᩩᨶᩣ ᩈᨽᩥᨠ᩠ᨡᩩᨠᩣ ᩋᩣᩅᩤᩈᩣ ᩅᩤ ᩋᨶᩣᩅᩤᩈᩣ ᩅᩤ ᩈᨽᩥᨠ᩠ᨡᩩᨠᩮᩣ ᩋᩣᩅᩤᩈᩮᩣ, ᨿᨲ᩠ᨳᩔᩩ ᨽᩥᨠ᩠ᨡᩪ ᩈᨾᩣᨶᩈᩴᩅᩤᩈᨠᩣ, ᨿᩴ ᨩᨬ᩠ᨬᩣ ᩈᨠ᩠ᨠᩮᩣᨾᩥ ᩋᨩ᩠ᨩᩮᩅ ᨣᨶ᩠ᨲᩩᨶ᩠ᨲᩥ.
</Paragraph>

<Paragraph number="397" book="cula">
ᨣᨶ᩠ᨲᨻ᩠ᨻᩮᩣ, ᨽᩥᨠ᩠ᨡᩅᩮ, ᨸᩣᩁᩥᩅᩤᩈᩥᨠᩮᨶ ᨽᩥᨠ᩠ᨡᩩᨶᩣ ᩈᨽᩥᨠ᩠ᨡᩩᨠᩣ ᩋᩣᩅᩤᩈᩣ ᩅᩤ ᩋᨶᩣᩅᩤᩈᩣ ᩅᩤ ᩈᨽᩥᨠ᩠ᨡᩩᨠᩮᩣ ᩋᨶᩣᩅᩤᩈᩮᩣ, ᨿᨲ᩠ᨳᩔᩩ ᨽᩥᨠ᩠ᨡᩪ ᩈᨾᩣᨶᩈᩴᩅᩤᩈᨠᩣ, ᨿᩴ ᨩᨬ᩠ᨬᩣ ᩈᨠ᩠ᨠᩮᩣᨾᩥ ᩋᨩ᩠ᨩᩮᩅ ᨣᨶ᩠ᨲᩩᨶ᩠ᨲᩥ.
</Paragraph>

<Paragraph number="398" book="cula">
ᨣᨶ᩠ᨲᨻ᩠ᨻᩮᩣ, ᨽᩥᨠ᩠ᨡᩅᩮ, ᨸᩣᩁᩥᩅᩤᩈᩥᨠᩮᨶ ᨽᩥᨠ᩠ᨡᩩᨶᩣ ᩈᨽᩥᨠ᩠ᨡᩩᨠᩣ ᩋᩣᩅᩤᩈᩣ ᩅᩤ ᩋᨶᩣᩅᩤᩈᩣ ᩅᩤ ᩈᨽᩥᨠ᩠ᨡᩩᨠᩮᩣ ᩋᩣᩅᩤᩈᩮᩣ ᩅᩤ ᩋᨶᩣᩅᩤᩈᩮᩣ ᩅᩤ, ᨿᨲ᩠ᨳᩔᩩ ᨽᩥᨠ᩠ᨡᩪ ᩈᨾᩣᨶᩈᩴᩅᩤᩈᨠᩣ, ᨿᩴ ᨩᨬ᩠ᨬᩣ ᩈᨠ᩠ᨠᩮᩣᨾᩥ ᩋᨩ᩠ᨩᩮᩅ ᨣᨶ᩠ᨲᩩᨶ᩠ᨲᩥ.
</Paragraph>

</Division>
<Division number="81" book="cula">

<Paragraph number="399" book="cula">
ᨶ, ᨽᩥᨠ᩠ᨡᩅᩮ, ᨸᩣᩁᩥᩅᩤᩈᩥᨠᩮᨶ ᨽᩥᨠ᩠ᨡᩩᨶᩣ ᨸᨠᨲᨲ᩠ᨲᩮᨶ ᨽᩥᨠ᩠ᨡᩩᨶᩣ ᩈᨴ᩠ᨵᩥᩴ ᩑᨠᨧ᩠ᨨᨶ᩠ᨶᩮ ᩋᩣᩅᩤᩈᩮ ᩅᨲ᩠ᨳᨻ᩠ᨻᩴ, ᨶ ᩑᨠᨧ᩠ᨨᨶ᩠ᨶᩮ ᩋᨶᩣᩅᩤᩈᩮ ᩅᨲ᩠ᨳᨻ᩠ᨻᩴ, ᨶ ᩑᨠᨧ᩠ᨨᨶ᩠ᨶᩮ ᩋᩣᩅᩤᩈᩮ ᩅᩤ ᩋᨶᩣᩅᩤᩈᩮ ᩅᩤ ᩅᨲ᩠ᨳᨻ᩠ᨻᩴ. ᨸᨠᨲᨲ᩠ᨲᩴ ᨽᩥᨠ᩠ᨡᩩᩴ ᨴᩥᩈ᩠ᩅᩣ ᩋᩣᩈᨶᩣ ᩅᩩᨭ᩠ᨮᩣᨲᨻ᩠ᨻᩴ. ᨸᨠᨲᨲ᩠ᨲᩮᩣ ᨽᩥᨠ᩠ᨡᩩ ᩋᩣᩈᨶᩮᨶ ᨶᩥᨾᨶ᩠ᨲᩮᨲᨻ᩠ᨻᩮᩣ. ᨶ ᨸᨠᨲᨲ᩠ᨲᩮᨶ ᨽᩥᨠ᩠ᨡᩩᨶᩣ ᩈᨴ᩠ᨵᩥᩴ ᩑᨠᩣᩈᨶᩮ ᨶᩥᩈᩦᨴᩥᨲᨻ᩠ᨻᩴ, ᨶ ᨶᩦᨧᩮ ᩋᩣᩈᨶᩮ ᨶᩥᩈᩥᨶ᩠ᨶᩮ ᩏᨧ᩠ᨧᩮ ᩋᩣᩈᨶᩮ ᨶᩥᩈᩦᨴᩥᨲᨻ᩠ᨻᩴ, ᨶ ᨨᨾᩣᨿᩴ ᨶᩥᩈᩥᨶ᩠ᨶᩮ ᩋᩣᩈᨶᩮ ᨶᩥᩈᩦᨴᩥᨲᨻ᩠ᨻᩴ; ᨶ ᩑᨠᨧᩘᨠᨾᩮ ᨧᩘᨠᨾᩥᨲᨻ᩠ᨻᩴ, ᨶ ᨶᩦᨧᩮ ᨧᩘᨠᨾᩮ ᨧᩘᨠᨾᨶ᩠ᨲᩮ ᩏᨧ᩠ᨧᩮ ᨧᩘᨠᨾᩮ ᨧᩘᨠᨾᩥᨲᨻ᩠ᨻᩴ, ᨶ ᨨᨾᩣᨿᩴ ᨧᩘᨠᨾᨶ᩠ᨲᩮ ᨧᩘᨠᨾᩮ ᨧᩘᨠᨾᩥᨲᨻ᩠ᨻᩴ.
</Paragraph>

</Division>
<Division number="82" book="cula">

<Paragraph number="400" book="cula">
ᨶ, ᨽᩥᨠ᩠ᨡᩅᩮ, ᨸᩣᩁᩥᩅᩤᩈᩥᨠᩮᨶ ᨽᩥᨠ᩠ᨡᩩᨶᩣ ᨸᩣᩁᩥᩅᩤᩈᩥᨠᩮᨶ ᩅᩩᨯ᩠ᨰᨲᩁᩮᨶ ᨽᩥᨠ᩠ᨡᩩᨶᩣ ᩈᨴ᩠ᨵᩥᩴ …ᨸᩮ…  ᨾᩪᩃᩣᨿᨸᨭᩥᨠᩔᨶᩣᩁᩉᩮᨶ ᨽᩥᨠ᩠ᨡᩩᨶᩣ ᩈᨴ᩠ᨵᩥᩴ …ᨸᩮ…  ᨾᩣᨶᨲ᩠ᨲᩣᩁᩉᩮᨶ ᨽᩥᨠ᩠ᨡᩩᨶᩣ ᩈᨴ᩠ᨵᩥᩴ …ᨸᩮ…  ᨾᩣᨶᨲ᩠ᨲᨧᩣᩁᩥᨠᩮᨶ ᨽᩥᨠ᩠ᨡᩩᨶᩣ ᩈᨴ᩠ᨵᩥᩴ …ᨸᩮ…  ᩋᨻ᩠ᨽᩣᨶᩣᩁᩉᩮᨶ ᨽᩥᨠ᩠ᨡᩩᨶᩣ ᩈᨴ᩠ᨵᩥᩴ ᩑᨠᨧ᩠ᨨᨶ᩠ᨶᩮ ᩋᩣᩅᩤᩈᩮ ᩅᨲ᩠ᨳᨻ᩠ᨻᩴ, ᨶ ᩑᨠᨧ᩠ᨨᨶ᩠ᨶᩮ ᩋᨶᩣᩅᩤᩈᩮ ᩅᨲ᩠ᨳᨻ᩠ᨻᩴ, ᨶ ᩑᨠᨧ᩠ᨨᨶ᩠ᨶᩮ ᩋᩣᩅᩤᩈᩮ ᩅᩤ ᩋᨶᩣᩅᩤᩈᩮ ᩅᩤ ᩅᨲ᩠ᨳᨻ᩠ᨻᩴ; ᨶ ᩑᨠᩣᩈᨶᩮ ᨶᩥᩈᩦᨴᩥᨲᨻ᩠ᨻᩴ, ᨶ ᨶᩦᨧᩮ ᩋᩣᩈᨶᩮ ᨶᩥᩈᩥᨶ᩠ᨶᩮ ᩏᨧ᩠ᨧᩮ ᩋᩣᩈᨶᩮ ᨶᩥᩈᩦᨴᩥᨲᨻ᩠ᨻᩴ, ᨶ ᨨᨾᩣᨿᩴ ᨶᩥᩈᩥᨶ᩠ᨶᩮ ᩋᩣᩈᨶᩮ ᨶᩥᩈᩦᨴᩥᨲᨻ᩠ᨻᩴ; ᨶ ᩑᨠᨧᩘᨠᨾᩮ ᨧᩘᨠᨾᩥᨲᨻ᩠ᨻᩴ, ᨶ ᨶᩦᨧᩮ ᨧᩘᨠᨾᩮ ᨧᩘᨠᨾᨶ᩠ᨲᩮ ᩏᨧ᩠ᨧᩮ ᨧᩘᨠᨾᩮ ᨧᩘᨠᨾᩥᨲᨻ᩠ᨻᩴ, ᨶ ᨨᨾᩣᨿᩴ ᨧᩘᨠᨾᨶ᩠ᨲᩮ ᨧᩘᨠᨾᩮ ᨧᩘᨠᨾᩥᨲᨻ᩠ᨻᩴ.
</Paragraph>

<Paragraph number="401" book="cula">
ᨸᩣᩁᩥᩅᩤᩈᩥᨠᨧᨲᩩᨲ᩠ᨳᩮᩣ ᨧᩮ, ᨽᩥᨠ᩠ᨡᩅᩮ, ᨸᩁᩥᩅᩤᩈᩴ ᨴᨴᩮᨿ᩠ᨿ, ᨾᩪᩃᩣᨿ ᨸᨭᩥᨠᩔᩮᨿ᩠ᨿ, ᨾᩣᨶᨲ᩠ᨲᩴ ᨴᨴᩮᨿ᩠ᨿ, ᨲᩴᩅᩦᩈᩮᩣ ᩋᨻ᩠ᨽᩮᨿ᩠ᨿ, ᩋᨠᨾ᩠ᨾᩴ, ᨶ ᨧ ᨠᩁᨱᩦᨿᨶ᩺”ᨲᩥ.

</Paragraph>
</Division>

<Paragraph number="402" type="center" book="cula">
ᨧᨲᩩᨶ᩠ᨶᩅᩩᨲᩥᨸᩣᩁᩥᩅᩤᩈᩥᨠᩅᨲ᩠ᨲᩴ ᨶᩥᨭ᩠ᨮᩥᨲᩴ.


</Paragraph>

<Division number="83" book="cula">

<Paragraph number="403" book="cula">
ᩋᨳ ᨡᩮᩣ ᩋᩣᨿᩈ᩠ᨾᩣ ᩏᨸᩣᩃᩥ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥ. ᩏᨸᩈᩘᨠᨾᩥᨲ᩠ᩅᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᨶᩥᩈᩦᨴᩥ. ᩑᨠᨾᨶ᩠ᨲᩴ ᨶᩥᩈᩥᨶ᩠ᨶᩮᩣ ᨡᩮᩣ ᩋᩣᨿᩈ᩠ᨾᩣ ᩏᨸᩣᩃᩥ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᨠᨲᩥ ᨶᩩ ᨡᩮᩣ, ᨽᨶ᩠ᨲᩮ, ᨸᩣᩁᩥᩅᩤᩈᩥᨠᩔ ᨽᩥᨠ᩠ᨡᩩᨶᩮᩣ ᩁᨲ᩠ᨲᩥᨧ᩠ᨨᩮᨴᩤ”ᨲᩥ? “ᨲᨿᩮᩣ ᨡᩮᩣ, ᩏᨸᩣᩃᩥ, ᨸᩣᩁᩥᩅᩤᩈᩥᨠᩔ ᨽᩥᨠ᩠ᨡᩩᨶᩮᩣ ᩁᨲ᩠ᨲᩥᨧ᩠ᨨᩮᨴᩤ. ᩈᩉᩅᩤᩈᩮᩣ, ᩅᩥᨸ᩠ᨸᩅᩤᩈᩮᩣ, ᩋᨶᩣᩁᩮᩣᨧᨶᩣ—  ᩍᨾᩮ ᨡᩮᩣ, ᩏᨸᩣᩃᩥ, ᨲᨿᩮᩣ ᨸᩣᩁᩥᩅᩤᩈᩥᨠᩔ ᨽᩥᨠ᩠ᨡᩩᨶᩮᩣ ᩁᨲ᩠ᨲᩥᨧ᩠ᨨᩮᨴᩤ”ᨲᩥ.
</Paragraph>

</Division>
<Division number="84" book="cula">

<Paragraph number="404" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩈᩣᩅᨲ᩠ᨳᩥᨿᩴ ᨾᩉᩣᨽᩥᨠ᩠ᨡᩩᩈᩴᨥᩮᩣ ᩈᨶ᩠ᨶᩥᨸᨲᩥᨲᩮᩣ ᩉᩮᩣᨲᩥ. ᨶ ᩈᨠ᩠ᨠᩮᩣᨶ᩠ᨲᩥ ᨸᩣᩁᩥᩅᩤᩈᩥᨠᩣ ᨽᩥᨠ᩠ᨡᩪ ᨸᩁᩥᩅᩤᩈᩴ ᩈᩮᩣᨵᩮᨲᩩᩴ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨸᩁᩥᩅᩤᩈᩴ ᨶᩥᨠ᩠ᨡᩥᨸᩥᨲᩩᩴ. ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᨶᩥᨠ᩠ᨡᩥᨸᩥᨲᨻ᩠ᨻᩮᩣ. ᨲᩮᨶ ᨸᩣᩁᩥᩅᩤᩈᩥᨠᩮᨶ ᨽᩥᨠ᩠ᨡᩩᨶᩣ ᩑᨠᩴ ᨽᩥᨠ᩠ᨡᩩᩴ ᩏᨸᩈᩘᨠᨾᩥᨲ᩠ᩅᩣ ᩑᨠᩴᩈᩴ ᩏᨲ᩠ᨲᩁᩣᩈᩘᨣᩴ ᨠᩁᩥᨲ᩠ᩅᩣ ᩏᨠ᩠ᨠᩩᨭᩥᨠᩴ ᨶᩥᩈᩦᨴᩥᨲ᩠ᩅᩣ ᩋᨬ᩠ᨩᩃᩥᩴ ᨸᨣ᩠ᨣᩉᩮᨲ᩠ᩅᩣ ᩑᩅᨾᩔ ᩅᨧᨶᩦᨿᩮᩣ—  ‘ᨸᩁᩥᩅᩤᩈᩴ ᨶᩥᨠ᩠ᨡᩥᨸᩣᨾᩦ’ᨲᩥ. ᨶᩥᨠ᩠ᨡᩥᨲ᩠ᨲᩮᩣ ᩉᩮᩣᨲᩥ ᨸᩁᩥᩅᩤᩈᩮᩣ. ‘ᩅᨲ᩠ᨲᩴ ᨶᩥᨠ᩠ᨡᩥᨸᩣᨾᩦ’ᨲᩥ. ᨶᩥᨠ᩠ᨡᩥᨲ᩠ᨲᩮᩣ ᩉᩮᩣᨲᩥ ᨸᩁᩥᩅᩤᩈᩮᩣ”.
</Paragraph>

</Division>
<Division number="85" book="cula">

<Paragraph number="405" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩈᩣᩅᨲ᩠ᨳᩥᨿᩣ ᨽᩥᨠ᩠ᨡᩪ ᨲᩉᩴ ᨲᩉᩴ ᨸᨠ᩠ᨠᨾᩥᩴᩈᩩ. ᩈᨠ᩠ᨠᩮᩣᨶ᩠ᨲᩥ ᨸᩣᩁᩥᩅᩤᩈᩥᨠᩣ ᨽᩥᨠ᩠ᨡᩪ ᨸᩁᩥᩅᩤᩈᩴ ᩈᩮᩣᨵᩮᨲᩩᩴ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨸᩁᩥᩅᩤᩈᩴ ᩈᨾᩣᨴᩥᨿᩥᨲᩩᩴ. ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩈᨾᩣᨴᩥᨿᩥᨲᨻ᩠ᨻᩮᩣ. ᨲᩮᨶ ᨸᩣᩁᩥᩅᩤᩈᩥᨠᩮᨶ ᨽᩥᨠ᩠ᨡᩩᨶᩣ ᩑᨠᩴ ᨽᩥᨠ᩠ᨡᩩᩴ ᩏᨸᩈᩘᨠᨾᩥᨲ᩠ᩅᩣ ᩑᨠᩴᩈᩴ ᩏᨲ᩠ᨲᩁᩣᩈᩘᨣᩴ ᨠᩁᩥᨲ᩠ᩅᩣ ᩏᨠ᩠ᨠᩩᨭᩥᨠᩴ ᨶᩥᩈᩦᨴᩥᨲ᩠ᩅᩣ ᩋᨬ᩠ᨩᩃᩥᩴ ᨸᨣ᩠ᨣᩉᩮᨲ᩠ᩅᩣ ᩑᩅᨾᩔ ᩅᨧᨶᩦᨿᩮᩣ—  ‘ᨸᩁᩥᩅᩤᩈᩴ ᩈᨾᩣᨴᩥᨿᩣᨾᩦ’ᨲᩥ. ᩈᨾᩣᨴᩥᨶ᩠ᨶᩮᩣ ᩉᩮᩣᨲᩥ ᨸᩁᩥᩅᩤᩈᩮᩣ. ‘ᩅᨲ᩠ᨲᩴ ᩈᨾᩣᨴᩥᨿᩣᨾᩦ’ᨲᩥ. ᩈᨾᩣᨴᩥᨶ᩠ᨶᩮᩣ ᩉᩮᩣᨲᩥ ᨸᩁᩥᩅᩤᩈᩮᩣ”.

</Paragraph>
</Division>

<Paragraph number="406" type="center" book="cula">
ᨸᩣᩁᩥᩅᩤᩈᩥᨠᩅᨲ᩠ᨲᩴ ᨶᩥᨭ᩠ᨮᩥᨲᩴ.
</Paragraph>