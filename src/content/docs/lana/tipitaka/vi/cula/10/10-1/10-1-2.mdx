---
title: "10.1.2 ᩋᨭ᩠ᨮᨣᩁᩩᨵᨾ᩠ᨾ"
tableOfContents: false
sidebar:
  order: 2
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="403" book="cula">

<Paragraph number="1969" book="cula">
“ᩈᨧᩮ, ᩋᩣᨶᨶ᩠ᨴ, ᨾᩉᩣᨸᨩᩣᨸᨲᩥ ᨣᩮᩤᨲᨾᩦ ᩋᨭ᩠ᨮ ᨣᩁᩩᨵᨾ᩠ᨾᩮ ᨸᨭᩥᨣ᩠ᨣᨱ᩠ᩉᩣᨲᩥ, ᩈᩣᩅᩔᩣ. ᩉᩮᩣᨲᩩ ᩏᨸᩈᨾ᩠ᨸᨴᩤ.
</Paragraph>

<Paragraph number="1970" book="cula">
ᩅᩔᩈᨲᩪᨸᩈᨾ᩠ᨸᨶ᩠ᨶᩣᨿ ᨽᩥᨠ᩠ᨡᩩᨶᩥᨿᩣ ᨲᨴᩉᩩᨸᩈᨾ᩠ᨸᨶ᩠ᨶᩔ ᨽᩥᨠ᩠ᨡᩩᨶᩮᩣ ᩋᨽᩥᩅᩤᨴᨶᩴ ᨸᨧ᩠ᨧᩩᨭ᩠ᨮᩣᨶᩴ ᩋᨬ᩠ᨩᩃᩥᨠᨾ᩠ᨾᩴ ᩈᩣᨾᩦᨧᩥᨠᨾ᩠ᨾᩴ ᨠᩣᨲᨻ᩠ᨻᩴ. ᩋᨿᨾ᩠ᨸᩥ ᨵᨾ᩠ᨾᩮᩣ ᩈᨠ᩠ᨠᨲ᩠ᩅᩣ ᨣᩁᩩᨠᨲ᩠ᩅᩣ ᨾᩣᨶᩮᨲ᩠ᩅᩣ ᨸᩪᨩᩮᨲ᩠ᩅᩣ ᨿᩣᩅᨩᩦᩅᩴ ᩋᨶᨲᩥᨠ᩠ᨠᨾᨶᩦᨿᩮᩣ. (1)
</Paragraph>

<Paragraph number="1971" book="cula">
ᨶ ᨽᩥᨠ᩠ᨡᩩᨶᩥᨿᩣ ᩋᨽᩥᨠ᩠ᨡᩩᨠᩮ ᩋᩣᩅᩤᩈᩮ ᩅᩔᩴ ᩅᩈᩥᨲᨻ᩠ᨻᩴ. ᩋᨿᨾ᩠ᨸᩥ ᨵᨾ᩠ᨾᩮᩣ ᩈᨠ᩠ᨠᨲ᩠ᩅᩣ ᨣᩁᩩᨠᨲ᩠ᩅᩣ ᨾᩣᨶᩮᨲ᩠ᩅᩣ ᨸᩪᨩᩮᨲ᩠ᩅᩣ ᨿᩣᩅᨩᩦᩅᩴ ᩋᨶᨲᩥᨠ᩠ᨠᨾᨶᩦᨿᩮᩣ. (2)
</Paragraph>

<Paragraph number="1972" book="cula">
ᩋᨶ᩠ᩅᨴ᩠ᨵᨾᩣᩈᩴ ᨽᩥᨠ᩠ᨡᩩᨶᩥᨿᩣ ᨽᩥᨠ᩠ᨡᩩᩈᩴᨥᨲᩮᩣ ᨴ᩠ᩅᩮ ᨵᨾ᩠ᨾᩣ ᨸᨧ᩠ᨧᩣᩈᩦᩈᩥᨲᨻ᩠ᨻᩣ—  ᩏᨸᩮᩣᩈᨳᨸᩩᨧ᩠ᨨᨠᨬ᩠ᨧ, ᩒᩅᩤᨴᩪᨸᩈᩘᨠᨾᨶᨬ᩠ᨧ. ᩋᨿᨾ᩠ᨸᩥ ᨵᨾ᩠ᨾᩮᩣ ᩈᨠ᩠ᨠᨲ᩠ᩅᩣ ᨣᩁᩩᨠᨲ᩠ᩅᩣ ᨾᩣᨶᩮᨲ᩠ᩅᩣ ᨸᩪᨩᩮᨲ᩠ᩅᩣ ᨿᩣᩅᨩᩦᩅᩴ ᩋᨶᨲᩥᨠ᩠ᨠᨾᨶᩦᨿᩮᩣ. (3)
</Paragraph>

<Paragraph number="1973" book="cula">
ᩅᩔᩴᩅᩩᨭ᩠ᨮᩣᨿ ᨽᩥᨠ᩠ᨡᩩᨶᩥᨿᩣ ᩏᨽᨲᩮᩣᩈᩴᨥᩮ ᨲᩦᩉᩥ ᨮᩣᨶᩮᩉᩥ ᨸᩅᩤᩁᩮᨲᨻ᩠ᨻᩴ—  ᨴᩥᨭ᩠ᨮᩮᨶ ᩅᩤ, ᩈᩩᨲᩮᨶ ᩅᩤ, ᨸᩁᩥᩈᩘᨠᩣᨿ ᩅᩤ. ᩋᨿᨾ᩠ᨸᩥ ᨵᨾ᩠ᨾᩮᩣ ᩈᨠ᩠ᨠᨲ᩠ᩅᩣ ᨣᩁᩩᨠᨲ᩠ᩅᩣ ᨾᩣᨶᩮᨲ᩠ᩅᩣ ᨸᩪᨩᩮᨲ᩠ᩅᩣ ᨿᩣᩅᨩᩦᩅᩴ ᩋᨶᨲᩥᨠ᩠ᨠᨾᨶᩦᨿᩮᩣ. (4)
</Paragraph>

<Paragraph number="1974" book="cula">
ᨣᩁᩩᨵᨾ᩠ᨾᩴ ᩋᨩ᩠ᨫᩣᨸᨶ᩠ᨶᩣᨿ ᨽᩥᨠ᩠ᨡᩩᨶᩥᨿᩣ ᩏᨽᨲᩮᩣᩈᩴᨥᩮ ᨸᨠ᩠ᨡᨾᩣᨶᨲ᩠ᨲᩴ ᨧᩁᩥᨲᨻ᩠ᨻᩴ. ᩋᨿᨾ᩠ᨸᩥ ᨵᨾ᩠ᨾᩮᩣ ᩈᨠ᩠ᨠᨲ᩠ᩅᩣ ᨣᩁᩩᨠᨲ᩠ᩅᩣ ᨾᩣᨶᩮᨲ᩠ᩅᩣ ᨸᩪᨩᩮᨲ᩠ᩅᩣ ᨿᩣᩅᨩᩦᩅᩴ ᩋᨶᨲᩥᨠ᩠ᨠᨾᨶᩦᨿᩮᩣ. (5)
</Paragraph>

<Paragraph number="1975" book="cula">
ᨴ᩠ᩅᩮ ᩅᩔᩣᨶᩥ ᨨᩈᩩ ᨵᨾ᩠ᨾᩮᩈᩩ ᩈᩥᨠ᩠ᨡᩥᨲᩈᩥᨠ᩠ᨡᩣᨿ ᩈᩥᨠ᩠ᨡᨾᩣᨶᩣᨿ ᩏᨽᨲᩮᩣᩈᩴᨥᩮ ᩏᨸᩈᨾ᩠ᨸᨴᩤ ᨸᩁᩥᨿᩮᩈᩥᨲᨻ᩠ᨻᩣ. ᩋᨿᨾ᩠ᨸᩥ ᨵᨾ᩠ᨾᩮᩣ ᩈᨠ᩠ᨠᨲ᩠ᩅᩣ ᨣᩁᩩᨠᨲ᩠ᩅᩣ ᨾᩣᨶᩮᨲ᩠ᩅᩣ ᨸᩪᨩᩮᨲ᩠ᩅᩣ ᨿᩣᩅᨩᩦᩅᩴ ᩋᨶᨲᩥᨠ᩠ᨠᨾᨶᩦᨿᩮᩣ. (6)
</Paragraph>

<Paragraph number="1976" book="cula">
ᨶ ᨽᩥᨠ᩠ᨡᩩᨶᩥᨿᩣ ᨠᩮᨶᨧᩥ ᨸᩁᩥᨿᩣᨿᩮᨶ ᨽᩥᨠ᩠ᨡᩩ ᩋᨠ᩠ᨠᩮᩣᩈᩥᨲᨻ᩠ᨻᩮᩣ ᨸᩁᩥᨽᩣᩈᩥᨲᨻ᩠ᨻᩮᩣ. ᩋᨿᨾ᩠ᨸᩥ ᨵᨾ᩠ᨾᩮᩣ ᩈᨠ᩠ᨠᨲ᩠ᩅᩣ ᨣᩁᩩᨠᨲ᩠ᩅᩣ ᨾᩣᨶᩮᨲ᩠ᩅᩣ ᨸᩪᨩᩮᨲ᩠ᩅᩣ ᨿᩣᩅᨩᩦᩅᩴ ᩋᨶᨲᩥᨠ᩠ᨠᨾᨶᩦᨿᩮᩣ. (7)
</Paragraph>

<Paragraph number="1977" book="cula">
ᩋᨩ᩠ᨩᨲᨣ᩠ᨣᩮ ᩒᩅᨭᩮᩣ ᨽᩥᨠ᩠ᨡᩩᨶᩦᨶᩴ ᨽᩥᨠ᩠ᨡᩪᩈᩩ ᩅᨧᨶᨸᨳᩮᩣ, ᩋᨶᩮᩣᩅᨭᩮᩣ ᨽᩥᨠ᩠ᨡᩪᨶᩴ ᨽᩥᨠ᩠ᨡᩩᨶᩦᩈᩩ ᩅᨧᨶᨸᨳᩮᩣ. ᩋᨿᨾ᩠ᨸᩥ ᨵᨾ᩠ᨾᩮᩣ ᩈᨠ᩠ᨠᨲ᩠ᩅᩣ ᨣᩁᩩᨠᨲ᩠ᩅᩣ ᨾᩣᨶᩮᨲ᩠ᩅᩣ ᨸᩪᨩᩮᨲ᩠ᩅᩣ ᨿᩣᩅᨩᩦᩅᩴ ᩋᨶᨲᩥᨠ᩠ᨠᨾᨶᩦᨿᩮᩣ. (8)
</Paragraph>

<Paragraph number="1978" book="cula">
ᩈᨧᩮ, ᩋᩣᨶᨶ᩠ᨴ, ᨾᩉᩣᨸᨩᩣᨸᨲᩥ ᨣᩮᩤᨲᨾᩦ ᩍᨾᩮ ᩋᨭ᩠ᨮ ᨣᩁᩩᨵᨾ᩠ᨾᩮ ᨸᨭᩥᨣ᩠ᨣᨱ᩠ᩉᩣᨲᩥ, ᩈᩣᩅᩔᩣ ᩉᩮᩣᨲᩩ ᩏᨸᩈᨾ᩠ᨸᨴᩤ”ᨲᩥ.
</Paragraph>

<Paragraph number="1979" book="cula">
ᩋᨳ ᨡᩮᩣ ᩋᩣᨿᩈ᩠ᨾᩣ ᩋᩣᨶᨶ᩠ᨴᩮᩣ ᨽᨣᩅᨲᩮᩣ ᩈᨶ᩠ᨲᩥᨠᩮ ᩋᨭ᩠ᨮ ᨣᩁᩩᨵᨾ᩠ᨾᩮ ᩏᨣ᩠ᨣᩉᩮᨲ᩠ᩅᩣ ᨿᩮᨶ ᨾᩉᩣᨸᨩᩣᨸᨲᩥ ᨣᩮᩤᨲᨾᩦ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᨾᩉᩣᨸᨩᩣᨸᨲᩥᩴ ᨣᩮᩤᨲᨾᩥᩴ ᩑᨲᨴᩅᩮᩤᨧ—  “ᩈᨧᩮ ᨡᩮᩣ ᨲ᩠ᩅᩴ, ᨣᩮᩤᨲᨾᩥ, ᩋᨭ᩠ᨮ ᨣᩁᩩᨵᨾ᩠ᨾᩮ ᨸᨭᩥᨣ᩠ᨣᨱ᩠ᩉᩮᨿ᩠ᨿᩣᩈᩥ, ᩈᩣᩅ ᨲᩮ ᨽᩅᩥᩔᨲᩥ ᩏᨸᩈᨾ᩠ᨸᨴᩤ.
</Paragraph>

<Paragraph number="1980" book="cula">
ᩅᩔᩈᨲᩪᨸᩈᨾ᩠ᨸᨶ᩠ᨶᩣᨿ ᨽᩥᨠ᩠ᨡᩩᨶᩥᨿᩣ ᨲᨴᩉᩩᨸᩈᨾ᩠ᨸᨶ᩠ᨶᩔ ᨽᩥᨠ᩠ᨡᩩᨶᩮᩣ ᩋᨽᩥᩅᩤᨴᨶᩴ ᨸᨧ᩠ᨧᩩᨭ᩠ᨮᩣᨶᩴ ᩋᨬ᩠ᨩᩃᩥᨠᨾ᩠ᨾᩴ ᩈᩣᨾᩦᨧᩥᨠᨾ᩠ᨾᩴ ᨠᩣᨲᨻ᩠ᨻᩴ. ᩋᨿᨾ᩠ᨸᩥ ᨵᨾ᩠ᨾᩮᩣ ᩈᨠ᩠ᨠᨲ᩠ᩅᩣ ᨣᩁᩩᨠᨲ᩠ᩅᩣ ᨾᩣᨶᩮᨲ᩠ᩅᩣ ᨸᩪᨩᩮᨲ᩠ᩅᩣ ᨿᩣᩅᨩᩦᩅᩴ ᩋᨶᨲᩥᨠ᩠ᨠᨾᨶᩦᨿᩮᩣ.
</Paragraph>

<Paragraph number="1981" book="cula">
ᨶ ᨽᩥᨠ᩠ᨡᩩᨶᩥᨿᩣ ᩋᨽᩥᨠ᩠ᨡᩩᨠᩮ ᩋᩣᩅᩤᩈᩮ ᩅᩔᩴ ᩅᩈᩥᨲᨻ᩠ᨻᩴ. ᩋᨿᨾ᩠ᨸᩥ ᨵᨾ᩠ᨾᩮᩣ ᩈᨠ᩠ᨠᨲ᩠ᩅᩣ ᨣᩁᩩᨠᨲ᩠ᩅᩣ ᨾᩣᨶᩮᨲ᩠ᩅᩣ ᨸᩪᨩᩮᨲ᩠ᩅᩣ ᨿᩣᩅᨩᩦᩅᩴ ᩋᨶᨲᩥᨠ᩠ᨠᨾᨶᩦᨿᩮᩣ.
</Paragraph>

<Paragraph number="1982" book="cula">
ᩋᨶ᩠ᩅᨴ᩠ᨵᨾᩣᩈᩴ ᨽᩥᨠ᩠ᨡᩩᨶᩥᨿᩣ ᨽᩥᨠ᩠ᨡᩩᩈᩴᨥᨲᩮᩣ ᨴ᩠ᩅᩮ ᨵᨾ᩠ᨾᩣ ᨸᨧ᩠ᨧᩣᩈᩦᩈᩥᨲᨻ᩠ᨻᩣ—  ᩏᨸᩮᩣᩈᨳᨸᩩᨧ᩠ᨨᨠᨬ᩠ᨧ, ᩒᩅᩤᨴᩪᨸᩈᩘᨠᨾᨶᨬ᩠ᨧ. ᩋᨿᨾ᩠ᨸᩥ ᨵᨾ᩠ᨾᩮᩣ ᩈᨠ᩠ᨠᨲ᩠ᩅᩣ ᨣᩁᩩᨠᨲ᩠ᩅᩣ ᨾᩣᨶᩮᨲ᩠ᩅᩣ ᨸᩪᨩᩮᨲ᩠ᩅᩣ ᨿᩣᩅᨩᩦᩅᩴ ᩋᨶᨲᩥᨠ᩠ᨠᨾᨶᩦᨿᩮᩣ.
</Paragraph>

<Paragraph number="1983" book="cula">
ᩅᩔᩴᩅᩩᨭ᩠ᨮᩣᨿ ᨽᩥᨠ᩠ᨡᩩᨶᩥᨿᩣ ᩏᨽᨲᩮᩣᩈᩴᨥᩮ ᨲᩦᩉᩥ ᨮᩣᨶᩮᩉᩥ ᨸᩅᩤᩁᩮᨲᨻ᩠ᨻᩴ—  ᨴᩥᨭ᩠ᨮᩮᨶ ᩅᩤ, ᩈᩩᨲᩮᨶ ᩅᩤ, ᨸᩁᩥᩈᩘᨠᩣᨿ ᩅᩤ. ᩋᨿᨾ᩠ᨸᩥ ᨵᨾ᩠ᨾᩮᩣ ᩈᨠ᩠ᨠᨲ᩠ᩅᩣ ᨣᩁᩩᨠᨲ᩠ᩅᩣ ᨾᩣᨶᩮᨲ᩠ᩅᩣ ᨸᩪᨩᩮᨲ᩠ᩅᩣ ᨿᩣᩅᨩᩦᩅᩴ ᩋᨶᨲᩥᨠ᩠ᨠᨾᨶᩦᨿᩮᩣ.
</Paragraph>

<Paragraph number="1984" book="cula">
ᨣᩁᩩᨵᨾ᩠ᨾᩴ ᩋᨩ᩠ᨫᩣᨸᨶ᩠ᨶᩣᨿ ᨽᩥᨠ᩠ᨡᩩᨶᩥᨿᩣ ᩏᨽᨲᩮᩣᩈᩴᨥᩮ ᨸᨠ᩠ᨡᨾᩣᨶᨲ᩠ᨲᩴ ᨧᩁᩥᨲᨻ᩠ᨻᩴ. ᩋᨿᨾ᩠ᨸᩥ ᨵᨾ᩠ᨾᩮᩣ ᩈᨠ᩠ᨠᨲ᩠ᩅᩣ ᨣᩁᩩᨠᨲ᩠ᩅᩣ ᨾᩣᨶᩮᨲ᩠ᩅᩣ ᨸᩪᨩᩮᨲ᩠ᩅᩣ ᨿᩣᩅᨩᩦᩅᩴ ᩋᨶᨲᩥᨠ᩠ᨠᨾᨶᩦᨿᩮᩣ.
</Paragraph>

<Paragraph number="1985" book="cula">
ᨴ᩠ᩅᩮ ᩅᩔᩣᨶᩥ ᨨᩈᩩ ᨵᨾ᩠ᨾᩮᩈᩩ ᩈᩥᨠ᩠ᨡᩥᨲᩈᩥᨠ᩠ᨡᩣᨿ ᩈᩥᨠ᩠ᨡᨾᩣᨶᩣᨿ ᩏᨽᨲᩮᩣᩈᩴᨥᩮ ᩏᨸᩈᨾ᩠ᨸᨴᩤ ᨸᩁᩥᨿᩮᩈᩥᨲᨻ᩠ᨻᩣ. ᩋᨿᨾ᩠ᨸᩥ ᨵᨾ᩠ᨾᩮᩣ ᩈᨠ᩠ᨠᨲ᩠ᩅᩣ ᨣᩁᩩᨠᨲ᩠ᩅᩣ ᨾᩣᨶᩮᨲ᩠ᩅᩣ ᨸᩪᨩᩮᨲ᩠ᩅᩣ ᨿᩣᩅᨩᩦᩅᩴ ᩋᨶᨲᩥᨠ᩠ᨠᨾᨶᩦᨿᩮᩣ.
</Paragraph>

<Paragraph number="1986" book="cula">
ᨶ ᨽᩥᨠ᩠ᨡᩩᨶᩥᨿᩣ ᨠᩮᨶᨧᩥ ᨸᩁᩥᨿᩣᨿᩮᨶ ᨽᩥᨠ᩠ᨡᩩ ᩋᨠ᩠ᨠᩮᩣᩈᩥᨲᨻ᩠ᨻᩮᩣ ᨸᩁᩥᨽᩣᩈᩥᨲᨻ᩠ᨻᩮᩣ. ᩋᨿᨾ᩠ᨸᩥ ᨵᨾ᩠ᨾᩮᩣ ᩈᨠ᩠ᨠᨲ᩠ᩅᩣ ᨣᩁᩩᨠᨲ᩠ᩅᩣ ᨾᩣᨶᩮᨲ᩠ᩅᩣ ᨸᩪᨩᩮᨲ᩠ᩅᩣ ᨿᩣᩅᨩᩦᩅᩴ ᩋᨶᨲᩥᨠ᩠ᨠᨾᨶᩦᨿᩮᩣ.
</Paragraph>

<Paragraph number="1987" book="cula">
ᩋᨩ᩠ᨩᨲᨣ᩠ᨣᩮ ᩒᩅᨭᩮᩣ ᨽᩥᨠ᩠ᨡᩩᨶᩦᨶᩴ ᨽᩥᨠ᩠ᨡᩪᩈᩩ ᩅᨧᨶᨸᨳᩮᩣ, ᩋᨶᩮᩣᩅᨭᩮᩣ ᨽᩥᨠ᩠ᨡᩪᨶᩴ ᨽᩥᨠ᩠ᨡᩩᨶᩦᩈᩩ ᩅᨧᨶᨸᨳᩮᩣ. ᩋᨿᨾ᩠ᨸᩥ ᨵᨾ᩠ᨾᩮᩣ ᩈᨠ᩠ᨠᨲ᩠ᩅᩣ ᨣᩁᩩᨠᨲ᩠ᩅᩣ ᨾᩣᨶᩮᨲ᩠ᩅᩣ ᨸᩪᨩᩮᨲ᩠ᩅᩣ ᨿᩣᩅᨩᩦᩅᩴ ᩋᨶᨲᩥᨠ᩠ᨠᨾᨶᩦᨿᩮᩣ.
</Paragraph>

<Paragraph number="1988" book="cula">
ᩈᨧᩮ ᨡᩮᩣ ᨲ᩠ᩅᩴ, ᨣᩮᩤᨲᨾᩥ, ᩍᨾᩮ ᩋᨭ᩠ᨮ ᨣᩁᩩᨵᨾ᩠ᨾᩮ ᨸᨭᩥᨣ᩠ᨣᨱ᩠ᩉᩮᨿ᩠ᨿᩣᩈᩥ, ᩈᩣᩅ ᨲᩮ ᨽᩅᩥᩔᨲᩥ ᩏᨸᩈᨾ᩠ᨸᨴᩤ”ᨲᩥ.
</Paragraph>

<Paragraph number="1989" book="cula">
“ᩈᩮᨿ᩠ᨿᨳᩣᨸᩥ, ᨽᨶ᩠ᨲᩮ ᩋᩣᨶᨶ᩠ᨴ, ᩍᨲ᩠ᨳᩦ ᩅᩤ ᨸᩩᩁᩥᩈᩮᩣ ᩅᩤ ᨴᩉᩁᩮᩣ, ᨿᩩᩅᩤ, ᨾᨱ᩠ᨯᨶᨠᨩᩣᨲᩥᨠᩮᩣ ᩈᩦᩈᩴᨶᩉᩣᨲᩮᩣ ᩏᨸ᩠ᨸᩃᨾᩣᩃᩴ ᩅᩤ ᩅᩔᩥᨠᨾᩣᩃᩴ ᩅᩤ ᩋᨲᩥᨾᩩᨲ᩠ᨲᨠᨾᩣᩃᩴ ᩅᩤ ᩃᨽᩥᨲ᩠ᩅᩣ ᩏᨽᩮᩣᩉᩥ ᩉᨲ᩠ᨳᩮᩉᩥ ᨸᨭᩥᨣ᩠ᨣᩉᩮᨲ᩠ᩅᩣ ᩏᨲ᩠ᨲᨾᩘᨣᩮ ᩈᩥᩁᩈ᩠ᨾᩥᩴ ᨸᨲᩥᨭ᩠ᨮᩣᨸᩮᨿ᩠ᨿ; ᩑᩅᨾᩮᩅ ᨡᩮᩣ ᩋᩉᩴ, ᨽᨶ᩠ᨲᩮ, ᩋᩣᨶᨶ᩠ᨴ ᩍᨾᩮ ᩋᨭ᩠ᨮ ᨣᩁᩩᨵᨾ᩠ᨾᩮ ᨸᨭᩥᨣ᩠ᨣᨱ᩠ᩉᩣᨾᩥ ᨿᩣᩅᨩᩦᩅᩴ ᩋᨶᨲᩥᨠ᩠ᨠᨾᨶᩦᨿᩮ”ᨲᩥ.
</Paragraph>

<Paragraph number="1990" book="cula">
ᩋᨳ ᨡᩮᩣ ᩋᩣᨿᩈ᩠ᨾᩣ ᩋᩣᨶᨶ᩠ᨴᩮᩣ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᨶᩥᩈᩦᨴᩥ. ᩑᨠᨾᨶ᩠ᨲᩴ ᨶᩥᩈᩥᨶ᩠ᨶᩮᩣ ᨡᩮᩣ ᩋᩣᨿᩈ᩠ᨾᩣ ᩋᩣᨶᨶ᩠ᨴᩮᩣ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᨸᨭᩥᨣ᩠ᨣᩉᩥᨲᩣ, ᨽᨶ᩠ᨲᩮ, ᨾᩉᩣᨸᨩᩣᨸᨲᩥᨿᩣ ᨣᩮᩤᨲᨾᩥᨿᩣ ᩋᨭ᩠ᨮ ᨣᩁᩩᨵᨾ᩠ᨾᩣ, ᩏᨸᩈᨾ᩠ᨸᨶ᩠ᨶᩣ ᨽᨣᩅᨲᩮᩣ ᨾᩣᨲᩩᨧ᩠ᨨᩣ”ᨲᩥ.
</Paragraph>

<Paragraph number="1991" book="cula">
“ᩈᨧᩮ, ᩋᩣᨶᨶ᩠ᨴ, ᨶᩣᩃᨽᩥᩔ ᨾᩣᨲᩩᨣᩤᨾᩮᩣ ᨲᨳᩣᨣᨲᨸ᩠ᨸᩅᩮᨴᩥᨲᩮ ᨵᨾ᩠ᨾᩅᩥᨶᨿᩮ ᩋᨣᩤᩁᩈ᩠ᨾᩣ ᩋᨶᨣᩤᩁᩥᨿᩴ ᨸᨻ᩠ᨻᨩ᩠ᨩᩴ, ᨧᩥᩁᨭ᩠ᨮᩥᨲᩥᨠᩴ, ᩋᩣᨶᨶ᩠ᨴ, ᨻᩕᩉ᩠ᨾᨧᩁᩥᨿᩴ ᩋᨽᩅᩥᩔ, ᩅᩔᩈᩉᩔᩴ ᩈᨴ᩠ᨵᨾ᩠ᨾᩮᩣ ᨲᩥᨭ᩠ᨮᩮᨿ᩠ᨿ. ᨿᨲᩮᩣ ᨧ ᨡᩮᩣ, ᩋᩣᨶᨶ᩠ᨴ, ᨾᩣᨲᩩᨣᩤᨾᩮᩣ ᨲᨳᩣᨣᨲᨸ᩠ᨸᩅᩮᨴᩥᨲᩮ ᨵᨾ᩠ᨾᩅᩥᨶᨿᩮ ᩋᨣᩤᩁᩈ᩠ᨾᩣ ᩋᨶᨣᩤᩁᩥᨿᩴ ᨸᨻ᩠ᨻᨩᩥᨲᩮᩣ, ᨶ ᨴᩤᨶᩥ, ᩋᩣᨶᨶ᩠ᨴ, ᨻᩕᩉ᩠ᨾᨧᩁᩥᨿᩴ ᨧᩥᩁᨭ᩠ᨮᩥᨲᩥᨠᩴ ᨽᩅᩥᩔᨲᩥ. ᨸᨬ᩠ᨧᩮᩅ ᨴᩤᨶᩥ, ᩋᩣᨶᨶ᩠ᨴ, ᩅᩔᩈᨲᩣᨶᩥ ᩈᨴ᩠ᨵᨾ᩠ᨾᩮᩣ ᨮᩔᨲᩥ.
</Paragraph>

<Paragraph number="1992" book="cula">
ᩈᩮᨿ᩠ᨿᨳᩣᨸᩥ, ᩋᩣᨶᨶ᩠ᨴ, ᨿᩣᨶᩥ ᨠᩣᨶᩥᨧᩥ ᨠᩩᩃᩣᨶᩥ ᨻᩉᩩᨲ᩠ᨳᩥᨠᩣᨶᩥ ᩋᨸ᩠ᨸᨸᩩᩁᩥᩈᨠᩣᨶᩥ, ᨲᩣᨶᩥ ᩈᩩᨸ᩠ᨸᨵᩴᩈᩥᨿᩣᨶᩥ ᩉᩮᩣᨶ᩠ᨲᩥ ᨧᩮᩣᩁᩮᩉᩥ ᨠᩩᨾ᩠ᨽᨳᩮᨶᨠᩮᩉᩥ; ᩑᩅᨾᩮᩅ ᨡᩮᩣ, ᩋᩣᨶᨶ᩠ᨴ, ᨿᩈ᩠ᨾᩥᩴ ᨵᨾ᩠ᨾᩅᩥᨶᨿᩮ ᩃᨽᨲᩥ ᨾᩣᨲᩩᨣᩤᨾᩮᩣ ᩋᨣᩤᩁᩈ᩠ᨾᩣ ᩋᨶᨣᩤᩁᩥᨿᩴ ᨸᨻ᩠ᨻᨩ᩠ᨩᩴ, ᨶ ᨲᩴ ᨻᩕᩉ᩠ᨾᨧᩁᩥᨿᩴ ᨧᩥᩁᨭ᩠ᨮᩥᨲᩥᨠᩴ ᩉᩮᩣᨲᩥ.
</Paragraph>

<Paragraph number="1993" book="cula">
ᩈᩮᨿ᩠ᨿᨳᩣᨸᩥ, ᩋᩣᨶᨶ᩠ᨴ, ᩈᨾ᩠ᨸᨶ᩠ᨶᩮ ᩈᩣᩃᩥᨠ᩠ᨡᩮᨲ᩠ᨲᩮ ᩈᩮᨲᨭ᩠ᨭᩥᨠᩣ ᨶᩣᨾ ᩁᩮᩣᨣᨩᩣᨲᩥ ᨶᩥᨸᨲᨲᩥ, ᩑᩅᩴ ᨲᩴ ᩈᩣᩃᩥᨠ᩠ᨡᩮᨲ᩠ᨲᩴ ᨶ ᨧᩥᩁᨭ᩠ᨮᩥᨲᩥᨠᩴ ᩉᩮᩣᨲᩥ; ᩑᩅᨾᩮᩅ ᨡᩮᩣ, ᩋᩣᨶᨶ᩠ᨴ, ᨿᩈ᩠ᨾᩥᩴ ᨵᨾ᩠ᨾᩅᩥᨶᨿᩮ ᩃᨽᨲᩥ ᨾᩣᨲᩩᨣᩤᨾᩮᩣ ᩋᨣᩤᩁᩈ᩠ᨾᩣ ᩋᨶᨣᩤᩁᩥᨿᩴ ᨸᨻ᩠ᨻᨩ᩠ᨩᩴ, ᨶ ᨲᩴ ᨻᩕᩉ᩠ᨾᨧᩁᩥᨿᩴ ᨧᩥᩁᨭ᩠ᨮᩥᨲᩥᨠᩴ ᩉᩮᩣᨲᩥ.
</Paragraph>

<Paragraph number="1994" book="cula">
ᩈᩮᨿ᩠ᨿᨳᩣᨸᩥ, ᩋᩣᨶᨶ᩠ᨴ, ᩈᨾ᩠ᨸᨶ᩠ᨶᩮ ᩏᨧ᩠ᨨᩩᨠ᩠ᨡᩮᨲ᩠ᨲᩮ ᨾᨬ᩠ᨩᩥᨭ᩠ᨮᩥᨠᩣ ᨶᩣᨾ ᩁᩮᩣᨣᨩᩣᨲᩥ ᨶᩥᨸᨲᨲᩥ, ᩑᩅᩴ ᨲᩴ ᩏᨧ᩠ᨨᩩᨠ᩠ᨡᩮᨲ᩠ᨲᩴ ᨶ ᨧᩥᩁᨭ᩠ᨮᩥᨲᩥᨠᩴ ᩉᩮᩣᨲᩥ; ᩑᩅᨾᩮᩅ ᨡᩮᩣ, ᩋᩣᨶᨶ᩠ᨴ, ᨿᩈ᩠ᨾᩥᩴ ᨵᨾ᩠ᨾᩅᩥᨶᨿᩮ ᩃᨽᨲᩥ ᨾᩣᨲᩩᨣᩤᨾᩮᩣ ᩋᨣᩤᩁᩈ᩠ᨾᩣ ᩋᨶᨣᩤᩁᩥᨿᩴ ᨸᨻ᩠ᨻᨩ᩠ᨩᩴ, ᨶ ᨲᩴ ᨻᩕᩉ᩠ᨾᨧᩁᩥᨿᩴ ᨧᩥᩁᨭ᩠ᨮᩥᨲᩥᨠᩴ ᩉᩮᩣᨲᩥ.
</Paragraph>

<Paragraph number="1995" book="cula">
ᩈᩮᨿ᩠ᨿᨳᩣᨸᩥ, ᩋᩣᨶᨶ᩠ᨴ, ᨸᩩᩁᩥᩈᩮᩣ ᨾᩉᨲᩮᩣ ᨲᩊᩣᨠᩔ ᨸᨭᩥᨠᨧ᩠ᨧᩮᩅ ᩋᩣᩊᩥᩴ ᨻᨶ᩠ᨵᩮᨿ᩠ᨿ ᨿᩣᩅᨴᩮᩅ ᩏᨴᨠᩔ ᩋᨶᨲᩥᨠ᩠ᨠᨾᨶᩣᨿ; ᩑᩅᨾᩮᩅ ᨡᩮᩣ, ᩋᩣᨶᨶ᩠ᨴ, ᨾᨿᩣ ᨸᨭᩥᨠᨧ᩠ᨧᩮᩅ ᨽᩥᨠ᩠ᨡᩩᨶᩦᨶᩴ ᩋᨭ᩠ᨮ ᨣᩁᩩᨵᨾ᩠ᨾᩣ ᨸᨬ᩠ᨬᨲ᩠ᨲᩣ ᨿᩣᩅᨩᩦᩅᩴ ᩋᨶᨲᩥᨠ᩠ᨠᨾᨶᩦᨿᩣ”ᨲᩥ.

</Paragraph>
</Division>

<Paragraph number="1996" type="center" book="cula">
ᨽᩥᨠ᩠ᨡᩩᨶᩦᨶᩴ ᩋᨭ᩠ᨮ ᨣᩁᩩᨵᨾ᩠ᨾᩣ ᨶᩥᨭ᩠ᨮᩥᨲᩣ.
</Paragraph>