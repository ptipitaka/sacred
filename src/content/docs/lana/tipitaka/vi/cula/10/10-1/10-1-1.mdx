---
title: "10.1.1 ᨾᩉᩣᨸᨩᩣᨸᨲᩥᨣᩮᩤᨲᨾᩦᩅᨲ᩠ᨳᩩ"
tableOfContents: false
sidebar:
  order: 1
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="402" book="cula">

<Paragraph number="1964" book="cula">
ᨲᩮᨶ ᩈᨾᨿᩮᨶ ᨻᩩᨴ᩠ᨵᩮᩤ ᨽᨣᩅᩤ ᩈᨠ᩠ᨠᩮᩈᩩ ᩅᩥᩉᩁᨲᩥ ᨠᨸᩥᩃᩅᨲ᩠ᨳᩩᩈ᩠ᨾᩥᩴ ᨶᩥᨣᩕᩮᩤᨵᩤᩁᩣᨾᩮ. ᩋᨳ ᨡᩮᩣ ᨾᩉᩣᨸᨩᩣᨸᨲᩥ ᨣᩮᩤᨲᨾᩦ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᩋᨭ᩠ᨮᩣᩈᩥ. ᩑᨠᨾᨶ᩠ᨲᩴ ᨮᩥᨲᩣ ᨡᩮᩣ ᨾᩉᩣᨸᨩᩣᨸᨲᩥ ᨣᩮᩤᨲᨾᩦ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᩈᩣᨵᩩ, ᨽᨶ᩠ᨲᩮ, ᩃᨽᩮᨿ᩠ᨿ ᨾᩣᨲᩩᨣᩤᨾᩮᩣ ᨲᨳᩣᨣᨲᨸ᩠ᨸᩅᩮᨴᩥᨲᩮ ᨵᨾ᩠ᨾᩅᩥᨶᨿᩮ ᩋᨣᩤᩁᩈ᩠ᨾᩣ ᩋᨶᨣᩤᩁᩥᨿᩴ ᨸᨻ᩠ᨻᨩ᩠ᨩᨶ᩺”ᨲᩥ. “ᩋᩃᩴ, ᨣᩮᩤᨲᨾᩥ, ᨾᩣ ᨲᩮ ᩁᩩᨧ᩠ᨧᩥ ᨾᩣᨲᩩᨣᩤᨾᩔ ᨲᨳᩣᨣᨲᨸ᩠ᨸᩅᩮᨴᩥᨲᩮ ᨵᨾ᩠ᨾᩅᩥᨶᨿᩮ ᩋᨣᩤᩁᩈ᩠ᨾᩣ ᩋᨶᨣᩤᩁᩥᨿᩴ ᨸᨻ᩠ᨻᨩ᩠ᨩᩣ”ᨲᩥ.
</Paragraph>

<Paragraph number="1965" book="cula">
ᨴᩩᨲᩥᨿᨾ᩠ᨸᩥ ᨡᩮᩣ …ᨸᩮ…  ᨲᨲᩥᨿᨾ᩠ᨸᩥ ᨡᩮᩣ ᨾᩉᩣᨸᨩᩣᨸᨲᩥ ᨣᩮᩤᨲᨾᩦ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᩈᩣᨵᩩ, ᨽᨶ᩠ᨲᩮ, ᩃᨽᩮᨿ᩠ᨿ ᨾᩣᨲᩩᨣᩤᨾᩮᩣ ᨲᨳᩣᨣᨲᨸ᩠ᨸᩅᩮᨴᩥᨲᩮ ᨵᨾ᩠ᨾᩅᩥᨶᨿᩮ ᩋᨣᩤᩁᩈ᩠ᨾᩣ ᩋᨶᨣᩤᩁᩥᨿᩴ ᨸᨻ᩠ᨻᨩ᩠ᨩᨶ᩺”ᨲᩥ. “ᩋᩃᩴ, ᨣᩮᩤᨲᨾᩥ, ᨾᩣ ᨲᩮ ᩁᩩᨧ᩠ᨧᩥ ᨾᩣᨲᩩᨣᩤᨾᩔ ᨲᨳᩣᨣᨲᨸ᩠ᨸᩅᩮᨴᩥᨲᩮ ᨵᨾ᩠ᨾᩅᩥᨶᨿᩮ ᩋᨣᩤᩁᩈ᩠ᨾᩣ ᩋᨶᨣᩤᩁᩥᨿᩴ ᨸᨻ᩠ᨻᨩ᩠ᨩᩣ”ᨲᩥ. ᩋᨳ ᨡᩮᩣ ᨾᩉᩣᨸᨩᩣᨸᨲᩥ ᨣᩮᩤᨲᨾᩦ—  “ᨶ ᨽᨣᩅᩤ ᩋᨶᩩᨩᩣᨶᩣᨲᩥ ᨾᩣᨲᩩᨣᩤᨾᩔ ᨲᨳᩣᨣᨲᨸ᩠ᨸᩅᩮᨴᩥᨲᩮ ᨵᨾ᩠ᨾᩅᩥᨶᨿᩮ ᩋᨣᩤᩁᩈ᩠ᨾᩣ ᩋᨶᨣᩤᩁᩥᨿᩴ ᨸᨻ᩠ᨻᨩ᩠ᨩᨶ᩺”ᨲᩥ—  ᨴᩩᨠ᩠ᨡᩦ ᨴᩩᨾ᩠ᨾᨶᩣ ᩋᩔᩩᨾᩩᨡᩦ ᩁᩩᨴᨾᩣᨶᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᨸᨴᨠ᩠ᨡᩥᨱᩴ ᨠᨲ᩠ᩅᩣ ᨸᨠ᩠ᨠᩣᨾᩥ.
</Paragraph>

<Paragraph number="1966" book="cula">
ᩋᨳ ᨡᩮᩣ ᨽᨣᩅᩤ ᨠᨸᩥᩃᩅᨲ᩠ᨳᩩᩈ᩠ᨾᩥᩴ ᨿᨳᩣᨽᩥᩁᨶ᩠ᨲᩴ ᩅᩥᩉᩁᩥᨲ᩠ᩅᩣ ᨿᩮᨶ ᩅᩮᩈᩣᩃᩦ ᨲᩮᨶ ᨧᩣᩁᩥᨠᩴ ᨸᨠ᩠ᨠᩣᨾᩥ. ᩋᨶᩩᨸᩩᨻ᩠ᨻᩮᨶ ᨧᩣᩁᩥᨠᩴ ᨧᩁᨾᩣᨶᩮᩣ ᨿᩮᨶ ᩅᩮᩈᩣᩃᩦ ᨲᨴᩅᩈᩁᩥ. ᨲᨲᩕ ᩈᩩᨴᩴ ᨽᨣᩅᩤ ᩅᩮᩈᩣᩃᩥᨿᩴ ᩅᩥᩉᩁᨲᩥ ᨾᩉᩣᩅᨶᩮ ᨠᩪᨭᩣᨣᩤᩁᩈᩣᩃᩣᨿᩴ. ᩋᨳ ᨡᩮᩣ ᨾᩉᩣᨸᨩᩣᨸᨲᩥ ᨣᩮᩤᨲᨾᩦ ᨠᩮᩈᩮ ᨨᩮᨴᩤᨸᩮᨲ᩠ᩅᩣ ᨠᩣᩈᩣᨿᩣᨶᩥ ᩅᨲ᩠ᨳᩣᨶᩥ ᩋᨧ᩠ᨨᩣᨴᩮᨲ᩠ᩅᩣ ᩈᨾ᩠ᨻᩉᩩᩃᩣᩉᩥ ᩈᩣᨠᩥᨿᩣᨶᩦᩉᩥ ᩈᨴ᩠ᨵᩥᩴ ᨿᩮᨶ ᩅᩮᩈᩣᩃᩦ ᨲᩮᨶ ᨸᨠ᩠ᨠᩣᨾᩥ. ᩋᨶᩩᨸᩩᨻ᩠ᨻᩮᨶ ᨿᩮᨶ ᩅᩮᩈᩣᩃᩦ ᨾᩉᩣᩅᨶᩴ ᨠᩪᨭᩣᨣᩤᩁᩈᩣᩃᩣ ᨲᩮᨶᩩᨸᩈᩘᨠᨾᩥ. ᩋᨳ ᨡᩮᩣ ᨾᩉᩣᨸᨩᩣᨸᨲᩥ ᨣᩮᩤᨲᨾᩦ ᩈᩪᨶᩮᩉᩥ ᨸᩣᨴᩮᩉᩥ ᩁᨩᩮᩣᨠᩥᨱ᩠ᨱᩮᨶ ᨣᨲ᩠ᨲᩮᨶ ᨴᩩᨠ᩠ᨡᩦ ᨴᩩᨾ᩠ᨾᨶᩣ ᩋᩔᩩᨾᩩᨡᩦ ᩁᩩᨴᨾᩣᨶᩣ ᨻᩉᩥᨴ᩠ᩅᩤᩁᨠᩮᩣᨭ᩠ᨮᨠᩮ ᩋᨭ᩠ᨮᩣᩈᩥ. ᩋᨴ᩠ᨴᩈᩣ ᨡᩮᩣ ᩋᩣᨿᩈ᩠ᨾᩣ ᩋᩣᨶᨶ᩠ᨴᩮᩣ ᨾᩉᩣᨸᨩᩣᨸᨲᩥᩴ ᨣᩮᩤᨲᨾᩥᩴ ᩈᩪᨶᩮᩉᩥ ᨸᩣᨴᩮᩉᩥ ᩁᨩᩮᩣᨠᩥᨱ᩠ᨱᩮᨶ ᨣᨲ᩠ᨲᩮᨶ ᨴᩩᨠ᩠ᨡᩥᩴ ᨴᩩᨾ᩠ᨾᨶᩴ ᩋᩔᩩᨾᩩᨡᩥᩴ ᩁᩩᨴᨾᩣᨶᩴ ᨻᩉᩥᨴ᩠ᩅᩤᩁᨠᩮᩣᨭ᩠ᨮᨠᩮ ᨮᩥᨲᩴ. ᨴᩥᩈ᩠ᩅᩣᨶ ᨾᩉᩣᨸᨩᩣᨸᨲᩥᩴ ᨣᩮᩤᨲᨾᩥᩴ ᩑᨲᨴᩅᩮᩤᨧ—  “ᨠᩥᩔ ᨲ᩠ᩅᩴ, ᨣᩮᩤᨲᨾᩥ, ᩈᩪᨶᩮᩉᩥ ᨸᩣᨴᩮᩉᩥ ᩁᨩᩮᩣᨠᩥᨱ᩠ᨱᩮᨶ ᨣᨲ᩠ᨲᩮᨶ ᨴᩩᨠ᩠ᨡᩦ ᨴᩩᨾ᩠ᨾᨶᩣ ᩋᩔᩩᨾᩩᨡᩦ ᩁᩩᨴᨾᩣᨶᩣ ᨻᩉᩥᨴ᩠ᩅᩤᩁᨠᩮᩣᨭ᩠ᨮᨠᩮ ᨮᩥᨲᩣ”ᨲᩥ? “ᨲᨳᩣ ᩉᩥ ᨸᨶ, ᨽᨶ᩠ᨲᩮ ᩋᩣᨶᨶ᩠ᨴ, ᨶ ᨽᨣᩅᩤ ᩋᨶᩩᨩᩣᨶᩣᨲᩥ ᨾᩣᨲᩩᨣᩤᨾᩔ ᨲᨳᩣᨣᨲᨸ᩠ᨸᩅᩮᨴᩥᨲᩮ ᨵᨾ᩠ᨾᩅᩥᨶᨿᩮ ᩋᨣᩤᩁᩈ᩠ᨾᩣ ᩋᨶᨣᩤᩁᩥᨿᩴ ᨸᨻ᩠ᨻᨩ᩠ᨩᨶ᩺”ᨲᩥ. “ᨲᩮᨶ ᩉᩥ ᨲ᩠ᩅᩴ, ᨣᩮᩤᨲᨾᩥ, ᨾᩩᩉᩩᨲ᩠ᨲᩴ ᩍᨵᩮᩅ ᨲᩣᩅ ᩉᩮᩣᩉᩥ, ᨿᩣᩅᩤᩉᩴ ᨽᨣᩅᨶ᩠ᨲᩴ ᨿᩣᨧᩣᨾᩥ ᨾᩣᨲᩩᨣᩤᨾᩔ ᨲᨳᩣᨣᨲᨸ᩠ᨸᩅᩮᨴᩥᨲᩮ ᨵᨾ᩠ᨾᩅᩥᨶᨿᩮ ᩋᨣᩤᩁᩈ᩠ᨾᩣ ᩋᨶᨣᩤᩁᩥᨿᩴ ᨸᨻ᩠ᨻᨩ᩠ᨩᨶ᩺”ᨲᩥ.
</Paragraph>

<Paragraph number="1967" book="cula">
ᩋᨳ ᨡᩮᩣ ᩋᩣᨿᩈ᩠ᨾᩣ ᩋᩣᨶᨶ᩠ᨴᩮᩣ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᨶᩥᩈᩦᨴᩥ. ᩑᨠᨾᨶ᩠ᨲᩴ ᨶᩥᩈᩥᨶ᩠ᨶᩮᩣ ᨡᩮᩣ ᩋᩣᨿᩈ᩠ᨾᩣ ᩋᩣᨶᨶ᩠ᨴᩮᩣ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᩑᩈᩣ, ᨽᨶ᩠ᨲᩮ, ᨾᩉᩣᨸᨩᩣᨸᨲᩥ ᨣᩮᩤᨲᨾᩦ ᩈᩪᨶᩮᩉᩥ ᨸᩣᨴᩮᩉᩥ ᩁᨩᩮᩣᨠᩥᨱ᩠ᨱᩮᨶ ᨣᨲ᩠ᨲᩮᨶ ᨴᩩᨠ᩠ᨡᩦ ᨴᩩᨾ᩠ᨾᨶᩣ ᩋᩔᩩᨾᩩᨡᩦ ᩁᩩᨴᨾᩣᨶᩣ ᨻᩉᩥᨴ᩠ᩅᩤᩁᨠᩮᩣᨭ᩠ᨮᨠᩮ ᨮᩥᨲᩣ—  ‘ᨶ ᨽᨣᩅᩤ ᩋᨶᩩᨩᩣᨶᩣᨲᩥ ᨾᩣᨲᩩᨣᩤᨾᩔ ᨲᨳᩣᨣᨲᨸ᩠ᨸᩅᩮᨴᩥᨲᩮ ᨵᨾ᩠ᨾᩅᩥᨶᨿᩮ ᩋᨣᩤᩁᩈ᩠ᨾᩣ ᩋᨶᨣᩤᩁᩥᨿᩴ ᨸᨻ᩠ᨻᨩ᩠ᨩᨶ᩺’ᨲᩥ. ᩈᩣᨵᩩ, ᨽᨶ᩠ᨲᩮ, ᩃᨽᩮᨿ᩠ᨿ ᨾᩣᨲᩩᨣᩤᨾᩮᩣ ᨲᨳᩣᨣᨲᨸ᩠ᨸᩅᩮᨴᩥᨲᩮ ᨵᨾ᩠ᨾᩅᩥᨶᨿᩮ ᩋᨣᩤᩁᩈ᩠ᨾᩣ ᩋᨶᨣᩤᩁᩥᨿᩴ ᨸᨻ᩠ᨻᨩ᩠ᨩᨶ᩺”ᨲᩥ. “ᩋᩃᩴ, ᩋᩣᨶᨶ᩠ᨴ, ᨾᩣ ᨲᩮ ᩁᩩᨧ᩠ᨧᩥ ᨾᩣᨲᩩᨣᩤᨾᩔ ᨲᨳᩣᨣᨲᨸ᩠ᨸᩅᩮᨴᩥᨲᩮ ᨵᨾ᩠ᨾᩅᩥᨶᨿᩮ ᩋᨣᩤᩁᩈ᩠ᨾᩣ ᩋᨶᨣᩤᩁᩥᨿᩴ ᨸᨻ᩠ᨻᨩ᩠ᨩᩣ”ᨲᩥ. ᨴᩩᨲᩥᨿᨾ᩠ᨸᩥ ᨡᩮᩣ …ᨸᩮ…  ᨲᨲᩥᨿᨾ᩠ᨸᩥ ᨡᩮᩣ ᩋᩣᨿᩈ᩠ᨾᩣ ᩋᩣᨶᨶ᩠ᨴᩮᩣ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᩈᩣᨵᩩ, ᨽᨶ᩠ᨲᩮ, ᩃᨽᩮᨿ᩠ᨿ ᨾᩣᨲᩩᨣᩤᨾᩮᩣ ᨲᨳᩣᨣᨲᨸ᩠ᨸᩅᩮᨴᩥᨲᩮ ᨵᨾ᩠ᨾᩅᩥᨶᨿᩮ ᩋᨣᩤᩁᩈ᩠ᨾᩣ ᩋᨶᨣᩤᩁᩥᨿᩴ ᨸᨻ᩠ᨻᨩ᩠ᨩᨶ᩺”ᨲᩥ. “ᩋᩃᩴ, ᩋᩣᨶᨶ᩠ᨴ, ᨾᩣ ᨲᩮ ᩁᩩᨧ᩠ᨧᩥ ᨾᩣᨲᩩᨣᩤᨾᩔ ᨲᨳᩣᨣᨲᨸ᩠ᨸᩅᩮᨴᩥᨲᩮ ᨵᨾ᩠ᨾᩅᩥᨶᨿᩮ ᩋᨣᩤᩁᩈ᩠ᨾᩣ ᩋᨶᨣᩤᩁᩥᨿᩴ ᨸᨻ᩠ᨻᨩ᩠ᨩᩣ”ᨲᩥ.
</Paragraph>

<Paragraph number="1968" book="cula">
ᩋᨳ ᨡᩮᩣ ᩋᩣᨿᩈ᩠ᨾᩣ ᩋᩣᨶᨶ᩠ᨴᩮᩣ—  “ᨶ ᨽᨣᩅᩤ ᩋᨶᩩᨩᩣᨶᩣᨲᩥ ᨾᩣᨲᩩᨣᩤᨾᩔ ᨲᨳᩣᨣᨲᨸ᩠ᨸᩅᩮᨴᩥᨲᩮ ᨵᨾ᩠ᨾᩅᩥᨶᨿᩮ ᩋᨣᩤᩁᩈ᩠ᨾᩣ ᩋᨶᨣᩤᩁᩥᨿᩴ ᨸᨻ᩠ᨻᨩ᩠ᨩᩴ; ᨿᨶ᩠ᨶᩪᨶᩣᩉᩴ ᩋᨬ᩠ᨬᩮᨶᨸᩥ ᨸᩁᩥᨿᩣᨿᩮᨶ ᨽᨣᩅᨶ᩠ᨲᩴ ᨿᩣᨧᩮᨿ᩠ᨿᩴ ᨾᩣᨲᩩᨣᩤᨾᩔ ᨲᨳᩣᨣᨲᨸ᩠ᨸᩅᩮᨴᩥᨲᩮ ᨵᨾ᩠ᨾᩅᩥᨶᨿᩮ ᩋᨣᩤᩁᩈ᩠ᨾᩣ ᩋᨶᨣᩤᩁᩥᨿᩴ ᨸᨻ᩠ᨻᨩ᩠ᨩᨶ᩺”ᨲᩥ. ᩋᨳ ᨡᩮᩣ ᩋᩣᨿᩈ᩠ᨾᩣ ᩋᩣᨶᨶ᩠ᨴᩮᩣ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᨽᨻ᩠ᨻᩮᩣ ᨶᩩ ᨡᩮᩣ, ᨽᨶ᩠ᨲᩮ, ᨾᩣᨲᩩᨣᩤᨾᩮᩣ ᨲᨳᩣᨣᨲᨸ᩠ᨸᩅᩮᨴᩥᨲᩮ ᨵᨾ᩠ᨾᩅᩥᨶᨿᩮ ᩋᨣᩤᩁᩈ᩠ᨾᩣ ᩋᨶᨣᩤᩁᩥᨿᩴ ᨸᨻ᩠ᨻᨩᩥᨲ᩠ᩅᩣ ᩈᩮᩣᨲᩣᨸᨲ᩠ᨲᩥᨹᩃᩴ ᩅᩤ ᩈᨠᨴᩤᨣᩤᨾᩥᨹᩃᩴ ᩅᩤ ᩋᨶᩣᨣᩤᨾᩥᨹᩃᩴ ᩅᩤ ᩋᩁᩉᨲ᩠ᨲᨹᩃᩴ ᩅᩤ ᩈᨧ᩠ᨨᩥᨠᩣᨲᩩᨶ᩺”ᨲᩥ? “ᨽᨻ᩠ᨻᩮᩣ, ᩋᩣᨶᨶ᩠ᨴ, ᨾᩣᨲᩩᨣᩤᨾᩮᩣ ᨲᨳᩣᨣᨲᨸ᩠ᨸᩅᩮᨴᩥᨲᩮ ᨵᨾ᩠ᨾᩅᩥᨶᨿᩮ ᩋᨣᩤᩁᩈ᩠ᨾᩣ ᩋᨶᨣᩤᩁᩥᨿᩴ ᨸᨻ᩠ᨻᨩᩥᨲ᩠ᩅᩣ ᩈᩮᩣᨲᩣᨸᨲ᩠ᨲᩥᨹᩃᨾ᩠ᨸᩥ ᩈᨠᨴᩤᨣᩤᨾᩥᨹᩃᨾ᩠ᨸᩥ ᩋᨶᩣᨣᩤᨾᩥᨹᩃᨾ᩠ᨸᩥ ᩋᩁᩉᨲ᩠ᨲᨹᩃᨾ᩠ᨸᩥ ᩈᨧ᩠ᨨᩥᨠᩣᨲᩩᨶ᩺”ᨲᩥ. “ᩈᨧᩮ, ᨽᨶ᩠ᨲᩮ, ᨽᨻ᩠ᨻᩮᩣ ᨾᩣᨲᩩᨣᩤᨾᩮᩣ ᨲᨳᩣᨣᨲᨸ᩠ᨸᩅᩮᨴᩥᨲᩮ ᨵᨾ᩠ᨾᩅᩥᨶᨿᩮ ᩋᨣᩤᩁᩈ᩠ᨾᩣ ᩋᨶᨣᩤᩁᩥᨿᩴ ᨸᨻ᩠ᨻᨩᩥᨲ᩠ᩅᩣ ᩈᩮᩣᨲᩣᨸᨲ᩠ᨲᩥᨹᩃᨾ᩠ᨸᩥ ᩈᨠᨴᩤᨣᩤᨾᩥᨹᩃᨾ᩠ᨸᩥ ᩋᨶᩣᨣᩤᨾᩥᨹᩃᨾ᩠ᨸᩥ ᩋᩁᩉᨲ᩠ᨲᨹᩃᨾ᩠ᨸᩥ ᩈᨧ᩠ᨨᩥᨠᩣᨲᩩᩴ; ᨻᩉᩪᨸᨠᩣᩁᩣ, ᨽᨶ᩠ᨲᩮ, ᨾᩉᩣᨸᨩᩣᨸᨲᩥ ᨣᩮᩤᨲᨾᩦ ᨽᨣᩅᨲᩮᩣ ᨾᩣᨲᩩᨧ᩠ᨨᩣ ᩋᩣᨸᩣᨴᩥᨠᩣ, ᨸᩮᩣᩈᩥᨠᩣ, ᨡᩦᩁᩔ ᨴᩤᨿᩥᨠᩣ, ᨽᨣᩅᨶ᩠ᨲᩴ ᨩᨶᩮᨲ᩠ᨲᩥᨿᩣ ᨠᩣᩃᩘᨠᨲᩣᨿ ᨳᨬ᩠ᨬᩴ ᨸᩣᨿᩮᩈᩥ; ᩈᩣᨵᩩ, ᨽᨶ᩠ᨲᩮ, ᩃᨽᩮᨿ᩠ᨿ ᨾᩣᨲᩩᨣᩤᨾᩮᩣ ᨲᨳᩣᨣᨲᨸ᩠ᨸᩅᩮᨴᩥᨲᩮ ᨵᨾ᩠ᨾᩅᩥᨶᨿᩮ ᩋᨣᩤᩁᩈ᩠ᨾᩣ ᩋᨶᨣᩤᩁᩥᨿᩴ ᨸᨻ᩠ᨻᨩ᩠ᨩᨶ᩺”ᨲᩥ.
</Paragraph>
</Division>