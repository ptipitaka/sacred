---
title: "10.2 ᨴᩩᨲᩥᨿᨽᩣᨱᩅᩤᩁ"
tableOfContents: false
sidebar:
  order: 2
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="411" book="cula">

<Paragraph number="2017" book="cula">
ᩋᨳ ᨡᩮᩣ ᨽᨣᩅᩤ ᩅᩮᩈᩣᩃᩥᨿᩴ ᨿᨳᩣᨽᩥᩁᨶ᩠ᨲᩴ ᩅᩥᩉᩁᩥᨲ᩠ᩅᩣ ᨿᩮᨶ ᩈᩣᩅᨲ᩠ᨳᩥ ᨲᩮᨶ ᨧᩣᩁᩥᨠᩴ ᨸᨠ᩠ᨠᩣᨾᩥ. ᩋᨶᩩᨸᩩᨻ᩠ᨻᩮᨶ ᨧᩣᩁᩥᨠᩴ ᨧᩁᨾᩣᨶᩮᩣ ᨿᩮᨶ ᩈᩣᩅᨲ᩠ᨳᩥ ᨲᨴᩅᩈᩁᩥ. ᨲᨲᩕ ᩈᩩᨴᩴ ᨽᨣᩅᩤ ᩈᩣᩅᨲ᩠ᨳᩥᨿᩴ ᩅᩥᩉᩁᨲᩥ ᨩᩮᨲᩅᨶᩮ ᩋᨶᩣᨳᨸᩥᨱ᩠ᨯᩥᨠᩔ ᩋᩣᩁᩣᨾᩮ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᨽᩥᨠ᩠ᨡᩩᨶᩥᨿᩮᩣ ᨠᨴ᩠ᨴᨾᩮᩣᨴᨠᩮᨶ ᩒᩈᩥᨬ᩠ᨧᨶ᩠ᨲᩥ—  ᩋᨸ᩠ᨸᩮᩅ ᨶᩣᨾ ᩋᨾ᩠ᩉᩮᩈᩩ ᩈᩣᩁᨩ᩠ᨩᩮᨿ᩠ᨿᩩᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩣ ᨽᩥᨠ᩠ᨡᩩᨶᩥᨿᩮᩣ ᨠᨴ᩠ᨴᨾᩮᩣᨴᨠᩮᨶ ᩒᩈᩥᨬ᩠ᨧᩥᨲᨻ᩠ᨻᩣ. ᨿᩮᩣ ᩒᩈᩥᨬ᩠ᨧᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨲᩔ ᨽᩥᨠ᩠ᨡᩩᨶᩮᩣ ᨴᨱ᩠ᨯᨠᨾ᩠ᨾᩴ ᨠᩣᨲᩩᨶ᩺”ᨲᩥ. ᩋᨳ ᨡᩮᩣ ᨽᩥᨠ᩠ᨡᩪᨶᩴ ᩑᨲᨴᩉᩮᩣᩈᩥ—  “ᨠᩥᩴ ᨶᩩ ᨡᩮᩣ ᨴᨱ᩠ᨯᨠᨾ᩠ᨾᩴ ᨠᩣᨲᨻ᩠ᨻᨶ᩺”ᨲᩥ? ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᩅᨶ᩠ᨴᩥᨿᩮᩣ ᩈᩮᩣ, ᨽᩥᨠ᩠ᨡᩅᩮ, ᨽᩥᨠ᩠ᨡᩩ ᨽᩥᨠ᩠ᨡᩩᨶᩥᩈᩴᨥᩮᨶ ᨠᩣᨲᨻ᩠ᨻᩮᩣ”ᨲᩥ.
</Paragraph>

<Paragraph number="2018" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᨠᩣᨿᩴ ᩅᩥᩅᩁᩥᨲ᩠ᩅᩣ ᨽᩥᨠ᩠ᨡᩩᨶᩦᨶᩴ ᨴᩔᩮᨶ᩠ᨲᩥ …ᨸᩮ…  ᩐᩁᩩᩴ ᩅᩥᩅᩁᩥᨲ᩠ᩅᩣ ᨽᩥᨠ᩠ᨡᩩᨶᩦᨶᩴ ᨴᩔᩮᨶ᩠ᨲᩥ, ᩋᩘᨣᨩᩣᨲᩴ ᩅᩥᩅᩁᩥᨲ᩠ᩅᩣ ᨽᩥᨠ᩠ᨡᩩᨶᩦᨶᩴ ᨴᩔᩮᨶ᩠ᨲᩥ, ᨽᩥᨠ᩠ᨡᩩᨶᩥᨿᩮᩣ ᩒᨽᩣᩈᩮᨶ᩠ᨲᩥ, ᨽᩥᨠ᩠ᨡᩩᨶᩦᩉᩥ ᩈᨴ᩠ᨵᩥᩴ ᩈᨾ᩠ᨸᨿᩮᩣᨩᩮᨶ᩠ᨲᩥ—  ᩋᨸ᩠ᨸᩮᩅ ᨶᩣᨾ ᩋᨾ᩠ᩉᩮᩈᩩ ᩈᩣᩁᨩ᩠ᨩᩮᨿ᩠ᨿᩩᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩣ ᨠᩣᨿᩮᩣ ᩅᩥᩅᩁᩥᨲ᩠ᩅᩣ ᨽᩥᨠ᩠ᨡᩩᨶᩦᨶᩴ ᨴᩔᩮᨲᨻ᩠ᨻᩮᩣ, ᨶ ᩐᩁᩩ ᩅᩥᩅᩁᩥᨲ᩠ᩅᩣ ᨽᩥᨠ᩠ᨡᩩᨶᩦᨶᩴ ᨴᩔᩮᨲᨻ᩠ᨻᩮᩣ, ᨶ ᩋᩘᨣᨩᩣᨲᩴ ᩅᩥᩅᩁᩥᨲ᩠ᩅᩣ ᨽᩥᨠ᩠ᨡᩩᨶᩦᨶᩴ ᨴᩔᩮᨲᨻ᩠ᨻᩴ, ᨶ ᨽᩥᨠ᩠ᨡᩩᨶᩥᨿᩮᩣ ᩒᨽᩣᩈᩥᨲᨻ᩠ᨻᩣ, ᨶ ᨽᩥᨠ᩠ᨡᩩᨶᩦᩉᩥ ᩈᨴ᩠ᨵᩥᩴ ᩈᨾ᩠ᨸᨿᩮᩣᨩᩮᨲᨻ᩠ᨻᩴ. ᨿᩮᩣ ᩈᨾ᩠ᨸᨿᩮᩣᨩᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨲᩔ ᨽᩥᨠ᩠ᨡᩩᨶᩮᩣ ᨴᨱ᩠ᨯᨠᨾ᩠ᨾᩴ ᨠᩣᨲᩩᨶ᩺”ᨲᩥ. ᩋᨳ ᨡᩮᩣ ᨽᩥᨠ᩠ᨡᩪᨶᩴ ᩑᨲᨴᩉᩮᩣᩈᩥ—  “ᨠᩥᩴ ᨶᩩ ᨡᩮᩣ ᨴᨱ᩠ᨯᨠᨾ᩠ᨾᩴ ᨠᩣᨲᨻ᩠ᨻᨶ᩺”ᨲᩥ? ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᩅᨶ᩠ᨴᩥᨿᩮᩣ ᩈᩮᩣ, ᨽᩥᨠ᩠ᨡᩅᩮ, ᨽᩥᨠ᩠ᨡᩩ ᨽᩥᨠ᩠ᨡᩩᨶᩥᩈᩴᨥᩮᨶ ᨠᩣᨲᨻ᩠ᨻᩮᩣ”ᨲᩥ.
</Paragraph>

<Paragraph number="2019" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩩᨶᩥᨿᩮᩣ ᨽᩥᨠ᩠ᨡᩩᩴ ᨠᨴ᩠ᨴᨾᩮᩣᨴᨠᩮᨶ ᩒᩈᩥᨬ᩠ᨧᨶ᩠ᨲᩥ—  ᩋᨸ᩠ᨸᩮᩅ ᨶᩣᨾ ᩋᨾ᩠ᩉᩮᩈᩩ ᩈᩣᩁᨩ᩠ᨩᩮᨿ᩠ᨿᩩᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩥᨿᩣ ᨽᩥᨠ᩠ᨡᩩ ᨠᨴ᩠ᨴᨾᩮᩣᨴᨠᩮᨶ ᩒᩈᩥᨬ᩠ᨧᩥᨲᨻ᩠ᨻᩮᩣ. ᨿᩣ ᩒᩈᩥᨬ᩠ᨧᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨲᩔᩣ ᨽᩥᨠ᩠ᨡᩩᨶᩥᨿᩣ ᨴᨱ᩠ᨯᨠᨾ᩠ᨾᩴ ᨠᩣᨲᩩᨶ᩺”ᨲᩥ. ᩋᨳ ᨡᩮᩣ ᨽᩥᨠ᩠ᨡᩪᨶᩴ ᩑᨲᨴᩉᩮᩣᩈᩥ—  “ᨠᩥᩴ ᨶᩩ ᨡᩮᩣ ᨴᨱ᩠ᨯᨠᨾ᩠ᨾᩴ ᨠᩣᨲᨻ᩠ᨻᨶ᩺”ᨲᩥ? ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩋᩣᩅᩁᨱᩴ ᨠᩣᨲᩩᨶ᩺”ᨲᩥ. ᩋᩣᩅᩁᨱᩮ ᨠᨲᩮ ᨶ ᩋᩣᨴᩥᨿᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩒᩅᩤᨴᩴ ᨮᨸᩮᨲᩩᨶ᩺”ᨲᩥ.
</Paragraph>

<Paragraph number="2020" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩩᨶᩥᨿᩮᩣ ᨠᩣᨿᩴ ᩅᩥᩅᩁᩥᨲ᩠ᩅᩣ ᨽᩥᨠ᩠ᨡᩪᨶᩴ ᨴᩔᩮᨶ᩠ᨲᩥ, ᨳᨶᩴ ᩅᩥᩅᩁᩥᨲ᩠ᩅᩣ ᨽᩥᨠ᩠ᨡᩪᨶᩴ ᨴᩔᩮᨶ᩠ᨲᩥ, ᩐᩁᩩᩴ ᩅᩥᩅᩁᩥᨲ᩠ᩅᩣ ᨽᩥᨠ᩠ᨡᩪᨶᩴ ᨴᩔᩮᨶ᩠ᨲᩥ, ᩋᩘᨣᨩᩣᨲᩴ ᩅᩥᩅᩁᩥᨲ᩠ᩅᩣ ᨽᩥᨠ᩠ᨡᩪᨶᩴ ᨴᩔᩮᨶ᩠ᨲᩥ, ᨽᩥᨠ᩠ᨡᩪ ᩒᨽᩣᩈᩮᨶ᩠ᨲᩥ, ᨽᩥᨠ᩠ᨡᩪᩉᩥ ᩈᨴ᩠ᨵᩥᩴ ᩈᨾ᩠ᨸᨿᩮᩣᨩᩮᨶ᩠ᨲᩥ—  ᩋᨸ᩠ᨸᩮᩅ ᨶᩣᨾ ᩋᨾ᩠ᩉᩮᩈᩩ ᩈᩣᩁᨩ᩠ᨩᩮᨿ᩠ᨿᩩᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩥᨿᩣ ᨠᩣᨿᩮᩣ ᩅᩥᩅᩁᩥᨲ᩠ᩅᩣ ᨽᩥᨠ᩠ᨡᩪᨶᩴ ᨴᩔᩮᨲᨻ᩠ᨻᩮᩣ …ᨸᩮ…  ᨶ ᨳᨶᩮᩣ ᩅᩥᩅᩁᩥᨲ᩠ᩅᩣ ᨽᩥᨠ᩠ᨡᩪᨶᩴ ᨴᩔᩮᨲᨻ᩠ᨻᩮᩣ, ᨶ ᩐᩁᩩ ᩅᩥᩅᩁᩥᨲ᩠ᩅᩣ ᨽᩥᨠ᩠ᨡᩪᨶᩴ ᨴᩔᩮᨲᨻ᩠ᨻᩮᩣ, ᨶ ᩋᩘᨣᨩᩣᨲᩴ ᩅᩥᩅᩁᩥᨲ᩠ᩅᩣ ᨽᩥᨠ᩠ᨡᩪᨶᩴ ᨴᩔᩮᨲᨻ᩠ᨻᩴ, ᨶ ᨽᩥᨠ᩠ᨡᩪ ᩒᨽᩣᩈᩥᨲᨻ᩠ᨻᩣ, ᨶ ᨽᩥᨠ᩠ᨡᩪᩉᩥ ᩈᨴ᩠ᨵᩥᩴ ᩈᨾ᩠ᨸᨿᩮᩣᨩᩮᨲᨻ᩠ᨻᩴ. ᨿᩣ ᩈᨾ᩠ᨸᨿᩮᩣᨩᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨲᩔᩣ ᨽᩥᨠ᩠ᨡᩩᨶᩥᨿᩣ ᨴᨱ᩠ᨯᨠᨾ᩠ᨾᩴ ᨠᩣᨲᩩᨶ᩺”ᨲᩥ.
</Paragraph>

<Paragraph number="2021" book="cula">
ᩋᨳ ᨡᩮᩣ ᨽᩥᨠ᩠ᨡᩪᨶᩴ ᩑᨲᨴᩉᩮᩣᩈᩥ—  “ᨠᩥᩴ ᨶᩩ ᨡᩮᩣ ᨴᨱ᩠ᨯᨠᨾ᩠ᨾᩴ ᨠᩣᨲᨻ᩠ᨻᨶ᩺”ᨲᩥ? ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩋᩣᩅᩁᨱᩴ ᨠᩣᨲᩩᨶ᩺”ᨲᩥ.
</Paragraph>

<Paragraph number="2022" book="cula">
ᩋᩣᩅᩁᨱᩮ ᨠᨲᩮ ᨶ ᩋᩣᨴᩥᨿᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩒᩅᩤᨴᩴ ᨮᨸᩮᨲᩩᨶ᩺”ᨲᩥ.
</Paragraph>

<Paragraph number="2023" book="cula">
ᩋᨳ ᨡᩮᩣ ᨽᩥᨠ᩠ᨡᩪᨶᩴ ᩑᨲᨴᩉᩮᩣᩈᩥ—  “ᨠᨸ᩠ᨸᨲᩥ ᨶᩩ ᨡᩮᩣ ᩒᩅᩤᨴᨭ᩠ᨮᨸᩥᨲᩣᨿ ᨽᩥᨠ᩠ᨡᩩᨶᩥᨿᩣ ᩈᨴ᩠ᨵᩥᩴ ᩏᨸᩮᩣᩈᨳᩴ ᨠᩣᨲᩩᩴ, ᨶ ᨶᩩ ᨡᩮᩣ ᨠᨸ᩠ᨸᨲᩦ”ᨲᩥ? ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᩒᩅᩤᨴᨭ᩠ᨮᨸᩥᨲᩣᨿ ᨽᩥᨠ᩠ᨡᩩᨶᩥᨿᩣ ᩈᨴ᩠ᨵᩥᩴ ᩏᨸᩮᩣᩈᨳᩮᩣ ᨠᩣᨲᨻ᩠ᨻᩮᩣ, ᨿᩣᩅ ᨶ ᨲᩴ ᩋᨵᩥᨠᩁᨱᩴ ᩅᩪᨸᩈᨶ᩠ᨲᩴ ᩉᩮᩣᨲᩦ”ᨲᩥ.
</Paragraph>

</Division>
<Division number="412" book="cula">

<Paragraph number="2024" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᩣᨿᩈ᩠ᨾᩣ ᩏᨴᩤᨿᩦ ᩒᩅᩤᨴᩴ ᨮᨸᩮᨲ᩠ᩅᩣ ᨧᩣᩁᩥᨠᩴ ᨸᨠ᩠ᨠᩣᨾᩥ. ᨽᩥᨠ᩠ᨡᩩᨶᩥᨿᩮᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᩋᨿ᩠ᨿᩮᩣ ᩏᨴᩤᨿᩦ ᩒᩅᩤᨴᩴ ᨮᨸᩮᨲ᩠ᩅᩣ ᨧᩣᩁᩥᨠᩴ ᨸᨠ᩠ᨠᨾᩥᩔᨲᩦ”ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᩒᩅᩤᨴᩴ ᨮᨸᩮᨲ᩠ᩅᩣ ᨧᩣᩁᩥᨠᩣ ᨸᨠ᩠ᨠᨾᩥᨲᨻ᩠ᨻᩣ. ᨿᩮᩣ ᨸᨠ᩠ᨠᨾᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>

<Paragraph number="2025" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨻᩣᩃᩣ ᩋᨻ᩠ᨿᨲ᩠ᨲᩣ ᩒᩅᩤᨴᩴ ᨮᨸᩮᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᨻᩣᩃᩮᨶ ᩋᨻ᩠ᨿᨲ᩠ᨲᩮᨶ ᩒᩅᩤᨴᩮᩤ ᨮᨸᩮᨲᨻ᩠ᨻᩮᩣ. ᨿᩮᩣ ᨮᨸᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>

<Paragraph number="2026" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᩋᩅᨲ᩠ᨳᩩᩈ᩠ᨾᩥᩴ ᩋᨠᩣᩁᨱᩮ ᩒᩅᩤᨴᩴ ᨮᨸᩮᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᩋᩅᨲ᩠ᨳᩩᩈ᩠ᨾᩥᩴ ᩋᨠᩣᩁᨱᩮ ᩒᩅᩤᨴᩮᩤ ᨮᨸᩮᨲᨻ᩠ᨻᩮᩣ. ᨿᩮᩣ ᨮᨸᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>

<Paragraph number="2027" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᩒᩅᩤᨴᩴ ᨮᨸᩮᨲ᩠ᩅᩣ ᩅᩥᨶᩥᨧ᩠ᨨᨿᩴ ᨶ ᨴᩮᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᩒᩅᩤᨴᩴ ᨮᨸᩮᨲ᩠ᩅᩣ ᩅᩥᨶᩥᨧ᩠ᨨᨿᩮᩣ ᨶ ᨴᩤᨲᨻ᩠ᨻᩮᩣ. ᨿᩮᩣ ᨶ ᨴᨴᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>

</Division>
<Division number="413" book="cula">

<Paragraph number="2028" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩩᨶᩥᨿᩮᩣ ᩒᩅᩤᨴᩴ ᨶ ᨣᨧ᩠ᨨᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩥᨿᩣ ᩒᩅᩤᨴᩮᩤ ᨶ ᨣᨶ᩠ᨲᨻ᩠ᨻᩮᩣ. ᨿᩣ ᨶ ᨣᨧ᩠ᨨᩮᨿ᩠ᨿ, ᨿᨳᩣᨵᨾ᩠ᨾᩮᩣ ᨠᩣᩁᩮᨲᨻ᩠ᨻᩮᩣ”ᨲᩥ.
</Paragraph>

<Paragraph number="2029" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩈᨻ᩠ᨻᩮᩣ ᨽᩥᨠ᩠ᨡᩩᨶᩥᩈᩴᨥᩮᩣ ᩒᩅᩤᨴᩴ ᨣᨧ᩠ᨨᨲᩥ. ᨾᨶᩩᩔᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨩᩣᨿᩣᨿᩮᩣ ᩍᨾᩣ ᩍᨾᩮᩈᩴ, ᨩᩣᩁᩥᨿᩮᩣ ᩍᨾᩣ ᩍᨾᩮᩈᩴ, ᩍᨴᩤᨶᩥ ᩍᨾᩮ ᩍᨾᩣᩉᩥ ᩈᨴ᩠ᨵᩥᩴ ᩋᨽᩥᩁᨾᩥᩔᨶ᩠ᨲᩦ”ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᩈᨻ᩠ᨻᩮᨶ ᨽᩥᨠ᩠ᨡᩩᨶᩥᩈᩴᨥᩮᨶ ᩒᩅᩤᨴᩮᩤ ᨣᨶ᩠ᨲᨻ᩠ᨻᩮᩣ. ᨣᨧ᩠ᨨᩮᨿ᩠ᨿ ᨧᩮ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨧᨲᩪᩉᩥ ᨸᨬ᩠ᨧᩉᩥ ᨽᩥᨠ᩠ᨡᩩᨶᩦᩉᩥ ᩒᩅᩤᨴᩴ ᨣᨶ᩠ᨲᩩᨶ᩺”ᨲᩥ.
</Paragraph>

<Paragraph number="2030" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨧᨲᩔᩮᩣ ᨸᨬ᩠ᨧ ᨽᩥᨠ᩠ᨡᩩᨶᩥᨿᩮᩣ ᩒᩅᩤᨴᩴ ᨣᨧ᩠ᨨᨶ᩠ᨲᩥ. ᨾᨶᩩᩔᩣ ᨲᨳᩮᩅ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨩᩣᨿᩣᨿᩮᩣ ᩍᨾᩣ ᩍᨾᩮᩈᩴ, ᨩᩣᩁᩥᨿᩮᩣ ᩍᨾᩣ ᩍᨾᩮᩈᩴ, ᩍᨴᩤᨶᩥ ᩍᨾᩮ ᩍᨾᩣᩉᩥ ᩈᨴ᩠ᨵᩥᩴ ᩋᨽᩥᩁᨾᩥᩔᨶ᩠ᨲᩦ”ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᨧᨲᩪᩉᩥ ᨸᨬ᩠ᨧᩉᩥ ᨽᩥᨠ᩠ᨡᩩᨶᩦᩉᩥ ᩒᩅᩤᨴᩮᩤ ᨣᨶ᩠ᨲᨻ᩠ᨻᩮᩣ. ᨣᨧ᩠ᨨᩮᨿ᩠ᨿᩩᨬ᩠ᨧᩮ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨴ᩠ᩅᩮ ᨲᩥᩔᩮᩣ ᨽᩥᨠ᩠ᨡᩩᨶᩥᨿᩮᩣ ᩒᩅᩤᨴᩴ ᨣᨶ᩠ᨲᩩᩴ. ᩑᨠᩴ ᨽᩥᨠ᩠ᨡᩩᩴ ᩏᨸᩈᩘᨠᨾᩥᨲ᩠ᩅᩣ ᩑᨠᩴᩈᩴ ᩏᨲ᩠ᨲᩁᩣᩈᩘᨣᩴ ᨠᩁᩥᨲ᩠ᩅᩣ ᨸᩣᨴᩮ ᩅᨶ᩠ᨴᩥᨲ᩠ᩅᩣ ᩏᨠ᩠ᨠᩩᨭᩥᨠᩴ ᨶᩥᩈᩦᨴᩥᨲ᩠ᩅᩣ ᩋᨬ᩠ᨩᩃᩥᩴ ᨸᨣ᩠ᨣᩉᩮᨲ᩠ᩅᩣ ᩑᩅᨾᩔ ᩅᨧᨶᩦᨿᩮᩣ—  ‘ᨽᩥᨠ᩠ᨡᩩᨶᩥᩈᩴᨥᩮᩣ, ᩋᨿ᩠ᨿ, ᨽᩥᨠ᩠ᨡᩩᩈᩴᨥᩔ ᨸᩣᨴᩮ ᩅᨶ᩠ᨴᨲᩥ, ᩒᩅᩤᨴᩪᨸᩈᩘᨠᨾᨶᨬ᩠ᨧ ᨿᩣᨧᨲᩥ; ᩃᨽᨲᩩ ᨠᩥᩁ, ᩋᨿ᩠ᨿ, ᨽᩥᨠ᩠ᨡᩩᨶᩥᩈᩴᨥᩮᩣ ᩒᩅᩤᨴᩪᨸᩈᩘᨠᨾᨶᨶ᩺’ᨲᩥ. ᨲᩮᨶ ᨽᩥᨠ᩠ᨡᩩᨶᩣ ᨸᩣᨲᩥᨾᩮᩣᨠ᩠ᨡᩩᨴ᩠ᨴᩮᩈᨠᩮᩣ ᩏᨸᩈᩘᨠᨾᩥᨲ᩠ᩅᩣ ᩑᩅᨾᩔ ᩅᨧᨶᩦᨿᩮᩣ—  ‘ᨽᩥᨠ᩠ᨡᩩᨶᩥᩈᩴᨥᩮᩣ, ᨽᨶ᩠ᨲᩮ, ᨽᩥᨠ᩠ᨡᩩᩈᩴᨥᩔ ᨸᩣᨴᩮ ᩅᨶ᩠ᨴᨲᩥ, ᩒᩅᩤᨴᩪᨸᩈᩘᨠᨾᨶᨬ᩠ᨧ ᨿᩣᨧᨲᩥ; ᩃᨽᨲᩩ ᨠᩥᩁ, ᨽᨶ᩠ᨲᩮ, ᨽᩥᨠ᩠ᨡᩩᨶᩥᩈᩴᨥᩮᩣ ᩒᩅᩤᨴᩪᨸᩈᩘᨠᨾᨶᨶ᩺’ᨲᩥ. ᨸᩣᨲᩥᨾᩮᩣᨠ᩠ᨡᩩᨴ᩠ᨴᩮᩈᨠᩮᨶ ᩅᨲ᩠ᨲᨻ᩠ᨻᩮᩣ—  ‘ᩋᨲ᩠ᨳᩥ ᨠᩮᩣᨧᩥ ᨽᩥᨠ᩠ᨡᩩ ᨽᩥᨠ᩠ᨡᩩᨶᩮᩣᩅᩤᨴᨠᩮᩣ ᩈᨾ᩠ᨾᨲᩮᩣ’ᨲᩥ? ᩈᨧᩮ ᩉᩮᩣᨲᩥ ᨠᩮᩣᨧᩥ ᨽᩥᨠ᩠ᨡᩩ ᨽᩥᨠ᩠ᨡᩩᨶᩮᩣᩅᩤᨴᨠᩮᩣ ᩈᨾ᩠ᨾᨲᩮᩣ, ᨸᩣᨲᩥᨾᩮᩣᨠ᩠ᨡᩩᨴ᩠ᨴᩮᩈᨠᩮᨶ ᩅᨲ᩠ᨲᨻ᩠ᨻᩮᩣ—  ‘ᩍᨲ᩠ᨳᨶ᩠ᨶᩣᨾᩮᩣ ᨽᩥᨠ᩠ᨡᩩ ᨽᩥᨠ᩠ᨡᩩᨶᩮᩣᩅᩤᨴᨠᩮᩣ ᩈᨾ᩠ᨾᨲᩮᩣ, ᨲᩴ ᨽᩥᨠ᩠ᨡᩩᨶᩥᩈᩴᨥᩮᩣ ᩏᨸᩈᩘᨠᨾᨲᩪ’ᨲᩥ. ᩈᨧᩮ ᨶ ᩉᩮᩣᨲᩥ ᨠᩮᩣᨧᩥ ᨽᩥᨠ᩠ᨡᩩ ᨽᩥᨠ᩠ᨡᩩᨶᩮᩣᩅᩤᨴᨠᩮᩣ ᩈᨾ᩠ᨾᨲᩮᩣ, ᨸᩣᨲᩥᨾᩮᩣᨠ᩠ᨡᩩᨴ᩠ᨴᩮᩈᨠᩮᨶ ᩅᨲ᩠ᨲᨻ᩠ᨻᩮᩣ—  ‘ᨠᩮᩣ ᩋᩣᨿᩈ᩠ᨾᩣ ᩏᩔᩉᨲᩥ ᨽᩥᨠ᩠ᨡᩩᨶᩥᨿᩮᩣ ᩒᩅᨴᩥᨲᩩᨶ᩺’ᨲᩥ? ᩈᨧᩮ ᨠᩮᩣᨧᩥ ᩏᩔᩉᨲᩥ ᨽᩥᨠ᩠ᨡᩩᨶᩥᨿᩮᩣ ᩒᩅᨴᩥᨲᩩᩴ, ᩈᩮᩣ ᨧ ᩉᩮᩣᨲᩥ ᩋᨭ᩠ᨮᩉᩘᨣᩮᩉᩥ ᩈᨾᨶ᩠ᨶᩣᨣᨲᩮᩣ, ᩈᨾ᩠ᨾᨶ᩠ᨶᩥᨲ᩠ᩅᩣ ᩅᨲ᩠ᨲᨻ᩠ᨻᩮᩣ—  ‘ᩍᨲ᩠ᨳᨶ᩠ᨶᩣᨾᩮᩣ ᨽᩥᨠ᩠ᨡᩩ ᨽᩥᨠ᩠ᨡᩩᨶᩮᩣᩅᩤᨴᨠᩮᩣ ᩈᨾ᩠ᨾᨲᩮᩣ, ᨲᩴ ᨽᩥᨠ᩠ᨡᩩᨶᩥᩈᩴᨥᩮᩣ ᩏᨸᩈᩘᨠᨾᨲᩪ’ᨲᩥ. ᩈᨧᩮ ᨶ ᨠᩮᩣᨧᩥ ᩏᩔᩉᨲᩥ ᨽᩥᨠ᩠ᨡᩩᨶᩥᨿᩮᩣ ᩒᩅᨴᩥᨲᩩᩴ, ᨸᩣᨲᩥᨾᩮᩣᨠ᩠ᨡᩩᨴ᩠ᨴᩮᩈᨠᩮᨶ ᩅᨲ᩠ᨲᨻ᩠ᨻᩮᩣ—  ‘ᨶᨲ᩠ᨳᩥ ᨠᩮᩣᨧᩥ ᨽᩥᨠ᩠ᨡᩩ ᨽᩥᨠ᩠ᨡᩩᨶᩮᩣᩅᩤᨴᨠᩮᩣ ᩈᨾ᩠ᨾᨲᩮᩣ, ᨸᩣᩈᩣᨴᩥᨠᩮᨶ ᨽᩥᨠ᩠ᨡᩩᨶᩥᩈᩴᨥᩮᩣ ᩈᨾ᩠ᨸᩣᨴᩮᨲᩪ’”ᨲᩥ.
</Paragraph>

</Division>
<Division number="414" book="cula">

<Paragraph number="2031" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᩒᩅᩤᨴᩴ ᨶ ᨣᨱ᩠ᩉᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᩒᩅᩤᨴᩮᩤ ᨶ ᨣᩉᩮᨲᨻ᩠ᨻᩮᩣ. ᨿᩮᩣ ᨶ ᨣᨱ᩠ᩉᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>

<Paragraph number="2032" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᨻᩣᩃᩮᩣ ᩉᩮᩣᨲᩥ. ᨲᩴ ᨽᩥᨠ᩠ᨡᩩᨶᩥᨿᩮᩣ ᩏᨸᩈᩘᨠᨾᩥᨲ᩠ᩅᩣ ᩑᨲᨴᩅᩮᩤᨧᩩᩴ—  “ᩒᩅᩤᨴᩴ, ᩋᨿ᩠ᨿ, ᨣᨱ᩠ᩉᩣᩉᩦ”ᨲᩥ. “ᩋᩉᨬ᩠ᩉᩥ, ᨽᨣᩥᨶᩦ, ᨻᩣᩃᩮᩣ; ᨠᨳᩣᩉᩴ ᩒᩅᩤᨴᩴ ᨣᨱ᩠ᩉᩣᨾᩦ”ᨲᩥ? “ᨣᨱ᩠ᩉᩣᩉᨿ᩠ᨿ, ᩒᩅᩤᨴᩴ; ᩑᩅᨬ᩠ᩉᩥ ᨽᨣᩅᨲᩣ ᨸᨬ᩠ᨬᨲ᩠ᨲᩴ—  ᨽᩥᨠ᩠ᨡᩪᩉᩥ ᨽᩥᨠ᩠ᨡᩩᨶᩦᨶᩴ ᩒᩅᩤᨴᩮᩤ ᨣᩉᩮᨲᨻ᩠ᨻᩮᩣ”ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨮᨸᩮᨲ᩠ᩅᩣ ᨻᩣᩃᩴ, ᩋᩅᩈᩮᩈᩮᩉᩥ ᩒᩅᩤᨴᩴ ᨣᩉᩮᨲᩩᨶ᩺”ᨲᩥ.
</Paragraph>

<Paragraph number="2033" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᨣᩥᩃᩣᨶᩮᩣ ᩉᩮᩣᨲᩥ. ᨲᩴ ᨽᩥᨠ᩠ᨡᩩᨶᩥᨿᩮᩣ ᩏᨸᩈᩘᨠᨾᩥᨲ᩠ᩅᩣ ᩑᨲᨴᩅᩮᩤᨧᩩᩴ—  “ᩒᩅᩤᨴᩴ, ᩋᨿ᩠ᨿ, ᨣᨱ᩠ᩉᩣᩉᩦ”ᨲᩥ. “ᩋᩉᨬ᩠ᩉᩥ, ᨽᨣᩥᨶᩦ, ᨣᩥᩃᩣᨶᩮᩣ; ᨠᨳᩣᩉᩴ ᩒᩅᩤᨴᩴ ᨣᨱ᩠ᩉᩣᨾᩦ”ᨲᩥ? “ᨣᨱ᩠ᩉᩣᩉᨿ᩠ᨿ, ᩒᩅᩤᨴᩴ; ᩑᩅᨬ᩠ᩉᩥ ᨽᨣᩅᨲᩣ ᨸᨬ᩠ᨬᨲ᩠ᨲᩴ—  ᨮᨸᩮᨲ᩠ᩅᩣ ᨻᩣᩃᩴ, ᩋᩅᩈᩮᩈᩮᩉᩥ ᩒᩅᩤᨴᩮᩤ ᨣᩉᩮᨲᨻ᩠ᨻᩮᩣ”ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨮᨸᩮᨲ᩠ᩅᩣ ᨻᩣᩃᩴ, ᨮᨸᩮᨲ᩠ᩅᩣ ᨣᩥᩃᩣᨶᩴ, ᩋᩅᩈᩮᩈᩮᩉᩥ ᩒᩅᩤᨴᩴ ᨣᩉᩮᨲᩩᨶ᩺”ᨲᩥ.
</Paragraph>

<Paragraph number="2034" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᨣᨾᩥᨠᩮᩣ ᩉᩮᩣᨲᩥ. ᨲᩴ ᨽᩥᨠ᩠ᨡᩩᨶᩥᨿᩮᩣ ᩏᨸᩈᩘᨠᨾᩥᨲ᩠ᩅᩣ ᩑᨲᨴᩅᩮᩤᨧᩩᩴ—  “ᩒᩅᩤᨴᩴ, ᩋᨿ᩠ᨿ, ᨣᨱ᩠ᩉᩣᩉᩦ”ᨲᩥ. “ᩋᩉᨬ᩠ᩉᩥ, ᨽᨣᩥᨶᩦ, ᨣᨾᩥᨠᩮᩣ; ᨠᨳᩣᩉᩴ ᩒᩅᩤᨴᩴ ᨣᨱ᩠ᩉᩣᨾᩦ”ᨲᩥ? “ᨣᨱ᩠ᩉᩣᩉᨿ᩠ᨿ, ᩒᩅᩤᨴᩴ; ᩑᩅᨬ᩠ᩉᩥ ᨽᨣᩅᨲᩣ ᨸᨬ᩠ᨬᨲ᩠ᨲᩴ—  ᨮᨸᩮᨲ᩠ᩅᩣ ᨻᩣᩃᩴ, ᨮᨸᩮᨲ᩠ᩅᩣ ᨣᩥᩃᩣᨶᩴ, ᩋᩅᩈᩮᩈᩮᩉᩥ ᩒᩅᩤᨴᩮᩤ ᨣᩉᩮᨲᨻ᩠ᨻᩮᩣ”ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨮᨸᩮᨲ᩠ᩅᩣ ᨻᩣᩃᩴ, ᨮᨸᩮᨲ᩠ᩅᩣ ᨣᩥᩃᩣᨶᩴ, ᨮᨸᩮᨲ᩠ᩅᩣ ᨣᨾᩥᨠᩴ, ᩋᩅᩈᩮᩈᩮᩉᩥ ᩒᩅᩤᨴᩴ ᨣᩉᩮᨲᩩᨶ᩺”ᨲᩥ.
</Paragraph>

<Paragraph number="2035" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᩋᩁᨬ᩠ᨬᩮ ᩅᩥᩉᩁᨲᩥ. ᨲᩴ ᨽᩥᨠ᩠ᨡᩩᨶᩥᨿᩮᩣ ᩏᨸᩈᩘᨠᨾᩥᨲ᩠ᩅᩣ ᩑᨲᨴᩅᩮᩤᨧᩩᩴ—  “ᩒᩅᩤᨴᩴ, ᩋᨿ᩠ᨿ, ᨣᨱ᩠ᩉᩣᩉᩦ”ᨲᩥ. “ᩋᩉᨬ᩠ᩉᩥ, ᨽᨣᩥᨶᩦ, ᩋᩁᨬ᩠ᨬᩮ ᩅᩥᩉᩁᩣᨾᩥ; ᨠᨳᩣᩉᩴ ᩒᩅᩤᨴᩴ ᨣᨱ᩠ᩉᩣᨾᩦ”ᨲᩥ? “ᨣᨱ᩠ᩉᩣᩉᨿ᩠ᨿ, ᩒᩅᩤᨴᩴ; ᩑᩅᨬ᩠ᩉᩥ ᨽᨣᩅᨲᩣ ᨸᨬ᩠ᨬᨲ᩠ᨲᩴ—  ᨮᨸᩮᨲ᩠ᩅᩣ ᨻᩣᩃᩴ, ᨮᨸᩮᨲ᩠ᩅᩣ ᨣᩥᩃᩣᨶᩴ, ᨮᨸᩮᨲ᩠ᩅᩣ ᨣᨾᩥᨠᩴ, ᩋᩅᩈᩮᩈᩮᩉᩥ ᩒᩅᩤᨴᩮᩤ ᨣᩉᩮᨲᨻ᩠ᨻᩮᩣ”ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩋᩣᩁᨬ᩠ᨬᩥᨠᩮᨶ ᨽᩥᨠ᩠ᨡᩩᨶᩣ ᩒᩅᩤᨴᩴ ᨣᩉᩮᨲᩩᩴ, ᩈᩘᨠᩮᨲᨬ᩠ᨧ ᨠᩣᨲᩩᩴ—  ᩋᨲᩕ ᨸᨲᩥᩉᩁᩥᩔᩣᨾᩦ”ᨲᩥ.
</Paragraph>

</Division>
<Division number="415" book="cula">

<Paragraph number="2036" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᩒᩅᩤᨴᩴ ᨣᩉᩮᨲ᩠ᩅᩣ ᨶ ᩋᩣᩁᩮᩣᨧᩮᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᩒᩅᩤᨴᩮᩤ ᨶ ᩋᩣᩁᩮᩣᨧᩮᨲᨻ᩠ᨻᩮᩣ. ᨿᩮᩣ ᨶ ᩋᩣᩁᩮᩣᨧᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>

<Paragraph number="2037" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᩒᩅᩤᨴᩴ ᨣᩉᩮᨲ᩠ᩅᩣ ᨶ ᨸᨧ᩠ᨧᩣᩉᩁᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᩒᩅᩤᨴᩮᩤ ᨶ ᨸᨧ᩠ᨧᩣᩉᩁᩥᨲᨻ᩠ᨻᩮᩣ. ᨿᩮᩣ ᨶ ᨸᨧ᩠ᨧᩣᩉᩁᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>

<Paragraph number="2038" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩩᨶᩥᨿᩮᩣ ᩈᩘᨠᩮᨲᩴ ᨶ ᨣᨧ᩠ᨨᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩥᨿᩣ ᩈᩘᨠᩮᨲᩴ ᨶ ᨣᨶ᩠ᨲᨻ᩠ᨻᩴ. ᨿᩣ ᨶ ᨣᨧ᩠ᨨᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>

</Division>
<Division number="416" book="cula">

<Paragraph number="2039" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩩᨶᩥᨿᩮᩣ ᨴᩦᨥᩣᨶᩥ ᨠᩣᨿᨻᨶ᩠ᨵᨶᩣᨶᩥ ᨵᩤᩁᩮᨶ᩠ᨲᩥ, ᨲᩮᩉᩮᩅ ᨹᩣᩈᩩᨠᩣ ᨶᩣᨾᩮᨶ᩠ᨲᩥ. ᨾᨶᩩᩔᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ …ᨸᩮ…  ᩈᩮᨿ᩠ᨿᨳᩣᨸᩥ ᨣᩥᩉᩥᨶᩦ ᨠᩣᨾᨽᩮᩣᨣᩥᨶᩥᨿᩮᩣ”ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩥᨿᩣ ᨴᩦᨥᩴ ᨠᩣᨿᨻᨶ᩠ᨵᨶᩴ ᨵᩤᩁᩮᨲᨻ᩠ᨻᩴ. ᨿᩣ ᨵᩤᩁᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩥᨿᩣ ᩑᨠᨸᩁᩥᨿᩣᨠᨲᩴ ᨠᩣᨿᨻᨶ᩠ᨵᨶᩴ, ᨶ ᨧ ᨲᩮᨶ ᨹᩣᩈᩩᨠᩣ ᨶᩣᨾᩮᨲᨻ᩠ᨻᩣ. ᨿᩣ ᨶᩣᨾᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>

<Paragraph number="2040" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩩᨶᩥᨿᩮᩣ ᩅᩥᩃᩦᩅᩮᨶ ᨸᨭ᩠ᨭᩮᨶ ᨹᩣᩈᩩᨠᩣ ᨶᩣᨾᩮᨶ᩠ᨲᩥ …ᨸᩮ…  ᨧᨾ᩠ᨾᨸᨭ᩠ᨭᩮᨶ ᨹᩣᩈᩩᨠᩣ ᨶᩣᨾᩮᨶ᩠ᨲᩥ. ᨴᩩᩔᨸᨭ᩠ᨭᩮᨶ ᨹᩣᩈᩩᨠᩣ ᨶᩣᨾᩮᨶ᩠ᨲᩥ. ᨴᩩᩔᩅᩮᨱᩥᨿᩣ ᨹᩣᩈᩩᨠᩣ ᨶᩣᨾᩮᨶ᩠ᨲᩥ. ᨴᩩᩔᩅᨭ᩠ᨭᩥᨿᩣ ᨹᩣᩈᩩᨠᩣ ᨶᩣᨾᩮᨶ᩠ᨲᩥ. ᨧᩮᩣᩊᨸᨭ᩠ᨭᩮᨶ ᨹᩣᩈᩩᨠᩣ ᨶᩣᨾᩮᨶ᩠ᨲᩥ. ᨧᩮᩣᩊᩅᩮᨱᩥᨿᩣ ᨹᩣᩈᩩᨠᩣ ᨶᩣᨾᩮᨶ᩠ᨲᩥ. ᨧᩮᩣᩊᩅᨭ᩠ᨭᩥᨿᩣ ᨹᩣᩈᩩᨠᩣ ᨶᩣᨾᩮᨶ᩠ᨲᩥ. ᩈᩩᨲ᩠ᨲᩅᩮᨱᩥᨿᩣ ᨹᩣᩈᩩᨠᩣ ᨶᩣᨾᩮᨶ᩠ᨲᩥ. ᩈᩩᨲ᩠ᨲᩅᨭ᩠ᨭᩥᨿᩣ ᨹᩣᩈᩩᨠᩣ ᨶᩣᨾᩮᨶ᩠ᨲᩥ. ᨾᨶᩩᩔᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ …ᨸᩮ…  ᩈᩮᨿ᩠ᨿᨳᩣᨸᩥ ᨣᩥᩉᩥᨶᩦ ᨠᩣᨾᨽᩮᩣᨣᩥᨶᩥᨿᩮᩣ”ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩥᨿᩣ ᩅᩥᩃᩦᩅᩮᨶ ᨸᨭ᩠ᨭᩮᨶ ᨹᩣᩈᩩᨠᩣ ᨶᩣᨾᩮᨲᨻ᩠ᨻᩣ …ᨸᩮ…  ᨶ ᩈᩩᨲ᩠ᨲᩅᨭ᩠ᨭᩥᨿᩣ ᨹᩣᩈᩩᨠᩣ ᨶᩣᨾᩮᨲᨻ᩠ᨻᩣ. ᨿᩣ ᨶᩣᨾᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>

<Paragraph number="2041" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩩᨶᩥᨿᩮᩣ ᩋᨭ᩠ᨮᩥᩃᩖᩮᨶ ᨩᨥᨶᩴ ᨥᩴᩈᩣᨸᩮᨶ᩠ᨲᩥ …ᨸᩮ…  ᨣᩮᩤᩉᨶᩩᨠᩮᨶ ᨩᨥᨶᩴ ᨠᩮᩣᨭ᩠ᨭᩣᨸᩮᨶ᩠ᨲᩥ, ᩉᨲ᩠ᨳᩴ ᨠᩮᩣᨭ᩠ᨭᩣᨸᩮᨶ᩠ᨲᩥ, ᩉᨲ᩠ᨳᨠᩮᩣᨧ᩠ᨨᩴ ᨠᩮᩣᨭ᩠ᨭᩣᨸᩮᨶ᩠ᨲᩥ, ᨸᩣᨴᩴ ᨠᩮᩣᨭ᩠ᨭᩣᨸᩮᨶ᩠ᨲᩥ, ᨸᩣᨴᨠᩮᩣᨧ᩠ᨨᩴ ᨠᩮᩣᨭ᩠ᨭᩣᨸᩮᨶ᩠ᨲᩥ, ᩐᩁᩩᩴ ᨠᩮᩣᨭ᩠ᨭᩣᨸᩮᨶ᩠ᨲᩥ, ᨾᩩᨡᩴ ᨠᩮᩣᨭ᩠ᨭᩣᨸᩮᨶ᩠ᨲᩥ, ᨴᨶ᩠ᨲᨾᩴᩈᩴ ᨠᩮᩣᨭ᩠ᨭᩣᨸᩮᨶ᩠ᨲᩥ. ᨾᨶᩩᩔᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ …ᨸᩮ…  ᩈᩮᨿ᩠ᨿᨳᩣᨸᩥ ᨣᩥᩉᩥᨶᩦ ᨠᩣᨾᨽᩮᩣᨣᩥᨶᩥᨿᩮᩣ”ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩥᨿᩣ ᩋᨭ᩠ᨮᩥᩃᩖᩮᨶ ᨩᨥᨶᩴ ᨥᩴᩈᩣᨸᩮᨲᨻ᩠ᨻᩴ …ᨸᩮ…  ᨶ ᨴᨶ᩠ᨲᨾᩴᩈᩴ ᨠᩮᩣᨭ᩠ᨭᩣᨸᩮᨲᨻ᩠ᨻᩴ. ᨿᩣ ᨠᩮᩣᨭ᩠ᨭᩣᨸᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>

</Division>
<Division number="417" book="cula">

<Paragraph number="2042" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩩᨶᩥᨿᩮᩣ ᨾᩩᨡᩴ ᩋᩣᩃᩥᨾ᩠ᨸᨶ᩠ᨲᩥ …ᨸᩮ…  ᨾᩩᨡᩴ ᩏᨾ᩠ᨾᨴ᩠ᨴᩮᨶ᩠ᨲᩥ, ᨾᩩᨡᩴ ᨧᩩᨱ᩠ᨱᩮᨶ᩠ᨲᩥ, ᨾᨶᩮᩣᩈᩥᩃᩥᨠᩣᨿ ᨾᩩᨡᩴ ᩃᨬ᩠ᨨᩮᨶ᩠ᨲᩥ, ᩋᩘᨣᩁᩣᨣᩴ ᨠᩁᩮᩣᨶ᩠ᨲᩥ, ᨾᩩᨡᩁᩣᨣᩴ ᨠᩁᩮᩣᨶ᩠ᨲᩥ, ᩋᩘᨣᩁᩣᨣᨾᩩᨡᩁᩣᨣᩴ ᨠᩁᩮᩣᨶ᩠ᨲᩥ. ᨾᨶᩩᩔᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ …ᨸᩮ…  ᩈᩮᨿ᩠ᨿᨳᩣᨸᩥ ᨣᩥᩉᩥᨶᩦ ᨠᩣᨾᨽᩮᩣᨣᩥᨶᩥᨿᩮᩣ”ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩥᨿᩣ ᨾᩩᨡᩴ ᩋᩣᩃᩥᨾ᩠ᨸᩥᨲᨻ᩠ᨻᩴ …ᨸᩮ…  ᨶ ᨾᩩᨡᩴ ᩏᨾ᩠ᨾᨴ᩠ᨴᩥᨲᨻ᩠ᨻᩴ, ᨶ ᨾᩩᨡᩴ ᨧᩩᨱ᩠ᨱᩮᨲᨻ᩠ᨻᩴ, ᨶ ᨾᨶᩮᩣᩈᩥᩃᩥᨠᩣᨿ ᨾᩩᨡᩴ ᩃᨬ᩠ᨨᩮᨲᨻ᩠ᨻᩴ, ᨶ ᩋᩘᨣᩁᩣᨣᩮᩤ ᨠᩣᨲᨻ᩠ᨻᩮᩣ, ᨶ ᨾᩩᨡᩁᩣᨣᩮᩤ ᨠᩣᨲᨻ᩠ᨻᩮᩣ, ᨶ ᩋᩘᨣᩁᩣᨣᨾᩩᨡᩁᩣᨣᩮᩤ ᨠᩣᨲᨻ᩠ᨻᩮᩣ. ᨿᩣ ᨠᩁᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>

<Paragraph number="2043" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩩᨶᩥᨿᩮᩣ ᩋᩅᩘᨣᩴ ᨠᩁᩮᩣᨶ᩠ᨲᩥ …ᨸᩮ…  ᩅᩥᩈᩮᩈᨠᩴ ᨠᩁᩮᩣᨶ᩠ᨲᩥ, ᩒᩃᩮᩣᨠᨶᨠᩮᨶ ᩒᩃᩮᩣᨠᩮᨶ᩠ᨲᩥ, ᩈᩣᩃᩮᩣᨠᩮ ᨲᩥᨭ᩠ᨮᨶ᩠ᨲᩥ; ᨶᨧ᩠ᨧᩴ ᨠᩣᩁᩣᨸᩮᨶ᩠ᨲᩥ, ᩅᩮᩈᩥᩴ ᩅᩩᨭ᩠ᨮᩣᨸᩮᨶ᩠ᨲᩥ, ᨸᩣᨶᩣᨣᩤᩁᩴ ᨮᨸᩮᨶ᩠ᨲᩥ, ᩈᩪᨶᩴ ᨮᨸᩮᨶ᩠ᨲᩥ, ᩋᩣᨸᨱᩴ ᨸᩈᩣᩁᩮᨶ᩠ᨲᩥ, ᩅᨯ᩠ᨰᩥᩴ ᨸᨿᩮᩣᨩᩮᨶ᩠ᨲᩥ, ᩅᨱᩥᨩ᩠ᨩᩴ ᨸᨿᩮᩣᨩᩮᨶ᩠ᨲᩥ, ᨴᩤᩈᩴ ᩏᨸᨭ᩠ᨮᩣᨸᩮᨶ᩠ᨲᩥ, ᨴᩤᩈᩥᩴ ᩏᨸᨭ᩠ᨮᩣᨸᩮᨶ᩠ᨲᩥ, ᨠᨾ᩠ᨾᨠᩣᩁᩴ ᩏᨸᨭ᩠ᨮᩣᨸᩮᨶ᩠ᨲᩥ, ᨠᨾ᩠ᨾᨠᩣᩁᩥᩴ ᩏᨸᨭ᩠ᨮᩣᨸᩮᨶ᩠ᨲᩥ, ᨲᩥᩁᨧ᩠ᨨᩣᨶᨣᨲᩴ ᩏᨸᨭ᩠ᨮᩣᨸᩮᨶ᩠ᨲᩥ, ᩉᩁᩦᨲᨠᨸᨠ᩠ᨠᩥᨠᩴ ᨸᨠᩥᨱᨶ᩠ᨲᩥ, ᨶᨾᨲᨠᩴ ᨵᩤᩁᩮᨶ᩠ᨲᩥ. ᨾᨶᩩᩔᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ …ᨸᩮ…  ᩈᩮᨿ᩠ᨿᨳᩣᨸᩥ ᨣᩥᩉᩥᨶᩦ ᨠᩣᨾᨽᩮᩣᨣᩥᨶᩥᨿᩮᩣ”ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩥᨿᩣ ᩋᩅᩘᨣᩴ ᨠᩣᨲᨻ᩠ᨻᩴ …ᨸᩮ…  ᨶ ᩅᩥᩈᩮᩈᨠᩴ ᨠᩣᨲᨻ᩠ᨻᩴ, ᨶ ᩒᩃᩮᩣᨠᨶᨠᩮᨶ ᩒᩃᩮᩣᨠᩮᨲᨻ᩠ᨻᩴ, ᨶ ᩈᩣᩃᩮᩣᨠᩮ ᨮᩣᨲᨻ᩠ᨻᩴ, ᨶ ᨶᨧ᩠ᨧᩴ ᨠᩣᩁᩣᨸᩮᨲᨻ᩠ᨻᩴ, ᨶ ᩅᩮᩈᩦ ᩅᩩᨭ᩠ᨮᩣᨸᩮᨲᨻ᩠ᨻᩣ, ᨶ ᨸᩣᨶᩣᨣᩤᩁᩴ ᨮᨸᩮᨲᨻ᩠ᨻᩴ, ᨶ ᩈᩪᨶᩣ ᨮᨸᩮᨲᨻ᩠ᨻᩣ, ᨶ ᩋᩣᨸᨱᩮᩣ ᨸᩈᩣᩁᩮᨲᨻ᩠ᨻᩮᩣ, ᨶ ᩅᨯ᩠ᨰᩥ ᨸᨿᩮᩣᨩᩮᨲᨻ᩠ᨻᩣ, ᨶ ᩅᨱᩥᨩ᩠ᨩᩣ ᨸᨿᩮᩣᨩᩮᨲᨻ᩠ᨻᩣ, ᨶ ᨴᩤᩈᩮᩣ ᩏᨸᨭ᩠ᨮᩣᨸᩮᨲᨻ᩠ᨻᩮᩣ, ᨶ ᨴᩤᩈᩦ ᩏᨸᨭ᩠ᨮᩣᨸᩮᨲᨻ᩠ᨻᩣ, ᨶ ᨠᨾ᩠ᨾᨠᩣᩁᩮᩣ ᩏᨸᨭ᩠ᨮᩣᨸᩮᨲᨻ᩠ᨻᩮᩣ, ᨶ ᨠᨾ᩠ᨾᨠᩣᩁᩦ ᩏᨸᨭ᩠ᨮᩣᨸᩮᨲᨻ᩠ᨻᩣ, ᨶ ᨲᩥᩁᨧ᩠ᨨᩣᨶᨣᨲᩮᩣ ᩏᨸᨭ᩠ᨮᩣᨸᩮᨲᨻ᩠ᨻᩮᩣ, ᨶ ᩉᩁᩦᨲᨠᨸᨠ᩠ᨠᩥᨠᩴ ᨸᨠᩥᨱᩥᨲᨻ᩠ᨻᩴ, ᨶ ᨶᨾᨲᨠᩴ ᨵᩤᩁᩮᨲᨻ᩠ᨻᩴ. ᨿᩣ ᨵᩤᩁᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>

</Division>
<Division number="418" book="cula">

<Paragraph number="2044" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩩᨶᩥᨿᩮᩣ ᩈᨻ᩠ᨻᨶᩦᩃᨠᩣᨶᩥ ᨧᩦᩅᩁᩣᨶᩥ ᨵᩤᩁᩮᨶ᩠ᨲᩥ …ᨸᩮ…  ᩈᨻ᩠ᨻᨸᩦᨲᨠᩣᨶᩥ ᨧᩦᩅᩁᩣᨶᩥ ᨵᩤᩁᩮᨶ᩠ᨲᩥ, ᩈᨻ᩠ᨻᩃᩮᩣᩉᩥᨲᨠᩣᨶᩥ ᨧᩦᩅᩁᩣᨶᩥ ᨵᩤᩁᩮᨶ᩠ᨲᩥ, ᩈᨻ᩠ᨻᨾᨬ᩠ᨩᩥᨭ᩠ᨮᩥᨠᩣᨶᩥ ᨧᩦᩅᩁᩣᨶᩥ ᨵᩤᩁᩮᨶ᩠ᨲᩥ, ᩈᨻ᩠ᨻᨠᨱ᩠ᩉᩣᨶᩥ ᨧᩦᩅᩁᩣᨶᩥ ᨵᩤᩁᩮᨶ᩠ᨲᩥ, ᩈᨻ᩠ᨻᨾᩉᩣᩁᩘᨣᩁᨲ᩠ᨲᩣᨶᩥ ᨧᩦᩅᩁᩣᨶᩥ ᨵᩤᩁᩮᨶ᩠ᨲᩥ, ᩈᨻ᩠ᨻᨾᩉᩣᨶᩣᨾᩁᨲ᩠ᨲᩣᨶᩥ ᨧᩦᩅᩁᩣᨶᩥ ᨵᩤᩁᩮᨶ᩠ᨲᩥ, ᩋᨧ᩠ᨨᩥᨶ᩠ᨶᨴᩈᩣᨶᩥ ᨧᩦᩅᩁᩣᨶᩥ ᨵᩤᩁᩮᨶ᩠ᨲᩥ, ᨴᩦᨥᨴᩈᩣᨶᩥ ᨧᩦᩅᩁᩣᨶᩥ ᨵᩤᩁᩮᨶ᩠ᨲᩥ, ᨸᩩᨸ᩠ᨹᨴᩈᩣᨶᩥ ᨧᩦᩅᩁᩣᨶᩥ ᨵᩤᩁᩮᨶ᩠ᨲᩥ, ᨹᩃᨴᩈᩣᨶᩥ ᨧᩦᩅᩁᩣᨶᩥ ᨵᩤᩁᩮᨶ᩠ᨲᩥ, ᨠᨬ᩠ᨧᩩᨠᩴ ᨵᩤᩁᩮᨶ᩠ᨲᩥ, ᨲᩥᩁᩦᨭᨠᩴ ᨵᩤᩁᩮᨶ᩠ᨲᩥ. ᨾᨶᩩᩔᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ …ᨸᩮ…  ᩈᩮᨿ᩠ᨿᨳᩣᨸᩥ ᨣᩥᩉᩥᨶᩦ ᨠᩣᨾᨽᩮᩣᨣᩥᨶᩥᨿᩮᩣ”ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩥᨿᩣ ᩈᨻ᩠ᨻᨶᩦᩃᨠᩣᨶᩥ ᨧᩦᩅᩁᩣᨶᩥ ᨵᩤᩁᩮᨲᨻ᩠ᨻᩣᨶᩥ …ᨸᩮ…  ᨶ ᨲᩥᩁᩦᨭᨠᩴ ᨵᩤᩁᩮᨲᨻ᩠ᨻᩴ. ᨿᩣ ᨵᩤᩁᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>

</Division>
<Division number="419" book="cula">

<Paragraph number="2045" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩣ ᨽᩥᨠ᩠ᨡᩩᨶᩦ ᨠᩣᩃᩴ ᨠᩁᩮᩣᨶ᩠ᨲᩦ ᩑᩅᨾᩣᩉ—  “ᨾᨾᨧ᩠ᨧᨿᩮᨶ ᨾᨿ᩠ᩉᩴ ᨸᩁᩥᨠ᩠ᨡᩣᩁᩮᩣ ᩈᩴᨥᩔ ᩉᩮᩣᨲᩪ”ᨲᩥ. ᨲᨲ᩠ᨳ ᨽᩥᨠ᩠ᨡᩪ ᨧ ᨽᩥᨠ᩠ᨡᩩᨶᩥᨿᩮᩣ ᨧ ᩅᩥᩅᨴᨶ᩠ᨲᩥ—  “ᩋᨾ᩠ᩉᩣᨠᩴ ᩉᩮᩣᨲᩥ, ᩋᨾ᩠ᩉᩣᨠᩴ ᩉᩮᩣᨲᩦ”ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨽᩥᨠ᩠ᨡᩩᨶᩦ ᨧᩮ, ᨽᩥᨠ᩠ᨡᩅᩮ, ᨠᩣᩃᩴ ᨠᩁᩮᩣᨶ᩠ᨲᩦ ᩑᩅᩴ ᩅᨴᩮᨿ᩠ᨿ—  ‘ᨾᨾᨧ᩠ᨧᨿᩮᨶ ᨾᨿ᩠ᩉᩴ ᨸᩁᩥᨠ᩠ᨡᩣᩁᩮᩣ ᩈᩴᨥᩔ ᩉᩮᩣᨲᩪ’ᨲᩥ, ᩋᨶᩥᩔᩁᩮᩣ ᨲᨲ᩠ᨳ ᨽᩥᨠ᩠ᨡᩩᩈᩴᨥᩮᩣ, ᨽᩥᨠ᩠ᨡᩩᨶᩥᩈᩴᨥᩔᩮᩅᩮᨲᩴ. ᩈᩥᨠ᩠ᨡᨾᩣᨶᩣ ᨧᩮ, ᨽᩥᨠ᩠ᨡᩅᩮ …ᨸᩮ…  ᩈᩣᨾᨱᩮᩁᩦ ᨧᩮ, ᨽᩥᨠ᩠ᨡᩅᩮ, ᨠᩣᩃᩴ ᨠᩁᩮᩣᨶ᩠ᨲᩦ ᩑᩅᩴ ᩅᨴᩮᨿ᩠ᨿ—  ‘ᨾᨾᨧ᩠ᨧᨿᩮᨶ ᨾᨿ᩠ᩉᩴ ᨸᩁᩥᨠ᩠ᨡᩣᩁᩮᩣ ᩈᩴᨥᩔ ᩉᩮᩣᨲᩪ’ᨲᩥ, ᩋᨶᩥᩔᩁᩮᩣ ᨲᨲ᩠ᨳ ᨽᩥᨠ᩠ᨡᩩᩈᩴᨥᩮᩣ, ᨽᩥᨠ᩠ᨡᩩᨶᩥᩈᩴᨥᩔᩮᩅᩮᨲᩴ. ᨽᩥᨠ᩠ᨡᩩ ᨧᩮ, ᨽᩥᨠ᩠ᨡᩅᩮ, ᨠᩣᩃᩴ ᨠᩁᩮᩣᨶ᩠ᨲᩮᩣ ᩑᩅᩴ ᩅᨴᩮᨿ᩠ᨿ—  ‘ᨾᨾᨧ᩠ᨧᨿᩮᨶ ᨾᨿ᩠ᩉᩴ ᨸᩁᩥᨠ᩠ᨡᩣᩁᩮᩣ ᩈᩴᨥᩔ ᩉᩮᩣᨲᩪ’ᨲᩥ, ᩋᨶᩥᩔᩁᩮᩣ ᨲᨲ᩠ᨳ ᨽᩥᨠ᩠ᨡᩩᨶᩥᩈᩴᨥᩮᩣ, ᨽᩥᨠ᩠ᨡᩩᩈᩴᨥᩔᩮᩅᩮᨲᩴ. ᩈᩣᨾᨱᩮᩁᩮᩣ ᨧᩮ, ᨽᩥᨠ᩠ᨡᩅᩮ …ᨸᩮ…  ᩏᨸᩣᩈᨠᩮᩣ ᨧᩮ, ᨽᩥᨠ᩠ᨡᩅᩮ …ᨸᩮ…  ᩏᨸᩣᩈᩥᨠᩣ ᨧᩮ, ᨽᩥᨠ᩠ᨡᩅᩮ …ᨸᩮ…  ᩋᨬ᩠ᨬᩮᩣ ᨧᩮ, ᨽᩥᨠ᩠ᨡᩅᩮ, ᨠᩮᩣᨧᩥ ᨠᩣᩃᩴ ᨠᩁᩮᩣᨶ᩠ᨲᩮᩣ ᩑᩅᩴ ᩅᨴᩮᨿ᩠ᨿ—  ‘ᨾᨾᨧ᩠ᨧᨿᩮᨶ ᨾᨿ᩠ᩉᩴ ᨸᩁᩥᨠ᩠ᨡᩣᩁᩮᩣ ᩈᩴᨥᩔ ᩉᩮᩣᨲᩪ’ᨲᩥ, ᩋᨶᩥᩔᩁᩮᩣ ᨲᨲ᩠ᨳ ᨽᩥᨠ᩠ᨡᩩᨶᩥᩈᩴᨥᩮᩣ, ᨽᩥᨠ᩠ᨡᩩᩈᩴᨥᩔᩮᩅᩮᨲᨶ᩺”ᨲᩥ.
</Paragraph>

</Division>
<Division number="420" book="cula">

<Paragraph number="2046" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩣ ᩍᨲ᩠ᨳᩦ ᨸᩩᩁᩣᨱᨾᩃᩖᩦ ᨽᩥᨠ᩠ᨡᩩᨶᩦᩈᩩ ᨸᨻ᩠ᨻᨩᩥᨲᩣ ᩉᩮᩣᨲᩥ. ᩈᩣ ᩁᨳᩥᨠᩣᨿ ᨴᩩᨻ᩠ᨻᩃᨠᩴ ᨽᩥᨠ᩠ᨡᩩᩴ ᨸᩔᩥᨲ᩠ᩅᩣ ᩋᩴᩈᨠᩪᨭᩮᨶ ᨸᩉᩣᩁᩴ ᨴᨲ᩠ᩅᩣ ᨸᩣᨲᩮᩈᩥ. ᨽᩥᨠ᩠ᨡᩪ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ, ᨽᩥᨠ᩠ᨡᩩᨶᩦ, ᨽᩥᨠ᩠ᨡᩩᩔ ᨸᩉᩣᩁᩴ ᨴᩔᨲᩦ”ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩥᨿᩣ ᨽᩥᨠ᩠ᨡᩩᩔ ᨸᩉᩣᩁᩮᩣ ᨴᩤᨲᨻ᩠ᨻᩮᩣ. ᨿᩣ ᨴᨴᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩥᨿᩣ ᨽᩥᨠ᩠ᨡᩩᩴ ᨸᩔᩥᨲ᩠ᩅᩣ ᨴᩪᩁᨲᩮᩣᩅ ᩒᨠ᩠ᨠᨾᩥᨲ᩠ᩅᩣ ᨾᨣ᩠ᨣᩴ ᨴᩤᨲᩩᨶ᩺”ᨲᩥ.
</Paragraph>

<Paragraph number="2047" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩣ ᩍᨲ᩠ᨳᩦ ᨸᩅᩩᨲ᩠ᨳᨸᨲᩥᨠᩣ ᨩᩣᩁᩮᨶ ᨣᨻ᩠ᨽᩥᨶᩦ ᩉᩮᩣᨲᩥ. ᩈᩣ ᨣᨻ᩠ᨽᩴ ᨸᩣᨲᩮᨲ᩠ᩅᩣ ᨠᩩᩃᩪᨸᩥᨠᩴ ᨽᩥᨠ᩠ᨡᩩᨶᩥᩴ ᩑᨲᨴᩅᩮᩤᨧ—  “ᩉᨶ᩠ᨴᨿ᩠ᨿᩮ, ᩍᨾᩴ ᨣᨻ᩠ᨽᩴ ᨸᨲ᩠ᨲᩮᨶ ᨶᩦᩉᩁᩣ”ᨲᩥ. ᩋᨳ ᨡᩮᩣ ᩈᩣ ᨽᩥᨠ᩠ᨡᩩᨶᩦ ᨲᩴ ᨣᨻ᩠ᨽᩴ ᨸᨲ᩠ᨲᩮ ᨸᨠ᩠ᨡᩥᨸᩥᨲ᩠ᩅᩣ ᩈᩘᨥᩣᨭᩥᨿᩣ ᨸᨭᩥᨧ᩠ᨨᩣᨴᩮᨲ᩠ᩅᩣ ᩋᨣᨾᩣᩈᩥ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᨶ ᨸᩥᨱ᩠ᨯᨧᩣᩁᩥᨠᩮᨶ ᨽᩥᨠ᩠ᨡᩩᨶᩣ ᩈᨾᩣᨴᩤᨶᩴ ᨠᨲᩴ ᩉᩮᩣᨲᩥ—  “ᨿᩣᩉᩴ ᨸᨮᨾᩴ ᨽᩥᨠ᩠ᨡᩴ ᩃᨽᩥᩔᩣᨾᩥ, ᨶ ᨲᩴ ᩋᨴᨲ᩠ᩅᩣ ᨽᩥᨠ᩠ᨡᩩᩔ ᩅᩤ ᨽᩥᨠ᩠ᨡᩩᨶᩥᨿᩣ ᩅᩤ ᨸᩁᩥᨽᩩᨬ᩠ᨩᩥᩔᩣᨾᩦ”ᨲᩥ. ᩋᨳ ᨡᩮᩣ ᩈᩮᩣ ᨽᩥᨠ᩠ᨡᩩ ᨲᩴ ᨽᩥᨠ᩠ᨡᩩᨶᩥᩴ ᨸᩔᩥᨲ᩠ᩅᩣ ᩑᨲᨴᩅᩮᩤᨧ—  “ᩉᨶ᩠ᨴ, ᨽᨣᩥᨶᩥ, ᨽᩥᨠ᩠ᨡᩴ ᨸᨭᩥᨣ᩠ᨣᨱ᩠ᩉᩣ”ᨲᩥ. “ᩋᩃᩴ, ᩋᨿ᩠ᨿᩣ”ᨲᩥ.
</Paragraph>

<Paragraph number="2048" book="cula">
ᨴᩩᨲᩥᨿᨾ᩠ᨸᩥ ᨡᩮᩣ …ᨸᩮ…  ᨲᨲᩥᨿᨾ᩠ᨸᩥ ᨡᩮᩣ ᩈᩮᩣ ᨽᩥᨠ᩠ᨡᩩ ᨲᩴ ᨽᩥᨠ᩠ᨡᩩᨶᩥᩴ ᩑᨲᨴᩅᩮᩤᨧ—  “ᩉᨶ᩠ᨴ, ᨽᨣᩥᨶᩥ, ᨽᩥᨠ᩠ᨡᩴ ᨸᨭᩥᨣ᩠ᨣᨱ᩠ᩉᩣ”ᨲᩥ. “ᩋᩃᩴ, ᩋᨿ᩠ᨿᩣ”ᨲᩥ. “ᨾᨿᩣ ᨡᩮᩣ, ᨽᨣᩥᨶᩥ, ᩈᨾᩣᨴᩤᨶᩴ ᨠᨲᩴ—  ‘ᨿᩣᩉᩴ ᨸᨮᨾᩴ ᨽᩥᨠ᩠ᨡᩴ ᩃᨽᩥᩔᩣᨾᩥ, ᨶ ᨲᩴ ᩋᨴᨲ᩠ᩅᩣ ᨽᩥᨠ᩠ᨡᩩᩔ ᩅᩤ ᨽᩥᨠ᩠ᨡᩩᨶᩥᨿᩣ ᩅᩤ ᨸᩁᩥᨽᩩᨬ᩠ᨩᩥᩔᩣᨾᩦ’ᨲᩥ. ᩉᨶ᩠ᨴ, ᨽᨣᩥᨶᩥ, ᨽᩥᨠ᩠ᨡᩴ ᨸᨭᩥᨣ᩠ᨣᨱ᩠ᩉᩣ”ᨲᩥ. ᩋᨳ ᨡᩮᩣ ᩈᩣ ᨽᩥᨠ᩠ᨡᩩᨶᩦ ᨲᩮᨶ ᨽᩥᨠ᩠ᨡᩩᨶᩣ ᨶᩥᨸ᩠ᨸᩦᩊᩥᨿᨾᩣᨶᩣ ᨶᩦᩉᩁᩥᨲ᩠ᩅᩣ ᨸᨲ᩠ᨲᩴ ᨴᩔᩮᩈᩥ—  “ᨸᩔ, ᩋᨿ᩠ᨿ, ᨸᨲ᩠ᨲᩮ ᨣᨻ᩠ᨽᩴ; ᨾᩣ ᨧ ᨠᩔᨧᩥ ᩋᩣᩁᩮᩣᨧᩮᩈᩦ”ᨲᩥ. ᩋᨳ ᨡᩮᩣ ᩈᩮᩣ ᨽᩥᨠ᩠ᨡᩩ ᩏᨩ᩠ᨫᩣᨿᨲᩥ ᨡᩥᨿ᩠ᨿᨲᩥ ᩅᩥᨸᩣᨧᩮᨲᩥ—  “ᨠᨳᨬ᩠ᩉᩥ ᨶᩣᨾ ᨽᩥᨠ᩠ᨡᩩᨶᩦ ᨸᨲ᩠ᨲᩮᨶ ᨣᨻ᩠ᨽᩴ ᨶᩦᩉᩁᩥᩔᨲᩦ”ᨲᩥ. ᩋᨳ ᨡᩮᩣ ᩈᩮᩣ ᨽᩥᨠ᩠ᨡᩩ ᨽᩥᨠ᩠ᨡᩪᨶᩴ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩥ. ᨿᩮ ᨲᩮ ᨽᩥᨠ᩠ᨡᩪ ᩋᨸ᩠ᨸᩥᨧ᩠ᨨᩣ …ᨸᩮ…  ᨲᩮ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᨽᩥᨠ᩠ᨡᩩᨶᩦ ᨸᨲ᩠ᨲᩮᨶ ᨣᨻ᩠ᨽᩴ ᨶᩦᩉᩁᩥᩔᨲᩦ”ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩥᨿᩣ ᨸᨲ᩠ᨲᩮᨶ ᨣᨻ᩠ᨽᩮᩣ ᨶᩦᩉᩁᩥᨲᨻ᩠ᨻᩮᩣ. ᨿᩣ ᨶᩦᩉᩁᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩥᨿᩣ ᨽᩥᨠ᩠ᨡᩩᩴ ᨸᩔᩥᨲ᩠ᩅᩣ ᨶᩦᩉᩁᩥᨲ᩠ᩅᩣ ᨸᨲ᩠ᨲᩴ ᨴᩔᩮᨲᩩᨶ᩺”ᨲᩥ.
</Paragraph>

<Paragraph number="2049" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩩᨶᩥᨿᩮᩣ ᨽᩥᨠ᩠ᨡᩩᩴ ᨸᩔᩥᨲ᩠ᩅᩣ ᨸᩁᩥᩅᨲ᩠ᨲᩮᨲ᩠ᩅᩣ ᨸᨲ᩠ᨲᨾᩪᩃᩴ ᨴᩔᩮᨶ᩠ᨲᩥ. ᨽᩥᨠ᩠ᨡᩪ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩩᨶᩥᨿᩮᩣ ᨽᩥᨠ᩠ᨡᩩᩴ ᨸᩔᩥᨲ᩠ᩅᩣ ᨸᩁᩥᩅᨲ᩠ᨲᩮᨲ᩠ᩅᩣ ᨸᨲ᩠ᨲᨾᩪᩃᩴ ᨴᩔᩮᩔᨶ᩠ᨲᩦ”ᨲᩥ. ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩥᨿᩣ ᨽᩥᨠ᩠ᨡᩩᩴ ᨸᩔᩥᨲ᩠ᩅᩣ ᨸᩁᩥᩅᨲ᩠ᨲᩮᨲ᩠ᩅᩣ ᨸᨲ᩠ᨲᨾᩪᩃᩴ ᨴᩔᩮᨲᨻ᩠ᨻᩴ. ᨿᩣ ᨴᩔᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩥᨿᩣ ᨽᩥᨠ᩠ᨡᩩᩴ ᨸᩔᩥᨲ᩠ᩅᩣ ᩏᨠ᩠ᨠᩩᨩ᩠ᨩᩥᨲ᩠ᩅᩣ ᨸᨲ᩠ᨲᩴ ᨴᩔᩮᨲᩩᩴ. ᨿᨬ᩠ᨧ ᨸᨲ᩠ᨲᩮ ᩋᩣᨾᩥᩈᩴ ᩉᩮᩣᨲᩥ, ᨲᩮᨶ ᨧ ᨽᩥᨠ᩠ᨡᩩ ᨶᩥᨾᨶ᩠ᨲᩮᨲᨻ᩠ᨻᩮᩣ”ᨲᩥ.
</Paragraph>

<Paragraph number="2050" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩈᩣᩅᨲ᩠ᨳᩥᨿᩴ ᩁᨳᩥᨠᩣᨿ ᨸᩩᩁᩥᩈᨻ᩠ᨿᨬ᩠ᨩᨶᩴ ᨨᨯ᩠ᨯᩥᨲᩴ ᩉᩮᩣᨲᩥ. ᨲᩴ ᨽᩥᨠ᩠ᨡᩩᨶᩥᨿᩮᩣ ᩈᨠ᩠ᨠᨧ᩠ᨧᩴ ᩏᨸᨶᩥᨩ᩠ᨫᩣᨿᩥᩴᩈᩩ. ᨾᨶᩩᩔᩣ ᩏᨠ᩠ᨠᩩᨭ᩠ᨮᩥᩴ ᩋᨠᩴᩈᩩ. ᨲᩣ ᨽᩥᨠ᩠ᨡᩩᨶᩥᨿᩮᩣ ᨾᩘᨠᩪ ᩋᩉᩮᩈᩩᩴ. ᩋᨳ ᨡᩮᩣ ᨲᩣ ᨽᩥᨠ᩠ᨡᩩᨶᩥᨿᩮᩣ ᩏᨸᩔᨿᩴ ᨣᨶ᩠ᨲ᩠ᩅᩣ ᨽᩥᨠ᩠ᨡᩩᨶᩦᨶᩴ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. ᨿᩣ ᨲᩣ ᨽᩥᨠ᩠ᨡᩩᨶᩥᨿᩮᩣ ᩋᨸ᩠ᨸᩥᨧ᩠ᨨᩣ …ᨸᩮ…  ᨲᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᨽᩥᨠ᩠ᨡᩩᨶᩥᨿᩮᩣ ᨸᩩᩁᩥᩈᨻ᩠ᨿᨬ᩠ᨩᨶᩴ ᩏᨸᨶᩥᨩ᩠ᨫᩣᨿᩥᩔᨶ᩠ᨲᩦ”ᨲᩥ. ᩋᨳ ᨡᩮᩣ ᨲᩣ ᨽᩥᨠ᩠ᨡᩩᨶᩥᨿᩮᩣ ᨽᩥᨠ᩠ᨡᩪᨶᩴ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. ᨽᩥᨠ᩠ᨡᩪ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩥᨿᩣ ᨸᩩᩁᩥᩈᨻ᩠ᨿᨬ᩠ᨩᨶᩴ ᩏᨸᨶᩥᨩ᩠ᨫᩣᨿᩥᨲᨻ᩠ᨻᩴ. ᨿᩣ ᩏᨸᨶᩥᨩ᩠ᨫᩣᨿᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>

</Division>
<Division number="421" book="cula">

<Paragraph number="2051" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨾᨶᩩᩔᩣ ᨽᩥᨠ᩠ᨡᩪᨶᩴ ᩋᩣᨾᩥᩈᩴ ᨴᩮᨶ᩠ᨲᩥ. ᨽᩥᨠ᩠ᨡᩪ ᨽᩥᨠ᩠ᨡᩩᨶᩦᨶᩴ ᨴᩮᨶ᩠ᨲᩥ. ᨾᨶᩩᩔᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᨽᨴᨶ᩠ᨲᩣ ᩋᨲ᩠ᨲᨶᩮᩣ ᨸᩁᩥᨽᩮᩣᨣᨲ᩠ᨳᩣᨿ ᨴᩥᨶ᩠ᨶᩴ ᩋᨬ᩠ᨬᩮᩈᩴ ᨴᩔᨶ᩠ᨲᩥ. ᨾᨿᨾ᩠ᨸᩥ ᨶ ᨩᩣᨶᩣᨾ ᨴᩤᨶᩴ ᨴᩤᨲᩩᨶ᩺”ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᩋᨲ᩠ᨲᨶᩮᩣ ᨸᩁᩥᨽᩮᩣᨣᨲ᩠ᨳᩣᨿ ᨴᩥᨶ᩠ᨶᩴ ᩋᨬ᩠ᨬᩮᩈᩴ ᨴᩤᨲᨻ᩠ᨻᩴ. ᨿᩮᩣ ᨴᨴᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>

<Paragraph number="2052" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪᨶᩴ ᩋᩣᨾᩥᩈᩴ ᩏᩔᨶ᩠ᨶᩴ ᩉᩮᩣᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩈᩴᨥᩔ ᨴᩤᨲᩩᨶ᩺”ᨲᩥ. ᨻᩣᩊ᩠ᩉᨲᩁᩴ ᩏᩔᨶ᩠ᨶᩴ ᩉᩮᩣᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨸᩩᨣ᩠ᨣᩃᩥᨠᨾ᩠ᨸᩥ ᨴᩤᨲᩩᨶ᩺”ᨲᩥ.
</Paragraph>

<Paragraph number="2053" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪᨶᩴ ᩈᨶ᩠ᨶᩥᨵᩥᨠᨲᩴ ᩋᩣᨾᩥᩈᩴ ᩏᩔᨶ᩠ᨶᩴ ᩉᩮᩣᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨽᩥᨠ᩠ᨡᩪᨶᩴ ᩈᨶ᩠ᨶᩥᨵᩥᩴ ᨽᩥᨠ᩠ᨡᩩᨶᩦᩉᩥ ᨸᨭᩥᨣ᩠ᨣᩤᩉᩣᨸᩮᨲ᩠ᩅᩣ ᨸᩁᩥᨽᩩᨬ᩠ᨩᩥᨲᩩᨶ᩺”ᨲᩥ.
</Paragraph>

<Paragraph number="2054" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨾᨶᩩᩔᩣ ᨽᩥᨠ᩠ᨡᩩᨶᩦᨶᩴ ᩋᩣᨾᩥᩈᩴ ᨴᩮᨶ᩠ᨲᩥ. ᨽᩥᨠ᩠ᨡᩩᨶᩥᨿᩮᩣ ᨽᩥᨠ᩠ᨡᩪᨶᩴ ᨴᩮᨶ᩠ᨲᩥ. ᨾᨶᩩᩔᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᨽᩥᨠ᩠ᨡᩩᨶᩥᨿᩮᩣ ᩋᨲ᩠ᨲᨶᩮᩣ ᨸᩁᩥᨽᩮᩣᨣᨲ᩠ᨳᩣᨿ ᨴᩥᨶ᩠ᨶᩴ ᩋᨬ᩠ᨬᩮᩈᩴ ᨴᩔᨶ᩠ᨲᩥ. ᨾᨿᨾ᩠ᨸᩥ ᨶ ᨩᩣᨶᩣᨾ ᨴᩤᨶᩴ ᨴᩤᨲᩩᨶ᩺”ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩥᨿᩣ ᩋᨲ᩠ᨲᨶᩮᩣ ᨸᩁᩥᨽᩮᩣᨣᨲ᩠ᨳᩣᨿ ᨴᩥᨶ᩠ᨶᩴ ᩋᨬ᩠ᨬᩮᩈᩴ ᨴᩤᨲᨻ᩠ᨻᩴ. ᨿᩣ ᨴᨴᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>

<Paragraph number="2055" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩩᨶᩦᨶᩴ ᩋᩣᨾᩥᩈᩴ ᩏᩔᨶ᩠ᨶᩴ ᩉᩮᩣᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩈᩴᨥᩔ ᨴᩤᨲᩩᨶ᩺”ᨲᩥ. ᨻᩣᩊ᩠ᩉᨲᩁᩴ ᩏᩔᨶ᩠ᨶᩴ ᩉᩮᩣᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨸᩩᨣ᩠ᨣᩃᩥᨠᨾ᩠ᨸᩥ ᨴᩤᨲᩩᨶ᩺”ᨲᩥ.
</Paragraph>

<Paragraph number="2056" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩩᨶᩦᨶᩴ ᩈᨶ᩠ᨶᩥᨵᩥᨠᨲᩴ ᩋᩣᨾᩥᩈᩴ ᩏᩔᨶ᩠ᨶᩴ ᩉᩮᩣᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩦᨶᩴ ᩈᨶ᩠ᨶᩥᨵᩥᩴ ᨽᩥᨠ᩠ᨡᩪᩉᩥ ᨸᨭᩥᨣ᩠ᨣᩤᩉᩣᨸᩮᨲ᩠ᩅᩣ ᨸᩁᩥᨽᩩᨬ᩠ᨩᩥᨲᩩᨶ᩺”ᨲᩥ.
</Paragraph>

</Division>
<Division number="422" book="cula">

<Paragraph number="2057" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪᨶᩴ ᩈᩮᨶᩣᩈᨶᩴ ᩏᩔᨶ᩠ᨶᩴ ᩉᩮᩣᨲᩥ, ᨽᩥᨠ᩠ᨡᩩᨶᩦᨶᩴ ᨶ ᩉᩮᩣᨲᩥ. ᨽᩥᨠ᩠ᨡᩩᨶᩥᨿᩮᩣ ᨽᩥᨠ᩠ᨡᩪᨶᩴ ᩈᨶ᩠ᨲᩥᨠᩮ ᨴᩪᨲᩴ ᨸᩣᩉᩮᩈᩩᩴ—  “ᩈᩣᨵᩩ, ᨽᨶ᩠ᨲᩮ, ᩋᨿ᩠ᨿᩣ ᩋᨾ᩠ᩉᩣᨠᩴ ᩈᩮᨶᩣᩈᨶᩴ ᨴᩮᨶ᩠ᨲᩩ ᨲᩣᩅᨠᩣᩃᩥᨠᨶ᩺”ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩦᨶᩴ ᩈᩮᨶᩣᩈᨶᩴ ᨴᩤᨲᩩᩴ ᨲᩣᩅᨠᩣᩃᩥᨠᨶ᩺”ᨲᩥ.
</Paragraph>

<Paragraph number="2058" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩏᨲᩩᨶᩥᨿᩮᩣ ᨽᩥᨠ᩠ᨡᩩᨶᩥᨿᩮᩣ ᩒᨶᨴ᩠ᨵᨾᨬ᩠ᨧᩴ ᩒᨶᨴ᩠ᨵᨸᩦᨮᩴ ᩋᨽᩥᨶᩥᩈᩦᨴᨶ᩠ᨲᩥᨸᩥ ᩋᨽᩥᨶᩥᨸᨩ᩠ᨩᨶ᩠ᨲᩥᨸᩥ. ᩈᩮᨶᩣᩈᨶᩴ ᩃᩮᩣᩉᩥᨲᩮᨶ ᨾᨠ᩠ᨡᩥᨿ᩠ᨿᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩥᨿᩣ ᩒᨶᨴ᩠ᨵᨾᨬ᩠ᨧᩴ ᩒᨶᨴ᩠ᨵᨸᩦᨮᩴ ᩋᨽᩥᨶᩥᩈᩦᨴᩥᨲᨻ᩠ᨻᩴ ᩋᨽᩥᨶᩥᨸᨩ᩠ᨩᩥᨲᨻ᩠ᨻᩴ. ᨿᩣ ᩋᨽᩥᨶᩥᩈᩦᨴᩮᨿ᩠ᨿ ᩅᩤ ᩋᨽᩥᨶᩥᨸᨩ᩠ᨩᩮᨿ᩠ᨿ ᩅᩤ ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩋᩣᩅᩈᨳᨧᩦᩅᩁᨶ᩺”ᨲᩥ. ᩋᩣᩅᩈᨳᨧᩦᩅᩁᩴ ᩃᩮᩣᩉᩥᨲᩮᨶ ᨾᨠ᩠ᨡᩥᨿ᩠ᨿᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩋᩣᨱᩥᨧᩮᩣᩊᨠᨶ᩺”ᨲᩥ. ᨧᩮᩣᩊᨠᩴ ᨶᩥᨸᨲᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩈᩩᨲ᩠ᨲᨠᩮᨶ ᨻᨶ᩠ᨵᩥᨲ᩠ᩅᩣ ᩐᩁᩩᨿᩣ ᨻᨶ᩠ᨵᩥᨲᩩᨶ᩺”ᨲᩥ. ᩈᩩᨲ᩠ᨲᩴ ᨨᩥᨩ᩠ᨩᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩈᩴᩅᩮᩃᩖᩥᨿᩴ, ᨠᨭᩥᩈᩩᨲ᩠ᨲᨠᨶ᩺”ᨲᩥ.
</Paragraph>

<Paragraph number="2059" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩩᨶᩥᨿᩮᩣ ᩈᨻ᩠ᨻᨠᩣᩃᩴ ᨠᨭᩥᩈᩩᨲ᩠ᨲᨠᩴ ᨵᩤᩁᩮᨶ᩠ᨲᩥ. ᨾᨶᩩᩔᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᩈᩮᨿ᩠ᨿᨳᩣᨸᩥ ᨣᩥᩉᩥᨶᩦ ᨠᩣᨾᨽᩮᩣᨣᩥᨶᩥᨿᩮᩣ”ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩥᨿᩣ ᩈᨻ᩠ᨻᨠᩣᩃᩴ ᨠᨭᩥᩈᩩᨲ᩠ᨲᨠᩴ ᨵᩤᩁᩮᨲᨻ᩠ᨻᩴ. ᨿᩣ ᨵᩤᩁᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩏᨲᩩᨶᩥᨿᩣ ᨠᨭᩥᩈᩩᨲ᩠ᨲᨠᨶ᩺”ᨲᩥ.

</Paragraph>
</Division>

<Paragraph number="2060" type="center" book="cula">
ᨴᩩᨲᩥᨿᨽᩣᨱᩅᩤᩁᩮᩣ ᨶᩥᨭ᩠ᨮᩥᨲᩮᩣ.
</Paragraph>