---
title: "10.1.3 ᨽᩥᨠ᩠ᨡᩩᨶᩦᩏᨸᩈᨾ᩠ᨸᨴᩤᨶᩩᨩᩣᨶᨶ"
tableOfContents: false
sidebar:
  order: 3
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="404" book="cula">

<Paragraph number="1997" book="cula">
ᩋᨳ ᨡᩮᩣ ᨾᩉᩣᨸᨩᩣᨸᨲᩥ ᨣᩮᩤᨲᨾᩦ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᩋᨭ᩠ᨮᩣᩈᩥ. ᩑᨠᨾᨶ᩠ᨲᩴ ᨮᩥᨲᩣ ᨡᩮᩣ ᨾᩉᩣᨸᨩᩣᨸᨲᩥ ᨣᩮᩤᨲᨾᩦ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᨠᨳᩣᩉᩴ, ᨽᨶ᩠ᨲᩮ, ᩍᨾᩣᩈᩩ ᩈᩣᨠᩥᨿᩣᨶᩦᩈᩩ ᨸᨭᩥᨸᨩ᩠ᨩᩣᨾᩦ”ᨲᩥ? ᩋᨳ ᨡᩮᩣ ᨽᨣᩅᩤ ᨾᩉᩣᨸᨩᩣᨸᨲᩥᩴ ᨣᩮᩤᨲᨾᩥᩴ ᨵᨾ᩠ᨾᩥᨿᩣ ᨠᨳᩣᨿ ᩈᨶ᩠ᨴᩔᩮᩈᩥ ᩈᨾᩣᨴᨸᩮᩈᩥ ᩈᨾᩩᨲ᩠ᨲᩮᨩᩮᩈᩥ ᩈᨾ᩠ᨸᩉᩴᩈᩮᩈᩥ. ᩋᨳ ᨡᩮᩣ ᨾᩉᩣᨸᨩᩣᨸᨲᩥ ᨣᩮᩤᨲᨾᩦ ᨽᨣᩅᨲᩣ ᨵᨾ᩠ᨾᩥᨿᩣ ᨠᨳᩣᨿ ᩈᨶ᩠ᨴᩔᩥᨲᩣ ᩈᨾᩣᨴᨸᩥᨲᩣ ᩈᨾᩩᨲ᩠ᨲᩮᨩᩥᨲᩣ ᩈᨾ᩠ᨸᩉᩴᩈᩥᨲᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᨸᨴᨠ᩠ᨡᩥᨱᩴ ᨠᨲ᩠ᩅᩣ ᨸᨠ᩠ᨠᩣᨾᩥ. ᩋᨳ ᨡᩮᩣ ᨽᨣᩅᩤ ᩑᨲᩈ᩠ᨾᩥᩴ ᨶᩥᨴᩤᨶᩮ ᩑᨲᩈ᩠ᨾᩥᩴ ᨸᨠᩁᨱᩮ ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨽᩥᨠ᩠ᨡᩪᩉᩥ ᨽᩥᨠ᩠ᨡᩩᨶᩥᨿᩮᩣ ᩏᨸᩈᨾ᩠ᨸᩣᨴᩮᨲᩩᨶ᩺”ᨲᩥ.
</Paragraph>

<Paragraph number="1998" book="cula">
ᩋᨳ ᨡᩮᩣ ᨲᩣ ᨽᩥᨠ᩠ᨡᩩᨶᩥᨿᩮᩣ ᨾᩉᩣᨸᨩᩣᨸᨲᩥᩴ ᨣᩮᩤᨲᨾᩥᩴ ᩑᨲᨴᩅᩮᩤᨧᩩᩴ—  “ᩋᨿ᩠ᨿᩣ ᩋᨶᩩᨸᩈᨾ᩠ᨸᨶ᩠ᨶᩣ, ᨾᨿᨬ᩠ᨧᨾ᩠ᩉᩣ ᩏᨸᩈᨾ᩠ᨸᨶ᩠ᨶᩣ; ᩑᩅᨬ᩠ᩉᩥ ᨽᨣᩅᨲᩣ ᨸᨬ᩠ᨬᨲ᩠ᨲᩴ ᨽᩥᨠ᩠ᨡᩪᩉᩥ ᨽᩥᨠ᩠ᨡᩩᨶᩥᨿᩮᩣ ᩏᨸᩈᨾ᩠ᨸᩣᨴᩮᨲᨻ᩠ᨻᩣ”ᨲᩥ. ᩋᨳ ᨡᩮᩣ ᨾᩉᩣᨸᨩᩣᨸᨲᩥ ᨣᩮᩤᨲᨾᩦ ᨿᩮᨶᩣᨿᩈ᩠ᨾᩣ ᩋᩣᨶᨶ᩠ᨴᩮᩣ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᩋᩣᨿᩈ᩠ᨾᨶ᩠ᨲᩴ ᩋᩣᨶᨶ᩠ᨴᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᩋᨭ᩠ᨮᩣᩈᩥ. ᩑᨠᨾᨶ᩠ᨲᩴ ᨮᩥᨲᩣ ᨡᩮᩣ ᨾᩉᩣᨸᨩᩣᨸᨲᩥ ᨣᩮᩤᨲᨾᩦ ᩋᩣᨿᩈ᩠ᨾᨶ᩠ᨲᩴ ᩋᩣᨶᨶ᩠ᨴᩴ ᩑᨲᨴᩅᩮᩤᨧ—  “ᩍᨾᩣ ᨾᩴ, ᨽᨶ᩠ᨲᩮ ᩋᩣᨶᨶ᩠ᨴ, ᨽᩥᨠ᩠ᨡᩩᨶᩥᨿᩮᩣ ᩑᩅᨾᩣᩉᩴᩈᩩ—  ‘ᩋᨿ᩠ᨿᩣ ᩋᨶᩩᨸᩈᨾ᩠ᨸᨶ᩠ᨶᩣ, ᨾᨿᨬ᩠ᨧᨾ᩠ᩉᩣ ᩏᨸᩈᨾ᩠ᨸᨶ᩠ᨶᩣ; ᩑᩅᨬ᩠ᩉᩥ ᨽᨣᩅᨲᩣ ᨸᨬ᩠ᨬᨲ᩠ᨲᩴ ᨽᩥᨠ᩠ᨡᩪᩉᩥ ᨽᩥᨠ᩠ᨡᩩᨶᩥᨿᩮᩣ ᩏᨸᩈᨾ᩠ᨸᩣᨴᩮᨲᨻ᩠ᨻᩣ’”ᨲᩥ.
</Paragraph>

<Paragraph number="1999" book="cula">
ᩋᨳ ᨡᩮᩣ ᩋᩣᨿᩈ᩠ᨾᩣ ᩋᩣᨶᨶ᩠ᨴᩮᩣ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᨶᩥᩈᩦᨴᩥ. ᩑᨠᨾᨶ᩠ᨲᩴ ᨶᩥᩈᩥᨶ᩠ᨶᩮᩣ ᨡᩮᩣ ᩋᩣᨿᩈ᩠ᨾᩣ ᩋᩣᨶᨶ᩠ᨴᩮᩣ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᨾᩉᩣᨸᨩᩣᨸᨲᩥ, ᨽᨶ᩠ᨲᩮ, ᨣᩮᩤᨲᨾᩦ ᩑᩅᨾᩣᩉ—  ‘ᩍᨾᩣ ᨾᩴ, ᨽᨶ᩠ᨲᩮ ᩋᩣᨶᨶ᩠ᨴ, ᨽᩥᨠ᩠ᨡᩩᨶᩥᨿᩮᩣ ᩑᩅᨾᩣᩉᩴᩈᩩ—  ᩋᨿ᩠ᨿᩣ ᩋᨶᩩᨸᩈᨾ᩠ᨸᨶ᩠ᨶᩣ, ᨾᨿᨬ᩠ᨧᨾ᩠ᩉᩣ ᩏᨸᩈᨾ᩠ᨸᨶ᩠ᨶᩣ; ᩑᩅᨬ᩠ᩉᩥ ᨽᨣᩅᨲᩣ ᨸᨬ᩠ᨬᨲ᩠ᨲᩴ ᨽᩥᨠ᩠ᨡᩪᩉᩥ ᨽᩥᨠ᩠ᨡᩩᨶᩥᨿᩮᩣ ᩏᨸᩈᨾ᩠ᨸᩣᨴᩮᨲᨻ᩠ᨻᩣ’”ᨲᩥ.
</Paragraph>

<Paragraph number="2000" book="cula">
“ᨿᨴᨣ᩠ᨣᩮᨶ, ᩋᩣᨶᨶ᩠ᨴ, ᨾᩉᩣᨸᨩᩣᨸᨲᩥᨿᩣ ᨣᩮᩤᨲᨾᩥᨿᩣ ᩋᨭ᩠ᨮ ᨣᩁᩩᨵᨾ᩠ᨾᩣ ᨸᨭᩥᨣ᩠ᨣᩉᩥᨲᩣ, ᨲᨴᩮᩅ ᩈᩣ ᩏᨸᩈᨾ᩠ᨸᨶ᩠ᨶᩣ”ᨲᩥ.
</Paragraph>

</Division>
<Division number="405" book="cula">

<Paragraph number="2001" book="cula">
ᩋᨳ ᨡᩮᩣ ᨾᩉᩣᨸᨩᩣᨸᨲᩥ ᨣᩮᩤᨲᨾᩦ ᨿᩮᨶᩣᨿᩈ᩠ᨾᩣ ᩋᩣᨶᨶ᩠ᨴᩮᩣ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᩋᩣᨿᩈ᩠ᨾᨶ᩠ᨲᩴ ᩋᩣᨶᨶ᩠ᨴᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᩋᨭ᩠ᨮᩣᩈᩥ. ᩑᨠᨾᨶ᩠ᨲᩴ ᨮᩥᨲᩣ ᨡᩮᩣ ᨾᩉᩣᨸᨩᩣᨸᨲᩥ ᨣᩮᩤᨲᨾᩦ ᩋᩣᨿᩈ᩠ᨾᨶ᩠ᨲᩴ ᩋᩣᨶᨶ᩠ᨴᩴ ᩑᨲᨴᩅᩮᩤᨧ—  “ᩑᨠᩣᩉᩴ, ᨽᨶ᩠ᨲᩮ ᩋᩣᨶᨶ᩠ᨴ, ᨽᨣᩅᨶ᩠ᨲᩴ ᩅᩁᩴ ᨿᩣᨧᩣᨾᩥ. ᩈᩣᨵᩩ, ᨽᨶ᩠ᨲᩮ, ᨽᨣᩅᩤ ᩋᨶᩩᨩᩣᨶᩮᨿ᩠ᨿ ᨽᩥᨠ᩠ᨡᩪᨶᨬ᩠ᨧ ᨽᩥᨠ᩠ᨡᩩᨶᩦᨶᨬ᩠ᨧ ᨿᨳᩣᩅᩩᨯ᩠ᨰᩴ ᩋᨽᩥᩅᩤᨴᨶᩴ ᨸᨧ᩠ᨧᩩᨭ᩠ᨮᩣᨶᩴ ᩋᨬ᩠ᨩᩃᩥᨠᨾ᩠ᨾᩴ ᩈᩣᨾᩦᨧᩥᨠᨾ᩠ᨾᨶ᩺”ᨲᩥ.
</Paragraph>

<Paragraph number="2002" book="cula">
ᩋᨳ ᨡᩮᩣ ᩋᩣᨿᩈ᩠ᨾᩣ ᩋᩣᨶᨶ᩠ᨴᩮᩣ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᨶᩥᩈᩦᨴᩥ. ᩑᨠᨾᨶ᩠ᨲᩴ ᨶᩥᩈᩥᨶ᩠ᨶᩮᩣ ᨡᩮᩣ ᩋᩣᨿᩈ᩠ᨾᩣ ᩋᩣᨶᨶ᩠ᨴᩮᩣ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᨾᩉᩣᨸᨩᩣᨸᨲᩥ, ᨽᨶ᩠ᨲᩮ, ᨣᩮᩤᨲᨾᩦ ᩑᩅᨾᩣᩉ—  ‘ᩑᨠᩣᩉᩴ, ᨽᨶ᩠ᨲᩮ ᩋᩣᨶᨶ᩠ᨴ, ᨽᨣᩅᨶ᩠ᨲᩴ ᩅᩁᩴ ᨿᩣᨧᩣᨾᩥ. ᩈᩣᨵᩩ, ᨽᨶ᩠ᨲᩮ, ᨽᨣᩅᩤ ᩋᨶᩩᨩᩣᨶᩮᨿ᩠ᨿ ᨽᩥᨠ᩠ᨡᩪᨶᨬ᩠ᨧ ᨽᩥᨠ᩠ᨡᩩᨶᩦᨶᨬ᩠ᨧ ᨿᨳᩣᩅᩩᨯ᩠ᨰᩴ ᩋᨽᩥᩅᩤᨴᨶᩴ ᨸᨧ᩠ᨧᩩᨭ᩠ᨮᩣᨶᩴ ᩋᨬ᩠ᨩᩃᩥᨠᨾ᩠ᨾᩴ ᩈᩣᨾᩦᨧᩥᨠᨾ᩠ᨾᨶ᩺’”ᨲᩥ.
</Paragraph>

<Paragraph number="2003" book="cula">
“ᩋᨭ᩠ᨮᩣᨶᨾᩮᨲᩴ, ᩋᩣᨶᨶ᩠ᨴ, ᩋᨶᩅᨠᩣᩈᩮᩣ, ᨿᩴ ᨲᨳᩣᨣᨲᩮᩣ ᩋᨶᩩᨩᩣᨶᩮᨿ᩠ᨿ ᨾᩣᨲᩩᨣᩤᨾᩔ ᩋᨽᩥᩅᩤᨴᨶᩴ ᨸᨧ᩠ᨧᩩᨭ᩠ᨮᩣᨶᩴ ᩋᨬ᩠ᨩᩃᩥᨠᨾ᩠ᨾᩴ ᩈᩣᨾᩦᨧᩥᨠᨾ᩠ᨾᩴ. ᩍᨾᩮᩉᩥ ᨶᩣᨾ, ᩋᩣᨶᨶ᩠ᨴ, ᩋᨬ᩠ᨬᨲᩥᨲ᩠ᨳᩥᨿᩣ ᨴᩩᩁᨠ᩠ᨡᩣᨲᨵᨾ᩠ᨾᩣ ᨾᩣᨲᩩᨣᩤᨾᩔ ᩋᨽᩥᩅᩤᨴᨶᩴ ᨸᨧ᩠ᨧᩩᨭ᩠ᨮᩣᨶᩴ ᩋᨬ᩠ᨩᩃᩥᨠᨾ᩠ᨾᩴ ᩈᩣᨾᩦᨧᩥᨠᨾ᩠ᨾᩴ ᨶ ᨠᩁᩥᩔᨶ᩠ᨲᩥ; ᨠᩥᨾᩘᨣᩴ ᨸᨶ ᨲᨳᩣᨣᨲᩮᩣ ᩋᨶᩩᨩᩣᨶᩥᩔᨲᩥ ᨾᩣᨲᩩᨣᩤᨾᩔ ᩋᨽᩥᩅᩤᨴᨶᩴ ᨸᨧ᩠ᨧᩩᨭ᩠ᨮᩣᨶᩴ ᩋᨬ᩠ᨩᩃᩥᨠᨾ᩠ᨾᩴ ᩈᩣᨾᩦᨧᩥᨠᨾ᩠ᨾᨶ᩺”ᨲᩥ?
</Paragraph>

<Paragraph number="2004" book="cula">
ᩋᨳ ᨡᩮᩣ ᨽᨣᩅᩤ ᩑᨲᩈ᩠ᨾᩥᩴ ᨶᩥᨴᩤᨶᩮ ᩑᨲᩈ᩠ᨾᩥᩴ ᨸᨠᩁᨱᩮ ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᨶ, ᨽᩥᨠ᩠ᨡᩅᩮ, ᨾᩣᨲᩩᨣᩤᨾᩔ ᩋᨽᩥᩅᩤᨴᨶᩴ ᨸᨧ᩠ᨧᩩᨭ᩠ᨮᩣᨶᩴ ᩋᨬ᩠ᨩᩃᩥᨠᨾ᩠ᨾᩴ ᩈᩣᨾᩦᨧᩥᨠᨾ᩠ᨾᩴ ᨠᩣᨲᨻ᩠ᨻᩴ. ᨿᩮᩣ ᨠᩁᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>

<Paragraph number="2005" book="cula">
ᩋᨳ ᨡᩮᩣ ᨾᩉᩣᨸᨩᩣᨸᨲᩥ ᨣᩮᩤᨲᨾᩦ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᩋᨭ᩠ᨮᩣᩈᩥ. ᩑᨠᨾᨶ᩠ᨲᩴ ᨮᩥᨲᩣ ᨡᩮᩣ ᨾᩉᩣᨸᨩᩣᨸᨲᩥ ᨣᩮᩤᨲᨾᩦ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᨿᩣᨶᩥ ᨲᩣᨶᩥ, ᨽᨶ᩠ᨲᩮ, ᨽᩥᨠ᩠ᨡᩩᨶᩦᨶᩴ ᩈᩥᨠ᩠ᨡᩣᨸᨴᩤᨶᩥ ᨽᩥᨠ᩠ᨡᩪᩉᩥ ᩈᩣᨵᩤᩁᨱᩣᨶᩥ, ᨠᨳᩴ ᨾᨿᩴ, ᨽᨶ᩠ᨲᩮ, ᨲᩮᩈᩩ ᩈᩥᨠ᩠ᨡᩣᨸᨴᩮᩈᩩ ᨸᨭᩥᨸᨩ᩠ᨩᩣᨾᩣ”ᨲᩥ? “ᨿᩣᨶᩥ ᨲᩣᨶᩥ, ᨣᩮᩤᨲᨾᩥ, ᨽᩥᨠ᩠ᨡᩩᨶᩦᨶᩴ ᩈᩥᨠ᩠ᨡᩣᨸᨴᩤᨶᩥ ᨽᩥᨠ᩠ᨡᩪᩉᩥ ᩈᩣᨵᩤᩁᨱᩣᨶᩥ, ᨿᨳᩣ ᨽᩥᨠ᩠ᨡᩪ ᩈᩥᨠ᩠ᨡᨶ᩠ᨲᩥ ᨲᨳᩣ ᨲᩮᩈᩩ ᩈᩥᨠ᩠ᨡᩣᨸᨴᩮᩈᩩ ᩈᩥᨠ᩠ᨡᨳᩣ”ᨲᩥ. “ᨿᩣᨶᩥ ᨸᨶ ᨲᩣᨶᩥ, ᨽᨶ᩠ᨲᩮ, ᨽᩥᨠ᩠ᨡᩩᨶᩦᨶᩴ ᩈᩥᨠ᩠ᨡᩣᨸᨴᩤᨶᩥ ᨽᩥᨠ᩠ᨡᩪᩉᩥ ᩋᩈᩣᨵᩤᩁᨱᩣᨶᩥ, ᨠᨳᩴ ᨾᨿᩴ, ᨽᨶ᩠ᨲᩮ, ᨲᩮᩈᩩ ᩈᩥᨠ᩠ᨡᩣᨸᨴᩮᩈᩩ ᨸᨭᩥᨸᨩ᩠ᨩᩣᨾᩣ”ᨲᩥ? “ᨿᩣᨶᩥ ᨲᩣᨶᩥ, ᨣᩮᩤᨲᨾᩥ, ᨽᩥᨠ᩠ᨡᩩᨶᩦᨶᩴ ᩈᩥᨠ᩠ᨡᩣᨸᨴᩤᨶᩥ ᨽᩥᨠ᩠ᨡᩪᩉᩥ ᩋᩈᩣᨵᩤᩁᨱᩣᨶᩥ, ᨿᨳᩣᨸᨬ᩠ᨬᨲ᩠ᨲᩮᩈᩩ ᩈᩥᨠ᩠ᨡᩣᨸᨴᩮᩈᩩ ᩈᩥᨠ᩠ᨡᨳᩣ”ᨲᩥ.
</Paragraph>

</Division>
<Division number="406" book="cula">

<Paragraph number="2006" book="cula">
ᩋᨳ ᨡᩮᩣ ᨾᩉᩣᨸᨩᩣᨸᨲᩥ ᨣᩮᩤᨲᨾᩦ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᩋᨭ᩠ᨮᩣᩈᩥ. ᩑᨠᨾᨶ᩠ᨲᩴ ᨮᩥᨲᩣ ᨡᩮᩣ ᨾᩉᩣᨸᨩᩣᨸᨲᩥ ᨣᩮᩤᨲᨾᩦ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᩈᩣᨵᩩ ᨾᩮ, ᨽᨶ᩠ᨲᩮ, ᨽᨣᩅᩤ ᩈᩴᨡᩥᨲ᩠ᨲᩮᨶ ᨵᨾ᩠ᨾᩴ ᨴᩮᩈᩮᨲᩩ, ᨿᨾᩉᩴ ᨽᨣᩅᨲᩮᩣ ᨵᨾ᩠ᨾᩴ ᩈᩩᨲ᩠ᩅᩣ ᩑᨠᩣ ᩅᩪᨸᨠᨭ᩠ᨮᩣ ᩋᨸ᩠ᨸᨾᨲ᩠ᨲᩣ ᩋᩣᨲᩣᨸᩥᨶᩦ ᨸᩉᩥᨲᨲ᩠ᨲᩣ ᩅᩥᩉᩁᩮᨿ᩠ᨿᨶ᩺”ᨲᩥ. “ᨿᩮ ᨡᩮᩣ ᨲ᩠ᩅᩴ, ᨣᩮᩤᨲᨾᩥ, ᨵᨾ᩠ᨾᩮ ᨩᩣᨶᩮᨿ᩠ᨿᩣᩈᩥ—  ᩍᨾᩮ ᨵᨾ᩠ᨾᩣ ᩈᩁᩣᨣᩤᨿ ᩈᩴᩅᨲ᩠ᨲᨶ᩠ᨲᩥ ᨶᩮᩣ ᩅᩥᩁᩣᨣᩤᨿ, ᩈᨬ᩠ᨬᩮᩣᨣᩤᨿ ᩈᩴᩅᨲ᩠ᨲᨶ᩠ᨲᩥ ᨶᩮᩣ ᩅᩥᩈᨬ᩠ᨬᩮᩣᨣᩤᨿ, ᩋᩣᨧᨿᩣᨿ ᩈᩴᩅᨲ᩠ᨲᨶ᩠ᨲᩥ ᨶᩮᩣ ᩋᨸᨧᨿᩣᨿ, ᨾᩉᩥᨧ᩠ᨨᨲᩣᨿ ᩈᩴᩅᨲ᩠ᨲᨶ᩠ᨲᩥ ᨶᩮᩣ ᩋᨸ᩠ᨸᩥᨧ᩠ᨨᨲᩣᨿ, ᩋᩈᨶ᩠ᨲᩩᨭ᩠ᨮᩥᨿᩣ ᩈᩴᩅᨲ᩠ᨲᨶ᩠ᨲᩥ ᨶᩮᩣ ᩈᨶ᩠ᨲᩩᨭ᩠ᨮᩥᨿᩣ, ᩈᩘᨣᨱᩥᨠᩣᨿ ᩈᩴᩅᨲ᩠ᨲᨶ᩠ᨲᩥ ᨶᩮᩣ ᨸᩅᩥᩅᩮᨠᩣᨿ, ᨠᩮᩣᩈᨩ᩠ᨩᩣᨿ ᩈᩴᩅᨲ᩠ᨲᨶ᩠ᨲᩥ ᨶᩮᩣ ᩅᩦᩁᩥᨿᩣᩁᨾ᩠ᨽᩣᨿ, ᨴᩩᨻ᩠ᨽᩁᨲᩣᨿ ᩈᩴᩅᨲ᩠ᨲᨶ᩠ᨲᩥ ᨶᩮᩣ ᩈᩩᨽᩁᨲᩣᨿ; ᩑᨠᩴᩈᩮᨶ, ᨣᩮᩤᨲᨾᩥ, ᨵᩤᩁᩮᨿ᩠ᨿᩣᩈᩥ—  ᨶᩮᩈᩮᩣ ᨵᨾ᩠ᨾᩮᩣ, ᨶᩮᩈᩮᩣ ᩅᩥᨶᨿᩮᩣ, ᨶᩮᨲᩴ ᩈᨲ᩠ᨳᩩᩈᩣᩈᨶᨶ᩠ᨲᩥ. ᨿᩮ ᨧ ᨡᩮᩣ ᨲ᩠ᩅᩴ, ᨣᩮᩤᨲᨾᩥ, ᨵᨾ᩠ᨾᩮ ᨩᩣᨶᩮᨿ᩠ᨿᩣᩈᩥ—  ᩍᨾᩮ ᨵᨾ᩠ᨾᩣ ᩅᩥᩁᩣᨣᩤᨿ ᩈᩴᩅᨲ᩠ᨲᨶ᩠ᨲᩥ ᨶᩮᩣ ᩈᩁᩣᨣᩤᨿ, ᩅᩥᩈᨬ᩠ᨬᩮᩣᨣᩤᨿ ᩈᩴᩅᨲ᩠ᨲᨶ᩠ᨲᩥ ᨶᩮᩣ ᩈᨬ᩠ᨬᩮᩣᨣᩤᨿ, ᩋᨸᨧᨿᩣᨿ ᩈᩴᩅᨲ᩠ᨲᨶ᩠ᨲᩥ ᨶᩮᩣ ᩋᩣᨧᨿᩣᨿ, ᩋᨸ᩠ᨸᩥᨧ᩠ᨨᨲᩣᨿ ᩈᩴᩅᨲ᩠ᨲᨶ᩠ᨲᩥ ᨶᩮᩣ ᨾᩉᩥᨧ᩠ᨨᨲᩣᨿ, ᩈᨶ᩠ᨲᩩᨭ᩠ᨮᩥᨿᩣ ᩈᩴᩅᨲ᩠ᨲᨶ᩠ᨲᩥ ᨶᩮᩣ ᩋᩈᨶ᩠ᨲᩩᨭ᩠ᨮᩥᨿᩣ, ᨸᩅᩥᩅᩮᨠᩣᨿ ᩈᩴᩅᨲ᩠ᨲᨶ᩠ᨲᩥ ᨶᩮᩣ ᩈᩘᨣᨱᩥᨠᩣᨿ, ᩅᩦᩁᩥᨿᩣᩁᨾ᩠ᨽᩣᨿ ᩈᩴᩅᨲ᩠ᨲᨶ᩠ᨲᩥ ᨶᩮᩣ ᨠᩮᩣᩈᨩ᩠ᨩᩣᨿ, ᩈᩩᨽᩁᨲᩣᨿ ᩈᩴᩅᨲ᩠ᨲᨶ᩠ᨲᩥ ᨶᩮᩣ ᨴᩩᨻ᩠ᨽᩁᨲᩣᨿ; ᩑᨠᩴᩈᩮᨶ, ᨣᩮᩤᨲᨾᩥ, ᨵᩤᩁᩮᨿ᩠ᨿᩣᩈᩥ—  ᩑᩈᩮᩣ ᨵᨾ᩠ᨾᩮᩣ, ᩑᩈᩮᩣ ᩅᩥᨶᨿᩮᩣ, ᩑᨲᩴ ᩈᨲ᩠ᨳᩩᩈᩣᩈᨶᨶ᩺”ᨲᩥ.
</Paragraph>

</Division>
<Division number="407" book="cula">

<Paragraph number="2007" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩩᨶᩦᨶᩴ ᨸᩣᨲᩥᨾᩮᩣᨠ᩠ᨡᩴ ᨶ ᩏᨴ᩠ᨴᩥᩈᩦᨿᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ …ᨸᩮ…  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩦᨶᩴ ᨸᩣᨲᩥᨾᩮᩣᨠ᩠ᨡᩴ ᩏᨴ᩠ᨴᩥᩈᩥᨲᩩᨶ᩺”ᨲᩥ. ᩋᨳ ᨡᩮᩣ ᨽᩥᨠ᩠ᨡᩪᨶᩴ ᩑᨲᨴᩉᩮᩣᩈᩥ—  “ᨠᩮᨶ ᨶᩩ ᨡᩮᩣ ᨽᩥᨠ᩠ᨡᩩᨶᩦᨶᩴ ᨸᩣᨲᩥᨾᩮᩣᨠ᩠ᨡᩴ ᩏᨴ᩠ᨴᩥᩈᩥᨲᨻ᩠ᨻᨶ᩺”ᨲᩥ? ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨽᩥᨠ᩠ᨡᩪᩉᩥ ᨽᩥᨠ᩠ᨡᩩᨶᩦᨶᩴ ᨸᩣᨲᩥᨾᩮᩣᨠ᩠ᨡᩴ ᩏᨴ᩠ᨴᩥᩈᩥᨲᩩᨶ᩺”ᨲᩥ.
</Paragraph>

<Paragraph number="2008" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᨽᩥᨠ᩠ᨡᩩᨶᩩᨸᩔᨿᩴ ᩏᨸᩈᩘᨠᨾᩥᨲ᩠ᩅᩣ ᨽᩥᨠ᩠ᨡᩩᨶᩦᨶᩴ ᨸᩣᨲᩥᨾᩮᩣᨠ᩠ᨡᩴ ᩏᨴ᩠ᨴᩥᩈᨶ᩠ᨲᩥ. ᨾᨶᩩᩔᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨩᩣᨿᩣᨿᩮᩣ ᩍᨾᩣ ᩍᨾᩮᩈᩴ, ᨩᩣᩁᩥᨿᩮᩣ ᩍᨾᩣ ᩍᨾᩮᩈᩴ, ᩍᨴᩤᨶᩥ ᩍᨾᩮ ᩍᨾᩣᩉᩥ ᩈᨴ᩠ᨵᩥᩴ ᩋᨽᩥᩁᨾᩥᩔᨶ᩠ᨲᩦ”ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩪᩉᩥ ᨽᩥᨠ᩠ᨡᩩᨶᩦᨶᩴ ᨸᩣᨲᩥᨾᩮᩣᨠ᩠ᨡᩴ ᩏᨴ᩠ᨴᩥᩈᩥᨲᨻ᩠ᨻᩴ. ᨿᩮᩣ ᩏᨴ᩠ᨴᩥᩈᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩦᩉᩥ ᨽᩥᨠ᩠ᨡᩩᨶᩦᨶᩴ ᨸᩣᨲᩥᨾᩮᩣᨠ᩠ᨡᩴ ᩏᨴ᩠ᨴᩥᩈᩥᨲᩩᨶ᩺”ᨲᩥ. ᨽᩥᨠ᩠ᨡᩩᨶᩥᨿᩮᩣ ᨶ ᨩᩣᨶᨶ᩠ᨲᩥ—  “ᩑᩅᩴ ᨸᩣᨲᩥᨾᩮᩣᨠ᩠ᨡᩴ ᩏᨴ᩠ᨴᩥᩈᩥᨲᨻ᩠ᨻᨶ᩺”ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨽᩥᨠ᩠ᨡᩪᩉᩥ ᨽᩥᨠ᩠ᨡᩩᨶᩦᨶᩴ ᩋᩣᨧᩥᨠ᩠ᨡᩥᨲᩩᩴ—  ‘ᩑᩅᩴ ᨸᩣᨲᩥᨾᩮᩣᨠ᩠ᨡᩴ ᩏᨴ᩠ᨴᩥᩈᩮᨿ᩠ᨿᩣᨳᩣ’”ᨲᩥ.
</Paragraph>

</Division>
<Division number="408" book="cula">

<Paragraph number="2009" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩩᨶᩥᨿᩮᩣ ᩋᩣᨸᨲ᩠ᨲᩥᩴ ᨶ ᨸᨭᩥᨠᩁᩮᩣᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩥᨿᩣ ᩋᩣᨸᨲ᩠ᨲᩥ ᨶ ᨸᨭᩥᨠᩣᨲᨻ᩠ᨻᩣ. ᨿᩣ ᨶ ᨸᨭᩥᨠᩁᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ. ᨽᩥᨠ᩠ᨡᩩᨶᩥᨿᩮᩣ ᨶ ᨩᩣᨶᨶ᩠ᨲᩥ—  “ᩑᩅᩴ ᩋᩣᨸᨲ᩠ᨲᩥ ᨸᨭᩥᨠᩣᨲᨻ᩠ᨻᩣ”ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨽᩥᨠ᩠ᨡᩪᩉᩥ ᨽᩥᨠ᩠ᨡᩩᨶᩦᨶᩴ ᩋᩣᨧᩥᨠ᩠ᨡᩥᨲᩩᩴ—  ‘ᩑᩅᩴ ᩋᩣᨸᨲ᩠ᨲᩥᩴ ᨸᨭᩥᨠᩁᩮᨿ᩠ᨿᩣᨳᩣ’”ᨲᩥ. ᩋᨳ ᨡᩮᩣ ᨽᩥᨠ᩠ᨡᩪᨶᩴ ᩑᨲᨴᩉᩮᩣᩈᩥ—  “ᨠᩮᨶ ᨶᩩ ᨡᩮᩣ ᨽᩥᨠ᩠ᨡᩩᨶᩦᨶᩴ ᩋᩣᨸᨲ᩠ᨲᩥ ᨸᨭᩥᨣ᩠ᨣᩉᩮᨲᨻ᩠ᨻᩣ”ᨲᩥ? ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨽᩥᨠ᩠ᨡᩪᩉᩥ ᨽᩥᨠ᩠ᨡᩩᨶᩦᨶᩴ ᩋᩣᨸᨲ᩠ᨲᩥᩴ ᨸᨭᩥᨣ᩠ᨣᩉᩮᨲᩩᨶ᩺”ᨲᩥ.
</Paragraph>

<Paragraph number="2010" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩩᨶᩥᨿᩮᩣ ᩁᨳᩥᨠᩣᨿᨸᩥ ᨻ᩠ᨿᩪᩉᩮᨸᩥ ᩈᩥᩘᨥᩣᨭᨠᩮᨸᩥ ᨽᩥᨠ᩠ᨡᩩᩴ ᨸᩔᩥᨲ᩠ᩅᩣ ᨸᨲ᩠ᨲᩴ ᨽᩪᨾᩥᨿᩴ ᨶᩥᨠ᩠ᨡᩥᨸᩥᨲ᩠ᩅᩣ ᩑᨠᩴᩈᩴ ᩏᨲ᩠ᨲᩁᩣᩈᩘᨣᩴ ᨠᩁᩥᨲ᩠ᩅᩣ ᩏᨠ᩠ᨠᩩᨭᩥᨠᩴ ᨶᩥᩈᩦᨴᩥᨲ᩠ᩅᩣ ᩋᨬ᩠ᨩᩃᩥᩴ ᨸᨣ᩠ᨣᩉᩮᨲ᩠ᩅᩣ ᩋᩣᨸᨲ᩠ᨲᩥᩴ ᨸᨭᩥᨠᩁᩮᩣᨶ᩠ᨲᩥ. ᨾᨶᩩᩔᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨩᩣᨿᩣᨿᩮᩣ ᩍᨾᩣ ᩍᨾᩮᩈᩴ, ᨩᩣᩁᩥᨿᩮᩣ ᩍᨾᩣ ᩍᨾᩮᩈᩴ, ᩁᨲ᩠ᨲᩥᩴ ᩅᩥᨾᩣᨶᩮᨲ᩠ᩅᩣ ᩍᨴᩤᨶᩥ ᨡᨾᩣᨸᩮᨶ᩠ᨲᩦ”ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩪᩉᩥ ᨽᩥᨠ᩠ᨡᩩᨶᩦᨶᩴ ᩋᩣᨸᨲ᩠ᨲᩥ ᨸᨭᩥᨣ᩠ᨣᩉᩮᨲᨻ᩠ᨻᩣ. ᨿᩮᩣ ᨸᨭᩥᨣ᩠ᨣᨱ᩠ᩉᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩦᩉᩥ ᨽᩥᨠ᩠ᨡᩩᨶᩦᨶᩴ ᩋᩣᨸᨲ᩠ᨲᩥᩴ ᨸᨭᩥᨣ᩠ᨣᩉᩮᨲᩩᨶ᩺”ᨲᩥ. ᨽᩥᨠ᩠ᨡᩩᨶᩥᨿᩮᩣ ᨶ ᨩᩣᨶᨶ᩠ᨲᩥ—  “ᩑᩅᩴ ᩋᩣᨸᨲ᩠ᨲᩥ ᨸᨭᩥᨣ᩠ᨣᩉᩮᨲᨻ᩠ᨻᩣ”ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨽᩥᨠ᩠ᨡᩪᩉᩥ ᨽᩥᨠ᩠ᨡᩩᨶᩦᨶᩴ ᩋᩣᨧᩥᨠ᩠ᨡᩥᨲᩩᩴ—  ‘ᩑᩅᩴ ᩋᩣᨸᨲ᩠ᨲᩥᩴ ᨸᨭᩥᨣ᩠ᨣᨱ᩠ᩉᩮᨿ᩠ᨿᩣᨳᩣ’”ᨲᩥ.
</Paragraph>

</Division>
<Division number="409" book="cula">

<Paragraph number="2011" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩩᨶᩦᨶᩴ ᨠᨾ᩠ᨾᩴ ᨶ ᨠᩁᩥᨿᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩦᨶᩴ ᨠᨾ᩠ᨾᩴ ᨠᩣᨲᩩᨶ᩺”ᨲᩥ. ᩋᨳ ᨡᩮᩣ ᨽᩥᨠ᩠ᨡᩪᨶᩴ ᩑᨲᨴᩉᩮᩣᩈᩥ—  “ᨠᩮᨶ ᨶᩩ ᨡᩮᩣ ᨽᩥᨠ᩠ᨡᩩᨶᩦᨶᩴ ᨠᨾ᩠ᨾᩴ ᨠᩣᨲᨻ᩠ᨻᨶ᩺”ᨲᩥ? ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨽᩥᨠ᩠ᨡᩪᩉᩥ ᨽᩥᨠ᩠ᨡᩩᨶᩦᨶᩴ ᨠᨾ᩠ᨾᩴ ᨠᩣᨲᩩᨶ᩺”ᨲᩥ.
</Paragraph>

<Paragraph number="2012" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨠᨲᨠᨾ᩠ᨾᩣ ᨽᩥᨠ᩠ᨡᩩᨶᩥᨿᩮᩣ ᩁᨳᩥᨠᩣᨿᨸᩥ ᨻ᩠ᨿᩪᩉᩮᨸᩥ ᩈᩥᩘᨥᩣᨭᨠᩮᨸᩥ ᨽᩥᨠ᩠ᨡᩩᩴ ᨸᩔᩥᨲ᩠ᩅᩣ ᨸᨲ᩠ᨲᩴ ᨽᩪᨾᩥᨿᩴ ᨶᩥᨠ᩠ᨡᩥᨸᩥᨲ᩠ᩅᩣ ᩑᨠᩴᩈᩴ ᩏᨲ᩠ᨲᩁᩣᩈᩘᨣᩴ ᨠᩁᩥᨲ᩠ᩅᩣ ᩏᨠ᩠ᨠᩩᨭᩥᨠᩴ ᨶᩥᩈᩦᨴᩥᨲ᩠ᩅᩣ ᩋᨬ᩠ᨩᩃᩥᩴ ᨸᨣ᩠ᨣᩉᩮᨲ᩠ᩅᩣ ᨡᨾᩣᨸᩮᨶ᩠ᨲᩥ “ᩑᩅᩴ ᨶᩪᨶ ᨠᩣᨲᨻ᩠ᨻᨶ᩺”ᨲᩥ ᨾᨬ᩠ᨬᨾᩣᨶᩣ. ᨾᨶᩩᩔᩣ ᨲᨳᩮᩅ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨩᩣᨿᩣᨿᩮᩣ ᩍᨾᩣ ᩍᨾᩮᩈᩴ, ᨩᩣᩁᩥᨿᩮᩣ ᩍᨾᩣ ᩍᨾᩮᩈᩴ, ᩁᨲ᩠ᨲᩥᩴ ᩅᩥᨾᩣᨶᩮᨲ᩠ᩅᩣ ᩍᨴᩤᨶᩥ ᨡᨾᩣᨸᩮᨶ᩠ᨲᩦ”ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩪᩉᩥ ᨽᩥᨠ᩠ᨡᩩᨶᩦᨶᩴ ᨠᨾ᩠ᨾᩴ ᨠᩣᨲᨻ᩠ᨻᩴ. ᨿᩮᩣ ᨠᩁᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩦᩉᩥ ᨽᩥᨠ᩠ᨡᩩᨶᩦᨶᩴ ᨠᨾ᩠ᨾᩴ ᨠᩣᨲᩩᨶ᩺”ᨲᩥ. ᨽᩥᨠ᩠ᨡᩩᨶᩥᨿᩮᩣ ᨶ ᨩᩣᨶᨶ᩠ᨲᩥ—  “ᩑᩅᩴ ᨠᨾ᩠ᨾᩴ ᨠᩣᨲᨻ᩠ᨻᨶ᩺”ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨽᩥᨠ᩠ᨡᩪᩉᩥ ᨽᩥᨠ᩠ᨡᩩᨶᩦᨶᩴ ᩋᩣᨧᩥᨠ᩠ᨡᩥᨲᩩᩴ—  ‘ᩑᩅᩴ ᨠᨾ᩠ᨾᩴ ᨠᩁᩮᨿ᩠ᨿᩣᨳᩣ’”ᨲᩥ.
</Paragraph>

</Division>
<Division number="410" book="cula">

<Paragraph number="2013" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩩᨶᩥᨿᩮᩣ ᩈᩴᨥᨾᨩ᩠ᨫᩮ ᨽᨱ᩠ᨯᨶᨩᩣᨲᩣ ᨠᩃᩉᨩᩣᨲᩣ ᩅᩥᩅᩤᨴᩤᨸᨶ᩠ᨶᩣ ᩋᨬ᩠ᨬᨾᨬ᩠ᨬᩴ ᨾᩩᨡᩈᨲ᩠ᨲᩦᩉᩥ ᩅᩥᨲᩩᨴᨶ᩠ᨲᩣ ᩅᩥᩉᩁᨶ᩠ᨲᩥ. ᨶ ᩈᨠ᩠ᨠᩮᩣᨶ᩠ᨲᩥ ᨲᩴ ᩋᨵᩥᨠᩁᨱᩴ ᩅᩪᨸᩈᨾᩮᨲᩩᩴ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨽᩥᨠ᩠ᨡᩪᩉᩥ ᨽᩥᨠ᩠ᨡᩩᨶᩦᨶᩴ ᩋᨵᩥᨠᩁᨱᩴ ᩅᩪᨸᩈᨾᩮᨲᩩᨶ᩺”ᨲᩥ.
</Paragraph>

<Paragraph number="2014" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᨽᩥᨠ᩠ᨡᩩᨶᩦᨶᩴ ᩋᨵᩥᨠᩁᨱᩴ ᩅᩪᨸᩈᨾᩮᨶ᩠ᨲᩥ. ᨲᩈ᩠ᨾᩥᩴ ᨡᩮᩣ ᨸᨶ ᩋᨵᩥᨠᩁᨱᩮ ᩅᩥᨶᩥᨧ᩠ᨨᩥᨿᨾᩣᨶᩮ ᨴᩥᩔᨶ᩠ᨲᩥ ᨽᩥᨠ᩠ᨡᩩᨶᩥᨿᩮᩣ ᨠᨾ᩠ᨾᨸ᩠ᨸᨲ᩠ᨲᩣᨿᩮᩣᨸᩥ ᩋᩣᨸᨲ᩠ᨲᩥᨣᩤᨾᩥᨶᩥᨿᩮᩣᨸᩥ. ᨽᩥᨠ᩠ᨡᩩᨶᩥᨿᩮᩣ ᩑᩅᨾᩣᩉᩴᩈᩩ—  “ᩈᩣᨵᩩ, ᨽᨶ᩠ᨲᩮ, ᩋᨿ᩠ᨿᩣᩅ ᨽᩥᨠ᩠ᨡᩩᨶᩦᨶᩴ ᨠᨾ᩠ᨾᩴ ᨠᩁᩮᩣᨶ᩠ᨲᩩ, ᩋᨿ᩠ᨿᩣᩅ ᨽᩥᨠ᩠ᨡᩩᨶᩦᨶᩴ ᩋᩣᨸᨲ᩠ᨲᩥᩴ ᨸᨭᩥᨣ᩠ᨣᨱ᩠ᩉᨶ᩠ᨲᩩ; ᩑᩅᨬ᩠ᩉᩥ ᨽᨣᩅᨲᩣ ᨸᨬ᩠ᨬᨲ᩠ᨲᩴ ᨽᩥᨠ᩠ᨡᩪᩉᩥ ᨽᩥᨠ᩠ᨡᩩᨶᩦᨶᩴ ᩋᨵᩥᨠᩁᨱᩴ ᩅᩪᨸᩈᨾᩮᨲᨻ᩠ᨻᨶ᩺”ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨽᩥᨠ᩠ᨡᩪᩉᩥ ᨽᩥᨠ᩠ᨡᩩᨶᩦᨶᩴ ᨠᨾ᩠ᨾᩴ ᩋᩣᩁᩮᩣᨸᩮᨲ᩠ᩅᩣ ᨽᩥᨠ᩠ᨡᩩᨶᩦᨶᩴ ᨶᩥᨿ᩠ᨿᩣᨴᩮᨲᩩᩴ—  ᨽᩥᨠ᩠ᨡᩩᨶᩦᩉᩥ ᨽᩥᨠ᩠ᨡᩩᨶᩦᨶᩴ ᨠᨾ᩠ᨾᩴ ᨠᩣᨲᩩᩴ, ᨽᩥᨠ᩠ᨡᩪᩉᩥ ᨽᩥᨠ᩠ᨡᩩᨶᩦᨶᩴ ᩋᩣᨸᨲ᩠ᨲᩥᩴ ᩋᩣᩁᩮᩣᨸᩮᨲ᩠ᩅᩣ ᨽᩥᨠ᩠ᨡᩩᨶᩦᨶᩴ ᨶᩥᨿ᩠ᨿᩣᨴᩮᨲᩩᩴ, ᨽᩥᨠ᩠ᨡᩩᨶᩦᩉᩥ ᨽᩥᨠ᩠ᨡᩩᨶᩦᨶᩴ ᩋᩣᨸᨲ᩠ᨲᩥᩴ ᨸᨭᩥᨣ᩠ᨣᩉᩮᨲᩩᨶ᩺”ᨲᩥ.
</Paragraph>

<Paragraph number="2015" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩏᨸ᩠ᨸᩃᩅᨱ᩠ᨱᩣᨿ ᨽᩥᨠ᩠ᨡᩩᨶᩥᨿᩣ ᩋᨶ᩠ᨲᩮᩅᩤᩈᩥᨶᩦ ᨽᩥᨠ᩠ᨡᩩᨶᩦ ᩈᨲ᩠ᨲ ᩅᩔᩣᨶᩥ ᨽᨣᩅᨶ᩠ᨲᩴ ᩋᨶᩩᨻᨶ᩠ᨵᩣ ᩉᩮᩣᨲᩥ ᩅᩥᨶᨿᩴ ᨸᩁᩥᨿᩣᨸᩩᨱᨶ᩠ᨲᩦ. ᨲᩔᩣ ᨾᩩᨭ᩠ᨮᩔᨲᩥᨶᩥᨿᩣ ᨣᩉᩥᨲᩮᩣ ᨣᩉᩥᨲᩮᩣ ᨾᩩᩔᨲᩥ. ᩋᩔᩮᩣᩈᩥ ᨡᩮᩣ ᩈᩣ ᨽᩥᨠ᩠ᨡᩩᨶᩦ—  “ᨽᨣᩅᩤ ᨠᩥᩁ ᩈᩣᩅᨲ᩠ᨳᩥᩴ ᨣᨶ᩠ᨲᩩᨠᩣᨾᩮᩣ”ᨲᩥ. ᩋᨳ ᨡᩮᩣ ᨲᩔᩣ ᨽᩥᨠ᩠ᨡᩩᨶᩥᨿᩣ ᩑᨲᨴᩉᩮᩣᩈᩥ—  “ᩋᩉᩴ ᨡᩮᩣ ᩈᨲ᩠ᨲ ᩅᩔᩣᨶᩥ ᨽᨣᩅᨶ᩠ᨲᩴ ᩋᨶᩩᨻᨶ᩠ᨵᩥᩴ ᩅᩥᨶᨿᩴ ᨸᩁᩥᨿᩣᨸᩩᨱᨶ᩠ᨲᩦ. ᨲᩔᩣ ᨾᩮ ᨾᩩᨭ᩠ᨮᩔᨲᩥᨶᩥᨿᩣ ᨣᩉᩥᨲᩮᩣ ᨣᩉᩥᨲᩮᩣ ᨾᩩᩔᨲᩥ. ᨴᩩᨠ᩠ᨠᩁᩴ ᨡᩮᩣ ᨸᨶ ᨾᩣᨲᩩᨣᩤᨾᩮᨶ ᨿᩣᩅᨩᩦᩅᩴ ᩈᨲ᩠ᨳᩣᩁᩴ ᩋᨶᩩᨻᨶ᩠ᨵᩥᨲᩩᩴ. ᨠᨳᩴ ᨶᩩ ᨡᩮᩣ ᨾᨿᩣ ᨸᨭᩥᨸᨩ᩠ᨩᩥᨲᨻ᩠ᨻᨶ᩺”ᨲᩥ? ᩋᨳ ᨡᩮᩣ ᩈᩣ ᨽᩥᨠ᩠ᨡᩩᨶᩦ ᨽᩥᨠ᩠ᨡᩩᨶᩦᨶᩴ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩥ. ᨽᩥᨠ᩠ᨡᩩᨶᩥᨿᩮᩣ ᨽᩥᨠ᩠ᨡᩪᨶᩴ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. ᨽᩥᨠ᩠ᨡᩪ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨽᩥᨠ᩠ᨡᩪᩉᩥ ᨽᩥᨠ᩠ᨡᩩᨶᩦᨶᩴ ᩅᩥᨶᨿᩴ ᩅᩤᨧᩮᨲᩩᨶ᩺”ᨲᩥ.

</Paragraph>
</Division>

<Paragraph number="2016" type="center" book="cula">
ᨸᨮᨾᨽᩣᨱᩅᩤᩁᩮᩣ ᨶᩥᨭ᩠ᨮᩥᨲᩮᩣ.
</Paragraph>