---
title: "10.3 ᨲᨲᩥᨿᨽᩣᨱᩅᩤᩁ"
tableOfContents: false
sidebar:
  order: 3
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="423" book="cula">

<Paragraph number="2061" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩏᨸᩈᨾ᩠ᨸᨶ᩠ᨶᩣᨿᩮᩣ ᨴᩥᩔᨶ᩠ᨲᩥ—  ᩋᨶᩥᨾᩥᨲ᩠ᨲᩣᨸᩥ, ᨶᩥᨾᩥᨲ᩠ᨲᨾᨲ᩠ᨲᩣᨸᩥ, ᩋᩃᩮᩣᩉᩥᨲᩣᨸᩥ, ᨵᩩᩅᩃᩮᩣᩉᩥᨲᩣᨸᩥ, ᨵᩩᩅᨧᩮᩣᩊᩣᨸᩥ, ᨸᨣ᩠ᨥᩁᨶ᩠ᨲᩦᨸᩥ, ᩈᩥᨡᩁᨱᩦᨸᩥ, ᩍᨲ᩠ᨳᩥᨸᨱ᩠ᨯᨠᩣᨸᩥ, ᩅᩮᨸᩩᩁᩥᩈᩥᨠᩣᨸᩥ, ᩈᨾ᩠ᨽᩥᨶ᩠ᨶᩣᨸᩥ, ᩏᨽᨲᩮᩣᨻ᩠ᨿᨬ᩠ᨩᨶᩣᨸᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩏᨸᩈᨾ᩠ᨸᩣᨴᩮᨶ᩠ᨲᩥᨿᩣ ᨧᨲᩩᩅᩦᩈᨲᩥ ᩋᨶ᩠ᨲᩁᩣᨿᩥᨠᩮ ᨵᨾ᩠ᨾᩮ ᨸᩩᨧ᩠ᨨᩥᨲᩩᩴ. ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᨸᩩᨧ᩠ᨨᩥᨲᨻ᩠ᨻᩣ—  ‘ᨶᩈᩥ ᩋᨶᩥᨾᩥᨲ᩠ᨲᩣ, ᨶᩈᩥ ᨶᩥᨾᩥᨲ᩠ᨲᨾᨲ᩠ᨲᩣ, ᨶᩈᩥ ᩋᩃᩮᩣᩉᩥᨲᩣ, ᨶᩈᩥ ᨵᩩᩅᩃᩮᩣᩉᩥᨲᩣ, ᨶᩈᩥ ᨵᩩᩅᨧᩮᩣᩊᩣ, ᨶᩈᩥ ᨸᨣ᩠ᨥᩁᨶ᩠ᨲᩦ, ᨶᩈᩥ ᩈᩥᨡᩁᨱᩦ, ᨶᩈᩥ ᩍᨲ᩠ᨳᩥᨸᨱ᩠ᨯᨠᩣ, ᨶᩈᩥ ᩅᩮᨸᩩᩁᩥᩈᩥᨠᩣ, ᨶᩈᩥ ᩈᨾ᩠ᨽᩥᨶ᩠ᨶᩣ, ᨶᩈᩥ ᩏᨽᨲᩮᩣᨻ᩠ᨿᨬ᩠ᨩᨶᩣ? ᩈᨶ᩠ᨲᩥ ᨲᩮ ᩑᩅᩁᩪᨸᩣ ᩋᩣᨻᩣᨵᩤ—  ᨠᩩᨭ᩠ᨮᩴ, ᨣᨱ᩠ᨯᩮᩣ, ᨠᩥᩃᩣᩈᩮᩣ, ᩈᩮᩣᩈᩮᩣ, ᩋᨸᨾᩣᩁᩮᩣ? ᨾᨶᩩᩔᩣᩈᩥ, ᩍᨲ᩠ᨳᩦᩈᩥ, ᨽᩩᨩᩥᩔᩣᩈᩥ, ᩋᨱᨱᩣᩈᩥ, ᨶᩈᩥ ᩁᩣᨩᨽᨭᩦ? ᩋᨶᩩᨬ᩠ᨬᩣᨲᩣᩈᩥ ᨾᩣᨲᩣᨸᩥᨲᩪᩉᩥ, ᩈᩣᨾᩥᨠᩮᨶ? ᨸᩁᩥᨸᩩᨱ᩠ᨱᩅᩦᩈᨲᩥᩅᩔᩣᩈᩥ, ᨸᩁᩥᨸᩩᨱ᩠ᨱᩴ ᨲᩮ ᨸᨲ᩠ᨲᨧᩦᩅᩁᩴ, ᨠᩥᩴᨶᩣᨾᩣᩈᩥ, ᨠᩣᨶᩣᨾᩣ ᨲᩮ ᨸᩅᨲ᩠ᨲᩥᨶᩦ’”ᨲᩥ?
</Paragraph>

<Paragraph number="2062" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᨽᩥᨠ᩠ᨡᩩᨶᩦᨶᩴ ᩋᨶ᩠ᨲᩁᩣᨿᩥᨠᩮ ᨵᨾ᩠ᨾᩮ ᨸᩩᨧ᩠ᨨᨶ᩠ᨲᩥ. ᩏᨸᩈᨾ᩠ᨸᨴᩤᨸᩮᨠ᩠ᨡᩣᨿᩮᩣ ᩅᩥᨲ᩠ᨳᩣᨿᨶ᩠ᨲᩥ, ᨾᩘᨠᩪ ᩉᩮᩣᨶ᩠ᨲᩥ, ᨶ ᩈᨠ᩠ᨠᩮᩣᨶ᩠ᨲᩥ ᩅᩥᩔᨩ᩠ᨩᩮᨲᩩᩴ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩑᨠᨲᩮᩣᩏᨸᩈᨾ᩠ᨸᨶ᩠ᨶᩣᨿ ᨽᩥᨠ᩠ᨡᩩᨶᩥᩈᩴᨥᩮ ᩅᩥᩈᩩᨴ᩠ᨵᩤᨿ ᨽᩥᨠ᩠ᨡᩩᩈᩴᨥᩮ ᩏᨸᩈᨾ᩠ᨸᩣᨴᩮᨲᩩᨶ᩺”ᨲᩥ.
</Paragraph>

<Paragraph number="2063" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩩᨶᩥᨿᩮᩣ ᩋᨶᨶᩩᩈᩥᨭ᩠ᨮᩣ ᩏᨸᩈᨾ᩠ᨸᨴᩤᨸᩮᨠ᩠ᨡᩣᨿᩮᩣ ᩋᨶ᩠ᨲᩁᩣᨿᩥᨠᩮ ᨵᨾ᩠ᨾᩮ ᨸᩩᨧ᩠ᨨᨶ᩠ᨲᩥ. ᩏᨸᩈᨾ᩠ᨸᨴᩤᨸᩮᨠ᩠ᨡᩣᨿᩮᩣ ᩅᩥᨲ᩠ᨳᩣᨿᨶ᩠ᨲᩥ, ᨾᩘᨠᩪ ᩉᩮᩣᨶ᩠ᨲᩥ, ᨶ ᩈᨠ᩠ᨠᩮᩣᨶ᩠ᨲᩥ ᩅᩥᩔᨩ᩠ᨩᩮᨲᩩᩴ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨸᨮᨾᩴ ᩋᨶᩩᩈᩣᩈᩥᨲ᩠ᩅᩣ ᨸᨧ᩠ᨨᩣ ᩋᨶ᩠ᨲᩁᩣᨿᩥᨠᩮ ᨵᨾ᩠ᨾᩮ ᨸᩩᨧ᩠ᨨᩥᨲᩩᨶ᩺”ᨲᩥ.
</Paragraph>

<Paragraph number="2064" book="cula">
ᨲᨲ᩠ᨳᩮᩅ ᩈᩴᨥᨾᨩ᩠ᨫᩮ ᩋᨶᩩᩈᩣᩈᨶ᩠ᨲᩥ. ᩏᨸᩈᨾ᩠ᨸᨴᩤᨸᩮᨠ᩠ᨡᩣᨿᩮᩣ ᨲᨳᩮᩅ ᩅᩥᨲ᩠ᨳᩣᨿᨶ᩠ᨲᩥ, ᨾᩘᨠᩪ ᩉᩮᩣᨶ᩠ᨲᩥ, ᨶ ᩈᨠ᩠ᨠᩮᩣᨶ᩠ᨲᩥ ᩅᩥᩔᨩ᩠ᨩᩮᨲᩩᩴ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩑᨠᨾᨶ᩠ᨲᩴ ᩋᨶᩩᩈᩣᩈᩥᨲ᩠ᩅᩣ ᩈᩴᨥᨾᨩ᩠ᨫᩮ ᩋᨶ᩠ᨲᩁᩣᨿᩥᨠᩮ ᨵᨾ᩠ᨾᩮ ᨸᩩᨧ᩠ᨨᩥᨲᩩᩴ. ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩋᨶᩩᩈᩣᩈᩥᨲᨻ᩠ᨻᩣ.
</Paragraph>

</Division>
<Division number="424" book="cula">

<Paragraph number="2065" book="cula">
ᨸᨮᨾᩴ ᩏᨸᨩ᩠ᨫᩴ ᨣᩤᩉᩣᨸᩮᨲᨻ᩠ᨻᩣ. ᩏᨸᨩ᩠ᨫᩴ ᨣᩤᩉᩣᨸᩮᨲ᩠ᩅᩣ ᨸᨲ᩠ᨲᨧᩦᩅᩁᩴ ᩋᩣᨧᩥᨠ᩠ᨡᩥᨲᨻ᩠ᨻᩴ—  ‘ᩋᨿᩴ ᨲᩮ ᨸᨲ᩠ᨲᩮᩣ, ᩋᨿᩴ ᩈᩘᨥᩣᨭᩥ, ᩋᨿᩴ ᩏᨲ᩠ᨲᩁᩣᩈᩘᨣᩮᩤ, ᩋᨿᩴ ᩋᨶ᩠ᨲᩁᩅᩤᩈᨠᩮᩣ, ᩍᨴᩴ ᩈᩘᨠᨧ᩠ᨧᩥᨠᩴ, ᩋᨿᩴ ᩏᨴᨠᩈᩣᨭᩥᨠᩣ; ᨣᨧ᩠ᨨ ᩋᨾᩩᨾ᩠ᩉᩥ ᩒᨠᩣᩈᩮ ᨲᩥᨭ᩠ᨮᩣᩉᩦ’”ᨲᩥ.
</Paragraph>

<Paragraph number="2066" book="cula">
ᨻᩣᩃᩣ ᩋᨻ᩠ᨿᨲ᩠ᨲᩣ ᩋᨶᩩᩈᩣᩈᨶ᩠ᨲᩥ. ᨴᩩᩁᨶᩩᩈᩥᨭ᩠ᨮᩣ ᩏᨸᩈᨾ᩠ᨸᨴᩤᨸᩮᨠ᩠ᨡᩣᨿᩮᩣ ᩅᩥᨲ᩠ᨳᩣᨿᨶ᩠ᨲᩥ, ᨾᩘᨠᩪ ᩉᩮᩣᨶ᩠ᨲᩥ, ᨶ ᩈᨠ᩠ᨠᩮᩣᨶ᩠ᨲᩥ ᩅᩥᩔᨩ᩠ᨩᩮᨲᩩᩴ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᨻᩣᩃᩣᨿ ᩋᨻ᩠ᨿᨲ᩠ᨲᩣᨿ ᩋᨶᩩᩈᩣᩈᩥᨲᨻ᩠ᨻᩣ. ᨿᩣ ᩋᨶᩩᩈᩣᩈᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨻ᩠ᨿᨲ᩠ᨲᩣᨿ ᨽᩥᨠ᩠ᨡᩩᨶᩥᨿᩣ ᨸᨭᩥᨻᩃᩣᨿ ᩋᨶᩩᩈᩣᩈᩥᨲᩩᨶ᩺”ᨲᩥ.
</Paragraph>

<Paragraph number="2067" book="cula">
ᩋᩈᨾ᩠ᨾᨲᩣ ᩋᨶᩩᩈᩣᩈᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᩋᩈᨾ᩠ᨾᨲᩣᨿ ᩋᨶᩩᩈᩣᩈᩥᨲᨻ᩠ᨻᩣ. ᨿᩣ ᩋᨶᩩᩈᩣᩈᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩈᨾ᩠ᨾᨲᩣᨿ ᩋᨶᩩᩈᩣᩈᩥᨲᩩᩴ. ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩈᨾ᩠ᨾᨶ᩠ᨶᩥᨲᨻ᩠ᨻᩣ—  ᩋᨲ᩠ᨲᨶᩣ ᩅᩤ ᩋᨲ᩠ᨲᩣᨶᩴ ᩈᨾ᩠ᨾᨶ᩠ᨶᩥᨲᨻ᩠ᨻᩴ, ᨸᩁᩣᨿ ᩅᩤ ᨸᩁᩣ ᩈᨾ᩠ᨾᨶ᩠ᨶᩥᨲᨻ᩠ᨻᩣ.
</Paragraph>

<Paragraph number="2068" book="cula">
ᨠᨳᨬ᩠ᨧ ᩋᨲ᩠ᨲᨶᩣᩅ ᩋᨲ᩠ᨲᩣᨶᩴ ᩈᨾ᩠ᨾᨶ᩠ᨶᩥᨲᨻ᩠ᨻᩴ? ᨻ᩠ᨿᨲ᩠ᨲᩣᨿ ᨽᩥᨠ᩠ᨡᩩᨶᩥᨿᩣ ᨸᨭᩥᨻᩃᩣᨿ ᩈᩴᨥᩮᩣ ᨬᩣᨸᩮᨲᨻ᩠ᨻᩮᩣ—  ‘ᩈᩩᨱᩣᨲᩩ ᨾᩮ, ᩋᨿ᩠ᨿᩮ, ᩈᩴᨥᩮᩣ. ᩍᨲ᩠ᨳᨶ᩠ᨶᩣᨾᩣ ᩍᨲ᩠ᨳᨶ᩠ᨶᩣᨾᩣᨿ ᩋᨿ᩠ᨿᩣᨿ ᩏᨸᩈᨾ᩠ᨸᨴᩤᨸᩮᨠ᩠ᨡᩣ. ᨿᨴᩥ ᩈᩴᨥᩔ ᨸᨲ᩠ᨲᨠᩃᩖᩴ, ᩋᩉᩴ ᩍᨲ᩠ᨳᨶ᩠ᨶᩣᨾᩣ ᩍᨲ᩠ᨳᨶ᩠ᨶᩣᨾᩴ ᩋᨶᩩᩈᩣᩈᩮᨿ᩠ᨿᨶ᩺’ᨲᩥ. ᩑᩅᩴ ᩋᨲ᩠ᨲᨶᩣᩅ ᩋᨲ᩠ᨲᩣᨶᩴ ᩈᨾ᩠ᨾᨶ᩠ᨶᩥᨲᨻ᩠ᨻᩴ.
</Paragraph>

<Paragraph number="2069" book="cula">
ᨠᨳᨬ᩠ᨧ ᨸᩁᩣᨿ ᨸᩁᩣ ᩈᨾ᩠ᨾᨶ᩠ᨶᩥᨲᨻ᩠ᨻᩣ? ᨻ᩠ᨿᨲ᩠ᨲᩣᨿ ᨽᩥᨠ᩠ᨡᩩᨶᩥᨿᩣ ᨸᨭᩥᨻᩃᩣᨿ ᩈᩴᨥᩮᩣ ᨬᩣᨸᩮᨲᨻ᩠ᨻᩮᩣ—  ‘ᩈᩩᨱᩣᨲᩩ ᨾᩮ, ᩋᨿ᩠ᨿᩮ, ᩈᩴᨥᩮᩣ. ᩍᨲ᩠ᨳᨶ᩠ᨶᩣᨾᩣ ᩍᨲ᩠ᨳᨶ᩠ᨶᩣᨾᩣᨿ ᩋᨿ᩠ᨿᩣᨿ ᩏᨸᩈᨾ᩠ᨸᨴᩤᨸᩮᨠ᩠ᨡᩣ. ᨿᨴᩥ ᩈᩴᨥᩔ ᨸᨲ᩠ᨲᨠᩃᩖᩴ, ᩍᨲ᩠ᨳᨶ᩠ᨶᩣᨾᩣ ᩍᨲ᩠ᨳᨶ᩠ᨶᩣᨾᩴ ᩋᨶᩩᩈᩣᩈᩮᨿ᩠ᨿᩣ’ᨲᩥ. ᩑᩅᩴ ᨸᩁᩣᨿ ᨸᩁᩣ ᩈᨾ᩠ᨾᨶ᩠ᨶᩥᨲᨻ᩠ᨻᩣ.
</Paragraph>

<Paragraph number="2070" book="cula">
ᨲᩣᨿ ᩈᨾ᩠ᨾᨲᩣᨿ ᨽᩥᨠ᩠ᨡᩩᨶᩥᨿᩣ ᩏᨸᩈᨾ᩠ᨸᨴᩤᨸᩮᨠ᩠ᨡᩴ ᩏᨸᩈᩘᨠᨾᩥᨲ᩠ᩅᩣ ᩑᩅᨾᩔ ᩅᨧᨶᩦᨿᩣ—  ‘ᩈᩩᨱᩈᩥ ᩍᨲ᩠ᨳᨶ᩠ᨶᩣᨾᩮ. ᩋᨿᩴ ᨲᩮ ᩈᨧ᩠ᨧᨠᩣᩃᩮᩣ, ᨽᩪᨲᨠᩣᩃᩮᩣ. ᨿᩴ ᨩᩣᨲᩴ ᨲᩴ ᩈᩴᨥᨾᨩ᩠ᨫᩮ ᨸᩩᨧ᩠ᨨᨶ᩠ᨲᩮ ᩈᨶ᩠ᨲᩴ ᩋᨲ᩠ᨳᩦᨲᩥ ᩅᨲ᩠ᨲᨻ᩠ᨻᩴ, ᩋᩈᨶ᩠ᨲᩴ ᨶᨲ᩠ᨳᩦᨲᩥ ᩅᨲ᩠ᨲᨻ᩠ᨻᩴ. ᨾᩣ ᨡᩮᩣ ᩅᩥᨲ᩠ᨳᩣᨿᩥ, ᨾᩣ ᨡᩮᩣ ᨾᩘᨠᩩ ᩋᩉᩮᩣᩈᩥ. ᩑᩅᩴ ᨲᩴ ᨸᩩᨧ᩠ᨨᩥᩔᨶ᩠ᨲᩥ—  ᨶᩈᩥ ᩋᨶᩥᨾᩥᨲ᩠ᨲᩣ, ᨶᩈᩥ ᨶᩥᨾᩥᨲ᩠ᨲᨾᨲ᩠ᨲᩣ, ᨶᩈᩥ ᩋᩃᩮᩣᩉᩥᨲᩣ, ᨶᩈᩥ ᨵᩩᩅᩃᩮᩣᩉᩥᨲᩣ, ᨶᩈᩥ ᨵᩩᩅᨧᩮᩣᩊᩣ, ᨶᩈᩥ ᨸᨣ᩠ᨥᩁᨶ᩠ᨲᩦ, ᨶᩈᩥ ᩈᩥᨡᩁᨱᩦ, ᨶᩈᩥ ᩍᨲ᩠ᨳᩥᨸᨱ᩠ᨯᨠᩣ, ᨶᩈᩥ ᩅᩮᨸᩩᩁᩥᩈᩥᨠᩣ, ᨶᩈᩥ ᩈᨾ᩠ᨽᩥᨶ᩠ᨶᩣ, ᨶᩈᩥ ᩏᨽᨲᩮᩣᨻ᩠ᨿᨬ᩠ᨩᨶᩣ? ᩈᨶ᩠ᨲᩥ ᨲᩮ ᩑᩅᩁᩪᨸᩣ ᩋᩣᨻᩣᨵᩤ—  ᨠᩩᨭ᩠ᨮᩴ, ᨣᨱ᩠ᨯᩮᩣ, ᨠᩥᩃᩣᩈᩮᩣ, ᩈᩮᩣᩈᩮᩣ, ᩋᨸᨾᩣᩁᩮᩣ? ᨾᨶᩩᩔᩣᩈᩥ, ᩍᨲ᩠ᨳᩦᩈᩥ, ᨽᩩᨩᩥᩔᩣᩈᩥ, ᩋᨱᨱᩣᩈᩥ, ᨶᩈᩥ ᩁᩣᨩᨽᨭᩦ? ᩋᨶᩩᨬ᩠ᨬᩣᨲᩣᩈᩥ ᨾᩣᨲᩣᨸᩥᨲᩪᩉᩥ, ᩈᩣᨾᩥᨠᩮᨶ? ᨸᩁᩥᨸᩩᨱ᩠ᨱᩅᩦᩈᨲᩥᩅᩔᩣᩈᩥ, ᨸᩁᩥᨸᩩᨱ᩠ᨱᩴ ᨲᩮ ᨸᨲ᩠ᨲᨧᩦᩅᩁᩴ, ᨠᩥᩴᨶᩣᨾᩣᩈᩥ, ᨠᩣᨶᩣᨾᩣ ᨲᩮ ᨸᩅᨲ᩠ᨲᩥᨶᩦ’ᨲᩥ?
</Paragraph>

<Paragraph number="2071" book="cula">
ᩑᨠᨲᩮᩣ ᩋᩣᨣᨧ᩠ᨨᨶ᩠ᨲᩥ. ᨶ ᩑᨠᨲᩮᩣ ᩋᩣᨣᨶ᩠ᨲᨻ᩠ᨻᩴ. ᩋᨶᩩᩈᩣᩈᩥᨠᩣᨿ ᨸᨮᨾᨲᩁᩴ ᩋᩣᨣᨶ᩠ᨲ᩠ᩅᩣ ᩈᩴᨥᩮᩣ ᨬᩣᨸᩮᨲᨻ᩠ᨻᩮᩣ—  ‘ᩈᩩᨱᩣᨲᩩ ᨾᩮ, ᩋᨿ᩠ᨿᩮ, ᩈᩴᨥᩮᩣ. ᩍᨲ᩠ᨳᨶ᩠ᨶᩣᨾᩣ ᩍᨲ᩠ᨳᨶ᩠ᨶᩣᨾᩣᨿ ᩋᨿ᩠ᨿᩣᨿ ᩏᨸᩈᨾ᩠ᨸᨴᩤᨸᩮᨠ᩠ᨡᩣ. ᩋᨶᩩᩈᩥᨭ᩠ᨮᩣ ᩈᩣ ᨾᨿᩣ. ᨿᨴᩥ ᩈᩴᨥᩔ ᨸᨲ᩠ᨲᨠᩃᩖᩴ, ᩍᨲ᩠ᨳᨶ᩠ᨶᩣᨾᩣ ᩋᩣᨣᨧ᩠ᨨᩮᨿ᩠ᨿᩣ’ᨲᩥ. ‘ᩋᩣᨣᨧ᩠ᨨᩣᩉᩦ’ᨲᩥ ᩅᨲ᩠ᨲᨻ᩠ᨻᩣ.
</Paragraph>

<Paragraph number="2072" book="cula">
ᩑᨠᩴᩈᩴ ᩏᨲ᩠ᨲᩁᩣᩈᩘᨣᩴ ᨠᩣᩁᩣᨸᩮᨲ᩠ᩅᩣ ᨽᩥᨠ᩠ᨡᩩᨶᩦᨶᩴ ᨸᩣᨴᩮ ᩅᨶ᩠ᨴᩣᨸᩮᨲ᩠ᩅᩣ ᩏᨠ᩠ᨠᩩᨭᩥᨠᩴ ᨶᩥᩈᩦᨴᩤᨸᩮᨲ᩠ᩅᩣ ᩋᨬ᩠ᨩᩃᩥᩴ ᨸᨣ᩠ᨣᨱ᩠ᩉᩣᨸᩮᨲ᩠ᩅᩣ ᩏᨸᩈᨾ᩠ᨸᨴᩴ ᨿᩣᨧᩣᨸᩮᨲᨻ᩠ᨻᩣ—  ‘ᩈᩴᨥᩴ, ᩋᨿ᩠ᨿᩮ, ᩏᨸᩈᨾ᩠ᨸᨴᩴ ᨿᩣᨧᩣᨾᩥ. ᩏᩃᩖᩩᨾ᩠ᨸᨲᩩ ᨾᩴ, ᩋᨿ᩠ᨿᩮ, ᩈᩴᨥᩮᩣ ᩋᨶᩩᨠᨾ᩠ᨸᩴ ᩏᨸᩣᨴᩤᨿ. ᨴᩩᨲᩥᨿᨾ᩠ᨸᩥ, ᩋᨿ᩠ᨿᩮ, ᩈᩴᨥᩴ ᩏᨸᩈᨾ᩠ᨸᨴᩴ ᨿᩣᨧᩣᨾᩥ. ᩏᩃᩖᩩᨾ᩠ᨸᨲᩩ ᨾᩴ, ᩋᨿ᩠ᨿᩮ, ᩈᩴᨥᩮᩣ ᩋᨶᩩᨠᨾ᩠ᨸᩴ ᩏᨸᩣᨴᩤᨿ. ᨲᨲᩥᨿᨾ᩠ᨸᩥ, ᩋᨿ᩠ᨿᩮ, ᩈᩴᨥᩴ ᩏᨸᩈᨾ᩠ᨸᨴᩴ ᨿᩣᨧᩣᨾᩥ. ᩏᩃᩖᩩᨾ᩠ᨸᨲᩩ ᨾᩴ, ᩋᨿ᩠ᨿᩮ, ᩈᩴᨥᩮᩣ ᩋᨶᩩᨠᨾ᩠ᨸᩴ ᩏᨸᩣᨴᩤᨿᩣ’ᨲᩥ. ᨻ᩠ᨿᨲ᩠ᨲᩣᨿ ᨽᩥᨠ᩠ᨡᩩᨶᩥᨿᩣ ᨸᨭᩥᨻᩃᩣᨿ ᩈᩴᨥᩮᩣ ᨬᩣᨸᩮᨲᨻ᩠ᨻᩮᩣ—
</Paragraph>

<Paragraph number="2073" book="cula">
‘ᩈᩩᨱᩣᨲᩩ ᨾᩮ, ᩋᨿ᩠ᨿᩮ, ᩈᩴᨥᩮᩣ. ᩋᨿᩴ ᩍᨲ᩠ᨳᨶ᩠ᨶᩣᨾᩣ ᩍᨲ᩠ᨳᨶ᩠ᨶᩣᨾᩣᨿ ᩋᨿ᩠ᨿᩣᨿ ᩏᨸᩈᨾ᩠ᨸᨴᩤᨸᩮᨠ᩠ᨡᩣ. ᨿᨴᩥ ᩈᩴᨥᩔ ᨸᨲ᩠ᨲᨠᩃᩖᩴ, ᩋᩉᩴ ᩍᨲ᩠ᨳᨶ᩠ᨶᩣᨾᩴ ᩋᨶ᩠ᨲᩁᩣᨿᩥᨠᩮ ᨵᨾ᩠ᨾᩮ ᨸᩩᨧ᩠ᨨᩮᨿ᩠ᨿᨶ᩠ᨲᩥ.
</Paragraph>

<Paragraph number="2074" book="cula">
ᩈᩩᨱᩈᩥ ᩍᨲ᩠ᨳᨶ᩠ᨶᩣᨾᩮ. ᩋᨿᩴ ᨲᩮ ᩈᨧ᩠ᨧᨠᩣᩃᩮᩣ, ᨽᩪᨲᨠᩣᩃᩮᩣ. ᨿᩴ ᨩᩣᨲᩴ ᨲᩴ ᨸᩩᨧ᩠ᨨᩣᨾᩥ ᩈᨶ᩠ᨲᩴ ᩋᨲ᩠ᨳᩦᨲᩥ ᩅᨲ᩠ᨲᨻ᩠ᨻᩴ, ᩋᩈᨶ᩠ᨲᩴ ᨶᨲ᩠ᨳᩦᨲᩥ ᩅᨲ᩠ᨲᨻ᩠ᨻᩴ. ᨶᩈᩥ ᩋᨶᩥᨾᩥᨲ᩠ᨲᩣ …ᨸᩮ…  ᨠᩥᩴᨶᩣᨾᩣᩈᩥ, ᨠᩣᨶᩣᨾᩣ ᨲᩮ ᨸᩅᨲ᩠ᨲᩥᨶᩦ’ᨲᩥ. ᨻ᩠ᨿᨲ᩠ᨲᩣᨿ ᨽᩥᨠ᩠ᨡᩩᨶᩥᨿᩣ ᨸᨭᩥᨻᩃᩣᨿ ᩈᩴᨥᩮᩣ ᨬᩣᨸᩮᨲᨻ᩠ᨻᩮᩣ—
</Paragraph>

</Division>
<Division number="425" book="cula">

<Paragraph number="2075" book="cula">
‘ᩈᩩᨱᩣᨲᩩ ᨾᩮ, ᩋᨿ᩠ᨿᩮ, ᩈᩴᨥᩮᩣ. ᩋᨿᩴ ᩍᨲ᩠ᨳᨶ᩠ᨶᩣᨾᩣ ᩍᨲ᩠ᨳᨶ᩠ᨶᩣᨾᩣᨿ ᩋᨿ᩠ᨿᩣᨿ ᩏᨸᩈᨾ᩠ᨸᨴᩤᨸᩮᨠ᩠ᨡᩣ. ᨸᩁᩥᩈᩩᨴ᩠ᨵᩤ ᩋᨶ᩠ᨲᩁᩣᨿᩥᨠᩮᩉᩥ ᨵᨾ᩠ᨾᩮᩉᩥ, ᨸᩁᩥᨸᩩᨱ᩠ᨱᩔᩣ ᨸᨲ᩠ᨲᨧᩦᩅᩁᩴ. ᩍᨲ᩠ᨳᨶ᩠ᨶᩣᨾᩣ ᩈᩴᨥᩴ ᩏᨸᩈᨾ᩠ᨸᨴᩴ ᨿᩣᨧᨲᩥ ᩍᨲ᩠ᨳᨶ᩠ᨶᩣᨾᩣᨿ ᩋᨿ᩠ᨿᩣᨿ ᨸᩅᨲ᩠ᨲᩥᨶᩥᨿᩣ. ᨿᨴᩥ ᩈᩴᨥᩔ ᨸᨲ᩠ᨲᨠᩃᩖᩴ, ᩈᩴᨥᩮᩣ ᩍᨲ᩠ᨳᨶ᩠ᨶᩣᨾᩴ ᩏᨸᩈᨾ᩠ᨸᩣᨴᩮᨿ᩠ᨿ ᩍᨲ᩠ᨳᨶ᩠ᨶᩣᨾᩣᨿ ᩋᨿ᩠ᨿᩣᨿ ᨸᩅᨲ᩠ᨲᩥᨶᩥᨿᩣ. ᩑᩈᩣ ᨬᨲ᩠ᨲᩥ.
</Paragraph>

<Paragraph number="2076" book="cula">
ᩈᩩᨱᩣᨲᩩ ᨾᩮ, ᩋᨿ᩠ᨿᩮ, ᩈᩴᨥᩮᩣ. ᩋᨿᩴ ᩍᨲ᩠ᨳᨶ᩠ᨶᩣᨾᩣ ᩍᨲ᩠ᨳᨶ᩠ᨶᩣᨾᩣᨿ ᩋᨿ᩠ᨿᩣᨿ ᩏᨸᩈᨾ᩠ᨸᨴᩤᨸᩮᨠ᩠ᨡᩣ. ᨸᩁᩥᩈᩩᨴ᩠ᨵᩤ ᩋᨶ᩠ᨲᩁᩣᨿᩥᨠᩮᩉᩥ ᨵᨾ᩠ᨾᩮᩉᩥ, ᨸᩁᩥᨸᩩᨱ᩠ᨱᩔᩣ ᨸᨲ᩠ᨲᨧᩦᩅᩁᩴ. ᩍᨲ᩠ᨳᨶ᩠ᨶᩣᨾᩣ ᩈᩴᨥᩴ ᩏᨸᩈᨾ᩠ᨸᨴᩴ ᨿᩣᨧᨲᩥ ᩍᨲ᩠ᨳᨶ᩠ᨶᩣᨾᩣᨿ ᩋᨿ᩠ᨿᩣᨿ ᨸᩅᨲ᩠ᨲᩥᨶᩥᨿᩣ. ᩈᩴᨥᩮᩣ ᩍᨲ᩠ᨳᨶ᩠ᨶᩣᨾᩴ ᩏᨸᩈᨾ᩠ᨸᩣᨴᩮᨲᩥ ᩍᨲ᩠ᨳᨶ᩠ᨶᩣᨾᩣᨿ ᩋᨿ᩠ᨿᩣᨿ ᨸᩅᨲ᩠ᨲᩥᨶᩥᨿᩣ. ᨿᩔᩣ ᩋᨿ᩠ᨿᩣᨿ ᨡᨾᨲᩥ ᩍᨲ᩠ᨳᨶ᩠ᨶᩣᨾᩣᨿ ᩏᨸᩈᨾ᩠ᨸᨴᩤ ᩍᨲ᩠ᨳᨶ᩠ᨶᩣᨾᩣᨿ ᩋᨿ᩠ᨿᩣᨿ ᨸᩅᨲ᩠ᨲᩥᨶᩥᨿᩣ, ᩈᩣ ᨲᩩᨱ᩠ᩉᩔ; ᨿᩔᩣ ᨶᨠ᩠ᨡᨾᨲᩥ, ᩈᩣ ᨽᩣᩈᩮᨿ᩠ᨿ.
</Paragraph>

<Paragraph number="2077" book="cula">
ᨴᩩᨲᩥᨿᨾ᩠ᨸᩥ ᩑᨲᨾᨲ᩠ᨳᩴ ᩅᨴᩤᨾᩥ …ᨸᩮ…  ᨲᨲᩥᨿᨾ᩠ᨸᩥ ᩑᨲᨾᨲ᩠ᨳᩴ ᩅᨴᩤᨾᩥ—  ᩈᩩᨱᩣᨲᩩ ᨾᩮ, ᩋᨿ᩠ᨿᩮ, ᩈᩴᨥᩮᩣ. ᩋᨿᩴ ᩍᨲ᩠ᨳᨶ᩠ᨶᩣᨾᩣ ᩍᨲ᩠ᨳᨶ᩠ᨶᩣᨾᩣᨿ ᩋᨿ᩠ᨿᩣᨿ ᩏᨸᩈᨾ᩠ᨸᨴᩤᨸᩮᨠ᩠ᨡᩣ. ᨸᩁᩥᩈᩩᨴ᩠ᨵᩤ ᩋᨶ᩠ᨲᩁᩣᨿᩥᨠᩮᩉᩥ ᨵᨾ᩠ᨾᩮᩉᩥ, ᨸᩁᩥᨸᩩᨱ᩠ᨱᩔᩣ ᨸᨲ᩠ᨲᨧᩦᩅᩁᩴ. ᩍᨲ᩠ᨳᨶ᩠ᨶᩣᨾᩣ ᩈᩴᨥᩴ ᩏᨸᩈᨾ᩠ᨸᨴᩴ ᨿᩣᨧᨲᩥ ᩍᨲ᩠ᨳᨶ᩠ᨶᩣᨾᩣᨿ ᩋᨿ᩠ᨿᩣᨿ ᨸᩅᨲ᩠ᨲᩥᨶᩥᨿᩣ. ᩈᩴᨥᩮᩣ ᩍᨲ᩠ᨳᨶ᩠ᨶᩣᨾᩴ ᩏᨸᩈᨾ᩠ᨸᩣᨴᩮᨲᩥ ᩍᨲ᩠ᨳᨶ᩠ᨶᩣᨾᩣᨿ ᩋᨿ᩠ᨿᩣᨿ ᨸᩅᨲ᩠ᨲᩥᨶᩥᨿᩣ. ᨿᩔᩣ ᩋᨿ᩠ᨿᩣᨿ ᨡᨾᨲᩥ ᩍᨲ᩠ᨳᨶ᩠ᨶᩣᨾᩣᨿ ᩏᨸᩈᨾ᩠ᨸᨴᩤ ᩍᨲ᩠ᨳᨶ᩠ᨶᩣᨾᩣᨿ ᩋᨿ᩠ᨿᩣᨿ ᨸᩅᨲ᩠ᨲᩥᨶᩥᨿᩣ, ᩈᩣ ᨲᩩᨱ᩠ᩉᩔ; ᨿᩔᩣ ᨶᨠ᩠ᨡᨾᨲᩥ, ᩈᩣ ᨽᩣᩈᩮᨿ᩠ᨿ.
</Paragraph>

<Paragraph number="2078" book="cula">
ᩏᨸᩈᨾ᩠ᨸᨶ᩠ᨶᩣ ᩈᩴᨥᩮᨶ ᩍᨲ᩠ᨳᨶ᩠ᨶᩣᨾᩣ ᩍᨲ᩠ᨳᨶ᩠ᨶᩣᨾᩣᨿ ᩋᨿ᩠ᨿᩣᨿ ᨸᩅᨲ᩠ᨲᩥᨶᩥᨿᩣ. ᨡᨾᨲᩥ ᩈᩴᨥᩔ, ᨲᩈ᩠ᨾᩣ ᨲᩩᨱ᩠ᩉᩦ, ᩑᩅᨾᩮᨲᩴ ᨵᩤᩁᨿᩣᨾᩦ’ᨲᩥ.
</Paragraph>

<Paragraph number="2079" book="cula">
ᨲᩣᩅᨴᩮᩅ ᨲᩴ ᩋᩣᨴᩤᨿ ᨽᩥᨠ᩠ᨡᩩᩈᩴᨥᩴ ᩏᨸᩈᩘᨠᨾᩥᨲ᩠ᩅᩣ ᩑᨠᩴᩈᩴ ᩏᨲ᩠ᨲᩁᩣᩈᩘᨣᩴ ᨠᩣᩁᩣᨸᩮᨲ᩠ᩅᩣ ᨽᩥᨠ᩠ᨡᩪᨶᩴ ᨸᩣᨴᩮ ᩅᨶ᩠ᨴᩣᨸᩮᨲ᩠ᩅᩣ ᩏᨠ᩠ᨠᩩᨭᩥᨠᩴ ᨶᩥᩈᩦᨴᩤᨸᩮᨲ᩠ᩅᩣ ᩋᨬ᩠ᨩᩃᩥᩴ ᨸᨣ᩠ᨣᨱ᩠ᩉᩣᨸᩮᨲ᩠ᩅᩣ ᩏᨸᩈᨾ᩠ᨸᨴᩴ ᨿᩣᨧᩣᨸᩮᨲᨻ᩠ᨻᩣ—  ‘ᩋᩉᩴ, ᩋᨿ᩠ᨿᩣ, ᩍᨲ᩠ᨳᨶ᩠ᨶᩣᨾᩣ ᩍᨲ᩠ᨳᨶ᩠ᨶᩣᨾᩣᨿ ᩋᨿ᩠ᨿᩣᨿ ᩏᨸᩈᨾ᩠ᨸᨴᩤᨸᩮᨠ᩠ᨡᩣ. ᩑᨠᨲᩮᩣᩏᨸᩈᨾ᩠ᨸᨶ᩠ᨶᩣ ᨽᩥᨠ᩠ᨡᩩᨶᩥᩈᩴᨥᩮ, ᩅᩥᩈᩩᨴ᩠ᨵᩤ; ᩈᩴᨥᩴ, ᩋᨿ᩠ᨿᩣ, ᩏᨸᩈᨾ᩠ᨸᨴᩴ ᨿᩣᨧᩣᨾᩥ. ᩏᩃᩖᩩᨾ᩠ᨸᨲᩩ ᨾᩴ, ᩋᨿ᩠ᨿᩣ, ᩈᩴᨥᩮᩣ ᩋᨶᩩᨠᨾ᩠ᨸᩴ ᩏᨸᩣᨴᩤᨿ. ᩋᩉᩴ, ᩋᨿ᩠ᨿᩣ, ᩍᨲ᩠ᨳᨶ᩠ᨶᩣᨾᩣ ᩍᨲ᩠ᨳᨶ᩠ᨶᩣᨾᩣᨿ ᩋᨿ᩠ᨿᩣᨿ ᩏᨸᩈᨾ᩠ᨸᨴᩤᨸᩮᨠ᩠ᨡᩣ. ᩑᨠᨲᩮᩣᩏᨸᩈᨾ᩠ᨸᨶ᩠ᨶᩣ ᨽᩥᨠ᩠ᨡᩩᨶᩥᩈᩴᨥᩮ, ᩅᩥᩈᩩᨴ᩠ᨵᩤ. ᨴᩩᨲᩥᨿᨾ᩠ᨸᩥ, ᩋᨿ᩠ᨿᩣ, ᩈᩴᨥᩴ ᩏᨸᩈᨾ᩠ᨸᨴᩴ ᨿᩣᨧᩣᨾᩥ. ᩏᩃᩖᩩᨾ᩠ᨸᨲᩩ ᨾᩴ, ᩋᨿ᩠ᨿᩣ, ᩈᩴᨥᩮᩣ ᩋᨶᩩᨠᨾ᩠ᨸᩴ ᩏᨸᩣᨴᩤᨿ. ᩋᩉᩴ, ᩋᨿ᩠ᨿᩣ, ᩍᨲ᩠ᨳᨶ᩠ᨶᩣᨾᩣ ᩍᨲ᩠ᨳᨶ᩠ᨶᩣᨾᩣᨿ ᩋᨿ᩠ᨿᩣᨿ ᩏᨸᩈᨾ᩠ᨸᨴᩤᨸᩮᨠ᩠ᨡᩣ. ᩑᨠᨲᩮᩣᩏᨸᩈᨾ᩠ᨸᨶ᩠ᨶᩣ ᨽᩥᨠ᩠ᨡᩩᨶᩥᩈᩴᨥᩮ, ᩅᩥᩈᩩᨴ᩠ᨵᩤ. ᨲᨲᩥᨿᨾ᩠ᨸᩥ, ᩋᨿ᩠ᨿᩣ, ᩈᩴᨥᩴ ᩏᨸᩈᨾ᩠ᨸᨴᩴ ᨿᩣᨧᩣᨾᩥ. ᩏᩃᩖᩩᨾ᩠ᨸᨲᩩ ᨾᩴ, ᩋᨿ᩠ᨿᩣ, ᩈᩴᨥᩮᩣ ᩋᨶᩩᨠᨾ᩠ᨸᩴ ᩏᨸᩣᨴᩤᨿᩣ’ᨲᩥ. ᨻ᩠ᨿᨲ᩠ᨲᩮᨶ ᨽᩥᨠ᩠ᨡᩩᨶᩣ ᨸᨭᩥᨻᩃᩮᨶ ᩈᩴᨥᩮᩣ ᨬᩣᨸᩮᨲᨻ᩠ᨻᩮᩣ—
</Paragraph>

<Paragraph number="2080" book="cula">
‘ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩋᨿᩴ ᩍᨲ᩠ᨳᨶ᩠ᨶᩣᨾᩣ ᩍᨲ᩠ᨳᨶ᩠ᨶᩣᨾᩣᨿ ᩏᨸᩈᨾ᩠ᨸᨴᩤᨸᩮᨠ᩠ᨡᩣ. ᩑᨠᨲᩮᩣᩏᨸᩈᨾ᩠ᨸᨶ᩠ᨶᩣ ᨽᩥᨠ᩠ᨡᩩᨶᩥᩈᩴᨥᩮ, ᩅᩥᩈᩩᨴ᩠ᨵᩤ. ᩍᨲ᩠ᨳᨶ᩠ᨶᩣᨾᩣ ᩈᩴᨥᩴ ᩏᨸᩈᨾ᩠ᨸᨴᩴ ᨿᩣᨧᨲᩥ ᩍᨲ᩠ᨳᨶ᩠ᨶᩣᨾᩣᨿ ᨸᩅᨲ᩠ᨲᩥᨶᩥᨿᩣ. ᨿᨴᩥ ᩈᩴᨥᩔ ᨸᨲ᩠ᨲᨠᩃᩖᩴ, ᩈᩴᨥᩮᩣ ᩍᨲ᩠ᨳᨶ᩠ᨶᩣᨾᩴ ᩏᨸᩈᨾ᩠ᨸᩣᨴᩮᨿ᩠ᨿ, ᩍᨲ᩠ᨳᨶ᩠ᨶᩣᨾᩣᨿ ᨸᩅᨲ᩠ᨲᩥᨶᩥᨿᩣ. ᩑᩈᩣ ᨬᨲ᩠ᨲᩥ.
</Paragraph>

<Paragraph number="2081" book="cula">
ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩋᨿᩴ ᩍᨲ᩠ᨳᨶ᩠ᨶᩣᨾᩣ ᩍᨲ᩠ᨳᨶ᩠ᨶᩣᨾᩣᨿ ᩏᨸᩈᨾ᩠ᨸᨴᩤᨸᩮᨠ᩠ᨡᩣ. ᩑᨠᨲᩮᩣᩏᨸᩈᨾ᩠ᨸᨶ᩠ᨶᩣ ᨽᩥᨠ᩠ᨡᩩᨶᩥᩈᩴᨥᩮ, ᩅᩥᩈᩩᨴ᩠ᨵᩤ. ᩍᨲ᩠ᨳᨶ᩠ᨶᩣᨾᩣ ᩈᩴᨥᩴ ᩏᨸᩈᨾ᩠ᨸᨴᩴ ᨿᩣᨧᨲᩥ ᩍᨲ᩠ᨳᨶ᩠ᨶᩣᨾᩣᨿ ᨸᩅᨲ᩠ᨲᩥᨶᩥᨿᩣ. ᩈᩴᨥᩮᩣ ᩍᨲ᩠ᨳᨶ᩠ᨶᩣᨾᩴ ᩏᨸᩈᨾ᩠ᨸᩣᨴᩮᨲᩥ ᩍᨲ᩠ᨳᨶ᩠ᨶᩣᨾᩣᨿ ᨸᩅᨲ᩠ᨲᩥᨶᩥᨿᩣ. ᨿᩔᩣᨿᩈ᩠ᨾᨲᩮᩣ ᨡᨾᨲᩥ ᩍᨲ᩠ᨳᨶ᩠ᨶᩣᨾᩣᨿ ᩏᨸᩈᨾ᩠ᨸᨴᩤ ᩍᨲ᩠ᨳᨶ᩠ᨶᩣᨾᩣᨿ ᨸᩅᨲ᩠ᨲᩥᨶᩥᨿᩣ, ᩈᩮᩣ ᨲᩩᨱ᩠ᩉᩔ; ᨿᩔ ᨶᨠ᩠ᨡᨾᨲᩥ, ᩈᩮᩣ ᨽᩣᩈᩮᨿ᩠ᨿ.
</Paragraph>

<Paragraph number="2082" book="cula">
ᨴᩩᨲᩥᨿᨾ᩠ᨸᩥ ᩑᨲᨾᨲ᩠ᨳᩴ ᩅᨴᩤᨾᩥ …ᨸᩮ…  ᨲᨲᩥᨿᨾ᩠ᨸᩥ ᩑᨲᨾᨲ᩠ᨳᩴ ᩅᨴᩤᨾᩥ—  ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩋᨿᩴ ᩍᨲ᩠ᨳᨶ᩠ᨶᩣᨾᩣ ᩍᨲ᩠ᨳᨶ᩠ᨶᩣᨾᩣᨿ ᩏᨸᩈᨾ᩠ᨸᨴᩤᨸᩮᨠ᩠ᨡᩣ. ᩑᨠᨲᩮᩣᩏᨸᩈᨾ᩠ᨸᨶ᩠ᨶᩣ ᨽᩥᨠ᩠ᨡᩩᨶᩥᩈᩴᨥᩮ, ᩅᩥᩈᩩᨴ᩠ᨵᩤ. ᩍᨲ᩠ᨳᨶ᩠ᨶᩣᨾᩣ ᩈᩴᨥᩴ ᩏᨸᩈᨾ᩠ᨸᨴᩴ ᨿᩣᨧᨲᩥ ᩍᨲ᩠ᨳᨶ᩠ᨶᩣᨾᩣᨿ ᨸᩅᨲ᩠ᨲᩥᨶᩥᨿᩣ. ᩈᩴᨥᩮᩣ ᩍᨲ᩠ᨳᨶ᩠ᨶᩣᨾᩴ ᩏᨸᩈᨾ᩠ᨸᩣᨴᩮᨲᩥ ᩍᨲ᩠ᨳᨶ᩠ᨶᩣᨾᩣᨿ ᨸᩅᨲ᩠ᨲᩥᨶᩥᨿᩣ. ᨿᩔᩣᨿᩈ᩠ᨾᨲᩮᩣ ᨡᨾᨲᩥ ᩍᨲ᩠ᨳᨶ᩠ᨶᩣᨾᩣᨿ ᩏᨸᩈᨾ᩠ᨸᨴᩤ ᩍᨲ᩠ᨳᨶ᩠ᨶᩣᨾᩣᨿ ᨸᩅᨲ᩠ᨲᩥᨶᩥᨿᩣ, ᩈᩮᩣ ᨲᩩᨱ᩠ᩉᩔ; ᨿᩔ ᨶᨠ᩠ᨡᨾᨲᩥ, ᩈᩮᩣ ᨽᩣᩈᩮᨿ᩠ᨿ.
</Paragraph>

<Paragraph number="2083" book="cula">
ᩏᨸᩈᨾ᩠ᨸᨶ᩠ᨶᩣ ᩈᩴᨥᩮᨶ ᩍᨲ᩠ᨳᨶ᩠ᨶᩣᨾᩣ ᩍᨲ᩠ᨳᨶ᩠ᨶᩣᨾᩣᨿ ᨸᩅᨲ᩠ᨲᩥᨶᩥᨿᩣ. ᨡᨾᨲᩥ ᩈᩴᨥᩔ, ᨲᩈ᩠ᨾᩣ ᨲᩩᨱ᩠ᩉᩦ, ᩑᩅᨾᩮᨲᩴ ᨵᩤᩁᨿᩣᨾᩦ’ᨲᩥ.
</Paragraph>

<Paragraph number="2084" book="cula">
ᨲᩣᩅᨴᩮᩅ ᨨᩣᨿᩣ ᨾᩮᨲᨻ᩠ᨻᩣ, ᩏᨲᩩᨸ᩠ᨸᨾᩣᨱᩴ ᩋᩣᨧᩥᨠ᩠ᨡᩥᨲᨻ᩠ᨻᩴ, ᨴᩥᩅᩈᨽᩣᨣᩮᩤ ᩋᩣᨧᩥᨠ᩠ᨡᩥᨲᨻ᩠ᨻᩮᩣ, ᩈᩘᨣᩦᨲᩥ ᩋᩣᨧᩥᨠ᩠ᨡᩥᨲᨻ᩠ᨻᩣ, ᨽᩥᨠ᩠ᨡᩩᨶᩥᨿᩮᩣ ᩅᨲ᩠ᨲᨻ᩠ᨻᩣ—  ᩍᨾᩥᩔᩣ ᨲᨿᩮᩣ ᨧ ᨶᩥᩔᨿᩮ, ᩋᨭ᩠ᨮ ᨧ ᩋᨠᩁᨱᩦᨿᩣᨶᩥ ᩋᩣᨧᩥᨠ᩠ᨡᩮᨿ᩠ᨿᩣᨳᩣ”ᨲᩥ.
</Paragraph>

</Division>
<Division number="426" book="cula">

<Paragraph number="2085" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩩᨶᩥᨿᩮᩣ ᨽᨲ᩠ᨲᨣ᩠ᨣᩮ ᩋᩣᩈᨶᩴ ᩈᩘᨠᩈᩣᨿᨶ᩠ᨲᩥᨿᩮᩣ ᨠᩣᩃᩴ ᩅᩦᨲᩥᨶᩣᨾᩮᩈᩩᩴ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩋᨭ᩠ᨮᨶ᩠ᨶᩴ ᨽᩥᨠ᩠ᨡᩩᨶᩦᨶᩴ ᨿᨳᩣᩅᩩᨯ᩠ᨰᩴ, ᩋᩅᩈᩮᩈᩣᨶᩴ ᨿᨳᩣᨣᨲᩥᨠᨶ᩺”ᨲᩥ.
</Paragraph>

<Paragraph number="2086" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩩᨶᩥᨿᩮᩣ—  “ᨽᨣᩅᨲᩣ ᩋᨶᩩᨬ᩠ᨬᩣᨲᩴ ᩋᨭ᩠ᨮᨶ᩠ᨶᩴ ᨽᩥᨠ᩠ᨡᩩᨶᩦᨶᩴ ᨿᨳᩣᩅᩩᨯ᩠ᨰᩴ, ᩋᩅᩈᩮᩈᩣᨶᩴ ᨿᨳᩣᨣᨲᩥᨠᨶ᩺”ᨲᩥ—  ᩈᨻ᩠ᨻᨲ᩠ᨳ ᩋᨭ᩠ᨮᩮᩅ ᨽᩥᨠ᩠ᨡᩩᨶᩥᨿᩮᩣ ᨿᨳᩣᩅᩩᨯ᩠ᨰᩴ ᨸᨭᩥᨻᩣᩉᨶ᩠ᨲᩥ, ᩋᩅᩈᩮᩈᩣᨿᩮᩣ ᨿᨳᩣᨣᨲᩥᨠᩴ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨽᨲ᩠ᨲᨣ᩠ᨣᩮ ᩋᨭ᩠ᨮᨶ᩠ᨶᩴ ᨽᩥᨠ᩠ᨡᩩᨶᩦᨶᩴ ᨿᨳᩣᩅᩩᨯ᩠ᨰᩴ, ᩋᩅᩈᩮᩈᩣᨶᩴ ᨿᨳᩣᨣᨲᩥᨠᩴ; ᩋᨬ᩠ᨬᨲ᩠ᨳ ᩈᨻ᩠ᨻᨲ᩠ᨳ ᨿᨳᩣᩅᩩᨯ᩠ᨰᩴ ᨶ ᨸᨭᩥᨻᩣᩉᩥᨲᨻ᩠ᨻᩴ. ᨿᩣ ᨸᨭᩥᨻᩣᩉᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>

</Division>
<Division number="427" book="cula">

<Paragraph number="2087" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩩᨶᩥᨿᩮᩣ ᨶ ᨸᩅᩤᩁᩮᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩥᨿᩣ ᨶ ᨸᩅᩤᩁᩮᨲᨻ᩠ᨻᩴ. ᨿᩣ ᨶ ᨸᩅᩤᩁᩮᨿ᩠ᨿ, ᨿᨳᩣᨵᨾ᩠ᨾᩮᩣ ᨠᩣᩁᩮᨲᨻ᩠ᨻᩮᩣ”ᨲᩥ.
</Paragraph>

<Paragraph number="2088" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩩᨶᩥᨿᩮᩣ ᩋᨲ᩠ᨲᨶᩣ ᨸᩅᩤᩁᩮᨲ᩠ᩅᩣ ᨽᩥᨠ᩠ᨡᩩᩈᩴᨥᩴ ᨶ ᨸᩅᩤᩁᩮᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩥᨿᩣ ᩋᨲ᩠ᨲᨶᩣ ᨸᩅᩤᩁᩮᨲ᩠ᩅᩣ ᨽᩥᨠ᩠ᨡᩩᩈᩴᨥᩮᩣ ᨶ ᨸᩅᩤᩁᩮᨲᨻ᩠ᨻᩮᩣ. ᨿᩣ ᨶ ᨸᩅᩤᩁᩮᨿ᩠ᨿ, ᨿᨳᩣᨵᨾ᩠ᨾᩮᩣ ᨠᩣᩁᩮᨲᨻ᩠ᨻᩮᩣ”ᨲᩥ.
</Paragraph>

<Paragraph number="2089" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩩᨶᩥᨿᩮᩣ ᨽᩥᨠ᩠ᨡᩪᩉᩥ ᩈᨴ᩠ᨵᩥᩴ ᩑᨠᨲᩮᩣ ᨸᩅᩤᩁᩮᨶ᩠ᨲᩥᨿᩮᩣ ᨠᩮᩣᩃᩣᩉᩃᩴ ᩋᨠᩴᩈᩩ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩥᨿᩣ ᨽᩥᨠ᩠ᨡᩪᩉᩥ ᩈᨴ᩠ᨵᩥᩴ ᩑᨠᨲᩮᩣ ᨸᩅᩤᩁᩮᨲᨻ᩠ᨻᩴ. ᨿᩣ ᨸᩅᩤᩁᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>

<Paragraph number="2090" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩩᨶᩥᨿᩮᩣ ᨸᩩᩁᩮᨽᨲ᩠ᨲᩴ ᨸᩅᩤᩁᩮᨶ᩠ᨲᩥᨿᩮᩣ ᨠᩣᩃᩴ ᩅᩦᨲᩥᨶᩣᨾᩮᩈᩩᩴ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨸᨧ᩠ᨨᩣᨽᨲ᩠ᨲᩴ ᨸᩅᩤᩁᩮᨲᩩᨶ᩺”ᨲᩥ. ᨸᨧ᩠ᨨᩣᨽᨲ᩠ᨲᩴ ᨸᩅᩤᩁᩮᨶ᩠ᨲᩥᨿᩮᩣ ᩅᩥᨠᩣᩃᩮ ᩋᩉᩮᩈᩩᩴ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩋᨩ᩠ᨩᨲᨶᩣ ᨽᩥᨠ᩠ᨡᩩᨶᩥᩈᩴᨥᩴ ᨸᩅᩤᩁᩮᨲ᩠ᩅᩣ ᩋᨸᩁᨩ᩠ᨩᩩ ᨽᩥᨠ᩠ᨡᩩᩈᩴᨥᩴ ᨸᩅᩤᩁᩮᨲᩩᨶ᩺”ᨲᩥ.
</Paragraph>

<Paragraph number="2091" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩈᨻ᩠ᨻᩮᩣ ᨽᩥᨠ᩠ᨡᩩᨶᩥᩈᩴᨥᩮᩣ ᨸᩅᩤᩁᩮᨶ᩠ᨲᩮᩣ ᨠᩮᩣᩃᩣᩉᩃᩴ ᩋᨠᩣᩈᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩑᨠᩴ ᨽᩥᨠ᩠ᨡᩩᨶᩥᩴ ᨻ᩠ᨿᨲ᩠ᨲᩴ ᨸᨭᩥᨻᩃᩴ ᩈᨾ᩠ᨾᨶ᩠ᨶᩥᨲᩩᩴ—  ᨽᩥᨠ᩠ᨡᩩᨶᩥᩈᩴᨥᩔ ᩋᨲ᩠ᨳᩣᨿ ᨽᩥᨠ᩠ᨡᩩᩈᩴᨥᩴ ᨸᩅᩤᩁᩮᨲᩩᩴ. ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩈᨾ᩠ᨾᨶ᩠ᨶᩥᨲᨻ᩠ᨻᩣ. ᨸᨮᨾᩴ ᨽᩥᨠ᩠ᨡᩩᨶᩦ ᨿᩣᨧᩥᨲᨻ᩠ᨻᩣ, ᨿᩣᨧᩥᨲ᩠ᩅᩣ ᨻ᩠ᨿᨲ᩠ᨲᩣᨿ ᨽᩥᨠ᩠ᨡᩩᨶᩥᨿᩣ ᨸᨭᩥᨻᩃᩣᨿ ᩈᩴᨥᩮᩣ ᨬᩣᨸᩮᨲᨻ᩠ᨻᩮᩣ—
</Paragraph>

<Paragraph number="2092" book="cula">
‘ᩈᩩᨱᩣᨲᩩ ᨾᩮ, ᩋᨿ᩠ᨿᩮ, ᩈᩴᨥᩮᩣ. ᨿᨴᩥ ᩈᩴᨥᩔ ᨸᨲ᩠ᨲᨠᩃᩖᩴ, ᩈᩴᨥᩮᩣ ᩍᨲ᩠ᨳᨶ᩠ᨶᩣᨾᩴ ᨽᩥᨠ᩠ᨡᩩᨶᩥᩴ ᩈᨾ᩠ᨾᨶ᩠ᨶᩮᨿ᩠ᨿ ᨽᩥᨠ᩠ᨡᩩᨶᩥᩈᩴᨥᩔ ᩋᨲ᩠ᨳᩣᨿ ᨽᩥᨠ᩠ᨡᩩᩈᩴᨥᩴ ᨸᩅᩤᩁᩮᨲᩩᩴ. ᩑᩈᩣ ᨬᨲ᩠ᨲᩥ.
</Paragraph>

<Paragraph number="2093" book="cula">
ᩈᩩᨱᩣᨲᩩ ᨾᩮ, ᩋᨿ᩠ᨿᩮ, ᩈᩴᨥᩮᩣ. ᩈᩴᨥᩮᩣ ᩍᨲ᩠ᨳᨶ᩠ᨶᩣᨾᩴ ᨽᩥᨠ᩠ᨡᩩᨶᩥᩴ ᩈᨾ᩠ᨾᨶ᩠ᨶᨲᩥ ᨽᩥᨠ᩠ᨡᩩᨶᩥᩈᩴᨥᩔ ᩋᨲ᩠ᨳᩣᨿ ᨽᩥᨠ᩠ᨡᩩᩈᩴᨥᩴ ᨸᩅᩤᩁᩮᨲᩩᩴ. ᨿᩔᩣ ᩋᨿ᩠ᨿᩣᨿ ᨡᨾᨲᩥ ᩍᨲ᩠ᨳᨶ᩠ᨶᩣᨾᩣᨿ ᨽᩥᨠ᩠ᨡᩩᨶᩥᨿᩣ ᩈᨾ᩠ᨾᩩᨲᩥ ᨽᩥᨠ᩠ᨡᩩᨶᩥᩈᩴᨥᩔ ᩋᨲ᩠ᨳᩣᨿ ᨽᩥᨠ᩠ᨡᩩᩈᩴᨥᩴ ᨸᩅᩤᩁᩮᨲᩩᩴ, ᩈᩣ ᨲᩩᨱ᩠ᩉᩔ; ᨿᩔᩣ ᨶᨠ᩠ᨡᨾᨲᩥ, ᩈᩣ ᨽᩣᩈᩮᨿ᩠ᨿ.
</Paragraph>

<Paragraph number="2094" book="cula">
ᩈᨾ᩠ᨾᨲᩣ ᩈᩴᨥᩮᨶ ᩍᨲ᩠ᨳᨶ᩠ᨶᩣᨾᩣ ᨽᩥᨠ᩠ᨡᩩᨶᩦ ᨽᩥᨠ᩠ᨡᩩᨶᩥᩈᩴᨥᩔ ᩋᨲ᩠ᨳᩣᨿ ᨽᩥᨠ᩠ᨡᩩᩈᩴᨥᩴ ᨸᩅᩤᩁᩮᨲᩩᩴ. ᨡᨾᨲᩥ ᩈᩴᨥᩔ, ᨲᩈ᩠ᨾᩣ ᨲᩩᨱ᩠ᩉᩦ, ᩑᩅᨾᩮᨲᩴ ᨵᩤᩁᨿᩣᨾᩦ’ᨲᩥ.
</Paragraph>

<Paragraph number="2095" book="cula">
ᨲᩣᨿ ᩈᨾ᩠ᨾᨲᩣᨿ ᨽᩥᨠ᩠ᨡᩩᨶᩥᨿᩣ ᨽᩥᨠ᩠ᨡᩩᨶᩥᩈᩴᨥᩴ ᩋᩣᨴᩤᨿ ᨽᩥᨠ᩠ᨡᩩᩈᩴᨥᩴ ᩏᨸᩈᩘᨠᨾᩥᨲ᩠ᩅᩣ ᩑᨠᩴᩈᩴ ᩏᨲ᩠ᨲᩁᩣᩈᩘᨣᩴ ᨠᩁᩥᨲ᩠ᩅᩣ ᨽᩥᨠ᩠ᨡᩪᨶᩴ ᨸᩣᨴᩮ ᩅᨶ᩠ᨴᩥᨲ᩠ᩅᩣ ᩏᨠ᩠ᨠᩩᨭᩥᨠᩴ ᨶᩥᩈᩦᨴᩥᨲ᩠ᩅᩣ ᩋᨬ᩠ᨩᩃᩥᩴ ᨸᨣ᩠ᨣᩉᩮᨲ᩠ᩅᩣ ᩑᩅᨾᩔ ᩅᨧᨶᩦᨿᩮᩣ—  ‘ᨽᩥᨠ᩠ᨡᩩᨶᩥᩈᩴᨥᩮᩣ, ᩋᨿ᩠ᨿᩣ, ᨽᩥᨠ᩠ᨡᩩᩈᩴᨥᩴ ᨸᩅᩤᩁᩮᨲᩥ—  ᨴᩥᨭ᩠ᨮᩮᨶ ᩅᩤ, ᩈᩩᨲᩮᨶ ᩅᩤ ᨸᩁᩥᩈᩘᨠᩣᨿ ᩅᩤ. ᩅᨴᨲᩩ, ᩋᨿ᩠ᨿᩣ, ᨽᩥᨠ᩠ᨡᩩᩈᩴᨥᩮᩣ ᨽᩥᨠ᩠ᨡᩩᨶᩥᩈᩴᨥᩴ ᩋᨶᩩᨠᨾ᩠ᨸᩴ ᩏᨸᩣᨴᩤᨿ, ᨸᩔᨶ᩠ᨲᩮᩣ ᨸᨭᩥᨠᩁᩥᩔᨲᩥ. ᨴᩩᨲᩥᨿᨾ᩠ᨸᩥ, ᩋᨿ᩠ᨿᩣ …ᨸᩮ…  ᨲᨲᩥᨿᨾ᩠ᨸᩥ, ᩋᨿ᩠ᨿᩣ, ᨽᩥᨠ᩠ᨡᩩᨶᩥᩈᩴᨥᩮᩣ ᨽᩥᨠ᩠ᨡᩩᩈᩴᨥᩴ ᨸᩅᩤᩁᩮᨲᩥ—  ᨴᩥᨭ᩠ᨮᩮᨶ ᩅᩤ, ᩈᩩᨲᩮᨶ ᩅᩤ, ᨸᩁᩥᩈᩘᨠᩣᨿ ᩅᩤ. ᩅᨴᨲᩩ, ᩋᨿ᩠ᨿᩣ, ᨽᩥᨠ᩠ᨡᩩᩈᩴᨥᩮᩣ ᨽᩥᨠ᩠ᨡᩩᨶᩥᩈᩴᨥᩴ ᩋᨶᩩᨠᨾ᩠ᨸᩴ ᩏᨸᩣᨴᩤᨿ, ᨸᩔᨶ᩠ᨲᩮᩣ ᨸᨭᩥᨠᩁᩥᩔᨲᩦ’”ᨲᩥ.
</Paragraph>

</Division>
<Division number="428" book="cula">

<Paragraph number="2096" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩩᨶᩥᨿᩮᩣ ᨽᩥᨠ᩠ᨡᩪᨶᩴ ᩏᨸᩮᩣᩈᨳᩴ ᨮᨸᩮᨶ᩠ᨲᩥ, ᨸᩅᩤᩁᨱᩴ ᨮᨸᩮᨶ᩠ᨲᩥ, ᩈᩅᨧᨶᩦᨿᩴ ᨠᩁᩮᩣᨶ᩠ᨲᩥ, ᩋᨶᩩᩅᩤᨴᩴ ᨸᨭ᩠ᨮᨸᩮᨶ᩠ᨲᩥ, ᩒᨠᩣᩈᩴ ᨠᩣᩁᩮᨶ᩠ᨲᩥ, ᨧᩮᩣᨴᩮᨶ᩠ᨲᩥ, ᩈᩣᩁᩮᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩥᨿᩣ ᨽᩥᨠ᩠ᨡᩩᩔ ᩏᨸᩮᩣᩈᨳᩮᩣ ᨮᨸᩮᨲᨻ᩠ᨻᩮᩣ; ᨮᨸᩥᨲᩮᩣᨸᩥ ᩋᨭ᩠ᨮᨸᩥᨲᩮᩣ; ᨮᨸᩮᨶ᩠ᨲᩥᨿᩣ ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨶ ᨸᩅᩤᩁᨱᩣ ᨮᨸᩮᨲᨻ᩠ᨻᩣ; ᨮᨸᩥᨲᩣᨸᩥ ᩋᨭ᩠ᨮᨸᩥᨲᩣ; ᨮᨸᩮᨶ᩠ᨲᩥᨿᩣ ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨶ ᩈᩅᨧᨶᩦᨿᩴ ᨠᩣᨲᨻ᩠ᨻᩴ; ᨠᨲᨾ᩠ᨸᩥ ᩋᨠᨲᩴ; ᨠᩁᩮᩣᨶ᩠ᨲᩥᨿᩣ ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨶ ᩋᨶᩩᩅᩤᨴᩮᩤ ᨸᨭ᩠ᨮᨸᩮᨲᨻ᩠ᨻᩮᩣ; ᨸᨭ᩠ᨮᨸᩥᨲᩮᩣᨸᩥ ᩋᨸ᩠ᨸᨭ᩠ᨮᨸᩥᨲᩮᩣ; ᨸᨭ᩠ᨮᨸᩮᨶ᩠ᨲᩥᨿᩣ ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨶ ᩒᨠᩣᩈᩮᩣ ᨠᩣᩁᩮᨲᨻ᩠ᨻᩮᩣ; ᨠᩣᩁᩥᨲᩮᩣᨸᩥ ᩋᨠᩣᩁᩥᨲᩮᩣ; ᨠᩣᩁᩮᨶ᩠ᨲᩥᨿᩣ ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨶ ᨧᩮᩣᨴᩮᨲᨻ᩠ᨻᩮᩣ; ᨧᩮᩣᨴᩥᨲᩮᩣᨸᩥ ᩋᨧᩮᩣᨴᩥᨲᩮᩣ; ᨧᩮᩣᨴᩮᨶ᩠ᨲᩥᨿᩣ ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨶ ᩈᩣᩁᩮᨲᨻ᩠ᨻᩮᩣ; ᩈᩣᩁᩥᨲᩮᩣᨸᩥ ᩋᩈᩣᩁᩥᨲᩮᩣ; ᩈᩣᩁᩮᨶ᩠ᨲᩥᨿᩣ ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>

<Paragraph number="2097" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᨽᩥᨠ᩠ᨡᩩᨶᩦᨶᩴ ᩏᨸᩮᩣᩈᨳᩴ ᨮᨸᩮᨶ᩠ᨲᩥ, ᨸᩅᩤᩁᨱᩴ ᨮᨸᩮᨶ᩠ᨲᩥ, ᩈᩅᨧᨶᩦᨿᩴ ᨠᩁᩮᩣᨶ᩠ᨲᩥ, ᩋᨶᩩᩅᩤᨴᩴ ᨸᨭ᩠ᨮᨸᩮᨶ᩠ᨲᩥ, ᩒᨠᩣᩈᩴ ᨠᩣᩁᩮᨶ᩠ᨲᩥ, ᨧᩮᩣᨴᩮᨶ᩠ᨲᩥ, ᩈᩣᩁᩮᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩣ ᨽᩥᨠ᩠ᨡᩩᨶᩥᨿᩣ ᩏᨸᩮᩣᩈᨳᩴ ᨮᨸᩮᨲᩩᩴ; ᨮᨸᩥᨲᩮᩣᨸᩥ ᩈᩩᨭ᩠ᨮᨸᩥᨲᩮᩣ; ᨮᨸᩮᨶ᩠ᨲᩔ ᩋᨶᩣᨸᨲ᩠ᨲᩥ. ᨸᩅᩤᩁᨱᩴ ᨮᨸᩮᨲᩩᩴ; ᨮᨸᩥᨲᩣᨸᩥ ᩈᩩᨭ᩠ᨮᨸᩥᨲᩣ; ᨮᨸᩮᨶ᩠ᨲᩔ ᩋᨶᩣᨸᨲ᩠ᨲᩥ. ᩈᩅᨧᨶᩦᨿᩴ ᨠᩣᨲᩩᩴ; ᨠᨲᨾ᩠ᨸᩥ ᩈᩩᨠᨲᩴ; ᨠᩁᩮᩣᨶ᩠ᨲᩔ ᩋᨶᩣᨸᨲ᩠ᨲᩥ. ᩋᨶᩩᩅᩤᨴᩴ ᨸᨭ᩠ᨮᨸᩮᨲᩩᩴ; ᨸᨭ᩠ᨮᨸᩥᨲᩮᩣᨸᩥ ᩈᩩᨸ᩠ᨸᨭ᩠ᨮᨸᩥᨲᩮᩣ; ᨸᨭ᩠ᨮᨸᩮᨶ᩠ᨲᩔ ᩋᨶᩣᨸᨲ᩠ᨲᩥ. ᩒᨠᩣᩈᩴ ᨠᩣᩁᩮᨲᩩᩴ; ᨠᩣᩁᩥᨲᩮᩣᨸᩥ ᩈᩩᨠᩣᩁᩥᨲᩮᩣ; ᨠᩣᩁᩮᨶ᩠ᨲᩔ ᩋᨶᩣᨸᨲ᩠ᨲᩥ. ᨧᩮᩣᨴᩮᨲᩩᩴ; ᨧᩮᩣᨴᩥᨲᩣᨸᩥ ᩈᩩᨧᩮᩣᨴᩥᨲᩣ; ᨧᩮᩣᨴᩮᨶ᩠ᨲᩔ ᩋᨶᩣᨸᨲ᩠ᨲᩥ. ᩈᩣᩁᩮᨲᩩᩴ; ᩈᩣᩁᩥᨲᩣᨸᩥ ᩈᩩᩈᩣᩁᩥᨲᩣ; ᩈᩣᩁᩮᨶ᩠ᨲᩔ ᩋᨶᩣᨸᨲ᩠ᨲᩦ”ᨲᩥ.
</Paragraph>

</Division>
<Division number="429" book="cula">

<Paragraph number="2098" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩩᨶᩥᨿᩮᩣ ᨿᩣᨶᩮᨶ ᨿᩣᨿᨶ᩠ᨲᩥ—  ᩍᨲ᩠ᨳᩥᨿᩩᨲ᩠ᨲᩮᨶᨸᩥ ᨸᩩᩁᩥᩈᨶ᩠ᨲᩁᩮᨶ, ᨸᩩᩁᩥᩈᨿᩩᨲ᩠ᨲᩮᨶᨸᩥ ᩍᨲ᩠ᨳᨶ᩠ᨲᩁᩮᨶ. ᨾᨶᩩᩔᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ …ᨸᩮ…  ᩈᩮᨿ᩠ᨿᨳᩣᨸᩥ ᨣᩘᨣᩤᨾᩉᩥᨿᩣᨿᩣ”ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩥᨿᩣ ᨿᩣᨶᩮᨶ ᨿᩣᨿᩥᨲᨻ᩠ᨻᩴ. ᨿᩣ ᨿᩣᨿᩮᨿ᩠ᨿ, ᨿᨳᩣᨵᨾ᩠ᨾᩮᩣ ᨠᩣᩁᩮᨲᨻ᩠ᨻᩮᩣ”ᨲᩥ.
</Paragraph>

<Paragraph number="2099" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩣ ᨽᩥᨠ᩠ᨡᩩᨶᩦ ᨣᩥᩃᩣᨶᩣ ᩉᩮᩣᨲᩥ, ᨶ ᩈᨠ᩠ᨠᩮᩣᨲᩥ ᨸᨴᩈᩣ ᨣᨶ᩠ᨲᩩᩴ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨣᩥᩃᩣᨶᩣᨿ ᨿᩣᨶᨶ᩺”ᨲᩥ. ᩋᨳ ᨡᩮᩣ ᨽᩥᨠ᩠ᨡᩩᨶᩦᨶᩴ ᩑᨲᨴᩉᩮᩣᩈᩥ—  “ᩍᨲ᩠ᨳᩥᨿᩩᨲ᩠ᨲᩴ ᨶᩩ ᨡᩮᩣ, ᨸᩩᩁᩥᩈᨿᩩᨲ᩠ᨲᩴ ᨶᩩ ᨡᩮᩣ”ᨲᩥ? ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩍᨲ᩠ᨳᩥᨿᩩᨲ᩠ᨲᩴ ᨸᩩᩁᩥᩈᨿᩩᨲ᩠ᨲᩴ ᩉᨲ᩠ᨳᩅᨭ᩠ᨭᨠᨶ᩺”ᨲᩥ.
</Paragraph>

<Paragraph number="2100" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩥᩔᩣ ᨽᩥᨠ᩠ᨡᩩᨶᩥᨿᩣ ᨿᩣᨶᩩᨣ᩠ᨥᩣᨲᩮᨶ ᨻᩣᩊ᩠ᩉᨲᩁᩴ ᩋᨹᩣᩈᩩ ᩋᩉᩮᩣᩈᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩈᩥᩅᩥᨠᩴ ᨸᩣᨭᩘᨠᩥᨶ᩺”ᨲᩥ.
</Paragraph>

</Division>
<Division number="430" book="cula">

<Paragraph number="2101" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨯ᩠ᨰᨠᩣᩈᩦ ᨣᨱᩥᨠᩣ ᨽᩥᨠ᩠ᨡᩩᨶᩦᩈᩩ ᨸᨻ᩠ᨻᨩᩥᨲᩣ ᩉᩮᩣᨲᩥ. ᩈᩣ ᨧ ᩈᩣᩅᨲ᩠ᨳᩥᩴ ᨣᨶ᩠ᨲᩩᨠᩣᨾᩣ ᩉᩮᩣᨲᩥ—  “ᨽᨣᩅᨲᩮᩣ ᩈᨶ᩠ᨲᩥᨠᩮ ᩏᨸᩈᨾ᩠ᨸᨩ᩠ᨩᩥᩔᩣᨾᩦ”ᨲᩥ. ᩋᩔᩮᩣᩈᩩᩴ ᨡᩮᩣ ᨵᩩᨲ᩠ᨲᩣ—  “ᩋᨯ᩠ᨰᨠᩣᩈᩦ ᨠᩥᩁ ᨣᨱᩥᨠᩣ ᩈᩣᩅᨲ᩠ᨳᩥᩴ ᨣᨶ᩠ᨲᩩᨠᩣᨾᩣ”ᨲᩥ. ᨲᩮ ᨾᨣ᩠ᨣᩮ ᨸᩁᩥᨿᩩᨭ᩠ᨮᩥᩴᩈᩩ. ᩋᩔᩮᩣᩈᩥ ᨡᩮᩣ ᩋᨯ᩠ᨰᨠᩣᩈᩦ ᨣᨱᩥᨠᩣ—  “ᨵᩩᨲ᩠ᨲᩣ ᨠᩥᩁ ᨾᨣ᩠ᨣᩮ ᨸᩁᩥᨿᩩᨭ᩠ᨮᩥᨲᩣ”ᨲᩥ. ᨽᨣᩅᨲᩮᩣ ᩈᨶ᩠ᨲᩥᨠᩮ ᨴᩪᨲᩴ ᨸᩣᩉᩮᩈᩥ—  “ᩋᩉᨬ᩠ᩉᩥ ᩏᨸᩈᨾ᩠ᨸᨩ᩠ᨩᩥᨲᩩᨠᩣᨾᩣ; ᨠᨳᩴ ᨶᩩ ᨡᩮᩣ ᨾᨿᩣ ᨸᨭᩥᨸᨩ᩠ᨩᩥᨲᨻ᩠ᨻᨶ᩺”ᨲᩥ? ᩋᨳ ᨡᩮᩣ ᨽᨣᩅᩤ ᩑᨲᩈ᩠ᨾᩥᩴ ᨶᩥᨴᩤᨶᩮ ᩑᨲᩈ᩠ᨾᩥᩴ ᨸᨠᩁᨱᩮ ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨴᩪᨲᩮᨶᨸᩥ ᩏᨸᩈᨾ᩠ᨸᩣᨴᩮᨲᩩᨶ᩺”ᨲᩥ.
</Paragraph>

<Paragraph number="2102" book="cula">
ᨽᩥᨠ᩠ᨡᩩᨴᩪᨲᩮᨶ ᩏᨸᩈᨾ᩠ᨸᩣᨴᩮᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨴᩪᨲᩮᨶ ᩏᨸᩈᨾ᩠ᨸᩣᨴᩮᨲᨻ᩠ᨻᩣ. ᨿᩮᩣ ᩏᨸᩈᨾ᩠ᨸᩣᨴᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ. ᩈᩥᨠ᩠ᨡᨾᩣᨶᨴᩪᨲᩮᨶ ᩏᨸᩈᨾ᩠ᨸᩣᨴᩮᨶ᩠ᨲᩥ …ᨸᩮ…  ᩈᩣᨾᨱᩮᩁᨴᩪᨲᩮᨶ ᩏᨸᩈᨾ᩠ᨸᩣᨴᩮᨶ᩠ᨲᩥ …ᨸᩮ…  ᩈᩣᨾᨱᩮᩁᩥᨴᩪᨲᩮᨶ ᩏᨸᩈᨾ᩠ᨸᩣᨴᩮᨶ᩠ᨲᩥ …ᨸᩮ…  ᨻᩣᩃᩣᨿ ᩋᨻ᩠ᨿᨲ᩠ᨲᩣᨿ ᨴᩪᨲᩮᨶ ᩏᨸᩈᨾ᩠ᨸᩣᨴᩮᨶ᩠ᨲᩥ. “ᨶ, ᨽᩥᨠ᩠ᨡᩅᩮ, ᨻᩣᩃᩣᨿ ᩋᨻ᩠ᨿᨲ᩠ᨲᩣᨿ ᨴᩪᨲᩮᨶ ᩏᨸᩈᨾ᩠ᨸᩣᨴᩮᨲᨻ᩠ᨻᩣ. ᨿᩮᩣ ᩏᨸᩈᨾ᩠ᨸᩣᨴᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨻ᩠ᨿᨲ᩠ᨲᩣᨿ ᨽᩥᨠ᩠ᨡᩩᨶᩥᨿᩣ ᨸᨭᩥᨻᩃᩣᨿ ᨴᩪᨲᩮᨶ ᩏᨸᩈᨾ᩠ᨸᩣᨴᩮᨲᩩᨶ᩠ᨲᩥ.
</Paragraph>

<Paragraph number="2103" book="cula">
ᨲᩣᨿ ᨴᩪᨲᩣᨿ ᨽᩥᨠ᩠ᨡᩩᨶᩥᨿᩣ ᩈᩴᨥᩴ ᩏᨸᩈᩘᨠᨾᩥᨲ᩠ᩅᩣ ᩑᨠᩴᩈᩴ ᩏᨲ᩠ᨲᩁᩣᩈᩘᨣᩴ ᨠᩁᩥᨲ᩠ᩅᩣ ᨽᩥᨠ᩠ᨡᩪᨶᩴ ᨸᩣᨴᩮ ᩅᨶ᩠ᨴᩥᨲ᩠ᩅᩣ ᩏᨠ᩠ᨠᩩᨭᩥᨠᩴ ᨶᩥᩈᩦᨴᩥᨲ᩠ᩅᩣ ᩋᨬ᩠ᨩᩃᩥᩴ ᨸᨣ᩠ᨣᩉᩮᨲ᩠ᩅᩣ ᩑᩅᨾᩔ ᩅᨧᨶᩦᨿᩮᩣ—  ‘ᩍᨲ᩠ᨳᨶ᩠ᨶᩣᨾᩣ, ᩋᨿ᩠ᨿᩣ, ᩍᨲ᩠ᨳᨶ᩠ᨶᩣᨾᩣᨿ ᩋᨿ᩠ᨿᩣᨿ ᩏᨸᩈᨾ᩠ᨸᨴᩤᨸᩮᨠ᩠ᨡᩣ. ᩑᨠᨲᩮᩣᩏᨸᩈᨾ᩠ᨸᨶ᩠ᨶᩣ ᨽᩥᨠ᩠ᨡᩩᨶᩥᩈᩴᨥᩮ, ᩅᩥᩈᩩᨴ᩠ᨵᩤ. ᩈᩣ ᨠᩮᨶᨧᩥᨴᩮᩅ ᩋᨶ᩠ᨲᩁᩣᨿᩮᨶ ᨶ ᩋᩣᨣᨧ᩠ᨨᨲᩥ. ᩍᨲ᩠ᨳᨶ᩠ᨶᩣᨾᩣ, ᩋᨿ᩠ᨿᩣ, ᩈᩴᨥᩴ ᩏᨸᩈᨾ᩠ᨸᨴᩴ ᨿᩣᨧᨲᩥ. ᩏᩃᩖᩩᨾ᩠ᨸᨲᩩ ᨲᩴ, ᩋᨿ᩠ᨿᩣ, ᩈᩴᨥᩮᩣ ᩋᨶᩩᨠᨾ᩠ᨸᩴ ᩏᨸᩣᨴᩤᨿ. ᩍᨲ᩠ᨳᨶ᩠ᨶᩣᨾᩣ, ᩋᨿ᩠ᨿᩣ, ᩍᨲ᩠ᨳᨶ᩠ᨶᩣᨾᩣᨿ ᩋᨿ᩠ᨿᩣᨿ ᩏᨸᩈᨾ᩠ᨸᨴᩤᨸᩮᨠ᩠ᨡᩣ. ᩑᨠᨲᩮᩣᩏᨸᩈᨾ᩠ᨸᨶ᩠ᨶᩣ ᨽᩥᨠ᩠ᨡᩩᨶᩥᩈᩴᨥᩮ, ᩅᩥᩈᩩᨴ᩠ᨵᩤ. ᩈᩣ ᨠᩮᨶᨧᩥᨴᩮᩅ ᩋᨶ᩠ᨲᩁᩣᨿᩮᨶ ᨶ ᩋᩣᨣᨧ᩠ᨨᨲᩥ. ᨴᩩᨲᩥᨿᨾ᩠ᨸᩥ, ᩋᨿ᩠ᨿᩣ, ᩍᨲ᩠ᨳᨶ᩠ᨶᩣᨾᩣ ᩈᩴᨥᩴ ᩏᨸᩈᨾ᩠ᨸᨴᩴ ᨿᩣᨧᨲᩥ. ᩏᩃᩖᩩᨾ᩠ᨸᨲᩩ ᨲᩴ, ᩋᨿ᩠ᨿᩣ, ᩈᩴᨥᩮᩣ ᩋᨶᩩᨠᨾ᩠ᨸᩴ ᩏᨸᩣᨴᩤᨿ. ᩍᨲ᩠ᨳᨶ᩠ᨶᩣᨾᩣ, ᩋᨿ᩠ᨿᩣ, ᩍᨲ᩠ᨳᨶ᩠ᨶᩣᨾᩣᨿ ᩋᨿ᩠ᨿᩣᨿ ᩏᨸᩈᨾ᩠ᨸᨴᩤᨸᩮᨠ᩠ᨡᩣ. ᩑᨠᨲᩮᩣᩏᨸᩈᨾ᩠ᨸᨶ᩠ᨶᩣ ᨽᩥᨠ᩠ᨡᩩᨶᩥᩈᩴᨥᩮ, ᩅᩥᩈᩩᨴ᩠ᨵᩤ. ᩈᩣ ᨠᩮᨶᨧᩥᨴᩮᩅ ᩋᨶ᩠ᨲᩁᩣᨿᩮᨶ ᨶ ᩋᩣᨣᨧ᩠ᨨᨲᩥ. ᨲᨲᩥᨿᨾ᩠ᨸᩥ, ᩋᨿ᩠ᨿᩣ, ᩍᨲ᩠ᨳᨶ᩠ᨶᩣᨾᩣ ᩈᩴᨥᩴ ᩏᨸᩈᨾ᩠ᨸᨴᩴ ᨿᩣᨧᨲᩥ. ᩏᩃᩖᩩᨾ᩠ᨸᨲᩩ ᨲᩴ, ᩋᨿ᩠ᨿᩣ, ᩈᩴᨥᩮᩣ ᩋᨶᩩᨠᨾ᩠ᨸᩴ ᩏᨸᩣᨴᩤᨿᩣ’ᨲᩥ. ᨻ᩠ᨿᨲ᩠ᨲᩮᨶ ᨽᩥᨠ᩠ᨡᩩᨶᩣ ᨸᨭᩥᨻᩃᩮᨶ ᩈᩴᨥᩮᩣ ᨬᩣᨸᩮᨲᨻ᩠ᨻᩮᩣ—
</Paragraph>

<Paragraph number="2104" book="cula">
‘ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩍᨲ᩠ᨳᨶ᩠ᨶᩣᨾᩣ ᩍᨲ᩠ᨳᨶ᩠ᨶᩣᨾᩣᨿ ᩏᨸᩈᨾ᩠ᨸᨴᩤᨸᩮᨠ᩠ᨡᩣ. ᩑᨠᨲᩮᩣᩏᨸᩈᨾ᩠ᨸᨶ᩠ᨶᩣ ᨽᩥᨠ᩠ᨡᩩᨶᩥᩈᩴᨥᩮ, ᩅᩥᩈᩩᨴ᩠ᨵᩤ. ᩈᩣ ᨠᩮᨶᨧᩥᨴᩮᩅ ᩋᨶ᩠ᨲᩁᩣᨿᩮᨶ ᨶ ᩋᩣᨣᨧ᩠ᨨᨲᩥ. ᩍᨲ᩠ᨳᨶ᩠ᨶᩣᨾᩣ ᩈᩴᨥᩴ ᩏᨸᩈᨾ᩠ᨸᨴᩴ ᨿᩣᨧᨲᩥ ᩍᨲ᩠ᨳᨶ᩠ᨶᩣᨾᩣᨿ ᨸᩅᨲ᩠ᨲᩥᨶᩥᨿᩣ. ᨿᨴᩥ ᩈᩴᨥᩔ ᨸᨲ᩠ᨲᨠᩃᩖᩴ, ᩈᩴᨥᩮᩣ ᩍᨲ᩠ᨳᨶ᩠ᨶᩣᨾᩴ ᩏᨸᩈᨾ᩠ᨸᩣᨴᩮᨿ᩠ᨿ ᩍᨲ᩠ᨳᨶ᩠ᨶᩣᨾᩣᨿ ᨸᩅᨲ᩠ᨲᩥᨶᩥᨿᩣ. ᩑᩈᩣ ᨬᨲ᩠ᨲᩥ.
</Paragraph>

<Paragraph number="2105" book="cula">
ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩍᨲ᩠ᨳᨶ᩠ᨶᩣᨾᩣ ᩍᨲ᩠ᨳᨶ᩠ᨶᩣᨾᩣᨿ ᩏᨸᩈᨾ᩠ᨸᨴᩤᨸᩮᨠ᩠ᨡᩣ. ᩑᨠᨲᩮᩣᩏᨸᩈᨾ᩠ᨸᨶ᩠ᨶᩣ ᨽᩥᨠ᩠ᨡᩩᨶᩥᩈᩴᨥᩮ, ᩅᩥᩈᩩᨴ᩠ᨵᩤ. ᩈᩣ ᨠᩮᨶᨧᩥᨴᩮᩅ ᩋᨶ᩠ᨲᩁᩣᨿᩮᨶ ᨶ ᩋᩣᨣᨧ᩠ᨨᨲᩥ. ᩍᨲ᩠ᨳᨶ᩠ᨶᩣᨾᩣ ᩈᩴᨥᩴ ᩏᨸᩈᨾ᩠ᨸᨴᩴ ᨿᩣᨧᨲᩥ ᩍᨲ᩠ᨳᨶ᩠ᨶᩣᨾᩣᨿ ᨸᩅᨲ᩠ᨲᩥᨶᩥᨿᩣ. ᩈᩴᨥᩮᩣ ᩍᨲ᩠ᨳᨶ᩠ᨶᩣᨾᩴ ᩏᨸᩈᨾ᩠ᨸᩣᨴᩮᨲᩥ ᩍᨲ᩠ᨳᨶ᩠ᨶᩣᨾᩣᨿ ᨸᩅᨲ᩠ᨲᩥᨶᩥᨿᩣ. ᨿᩔᩣᨿᩈ᩠ᨾᨲᩮᩣ ᨡᨾᨲᩥ ᩍᨲ᩠ᨳᨶ᩠ᨶᩣᨾᩣᨿ ᩏᨸᩈᨾ᩠ᨸᨴᩤ ᩍᨲ᩠ᨳᨶ᩠ᨶᩣᨾᩣᨿ ᨸᩅᨲ᩠ᨲᩥᨶᩥᨿᩣ, ᩈᩮᩣ ᨲᩩᨱ᩠ᩉᩔ; ᨿᩔ ᨶᨠ᩠ᨡᨾᨲᩥ, ᩈᩮᩣ ᨽᩣᩈᩮᨿ᩠ᨿ.
</Paragraph>

<Paragraph number="2106" book="cula">
ᨴᩩᨲᩥᨿᨾ᩠ᨸᩥ ᩑᨲᨾᨲ᩠ᨳᩴ ᩅᨴᩤᨾᩥ …ᨸᩮ…  ᨲᨲᩥᨿᨾ᩠ᨸᩥ ᩑᨲᨾᨲ᩠ᨳᩴ ᩅᨴᩤᨾᩥ. ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩍᨲ᩠ᨳᨶ᩠ᨶᩣᨾᩣ ᩍᨲ᩠ᨳᨶ᩠ᨶᩣᨾᩣᨿ ᩏᨸᩈᨾ᩠ᨸᨴᩤᨸᩮᨠ᩠ᨡᩣ. ᩑᨠᨲᩮᩣᩏᨸᩈᨾ᩠ᨸᨶ᩠ᨶᩣ ᨽᩥᨠ᩠ᨡᩩᨶᩥᩈᩴᨥᩮ, ᩅᩥᩈᩩᨴ᩠ᨵᩤ. ᩈᩣ ᨠᩮᨶᨧᩥᨴᩮᩅ ᩋᨶ᩠ᨲᩁᩣᨿᩮᨶ ᨶ ᩋᩣᨣᨧ᩠ᨨᨲᩥ. ᩍᨲ᩠ᨳᨶ᩠ᨶᩣᨾᩣ ᩈᩴᨥᩴ ᩏᨸᩈᨾ᩠ᨸᨴᩴ ᨿᩣᨧᨲᩥ ᩍᨲ᩠ᨳᨶ᩠ᨶᩣᨾᩣᨿ ᨸᩅᨲ᩠ᨲᩥᨶᩥᨿᩣ. ᩈᩴᨥᩮᩣ ᩍᨲ᩠ᨳᨶ᩠ᨶᩣᨾᩴ ᩏᨸᩈᨾ᩠ᨸᩣᨴᩮᨲᩥ ᩍᨲ᩠ᨳᨶ᩠ᨶᩣᨾᩣᨿ ᨸᩅᨲ᩠ᨲᩥᨶᩥᨿᩣ. ᨿᩔᩣᨿᩈ᩠ᨾᨲᩮᩣ ᨡᨾᨲᩥ ᩍᨲ᩠ᨳᨶ᩠ᨶᩣᨾᩣᨿ ᩏᨸᩈᨾ᩠ᨸᨴᩤ ᩍᨲ᩠ᨳᨶ᩠ᨶᩣᨾᩣᨿ ᨸᩅᨲ᩠ᨲᩥᨶᩥᨿᩣ, ᩈᩮᩣ ᨲᩩᨱ᩠ᩉᩔ; ᨿᩔ ᨶᨠ᩠ᨡᨾᨲᩥ, ᩈᩮᩣ ᨽᩣᩈᩮᨿ᩠ᨿ.
</Paragraph>

<Paragraph number="2107" book="cula">
ᩏᨸᩈᨾ᩠ᨸᨶ᩠ᨶᩣ ᩈᩴᨥᩮᨶ ᩍᨲ᩠ᨳᨶ᩠ᨶᩣᨾᩣ ᩍᨲ᩠ᨳᨶ᩠ᨶᩣᨾᩣᨿ ᨸᩅᨲ᩠ᨲᩥᨶᩥᨿᩣ. ᨡᨾᨲᩥ ᩈᩴᨥᩔ, ᨲᩈ᩠ᨾᩣ ᨲᩩᨱ᩠ᩉᩦ, ᩑᩅᨾᩮᨲᩴ ᨵᩤᩁᨿᩣᨾᩦ’ᨲᩥ.
</Paragraph>

<Paragraph number="2108" book="cula">
ᨲᩣᩅᨴᩮᩅ ᨨᩣᨿᩣ ᨾᩮᨲᨻ᩠ᨻᩣ, ᩏᨲᩩᨸ᩠ᨸᨾᩣᨱᩴ ᩋᩣᨧᩥᨠ᩠ᨡᩥᨲᨻ᩠ᨻᩴ, ᨴᩥᩅᩈᨽᩣᨣᩮᩤ ᩋᩣᨧᩥᨠ᩠ᨡᩥᨲᨻ᩠ᨻᩮᩣ, ᩈᩘᨣᩦᨲᩥ ᩋᩣᨧᩥᨠ᩠ᨡᩥᨲᨻ᩠ᨻᩣ, ᨽᩥᨠ᩠ᨡᩩᨶᩥᨿᩮᩣ ᩅᨲ᩠ᨲᨻ᩠ᨻᩣ—  ᨲᩔᩣ ᨲᨿᩮᩣ ᨧ ᨶᩥᩔᨿᩮ, ᩋᨭ᩠ᨮ ᨧ ᩋᨠᩁᨱᩦᨿᩣᨶᩥ ᩋᩣᨧᩥᨠ᩠ᨡᩮᨿ᩠ᨿᩣᨳᩣ”ᨲᩥ.
</Paragraph>

</Division>
<Division number="431" book="cula">

<Paragraph number="2109" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩩᨶᩥᨿᩮᩣ ᩋᩁᨬ᩠ᨬᩮ ᩅᩥᩉᩁᨶ᩠ᨲᩥ. ᨵᩩᨲ᩠ᨲᩣ ᨴᩪᩈᩮᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ, ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩥᨿᩣ ᩋᩁᨬ᩠ᨬᩮ ᩅᨲ᩠ᨳᨻ᩠ᨻᩴ. ᨿᩣ ᩅᩈᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>

<Paragraph number="2110" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᨶ ᩏᨸᩣᩈᨠᩮᨶ ᨽᩥᨠ᩠ᨡᩩᨶᩥᩈᩴᨥᩔ ᩏᨴ᩠ᨴᩮᩤᩈᩥᨲᩮᩣ ᨴᩥᨶ᩠ᨶᩮᩣ ᩉᩮᩣᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩏᨴ᩠ᨴᩮᩤᩈᩥᨲᨶ᩺”ᨲᩥ. ᩏᨴ᩠ᨴᩮᩤᩈᩥᨲᩮᩣ ᨶ ᩈᨾ᩠ᨾᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩏᨸᩔᨿᨶ᩺”ᨲᩥ. ᩏᨸᩔᨿᩮᩣ ᨶ ᩈᨾ᩠ᨾᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨶᩅᨠᨾ᩠ᨾᨶ᩺”ᨲᩥ. ᨶᩅᨠᨾ᩠ᨾᩴ ᨶ ᩈᨾ᩠ᨾᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨸᩩᨣ᩠ᨣᩃᩥᨠᨾ᩠ᨸᩥ ᨠᩣᨲᩩᨶ᩺”ᨲᩥ.
</Paragraph>

</Division>
<Division number="432" book="cula">

<Paragraph number="2111" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩣ ᩍᨲ᩠ᨳᩦ ᩈᨶ᩠ᨶᩥᩈᩥᨶ᩠ᨶᨣᨻ᩠ᨽᩣ ᨽᩥᨠ᩠ᨡᩩᨶᩦᩈᩩ ᨸᨻ᩠ᨻᨩᩥᨲᩣ ᩉᩮᩣᨲᩥ. ᨲᩔᩣ ᨸᨻ᩠ᨻᨩᩥᨲᩣᨿ ᨣᨻ᩠ᨽᩮᩣ ᩅᩩᨭ᩠ᨮᩣᨲᩥ. ᩋᨳ ᨡᩮᩣ ᨲᩔᩣ ᨽᩥᨠ᩠ᨡᩩᨶᩥᨿᩣ ᩑᨲᨴᩉᩮᩣᩈᩥ—  “ᨠᨳᩴ ᨶᩩ ᨡᩮᩣ ᨾᨿᩣ ᩍᨾᩈ᩠ᨾᩥᩴ ᨴᩤᩁᨠᩮ ᨸᨭᩥᨸᨩ᩠ᨩᩥᨲᨻ᩠ᨻᨶ᩺”ᨲᩥ? ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨸᩮᩣᩈᩮᨲᩩᩴ, ᨿᩣᩅ ᩈᩮᩣ ᨴᩤᩁᨠᩮᩣ ᩅᩥᨬ᩠ᨬᩩᨲᩴ ᨸᩣᨸᩩᨱᩣᨲᩦ”ᨲᩥ.
</Paragraph>

<Paragraph number="2112" book="cula">
ᩋᨳ ᨡᩮᩣ ᨲᩔᩣ ᨽᩥᨠ᩠ᨡᩩᨶᩥᨿᩣ ᩑᨲᨴᩉᩮᩣᩈᩥ—  “ᨾᨿᩣ ᨧ ᨶ ᩃᨻ᩠ᨽᩣ ᩑᨠᩥᨠᩣᨿ ᩅᨲ᩠ᨳᩩᩴ, ᩋᨬ᩠ᨬᩣᨿ ᨧ ᨽᩥᨠ᩠ᨡᩩᨶᩥᨿᩣ ᨶ ᩃᨻ᩠ᨽᩣ ᨴᩤᩁᨠᩮᨶ ᩈᩉ ᩅᨲ᩠ᨳᩩᩴ, ᨠᨳᩴ ᨶᩩ ᨡᩮᩣ ᨾᨿᩣ ᨸᨭᩥᨸᨩ᩠ᨩᩥᨲᨻ᩠ᨻᨶ᩺”ᨲᩥ? ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩑᨠᩴ ᨽᩥᨠ᩠ᨡᩩᨶᩥᩴ ᩈᨾ᩠ᨾᨶ᩠ᨶᩥᨲ᩠ᩅᩣ ᨲᩔᩣ ᨽᩥᨠ᩠ᨡᩩᨶᩥᨿᩣ ᨴᩩᨲᩥᨿᩴ ᨴᩤᨲᩩᩴ. ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩈᨾ᩠ᨾᨶ᩠ᨶᩥᨲᨻ᩠ᨻᩣ. ᨸᨮᨾᩴ ᨽᩥᨠ᩠ᨡᩩᨶᩦ ᨿᩣᨧᩥᨲᨻ᩠ᨻᩣ, ᨿᩣᨧᩥᨲ᩠ᩅᩣ ᨻ᩠ᨿᨲ᩠ᨲᩣᨿ ᨽᩥᨠ᩠ᨡᩩᨶᩥᨿᩣ ᨸᨭᩥᨻᩃᩣᨿ ᩈᩴᨥᩮᩣ ᨬᩣᨸᩮᨲᨻ᩠ᨻᩮᩣ—
</Paragraph>

<Paragraph number="2113" book="cula">
‘ᩈᩩᨱᩣᨲᩩ ᨾᩮ, ᩋᨿ᩠ᨿᩮ, ᩈᩴᨥᩮᩣ. ᨿᨴᩥ ᩈᩴᨥᩔ ᨸᨲ᩠ᨲᨠᩃᩖᩴ, ᩈᩴᨥᩮᩣ ᩍᨲ᩠ᨳᨶ᩠ᨶᩣᨾᩴ ᨽᩥᨠ᩠ᨡᩩᨶᩥᩴ ᩈᨾ᩠ᨾᨶ᩠ᨶᩮᨿ᩠ᨿ ᩍᨲ᩠ᨳᨶ᩠ᨶᩣᨾᩣᨿ ᨽᩥᨠ᩠ᨡᩩᨶᩥᨿᩣ ᨴᩩᨲᩥᨿᩴ. ᩑᩈᩣ ᨬᨲ᩠ᨲᩥ.
</Paragraph>

<Paragraph number="2114" book="cula">
ᩈᩩᨱᩣᨲᩩ ᨾᩮ, ᩋᨿ᩠ᨿᩮ, ᩈᩴᨥᩮᩣ. ᩈᩴᨥᩮᩣ ᩍᨲ᩠ᨳᨶ᩠ᨶᩣᨾᩴ ᨽᩥᨠ᩠ᨡᩩᨶᩥᩴ ᩈᨾ᩠ᨾᨶ᩠ᨶᨲᩥ ᩍᨲ᩠ᨳᨶ᩠ᨶᩣᨾᩣᨿ ᨽᩥᨠ᩠ᨡᩩᨶᩥᨿᩣ ᨴᩩᨲᩥᨿᩴ. ᨿᩔᩣ ᩋᨿ᩠ᨿᩣᨿ ᨡᨾᨲᩥ ᩍᨲ᩠ᨳᨶ᩠ᨶᩣᨾᩣᨿ ᨽᩥᨠ᩠ᨡᩩᨶᩥᨿᩣ ᩈᨾ᩠ᨾᩩᨲᩥ ᩍᨲ᩠ᨳᨶ᩠ᨶᩣᨾᩣᨿ ᨽᩥᨠ᩠ᨡᩩᨶᩥᨿᩣ ᨴᩩᨲᩥᨿᩣᨿ, ᩈᩣ ᨲᩩᨱ᩠ᩉᩔ; ᨿᩔᩣ ᨶᨠ᩠ᨡᨾᨲᩥ, ᩈᩣ ᨽᩣᩈᩮᨿ᩠ᨿ.
</Paragraph>

<Paragraph number="2115" book="cula">
ᩈᨾ᩠ᨾᨲᩣ ᩈᩴᨥᩮᨶ ᩍᨲ᩠ᨳᨶ᩠ᨶᩣᨾᩣ ᨽᩥᨠ᩠ᨡᩩᨶᩦ ᩍᨲ᩠ᨳᨶ᩠ᨶᩣᨾᩣᨿ ᨽᩥᨠ᩠ᨡᩩᨶᩥᨿᩣ ᨴᩩᨲᩥᨿᩣ. ᨡᨾᨲᩥ ᩈᩴᨥᩔ, ᨲᩈ᩠ᨾᩣ ᨲᩩᨱ᩠ᩉᩦ, ᩑᩅᨾᩮᨲᩴ ᨵᩤᩁᨿᩣᨾᩦ’”ᨲᩥ.
</Paragraph>

<Paragraph number="2116" book="cula">
ᩋᨳ ᨡᩮᩣ ᨲᩔᩣ ᨴᩩᨲᩥᨿᩥᨠᩣᨿ ᨽᩥᨠ᩠ᨡᩩᨶᩥᨿᩣ ᩑᨲᨴᩉᩮᩣᩈᩥ—  “ᨠᨳᩴ ᨶᩩ ᨡᩮᩣ ᨾᨿᩣ ᩍᨾᩈ᩠ᨾᩥᩴ ᨴᩤᩁᨠᩮ ᨸᨭᩥᨸᨩ᩠ᨩᩥᨲᨻ᩠ᨻᨶ᩺”ᨲᩥ? ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨮᨸᩮᨲ᩠ᩅᩣ ᩈᩣᨣᩤᩁᩴ ᨿᨳᩣ ᩋᨬ᩠ᨬᩈ᩠ᨾᩥᩴ ᨸᩩᩁᩥᩈᩮ ᨸᨭᩥᨸᨩ᩠ᨩᨶ᩠ᨲᩥ ᩑᩅᩴ ᨲᩈ᩠ᨾᩥᩴ ᨴᩤᩁᨠᩮ ᨸᨭᩥᨸᨩ᩠ᨩᩥᨲᩩᨶ᩺”ᨲᩥ.
</Paragraph>

</Division>
<Division number="433" book="cula">

<Paragraph number="2117" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩣ ᨽᩥᨠ᩠ᨡᩩᨶᩦ ᨣᩁᩩᨵᨾ᩠ᨾᩴ ᩋᨩ᩠ᨫᩣᨸᨶ᩠ᨶᩣ ᩉᩮᩣᨲᩥ ᨾᩣᨶᨲ᩠ᨲᨧᩣᩁᩥᨶᩦ. ᩋᨳ ᨡᩮᩣ ᨲᩔᩣ ᨽᩥᨠ᩠ᨡᩩᨶᩥᨿᩣ ᩑᨲᨴᩉᩮᩣᩈᩥ—  “ᨾᨿᩣ ᨧ ᨶ ᩃᨻ᩠ᨽᩣ ᩑᨠᩥᨠᩣᨿ ᩅᨲ᩠ᨳᩩᩴ, ᩋᨬ᩠ᨬᩣᨿ ᨧ ᨽᩥᨠ᩠ᨡᩩᨶᩥᨿᩣ ᨶ ᩃᨻ᩠ᨽᩣ ᩈᩉ ᨾᨿᩣ ᩅᨲ᩠ᨳᩩᩴ, ᨠᨳᩴ ᨶᩩ ᨡᩮᩣ ᨾᨿᩣ ᨸᨭᩥᨸᨩ᩠ᨩᩥᨲᨻ᩠ᨻᨶ᩺”ᨲᩥ? ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩑᨠᩴ ᨽᩥᨠ᩠ᨡᩩᨶᩥᩴ ᩈᨾ᩠ᨾᨶ᩠ᨶᩥᨲ᩠ᩅᩣ ᨲᩔᩣ ᨽᩥᨠ᩠ᨡᩩᨶᩥᨿᩣ ᨴᩩᨲᩥᨿᩴ ᨴᩤᨲᩩᩴ. ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩈᨾ᩠ᨾᨶ᩠ᨶᩥᨲᨻ᩠ᨻᩣ. ᨸᨮᨾᩴ ᨽᩥᨠ᩠ᨡᩩᨶᩦ ᨿᩣᨧᩥᨲᨻ᩠ᨻᩣ, ᨿᩣᨧᩥᨲ᩠ᩅᩣ ᨻ᩠ᨿᨲ᩠ᨲᩣᨿ ᨽᩥᨠ᩠ᨡᩩᨶᩥᨿᩣ ᨸᨭᩥᨻᩃᩣᨿ ᩈᩴᨥᩮᩣ ᨬᩣᨸᩮᨲᨻ᩠ᨻᩮᩣ—
</Paragraph>

<Paragraph number="2118" book="cula">
‘ᩈᩩᨱᩣᨲᩩ ᨾᩮ, ᩋᨿ᩠ᨿᩮ, ᩈᩴᨥᩮᩣ. ᨿᨴᩥ ᩈᩴᨥᩔ ᨸᨲ᩠ᨲᨠᩃᩖᩴ, ᩈᩴᨥᩮᩣ ᩍᨲ᩠ᨳᨶ᩠ᨶᩣᨾᩴ ᨽᩥᨠ᩠ᨡᩩᨶᩥᩴ ᩈᨾ᩠ᨾᨶ᩠ᨶᩮᨿ᩠ᨿ ᩍᨲ᩠ᨳᨶ᩠ᨶᩣᨾᩣᨿ ᨽᩥᨠ᩠ᨡᩩᨶᩥᨿᩣ ᨴᩩᨲᩥᨿᩴ. ᩑᩈᩣ ᨬᨲ᩠ᨲᩥ.
</Paragraph>

<Paragraph number="2119" book="cula">
ᩈᩩᨱᩣᨲᩩ ᨾᩮ, ᩋᨿ᩠ᨿᩮ, ᩈᩴᨥᩮᩣ. ᩈᩴᨥᩮᩣ ᩍᨲ᩠ᨳᨶ᩠ᨶᩣᨾᩴ ᨽᩥᨠ᩠ᨡᩩᨶᩥᩴ ᩈᨾ᩠ᨾᨶ᩠ᨶᨲᩥ ᩍᨲ᩠ᨳᨶ᩠ᨶᩣᨾᩣᨿ ᨽᩥᨠ᩠ᨡᩩᨶᩥᨿᩣ ᨴᩩᨲᩥᨿᩴ. ᨿᩔᩣ ᩋᨿ᩠ᨿᩣᨿ ᨡᨾᨲᩥ ᩍᨲ᩠ᨳᨶ᩠ᨶᩣᨾᩣᨿ ᨽᩥᨠ᩠ᨡᩩᨶᩥᨿᩣ ᩈᨾ᩠ᨾᩩᨲᩥ ᩍᨲ᩠ᨳᨶ᩠ᨶᩣᨾᩣᨿ ᨽᩥᨠ᩠ᨡᩩᨶᩥᨿᩣ ᨴᩩᨲᩥᨿᩣᨿ, ᩈᩣ ᨲᩩᨱ᩠ᩉᩔ; ᨿᩔᩣ ᨶᨠ᩠ᨡᨾᨲᩥ, ᩈᩣ ᨽᩣᩈᩮᨿ᩠ᨿ.
</Paragraph>

<Paragraph number="2120" book="cula">
ᩈᨾ᩠ᨾᨲᩣ ᩈᩴᨥᩮᨶ ᩍᨲ᩠ᨳᨶ᩠ᨶᩣᨾᩣ ᨽᩥᨠ᩠ᨡᩩᨶᩦ ᩍᨲ᩠ᨳᨶ᩠ᨶᩣᨾᩣᨿ ᨽᩥᨠ᩠ᨡᩩᨶᩥᨿᩣ ᨴᩩᨲᩥᨿᩣ. ᨡᨾᨲᩥ ᩈᩴᨥᩔ, ᨲᩈ᩠ᨾᩣ ᨲᩩᨱ᩠ᩉᩦ, ᩑᩅᨾᩮᨲᩴ ᨵᩤᩁᨿᩣᨾᩦ’”ᨲᩥ.
</Paragraph>

</Division>
<Division number="434" book="cula">

<Paragraph number="2121" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩣ ᨽᩥᨠ᩠ᨡᩩᨶᩦ ᩈᩥᨠ᩠ᨡᩴ ᨸᨧ᩠ᨧᨠ᩠ᨡᩣᨿ ᩅᩥᨻ᩠ᨽᨾᩥ. ᩈᩣ ᨸᩩᨶ ᨸᨧ᩠ᨧᩣᨣᨶ᩠ᨲ᩠ᩅᩣ ᨽᩥᨠ᩠ᨡᩩᨶᩥᨿᩮᩣ ᩏᨸᩈᨾ᩠ᨸᨴᩴ ᨿᩣᨧᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩥᨿᩣ ᩈᩥᨠ᩠ᨡᩣᨸᨧ᩠ᨧᨠ᩠ᨡᩣᨶᩴ; ᨿᨴᩮᩅ ᩈᩣ ᩅᩥᨻ᩠ᨽᨶ᩠ᨲᩣ ᨲᨴᩮᩅ ᩈᩣ ᩋᨽᩥᨠ᩠ᨡᩩᨶᩦ”ᨲᩥ.
</Paragraph>

<Paragraph number="2122" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩣ ᨽᩥᨠ᩠ᨡᩩᨶᩦ ᩈᨠᩣᩅᩤᩈᩣ ᨲᩥᨲ᩠ᨳᩣᨿᨲᨶᩴ ᩈᩘᨠᨾᩥ. ᩈᩣ ᨸᩩᨶ ᨸᨧ᩠ᨧᩣᨣᨶ᩠ᨲ᩠ᩅᩣ ᨽᩥᨠ᩠ᨡᩩᨶᩥᨿᩮᩣ ᩏᨸᩈᨾ᩠ᨸᨴᩴ ᨿᩣᨧᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨿᩣ ᩈᩣ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩦ ᩈᨠᩣᩅᩤᩈᩣ ᨲᩥᨲ᩠ᨳᩣᨿᨲᨶᩴ ᩈᩘᨠᨶ᩠ᨲᩣ, ᩈᩣ ᩋᩣᨣᨲᩣ ᨶ ᩏᨸᩈᨾ᩠ᨸᩣᨴᩮᨲᨻ᩠ᨻᩣ”ᨲᩥ.
</Paragraph>

<Paragraph number="2123" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩩᨶᩥᨿᩮᩣ ᨸᩩᩁᩥᩈᩮᩉᩥ ᩋᨽᩥᩅᩤᨴᨶᩴ, ᨠᩮᩈᨧ᩠ᨨᩮᨴᨶᩴ, ᨶᨡᨧ᩠ᨨᩮᨴᨶᩴ, ᩅᨱᨸ᩠ᨸᨭᩥᨠᨾ᩠ᨾᩴ, ᨠᩩᨠ᩠ᨠᩩᨧ᩠ᨧᩣᨿᨶ᩠ᨲᩣ ᨶ ᩈᩣᨴᩥᨿᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩈᩣᨴᩥᨲᩩᨶ᩺”ᨲᩥ.
</Paragraph>

</Division>
<Division number="435" book="cula">

<Paragraph number="2124" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩩᨶᩥᨿᩮᩣ ᨸᩃᩖᩘᨠᩮᨶ ᨶᩥᩈᩦᨴᨶ᩠ᨲᩥ ᨸᨱ᩠ᩉᩥᩈᨾ᩠ᨹᩔᩴ ᩈᩣᨴᩥᨿᨶ᩠ᨲᩦ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩥᨿᩣ ᨸᩃᩖᩘᨠᩮᨶ ᨶᩥᩈᩦᨴᩥᨲᨻ᩠ᨻᩴ. ᨿᩣ ᨶᩥᩈᩦᨴᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>

<Paragraph number="2125" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩣ ᨽᩥᨠ᩠ᨡᩩᨶᩦ ᨣᩥᩃᩣᨶᩣ ᩉᩮᩣᨲᩥ. ᨲᩔᩣ ᩅᩥᨶᩣ ᨸᩃᩖᩘᨠᩮᨶ ᨶ ᨹᩣᩈᩩ ᩉᩮᩣᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩥᨿᩣ ᩋᨯ᩠ᨰᨸᩃᩖᩘᨠᨶ᩺”ᨲᩥ.
</Paragraph>

<Paragraph number="2126" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩩᨶᩥᨿᩮᩣ ᩅᨧ᩠ᨧᨠᩩᨭᩥᨿᩣ ᩅᨧ᩠ᨧᩴ ᨠᩁᩮᩣᨶ᩠ᨲᩥ. ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩩᨶᩥᨿᩮᩣ ᨲᨲ᩠ᨳᩮᩅ ᨣᨻ᩠ᨽᩴ ᨸᩣᨲᩮᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩥᨿᩣ ᩅᨧ᩠ᨧᨠᩩᨭᩥᨿᩣ ᩅᨧ᩠ᨧᩮᩣ ᨠᩣᨲᨻ᩠ᨻᩮᩣ. ᨿᩣ ᨠᩁᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩉᩮᨭ᩠ᨮᩣ ᩅᩥᩅᨭᩮ ᩏᨸᩁᩥᨸᨭᩥᨧ᩠ᨨᨶ᩠ᨶᩮ ᩅᨧ᩠ᨧᩴ ᨠᩣᨲᩩᨶ᩺”ᨲᩥ.
</Paragraph>

</Division>
<Division number="436" book="cula">

<Paragraph number="2127" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩩᨶᩥᨿᩮᩣ ᨧᩩᨱ᩠ᨱᩮᨶ ᨶᩉᩣᨿᨶ᩠ᨲᩥ. ᨾᨶᩩᩔᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ …ᨸᩮ…  ᩈᩮᨿ᩠ᨿᨳᩣᨸᩥ ᨣᩥᩉᩥᨶᩦ ᨠᩣᨾᨽᩮᩣᨣᩥᨶᩥᨿᩮᩣ”ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩥᨿᩣ ᨧᩩᨱ᩠ᨱᩮᨶ ᨶᩉᩣᨿᩥᨲᨻ᩠ᨻᩴ. ᨿᩣ ᨶᩉᩣᨿᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨠᩩᨠ᩠ᨠᩩᩈᩴ ᨾᨲ᩠ᨲᩥᨠᨶ᩺”ᨲᩥ.
</Paragraph>

<Paragraph number="2128" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩩᨶᩥᨿᩮᩣ ᩅᩤᩈᩥᨲᨠᩣᨿ ᨾᨲ᩠ᨲᩥᨠᩣᨿ ᨶᩉᩣᨿᨶ᩠ᨲᩥ. ᨾᨶᩩᩔᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ …ᨸᩮ…  ᩈᩮᨿ᩠ᨿᨳᩣᨸᩥ ᨣᩥᩉᩥᨶᩦ ᨠᩣᨾᨽᩮᩣᨣᩥᨶᩥᨿᩮᩣ”ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩥᨿᩣ ᩅᩤᩈᩥᨲᨠᩣᨿ ᨾᨲ᩠ᨲᩥᨠᩣᨿ ᨶᩉᩣᨿᩥᨲᨻ᩠ᨻᩴ. ᨿᩣ ᨶᩉᩣᨿᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨸᨠᨲᩥᨾᨲ᩠ᨲᩥᨠᨶ᩺”ᨲᩥ.
</Paragraph>

<Paragraph number="2129" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩩᨶᩥᨿᩮᩣ ᨩᨶ᩠ᨲᩣᨥᩁᩮ ᨶᩉᩣᨿᨶ᩠ᨲᩥᨿᩮᩣ ᨠᩮᩣᩃᩣᩉᩃᩴ ᩋᨠᩴᩈᩩ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩥᨿᩣ ᨩᨶ᩠ᨲᩣᨥᩁᩮ ᨶᩉᩣᨿᩥᨲᨻ᩠ᨻᩴ. ᨿᩣ ᨶᩉᩣᨿᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>

<Paragraph number="2130" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩩᨶᩥᨿᩮᩣ ᨸᨭᩥᩈᩮᩣᨲᩮ ᨶᩉᩣᨿᨶ᩠ᨲᩥ ᨵᩤᩁᩣᩈᨾ᩠ᨹᩔᩴ ᩈᩣᨴᩥᨿᨶ᩠ᨲᩦ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩥᨿᩣ ᨸᨭᩥᩈᩮᩣᨲᩮ ᨶᩉᩣᨿᩥᨲᨻ᩠ᨻᩴ. ᨿᩣ ᨶᩉᩣᨿᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>

<Paragraph number="2131" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩩᨶᩥᨿᩮᩣ ᩋᨲᩥᨲ᩠ᨳᩮ ᨶᩉᩣᨿᨶ᩠ᨲᩥ. ᨵᩩᨲ᩠ᨲᩣ ᨴᩪᩈᩮᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩥᨿᩣ ᩋᨲᩥᨲ᩠ᨳᩮ ᨶᩉᩣᨿᩥᨲᨻ᩠ᨻᩴ. ᨿᩣ ᨶᩉᩣᨿᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>

<Paragraph number="2132" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩩᨶᩥᨿᩮᩣ ᨸᩩᩁᩥᩈᨲᩥᨲ᩠ᨳᩮ ᨶᩉᩣᨿᨶ᩠ᨲᩥ. ᨾᨶᩩᩔᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ …ᨸᩮ…  ᩈᩮᨿ᩠ᨿᨳᩣᨸᩥ ᨣᩥᩉᩥᨶᩦ ᨠᩣᨾᨽᩮᩣᨣᩥᨶᩥᨿᩮᩣ”ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩥᨿᩣ ᨸᩩᩁᩥᩈᨲᩥᨲ᩠ᨳᩮ ᨶᩉᩣᨿᩥᨲᨻ᩠ᨻᩴ. ᨿᩣ ᨶᩉᩣᨿᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨾᩉᩥᩃᩣᨲᩥᨲ᩠ᨳᩮ ᨶᩉᩣᨿᩥᨲᩩᨶ᩺”ᨲᩥ.

</Paragraph>
</Division>

<Paragraph number="2133" book="cula">
ᨲᨲᩥᨿᨽᩣᨱᩅᩤᩁᩮᩣ ᨶᩥᨭ᩠ᨮᩥᨲᩮᩣ.

  
ᨽᩥᨠ᩠ᨡᩩᨶᩥᨠ᩠ᨡᨶ᩠ᨵᨠᩮᩣ ᨴᩈᨾᩮᩣ.

  
ᩍᨾᩈ᩠ᨾᩥᩴ ᨡᨶ᩠ᨵᨠᩮ ᩅᨲ᩠ᨳᩪ ᩑᨠᩈᨲᩴ.



</Paragraph>

<Paragraph number="2134" type="center" book="cula">
ᨲᩔᩩᨴ᩠ᨴᩤᨶᩴ


</Paragraph>

<Paragraph number="2135" type="verses" book="cula">
_ᨸᨻ᩠ᨻᨩ᩠ᨩᩴ ᨣᩮᩤᨲᨾᩦ ᨿᩣᨧᩥ,_  
_ᨶᩣᨶᩩᨬ᩠ᨬᩣᩈᩥ ᨲᨳᩣᨣᨲᩮᩣ;_  
_ᨠᨸᩥᩃᩅᨲ᩠ᨳᩩ ᩅᩮᩈᩣᩃᩥᩴ,_  
_ᩋᨣᨾᩣᩈᩥ ᩅᩥᨶᩣᨿᨠᩮᩣ._  

</Paragraph>

<Paragraph number="2136" type="verses" book="cula">
_ᩁᨩᩮᩣᨠᩥᨱ᩠ᨱᩮᨶ ᨠᩮᩣᨭ᩠ᨮᨠᩮ,_  
_ᩋᩣᨶᨶ᩠ᨴᩔ ᨸᩅᩮᨴᨿᩥ;_  
_ᨽᨻ᩠ᨻᩮᩣᨲᩥ ᨶᨿᨲᩮᩣ ᨿᩣᨧᩥ,_  
_ᨾᩣᨲᩣᨲᩥ ᨸᩮᩣᩈᩥᨠᩣᨲᩥ ᨧ._  

</Paragraph>

<Paragraph number="2137" type="verses" book="cula">
_ᩅᩔᩈᨲᩴ ᨲᨴᩉᩩ ᨧ,_  
_ᩋᨽᩥᨠ᩠ᨡᩩᨸᨧ᩠ᨧᩣᩈᩦᩈᨶᩣ;_  
_ᨸᩅᩤᩁᨱᩣ ᨣᩁᩩᨵᨾ᩠ᨾᩣ,_  
_ᨴ᩠ᩅᩮ ᩅᩔᩣ ᩋᨶᨠ᩠ᨠᩮᩣᩈᨶᩣ._  

</Paragraph>

<Paragraph number="2138" type="verses" book="cula">
_ᩒᩅᨭᩮᩣ ᨧ ᩋᨭ᩠ᨮ ᨵᨾ᩠ᨾᩣ,_  
_ᨿᩣᩅᨩᩦᩅᩤᨶᩩᩅᨲ᩠ᨲᨶᩣ;_  
_ᨣᩁᩩᨵᨾ᩠ᨾᨸᨭᩥᨣ᩠ᨣᩤᩉᩮᩣ,_  
_ᩈᩣᩅᩔᩣ ᩏᨸᩈᨾ᩠ᨸᨴᩤ._  

</Paragraph>

<Paragraph number="2139" type="verses" book="cula">
_ᩅᩔᩈᩉᩔᩴ ᨸᨬ᩠ᨧᩮᩅ,_  
_ᨠᩩᨾ᩠ᨽᨳᩮᨶᨠᩈᩮᨲᨭ᩠ᨭᩥ;_  
_ᨾᨬ᩠ᨩᩥᨭ᩠ᨮᩥᨠᩮᩫᩣᨸᨾᩣᩉᩥ,_  
_ᩑᩅᩴ ᩈᨴ᩠ᨵᨾ᩠ᨾᩉᩥᩴᩈᨶᩣ._  

</Paragraph>

<Paragraph number="2140" type="verses" book="cula">
_ᩋᩣᩊᩥᩴ ᨻᨶ᩠ᨵᩮᨿ᩠ᨿ ᨸᩣᩑᩅ,_  
_ᨸᩩᨶ ᩈᨴ᩠ᨵᨾ᩠ᨾᩈᨱ᩠ᨮᩥᨲᩥ;_  
ᩏᨸᩈᨾ᩠ᨸᩣᨴᩮᨲᩩᩴ ᩋᨿ᩠ᨿᩣ,_  
_ᨿᨳᩣᩅᩩᨯ᩠ᨰᩣᨽᩥᩅᩤᨴᨶᩣ._  

</Paragraph>

<Paragraph number="2141" type="verses" book="cula">
_ᨶ ᨠᩁᩥᩔᨶ᩠ᨲᩥ ᨠᩥᨾᩮᩅ,_  
_ᩈᩣᨵᩤᩁᨱᩣᩈᩣᨵᩤᩁᨱᩴ;_  
_ᩒᩅᩤᨴᩴ ᨸᩣᨲᩥᨾᩮᩣᨠ᩠ᨡᨬ᩠ᨧ,_  
_ᨠᩮᨶ ᨶᩩ ᨡᩮᩣ ᩏᨸᩔᨿᩴ._  

</Paragraph>

<Paragraph number="2142" type="verses" book="cula">
_ᨶ ᨩᩣᨶᨶ᩠ᨲᩥ ᨧ ᩋᩣᨧᩥᨠ᩠ᨡᩥ,_  
_ᨶ ᨠᩁᩮᩣᨶ᩠ᨲᩥ ᨧ ᨽᩥᨠ᩠ᨡᩩᩉᩥ;_  
_ᨸᨭᩥᨣ᩠ᨣᩉᩮᨲᩩᩴ ᨽᩥᨠ᩠ᨡᩪᩉᩥ,_  
_ᨽᩥᨠ᩠ᨡᩩᨶᩦᩉᩥ ᨸᨭᩥᨣ᩠ᨣᩉᩮᩣ._  

</Paragraph>

<Paragraph number="2143" type="verses" book="cula">
_ᩋᩣᨧᩥᨠ᩠ᨡᩥ ᨠᨾ᩠ᨾᩴ ᨽᩥᨠ᩠ᨡᩪᩉᩥ,_  
ᩏᨩ᩠ᨫᩣᨿᨶ᩠ᨲᩥ ᨽᩥᨠ᩠ᨡᩩᨶᩦᩉᩥ ᩅᩤ;_  
_ᩋᩣᨧᩥᨠ᩠ᨡᩥᨲᩩᩴ ᨽᨱ᩠ᨯᨶᨬ᩠ᨧ,_  
_ᩁᩮᩣᨸᩮᨲ᩠ᩅᩣ ᩏᨸ᩠ᨸᩃᩣᨿ ᨧ._  

</Paragraph>

<Paragraph number="2144" type="verses" book="cula">
_ᩈᩣᩅᨲ᩠ᨳᩥᨿᩣ ᨠᨴ᩠ᨴᨾᩮᩣᨴ,_  
_ᩋᩅᨶ᩠ᨴᩥ ᨠᩣᨿ ᩐᩁᩩ ᨧ;_  
_ᩋᩘᨣᨩᩣᨲᨬ᩠ᨧ ᩒᨽᩣᩈᩴ,_  
_ᩈᨾ᩠ᨸᨿᩮᩣᨩᩮᨶ᩠ᨲᩥ ᩅᨣ᩠ᨣᩥᨠᩣ._  

</Paragraph>

<Paragraph number="2145" type="verses" book="cula">
_ᩋᩅᨶ᩠ᨴᩥᨿᩮᩣ ᨴᨱ᩠ᨯᨠᨾ᩠ᨾᩴ,_  
_ᨽᩥᨠ᩠ᨡᩩᨶᩥᨿᩮᩣ ᨲᨳᩣ ᨸᩩᨶ;_  
_ᩋᩣᩅᩁᨱᨬ᩠ᨧ ᩒᩅᩤᨴᩴ,_  
_ᨠᨸ᩠ᨸᨲᩥ ᨶᩩ ᨡᩮᩣ ᨸᨠ᩠ᨠᨾᩥ._  

</Paragraph>

<Paragraph number="2146" type="verses" book="cula">
_ᨻᩣᩃᩣ ᩅᨲ᩠ᨳᩩᩅᩥᨶᩥᨧ᩠ᨨᨿᩣ,_  
_ᩒᩅᩤᨴᩴ ᩈᩴᨥᩮᩣ ᨸᨬ᩠ᨧᩉᩥ;_  
_ᨴᩩᩅᩮ ᨲᩥᩔᩮᩣ ᨶ ᨣᨱ᩠ᩉᨶ᩠ᨲᩥ,_  
_ᨻᩣᩃᩣ ᨣᩥᩃᩣᨶᨣᨾᩥᨠᩴ._  

</Paragraph>

<Paragraph number="2147" type="verses" book="cula">
_ᩋᩣᩁᨬ᩠ᨬᩥᨠᩮᩣ ᨶᩣᩁᩮᩣᨧᩮᨶ᩠ᨲᩥ,_  
_ᨶ ᨸᨧ᩠ᨧᩣᨣᨧ᩠ᨨᨶ᩠ᨲᩥ ᨧ;_  
_ᨴᩦᨥᩴ ᩅᩥᩃᩦᩅᨧᨾ᩠ᨾᨬ᩠ᨧ,_  
_ᨴᩩᩔᩣ ᨧ ᩅᩮᨱᩥᩅᨭ᩠ᨭᩥ ᨧ;_  
_ᨧᩮᩣᩊᩅᩮᨱᩥ ᨧ ᩅᨭ᩠ᨭᩥ ᨧ,_  
_ᩈᩩᨲ᩠ᨲᩅᩮᨱᩥ ᨧ ᩅᨭ᩠ᨭᩥᨠᩣ._  

</Paragraph>

<Paragraph number="2148" type="verses" book="cula">
_ᩋᨭ᩠ᨮᩥᩃᩖᩴ ᨣᩮᩤᩉᨶᩩᨠᩮᨶ,_  
_ᩉᨲ᩠ᨳᨠᩮᩣᨧ᩠ᨨᩴ ᨸᩣᨴᩴ ᨲᨳᩣ;_  
_ᩐᩁᩩᩴ ᨾᩩᨡᩴ ᨴᨶ᩠ᨲᨾᩴᩈᩴ,_  
_ᩋᩣᩃᩥᨾ᩠ᨸᩮᩣᨾᨴ᩠ᨴᨧᩩᨱ᩠ᨱᨶᩣ._  

</Paragraph>

<Paragraph number="2149" type="verses" book="cula">
_ᩃᨬ᩠ᨨᩮᨶ᩠ᨲᩥ ᩋᩘᨣᩁᩣᨣᨬ᩠ᨧ,_  
_ᨾᩩᨡᩁᩣᨣᩴ ᨲᨳᩣ ᨴᩩᩅᩮ;_  
_ᩋᩅᩘᨣᩴ ᩅᩥᩈᩮᩈᩮᩣᩃᩮᩣᨠᩮᩣ,_  
_ᩈᩣᩃᩮᩣᨠᩮᨶ ᨶᨧ᩠ᨧᩮᨶ ᨧ._  

</Paragraph>

<Paragraph number="2150" type="verses" book="cula">
_ᩅᩮᩈᩦ ᨸᩣᨶᩣᨣᩤᩁᩴ ᩈᩪᨶᩴ,_  
_ᩋᩣᨸᨱᩴ ᩅᨯ᩠ᨰᩥ ᩅᨱᩥᨩ᩠ᨩᩣ;_  
_ᨴᩤᩈᩴ ᨴᩤᩈᩥᩴ ᨠᨾ᩠ᨾᨠᩁᩴ,_  
_ᨠᨾ᩠ᨾᨠᩣᩁᩥᩴ ᩏᨸᨭ᩠ᨮᨿ᩠ᨿᩩᩴ._  

</Paragraph>

<Paragraph number="2151" type="verses" book="cula">
_ᨲᩥᩁᨧ᩠ᨨᩣᨶᩉᩁᩦᨲᨠᩥ,_  
_ᩈᨶ᩠ᨵᩣᩁᨿᨶ᩠ᨲᩥ ᨶᨾᨲᨠᩴ;_  
_ᨶᩦᩃᩴ ᨸᩦᨲᩴ ᩃᩮᩣᩉᩥᨲᨠᩴ,_  
_ᨾᨬ᩠ᨩᩥᨭ᩠ᨮᨠᨱ᩠ᩉᨧᩦᩅᩁᩣ._  

</Paragraph>

<Paragraph number="2152" type="verses" book="cula">
_ᨾᩉᩣᩁᩘᨣᨾᩉᩣᨶᩣᨾ-_  
_ᩋᨧ᩠ᨨᩥᨶ᩠ᨶᩣ ᨴᩦᨥᨾᩮᩅ ᨧ;_  
_ᨸᩩᨸ᩠ᨹᨹᩃᨠᨬ᩠ᨧᩩᨠᨬ᩠ᨧ,_  
_ᨲᩥᩁᩦᨭᨠᨬ᩠ᨧ ᨵᩤᩁᨿᩩᩴ._  

</Paragraph>

<Paragraph number="2153" type="verses" book="cula">
_ᨽᩥᨠ᩠ᨡᩩᨶᩦ ᩈᩥᨠ᩠ᨡᨾᩣᨶᩣᨿ,_  
_ᩈᩣᨾᨱᩮᩁᩣᨿ ᩋᨧ᩠ᨧᨿᩮ;_  
_ᨶᩥᨿ᩠ᨿᩣᨴᩥᨲᩮ ᨸᩁᩥᨠ᩠ᨡᩣᩁᩮ,_  
_ᨽᩥᨠ᩠ᨡᩩᨶᩥᨿᩮᩣᩅ ᩍᩔᩁᩣ._  

</Paragraph>

<Paragraph number="2154" type="verses" book="cula">
_ᨽᩥᨠ᩠ᨡᩩᩔ ᩈᩣᨾᨱᩮᩁᩔ,_  
ᩏᨸᩣᩈᨠᩔᩩᨸᩣᩈᩥᨠᩣ;_  
_ᩋᨬ᩠ᨬᩮᩈᨬ᩠ᨧ ᨸᩁᩥᨠ᩠ᨡᩣᩁᩮ,_  
_ᨶᩥᨿ᩠ᨿᩣᨲᩮ ᨽᩥᨠ᩠ᨡᩩᩍᩔᩁᩣ._  

</Paragraph>

<Paragraph number="2155" type="verses" book="cula">
_ᨾᩃᩖᩦ ᨣᨻ᩠ᨽᩴ ᨸᨲ᩠ᨲᨾᩪᩃᩴ,_  
_ᨻ᩠ᨿᨬ᩠ᨩᨶᩴ ᩋᩣᨾᩥᩈᩮᨶ ᨧ;_  
ᩏᩔᨶ᩠ᨶᨬ᩠ᨧ ᨻᩣᩊ᩠ᩉᨲᩁᩴ,_  
_ᩈᨶ᩠ᨶᩥᨵᩥᨠᨲᨾᩣᨾᩥᩈᩴ._  

</Paragraph>

<Paragraph number="2156" type="verses" book="cula">
_ᨽᩥᨠ᩠ᨡᩪᨶᩴ ᨿᩣᨴᩥᩈᩴ ᨽᩮᩣᨭ᩠ᨮᩴ,_  
_ᨽᩥᨠ᩠ᨡᩩᨶᩦᨶᩴ ᨲᨳᩣ ᨠᩁᩮ;_  
_ᩈᩮᨶᩣᩈᨶᩴ ᩏᨲᩩᨶᩥᨿᩮᩣ,_  
_ᨾᨠ᩠ᨡᩦᨿᨲᩥ ᨸᨭᩣᨱᩥ ᨧ._  

</Paragraph>

<Paragraph number="2157" type="verses" book="cula">
_ᨨᩥᨩ᩠ᨩᨶ᩠ᨲᩥ ᩈᨻ᩠ᨻᨠᩣᩃᨬ᩠ᨧ,_  
_ᩋᨶᩥᨾᩥᨲ᩠ᨲᩣᨸᩥ ᨴᩥᩔᩁᩮ;_  
_ᨶᩥᨾᩥᨲ᩠ᨲᩣ ᩃᩮᩣᩉᩥᨲᩣ ᨧᩮᩅ,_  
_ᨲᨳᩮᩅ ᨵᩩᩅᩃᩮᩣᩉᩥᨲᩣ._  

</Paragraph>

<Paragraph number="2158" type="verses" book="cula">
_ᨵᩩᩅᨧᩮᩣᩊᨸᨣ᩠ᨥᩁᨶ᩠ᨲᩦ,_  
_ᩈᩥᨡᩁᨱᩥᨲ᩠ᨳᩥᨸᨱ᩠ᨯᨠᩣ;_  
_ᩅᩮᨸᩩᩁᩥᩈᩦ ᨧ ᩈᨾ᩠ᨽᩥᨶ᩠ᨶᩣ,_  
ᩏᨽᨲᩮᩣᨻ᩠ᨿᨬ᩠ᨩᨶᩣᨸᩥ ᨧ._  

</Paragraph>

<Paragraph number="2159" type="verses" book="cula">
_ᩋᨶᩥᨾᩥᨲ᩠ᨲᩣᨴᩥᨲᩮᩣ ᨠᨲ᩠ᩅᩣ,_  
_ᨿᩣᩅ ᩏᨽᨲᩮᩣᨻ᩠ᨿᨬ᩠ᨩᨶᩣ;_  
_ᩑᨲᩴ ᨸᩮᨿ᩠ᨿᩣᩃᨲᩮᩣ ᩉᩮᨭ᩠ᨮᩣ,_  
_ᨠᩩᨭ᩠ᨮᩴ ᨣᨱ᩠ᨯᩮᩣ ᨠᩥᩃᩣᩈᩮᩣ ᨧ._  

</Paragraph>

<Paragraph number="2160" type="verses" book="cula">
_ᩈᩮᩣᩈᩣᨸᨾᩣᩁᩮᩣ ᨾᩣᨶᩩᩈᩦ,_  
ᩍᨲ᩠ᨳᩦᩈᩥ ᨽᩩᨩᩥᩔᩣᩈᩥ ᨧ;_  
_ᩋᨱᨱᩣ ᨶ ᩁᩣᨩᨽᨭᩦ,_  
_ᩋᨶᩩᨬ᩠ᨬᩣᨲᩣ ᨧ ᩅᩦᩈᨲᩥ._  

</Paragraph>

<Paragraph number="2161" type="verses" book="cula">
_ᨸᩁᩥᨸᩩᨱ᩠ᨱᩣ ᨧ ᨠᩥᩴᨶᩣᨾᩣ,_  
_ᨠᩣᨶᩣᨾᩣ ᨲᩮ ᨸᩅᨲ᩠ᨲᩥᨶᩦ;_  
_ᨧᨲᩩᩅᩦᩈᨶ᩠ᨲᩁᩣᨿᩣᨶᩴ,_  
_ᨸᩩᨧ᩠ᨨᩥᨲ᩠ᩅᩣ ᩏᨸᩈᨾ᩠ᨸᨴᩤ._  

</Paragraph>

<Paragraph number="2162" book="cula">
_ᩅᩥᨲ᩠ᨳᩣᨿᨶ᩠ᨲᩥ ᩋᨶᨶᩩᩈᩥᨭ᩠ᨮᩣ,_  
_ᩈᩴᨥᨾᨩ᩠ᨫᩮ ᨲᨳᩮᩅ ᨧ;_  
ᩏᨸᨩ᩠ᨫᩣᨣᩤᩉ ᩈᩘᨥᩣᨭᩥ,_  
ᩏᨲ᩠ᨲᩁᨶ᩠ᨲᩁᩅᩤᩈᨠᩮᩣ._  

</Paragraph>

<Paragraph number="2163" type="verses" book="cula">
_ᩈᩘᨠᨧ᩠ᨧᩩᨴᨠᩈᩣᨭᩥ ᨧ,_  
_ᩋᩣᨧᩥᨠ᩠ᨡᩥᨲ᩠ᩅᩣᨶ ᨸᩮᩈᨿᩮ;_  
_ᨻᩣᩃᩣ ᩋᩈᨾ᩠ᨾᨲᩮᨠᨲᩮᩣ,_  
_ᨿᩣᨧᩮ ᨸᩩᨧ᩠ᨨᨶ᩠ᨲᩁᩣᨿᩥᨠᩣ._  

</Paragraph>

<Paragraph number="2164" type="verses" book="cula">
_ᩑᨠᨲᩮᩣᩏᨸᩈᨾ᩠ᨸᨶ᩠ᨶᩣ,_  
_ᨽᩥᨠ᩠ᨡᩩᩈᩴᨥᩮ ᨲᨳᩣ ᨸᩩᨶ;_  
_ᨨᩣᨿᩣ ᩏᨲᩩ ᨴᩥᩅᩈᩣ ᨧ,_  
_ᩈᩘᨣᩦᨲᩥ ᨲᨿᩮᩣ ᨶᩥᩔᨿᩮ._  

</Paragraph>

<Paragraph number="2165" type="verses" book="cula">
_ᩋᨭ᩠ᨮ ᩋᨠᩁᨱᩦᨿᩣᨶᩥ,_  
_ᨠᩣᩃᩴ ᩈᨻ᩠ᨻᨲ᩠ᨳ ᩋᨭ᩠ᨮᩮᩅ;_  
_ᨶ ᨸᩅᩤᩁᩮᨶ᩠ᨲᩥ ᨽᩥᨠ᩠ᨡᩩᨶᩦ,_  
_ᨽᩥᨠ᩠ᨡᩩᩈᩴᨥᩴ ᨲᨳᩮᩅ ᨧ._  

</Paragraph>

<Paragraph number="2166" type="verses" book="cula">
_ᨠᩮᩣᩃᩣᩉᩃᩴ ᨸᩩᩁᩮᨽᨲ᩠ᨲᩴ,_  
_ᩅᩥᨠᩣᩃᩮ ᨧ ᨠᩮᩣᩃᩣᩉᩃᩴ;_  
ᩏᨸᩮᩣᩈᨳᩴ ᨸᩅᩤᩁᨱᩴ,_  
_ᩈᩅᨧᨶᩦᨿᩣᨶᩩᩅᩤᨴᨶᩴ._  

</Paragraph>

<Paragraph number="2167" type="verses" book="cula">
_ᩒᨠᩣᩈᩴ ᨧᩮᩣᨴᩮ ᩈᩣᩁᩮᨶ᩠ᨲᩥ,_  
_ᨸᨭᩥᨠ᩠ᨡᩥᨲ᩠ᨲᩴ ᨾᩉᩮᩈᩥᨶᩣ;_  
_ᨲᨳᩮᩅ ᨽᩥᨠ᩠ᨡᩩ ᨽᩥᨠ᩠ᨡᩩᨶᩦ,_  
_ᩋᨶᩩᨬ᩠ᨬᩣᨲᩴ ᨾᩉᩮᩈᩥᨶᩣ._  

</Paragraph>

<Paragraph number="2168" type="verses" book="cula">
_ᨿᩣᨶᩴ ᨣᩥᩃᩣᨶᨿᩩᨲ᩠ᨲᨬ᩠ᨧ,_  
_ᨿᩣᨶᩩᨣ᩠ᨥᩣᨲᨯ᩠ᨰᨠᩣᩈᩥᨠᩣ;_  
_ᨽᩥᨠ᩠ᨡᩩ ᩈᩥᨠ᩠ᨡᩣ ᩈᩣᨾᨱᩮᩁ,_  
_ᩈᩣᨾᨱᩮᩁᩦ ᨧ ᨻᩣᩃᩣᨿ._  

</Paragraph>

<Paragraph number="2169" type="verses" book="cula">
_ᩋᩁᨬ᩠ᨬᩮ ᩏᨸᩣᩈᨠᩮᨶ,_  
ᩏᨴ᩠ᨴᩮᩤᩈᩥᨲᩮᩣ ᩏᨸᩔᨿᩴ;_  
_ᨶ ᩈᨾ᩠ᨾᨲᩥ ᨶᩅᨠᨾ᩠ᨾᩴ,_  
_ᨶᩥᩈᩥᨶ᩠ᨶᨣᨻ᩠ᨽᩑᨠᩥᨠᩣ._  

</Paragraph>

<Paragraph number="2170" type="verses" book="cula">
_ᩈᩣᨣᩤᩁᨬ᩠ᨧ ᨣᩁᩩᨵᨾ᩠ᨾᩴ,_  
_ᨸᨧ᩠ᨧᨠ᩠ᨡᩣᨿ ᨧ ᩈᩘᨠᨾᩥ;_  
_ᩋᨽᩥᩅᩤᨴᨶᨠᩮᩈᩣ ᨧ,_  
_ᨶᨡᩣ ᨧ ᩅᨱᨠᨾ᩠ᨾᨶᩣ._  

</Paragraph>

<Paragraph number="2171" type="verses" book="cula">
_ᨸᩃᩖᩘᨠᩮᨶ ᨣᩥᩃᩣᨶᩣ ᨧ,_  
_ᩅᨧ᩠ᨧᩴ ᨧᩩᨱ᩠ᨱᩮᨶ ᩅᩤᩈᩥᨲᩴ;_  
_ᨩᨶ᩠ᨲᩣᨥᩁᩮ ᨸᨭᩥᩈᩮᩣᨲᩮ,_  
_ᩋᨲᩥᨲ᩠ᨳᩮ ᨸᩩᩁᩥᩈᩮᨶ ᨧ._  

</Paragraph>

<Paragraph number="2172" type="verses" book="cula">
_ᨾᩉᩣᨣᩮᩤᨲᨾᩦ ᩋᩣᨿᩣᨧᩥ,_  
_ᩋᩣᨶᨶ᩠ᨴᩮᩣ ᨧᩣᨸᩥ ᨿᩮᩣᨶᩥᩈᩮᩣ;_  
_ᨸᩁᩥᩈᩣ ᨧᨲᩔᩮᩣ ᩉᩮᩣᨶ᩠ᨲᩥ,_  
_ᨸᨻ᩠ᨻᨩ᩠ᨩᩣ ᨩᩥᨶᩈᩣᩈᨶᩮ._  

</Paragraph>

<Paragraph number="2173" type="verses" book="cula">
_ᩈᩴᩅᩮᨣᨩᨶᨶᨲ᩠ᨳᩣᨿ,_  
_ᩈᨴ᩠ᨵᨾ᩠ᨾᩔ ᨧ ᩅᩩᨴ᩠ᨵᩥᨿᩣ;_  
_ᩋᩣᨲᩩᩁᩔᩣᩅ ᨽᩮᩈᨩ᩠ᨩᩴ,_  
_ᩑᩅᩴ ᨻᩩᨴ᩠ᨵᩮᨶ ᨴᩮᩈᩥᨲᩴ._  

</Paragraph>

<Paragraph number="2174" type="verses" book="cula">
_ᩑᩅᩴ ᩅᩥᨶᩦᨲᩣ ᩈᨴ᩠ᨵᨾ᩠ᨾᩮ,_  
_ᨾᩣᨲᩩᨣᩤᨾᩣᨸᩥ ᩍᨲᩁᩣ;_  
_ᨿᩣᨿᨶ᩠ᨲᩥ ᩋᨧ᩠ᨧᩩᨲᩴ ᨮᩣᨶᩴ,_  
_ᨿᨲ᩠ᨳ ᨣᨶ᩠ᨲ᩠ᩅᩣ ᨶ ᩈᩮᩣᨧᩁᩮᨲᩥ._  


</Paragraph>

<Paragraph number="2175" type="center" book="cula">
ᨽᩥᨠ᩠ᨡᩩᨶᩥᨠ᩠ᨡᨶ᩠ᨵᨠᩮᩣ ᨶᩥᨭ᩠ᨮᩥᨲᩮᩣ.
</Paragraph>