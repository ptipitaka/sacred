---
title: "12.2 ᨴᩩᨲᩥᨿᨽᩣᨱᩅᩤᩁ"
tableOfContents: false
sidebar:
  order: 2
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="453" book="cula">

<Paragraph number="2248" book="cula">
ᩋᩔᩮᩣᩈᩩᩴ ᨡᩮᩣ ᩅᩮᩈᩣᩃᩥᨠᩣ ᩅᨩ᩠ᨩᩥᨸᩩᨲ᩠ᨲᨠᩣ ᨽᩥᨠ᩠ᨡᩪ—  “ᨿᩈᩮᩣ ᨠᩥᩁ ᨠᩣᨠᨱ᩠ᨯᨠᨸᩩᨲ᩠ᨲᩮᩣ ᩍᨴᩴ ᩋᨵᩥᨠᩁᨱᩴ ᩋᩣᨴᩥᨿᩥᨲᩩᨠᩣᨾᩮᩣ ᨸᨠ᩠ᨡᩴ ᨸᩁᩥᨿᩮᩈᨲᩥ, ᩃᨽᨲᩥ ᨧ ᨠᩥᩁ ᨸᨠ᩠ᨡᨶ᩺”ᨲᩥ. ᩋᨳ ᨡᩮᩣ ᩅᩮᩈᩣᩃᩥᨠᩣᨶᩴ ᩅᨩ᩠ᨩᩥᨸᩩᨲ᩠ᨲᨠᩣᨶᩴ ᨽᩥᨠ᩠ᨡᩪᨶᩴ ᩑᨲᨴᩉᩮᩣᩈᩥ—  “ᩍᨴᩴ ᨡᩮᩣ ᩋᨵᩥᨠᩁᨱᩴ ᨠᨠ᩠ᨡᩊᨬ᩠ᨧ ᩅᩤᩊᨬ᩠ᨧ. ᨠᩴ ᨶᩩ ᨡᩮᩣ ᨾᨿᩴ ᨸᨠ᩠ᨡᩴ ᩃᨽᩮᨿ᩠ᨿᩣᨾ, ᨿᩮᨶ ᨾᨿᩴ ᩍᨾᩈ᩠ᨾᩥᩴ ᩋᨵᩥᨠᩁᨱᩮ ᨻᩃᩅᨶ᩠ᨲᨲᩁᩣ ᩋᩔᩣᨾᩣ”ᨲᩥ.
</Paragraph>

<Paragraph number="2249" book="cula">
ᩋᨳ ᨡᩮᩣ ᩅᩮᩈᩣᩃᩥᨠᩣᨶᩴ ᩅᨩ᩠ᨩᩥᨸᩩᨲ᩠ᨲᨠᩣᨶᩴ ᨽᩥᨠ᩠ᨡᩪᨶᩴ ᩑᨲᨴᩉᩮᩣᩈᩥ—  “ᩋᨿᩴ ᨡᩮᩣ ᩋᩣᨿᩈ᩠ᨾᩣ ᩁᩮᩅᨲᩮᩣ ᨻᩉᩩᩔᩩᨲᩮᩣ ᩋᩣᨣᨲᩣᨣᨾᩮᩣ ᨵᨾ᩠ᨾᨵᩁᩮᩣ ᩅᩥᨶᨿᨵᩁᩮᩣ ᨾᩣᨲᩥᨠᩣᨵᩁᩮᩣ ᨸᨱ᩠ᨯᩥᨲᩮᩣ ᩅᩥᨿᨲ᩠ᨲᩮᩣ ᨾᩮᨵᩤᩅᩦ ᩃᨩ᩠ᨩᩦ ᨠᩩᨠ᩠ᨠᩩᨧ᩠ᨧᨠᩮᩣ ᩈᩥᨠ᩠ᨡᩣᨠᩣᨾᩮᩣ. ᩈᨧᩮ ᨾᨿᩴ ᩋᩣᨿᩈ᩠ᨾᨶ᩠ᨲᩴ ᩁᩮᩅᨲᩴ ᨸᨠ᩠ᨡᩴ ᩃᨽᩮᨿ᩠ᨿᩣᨾ, ᩑᩅᩴ ᨾᨿᩴ ᩍᨾᩈ᩠ᨾᩥᩴ ᩋᨵᩥᨠᩁᨱᩮ ᨻᩃᩅᨶ᩠ᨲᨲᩁᩣ ᩋᩔᩣᨾᩣ”ᨲᩥ.
</Paragraph>

<Paragraph number="2250" book="cula">
ᩋᨳ ᨡᩮᩣ ᩅᩮᩈᩣᩃᩥᨠᩣ ᩅᨩ᩠ᨩᩥᨸᩩᨲ᩠ᨲᨠᩣ ᨽᩥᨠ᩠ᨡᩪ ᨸᩉᩪᨲᩴ ᩈᩣᨾᨱᨠᩴ ᨸᩁᩥᨠ᩠ᨡᩣᩁᩴ ᨸᨭᩥᨿᩣᨴᩮᩈᩩᩴ—  ᨸᨲ᩠ᨲᨾ᩠ᨸᩥ, ᨧᩦᩅᩁᨾ᩠ᨸᩥ, ᨶᩥᩈᩦᨴᨶᨾ᩠ᨸᩥ, ᩈᩪᨧᩥᨥᩁᨾ᩠ᨸᩥ, ᨠᩣᨿᨻᨶ᩠ᨵᨶᨾ᩠ᨸᩥ, ᨸᩁᩥᩔᩣᩅᨶᨾ᩠ᨸᩥ, ᨵᨾ᩠ᨾᨠᩁᨱᨾ᩠ᨸᩥ. ᩋᨳ ᨡᩮᩣ ᩅᩮᩈᩣᩃᩥᨠᩣ ᩅᨩ᩠ᨩᩥᨸᩩᨲ᩠ᨲᨠᩣ ᨽᩥᨠ᩠ᨡᩪ ᨲᩴ ᩈᩣᨾᨱᨠᩴ ᨸᩁᩥᨠ᩠ᨡᩣᩁᩴ ᩋᩣᨴᩤᨿ ᨶᩣᩅᩤᨿ ᩈᩉᨩᩣᨲᩥᩴ ᩏᨩ᩠ᨩᩅᩥᩴᩈᩩ; ᨶᩣᩅᩤᨿ ᨸᨧ᩠ᨧᩮᩣᩁᩮᩣᩉᩥᨲ᩠ᩅᩣ ᩋᨬ᩠ᨬᨲᩁᩈ᩠ᨾᩥᩴ ᩁᩩᨠ᩠ᨡᨾᩪᩃᩮ ᨽᨲ᩠ᨲᩅᩥᩔᨣ᩠ᨣᩴ ᨠᩁᩮᩣᨶ᩠ᨲᩥ. ᩋᨳ ᨡᩮᩣ ᩋᩣᨿᩈ᩠ᨾᨲᩮᩣ ᩈᩣᩊ᩠ᩉᩔ ᩁᩉᩮᩣᨣᨲᩔ ᨸᨭᩥᩈᩃᩖᩦᨶᩔ ᩑᩅᩴ ᨧᩮᨲᩈᩮᩣ ᨸᩁᩥᩅᩥᨲᨠ᩠ᨠᩮᩣ ᩏᨴᨸᩣᨴᩥ—  “ᨠᩮ ᨶᩩ ᨡᩮᩣ ᨵᨾ᩠ᨾᩅᩤᨴᩥᨶᩮᩣ—  ᨸᩣᨧᩦᨶᨠᩣ ᩅᩤ ᨽᩥᨠ᩠ᨡᩪ, ᨸᩣᩅᩮᨿ᩠ᨿᨠᩣ ᩅᩤ”ᨲᩥ? ᩋᨳ ᨡᩮᩣ ᩋᩣᨿᩈ᩠ᨾᨲᩮᩣ ᩈᩣᩊ᩠ᩉᩔ, ᨵᨾ᩠ᨾᨬ᩠ᨧ ᩅᩥᨶᨿᨬ᩠ᨧ ᨧᩮᨲᩈᩣ ᨸᨧ᩠ᨧᩅᩮᨠ᩠ᨡᨶ᩠ᨲᩔ, ᩑᨲᨴᩉᩮᩣᩈᩥ—  “ᩋᨵᨾ᩠ᨾᩅᩤᨴᩥᨶᩮᩣ ᨸᩣᨧᩦᨶᨠᩣ ᨽᩥᨠ᩠ᨡᩪ, ᨵᨾ᩠ᨾᩅᩤᨴᩥᨶᩮᩣ ᨸᩣᩅᩮᨿ᩠ᨿᨠᩣ ᨽᩥᨠ᩠ᨡᩪ”ᨲᩥ.
</Paragraph>

<Paragraph number="2251" book="cula">
ᩋᨳ ᨡᩮᩣ ᩋᨬ᩠ᨬᨲᩁᩣ ᩈᩩᨴ᩠ᨵᩤᩅᩤᩈᨠᩣᨿᩥᨠᩣ ᨴᩮᩅᨲᩣ ᩋᩣᨿᩈ᩠ᨾᨲᩮᩣ ᩈᩣᩊ᩠ᩉᩔ ᨧᩮᨲᩈᩣ ᨧᩮᨲᩮᩣᨸᩁᩥᩅᩥᨲᨠ᩠ᨠᨾᨬ᩠ᨬᩣᨿ—  ᩈᩮᨿ᩠ᨿᨳᩣᨸᩥ ᨶᩣᨾ ᨻᩃᩅᩤ ᨸᩩᩁᩥᩈᩮᩣ ᩈᨾᩥᨬ᩠ᨩᩥᨲᩴ ᩅᩤ ᨻᩣᩉᩴ ᨸᩈᩣᩁᩮᨿ᩠ᨿ, ᨸᩈᩣᩁᩥᨲᩴ ᩅᩤ ᨻᩣᩉᩴ ᩈᨾᩥᨬ᩠ᨩᩮᨿ᩠ᨿ; ᩑᩅᨾᩮᩅ—  ᩈᩩᨴ᩠ᨵᩤᩅᩤᩈᩮᩈᩩ ᨴᩮᩅᩮᩈᩩ ᩋᨶ᩠ᨲᩁᩉᩥᨲᩣ ᩋᩣᨿᩈ᩠ᨾᨲᩮᩣ ᩈᩣᩊ᩠ᩉᩔ ᩈᨾ᩠ᨾᩩᨡᩮ ᨸᩣᨲᩩᩁᩉᩮᩣᩈᩥ. ᩋᨳ ᨡᩮᩣ ᩈᩣ ᨴᩮᩅᨲᩣ ᩋᩣᨿᩈ᩠ᨾᨶ᩠ᨲᩴ ᩈᩣᩊ᩠ᩉᩴ ᩑᨲᨴᩅᩮᩤᨧ—  “ᩈᩣᨵᩩ, ᨽᨶ᩠ᨲᩮ ᩈᩣᩊ᩠ᩉ, ᩋᨵᨾ᩠ᨾᩅᩤᨴᩦ ᨸᩣᨧᩦᨶᨠᩣ ᨽᩥᨠ᩠ᨡᩪ, ᨵᨾ᩠ᨾᩅᩤᨴᩦ ᨸᩣᩅᩮᨿ᩠ᨿᨠᩣ ᨽᩥᨠ᩠ᨡᩪ. ᨲᩮᨶ ᩉᩥ, ᨽᨶ᩠ᨲᩮ ᩈᩣᩊ᩠ᩉ, ᨿᨳᩣᨵᨾ᩠ᨾᩮᩣ ᨲᨳᩣ ᨲᩥᨭ᩠ᨮᩣᩉᩦ”ᨲᩥ. “ᨸᩩᨻ᩠ᨻᩮᨸᩥ ᨧᩣᩉᩴ, ᨴᩮᩅᨲᩮ, ᩑᨲᩁᩉᩥ ᨧ ᨿᨳᩣᨵᨾ᩠ᨾᩮᩣ ᨲᨳᩣ ᨮᩥᨲᩮᩣ; ᩋᨸᩥ ᨧᩣᩉᩴ ᨶ ᨲᩣᩅ ᨴᩥᨭ᩠ᨮᩥᩴ ᩋᩣᩅᩥ ᨠᩁᩮᩣᨾᩥ, ᩋᨸ᩠ᨸᩮᩅ ᨶᩣᨾ ᨾᩴ ᩍᨾᩈ᩠ᨾᩥᩴ ᩋᨵᩥᨠᩁᨱᩮ ᩈᨾ᩠ᨾᨶ᩠ᨶᩮᨿ᩠ᨿᩣ”ᨲᩥ.
</Paragraph>

</Division>
<Division number="454" book="cula">

<Paragraph number="2252" book="cula">
ᩋᨳ ᨡᩮᩣ ᩅᩮᩈᩣᩃᩥᨠᩣ ᩅᨩ᩠ᨩᩥᨸᩩᨲ᩠ᨲᨠᩣ ᨽᩥᨠ᩠ᨡᩪ ᨲᩴ ᩈᩣᨾᨱᨠᩴ ᨸᩁᩥᨠ᩠ᨡᩣᩁᩴ ᩋᩣᨴᩤᨿ ᨿᩮᨶᩣᨿᩈ᩠ᨾᩣ ᩁᩮᩅᨲᩮᩣ ᨲᩮᨶᩩᨸᩈᩘᨠᨾᩥᩴᩈᩩ, ᩏᨸᩈᩘᨠᨾᩥᨲ᩠ᩅᩣ ᩋᩣᨿᩈ᩠ᨾᨶ᩠ᨲᩴ ᩁᩮᩅᨲᩴ ᩑᨲᨴᩅᩮᩤᨧᩩᩴ—  “ᨸᨭᩥᨣ᩠ᨣᨱ᩠ᩉᩣᨲᩩ, ᨽᨶ᩠ᨲᩮ, ᨳᩮᩁᩮᩣ ᩈᩣᨾᨱᨠᩴ ᨸᩁᩥᨠ᩠ᨡᩣᩁᩴ—  ᨸᨲ᩠ᨲᨾ᩠ᨸᩥ, ᨧᩦᩅᩁᨾ᩠ᨸᩥ, ᨶᩥᩈᩦᨴᨶᨾ᩠ᨸᩥ, ᩈᩪᨧᩥᨥᩁᨾ᩠ᨸᩥ, ᨠᩣᨿᨻᨶ᩠ᨵᨶᨾ᩠ᨸᩥ, ᨸᩁᩥᩔᩣᩅᨶᨾ᩠ᨸᩥ, ᨵᨾ᩠ᨾᨠᩁᨱᨾ᩠ᨸᩦ”ᨲᩥ. “ᩋᩃᩴ, ᩋᩣᩅᩩᩈᩮᩣ, ᨸᩁᩥᨸᩩᨱ᩠ᨱᩴ ᨾᩮ ᨸᨲ᩠ᨲᨧᩦᩅᩁᨶ᩺”ᨲᩥ ᨶ ᩍᨧ᩠ᨨᩥ ᨸᨭᩥᨣ᩠ᨣᩉᩮᨲᩩᩴ.
</Paragraph>

<Paragraph number="2253" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩏᨲ᩠ᨲᩁᩮᩣ ᨶᩣᨾ ᨽᩥᨠ᩠ᨡᩩ ᩅᩦᩈᨲᩥᩅᩔᩮᩣ ᩋᩣᨿᩈ᩠ᨾᨲᩮᩣ ᩁᩮᩅᨲᩔ ᩏᨸᨭ᩠ᨮᩣᨠᩮᩣ ᩉᩮᩣᨲᩥ. ᩋᨳ ᨡᩮᩣ ᩅᩮᩈᩣᩃᩥᨠᩣ ᩅᨩ᩠ᨩᩥᨸᩩᨲ᩠ᨲᨠᩣ ᨽᩥᨠ᩠ᨡᩪ ᨿᩮᨶᩣᨿᩈ᩠ᨾᩣ ᩏᨲ᩠ᨲᩁᩮᩣ ᨲᩮᨶᩩᨸᩈᩘᨠᨾᩥᩴᩈᩩ, ᩏᨸᩈᩘᨠᨾᩥᨲ᩠ᩅᩣ ᩋᩣᨿᩈ᩠ᨾᨶ᩠ᨲᩴ ᩏᨲ᩠ᨲᩁᩴ ᩑᨲᨴᩅᩮᩤᨧᩩᩴ—  “ᨸᨭᩥᨣ᩠ᨣᨱ᩠ᩉᩣᨲᩩ ᩋᩣᨿᩈ᩠ᨾᩣ ᩏᨲ᩠ᨲᩁᩮᩣ ᩈᩣᨾᨱᨠᩴ ᨸᩁᩥᨠ᩠ᨡᩣᩁᩴ—  ᨸᨲ᩠ᨲᨾ᩠ᨸᩥ, ᨧᩦᩅᩁᨾ᩠ᨸᩥ, ᨶᩥᩈᩦᨴᨶᨾ᩠ᨸᩥ, ᩈᩪᨧᩥᨥᩁᨾ᩠ᨸᩥ, ᨠᩣᨿᨻᨶ᩠ᨵᨶᨾ᩠ᨸᩥ, ᨸᩁᩥᩔᩣᩅᨶᨾ᩠ᨸᩥ, ᨵᨾ᩠ᨾᨠᩁᨱᨾ᩠ᨸᩦ”ᨲᩥ. “ᩋᩃᩴ, ᩋᩣᩅᩩᩈᩮᩣ, ᨸᩁᩥᨸᩩᨱ᩠ᨱᩴ ᨾᩮ ᨸᨲ᩠ᨲᨧᩦᩅᩁᨶ᩺”ᨲᩥ ᨶ ᩍᨧ᩠ᨨᩥ ᨸᨭᩥᨣ᩠ᨣᩉᩮᨲᩩᩴ. “ᨾᨶᩩᩔᩣ ᨡᩮᩣ, ᩋᩣᩅᩩᩈᩮᩣ ᩏᨲ᩠ᨲᩁ, ᨽᨣᩅᨲᩮᩣ ᩈᩣᨾᨱᨠᩴ ᨸᩁᩥᨠ᩠ᨡᩣᩁᩴ ᩏᨸᨶᩣᨾᩮᨶ᩠ᨲᩥ. ᩈᨧᩮ ᨽᨣᩅᩤ ᨸᨭᩥᨣ᩠ᨣᨱ᩠ᩉᩣᨲᩥ, ᨲᩮᨶᩮᩅ ᨲᩮ ᩋᨲ᩠ᨲᨾᨶᩣ ᩉᩮᩣᨶ᩠ᨲᩥ. ᨶᩮᩣ ᨧᩮ ᨽᨣᩅᩤ ᨸᨭᩥᨣ᩠ᨣᨱ᩠ᩉᩣᨲᩥ, ᩋᩣᨿᩈ᩠ᨾᨲᩮᩣ ᩋᩣᨶᨶ᩠ᨴᩔ ᩏᨸᨶᩣᨾᩮᨶ᩠ᨲᩥ—  ᨸᨭᩥᨣ᩠ᨣᨱ᩠ᩉᩣᨲᩩ, ᨽᨶ᩠ᨲᩮ, ᨳᩮᩁᩮᩣ ᩈᩣᨾᨱᨠᩴ ᨸᩁᩥᨠ᩠ᨡᩣᩁᩴ. ᨿᨳᩣ ᨽᨣᩅᨲᩣ ᨸᨭᩥᨣ᩠ᨣᩉᩥᨲᩮᩣ, ᩑᩅᨾᩮᩅ ᩈᩮᩣ ᨽᩅᩥᩔᨲᩦᨲᩥ. ᨸᨭᩥᨣ᩠ᨣᨱ᩠ᩉᩣᨲᩩ ᩋᩣᨿᩈ᩠ᨾᩣ ᩏᨲ᩠ᨲᩁᩮᩣ ᩈᩣᨾᨱᨠᩴ ᨸᩁᩥᨠ᩠ᨡᩣᩁᩴ. ᨿᨳᩣ ᨳᩮᩁᩮᨶ ᨸᨭᩥᨣ᩠ᨣᩉᩥᨲᩮᩣ, ᩑᩅᨾᩮᩅ ᩈᩮᩣ ᨽᩅᩥᩔᨲᩦ”ᨲᩥ. ᩋᨳ ᨡᩮᩣ ᩋᩣᨿᩈ᩠ᨾᩣ ᩏᨲ᩠ᨲᩁᩮᩣ ᩅᩮᩈᩣᩃᩥᨠᩮᩉᩥ ᩅᨩ᩠ᨩᩥᨸᩩᨲ᩠ᨲᩮᩉᩥ ᨽᩥᨠ᩠ᨡᩪᩉᩥ ᨶᩥᨸ᩠ᨸᩦᩊᩥᨿᨾᩣᨶᩮᩣ ᩑᨠᩴ ᨧᩦᩅᩁᩴ ᩋᨣ᩠ᨣᩉᩮᩈᩥ. “ᩅᨴᩮᨿ᩠ᨿᩣᨳ, ᩋᩣᩅᩩᩈᩮᩣ, ᨿᩮᨶ ᩋᨲ᩠ᨳᩮᩣ”ᨲᩥ. “ᩑᨲ᩠ᨲᨠᩴ ᩋᩣᨿᩈ᩠ᨾᩣ ᩏᨲ᩠ᨲᩁᩮᩣ ᨳᩮᩁᩴ ᩅᨴᩮᨲᩩ; ᩑᨲ᩠ᨲᨠᨬ᩠ᨧ, ᨽᨶ᩠ᨲᩮ, ᨳᩮᩁᩮᩣ ᩈᩴᨥᨾᨩ᩠ᨫᩮ ᩅᨴᩮᨲᩩ—  ‘ᨸᩩᩁᨲ᩠ᨳᩥᨾᩮᩈᩩ ᨩᨶᨸᨴᩮᩈᩩ ᨻᩩᨴ᩠ᨵᩤ ᨽᨣᩅᨶ᩠ᨲᩮᩣ ᩏᨸ᩠ᨸᨩ᩠ᨩᨶ᩠ᨲᩥ. ᨵᨾ᩠ᨾᩅᩤᨴᩦ ᨸᩣᨧᩦᨶᨠᩣ ᨽᩥᨠ᩠ᨡᩪ, ᩋᨵᨾ᩠ᨾᩅᩤᨴᩦ ᨸᩣᩅᩮᨿ᩠ᨿᨠᩣ ᨽᩥᨠ᩠ᨡᩪ’”ᨲᩥ. “ᩑᩅᨾᩣᩅᩩᩈᩮᩣ”ᨲᩥ ᨡᩮᩣ ᩋᩣᨿᩈ᩠ᨾᩣ ᩏᨲ᩠ᨲᩁᩮᩣ ᩅᩮᩈᩣᩃᩥᨠᩣᨶᩴ ᩅᨩ᩠ᨩᩥᨸᩩᨲ᩠ᨲᨠᩣᨶᩴ ᨽᩥᨠ᩠ᨡᩪᨶᩴ ᨸᨭᩥᩔᩩᨲ᩠ᩅᩣ ᨿᩮᨶᩣᨿᩈ᩠ᨾᩣ ᩁᩮᩅᨲᩮᩣ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᩋᩣᨿᩈ᩠ᨾᨶ᩠ᨲᩴ ᩁᩮᩅᨲᩴ ᩑᨲᨴᩅᩮᩤᨧ—  “ᩑᨲ᩠ᨲᨠᩴ, ᨽᨶ᩠ᨲᩮ, ᨳᩮᩁᩮᩣ ᩈᩴᨥᨾᨩ᩠ᨫᩮ ᩅᨴᩮᨲᩩ—  ‘ᨸᩩᩁᨲ᩠ᨳᩥᨾᩮᩈᩩ ᨩᨶᨸᨴᩮᩈᩩ ᨻᩩᨴ᩠ᨵᩤ ᨽᨣᩅᨶ᩠ᨲᩮᩣ ᩏᨸ᩠ᨸᨩ᩠ᨩᨶ᩠ᨲᩥ. ᨵᨾ᩠ᨾᩅᩤᨴᩦ ᨸᩣᨧᩦᨶᨠᩣ ᨽᩥᨠ᩠ᨡᩪ, ᩋᨵᨾ᩠ᨾᩅᩤᨴᩦ ᨸᩣᩅᩮᨿ᩠ᨿᨠᩣ ᨽᩥᨠ᩠ᨡᩪ’”ᨲᩥ. “ᩋᨵᨾ᩠ᨾᩮ ᨾᩴ ᨲ᩠ᩅᩴ, ᨽᩥᨠ᩠ᨡᩩ, ᨶᩥᨿᩮᩣᨩᩮᩈᩦ”ᨲᩥ ᨳᩮᩁᩮᩣ ᩋᩣᨿᩈ᩠ᨾᨶ᩠ᨲᩴ ᩏᨲ᩠ᨲᩁᩴ ᨸᨱᩣᨾᩮᩈᩥ.
</Paragraph>

<Paragraph number="2254" book="cula">
ᩋᨳ ᨡᩮᩣ ᩅᩮᩈᩣᩃᩥᨠᩣ ᩅᨩ᩠ᨩᩥᨸᩩᨲ᩠ᨲᨠᩣ ᨽᩥᨠ᩠ᨡᩪ ᩋᩣᨿᩈ᩠ᨾᨶ᩠ᨲᩴ ᩏᨲ᩠ᨲᩁᩴ ᩑᨲᨴᩅᩮᩤᨧᩩᩴ—  “ᨠᩥᩴ, ᩋᩣᩅᩩᩈᩮᩣ ᩏᨲ᩠ᨲᩁ, ᨳᩮᩁᩮᩣ ᩋᩣᩉᩣ”ᨲᩥ? “ᨸᩣᨸᩥᨠᩴ ᨶᩮᩣ, ᩋᩣᩅᩩᩈᩮᩣ, ᨠᨲᩴ. ‘ᩋᨵᨾ᩠ᨾᩮ ᨾᩴ ᨲ᩠ᩅᩴ, ᨽᩥᨠ᩠ᨡᩩ, ᨶᩥᨿᩮᩣᨩᩮᩈᩦ’ᨲᩥ ᨳᩮᩁᩮᩣ ᨾᩴ ᨸᨱᩣᨾᩮᩈᩦ”ᨲᩥ. “ᨶᨶᩩ ᨲ᩠ᩅᩴ, ᩋᩣᩅᩩᩈᩮᩣ, ᩅᩩᨯ᩠ᨰᩮᩣ ᩅᩦᩈᨲᩥᩅᩔᩮᩣᩈᩦ”ᨲᩥ? “ᩋᩣᨾᩣᩅᩩᩈᩮᩣ, ᩋᨸᩥ ᨧ ᨾᨿᩴ ᨣᩁᩩᨶᩥᩔᨿᩴ ᨣᨱ᩠ᩉᩣᨾᩣ”ᨲᩥ.
</Paragraph>

</Division>
<Division number="455" book="cula">

<Paragraph number="2255" book="cula">
ᩋᨳ ᨡᩮᩣ ᩈᩴᨥᩮᩣ ᨲᩴ ᩋᨵᩥᨠᩁᨱᩴ ᩅᩥᨶᩥᨧ᩠ᨨᩥᨶᩥᨲᩩᨠᩣᨾᩮᩣ ᩈᨶ᩠ᨶᩥᨸᨲᩥ. ᩋᨳ ᨡᩮᩣ ᩋᩣᨿᩈ᩠ᨾᩣ ᩁᩮᩅᨲᩮᩣ ᩈᩴᨥᩴ ᨬᩣᨸᩮᩈᩥ—
</Paragraph>

<Paragraph number="2256" book="cula">
“ᩈᩩᨱᩣᨲᩩ ᨾᩮ, ᩋᩣᩅᩩᩈᩮᩣ, ᩈᩴᨥᩮᩣ. ᩈᨧᩮ ᨾᨿᩴ ᩍᨾᩴ ᩋᨵᩥᨠᩁᨱᩴ ᩍᨵ ᩅᩪᨸᩈᨾᩮᩔᩣᨾ, ᩈᩥᨿᩣᨸᩥ ᨾᩪᩃᩣᨴᩤᨿᨠᩣ ᨽᩥᨠ᩠ᨡᩪ ᨸᩩᨶᨠᨾ᩠ᨾᩣᨿ ᩏᨠ᩠ᨠᩮᩣᨭᩮᨿ᩠ᨿᩩᩴ. ᨿᨴᩥ ᩈᩴᨥᩔ ᨸᨲ᩠ᨲᨠᩃᩖᩴ, ᨿᨲ᩠ᨳᩮᩅᩥᨾᩴ ᩋᨵᩥᨠᩁᨱᩴ ᩈᨾᩩᨸ᩠ᨸᨶ᩠ᨶᩴ, ᩈᩴᨥᩮᩣ ᨲᨲ᩠ᨳᩮᩅᩥᨾᩴ ᩋᨵᩥᨠᩁᨱᩴ ᩅᩪᨸᩈᨾᩮᨿ᩠ᨿᩣ”ᨲᩥ.
</Paragraph>

<Paragraph number="2257" book="cula">
ᩋᨳ ᨡᩮᩣ ᨳᩮᩁᩣ ᨽᩥᨠ᩠ᨡᩪ ᩅᩮᩈᩣᩃᩥᩴ ᩋᨣᨾᩴᩈᩩ—  ᨲᩴ ᩋᨵᩥᨠᩁᨱᩴ ᩅᩥᨶᩥᨧ᩠ᨨᩥᨶᩥᨲᩩᨠᩣᨾᩣ.
</Paragraph>

<Paragraph number="2258" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩈᨻ᩠ᨻᨠᩣᨾᩦ ᨶᩣᨾ ᨸᨳᨻ᩠ᨿᩣ ᩈᩴᨥᨲ᩠ᨳᩮᩁᩮᩣ ᩅᩦᩈᩅᩔᩈᨲᩥᨠᩮᩣ ᩏᨸᩈᨾ᩠ᨸᨴᩤᨿ, ᩋᩣᨿᩈ᩠ᨾᨲᩮᩣ ᩋᩣᨶᨶ᩠ᨴᩔ ᩈᨴ᩠ᨵᩥᩅᩥᩉᩣᩁᩥᨠᩮᩣ, ᩅᩮᩈᩣᩃᩥᨿᩴ ᨸᨭᩥᩅᩈᨲᩥ. ᩋᨳ ᨡᩮᩣ ᩋᩣᨿᩈ᩠ᨾᩣ ᩁᩮᩅᨲᩮᩣ ᩋᩣᨿᩈ᩠ᨾᨶ᩠ᨲᩴ ᩈᨾ᩠ᨽᩪᨲᩴ ᩈᩣᨱᩅᩤᩈᩥᩴ ᩑᨲᨴᩅᩮᩤᨧ—  “ᩋᩉᩴ, ᩋᩣᩅᩩᩈᩮᩣ, ᨿᩈ᩠ᨾᩥᩴ ᩅᩥᩉᩣᩁᩮ ᩈᨻ᩠ᨻᨠᩣᨾᩦ ᨳᩮᩁᩮᩣ ᩅᩥᩉᩁᨲᩥ, ᨲᩴ ᩅᩥᩉᩣᩁᩴ ᩏᨸᨣᨧ᩠ᨨᩣᨾᩥ. ᩈᩮᩣ ᨲ᩠ᩅᩴ ᨠᩣᩃᩔᩮᩅ ᩋᩣᨿᩈ᩠ᨾᨶ᩠ᨲᩴ ᩈᨻ᩠ᨻᨠᩣᨾᩥᩴ ᩏᨸᩈᩘᨠᨾᩥᨲ᩠ᩅᩣ ᩍᨾᩣᨶᩥ ᨴᩈ ᩅᨲ᩠ᨳᩪᨶᩥ ᨸᩩᨧ᩠ᨨᩮᨿ᩠ᨿᩣᩈᩦ”ᨲᩥ.
</Paragraph>

<Paragraph number="2259" book="cula">
“ᩑᩅᩴ, ᨽᨶ᩠ᨲᩮ”ᨲᩥ ᨡᩮᩣ ᩋᩣᨿᩈ᩠ᨾᩣ ᩈᨾ᩠ᨽᩪᨲᩮᩣ ᩈᩣᨱᩅᩤᩈᩦ ᩋᩣᨿᩈ᩠ᨾᨲᩮᩣ ᩁᩮᩅᨲᩔ ᨸᨧ᩠ᨧᩔᩮᩣᩈᩥ. ᩋᨳ ᨡᩮᩣ ᩋᩣᨿᩈ᩠ᨾᩣ ᩁᩮᩅᨲᩮᩣ, ᨿᩈ᩠ᨾᩥᩴ ᩅᩥᩉᩣᩁᩮ ᩈᨻ᩠ᨻᨠᩣᨾᩦ ᨳᩮᩁᩮᩣ ᩅᩥᩉᩁᨲᩥ, ᨲᩴ ᩅᩥᩉᩣᩁᩴ ᩏᨸᨣᨧ᩠ᨨᩥ. ᨣᨻ᩠ᨽᩮ ᩋᩣᨿᩈ᩠ᨾᨲᩮᩣ ᩈᨻ᩠ᨻᨠᩣᨾᩥᩔ ᩈᩮᨶᩣᩈᨶᩴ ᨸᨬ᩠ᨬᨲ᩠ᨲᩴ ᩉᩮᩣᨲᩥ, ᨣᨻ᩠ᨽᨸ᩠ᨸᨾᩩᨡᩮ ᩋᩣᨿᩈ᩠ᨾᨲᩮᩣ ᩁᩮᩅᨲᩔ. ᩋᨳ ᨡᩮᩣ ᩋᩣᨿᩈ᩠ᨾᩣ ᩁᩮᩅᨲᩮᩣ—  “ᩋᨿᩴ ᨳᩮᩁᩮᩣ ᨾᩉᩃᩖᨠᩮᩣ ᨶ ᨶᩥᨸᨩ᩠ᨩᨲᩦ”ᨲᩥ—  ᨶ ᩈᩮᨿ᩠ᨿᩴ ᨠᨸ᩠ᨸᩮᩈᩥ. ᩋᩣᨿᩈ᩠ᨾᩣ ᩈᨻ᩠ᨻᨠᩣᨾᩦ—  “ᩋᨿᩴ ᨽᩥᨠ᩠ᨡᩩ ᩋᩣᨣᨶ᩠ᨲᩩᨠᩮᩣ ᨠᩥᩃᨶ᩠ᨲᩮᩣ ᨶ ᨶᩥᨸᨩ᩠ᨩᨲᩦ”ᨲᩥ—  ᨶ ᩈᩮᨿ᩠ᨿᩴ ᨠᨸ᩠ᨸᩮᩈᩥ.
</Paragraph>

<Paragraph number="2260" book="cula">
ᩋᨳ ᨡᩮᩣ ᩋᩣᨿᩈ᩠ᨾᩣ ᩈᨻ᩠ᨻᨠᩣᨾᩦ ᩁᨲ᩠ᨲᩥᨿᩣ ᨸᨧ᩠ᨧᩪᩈᩈᨾᨿᩴ ᨸᨧ᩠ᨧᩩᨭ᩠ᨮᩣᨿ ᩋᩣᨿᩈ᩠ᨾᨶ᩠ᨲᩴ ᩁᩮᩅᨲᩴ ᩑᨲᨴᩅᩮᩤᨧ—  “ᨠᨲᨾᩮᨶ ᨲ᩠ᩅᩴ ᨽᩪᨾᩥ ᩅᩥᩉᩣᩁᩮᨶ ᩑᨲᩁᩉᩥ ᨻᩉᩩᩃᩴ ᩅᩥᩉᩁᩈᩦ”ᨲᩥ? “ᨾᩮᨲ᩠ᨲᩣᩅᩥᩉᩣᩁᩮᨶ ᨡᩮᩣ ᩋᩉᩴ, ᨽᨶ᩠ᨲᩮ, ᩑᨲᩁᩉᩥ ᨻᩉᩩᩃᩴ ᩅᩥᩉᩁᩣᨾᩦ”ᨲᩥ. “ᨠᩩᩃᩖᨠᩅᩥᩉᩣᩁᩮᨶ ᨠᩥᩁ ᨲ᩠ᩅᩴ ᨽᩪᨾᩥ ᩑᨲᩁᩉᩥ ᨻᩉᩩᩃᩴ ᩅᩥᩉᩁᩈᩥ. ᨠᩩᩃᩖᨠᩅᩥᩉᩣᩁᩮᩣ ᩑᩈᩮᩣ ᨽᩪᨾᩥ ᨿᨴᩥᨴᩴ ᨾᩮᨲ᩠ᨲᩣ”ᨲᩥ. “ᨸᩩᨻ᩠ᨻᩮᨸᩥ ᨾᩮ, ᨽᨶ᩠ᨲᩮ, ᨣᩥᩉᩥᨽᩪᨲᩔ ᩋᩣᨧᩥᨱ᩠ᨱᩣ ᨾᩮᨲ᩠ᨲᩣ. ᨲᩮᨶᩣᩉᩴ ᩑᨲᩁᩉᩥᨸᩥ ᨾᩮᨲ᩠ᨲᩣᩅᩥᩉᩣᩁᩮᨶ ᨻᩉᩩᩃᩴ ᩅᩥᩉᩁᩣᨾᩥ, ᩋᨸᩥ ᨧ ᨾᨿᩣ ᨧᩥᩁᨸ᩠ᨸᨲ᩠ᨲᩴ ᩋᩁᩉᨲ᩠ᨲᨶ᩠ᨲᩥ. ᨳᩮᩁᩮᩣ ᨸᨶ, ᨽᨶ᩠ᨲᩮ, ᨠᨲᨾᩮᨶ ᩅᩥᩉᩣᩁᩮᨶ ᩑᨲᩁᩉᩥ ᨻᩉᩩᩃᩴ ᩅᩥᩉᩁᨲᩦ”ᨲᩥ? “ᩈᩩᨬ᩠ᨬᨲᩣᩅᩥᩉᩣᩁᩮᨶ ᨡᩮᩣ ᩋᩉᩴ ᨽᩪᨾᩥ ᩑᨲᩁᩉᩥ ᨻᩉᩩᩃᩴ ᩅᩥᩉᩁᩣᨾᩦ”ᨲᩥ. “ᨾᩉᩣᨸᩩᩁᩥᩈᩅᩥᩉᩣᩁᩮᨶ ᨠᩥᩁ, ᨽᨶ᩠ᨲᩮ, ᨳᩮᩁᩮᩣ ᩑᨲᩁᩉᩥ ᨻᩉᩩᩃᩴ ᩅᩥᩉᩁᨲᩥ. ᨾᩉᩣᨸᩩᩁᩥᩈᩅᩥᩉᩣᩁᩮᩣ ᩑᩈᩮᩣ, ᨽᨶ᩠ᨲᩮ, ᨿᨴᩥᨴᩴ ᩈᩩᨬ᩠ᨬᨲᩣ”ᨲᩥ. “ᨸᩩᨻ᩠ᨻᩮᨸᩥ ᨾᩮ ᨽᩪᨾᩥ ᨣᩥᩉᩥᨽᩪᨲᩔ ᩋᩣᨧᩥᨱ᩠ᨱᩣ ᩈᩩᨬ᩠ᨬᨲᩣ. ᨲᩮᨶᩣᩉᩴ ᩑᨲᩁᩉᩥᨸᩥ ᩈᩩᨬ᩠ᨬᨲᩣᩅᩥᩉᩣᩁᩮᨶ ᨻᩉᩩᩃᩴ ᩅᩥᩉᩁᩣᨾᩥ, ᩋᨸᩥ ᨧ ᨾᨿᩣ ᨧᩥᩁᨸ᩠ᨸᨲ᩠ᨲᩴ ᩋᩁᩉᨲ᩠ᨲᨶ᩺”ᨲᩥ. ᩋᨿᨬ᩠ᨧᩁᩉᩥ ᨳᩮᩁᩣᨶᩴ ᨽᩥᨠ᩠ᨡᩪᨶᩴ ᩋᨶ᩠ᨲᩁᩣᨠᨳᩣ ᩅᩥᨸ᩠ᨸᨠᨲᩣ, ᩋᨳᩣᨿᩈ᩠ᨾᩣ ᩈᨾ᩠ᨽᩪᨲᩮᩣ ᩈᩣᨱᩅᩤᩈᩦ ᨲᩈ᩠ᨾᩥᩴ ᩋᨶᩩᨸ᩠ᨸᨲ᩠ᨲᩮᩣ ᩉᩮᩣᨲᩥ.
</Paragraph>

<Paragraph number="2261" book="cula">
ᩋᨳ ᨡᩮᩣ ᩋᩣᨿᩈ᩠ᨾᩣ ᩈᨾ᩠ᨽᩪᨲᩮᩣ ᩈᩣᨱᩅᩤᩈᩦ ᨿᩮᨶᩣᨿᩈ᩠ᨾᩣ ᩈᨻ᩠ᨻᨠᩣᨾᩦ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᩋᩣᨿᩈ᩠ᨾᨶ᩠ᨲᩴ ᩈᨻ᩠ᨻᨠᩣᨾᩥᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᨶᩥᩈᩦᨴᩥ. ᩑᨠᨾᨶ᩠ᨲᩴ ᨶᩥᩈᩥᨶ᩠ᨶᩮᩣ ᨡᩮᩣ ᩋᩣᨿᩈ᩠ᨾᩣ ᩈᨾ᩠ᨽᩪᨲᩮᩣ ᩈᩣᨱᩅᩤᩈᩦ ᩋᩣᨿᩈ᩠ᨾᨶ᩠ᨲᩴ ᩈᨻ᩠ᨻᨠᩣᨾᩥᩴ ᩑᨲᨴᩅᩮᩤᨧ—  “ᩍᨾᩮ, ᨽᨶ᩠ᨲᩮ, ᩅᩮᩈᩣᩃᩥᨠᩣ ᩅᨩ᩠ᨩᩥᨸᩩᨲ᩠ᨲᨠᩣ ᨽᩥᨠ᩠ᨡᩪ ᩅᩮᩈᩣᩃᩥᨿᩴ ᨴᩈ ᩅᨲ᩠ᨳᩪᨶᩥ ᨴᩦᨸᩮᨶ᩠ᨲᩥ—  ᨠᨸ᩠ᨸᨲᩥ ᩈᩥᩘᨣᩥᩃᩮᩣᨱᨠᨸ᩠ᨸᩮᩣ, ᨠᨸ᩠ᨸᨲᩥ ᨴ᩠ᩅᩘᨣᩩᩃᨠᨸ᩠ᨸᩮᩣ, ᨠᨸ᩠ᨸᨲᩥ ᨣᩤᨾᨶ᩠ᨲᩁᨠᨸ᩠ᨸᩮᩣ, ᨠᨸ᩠ᨸᨲᩥ ᩋᩣᩅᩤᩈᨠᨸ᩠ᨸᩮᩣ, ᨠᨸ᩠ᨸᨲᩥ ᩋᨶᩩᨾᨲᩥᨠᨸ᩠ᨸᩮᩣ, ᨠᨸ᩠ᨸᨲᩥ ᩋᩣᨧᩥᨱ᩠ᨱᨠᨸ᩠ᨸᩮᩣ, ᨠᨸ᩠ᨸᨲᩥ ᩋᨾᨳᩥᨲᨠᨸ᩠ᨸᩮᩣ, ᨠᨸ᩠ᨸᨲᩥ ᨩᩊᩮᩣᨣᩥᩴ, ᨸᩣᨲᩩᩴ ᨠᨸ᩠ᨸᨲᩥ ᩋᨴᩈᨠᩴ ᨶᩥᩈᩦᨴᨶᩴ, ᨠᨸ᩠ᨸᨲᩥ ᨩᩣᨲᩁᩪᨸᩁᨩᨲᨶ᩠ᨲᩥ. ᨳᩮᩁᩮᨶ, ᨽᨶ᩠ᨲᩮ, ᩏᨸᨩ᩠ᨫᩣᨿᩔ ᨾᩪᩃᩮ ᨻᩉᩩᨵᨾ᩠ᨾᩮᩣ ᨧ ᩅᩥᨶᨿᩮᩣ ᨧ ᨸᩁᩥᨿᨲ᩠ᨲᩮᩣ. ᨳᩮᩁᩔ, ᨽᨶ᩠ᨲᩮ, ᨵᨾ᩠ᨾᨬ᩠ᨧ ᩅᩥᨶᨿᨬ᩠ᨧ ᨸᨧ᩠ᨧᩅᩮᨠ᩠ᨡᨶ᩠ᨲᩔ ᨠᨳᩴ ᩉᩮᩣᨲᩥ? ᨠᩮ ᨶᩩ ᨡᩮᩣ ᨵᨾ᩠ᨾᩅᩤᨴᩥᨶᩮᩣ—  ᨸᩣᨧᩦᨶᨠᩣ ᩅᩤ ᨽᩥᨠ᩠ᨡᩪ, ᨸᩣᩅᩮᨿ᩠ᨿᨠᩣ ᩅᩤ”ᨲᩥ? “ᨲᨿᩣᨸᩥ ᨡᩮᩣ, ᩋᩣᩅᩩᩈᩮᩣ, ᩏᨸᨩ᩠ᨫᩣᨿᩔ ᨾᩪᩃᩮ ᨻᩉᩩ ᨵᨾ᩠ᨾᩮᩣ ᨧ ᩅᩥᨶᨿᩮᩣ ᨧ ᨸᩁᩥᨿᨲ᩠ᨲᩮᩣ. ᨲᩩᨿ᩠ᩉᩴ ᨸᨶ, ᩋᩣᩅᩩᩈᩮᩣ, ᨵᨾ᩠ᨾᨬ᩠ᨧ ᩅᩥᨶᨿᨬ᩠ᨧ ᨸᨧ᩠ᨧᩅᩮᨠ᩠ᨡᨶ᩠ᨲᩔ ᨠᨳᩴ ᩉᩮᩣᨲᩥ? ᨠᩮ ᨶᩩ ᨡᩮᩣ ᨵᨾ᩠ᨾᩅᩤᨴᩥᨶᩮᩣ—  ᨸᩣᨧᩦᨶᨠᩣ ᩅᩤ ᨽᩥᨠ᩠ᨡᩪ, ᨸᩣᩅᩮᨿ᩠ᨿᨠᩣ ᩅᩤ”ᨲᩥ? “ᨾᨿ᩠ᩉᩴ ᨡᩮᩣ, ᨽᨶ᩠ᨲᩮ, ᨵᨾ᩠ᨾᨬ᩠ᨧ ᩅᩥᨶᨿᨬ᩠ᨧ ᨸᨧ᩠ᨧᩅᩮᨠ᩠ᨡᨶ᩠ᨲᩔ ᩑᩅᩴ ᩉᩮᩣᨲᩥ—  ᩋᨵᨾ᩠ᨾᩅᩤᨴᩦ ᨸᩣᨧᩦᨶᨠᩣ ᨽᩥᨠ᩠ᨡᩪ, ᨵᨾ᩠ᨾᩅᩤᨴᩦ ᨸᩣᩅᩮᨿ᩠ᨿᨠᩣ ᨽᩥᨠ᩠ᨡᩪᨲᩥ; ᩋᨸᩥ ᨧᩣᩉᩴ ᨶ ᨲᩣᩅ ᨴᩥᨭ᩠ᨮᩥᩴ ᩋᩣᩅᩥ ᨠᩁᩮᩣᨾᩥ, ᩋᨸ᩠ᨸᩮᩅ ᨶᩣᨾ ᨾᩴ ᩍᨾᩈ᩠ᨾᩥᩴ ᩋᨵᩥᨠᩁᨱᩮ ᩈᨾ᩠ᨾᨶ᩠ᨶᩮᨿ᩠ᨿᩣ”ᨲᩥ. “ᨾᨿ᩠ᩉᨾ᩠ᨸᩥ ᨡᩮᩣ, ᩋᩣᩅᩩᩈᩮᩣ, ᨵᨾ᩠ᨾᨬ᩠ᨧ ᩅᩥᨶᨿᨬ᩠ᨧ ᨸᨧ᩠ᨧᩅᩮᨠ᩠ᨡᨶ᩠ᨲᩔ ᩑᩅᩴ ᩉᩮᩣᨲᩥ—  ᩋᨵᨾ᩠ᨾᩅᩤᨴᩦ ᨸᩣᨧᩦᨶᨠᩣ ᨽᩥᨠ᩠ᨡᩪ, ᨵᨾ᩠ᨾᩅᩤᨴᩦ ᨸᩣᩅᩮᨿ᩠ᨿᨠᩣ ᨽᩥᨠ᩠ᨡᩪᨲᩥ; ᩋᨸᩥ ᨧᩣᩉᩴ ᨶ ᨲᩣᩅ ᨴᩥᨭ᩠ᨮᩥᩴ ᩋᩣᩅᩥ ᨠᩁᩮᩣᨾᩥ, ᩋᨸ᩠ᨸᩮᩅ ᨶᩣᨾ ᨾᩴ ᩍᨾᩈ᩠ᨾᩥᩴ ᩋᨵᩥᨠᩁᨱᩮ ᩈᨾ᩠ᨾᨶ᩠ᨶᩮᨿ᩠ᨿᩣ”ᨲᩥ.
</Paragraph>

</Division>
<Division number="456" book="cula">

<Paragraph number="2262" book="cula">
ᩋᨳ ᨡᩮᩣ ᩈᩴᨥᩮᩣ ᨲᩴ ᩋᨵᩥᨠᩁᨱᩴ ᩅᩥᨶᩥᨧ᩠ᨨᩥᨶᩥᨲᩩᨠᩣᨾᩮᩣ ᩈᨶ᩠ᨶᩥᨸᨲᩥ. ᨲᩈ᩠ᨾᩥᩴ ᨡᩮᩣ ᨸᨶ ᩋᨵᩥᨠᩁᨱᩮ ᩅᩥᨶᩥᨧ᩠ᨨᩥᨿᨾᩣᨶᩮ ᩋᨶᨣ᩠ᨣᩤᨶᩥ ᨧᩮᩅ ᨽᩔᩣᨶᩥ ᨩᩣᨿᨶ᩠ᨲᩥ, ᨶ ᨧᩮᨠᩔ ᨽᩣᩈᩥᨲᩔ ᩋᨲ᩠ᨳᩮᩣ ᩅᩥᨬ᩠ᨬᩣᨿᨲᩥ. ᩋᨳ ᨡᩮᩣ ᩋᩣᨿᩈ᩠ᨾᩣ ᩁᩮᩅᨲᩮᩣ ᩈᩴᨥᩴ ᨬᩣᨸᩮᩈᩥ—
</Paragraph>

<Paragraph number="2263" book="cula">
“ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩋᨾ᩠ᩉᩣᨠᩴ ᩍᨾᩈ᩠ᨾᩥᩴ ᩋᨵᩥᨠᩁᨱᩮ ᩅᩥᨶᩥᨧ᩠ᨨᩥᨿᨾᩣᨶᩮ ᩋᨶᨣ᩠ᨣᩤᨶᩥ ᨧᩮᩅ ᨽᩔᩣᨶᩥ ᨩᩣᨿᨶ᩠ᨲᩥ, ᨶ ᨧᩮᨠᩔ ᨽᩣᩈᩥᨲᩔ ᩋᨲ᩠ᨳᩮᩣ ᩅᩥᨬ᩠ᨬᩣᨿᨲᩥ. ᨿᨴᩥ ᩈᩴᨥᩔ ᨸᨲ᩠ᨲᨠᩃᩖᩴ, ᩈᩴᨥᩮᩣ ᩍᨾᩴ ᩋᨵᩥᨠᩁᨱᩴ ᩏᨻ᩠ᨻᩣᩉᩥᨠᩣᨿ ᩅᩪᨸᩈᨾᩮᨿ᩠ᨿᩣ”ᨲᩥ.
</Paragraph>

<Paragraph number="2264" book="cula">
ᩈᩴᨥᩮᩣ ᨧᨲ᩠ᨲᩣᩁᩮᩣ ᨸᩣᨧᩦᨶᨠᩮ ᨽᩥᨠ᩠ᨡᩪ, ᨧᨲ᩠ᨲᩣᩁᩮᩣ ᨸᩣᩅᩮᨿ᩠ᨿᨠᩮ ᨽᩥᨠ᩠ᨡᩪ ᩏᨧ᩠ᨧᩥᨶᩥ. ᨸᩣᨧᩦᨶᨠᩣᨶᩴ ᨽᩥᨠ᩠ᨡᩪᨶᩴ—  ᩋᩣᨿᩈ᩠ᨾᨶ᩠ᨲᨬ᩠ᨧ ᩈᨻ᩠ᨻᨠᩣᨾᩥᩴ, ᩋᩣᨿᩈ᩠ᨾᨶ᩠ᨲᨬ᩠ᨧ ᩈᩣᩊ᩠ᩉᩴ, ᩋᩣᨿᩈ᩠ᨾᨶ᩠ᨲᨬ᩠ᨧ ᨡᩩᨩ᩠ᨩᩈᩮᩣᨽᩥᨲᩴ, ᩋᩣᨿᩈ᩠ᨾᨶ᩠ᨲᨬ᩠ᨧ ᩅᩤᩈᨽᨣᩤᨾᩥᨠᩴ; ᨸᩣᩅᩮᨿ᩠ᨿᨠᩣᨶᩴ ᨽᩥᨠ᩠ᨡᩪᨶᩴ—  ᩋᩣᨿᩈ᩠ᨾᨶ᩠ᨲᨬ᩠ᨧ ᩁᩮᩅᨲᩴ, ᩋᩣᨿᩈ᩠ᨾᨶ᩠ᨲᨬ᩠ᨧ ᩈᨾ᩠ᨽᩪᨲᩴ ᩈᩣᨱᩅᩤᩈᩥᩴ, ᩋᩣᨿᩈ᩠ᨾᨶ᩠ᨲᨬ᩠ᨧ ᨿᩈᩴ ᨠᩣᨠᨱ᩠ᨯᨠᨸᩩᨲ᩠ᨲᩴ, ᩋᩣᨿᩈ᩠ᨾᨶ᩠ᨲᨬ᩠ᨧ ᩈᩩᨾᨶᨶ᩠ᨲᩥ. ᩋᨳ ᨡᩮᩣ ᩋᩣᨿᩈ᩠ᨾᩣ ᩁᩮᩅᨲᩮᩣ ᩈᩴᨥᩴ ᨬᩣᨸᩮᩈᩥ—
</Paragraph>

<Paragraph number="2265" book="cula">
“ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩋᨾ᩠ᩉᩣᨠᩴ ᩍᨾᩈ᩠ᨾᩥᩴ ᩋᨵᩥᨠᩁᨱᩮ ᩅᩥᨶᩥᨧ᩠ᨨᩥᨿᨾᩣᨶᩮ ᩋᨶᨣ᩠ᨣᩤᨶᩥ ᨧᩮᩅ ᨽᩔᩣᨶᩥ ᨩᩣᨿᨶ᩠ᨲᩥ, ᨶ ᨧᩮᨠᩔ ᨽᩣᩈᩥᨲᩔ ᩋᨲ᩠ᨳᩮᩣ ᩅᩥᨬ᩠ᨬᩣᨿᨲᩥ. ᨿᨴᩥ ᩈᩴᨥᩔ ᨸᨲ᩠ᨲᨠᩃᩖᩴ, ᩈᩴᨥᩮᩣ ᨧᨲ᩠ᨲᩣᩁᩮᩣ ᨸᩣᨧᩦᨶᨠᩮ ᨽᩥᨠ᩠ᨡᩪ, ᨧᨲ᩠ᨲᩣᩁᩮᩣ ᨸᩣᩅᩮᨿ᩠ᨿᨠᩮ ᨽᩥᨠ᩠ᨡᩪ ᩈᨾ᩠ᨾᨶ᩠ᨶᩮᨿ᩠ᨿ ᩏᨻ᩠ᨻᩣᩉᩥᨠᩣᨿ ᩍᨾᩴ ᩋᨵᩥᨠᩁᨱᩴ ᩅᩪᨸᩈᨾᩮᨲᩩᩴ. ᩑᩈᩣ ᨬᨲ᩠ᨲᩥ.
</Paragraph>

<Paragraph number="2266" book="cula">
ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩋᨾ᩠ᩉᩣᨠᩴ ᩍᨾᩈ᩠ᨾᩥᩴ ᩋᨵᩥᨠᩁᨱᩮ ᩅᩥᨶᩥᨧ᩠ᨨᩥᨿᨾᩣᨶᩮ ᩋᨶᨣ᩠ᨣᩤᨶᩥ ᨧᩮᩅ ᨽᩔᩣᨶᩥ ᨩᩣᨿᨶ᩠ᨲᩥ, ᨶ ᨧᩮᨠᩔ ᨽᩣᩈᩥᨲᩔ ᩋᨲ᩠ᨳᩮᩣ ᩅᩥᨬ᩠ᨬᩣᨿᨲᩥ. ᩈᩴᨥᩮᩣ ᨧᨲ᩠ᨲᩣᩁᩮᩣ ᨸᩣᨧᩦᨶᨠᩮ ᨽᩥᨠ᩠ᨡᩪ, ᨧᨲ᩠ᨲᩣᩁᩮᩣ ᨸᩣᩅᩮᨿ᩠ᨿᨠᩮ ᨽᩥᨠ᩠ᨡᩪ ᩈᨾ᩠ᨾᨶ᩠ᨶᨲᩥ ᩏᨻ᩠ᨻᩣᩉᩥᨠᩣᨿ ᩍᨾᩴ ᩋᨵᩥᨠᩁᨱᩴ ᩅᩪᨸᩈᨾᩮᨲᩩᩴ. ᨿᩔᩣᨿᩈ᩠ᨾᨲᩮᩣ ᨡᨾᨲᩥ ᨧᨲᩩᨶ᩠ᨶᩴ ᨸᩣᨧᩦᨶᨠᩣᨶᩴ ᨽᩥᨠ᩠ᨡᩪᨶᩴ, ᨧᨲᩩᨶ᩠ᨶᩴ ᨸᩣᩅᩮᨿ᩠ᨿᨠᩣᨶᩴ ᨽᩥᨠ᩠ᨡᩪᨶᩴ ᩈᨾ᩠ᨾᩩᨲᩥ, ᩏᨻ᩠ᨻᩣᩉᩥᨠᩣᨿ ᩍᨾᩴ ᩋᨵᩥᨠᩁᨱᩴ ᩅᩪᨸᩈᨾᩮᨲᩩᩴ, ᩈᩮᩣ ᨲᩩᨱ᩠ᩉᩔ; ᨿᩔ ᨶᨠ᩠ᨡᨾᨲᩥ, ᩈᩮᩣ ᨽᩣᩈᩮᨿ᩠ᨿ.
</Paragraph>

<Paragraph number="2267" book="cula">
ᩈᨾ᩠ᨾᨲᩣ ᩈᩴᨥᩮᨶ ᨧᨲ᩠ᨲᩣᩁᩮᩣ ᨸᩣᨧᩦᨶᨠᩣ ᨽᩥᨠ᩠ᨡᩪ, ᨧᨲ᩠ᨲᩣᩁᩮᩣ ᨸᩣᩅᩮᨿ᩠ᨿᨠᩣ ᨽᩥᨠ᩠ᨡᩪ, ᩏᨻ᩠ᨻᩣᩉᩥᨠᩣᨿ ᩍᨾᩴ ᩋᨵᩥᨠᩁᨱᩴ ᩅᩪᨸᩈᨾᩮᨲᩩᩴ. ᨡᨾᨲᩥ ᩈᩴᨥᩔ, ᨲᩈ᩠ᨾᩣ ᨲᩩᨱ᩠ᩉᩦ, ᩑᩅᨾᩮᨲᩴ ᨵᩤᩁᨿᩣᨾᩦ”ᨲᩥ.
</Paragraph>

<Paragraph number="2268" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨩᩥᨲᩮᩣ ᨶᩣᨾ ᨽᩥᨠ᩠ᨡᩩ ᨴᩈᩅᩔᩮᩣ ᩈᩴᨥᩔ ᨸᩣᨲᩥᨾᩮᩣᨠ᩠ᨡᩩᨴ᩠ᨴᩮᩈᨠᩮᩣ ᩉᩮᩣᨲᩥ. ᩋᨳ ᨡᩮᩣ ᩈᩴᨥᩮᩣ ᩋᩣᨿᩈ᩠ᨾᨶ᩠ᨲᨾ᩠ᨸᩥ ᩋᨩᩥᨲᩴ ᩈᨾ᩠ᨾᨶ᩠ᨶᨲᩥ—  ᨳᩮᩁᩣᨶᩴ ᨽᩥᨠ᩠ᨡᩪᨶᩴ ᩋᩣᩈᨶᨸᨬ᩠ᨬᩣᨸᨠᩴ. ᩋᨳ ᨡᩮᩣ ᨳᩮᩁᩣᨶᩴ ᨽᩥᨠ᩠ᨡᩪᨶᩴ ᩑᨲᨴᩉᩮᩣᩈᩥ—  “ᨠᨲ᩠ᨳ ᨶᩩ ᨡᩮᩣ ᨾᨿᩴ ᩍᨾᩴ ᩋᨵᩥᨠᩁᨱᩴ ᩅᩪᨸᩈᨾᩮᨿ᩠ᨿᩣᨾᩣ”ᨲᩥ? ᩋᨳ ᨡᩮᩣ ᨳᩮᩁᩣᨶᩴ ᨽᩥᨠ᩠ᨡᩪᨶᩴ ᩑᨲᨴᩉᩮᩣᩈᩥ—  “ᩋᨿᩴ ᨡᩮᩣ ᩅᩤᩃᩥᨠᩣᩁᩣᨾᩮᩣ ᩁᨾᨱᩦᨿᩮᩣ ᩋᨸ᩠ᨸᩈᨴ᩠ᨴᩮᩤ ᩋᨸ᩠ᨸᨶᩥᨣ᩠ᨥᩮᩣᩈᩮᩣ. ᨿᨶ᩠ᨶᩪᨶ ᨾᨿᩴ ᩅᩤᩃᩥᨠᩣᩁᩣᨾᩮ ᩍᨾᩴ ᩋᨵᩥᨠᩁᨱᩴ ᩅᩪᨸᩈᨾᩮᨿ᩠ᨿᩣᨾᩣ”ᨲᩥ.
</Paragraph>

</Division>
<Division number="457" book="cula">

<Paragraph number="2269" book="cula">
ᩋᨳ ᨡᩮᩣ ᨳᩮᩁᩣ ᨽᩥᨠ᩠ᨡᩪ ᩅᩤᩃᩥᨠᩣᩁᩣᨾᩴ ᩋᨣᨾᩴᩈᩩ—  ᨲᩴ ᩋᨵᩥᨠᩁᨱᩴ ᩅᩥᨶᩥᨧ᩠ᨨᩥᨶᩥᨲᩩᨠᩣᨾᩣ. ᩋᨳ ᨡᩮᩣ ᩋᩣᨿᩈ᩠ᨾᩣ ᩁᩮᩅᨲᩮᩣ ᩈᩴᨥᩴ ᨬᩣᨸᩮᩈᩥ—
</Paragraph>

<Paragraph number="2270" book="cula">
“ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᨿᨴᩥ ᩈᩴᨥᩔ ᨸᨲ᩠ᨲᨠᩃᩖᩴ, ᩋᩉᩴ ᩋᩣᨿᩈ᩠ᨾᨶ᩠ᨲᩴ ᩈᨻ᩠ᨻᨠᩣᨾᩥᩴ ᩅᩥᨶᨿᩴ ᨸᩩᨧ᩠ᨨᩮᨿ᩠ᨿᨶ᩺”ᨲᩥ.
</Paragraph>

<Paragraph number="2271" book="cula">
ᩋᩣᨿᩈ᩠ᨾᩣ ᩈᨻ᩠ᨻᨠᩣᨾᩦ ᩈᩴᨥᩴ ᨬᩣᨸᩮᩈᩥ—
</Paragraph>

<Paragraph number="2272" book="cula">
“ᩈᩩᨱᩣᨲᩩ ᨾᩮ, ᩋᩣᩅᩩᩈᩮᩣ, ᩈᩴᨥᩮᩣ. ᨿᨴᩥ ᩈᩴᨥᩔ ᨸᨲ᩠ᨲᨠᩃᩖᩴ, ᩋᩉᩴ ᩁᩮᩅᨲᩮᨶ ᩅᩥᨶᨿᩴ ᨸᩩᨭ᩠ᨮᩮᩣ ᩅᩥᩔᨩ᩠ᨩᩮᨿ᩠ᨿᨶ᩺”ᨲᩥ.
</Paragraph>

<Paragraph number="2273" book="cula">
ᩋᨳ ᨡᩮᩣ ᩋᩣᨿᩈ᩠ᨾᩣ ᩁᩮᩅᨲᩮᩣ ᩋᩣᨿᩈ᩠ᨾᨶ᩠ᨲᩴ ᩈᨻ᩠ᨻᨠᩣᨾᩥᩴ ᩑᨲᨴᩅᩮᩤᨧ—  “ᨠᨸ᩠ᨸᨲᩥ, ᨽᨶ᩠ᨲᩮ, ᩈᩥᩘᨣᩥᩃᩮᩣᨱᨠᨸ᩠ᨸᩮᩣ”ᨲᩥ? “ᨠᩮᩣ ᩈᩮᩣ, ᩋᩣᩅᩩᩈᩮᩣ, ᩈᩥᩘᨣᩥᩃᩮᩣᨱᨠᨸ᩠ᨸᩮᩣ”ᨲᩥ? “ᨠᨸ᩠ᨸᨲᩥ, ᨽᨶ᩠ᨲᩮ, ᩈᩥᩘᨣᩥᨶᩣ ᩃᩮᩣᨱᩴ ᨸᩁᩥᩉᩁᩥᨲᩩᩴ—  ᨿᨲ᩠ᨳ ᩋᩃᩮᩣᨱᨠᩴ ᨽᩅᩥᩔᨲᩥ ᨲᨲ᩠ᨳ ᨸᩁᩥᨽᩩᨬ᩠ᨩᩥᩔᩣᨾᩣ”ᨲᩥ? “ᨶᩣᩅᩩᩈᩮᩣ, ᨠᨸ᩠ᨸᨲᩦ”ᨲᩥ. “ᨠᨲ᩠ᨳ ᨸᨭᩥᨠ᩠ᨡᩥᨲ᩠ᨲᨶ᩺”ᨲᩥ? “ᩈᩣᩅᨲ᩠ᨳᩥᨿᩴ, ᩈᩩᨲ᩠ᨲᩅᩥᨽᩘᨣᩮ”ᨲᩥ. “ᨠᩥᩴ ᩋᩣᨸᨩ᩠ᨩᨲᩦ”ᨲᩥ? “ᩈᨶ᩠ᨶᩥᨵᩥᨠᩣᩁᨠᨽᩮᩣᨩᨶᩮ ᨸᩣᨧᩥᨲ᩠ᨲᩥᨿᨶ᩺”ᨲᩥ.
</Paragraph>

<Paragraph number="2274" book="cula">
“ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩍᨴᩴ ᨸᨮᨾᩴ ᩅᨲ᩠ᨳᩩ ᩈᩴᨥᩮᨶ ᩅᩥᨶᩥᨧ᩠ᨨᩥᨲᩴ. ᩍᨲᩥᨸᩥᨴᩴ ᩅᨲ᩠ᨳᩩ ᩏᨴ᩠ᨵᨾ᩠ᨾᩴ, ᩏᨻ᩠ᨻᩥᨶᨿᩴ, ᩋᨸᨣᨲᩈᨲ᩠ᨳᩩᩈᩣᩈᨶᩴ. ᩍᨴᩴ ᨸᨮᨾᩴ ᩈᩃᩣᨠᩴ ᨶᩥᨠ᩠ᨡᩥᨸᩣᨾᩥ”. (1)
</Paragraph>

<Paragraph number="2275" book="cula">
“ᨠᨸ᩠ᨸᨲᩥ, ᨽᨶ᩠ᨲᩮ, ᨴ᩠ᩅᩘᨣᩩᩃᨠᨸ᩠ᨸᩮᩣ”ᨲᩥ? “ᨠᩮᩣ ᩈᩮᩣ, ᩋᩣᩅᩩᩈᩮᩣ, ᨴ᩠ᩅᩘᨣᩩᩃᨠᨸ᩠ᨸᩮᩣ”ᨲᩥ? “ᨠᨸ᩠ᨸᨲᩥ, ᨽᨶ᩠ᨲᩮ, ᨴ᩠ᩅᩘᨣᩩᩃᩣᨿ ᨨᩣᨿᩣᨿ ᩅᩦᨲᩥᩅᨲ᩠ᨲᩣᨿ ᩅᩥᨠᩣᩃᩮ ᨽᩮᩣᨩᨶᩴ ᨽᩩᨬ᩠ᨩᩥᨲᩩᨶ᩺”ᨲᩥ? “ᨶᩣᩅᩩᩈᩮᩣ, ᨠᨸ᩠ᨸᨲᩦ”ᨲᩥ. “ᨠᨲ᩠ᨳ ᨸᨭᩥᨠ᩠ᨡᩥᨲ᩠ᨲᨶ᩺”ᨲᩥ? “ᩁᩣᨩᨣᩉᩮ, ᩈᩩᨲ᩠ᨲᩅᩥᨽᩘᨣᩮ”ᨲᩥ. “ᨠᩥᩴ ᩋᩣᨸᨩ᩠ᨩᨲᩦ”ᨲᩥ? “ᩅᩥᨠᩣᩃᨽᩮᩣᨩᨶᩮ ᨸᩣᨧᩥᨲ᩠ᨲᩥᨿᨶ᩺”ᨲᩥ.
</Paragraph>

<Paragraph number="2276" book="cula">
“ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩍᨴᩴ ᨴᩩᨲᩥᨿᩴ ᩅᨲ᩠ᨳᩩ ᩈᩴᨥᩮᨶ ᩅᩥᨶᩥᨧ᩠ᨨᩥᨲᩴ. ᩍᨲᩥᨸᩥᨴᩴ ᩅᨲ᩠ᨳᩩ ᩏᨴ᩠ᨵᨾ᩠ᨾᩴ, ᩏᨻ᩠ᨻᩥᨶᨿᩴ, ᩋᨸᨣᨲᩈᨲ᩠ᨳᩩᩈᩣᩈᨶᩴ. ᩍᨴᩴ ᨴᩩᨲᩥᨿᩴ ᩈᩃᩣᨠᩴ ᨶᩥᨠ᩠ᨡᩥᨸᩣᨾᩥ”. (2)
</Paragraph>

<Paragraph number="2277" book="cula">
“ᨠᨸ᩠ᨸᨲᩥ, ᨽᨶ᩠ᨲᩮ, ᨣᩤᨾᨶ᩠ᨲᩁᨠᨸ᩠ᨸᩮᩣ”ᨲᩥ? “ᨠᩮᩣ ᩈᩮᩣ, ᩋᩣᩅᩩᩈᩮᩣ, ᨣᩤᨾᨶ᩠ᨲᩁᨠᨸ᩠ᨸᩮᩣ”ᨲᩥ? “ᨠᨸ᩠ᨸᨲᩥ, ᨽᨶ᩠ᨲᩮ—  ᩍᨴᩤᨶᩥ ᨣᩤᨾᨶ᩠ᨲᩁᩴ ᨣᨾᩥᩔᩣᨾᩦᨲᩥ—  ᨽᩩᨲ᩠ᨲᩣᩅᩥᨶᩣ ᨸᩅᩤᩁᩥᨲᩮᨶ ᩋᨶᨲᩥᩁᩥᨲ᩠ᨲᩴ ᨽᩮᩣᨩᨶᩴ ᨽᩩᨬ᩠ᨩᩥᨲᩩᨶ᩺”ᨲᩥ? “ᨶᩣᩅᩩᩈᩮᩣ, ᨠᨸ᩠ᨸᨲᩦ”ᨲᩥ. “ᨠᨲ᩠ᨳ ᨸᨭᩥᨠ᩠ᨡᩥᨲ᩠ᨲᨶ᩺”ᨲᩥ? “ᩈᩣᩅᨲ᩠ᨳᩥᨿᩴ, ᩈᩩᨲ᩠ᨲᩅᩥᨽᩘᨣᩮ”ᨲᩥ. “ᨠᩥᩴ ᩋᩣᨸᨩ᩠ᨩᨲᩦ”ᨲᩥ? “ᩋᨶᨲᩥᩁᩥᨲ᩠ᨲᨽᩮᩣᨩᨶᩮ ᨸᩣᨧᩥᨲ᩠ᨲᩥᨿᨶ᩺”ᨲᩥ.
</Paragraph>

<Paragraph number="2278" book="cula">
“ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩍᨴᩴ ᨲᨲᩥᨿᩴ ᩅᨲ᩠ᨳᩩ ᩈᩴᨥᩮᨶ ᩅᩥᨶᩥᨧ᩠ᨨᩥᨲᩴ. ᩍᨲᩥᨸᩥᨴᩴ ᩅᨲ᩠ᨳᩩ ᩏᨴ᩠ᨵᨾ᩠ᨾᩴ, ᩏᨻ᩠ᨻᩥᨶᨿᩴ, ᩋᨸᨣᨲᩈᨲ᩠ᨳᩩᩈᩣᩈᨶᩴ. ᩍᨴᩴ ᨲᨲᩥᨿᩴ ᩈᩃᩣᨠᩴ ᨶᩥᨠ᩠ᨡᩥᨸᩣᨾᩥ”. (3)
</Paragraph>

<Paragraph number="2279" book="cula">
“ᨠᨸ᩠ᨸᨲᩥ, ᨽᨶ᩠ᨲᩮ, ᩋᩣᩅᩤᩈᨠᨸ᩠ᨸᩮᩣ”ᨲᩥ? “ᨠᩮᩣ ᩈᩮᩣ, ᩋᩣᩅᩩᩈᩮᩣ, ᩋᩣᩅᩤᩈᨠᨸ᩠ᨸᩮᩣ”ᨲᩥ? “ᨠᨸ᩠ᨸᨲᩥ, ᨽᨶ᩠ᨲᩮ, ᩈᨾ᩠ᨻᩉᩩᩃᩣ ᩋᩣᩅᩤᩈᩣ ᩈᨾᩣᨶᩈᩦᨾᩣ ᨶᩣᨶᩩᨸᩮᩣᩈᨳᩴ ᨠᩣᨲᩩᨶ᩺”ᨲᩥ. “ᨶᩣᩅᩩᩈᩮᩣ, ᨠᨸ᩠ᨸᨲᩦ”ᨲᩥ. “ᨠᨲ᩠ᨳ ᨸᨭᩥᨠ᩠ᨡᩥᨲ᩠ᨲᨶ᩺”ᨲᩥ? “ᩁᩣᨩᨣᩉᩮ, ᩏᨸᩮᩣᩈᨳᩈᩴᨿᩩᨲ᩠ᨲᩮ”ᨲᩥ. “ᨠᩥᩴ ᩋᩣᨸᨩ᩠ᨩᨲᩦ”ᨲᩥ? “ᩅᩥᨶᨿᩣᨲᩥᩈᩣᩁᩮ ᨴᩩᨠ᩠ᨠᨭᨶ᩺”ᨲᩥ.
</Paragraph>

<Paragraph number="2280" book="cula">
“ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩍᨴᩴ ᨧᨲᩩᨲ᩠ᨳᩴ ᩅᨲ᩠ᨳᩩ ᩈᩴᨥᩮᨶ ᩅᩥᨶᩥᨧ᩠ᨨᩥᨲᩴ. ᩍᨲᩥᨸᩥᨴᩴ ᩅᨲ᩠ᨳᩩ ᩏᨴ᩠ᨵᨾ᩠ᨾᩴ, ᩏᨻ᩠ᨻᩥᨶᨿᩴ, ᩋᨸᨣᨲᩈᨲ᩠ᨳᩩᩈᩣᩈᨶᩴ. ᩍᨴᩴ ᨧᨲᩩᨲ᩠ᨳᩴ ᩈᩃᩣᨠᩴ ᨶᩥᨠ᩠ᨡᩥᨸᩣᨾᩥ”. (4)
</Paragraph>

<Paragraph number="2281" book="cula">
“ᨠᨸ᩠ᨸᨲᩥ, ᨽᨶ᩠ᨲᩮ, ᩋᨶᩩᨾᨲᩥᨠᨸ᩠ᨸᩮᩣ”ᨲᩥ? “ᨠᩮᩣ ᩈᩮᩣ, ᩋᩣᩅᩩᩈᩮᩣ, ᩋᨶᩩᨾᨲᩥᨠᨸ᩠ᨸᩮᩣ”ᨲᩥ? “ᨠᨸ᩠ᨸᨲᩥ, ᨽᨶ᩠ᨲᩮ, ᩅᨣ᩠ᨣᩮᨶ ᩈᩴᨥᩮᨶ ᨠᨾ᩠ᨾᩴ ᨠᩣᨲᩩᩴ—  ᩋᩣᨣᨲᩮ ᨽᩥᨠ᩠ᨡᩪ ᩋᨶᩩᨾᩣᨶᩮᩔᩣᨾᩣ”ᨲᩥ? “ᨶᩣᩅᩩᩈᩮᩣ, ᨠᨸ᩠ᨸᨲᩦ”ᨲᩥ. “ᨠᨲ᩠ᨳ ᨸᨭᩥᨠ᩠ᨡᩥᨲ᩠ᨲᨶ᩺”ᨲᩥ? “ᨧᨾ᩠ᨸᩮᨿ᩠ᨿᨠᩮ, ᩅᩥᨶᨿᩅᨲ᩠ᨳᩩᩈ᩠ᨾᩥᨶ᩺”ᨲᩥ. “ᨠᩥᩴ ᩋᩣᨸᨩ᩠ᨩᨲᩦ”ᨲᩥ? “ᩅᩥᨶᨿᩣᨲᩥᩈᩣᩁᩮ ᨴᩩᨠ᩠ᨠᨭᨶ᩺”ᨲᩥ.
</Paragraph>

<Paragraph number="2282" book="cula">
“ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩍᨴᩴ ᨸᨬ᩠ᨧᨾᩴ ᩅᨲ᩠ᨳᩩ ᩈᩴᨥᩮᨶ ᩅᩥᨶᩥᨧ᩠ᨨᩥᨲᩴ. ᩍᨲᩥᨸᩥᨴᩴ ᩅᨲ᩠ᨳᩩ ᩏᨴ᩠ᨵᨾ᩠ᨾᩴ, ᩏᨻ᩠ᨻᩥᨶᨿᩴ, ᩋᨸᨣᨲᩈᨲ᩠ᨳᩩᩈᩣᩈᨶᩴ. ᩍᨴᩴ ᨸᨬ᩠ᨧᨾᩴ ᩈᩃᩣᨠᩴ ᨶᩥᨠ᩠ᨡᩥᨸᩣᨾᩥ”. (5)
</Paragraph>

<Paragraph number="2283" book="cula">
“ᨠᨸ᩠ᨸᨲᩥ, ᨽᨶ᩠ᨲᩮ, ᩋᩣᨧᩥᨱ᩠ᨱᨠᨸ᩠ᨸᩮᩣ”ᨲᩥ? “ᨠᩮᩣ ᩈᩮᩣ, ᩋᩣᩅᩩᩈᩮᩣ, ᩋᩣᨧᩥᨱ᩠ᨱᨠᨸ᩠ᨸᩮᩣ”ᨲᩥ? “ᨠᨸ᩠ᨸᨲᩥ, ᨽᨶ᩠ᨲᩮ—  ᩍᨴᩴ ᨾᩮ ᩏᨸᨩ᩠ᨫᩣᨿᩮᨶ ᩋᨩ᩠ᨫᩣᨧᩥᨱ᩠ᨱᩴ, ᩍᨴᩴ ᨾᩮ ᩋᩣᨧᩁᩥᨿᩮᨶ ᩋᨩ᩠ᨫᩣᨧᩥᨱ᩠ᨱᩴ—  ᨲᩴ ᩋᨩ᩠ᨫᩣᨧᩁᩥᨲᩩᨶ᩺”ᨲᩥ? “ᩋᩣᨧᩥᨱ᩠ᨱᨠᨸ᩠ᨸᩮᩣ ᨡᩮᩣ, ᩋᩣᩅᩩᩈᩮᩣ, ᩑᨠᨧ᩠ᨧᩮᩣ ᨠᨸ᩠ᨸᨲᩥ, ᩑᨠᨧ᩠ᨧᩮᩣ ᨶ ᨠᨸ᩠ᨸᨲᩦ”ᨲᩥ.
</Paragraph>

<Paragraph number="2284" book="cula">
“ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩍᨴᩴ ᨨᨭ᩠ᨮᩴ ᩅᨲ᩠ᨳᩩ ᩈᩴᨥᩮᨶ ᩅᩥᨶᩥᨧ᩠ᨨᩥᨲᩴ. ᩍᨲᩥᨸᩥᨴᩴ ᩅᨲ᩠ᨳᩩ ᩏᨴ᩠ᨵᨾ᩠ᨾᩴ, ᩏᨻ᩠ᨻᩥᨶᨿᩴ, ᩋᨸᨣᨲᩈᨲ᩠ᨳᩩᩈᩣᩈᨶᩴ. ᩍᨴᩴ ᨨᨭ᩠ᨮᩴ ᩈᩃᩣᨠᩴ ᨶᩥᨠ᩠ᨡᩥᨸᩣᨾᩥ”. (6)
</Paragraph>

<Paragraph number="2285" book="cula">
“ᨠᨸ᩠ᨸᨲᩥ, ᨽᨶ᩠ᨲᩮ, ᩋᨾᨳᩥᨲᨠᨸ᩠ᨸᩮᩣ”ᨲᩥ? “ᨠᩮᩣ ᩈᩮᩣ, ᩋᩣᩅᩩᩈᩮᩣ, ᩋᨾᨳᩥᨲᨠᨸ᩠ᨸᩮᩣ”ᨲᩥ? “ᨠᨸ᩠ᨸᨲᩥ, ᨽᨶ᩠ᨲᩮ, ᨿᩴ ᨲᩴ ᨡᩦᩁᩴ ᨡᩦᩁᨽᩣᩅᩴ ᩅᩥᨩᩉᩥᨲᩴ, ᩋᩈᨾ᩠ᨸᨲ᩠ᨲᩴ ᨴᨵᩥᨽᩣᩅᩴ, ᨲᩴ ᨽᩩᨲ᩠ᨲᩣᩅᩥᨶᩣ ᨸᩅᩤᩁᩥᨲᩮᨶ ᩋᨶᨲᩥᩁᩥᨲ᩠ᨲᩴ ᨸᩣᨲᩩᨶ᩺”ᨲᩥ? “ᨶᩣᩅᩩᩈᩮᩣ, ᨠᨸ᩠ᨸᨲᩦ”ᨲᩥ. “ᨠᨲ᩠ᨳ ᨸᨭᩥᨠ᩠ᨡᩥᨲ᩠ᨲᨶ᩺”ᨲᩥ? “ᩈᩣᩅᨲ᩠ᨳᩥᨿᩴ, ᩈᩩᨲ᩠ᨲᩅᩥᨽᩘᨣᩮ”ᨲᩥ. “ᨠᩥᩴ ᩋᩣᨸᨩ᩠ᨩᨲᩦ”ᨲᩥ? “ᩋᨶᨲᩥᩁᩥᨲ᩠ᨲᨽᩮᩣᨩᨶᩮ ᨸᩣᨧᩥᨲ᩠ᨲᩥᨿᨶ᩺”ᨲᩥ.
</Paragraph>

<Paragraph number="2286" book="cula">
“ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩍᨴᩴ ᩈᨲ᩠ᨲᨾᩴ ᩅᨲ᩠ᨳᩩ ᩈᩴᨥᩮᨶ ᩅᩥᨶᩥᨧ᩠ᨨᩥᨲᩴ. ᩍᨲᩥᨸᩥᨴᩴ ᩅᨲ᩠ᨳᩩ ᩏᨴ᩠ᨵᨾ᩠ᨾᩴ, ᩏᨻ᩠ᨻᩥᨶᨿᩴ, ᩋᨸᨣᨲᩈᨲ᩠ᨳᩩᩈᩣᩈᨶᩴ. ᩍᨴᩴ ᩈᨲ᩠ᨲᨾᩴ ᩈᩃᩣᨠᩴ ᨶᩥᨠ᩠ᨡᩥᨸᩣᨾᩥ”. (7)
</Paragraph>

<Paragraph number="2287" book="cula">
“ᨠᨸ᩠ᨸᨲᩥ, ᨽᨶ᩠ᨲᩮ, ᨩᩊᩮᩣᨣᩥᩴ ᨸᩣᨲᩩᨶ᩺”ᨲᩥ? “ᨠᩣ ᩈᩣ, ᩋᩣᩅᩩᩈᩮᩣ, ᨩᩊᩮᩣᨣᩦ”ᨲᩥ? “ᨠᨸ᩠ᨸᨲᩥ, ᨽᨶ᩠ᨲᩮ, ᨿᩣ ᩈᩣ ᩈᩩᩁᩣ ᩋᩣᩈᩩᨲᩣ ᩋᩈᨾ᩠ᨸᨲ᩠ᨲᩣ ᨾᨩ᩠ᨩᨽᩣᩅᩴ, ᩈᩣ ᨸᩣᨲᩩᨶ᩺”ᨲᩥ? “ᨶᩣᩅᩩᩈᩮᩣ, ᨠᨸ᩠ᨸᨲᩦ”ᨲᩥ. “ᨠᨲ᩠ᨳ ᨸᨭᩥᨠ᩠ᨡᩥᨲ᩠ᨲᨶ᩺”ᨲᩥ? “ᨠᩮᩣᩈᨾ᩠ᨻᩥᨿᩴ, ᩈᩩᨲ᩠ᨲᩅᩥᨽᩘᨣᩮ”ᨲᩥ. “ᨠᩥᩴ ᩋᩣᨸᨩ᩠ᨩᨲᩦ”ᨲᩥ. “ᩈᩩᩁᩣᨾᩮᩁᨿᨸᩣᨶᩮ ᨸᩣᨧᩥᨲ᩠ᨲᩥᨿᨶ᩺”ᨲᩥ.
</Paragraph>

<Paragraph number="2288" book="cula">
“ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩍᨴᩴ ᩋᨭ᩠ᨮᨾᩴ ᩅᨲ᩠ᨳᩩ ᩈᩴᨥᩮᨶ ᩅᩥᨶᩥᨧ᩠ᨨᩥᨲᩴ. ᩍᨲᩥᨸᩥᨴᩴ ᩅᨲ᩠ᨳᩩ ᩏᨴ᩠ᨵᨾ᩠ᨾᩴ, ᩏᨻ᩠ᨻᩥᨶᨿᩴ, ᩋᨸᨣᨲᩈᨲ᩠ᨳᩩᩈᩣᩈᨶᩴ. ᩍᨴᩴ ᩋᨭ᩠ᨮᨾᩴ ᩈᩃᩣᨠᩴ ᨶᩥᨠ᩠ᨡᩥᨸᩣᨾᩥ”. (8)
</Paragraph>

<Paragraph number="2289" book="cula">
“ᨠᨸ᩠ᨸᨲᩥ, ᨽᨶ᩠ᨲᩮ, ᩋᨴᩈᨠᩴ ᨶᩥᩈᩦᨴᨶᨶ᩺”ᨲᩥ? “ᨶᩣᩅᩩᩈᩮᩣ, ᨠᨸ᩠ᨸᨲᩦ”ᨲᩥ. “ᨠᨲ᩠ᨳ ᨸᨭᩥᨠ᩠ᨡᩥᨲ᩠ᨲᨶ᩺”ᨲᩥ? “ᩈᩣᩅᨲ᩠ᨳᩥᨿᩴ, ᩈᩩᨲ᩠ᨲᩅᩥᨽᩘᨣᩮ”ᨲᩥ. “ᨠᩥᩴ ᩋᩣᨸᨩ᩠ᨩᨲᩦ”ᨲᩥ? “ᨨᩮᨴᨶᨠᩮ ᨸᩣᨧᩥᨲ᩠ᨲᩥᨿᨶ᩺”ᨲᩥ.
</Paragraph>

<Paragraph number="2290" book="cula">
“ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩍᨴᩴ ᨶᩅᨾᩴ ᩅᨲ᩠ᨳᩩ ᩈᩴᨥᩮᨶ ᩅᩥᨶᩥᨧ᩠ᨨᩥᨲᩴ. ᩍᨲᩥᨸᩥᨴᩴ ᩅᨲ᩠ᨳᩩ ᩏᨴ᩠ᨵᨾ᩠ᨾᩴ, ᩏᨻ᩠ᨻᩥᨶᨿᩴ, ᩋᨸᨣᨲᩈᨲ᩠ᨳᩩᩈᩣᩈᨶᩴ. ᩍᨴᩴ ᨶᩅᨾᩴ ᩈᩃᩣᨠᩴ ᨶᩥᨠ᩠ᨡᩥᨸᩣᨾᩥ”. (9)
</Paragraph>

<Paragraph number="2291" book="cula">
“ᨠᨸ᩠ᨸᨲᩥ, ᨽᨶ᩠ᨲᩮ, ᨩᩣᨲᩁᩪᨸᩁᨩᨲᨶ᩺”ᨲᩥ? “ᨶᩣᩅᩩᩈᩮᩣ, ᨠᨸ᩠ᨸᨲᩦ”ᨲᩥ. “ᨠᨲ᩠ᨳ ᨸᨭᩥᨠ᩠ᨡᩥᨲ᩠ᨲᨶ᩺”ᨲᩥ. “ᩁᩣᨩᨣᩉᩮ, ᩈᩩᨲ᩠ᨲᩅᩥᨽᩘᨣᩮ”ᨲᩥ. “ᨠᩥᩴ ᩋᩣᨸᨩ᩠ᨩᨲᩦ”ᨲᩥ? “ᨩᩣᨲᩁᩪᨸᩁᨩᨲᨸᨭᩥᨣ᩠ᨣᩉᨱᩮ ᨸᩣᨧᩥᨲ᩠ᨲᩥᨿᨶ᩺”ᨲᩥ.
</Paragraph>

<Paragraph number="2292" book="cula">
“ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩍᨴᩴ ᨴᩈᨾᩴ ᩅᨲ᩠ᨳᩩ ᩈᩴᨥᩮᨶ ᩅᩥᨶᩥᨧ᩠ᨨᩥᨲᩴ. ᩍᨲᩥᨸᩥᨴᩴ ᩅᨲ᩠ᨳᩩ ᩏᨴ᩠ᨵᨾ᩠ᨾᩴ, ᩏᨻ᩠ᨻᩥᨶᨿᩴ, ᩋᨸᨣᨲᩈᨲ᩠ᨳᩩᩈᩣᩈᨶᩴ. ᩍᨴᩴ ᨴᩈᨾᩴ ᩈᩃᩣᨠᩴ ᨶᩥᨠ᩠ᨡᩥᨸᩣᨾᩥ. (10)
</Paragraph>

<Paragraph number="2293" book="cula">
ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩍᨾᩣᨶᩥ ᨴᩈ ᩅᨲ᩠ᨳᩪᨶᩥ ᩈᩴᨥᩮᨶ ᩅᩥᨶᩥᨧ᩠ᨨᩥᨲᩣᨶᩥ. ᩍᨲᩥᨸᩥᨾᩣᨶᩥ ᨴᩈᩅᨲ᩠ᨳᩪᨶᩥ ᩏᨴ᩠ᨵᨾ᩠ᨾᩣᨶᩥ, ᩏᨻ᩠ᨻᩥᨶᨿᩣᨶᩥ, ᩋᨸᨣᨲᩈᨲ᩠ᨳᩩᩈᩣᩈᨶᩣᨶᩦ”ᨲᩥ.
</Paragraph>

</Division>
<Division number="458" book="cula">

<Paragraph number="2294" book="cula">
“ᨶᩥᩉᨲᨾᩮᨲᩴ, ᩋᩣᩅᩩᩈᩮᩣ, ᩋᨵᩥᨠᩁᨱᩴ, ᩈᨶ᩠ᨲᩴ ᩅᩪᨸᩈᨶ᩠ᨲᩴ ᩈᩩᩅᩪᨸᩈᨶ᩠ᨲᩴ. ᩋᨸᩥ ᨧ ᨾᩴ ᨲ᩠ᩅᩴ, ᩋᩣᩅᩩᩈᩮᩣ, ᩈᩴᨥᨾᨩ᩠ᨫᩮᨸᩥ ᩍᨾᩣᨶᩥ ᨴᩈ ᩅᨲ᩠ᨳᩪᨶᩥ ᨸᩩᨧ᩠ᨨᩮᨿ᩠ᨿᩣᩈᩥ—  ᨲᩮᩈᩴ ᨽᩥᨠ᩠ᨡᩪᨶᩴ ᩈᨬ᩠ᨬᨲ᩠ᨲᩥᨿᩣ”ᨲᩥ.
</Paragraph>

<Paragraph number="2295" book="cula">
ᩋᨳ ᨡᩮᩣ ᩋᩣᨿᩈ᩠ᨾᩣ ᩁᩮᩅᨲᩮᩣ ᩋᩣᨿᩈ᩠ᨾᨶ᩠ᨲᩴ ᩈᨻ᩠ᨻᨠᩣᨾᩥᩴ ᩈᩴᨥᨾᨩ᩠ᨫᩮᨸᩥ ᩍᨾᩣᨶᩥ ᨴᩈ ᩅᨲ᩠ᨳᩪᨶᩥ ᨸᩩᨧ᩠ᨨᩥ. ᨸᩩᨭ᩠ᨮᩮᩣ ᨸᩩᨭ᩠ᨮᩮᩣ ᩋᩣᨿᩈ᩠ᨾᩣ ᩈᨻ᩠ᨻᨠᩣᨾᩦ ᩅᩥᩔᨩ᩠ᨩᩮᩈᩥ. ᩍᨾᩣᨿ ᨡᩮᩣ ᨸᨶ ᩅᩥᨶᨿᩈᩘᨣᩦᨲᩥᨿᩣ ᩈᨲ᩠ᨲ ᨽᩥᨠ᩠ᨡᩩᩈᨲᩣᨶᩥ ᩋᨶᩪᨶᩣᨶᩥ ᩋᨶᨵᩥᨠᩣᨶᩥ ᩋᩉᩮᩈᩩᩴ, ᨲᩈ᩠ᨾᩣᨿᩴ ᩅᩥᨶᨿᩈᩘᨣᩦᨲᩥ “ᩈᨲ᩠ᨲᩈᨲᩥᨠᩣ”ᨲᩥ ᩅᩩᨧ᩠ᨧᨲᩦᨲᩥ.

</Paragraph>
</Division>

<Paragraph number="2296" type="center" book="cula">
ᩈᨲ᩠ᨲᩈᨲᩥᨠᨠ᩠ᨡᨶ᩠ᨵᨠᩮᩣ ᨴ᩠ᩅᩤᨴᩈᨾᩮᩣ.

  
ᩍᨾᨾ᩠ᩉᩥ ᨡᨶ᩠ᨵᨠᩮ ᩅᨲ᩠ᨳᩪ ᨸᨬ᩠ᨧᩅᩦᩈᨲᩥ.



</Paragraph>

<Paragraph number="2297" type="center" book="cula">
ᨲᩔᩩᨴ᩠ᨴᩤᨶᩴ


</Paragraph>

<Paragraph number="2298" type="verses" book="cula">
_ᨴᩈ ᩅᨲ᩠ᨳᩪᨶᩥ ᨸᩪᩁᩮᨲ᩠ᩅᩣ,_  
_ᨠᨾ᩠ᨾᩴ ᨴᩪᨲᩮᨶ ᨸᩣᩅᩥᩈᩥ;_  
_ᨧᨲ᩠ᨲᩣᩁᩮᩣ ᨸᩩᨶ ᩁᩪᨸᨬ᩠ᨧ,_  
_ᨠᩮᩣᩈᨾ᩠ᨻᩥ ᨧ ᨸᩣᩅᩮᨿ᩠ᨿᨠᩮᩣ._  

</Paragraph>

<Paragraph number="2299" type="verses" book="cula">
_ᨾᨣ᩠ᨣᩮᩤ ᩈᩮᩣᩁᩮᨿ᩠ᨿᩴ ᩈᩘᨠᩔᩴ,_  
_ᨠᨱ᩠ᨱᨠᩩᨩ᩠ᨩᩴ ᩏᨴᩩᨾ᩠ᨻᩁᩴ;_  
_ᩈᩉᨩᩣᨲᩥ ᨧ ᨾᨩ᩠ᨫᩮᩈᩥ,_  
_ᩋᩔᩮᩣᩈᩥ ᨠᩴ ᨶᩩ ᨡᩮᩣ ᨾᨿᩴ._  

</Paragraph>

<Paragraph number="2300" type="verses" book="cula">
_ᨸᨲ᩠ᨲᨶᩣᩅᩤᨿ ᩏᨩ᩠ᨩᩅᩥ,_  
_ᩁᩉᩮᩣᩈᩥ ᩏᨸᨶᩣᨾᨿᩴ;_  
_ᨣᩁᩩ ᩈᩴᨥᩮᩣ ᨧ ᩅᩮᩈᩣᩃᩥᩴ,_  
_ᨾᩮᨲ᩠ᨲᩣ ᩈᩴᨥᩮᩣ ᩏᨻ᩠ᨻᩣᩉᩥᨠᩣᨲᩥ._  


</Paragraph>

<Paragraph number="2301" type="center" book="cula">
ᩈᨲ᩠ᨲᩈᨲᩥᨠᨠ᩠ᨡᨶ᩠ᨵᨠᩮᩣ ᨶᩥᨭ᩠ᨮᩥᨲᩮᩣ.



</Paragraph>

<Paragraph number="2302" type="center" book="cula">
ᨧᩪᩊᩅᨣ᩠ᨣᩮᩤ ᨶᩥᨭ᩠ᨮᩥᨲᩮᩣ.



</Paragraph>

<Paragraph number="2303" type="center" book="cula">
ᨧᩪᩊᩅᨣ᩠ᨣᨸᩣᩊᩥ ᨶᩥᨭ᩠ᨮᩥᨲᩣ.
</Paragraph>