---
title: "12.1 ᨸᨮᨾᨽᩣᨱᩅᩤᩁ"
tableOfContents: false
sidebar:
  order: 1
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="446" book="cula">

<Paragraph number="2225" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩅᩔᩈᨲᨸᩁᩥᨶᩥᨻ᩠ᨻᩩᨲᩮ ᨽᨣᩅᨲᩥ ᩅᩮᩈᩣᩃᩥᨠᩣ ᩅᨩ᩠ᨩᩥᨸᩩᨲ᩠ᨲᨠᩣ ᨽᩥᨠ᩠ᨡᩪ ᩅᩮᩈᩣᩃᩥᨿᩴ ᨴᩈ ᩅᨲ᩠ᨳᩪᨶᩥ ᨴᩦᨸᩮᨶ᩠ᨲᩥ—  ᨠᨸ᩠ᨸᨲᩥ ᩈᩥᩘᨣᩥᩃᩮᩣᨱᨠᨸ᩠ᨸᩮᩣ, ᨠᨸ᩠ᨸᨲᩥ ᨴ᩠ᩅᩘᨣᩩᩃᨠᨸ᩠ᨸᩮᩣ, ᨠᨸ᩠ᨸᨲᩥ ᨣᩤᨾᨶ᩠ᨲᩁᨠᨸ᩠ᨸᩮᩣ, ᨠᨸ᩠ᨸᨲᩥ ᩋᩣᩅᩤᩈᨠᨸ᩠ᨸᩮᩣ, ᨠᨸ᩠ᨸᨲᩥ ᩋᨶᩩᨾᨲᩥᨠᨸ᩠ᨸᩮᩣ, ᨠᨸ᩠ᨸᨲᩥ ᩋᩣᨧᩥᨱ᩠ᨱᨠᨸ᩠ᨸᩮᩣ, ᨠᨸ᩠ᨸᨲᩥ ᩋᨾᨳᩥᨲᨠᨸ᩠ᨸᩮᩣ, ᨠᨸ᩠ᨸᨲᩥ ᨩᩊᩮᩣᨣᩥᩴ ᨸᩣᨲᩩᩴ, ᨠᨸ᩠ᨸᨲᩥ ᩋᨴᩈᨠᩴ ᨶᩥᩈᩦᨴᨶᩴ, ᨠᨸ᩠ᨸᨲᩥ ᨩᩣᨲᩁᩪᨸᩁᨩᨲᨶ᩠ᨲᩥ.
</Paragraph>

<Paragraph number="2226" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᩣᨿᩈ᩠ᨾᩣ ᨿᩈᩮᩣ ᨠᩣᨠᨱ᩠ᨯᨠᨸᩩᨲ᩠ᨲᩮᩣ ᩅᨩ᩠ᨩᩦᩈᩩ ᨧᩣᩁᩥᨠᩴ ᨧᩁᨾᩣᨶᩮᩣ ᨿᩮᨶ ᩅᩮᩈᩣᩃᩦ ᨲᨴᩅᩈᩁᩥ. ᨲᨲᩕ ᩈᩩᨴᩴ ᩋᩣᨿᩈ᩠ᨾᩣ ᨿᩈᩮᩣ ᨠᩣᨠᨱ᩠ᨯᨠᨸᩩᨲ᩠ᨲᩮᩣ ᩅᩮᩈᩣᩃᩥᨿᩴ ᩅᩥᩉᩁᨲᩥ ᨾᩉᩣᩅᨶᩮ ᨠᩪᨭᩣᨣᩤᩁᩈᩣᩃᩣᨿᩴ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩅᩮᩈᩣᩃᩥᨠᩣ ᩅᨩ᩠ᨩᩥᨸᩩᨲ᩠ᨲᨠᩣ ᨽᩥᨠ᩠ᨡᩪ ᨲᨴᩉᩩᨸᩮᩣᩈᨳᩮ ᨠᩴᩈᨸᩣᨲᩥᩴ ᩏᨴᨠᩮᨶ ᨸᩪᩁᩮᨲ᩠ᩅᩣ ᨾᨩ᩠ᨫᩮ ᨽᩥᨠ᩠ᨡᩩᩈᩴᨥᩔ ᨮᨸᩮᨲ᩠ᩅᩣ ᩋᩣᨣᨲᩣᨣᨲᩮ ᩅᩮᩈᩣᩃᩥᨠᩮ ᩏᨸᩣᩈᨠᩮ ᩑᩅᩴ ᩅᨴᨶ᩠ᨲᩥ—  “ᨴᩮᨳᩣᩅᩩᩈᩮᩣ, ᩈᩴᨥᩔ ᨠᩉᩣᨸᨱᨾ᩠ᨸᩥ ᩋᨯ᩠ᨰᨾ᩠ᨸᩥ ᨸᩣᨴᨾ᩠ᨸᩥ ᨾᩣᩈᨠᩁᩪᨸᨾ᩠ᨸᩥ. ᨽᩅᩥᩔᨲᩥ ᩈᩴᨥᩔ ᨸᩁᩥᨠ᩠ᨡᩣᩁᩮᨶ ᨠᩁᨱᩦᨿᨶ᩺”ᨲᩥ. ᩑᩅᩴ ᩅᩩᨲ᩠ᨲᩮ, ᩋᩣᨿᩈ᩠ᨾᩣ ᨿᩈᩮᩣ ᨠᩣᨠᨱ᩠ᨯᨠᨸᩩᨲ᩠ᨲᩮᩣ ᩅᩮᩈᩣᩃᩥᨠᩮ ᩏᨸᩣᩈᨠᩮ ᩑᨲᨴᩅᩮᩤᨧ—  “ᨾᩣᩅᩩᩈᩮᩣ, ᩋᨴᨲ᩠ᨳ ᩈᩴᨥᩔ ᨠᩉᩣᨸᨱᨾ᩠ᨸᩥ ᩋᨯ᩠ᨰᨾ᩠ᨸᩥ ᨸᩣᨴᨾ᩠ᨸᩥ ᨾᩣᩈᨠᩁᩪᨸᨾ᩠ᨸᩥ. ᨶ ᨠᨸ᩠ᨸᨲᩥ ᩈᨾᨱᩣᨶᩴ ᩈᨠ᩠ᨿᨸᩩᨲ᩠ᨲᩥᨿᩣᨶᩴ ᨩᩣᨲᩁᩪᨸᩁᨩᨲᩴ; ᨶ ᩈᩣᨴᩥᨿᨶ᩠ᨲᩥ ᩈᨾᨱᩣ ᩈᨠ᩠ᨿᨸᩩᨲ᩠ᨲᩥᨿᩣ ᨩᩣᨲᩁᩪᨸᩁᨩᨲᩴ; ᨶ ᨸᨭᩥᨣ᩠ᨣᨱ᩠ᩉᨶ᩠ᨲᩥ ᩈᨾᨱᩣ ᩈᨠ᩠ᨿᨸᩩᨲ᩠ᨲᩥᨿᩣ ᨩᩣᨲᩁᩪᨸᩁᨩᨲᩴ; ᨶᩥᨠ᩠ᨡᩥᨲ᩠ᨲᨾᨱᩥᩈᩩᩅᨱ᩠ᨱᩣ ᩈᨾᨱᩣ ᩈᨠ᩠ᨿᨸᩩᨲ᩠ᨲᩥᨿᩣ ᩋᨸᩮᨲᨩᩣᨲᩁᩪᨸᩁᨩᨲᩣ”ᨲᩥ. ᩑᩅᨾ᩠ᨸᩥ ᨡᩮᩣ ᩅᩮᩈᩣᩃᩥᨠᩣ ᩏᨸᩣᩈᨠᩣ ᩋᩣᨿᩈ᩠ᨾᨲᩣ ᨿᩈᩮᨶ ᨠᩣᨠᨱ᩠ᨯᨠᨸᩩᨲ᩠ᨲᩮᨶ ᩅᩩᨧ᩠ᨧᨾᩣᨶᩣ ᩋᨴᩴᩈᩩᨿᩮᩅ ᩈᩴᨥᩔ ᨠᩉᩣᨸᨱᨾ᩠ᨸᩥ ᩋᨯ᩠ᨰᨾ᩠ᨸᩥ ᨸᩣᨴᨾ᩠ᨸᩥ ᨾᩣᩈᨠᩁᩪᨸᨾ᩠ᨸᩥ.
</Paragraph>

<Paragraph number="2227" book="cula">
ᩋᨳ ᨡᩮᩣ ᩅᩮᩈᩣᩃᩥᨠᩣ ᩅᨩ᩠ᨩᩥᨸᩩᨲ᩠ᨲᨠᩣ ᨽᩥᨠ᩠ᨡᩪ ᨲᩔᩣ ᩁᨲ᩠ᨲᩥᨿᩣ ᩋᨧ᩠ᨧᨿᩮᨶ ᨲᩴ ᩉᩥᩁᨬ᩠ᨬᩴ ᨽᩥᨠ᩠ᨡᨣ᩠ᨣᩮᨶ ᨸᨭᩥᩅᩦᩈᩴ ᨮᨸᩮᨲ᩠ᩅᩣ ᨽᩣᨩᩮᩈᩩᩴ. ᩋᨳ ᨡᩮᩣ ᩅᩮᩈᩣᩃᩥᨠᩣ ᩅᨩ᩠ᨩᩥᨸᩩᨲ᩠ᨲᨠᩣ ᨽᩥᨠ᩠ᨡᩪ ᩋᩣᨿᩈ᩠ᨾᨶ᩠ᨲᩴ ᨿᩈᩴ ᨠᩣᨠᨱ᩠ᨯᨠᨸᩩᨲ᩠ᨲᩴ ᩑᨲᨴᩅᩮᩤᨧᩩᩴ—  “ᩑᩈᩮᩣ ᨲᩮ, ᩋᩣᩅᩩᩈᩮᩣ ᨿᩈ, ᩉᩥᩁᨬ᩠ᨬᩔ ᨸᨭᩥᩅᩦᩈᩮᩣ”ᨲᩥ. “ᨶᨲ᩠ᨳᩥ ᨾᩮ, ᩋᩣᩅᩩᩈᩮᩣ, ᩉᩥᩁᨬ᩠ᨬᩔ ᨸᨭᩥᩅᩦᩈᩮᩣ, ᨶᩣᩉᩴ ᩉᩥᩁᨬ᩠ᨬᩴ ᩈᩣᨴᩥᨿᩣᨾᩦ”ᨲᩥ. ᩋᨳ ᨡᩮᩣ ᩅᩮᩈᩣᩃᩥᨠᩣ ᩅᨩ᩠ᨩᩥᨸᩩᨲ᩠ᨲᨠᩣ ᨽᩥᨠ᩠ᨡᩪ—  “ᩋᨿᩴ, ᩋᩣᩅᩩᩈᩮᩣ, ᨿᩈᩮᩣ ᨠᩣᨠᨱ᩠ᨯᨠᨸᩩᨲ᩠ᨲᩮᩣ ᩏᨸᩣᩈᨠᩮ ᩈᨴ᩠ᨵᩮ ᨸᩈᨶ᩠ᨶᩮ ᩋᨠ᩠ᨠᩮᩣᩈᨲᩥ, ᨸᩁᩥᨽᩣᩈᨲᩥ, ᩋᨸ᩠ᨸᩈᩣᨴᩴ ᨠᩁᩮᩣᨲᩥ; ᩉᨶ᩠ᨴᩔ ᨾᨿᩴ ᨸᨭᩥᩈᩣᩁᨱᩦᨿᨠᨾ᩠ᨾᩴ ᨠᩁᩮᩣᨾᩣ”ᨲᩥ ᨲᩮ ᨲᩔ ᨸᨭᩥᩈᩣᩁᨱᩦᨿᨠᨾ᩠ᨾᩴ ᩋᨠᩴᩈᩩ. ᩋᨳ ᨡᩮᩣ ᩋᩣᨿᩈ᩠ᨾᩣ ᨿᩈᩮᩣ ᨠᩣᨠᨱ᩠ᨯᨠᨸᩩᨲ᩠ᨲᩮᩣ ᩅᩮᩈᩣᩃᩥᨠᩮ ᩅᨩ᩠ᨩᩥᨸᩩᨲ᩠ᨲᨠᩮ ᨽᩥᨠ᩠ᨡᩪ ᩑᨲᨴᩅᩮᩤᨧ—  “ᨽᨣᩅᨲᩣ, ᩋᩣᩅᩩᩈᩮᩣ, ᨸᨬ᩠ᨬᨲ᩠ᨲᩴ—  ‘ᨸᨭᩥᩈᩣᩁᨱᩦᨿᨠᨾ᩠ᨾᨠᨲᩔ ᨽᩥᨠ᩠ᨡᩩᨶᩮᩣ ᩋᨶᩩᨴᩪᨲᩮᩣ ᨴᩤᨲᨻ᩠ᨻᩮᩣ’ᨲᩥ. ᨴᩮᨳ ᨾᩮ, ᩋᩣᩅᩩᩈᩮᩣ, ᩋᨶᩩᨴᩪᨲᩴ ᨽᩥᨠ᩠ᨡᩩᨶ᩺”ᨲᩥ.
</Paragraph>

<Paragraph number="2228" book="cula">
ᩋᨳ ᨡᩮᩣ ᩅᩮᩈᩣᩃᩥᨠᩣ ᩅᨩ᩠ᨩᩥᨸᩩᨲ᩠ᨲᨠᩣ ᨽᩥᨠ᩠ᨡᩪ ᩑᨠᩴ ᨽᩥᨠ᩠ᨡᩩᩴ ᩈᨾ᩠ᨾᨶ᩠ᨶᩥᨲ᩠ᩅᩣ ᩋᩣᨿᩈ᩠ᨾᨲᩮᩣ ᨿᩈᩔ ᨠᩣᨠᨱ᩠ᨯᨠᨸᩩᨲ᩠ᨲᩔ ᩋᨶᩩᨴᩪᨲᩴ ᩋᨴᩴᩈᩩ. ᩋᨳ ᨡᩮᩣ ᩋᩣᨿᩈ᩠ᨾᩣ ᨿᩈᩮᩣ ᨠᩣᨠᨱ᩠ᨯᨠᨸᩩᨲ᩠ᨲᩮᩣ ᩋᨶᩩᨴᩪᨲᩮᨶ ᨽᩥᨠ᩠ᨡᩩᨶᩣ ᩈᨴ᩠ᨵᩥᩴ ᩅᩮᩈᩣᩃᩥᩴ ᨸᩅᩥᩈᩥᨲ᩠ᩅᩣ ᩅᩮᩈᩣᩃᩥᨠᩮ ᩏᨸᩣᩈᨠᩮ ᩑᨲᨴᩅᩮᩤᨧ—  “ᩋᩉᩴ ᨠᩥᩁᩣᨿᩈ᩠ᨾᨶ᩠ᨲᩮ ᩏᨸᩣᩈᨠᩮ ᩈᨴ᩠ᨵᩮ ᨸᩈᨶ᩠ᨶᩮ ᩋᨠ᩠ᨠᩮᩣᩈᩣᨾᩥ, ᨸᩁᩥᨽᩣᩈᩣᨾᩥ, ᩋᨸ᩠ᨸᩈᩣᨴᩴ ᨠᩁᩮᩣᨾᩥ; ᨿᩮᩣᩉᩴ ᩋᨵᨾ᩠ᨾᩴ ᩋᨵᨾ᩠ᨾᩮᩣᨲᩥ ᩅᨴᩤᨾᩥ, ᨵᨾ᩠ᨾᩴ ᨵᨾ᩠ᨾᩮᩣᨲᩥ ᩅᨴᩤᨾᩥ, ᩋᩅᩥᨶᨿᩴ ᩋᩅᩥᨶᨿᩮᩣᨲᩥ ᩅᨴᩤᨾᩥ, ᩅᩥᨶᨿᩴ ᩅᩥᨶᨿᩮᩣᨲᩥ ᩅᨴᩤᨾᩥ.
</Paragraph>

</Division>
<Division number="447" book="cula">

<Paragraph number="2229" book="cula">
ᩑᨠᨾᩥᨴᩴ, ᩋᩣᩅᩩᩈᩮᩣ, ᩈᨾᨿᩴ ᨽᨣᩅᩤ ᩈᩣᩅᨲ᩠ᨳᩥᨿᩴ ᩅᩥᩉᩁᨲᩥ ᨩᩮᨲᩅᨶᩮ ᩋᨶᩣᨳᨸᩥᨱ᩠ᨯᩥᨠᩔ ᩋᩣᩁᩣᨾᩮ. ᨲᨲᩕ ᨡᩮᩣ, ᩋᩣᩅᩩᩈᩮᩣ, ᨽᨣᩅᩤ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  ‘ᨧᨲ᩠ᨲᩣᩁᩮᩣᨾᩮ, ᨽᩥᨠ᩠ᨡᩅᩮ, ᨧᨶ᩠ᨴᩥᨾᩈᩪᩁᩥᨿᩣᨶᩴ ᩏᨸᨠ᩠ᨠᩥᩃᩮᩈᩣ, ᨿᩮᩉᩥ ᩏᨸᨠ᩠ᨠᩥᩃᩮᩈᩮᩉᩥ ᩏᨸᨠ᩠ᨠᩥᩃᩥᨭ᩠ᨮᩣ ᨧᨶ᩠ᨴᩥᨾᩈᩪᩁᩥᨿᩣ ᨶ ᨲᨸᨶ᩠ᨲᩥ, ᨶ ᨽᩣᩈᨶ᩠ᨲᩥ, ᨶ ᩅᩥᩁᩮᩣᨧᨶ᩠ᨲᩥ. ᨠᨲᨾᩮ ᨧᨲ᩠ᨲᩣᩁᩮᩣ? ᩋᨻ᩠ᨽᩴ, ᨽᩥᨠ᩠ᨡᩅᩮ, ᨧᨶ᩠ᨴᩥᨾᩈᩪᩁᩥᨿᩣᨶᩴ ᩏᨸᨠ᩠ᨠᩥᩃᩮᩈᩮᩣ, ᨿᩮᨶ ᩏᨸᨠ᩠ᨠᩥᩃᩮᩈᩮᨶ ᩏᨸᨠ᩠ᨠᩥᩃᩥᨭ᩠ᨮᩣ ᨧᨶ᩠ᨴᩥᨾᩈᩪᩁᩥᨿᩣ ᨶ ᨲᨸᨶ᩠ᨲᩥ, ᨶ ᨽᩣᩈᨶ᩠ᨲᩥ ᨶ ᩅᩥᩁᩮᩣᨧᨶ᩠ᨲᩥ. ᨾᩉᩥᨠᩣ, ᨽᩥᨠ᩠ᨡᩅᩮ, ᨧᨶ᩠ᨴᩥᨾᩈᩪᩁᩥᨿᩣᨶᩴ ᩏᨸᨠ᩠ᨠᩥᩃᩮᩈᩮᩣ, ᨿᩮᨶ ᩏᨸᨠ᩠ᨠᩥᩃᩮᩈᩮᨶ ᩏᨸᨠ᩠ᨠᩥᩃᩥᨭ᩠ᨮᩣ ᨧᨶ᩠ᨴᩥᨾᩈᩪᩁᩥᨿᩣ ᨶ ᨲᨸᨶ᩠ᨲᩥ, ᨶ ᨽᩣᩈᨶ᩠ᨲᩥ, ᨶ ᩅᩥᩁᩮᩣᨧᨶ᩠ᨲᩥ, ᨵᩪᨾᩁᨩᩮᩣ, ᨽᩥᨠ᩠ᨡᩅᩮ, ᨧᨶ᩠ᨴᩥᨾᩈᩪᩁᩥᨿᩣᨶᩴ ᩏᨸᨠ᩠ᨠᩥᩃᩮᩈᩮᩣ, ᨿᩮᨶ ᩏᨸᨠ᩠ᨠᩥᩃᩮᩈᩮᨶ ᩏᨸᨠ᩠ᨠᩥᩃᩥᨭ᩠ᨮᩣ ᨧᨶ᩠ᨴᩥᨾᩈᩪᩁᩥᨿᩣ ᨶ ᨲᨸᨶ᩠ᨲᩥ, ᨶ ᨽᩣᩈᨶ᩠ᨲᩥ, ᨶ ᩅᩥᩁᩮᩣᨧᨶ᩠ᨲᩥ. ᩁᩣᩉᩩ, ᨽᩥᨠ᩠ᨡᩅᩮ, ᩋᩈᩩᩁᩥᨶ᩠ᨴᩮᩣ ᨧᨶ᩠ᨴᩥᨾᩈᩪᩁᩥᨿᩣᨶᩴ ᩏᨸᨠ᩠ᨠᩥᩃᩮᩈᩮᩣ, ᨿᩮᨶ ᩏᨸᨠ᩠ᨠᩥᩃᩮᩈᩮᨶ ᩏᨸᨠ᩠ᨠᩥᩃᩥᨭ᩠ᨮᩣ ᨧᨶ᩠ᨴᩥᨾᩈᩪᩁᩥᨿᩣ ᨶ ᨲᨸᨶ᩠ᨲᩥ, ᨶ ᨽᩣᩈᨶ᩠ᨲᩥ, ᨶ ᩅᩥᩁᩮᩣᨧᨶ᩠ᨲᩥ. ᩍᨾᩮ ᨡᩮᩣ, ᨽᩥᨠ᩠ᨡᩅᩮ, ᨧᨲ᩠ᨲᩣᩁᩮᩣ ᨧᨶ᩠ᨴᩥᨾᩈᩪᩁᩥᨿᩣᨶᩴ ᩏᨸᨠ᩠ᨠᩥᩃᩮᩈᩣ, ᨿᩮᩉᩥ ᩏᨸᨠ᩠ᨠᩥᩃᩮᩈᩮᩉᩥ ᩏᨸᨠ᩠ᨠᩥᩃᩥᨭ᩠ᨮᩣ ᨧᨶ᩠ᨴᩥᨾᩈᩪᩁᩥᨿᩣ ᨶ ᨲᨸᨶ᩠ᨲᩥ, ᨶ ᨽᩣᩈᨶ᩠ᨲᩥ, ᨶ ᩅᩥᩁᩮᩣᨧᨶ᩠ᨲᩥ. ᩑᩅᨾᩮᩅ ᨡᩮᩣ, ᨽᩥᨠ᩠ᨡᩅᩮ, ᨧᨲ᩠ᨲᩣᩁᩮᩣᨾᩮ ᩈᨾᨱᨻᩕᩣᩉ᩠ᨾᨱᩣᨶᩴ ᩏᨸᨠ᩠ᨠᩥᩃᩮᩈᩣ, ᨿᩮᩉᩥ ᩏᨸᨠ᩠ᨠᩥᩃᩮᩈᩮᩉᩥ ᩏᨸᨠ᩠ᨠᩥᩃᩥᨭ᩠ᨮᩣ ᩑᨠᩮ ᩈᨾᨱᨻᩕᩣᩉ᩠ᨾᨱᩣ ᨶ ᨲᨸᨶ᩠ᨲᩥ, ᨶ ᨽᩣᩈᨶ᩠ᨲᩥ, ᨶ ᩅᩥᩁᩮᩣᨧᨶ᩠ᨲᩥ. ᨠᨲᨾᩮ ᨧᨲ᩠ᨲᩣᩁᩮᩣ? ᩈᨶ᩠ᨲᩥ, ᨽᩥᨠ᩠ᨡᩅᩮ, ᩑᨠᩮ ᩈᨾᨱᨻᩕᩣᩉ᩠ᨾᨱᩣ ᩈᩩᩁᩴ ᨸᩥᩅᨶ᩠ᨲᩥ, ᨾᩮᩁᨿᩴ ᨸᩥᩅᨶ᩠ᨲᩥ, ᩈᩩᩁᩣᨾᩮᩁᨿᨸᩣᨶᩣ ᩋᨸ᩠ᨸᨭᩥᩅᩥᩁᨲᩣ—  ᩋᨿᩴ, ᨽᩥᨠ᩠ᨡᩅᩮ, ᨸᨮᨾᩮᩣ ᩈᨾᨱᨻᩕᩣᩉ᩠ᨾᨱᩣᨶᩴ ᩏᨸᨠ᩠ᨠᩥᩃᩮᩈᩮᩣ, ᨿᩮᨶ ᩏᨸᨠ᩠ᨠᩥᩃᩮᩈᩮᨶ ᩏᨸᨠ᩠ᨠᩥᩃᩥᨭ᩠ᨮᩣ ᩑᨠᩮ ᩈᨾᨱᨻᩕᩣᩉ᩠ᨾᨱᩣ ᨶ ᨲᨸᨶ᩠ᨲᩥ, ᨶ ᨽᩣᩈᨶ᩠ᨲᩥ, ᨶ ᩅᩥᩁᩮᩣᨧᨶ᩠ᨲᩥ. ᨸᩩᨶ ᨧᨸᩁᩴ, ᨽᩥᨠ᩠ᨡᩅᩮ, ᩑᨠᩮ ᩈᨾᨱᨻᩕᩣᩉ᩠ᨾᨱᩣ ᨾᩮᨳᩩᨶᩴ ᨵᨾ᩠ᨾᩴ ᨸᨭᩥᩈᩮᩅᨶ᩠ᨲᩥ, ᨾᩮᨳᩩᨶᨵᨾ᩠ᨾᩣ ᩋᨸ᩠ᨸᨭᩥᩅᩥᩁᨲᩣ—  ᩋᨿᩴ, ᨽᩥᨠ᩠ᨡᩅᩮ, ᨴᩩᨲᩥᨿᩮᩣ ᩈᨾᨱᨻᩕᩣᩉ᩠ᨾᨱᩣᨶᩴ ᩏᨸᨠ᩠ᨠᩥᩃᩮᩈᩮᩣ, ᨿᩮᨶ ᩏᨸᨠ᩠ᨠᩥᩃᩮᩈᩮᨶ ᩏᨸᨠ᩠ᨠᩥᩃᩥᨭ᩠ᨮᩣ ᩑᨠᩮ ᩈᨾᨱᨻᩕᩣᩉ᩠ᨾᨱᩣ ᨶ ᨲᨸᨶ᩠ᨲᩥ, ᨶ ᨽᩣᩈᨶ᩠ᨲᩥ, ᨶ ᩅᩥᩁᩮᩣᨧᨶ᩠ᨲᩥ. ᨸᩩᨶ ᨧᨸᩁᩴ, ᨽᩥᨠ᩠ᨡᩅᩮ, ᩑᨠᩮ ᩈᨾᨱᨻᩕᩣᩉ᩠ᨾᨱᩣ ᨩᩣᨲᩁᩪᨸᩁᨩᨲᩴ ᩈᩣᨴᩥᨿᨶ᩠ᨲᩥ, ᨩᩣᨲᩁᩪᨸᩁᨩᨲᨸ᩠ᨸᨭᩥᨣ᩠ᨣᩉᨱᩣ ᩋᨸ᩠ᨸᨭᩥᩅᩥᩁᨲᩣ—  ᩋᨿᩴ, ᨽᩥᨠ᩠ᨡᩅᩮ, ᨲᨲᩥᨿᩮᩣ ᩈᨾᨱᨻᩕᩣᩉ᩠ᨾᨱᩣᨶᩴ ᩏᨸᨠ᩠ᨠᩥᩃᩮᩈᩮᩣ, ᨿᩮᨶ ᩏᨸᨠ᩠ᨠᩥᩃᩮᩈᩮᨶ ᩏᨸᨠ᩠ᨠᩥᩃᩥᨭ᩠ᨮᩣ ᩑᨠᩮ ᩈᨾᨱᨻᩕᩣᩉ᩠ᨾᨱᩣ ᨶ ᨲᨸᨶ᩠ᨲᩥ, ᨶ ᨽᩣᩈᨶ᩠ᨲᩥ, ᨶ ᩅᩥᩁᩮᩣᨧᨶ᩠ᨲᩥ. ᨸᩩᨶ ᨧᨸᩁᩴ, ᨽᩥᨠ᩠ᨡᩅᩮ, ᩑᨠᩮ ᩈᨾᨱᨻᩕᩣᩉ᩠ᨾᨱᩣ ᨾᩥᨧ᩠ᨨᩣᨩᩦᩅᩮᨶ ᨩᩦᩅᩥᨲᩴ ᨠᨸ᩠ᨸᩮᨶ᩠ᨲᩥ; ᨾᩥᨧ᩠ᨨᩣᨩᩦᩅᩤ ᩋᨸ᩠ᨸᨭᩥᩅᩥᩁᨲᩣ—  ᩋᨿᩴ, ᨽᩥᨠ᩠ᨡᩅᩮ, ᨧᨲᩩᨲ᩠ᨳᩮᩣ ᩈᨾᨱᨻᩕᩣᩉ᩠ᨾᨱᩣᨶᩴ ᩏᨸᨠ᩠ᨠᩥᩃᩮᩈᩮᩣ, ᨿᩮᨶ ᩏᨸᨠ᩠ᨠᩥᩃᩮᩈᩮᨶ ᩏᨸᨠ᩠ᨠᩥᩃᩥᨭ᩠ᨮᩣ ᩑᨠᩮ ᩈᨾᨱᨻᩕᩣᩉ᩠ᨾᨱᩣ ᨶ ᨲᨸᨶ᩠ᨲᩥ, ᨶ ᨽᩣᩈᨶ᩠ᨲᩥ, ᨶ ᩅᩥᩁᩮᩣᨧᨶ᩠ᨲᩥ. ᩍᨾᩮ ᨡᩮᩣ, ᨽᩥᨠ᩠ᨡᩅᩮ, ᨧᨲ᩠ᨲᩣᩁᩮᩣ ᩈᨾᨱᨻᩕᩣᩉ᩠ᨾᨱᩣᨶᩴ ᩏᨸᨠ᩠ᨠᩥᩃᩮᩈᩣ, ᨿᩮᩉᩥ ᩏᨸᨠ᩠ᨠᩥᩃᩮᩈᩮᩉᩥ ᩏᨸᨠ᩠ᨠᩥᩃᩥᨭ᩠ᨮᩣ ᩑᨠᩮ ᩈᨾᨱᨻᩕᩣᩉ᩠ᨾᨱᩣ ᨶ ᨲᨸᨶ᩠ᨲᩥ, ᨶ ᨽᩣᩈᨶ᩠ᨲᩥ, ᨶ ᩅᩥᩁᩮᩣᨧᨶ᩠ᨲᩥ’. ᩍᨴᨾᩅᩮᩤᨧᩣᩅᩩᩈᩮᩣ, ᨽᨣᩅᩤ. ᩍᨴᩴ ᩅᨲ᩠ᩅᩣᨶ ᩈᩩᨣᨲᩮᩣ ᩋᨳᩣᨸᩁᩴ ᩑᨲᨴᩅᩮᩤᨧ ᩈᨲ᩠ᨳᩣ—
</Paragraph>

<Paragraph number="2230" type="verses" book="cula">
_‘ᩁᩣᨣᨴᩮᩤᩈᨸᩁᩥᨠᩖᩥᨭ᩠ᨮᩣ,_  
_ᩑᨠᩮ ᩈᨾᨱᨻᩕᩣᩉ᩠ᨾᨱᩣ;_  
_ᩋᩅᩥᨩ᩠ᨩᩣᨶᩥᩅᩩᨭᩣ ᨸᩮᩣᩈᩣ,_  
_ᨸᩥᨿᩁᩪᨸᩣᨽᩥᨶᨶ᩠ᨴᩥᨶᩮᩣ._  

</Paragraph>

<Paragraph number="2231" type="verses" book="cula">
_ᩈᩩᩁᩴ ᨸᩥᩅᨶ᩠ᨲᩥ ᨾᩮᩁᨿᩴ,_  
_ᨸᨭᩥᩈᩮᩅᨶ᩠ᨲᩥ ᨾᩮᨳᩩᨶᩴ;_  
_ᩁᨩᨲᩴ ᨩᩣᨲᩁᩪᨸᨬ᩠ᨧ,_  
_ᩈᩣᨴᩥᨿᨶ᩠ᨲᩥ ᩋᩅᩥᨴ᩠ᨴᩈᩪ._  

</Paragraph>

<Paragraph number="2232" type="verses" book="cula">
_ᨾᩥᨧ᩠ᨨᩣᨩᩦᩅᩮᨶ ᨩᩦᩅᨶ᩠ᨲᩥ,_  
_ᩑᨠᩮ ᩈᨾᨱᨻᩕᩣᩉ᩠ᨾᨱᩣ;_  
_ᩑᨲᩮ ᩏᨸᨠ᩠ᨠᩥᩃᩮᩈᩣ ᩅᩩᨲ᩠ᨲᩣ,_  
_ᨻᩩᨴ᩠ᨵᩮᨶᩣᨴᩥᨧ᩠ᨧᨻᨶ᩠ᨵᩩᨶᩣ._  

</Paragraph>

<Paragraph number="2233" type="verses" book="cula">
_ᨿᩮᩉᩥ ᩏᨸᨠ᩠ᨠᩥᩃᩮᩈᩮᩉᩥ ᩏᨸᨠ᩠ᨠᩥᩃᩥᨭ᩠ᨮᩣ,_  
_ᩑᨠᩮ ᩈᨾᨱᨻᩕᩣᩉ᩠ᨾᨱᩣ;_  
_ᨶ ᨲᨸᨶ᩠ᨲᩥ ᨶ ᨽᩣᩈᨶ᩠ᨲᩥ,_  
_ᩋᩈᩩᨴ᩠ᨵᩤ ᩈᩁᨩᩣ ᨾᨣᩤ._  

</Paragraph>

<Paragraph number="2234" type="verses" book="cula">
_ᩋᨶ᩠ᨵᨠᩣᩁᩮᨶ ᩒᨶᨴ᩠ᨵᩤ,_  
_ᨲᨱ᩠ᩉᩣᨴᩤᩈᩣ ᩈᨶᩮᨲ᩠ᨲᩥᨠᩣ;_  
_ᩅᨯ᩠ᨰᩮᨶ᩠ᨲᩥ ᨠᨭᩈᩥᩴ ᨥᩮᩣᩁᩴ,_  
_ᩋᩣᨴᩥᨿᨶ᩠ᨲᩥ ᨸᩩᨶᨻ᩠ᨽᩅᨶ᩺’ᨲᩥ._  

</Paragraph>

<Paragraph number="2235" book="cula">
ᩑᩅᩴᩅᩤᨴᩦ ᨠᩥᩁᩣᩉᩴ ᩋᩣᨿᩈ᩠ᨾᨶ᩠ᨲᩮ ᩏᨸᩣᩈᨠᩮ ᩈᨴ᩠ᨵᩮ ᨸᩈᨶ᩠ᨶᩮ ᩋᨠ᩠ᨠᩮᩣᩈᩣᨾᩥ, ᨸᩁᩥᨽᩣᩈᩣᨾᩥ, ᩋᨸ᩠ᨸᩈᩣᨴᩴ ᨠᩁᩮᩣᨾᩥ; ᨿᩮᩣᩉᩴ ᩋᨵᨾ᩠ᨾᩴ ᩋᨵᨾ᩠ᨾᩮᩣᨲᩥ ᩅᨴᩤᨾᩥ, ᨵᨾ᩠ᨾᩴ ᨵᨾ᩠ᨾᩮᩣᨲᩥ ᩅᨴᩤᨾᩥ, ᩋᩅᩥᨶᨿᩴ ᩋᩅᩥᨶᨿᩮᩣᨲᩥ ᩅᨴᩤᨾᩥ, ᩅᩥᨶᨿᩴ ᩅᩥᨶᨿᩮᩣᨲᩥ ᩅᨴᩤᨾᩥ.
</Paragraph>

</Division>
<Division number="448" book="cula">

<Paragraph number="2236" book="cula">
ᩑᨠᨾᩥᨴᩴ, ᩋᩣᩅᩩᩈᩮᩣ, ᩈᨾᨿᩴ ᨽᨣᩅᩤ ᩁᩣᨩᨣᩉᩮ ᩅᩥᩉᩁᨲᩥ ᩅᩮᩊᩩᩅᨶᩮ ᨠᩃᨶ᩠ᨴᨠᨶᩥᩅᩤᨸᩮ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩁᩣᨩᨶ᩠ᨲᩮᨸᩩᩁᩮ ᩁᩣᨩᨸᩁᩥᩈᩣᨿᩴ ᩈᨶ᩠ᨶᩥᩈᩥᨶ᩠ᨶᩣᨶᩴ ᩈᨶ᩠ᨶᩥᨸᨲᩥᨲᩣᨶᩴ ᩋᨿᨾᨶ᩠ᨲᩁᨠᨳᩣ ᩏᨴᨸᩣᨴᩥ—  ‘ᨠᨸ᩠ᨸᨲᩥ ᩈᨾᨱᩣᨶᩴ ᩈᨠ᩠ᨿᨸᩩᨲ᩠ᨲᩥᨿᩣᨶᩴ ᨩᩣᨲᩁᩪᨸᩁᨩᨲᩴ; ᩈᩣᨴᩥᨿᨶ᩠ᨲᩥ ᩈᨾᨱᩣ ᩈᨠ᩠ᨿᨸᩩᨲ᩠ᨲᩥᨿᩣ ᨩᩣᨲᩁᩪᨸᩁᨩᨲᩴ; ᨸᨭᩥᨣ᩠ᨣᨱ᩠ᩉᨶ᩠ᨲᩥ ᩈᨾᨱᩣ ᩈᨠ᩠ᨿᨸᩩᨲ᩠ᨲᩥᨿᩣ ᨩᩣᨲᩁᩪᨸᩁᨩᨲᨶ᩺’ᨲᩥ. ᨲᩮᨶ ᨡᩮᩣ ᨸᨶᩣᩅᩩᩈᩮᩣ, ᩈᨾᨿᩮᨶ ᨾᨱᩥᨧᩪᩊᨠᩮᩣ ᨣᩤᨾᨱᩦ ᨲᩔᩴ ᨸᩁᩥᩈᩣᨿᩴ ᨶᩥᩈᩥᨶ᩠ᨶᩮᩣ ᩉᩮᩣᨲᩥ. ᩋᨳ ᨡᩮᩣ, ᩋᩣᩅᩩᩈᩮᩣ, ᨾᨱᩥᨧᩪᩊᨠᩮᩣ ᨣᩤᨾᨱᩦ ᨲᩴ ᨸᩁᩥᩈᩴ ᩑᨲᨴᩅᩮᩤᨧ—  ‘ᨾᩣ, ᩋᨿ᩠ᨿᩣ, ᩑᩅᩴ ᩋᩅᨧᩩᨲ᩠ᨳ. ᨶ ᨠᨸ᩠ᨸᨲᩥ ᩈᨾᨱᩣᨶᩴ ᩈᨠ᩠ᨿᨸᩩᨲ᩠ᨲᩥᨿᩣᨶᩴ ᨩᩣᨲᩁᩪᨸᩁᨩᨲᩴ; ᨶ ᩈᩣᨴᩥᨿᨶ᩠ᨲᩥ ᩈᨾᨱᩣ ᩈᨠ᩠ᨿᨸᩩᨲ᩠ᨲᩥᨿᩣ ᨩᩣᨲᩁᩪᨸᩁᨩᨲᩴ; ᨶ ᨸᨭᩥᨣ᩠ᨣᨱ᩠ᩉᨶ᩠ᨲᩥ ᩈᨾᨱᩣ ᩈᨠ᩠ᨿᨸᩩᨲ᩠ᨲᩥᨿᩣ ᨩᩣᨲᩁᩪᨸᩁᨩᨲᩴ; ᨶᩥᨠ᩠ᨡᩥᨲ᩠ᨲᨾᨱᩥᩈᩩᩅᨱ᩠ᨱᩣ ᩈᨾᨱᩣ ᩈᨠ᩠ᨿᨸᩩᨲ᩠ᨲᩥᨿᩣ ᩋᨸᩮᨲᨩᩣᨲᩁᩪᨸᩁᨩᨲᩣ’ᨲᩥ. ᩋᩈᨠ᩠ᨡᩥ ᨡᩮᩣ, ᩋᩣᩅᩩᩈᩮᩣ, ᨾᨱᩥᨧᩪᩊᨠᩮᩣ ᨣᩤᨾᨱᩦ ᨲᩴ ᨸᩁᩥᩈᩴ ᩈᨬ᩠ᨬᩣᨸᩮᨲᩩᩴ.
</Paragraph>

<Paragraph number="2237" book="cula">
ᩋᨳ ᨡᩮᩣ, ᩋᩣᩅᩩᩈᩮᩣ, ᨾᨱᩥᨧᩪᩊᨠᩮᩣ ᨣᩤᨾᨱᩦ ᨲᩴ ᨸᩁᩥᩈᩴ ᩈᨬ᩠ᨬᩣᨸᩮᨲ᩠ᩅᩣ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᨶᩥᩈᩦᨴᩥ. ᩑᨠᨾᨶ᩠ᨲᩴ ᨶᩥᩈᩥᨶ᩠ᨶᩮᩣ ᨡᩮᩣ, ᩋᩣᩅᩩᩈᩮᩣ, ᨾᨱᩥᨧᩪᩊᨠᩮᩣ ᨣᩤᨾᨱᩦ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  ‘ᩍᨵ, ᨽᨶ᩠ᨲᩮ, ᩁᩣᨩᨶ᩠ᨲᩮᨸᩩᩁᩮ ᩁᩣᨩᨸᩁᩥᩈᩣᨿᩴ ᩈᨶ᩠ᨶᩥᩈᩥᨶ᩠ᨶᩣᨶᩴ ᩈᨶ᩠ᨶᩥᨸᨲᩥᨲᩣᨶᩴ ᩋᨿᨾᨶ᩠ᨲᩁᨠᨳᩣ ᩏᨴᨸᩣᨴᩥ—  ᨠᨸ᩠ᨸᨲᩥ ᩈᨾᨱᩣᨶᩴ ᩈᨠ᩠ᨿᨸᩩᨲ᩠ᨲᩥᨿᩣᨶᩴ ᨩᩣᨲᩁᩪᨸᩁᨩᨲᩴ; ᩈᩣᨴᩥᨿᨶ᩠ᨲᩥ ᩈᨾᨱᩣ ᩈᨠ᩠ᨿᨸᩩᨲ᩠ᨲᩥᨿᩣ ᨩᩣᨲᩁᩪᨸᩁᨩᨲᩴ; ᨸᨭᩥᨣ᩠ᨣᨱ᩠ᩉᨶ᩠ᨲᩥ ᩈᨾᨱᩣ ᩈᨠ᩠ᨿᨸᩩᨲ᩠ᨲᩥᨿᩣ ᨩᩣᨲᩁᩪᨸᩁᨩᨲᨶ᩠ᨲᩥ. ᩑᩅᩴ ᩅᩩᨲ᩠ᨲᩮ, ᩋᩉᩴ, ᨽᨶ᩠ᨲᩮ, ᨲᩴ ᨸᩁᩥᩈᩴ ᩑᨲᨴᩅᩮᩤᨧᩴ—  ᨾᩣ, ᩋᨿ᩠ᨿᩣ, ᩑᩅᩴ ᩋᩅᨧᩩᨲ᩠ᨳ. ᨶ ᨠᨸ᩠ᨸᨲᩥ ᩈᨾᨱᩣᨶᩴ ᩈᨠ᩠ᨿᨸᩩᨲ᩠ᨲᩥᨿᩣᨶᩴ ᨩᩣᨲᩁᩪᨸᩁᨩᨲᩴ; ᨶ ᩈᩣᨴᩥᨿᨶ᩠ᨲᩥ ᩈᨾᨱᩣ ᩈᨠ᩠ᨿᨸᩩᨲ᩠ᨲᩥᨿᩣ ᨩᩣᨲᩁᩪᨸᩁᨩᨲᩴ; ᨶ ᨸᨭᩥᨣ᩠ᨣᨱ᩠ᩉᨶ᩠ᨲᩥ ᩈᨾᨱᩣ ᩈᨠ᩠ᨿᨸᩩᨲ᩠ᨲᩥᨿᩣ ᨩᩣᨲᩁᩪᨸᩁᨩᨲᩴ; ᨶᩥᨠ᩠ᨡᩥᨲ᩠ᨲᨾᨱᩥᩈᩩᩅᨱ᩠ᨱᩣ ᩈᨾᨱᩣ ᩈᨠ᩠ᨿᨸᩩᨲ᩠ᨲᩥᨿᩣ ᩋᨸᩮᨲᨩᩣᨲᩁᩪᨸᩁᨩᨲᩣᨲᩥ. ᩋᩈᨠ᩠ᨡᩥᩴ ᨡᩮᩣ ᩋᩉᩴ, ᨽᨶ᩠ᨲᩮ, ᨲᩴ ᨸᩁᩥᩈᩴ ᩈᨬ᩠ᨬᩣᨸᩮᨲᩩᩴ. ᨠᨧ᩠ᨧᩣᩉᩴ, ᨽᨶ᩠ᨲᩮ, ᩑᩅᩴ ᨻ᩠ᨿᩣᨠᩁᨾᩣᨶᩮᩣ ᩅᩩᨲ᩠ᨲᩅᩤᨴᩦ ᨧᩮᩅ ᨽᨣᩅᨲᩮᩣ ᩉᩮᩣᨾᩥ, ᨶ ᨧ ᨽᨣᩅᨶ᩠ᨲᩴ ᩋᨽᩪᨲᩮᨶ ᩋᨻ᩠ᨽᩣᨧᩥᨠ᩠ᨡᩣᨾᩥ, ᨵᨾ᩠ᨾᩔ ᨧᩣᨶᩩᨵᨾ᩠ᨾᩴ ᨻ᩠ᨿᩣᨠᩁᩮᩣᨾᩥ, ᨶ ᨧ ᨠᩮᩣᨧᩥ ᩈᩉᨵᨾ᩠ᨾᩥᨠᩮᩣ ᩅᩤᨴᩤᨶᩩᩅᩤᨴᩮᩤ ᨣᩤᩁᨿ᩠ᩉᩴ ᨮᩣᨶᩴ ᩋᩣᨣᨧ᩠ᨨᨲᩦ’ᨲᩥ? ‘ᨲᨣ᩠ᨥ ᨲ᩠ᩅᩴ, ᨣᩤᨾᨱᩥ, ᩑᩅᩴ ᨻ᩠ᨿᩣᨠᩁᨾᩣᨶᩮᩣ ᩅᩩᨲ᩠ᨲᩅᩤᨴᩦ ᨧᩮᩅ ᨾᩮ ᩉᩮᩣᩈᩥ; ᨶ ᨧ ᨾᩴ ᩋᨽᩪᨲᩮᨶ ᩋᨻ᩠ᨽᩣᨧᩥᨠ᩠ᨡᩈᩥ, ᨵᨾ᩠ᨾᩔ ᨧᩣᨶᩩᨵᨾ᩠ᨾᩴ ᨻ᩠ᨿᩣᨠᩁᩮᩣᩈᩥ, ᨶ ᨧ ᨠᩮᩣᨧᩥ ᩈᩉᨵᨾ᩠ᨾᩥᨠᩮᩣ ᩅᩤᨴᩤᨶᩩᩅᩤᨴᩮᩤ ᨣᩤᩁᨿ᩠ᩉᩴ ᨮᩣᨶᩴ ᩋᩣᨣᨧ᩠ᨨᨲᩥ. ᨶ ᩉᩥ, ᨣᩤᨾᨱᩥ, ᨠᨸ᩠ᨸᨲᩥ ᩈᨾᨱᩣᨶᩴ ᩈᨠ᩠ᨿᨸᩩᨲ᩠ᨲᩥᨿᩣᨶᩴ ᨩᩣᨲᩁᩪᨸᩁᨩᨲᩴ; ᨶ ᩈᩣᨴᩥᨿᨶ᩠ᨲᩥ ᩈᨾᨱᩣ ᩈᨠ᩠ᨿᨸᩩᨲ᩠ᨲᩥᨿᩣ ᨩᩣᨲᩁᩪᨸᩁᨩᨲᩴ; ᨶ ᨸᨭᩥᨣ᩠ᨣᨱ᩠ᩉᨶ᩠ᨲᩥ ᩈᨾᨱᩣ ᩈᨠ᩠ᨿᨸᩩᨲ᩠ᨲᩥᨿᩣ ᨩᩣᨲᩁᩪᨸᩁᨩᨲᩴ; ᨶᩥᨠ᩠ᨡᩥᨲ᩠ᨲᨾᨱᩥᩈᩩᩅᨱ᩠ᨱᩣ ᩈᨾᨱᩣ ᩈᨠ᩠ᨿᨸᩩᨲ᩠ᨲᩥᨿᩣ ᩋᨸᩮᨲᨩᩣᨲᩁᩪᨸᩁᨩᨲᩣ. ᨿᩔ ᨡᩮᩣ, ᨣᩤᨾᨱᩥ, ᨩᩣᨲᩁᩪᨸᩁᨩᨲᩴ ᨠᨸ᩠ᨸᨲᩥ, ᨸᨬ᩠ᨧᨸᩥ ᨲᩔ ᨠᩣᨾᨣᩩᨱᩣ ᨠᨸ᩠ᨸᨶ᩠ᨲᩥ. ᨿᩔ ᨸᨬ᩠ᨧ ᨠᩣᨾᨣᩩᨱᩣ ᨠᨸ᩠ᨸᨶ᩠ᨲᩥ ᩑᨠᩴᩈᩮᨶᩮᨲᩴ, ᨣᩤᨾᨱᩥ, ᨵᩤᩁᩮᨿ᩠ᨿᩣᩈᩥ—  ᩋᩔᨾᨱᨵᨾ᩠ᨾᩮᩣ ᩋᩈᨠ᩠ᨿᨸᩩᨲ᩠ᨲᩥᨿᨵᨾ᩠ᨾᩮᩣᨲᩥ. ᩋᨸᩥ ᨧᩣᩉᩴ, ᨣᩤᨾᨱᩥ, ᩑᩅᩴ ᩅᨴᩤᨾᩥ ᨲᩥᨱᩴ ᨲᩥᨱᨲ᩠ᨳᩥᨠᩮᨶ ᨸᩁᩥᨿᩮᩈᩥᨲᨻ᩠ᨻᩴ; ᨴᩤᩁᩩ ᨴᩤᩁᩩᨲ᩠ᨳᩥᨠᩮᨶ ᨸᩁᩥᨿᩮᩈᩥᨲᨻ᩠ᨻᩴ; ᩈᨠᨭᩴ ᩈᨠᨭᨲ᩠ᨳᩥᨠᩮᨶ ᨸᩁᩥᨿᩮᩈᩥᨲᨻ᩠ᨻᩴ; ᨸᩩᩁᩥᩈᩮᩣ ᨸᩩᩁᩥᩈᨲ᩠ᨳᩥᨠᩮᨶ ᨸᩁᩥᨿᩮᩈᩥᨲᨻ᩠ᨻᩮᩣ. ᨶ ᨲ᩠ᩅᩮᩅᩤᩉᩴ, ᨣᩤᨾᨱᩥ, ᨠᩮᨶᨧᩥ ᨸᩁᩥᨿᩣᨿᩮᨶ ᨩᩣᨲᩁᩪᨸᩁᨩᨲᩴ ᩈᩣᨴᩥᨲᨻ᩠ᨻᩴ ᨸᩁᩥᨿᩮᩈᩥᨲᨻ᩠ᨻᨶ᩠ᨲᩥ ᩅᨴᩤᨾᩦ’ᨲᩥ.
</Paragraph>

<Paragraph number="2238" book="cula">
ᩑᩅᩴᩅᩤᨴᩦ ᨠᩥᩁᩣᩉᩴ ᩋᩣᨿᩈ᩠ᨾᨶ᩠ᨲᩮ ᩏᨸᩣᩈᨠᩮ ᩈᨴ᩠ᨵᩮ ᨸᩈᨶ᩠ᨶᩮ ᩋᨠ᩠ᨠᩮᩣᩈᩣᨾᩥ, ᨸᩁᩥᨽᩣᩈᩣᨾᩥ, ᩋᨸ᩠ᨸᩈᩣᨴᩴ ᨠᩁᩮᩣᨾᩥ; ᨿᩮᩣᩉᩴ ᩋᨵᨾ᩠ᨾᩴ ᩋᨵᨾ᩠ᨾᩮᩣᨲᩥ ᩅᨴᩤᨾᩥ, ᨵᨾ᩠ᨾᩴ ᨵᨾ᩠ᨾᩮᩣᨲᩥ ᩅᨴᩤᨾᩥ, ᩋᩅᩥᨶᨿᩴ ᩋᩅᩥᨶᨿᩮᩣᨲᩥ ᩅᨴᩤᨾᩥ, ᩅᩥᨶᨿᩴ ᩅᩥᨶᨿᩮᩣᨲᩥ ᩅᨴᩤᨾᩥ.
</Paragraph>

</Division>
<Division number="449" book="cula">

<Paragraph number="2239" book="cula">
ᩑᨠᨾᩥᨴᩴ, ᩋᩣᩅᩩᩈᩮᩣ, ᩈᨾᨿᩴ ᨽᨣᩅᩤ ᩁᩣᨩᨣᩉᩮ ᩋᩣᨿᩈ᩠ᨾᨶ᩠ᨲᩴ ᩏᨸᨶᨶ᩠ᨴᩴ ᩈᨠ᩠ᨿᨸᩩᨲ᩠ᨲᩴ ᩋᩣᩁᨻ᩠ᨽ ᨩᩣᨲᩁᩪᨸᩁᨩᨲᩴ ᨸᨭᩥᨠ᩠ᨡᩥᨸᩥ, ᩈᩥᨠ᩠ᨡᩣᨸᨴᨬ᩠ᨧ ᨸᨬ᩠ᨬᨸᩮᩈᩥ. ᩑᩅᩴᩅᩤᨴᩦ ᨠᩥᩁᩣᩉᩴ ᩋᩣᨿᩈ᩠ᨾᨶ᩠ᨲᩮ ᩏᨸᩣᩈᨠᩮ ᩈᨴ᩠ᨵᩮ ᨸᩈᨶ᩠ᨶᩮ ᩋᨠ᩠ᨠᩮᩣᩈᩣᨾᩥ, ᨸᩁᩥᨽᩣᩈᩣᨾᩥ, ᩋᨸ᩠ᨸᩈᩣᨴᩴ ᨠᩁᩮᩣᨾᩥ; ᨿᩮᩣᩉᩴ ᩋᨵᨾ᩠ᨾᩴ ᩋᨵᨾ᩠ᨾᩮᩣᨲᩥ ᩅᨴᩤᨾᩥ, ᨵᨾ᩠ᨾᩴ ᨵᨾ᩠ᨾᩮᩣᨲᩥ ᩅᨴᩤᨾᩥ, ᩋᩅᩥᨶᨿᩴ ᩋᩅᩥᨶᨿᩮᩣᨲᩥ ᩅᨴᩤᨾᩥ, ᩅᩥᨶᨿᩴ ᩅᩥᨶᨿᩮᩣᨲᩥ ᩅᨴᩤᨾᩦ”ᨲᩥ.
</Paragraph>

<Paragraph number="2240" book="cula">
ᩑᩅᩴ ᩅᩩᨲ᩠ᨲᩮ, ᩅᩮᩈᩣᩃᩥᨠᩣ ᩏᨸᩣᩈᨠᩣ ᩋᩣᨿᩈ᩠ᨾᨶ᩠ᨲᩴ ᨿᩈᩴ ᨠᩣᨠᨱ᩠ᨯᨠᨸᩩᨲ᩠ᨲᩴ ᩑᨲᨴᩅᩮᩤᨧᩩᩴ—  “ᩑᨠᩮᩣᩅ, ᨽᨶ᩠ᨲᩮ, ᩋᨿ᩠ᨿᩮᩣ ᨿᩈᩮᩣ ᨠᩣᨠᨱ᩠ᨯᨠᨸᩩᨲ᩠ᨲᩮᩣ ᩈᨾᨱᩮᩣ ᩈᨠ᩠ᨿᨸᩩᨲ᩠ᨲᩥᨿᩮᩣ. ᩈᨻ᩠ᨻᩮᩅᩥᨾᩮ ᩋᩔᨾᨱᩣ ᩋᩈᨠ᩠ᨿᨸᩩᨲ᩠ᨲᩥᨿᩣ. ᩅᩈᨲᩩ, ᨽᨶ᩠ᨲᩮ, ᩋᨿ᩠ᨿᩮᩣ ᨿᩈᩮᩣ ᨠᩣᨠᨱ᩠ᨯᨠᨸᩩᨲ᩠ᨲᩮᩣ ᩅᩮᩈᩣᩃᩥᨿᩴ. ᨾᨿᩴ ᩋᨿ᩠ᨿᩔ ᨿᩈᩔ ᨠᩣᨠᨱ᩠ᨯᨠᨸᩩᨲ᩠ᨲᩔ ᩏᩔᩩᨠ᩠ᨠᩴ ᨠᩁᩥᩔᩣᨾ ᨧᩦᩅᩁᨸᩥᨱ᩠ᨯᨸᩣᨲᩈᩮᨶᩣᩈᨶᨣᩥᩃᩣᨶᨸ᩠ᨸᨧ᩠ᨧᨿᨽᩮᩈᨩ᩠ᨩᨸᩁᩥᨠ᩠ᨡᩣᩁᩣᨶᨶ᩺”ᨲᩥ. ᩋᨳ ᨡᩮᩣ ᩋᩣᨿᩈ᩠ᨾᩣ ᨿᩈᩮᩣ ᨠᩣᨠᨱ᩠ᨯᨠᨸᩩᨲ᩠ᨲᩮᩣ ᩅᩮᩈᩣᩃᩥᨠᩮ ᩏᨸᩣᩈᨠᩮ ᩈᨬ᩠ᨬᩣᨸᩮᨲ᩠ᩅᩣ ᩋᨶᩩᨴᩪᨲᩮᨶ ᨽᩥᨠ᩠ᨡᩩᨶᩣ ᩈᨴ᩠ᨵᩥᩴ ᩋᩣᩁᩣᨾᩴ ᩋᨣᨾᩣᩈᩥ.
</Paragraph>

<Paragraph number="2241" book="cula">
ᩋᨳ ᨡᩮᩣ ᩅᩮᩈᩣᩃᩥᨠᩣ ᩅᨩ᩠ᨩᩥᨸᩩᨲ᩠ᨲᨠᩣ ᨽᩥᨠ᩠ᨡᩪ ᩋᨶᩩᨴᩪᨲᩴ ᨽᩥᨠ᩠ᨡᩩᩴ ᨸᩩᨧ᩠ᨨᩥᩴᩈᩩ—  “ᨡᨾᩣᨸᩥᨲᩣᩅᩩᩈᩮᩣ, ᨿᩈᩮᨶ ᨠᩣᨠᨱ᩠ᨯᨠᨸᩩᨲ᩠ᨲᩮᨶ ᩅᩮᩈᩣᩃᩥᨠᩣ ᩏᨸᩣᩈᨠᩣ”ᨲᩥ? “ᩏᨸᩣᩈᨠᩮᩉᩥ ᨸᩣᨸᩥᨠᩴ ᨶᩮᩣ, ᩋᩣᩅᩩᩈᩮᩣ, ᨠᨲᩴ. ᩑᨠᩮᩣᩅ ᨿᩈᩮᩣ ᨠᩣᨠᨱ᩠ᨯᨠᨸᩩᨲ᩠ᨲᩮᩣ ᩈᨾᨱᩮᩣ ᩈᨠ᩠ᨿᨸᩩᨲ᩠ᨲᩥᨿᩮᩣ ᨠᨲᩮᩣ. ᩈᨻ᩠ᨻᩮᩅ ᨾᨿᩴ ᩋᩔᨾᨱᩣ ᩋᩈᨠ᩠ᨿᨸᩩᨲ᩠ᨲᩥᨿᩣ ᨠᨲᩣ”ᨲᩥ. ᩋᨳ ᨡᩮᩣ ᩅᩮᩈᩣᩃᩥᨠᩣ ᩅᨩ᩠ᨩᩥᨸᩩᨲ᩠ᨲᨠᩣ ᨽᩥᨠ᩠ᨡᩪ—  “ᩋᨿᩴ, ᩋᩣᩅᩩᩈᩮᩣ, ᨿᩈᩮᩣ ᨠᩣᨠᨱ᩠ᨯᨠᨸᩩᨲ᩠ᨲᩮᩣ ᩋᨾ᩠ᩉᩮᩉᩥ ᩋᩈᨾ᩠ᨾᨲᩮᩣ ᨣᩥᩉᩦᨶᩴ ᨸᨠᩣᩈᩮᩈᩥ; ᩉᨶ᩠ᨴᩔ ᨾᨿᩴ ᩏᨠ᩠ᨡᩮᨸᨶᩦᨿᨠᨾ᩠ᨾᩴ ᨠᩁᩮᩣᨾᩣ”ᨲᩥ. ᨲᩮ ᨲᩔ ᩏᨠ᩠ᨡᩮᨸᨶᩦᨿᨠᨾ᩠ᨾᩴ ᨠᨲ᩠ᨲᩩᨠᩣᨾᩣ ᩈᨶ᩠ᨶᩥᨸᨲᩥᩴᩈᩩ. ᩋᨳ ᨡᩮᩣ ᩋᩣᨿᩈ᩠ᨾᩣ ᨿᩈᩮᩣ ᨠᩣᨠᨱ᩠ᨯᨠᨸᩩᨲ᩠ᨲᩮᩣ ᩅᩮᩉᩣᩈᩴ ᩋᨻ᩠ᨽᩩᨣ᩠ᨣᨶ᩠ᨲ᩠ᩅᩣ ᨠᩮᩣᩈᨾ᩠ᨻᩥᨿᩴ ᨸᨧ᩠ᨧᩩᨭ᩠ᨮᩣᩈᩥ.
</Paragraph>

</Division>
<Division number="450" book="cula">

<Paragraph number="2242" book="cula">
ᩋᨳ ᨡᩮᩣ ᩋᩣᨿᩈ᩠ᨾᩣ ᨿᩈᩮᩣ ᨠᩣᨠᨱ᩠ᨯᨠᨸᩩᨲ᩠ᨲᩮᩣ ᨸᩣᩅᩮᨿ᩠ᨿᨠᩣᨶᨬ᩠ᨧ ᩋᩅᨶ᩠ᨲᩥᨴᨠ᩠ᨡᩥᨱᩣᨸᨳᨠᩣᨶᨬ᩠ᨧ ᨽᩥᨠ᩠ᨡᩪᨶᩴ ᩈᨶ᩠ᨲᩥᨠᩮ ᨴᩪᨲᩴ ᨸᩣᩉᩮᩈᩥ—  “ᩋᩣᨣᨧ᩠ᨨᨶ᩠ᨲᩩ ᩋᩣᨿᩈ᩠ᨾᨶ᩠ᨲᩣ; ᩍᨾᩴ ᩋᨵᩥᨠᩁᨱᩴ ᩋᩣᨴᩥᨿᩥᩔᩣᨾ. ᨸᩩᩁᩮ ᩋᨵᨾ᩠ᨾᩮᩣ ᨴᩥᨸ᩠ᨸᨲᩥ, ᨵᨾ᩠ᨾᩮᩣ ᨸᨭᩥᨻᩣᩉᩥᨿ᩠ᨿᨲᩥ; ᩋᩅᩥᨶᨿᩮᩣ ᨴᩥᨸ᩠ᨸᨲᩥ, ᩅᩥᨶᨿᩮᩣ ᨸᨭᩥᨻᩣᩉᩥᨿ᩠ᨿᨲᩥ; ᨸᩩᩁᩮ ᩋᨵᨾ᩠ᨾᩅᩤᨴᩥᨶᩮᩣ ᨻᩃᩅᨶ᩠ᨲᩮᩣ ᩉᩮᩣᨶ᩠ᨲᩥ, ᨵᨾ᩠ᨾᩅᩤᨴᩥᨶᩮᩣ ᨴᩩᨻ᩠ᨻᩃᩣ ᩉᩮᩣᨶ᩠ᨲᩥ; ᩋᩅᩥᨶᨿᩅᩤᨴᩥᨶᩮᩣ ᨻᩃᩅᨶ᩠ᨲᩮᩣ ᩉᩮᩣᨶ᩠ᨲᩥ, ᩅᩥᨶᨿᩅᩤᨴᩥᨶᩮᩣ ᨴᩩᨻ᩠ᨻᩃᩣ ᩉᩮᩣᨶ᩠ᨲᩦ”ᨲᩥ.
</Paragraph>

<Paragraph number="2243" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᩣᨿᩈ᩠ᨾᩣ ᩈᨾ᩠ᨽᩪᨲᩮᩣ ᩈᩣᨱᩅᩤᩈᩦ ᩋᩉᩮᩣᨣᩘᨣᩮ ᨸᨻ᩠ᨻᨲᩮ ᨸᨭᩥᩅᩈᨲᩥ. ᩋᨳ ᨡᩮᩣ ᩋᩣᨿᩈ᩠ᨾᩣ ᨿᩈᩮᩣ ᨠᩣᨠᨱ᩠ᨯᨠᨸᩩᨲ᩠ᨲᩮᩣ ᨿᩮᨶ ᩋᩉᩮᩣᨣᩘᨣᩮᩤ ᨸᨻ᩠ᨻᨲᩮᩣ, ᨿᩮᨶᩣᨿᩈ᩠ᨾᩣ ᩈᨾ᩠ᨽᩪᨲᩮᩣ ᩈᩣᨱᩅᩤᩈᩦ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᩋᩣᨿᩈ᩠ᨾᨶ᩠ᨲᩴ ᩈᨾ᩠ᨽᩪᨲᩴ ᩈᩣᨱᩅᩤᩈᩥᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᨶᩥᩈᩦᨴᩥ. ᩑᨠᨾᨶ᩠ᨲᩴ ᨶᩥᩈᩥᨶ᩠ᨶᩮᩣ ᨡᩮᩣ ᩋᩣᨿᩈ᩠ᨾᩣ ᨿᩈᩮᩣ ᨠᩣᨠᨱ᩠ᨯᨠᨸᩩᨲ᩠ᨲᩮᩣ ᩋᩣᨿᩈ᩠ᨾᨶ᩠ᨲᩴ ᩈᨾ᩠ᨽᩪᨲᩴ ᩈᩣᨱᩅᩤᩈᩥᩴ ᩑᨲᨴᩅᩮᩤᨧ—  “ᩍᨾᩮ, ᨽᨶ᩠ᨲᩮ, ᩅᩮᩈᩣᩃᩥᨠᩣ ᩅᨩ᩠ᨩᩥᨸᩩᨲ᩠ᨲᨠᩣ ᨽᩥᨠ᩠ᨡᩪ ᩅᩮᩈᩣᩃᩥᨿᩴ ᨴᩈ ᩅᨲ᩠ᨳᩪᨶᩥ ᨴᩦᨸᩮᨶ᩠ᨲᩥ—  ᨠᨸ᩠ᨸᨲᩥ ᩈᩥᩘᨣᩥᩃᩮᩣᨱᨠᨸ᩠ᨸᩮᩣ, ᨠᨸ᩠ᨸᨲᩥ ᨴ᩠ᩅᩘᨣᩩᩃᨠᨸ᩠ᨸᩮᩣ, ᨠᨸ᩠ᨸᨲᩥ ᨣᩤᨾᨶ᩠ᨲᩁᨠᨸ᩠ᨸᩮᩣ, ᨠᨸ᩠ᨸᨲᩥ ᩋᩣᩅᩤᩈᨠᨸ᩠ᨸᩮᩣ, ᨠᨸ᩠ᨸᨲᩥ ᩋᨶᩩᨾᨲᩥᨠᨸ᩠ᨸᩮᩣ, ᨠᨸ᩠ᨸᨲᩥ ᩋᩣᨧᩥᨱ᩠ᨱᨠᨸ᩠ᨸᩮᩣ, ᨠᨸ᩠ᨸᨲᩥ ᩋᨾᨳᩥᨲᨠᨸ᩠ᨸᩮᩣ, ᨠᨸ᩠ᨸᨲᩥ ᨩᩊᩮᩣᨣᩥᩴ ᨸᩣᨲᩩᩴ, ᨠᨸ᩠ᨸᨲᩥ ᩋᨴᩈᨠᩴ ᨶᩥᩈᩦᨴᨶᩴ, ᨠᨸ᩠ᨸᨲᩥ ᨩᩣᨲᩁᩪᨸᩁᨩᨲᨶ᩠ᨲᩥ. ᩉᨶ᩠ᨴ ᨾᨿᩴ, ᨽᨶ᩠ᨲᩮ, ᩍᨾᩴ ᩋᨵᩥᨠᩁᨱᩴ ᩋᩣᨴᩥᨿᩥᩔᩣᨾ. ᨸᩩᩁᩮ ᩋᨵᨾ᩠ᨾᩮᩣ ᨴᩥᨸ᩠ᨸᨲᩥ, ᨵᨾ᩠ᨾᩮᩣ ᨸᨭᩥᨻᩣᩉᩥᨿ᩠ᨿᨲᩥ; ᩋᩅᩥᨶᨿᩮᩣ ᨴᩥᨸ᩠ᨸᨲᩥ, ᩅᩥᨶᨿᩮᩣ ᨸᨭᩥᨻᩣᩉᩥᨿ᩠ᨿᨲᩥ; ᨸᩩᩁᩮ ᩋᨵᨾ᩠ᨾᩅᩤᨴᩥᨶᩮᩣ ᨻᩃᩅᨶ᩠ᨲᩮᩣ ᩉᩮᩣᨶ᩠ᨲᩥ, ᨵᨾ᩠ᨾᩅᩤᨴᩥᨶᩮᩣ ᨴᩩᨻ᩠ᨻᩃᩣ ᩉᩮᩣᨶ᩠ᨲᩥ; ᩋᩅᩥᨶᨿᩅᩤᨴᩥᨶᩮᩣ ᨻᩃᩅᨶ᩠ᨲᩮᩣ ᩉᩮᩣᨶ᩠ᨲᩥ, ᩅᩥᨶᨿᩅᩤᨴᩥᨶᩮᩣ ᨴᩩᨻ᩠ᨻᩃᩣ ᩉᩮᩣᨶ᩠ᨲᩦ”ᨲᩥ. “ᩑᩅᨾᩣᩅᩩᩈᩮᩣ”ᨲᩥ ᨡᩮᩣ ᩋᩣᨿᩈ᩠ᨾᩣ ᩈᨾ᩠ᨽᩪᨲᩮᩣ ᩈᩣᨱᩅᩤᩈᩦ ᩋᩣᨿᩈ᩠ᨾᨲᩮᩣ ᨿᩈᩔ ᨠᩣᨠᨱ᩠ᨯᨠᨸᩩᨲ᩠ᨲᩔ ᨸᨧ᩠ᨧᩔᩮᩣᩈᩥ. ᩋᨳ ᨡᩮᩣ ᩈᨭ᩠ᨮᩥᨾᨲ᩠ᨲᩣ ᨸᩣᩅᩮᨿ᩠ᨿᨠᩣ ᨽᩥᨠ᩠ᨡᩪ—  ᩈᨻ᩠ᨻᩮ ᩋᩣᩁᨬ᩠ᨬᩥᨠᩣ, ᩈᨻ᩠ᨻᩮ ᨸᩥᨱ᩠ᨯᨸᩣᨲᩥᨠᩣ, ᩈᨻ᩠ᨻᩮ ᨸᩴᩈᩩᨠᩪᩃᩥᨠᩣ, ᩈᨻ᩠ᨻᩮ ᨲᩮᨧᩦᩅᩁᩥᨠᩣ, ᩈᨻ᩠ᨻᩮᩅ ᩋᩁᩉᨶ᩠ᨲᩮᩣ—  ᩋᩉᩮᩣᨣᩘᨣᩮ ᨸᨻ᩠ᨻᨲᩮ ᩈᨶ᩠ᨶᩥᨸᨲᩥᩴᩈᩩ. ᩋᨭ᩠ᨮᩣᩈᩦᨲᩥᨾᨲ᩠ᨲᩣ ᩋᩅᨶ᩠ᨲᩥᨴᨠ᩠ᨡᩥᨱᩣᨸᨳᨠᩣ ᨽᩥᨠ᩠ᨡᩪ—  ᩋᨸ᩠ᨸᩮᨠᨧ᩠ᨧᩮ ᩋᩣᩁᨬ᩠ᨬᩥᨠᩣ, ᩋᨸ᩠ᨸᩮᨠᨧ᩠ᨧᩮ ᨸᩥᨱ᩠ᨯᨸᩣᨲᩥᨠᩣ, ᩋᨸ᩠ᨸᩮᨠᨧ᩠ᨧᩮ ᨸᩴᩈᩩᨠᩪᩃᩥᨠᩣ, ᩋᨸ᩠ᨸᩮᨠᨧ᩠ᨧᩮ ᨲᩮᨧᩦᩅᩁᩥᨠᩣ, ᩈᨻ᩠ᨻᩮᩅ ᩋᩁᩉᨶ᩠ᨲᩮᩣ—  ᩋᩉᩮᩣᨣᩘᨣᩮ ᨸᨻ᩠ᨻᨲᩮ ᩈᨶ᩠ᨶᩥᨸᨲᩥᩴᩈᩩ. ᩋᨳ ᨡᩮᩣ ᨳᩮᩁᩣᨶᩴ ᨽᩥᨠ᩠ᨡᩪᨶᩴ ᨾᨶ᩠ᨲᨿᨾᩣᨶᩣᨶᩴ ᩑᨲᨴᩉᩮᩣᩈᩥ—  “ᩍᨴᩴ ᨡᩮᩣ ᩋᨵᩥᨠᩁᨱᩴ ᨠᨠ᩠ᨡᩊᨬ᩠ᨧ, ᩅᩤᩊᨬ᩠ᨧ; ᨠᩴ ᨶᩩ ᨡᩮᩣ ᨾᨿᩴ ᨸᨠ᩠ᨡᩴ ᩃᨽᩮᨿ᩠ᨿᩣᨾ, ᨿᩮᨶ ᨾᨿᩴ ᩍᨾᩈ᩠ᨾᩥᩴ ᩋᨵᩥᨠᩁᨱᩮ ᨻᩃᩅᨶ᩠ᨲᨲᩁᩣ ᩋᩔᩣᨾᩣ”ᨲᩥ.
</Paragraph>

</Division>
<Division number="451" book="cula">

<Paragraph number="2244" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᩣᨿᩈ᩠ᨾᩣ ᩁᩮᩅᨲᩮᩣ ᩈᩮᩣᩁᩮᨿ᩠ᨿᩮ ᨸᨭᩥᩅᩈᨲᩥ—  ᨻᩉᩩᩔᩩᨲᩮᩣ ᩋᩣᨣᨲᩣᨣᨾᩮᩣ ᨵᨾ᩠ᨾᨵᩁᩮᩣ ᩅᩥᨶᨿᨵᩁᩮᩣ ᨾᩣᨲᩥᨠᩣᨵᩁᩮᩣ ᨸᨱ᩠ᨯᩥᨲᩮᩣ ᩅᩥᨿᨲ᩠ᨲᩮᩣ ᨾᩮᨵᩤᩅᩦ ᩃᨩ᩠ᨩᩦ ᨠᩩᨠ᩠ᨠᩩᨧ᩠ᨧᨠᩮᩣ ᩈᩥᨠ᩠ᨡᩣᨠᩣᨾᩮᩣ. ᩋᨳ ᨡᩮᩣ ᨳᩮᩁᩣᨶᩴ ᨽᩥᨠ᩠ᨡᩪᨶᩴ ᩑᨲᨴᩉᩮᩣᩈᩥ—  “ᩋᨿᩴ ᨡᩮᩣ ᩋᩣᨿᩈ᩠ᨾᩣ ᩁᩮᩅᨲᩮᩣ ᩈᩮᩣᩁᩮᨿ᩠ᨿᩮ ᨸᨭᩥᩅᩈᨲᩥ—  ᨻᩉᩩᩔᩩᨲᩮᩣ ᩋᩣᨣᨲᩣᨣᨾᩮᩣ ᨵᨾ᩠ᨾᨵᩁᩮᩣ ᩅᩥᨶᨿᨵᩁᩮᩣ ᨾᩣᨲᩥᨠᩣᨵᩁᩮᩣ ᨸᨱ᩠ᨯᩥᨲᩮᩣ ᩅᩥᨿᨲ᩠ᨲᩮᩣ ᨾᩮᨵᩤᩅᩦ ᩃᨩ᩠ᨩᩦ ᨠᩩᨠ᩠ᨠᩩᨧ᩠ᨧᨠᩮᩣ ᩈᩥᨠ᩠ᨡᩣᨠᩣᨾᩮᩣ. ᩈᨧᩮ ᨾᨿᩴ ᩋᩣᨿᩈ᩠ᨾᨶ᩠ᨲᩴ ᩁᩮᩅᨲᩴ ᨸᨠ᩠ᨡᩴ ᩃᨽᩥᩔᩣᨾ, ᩑᩅᩴ ᨾᨿᩴ ᩍᨾᩈ᩠ᨾᩥᩴ ᩋᨵᩥᨠᩁᨱᩮ ᨻᩃᩅᨶ᩠ᨲᨲᩁᩣ ᩋᩔᩣᨾᩣ”ᨲᩥ. ᩋᩔᩮᩣᩈᩥ ᨡᩮᩣ ᩋᩣᨿᩈ᩠ᨾᩣ ᩁᩮᩅᨲᩮᩣ—  ᨴᩥᨻ᩠ᨻᩣᨿ ᩈᩮᩣᨲᨵᩤᨲᩩᨿᩣ ᩅᩥᩈᩩᨴ᩠ᨵᩤᨿ ᩋᨲᩥᨠ᩠ᨠᨶ᩠ᨲᨾᩣᨶᩩᩈᩥᨠᩣᨿ—  ᨳᩮᩁᩣᨶᩴ ᨽᩥᨠ᩠ᨡᩪᨶᩴ ᨾᨶ᩠ᨲᨿᨾᩣᨶᩣᨶᩴ. ᩈᩩᨲ᩠ᩅᩣᨶᩔ ᩑᨲᨴᩉᩮᩣᩈᩥ—  “ᩍᨴᩴ ᨡᩮᩣ ᩋᨵᩥᨠᩁᨱᩴ ᨠᨠ᩠ᨡᩊᨬ᩠ᨧ ᩅᩤᩊᨬ᩠ᨧ. ᨶ ᨡᩮᩣ ᨾᩮᨲᩴ ᨸᨲᩥᩁᩪᨸᩴ ᨿᩮᩣᩉᩴ ᩑᩅᩁᩪᨸᩮ ᩋᨵᩥᨠᩁᨱᩮ ᩒᩈᨠ᩠ᨠᩮᨿ᩠ᨿᩴ. ᩍᨴᩤᨶᩥ ᨧ ᨸᨶ ᨲᩮ ᨽᩥᨠ᩠ᨡᩪ ᩋᩣᨣᨧ᩠ᨨᩥᩔᨶ᩠ᨲᩥ. ᩈᩮᩣᩉᩴ ᨲᩮᩉᩥ ᩋᩣᨠᩥᨱ᩠ᨱᩮᩣ ᨶ ᨹᩣᩈᩩ ᨣᨾᩥᩔᩣᨾᩥ. ᨿᨶ᩠ᨶᩪᨶᩣᩉᩴ ᨸᨭᩥᨠᨧ᩠ᨧᩮᩅ ᨣᨧ᩠ᨨᩮᨿ᩠ᨿᨶ᩺”ᨲᩥ. ᩋᨳ ᨡᩮᩣ ᩋᩣᨿᩈ᩠ᨾᩣ ᩁᩮᩅᨲᩮᩣ ᩈᩮᩣᩁᩮᨿ᩠ᨿᩣ ᩈᩘᨠᩔᩴ ᩋᨣᨾᩣᩈᩥ.
</Paragraph>

<Paragraph number="2245" book="cula">
ᩋᨳ ᨡᩮᩣ ᨳᩮᩁᩣ ᨽᩥᨠ᩠ᨡᩪ ᩈᩮᩣᩁᩮᨿ᩠ᨿᩴ ᨣᨶ᩠ᨲ᩠ᩅᩣ ᨸᩩᨧ᩠ᨨᩥᩴᩈᩩ—  “ᨠᩉᩴ ᩋᩣᨿᩈ᩠ᨾᩣ ᩁᩮᩅᨲᩮᩣ”ᨲᩥ? ᨲᩮ ᩑᩅᨾᩣᩉᩴᩈᩩ—  “ᩑᩈᩣᨿᩈ᩠ᨾᩣ ᩁᩮᩅᨲᩮᩣ ᩈᩘᨠᩔᩴ ᨣᨲᩮᩣ”ᨲᩥ. ᩋᨳ ᨡᩮᩣ ᩋᩣᨿᩈ᩠ᨾᩣ ᩁᩮᩅᨲᩮᩣ ᩈᩘᨠᩔᩣ ᨠᨱ᩠ᨱᨠᩩᨩ᩠ᨩᩴ ᩋᨣᨾᩣᩈᩥ. ᩋᨳ ᨡᩮᩣ ᨳᩮᩁᩣ ᨽᩥᨠ᩠ᨡᩪ ᩈᩘᨠᩔᩴ ᨣᨶ᩠ᨲ᩠ᩅᩣ ᨸᩩᨧ᩠ᨨᩥᩴᩈᩩ—  “ᨠᩉᩴ ᩋᩣᨿᩈ᩠ᨾᩣ ᩁᩮᩅᨲᩮᩣ”ᨲᩥ? ᨲᩮ ᩑᩅᨾᩣᩉᩴᩈᩩ—  “ᩑᩈᩣᨿᩈ᩠ᨾᩣ ᩁᩮᩅᨲᩮᩣ ᨠᨱ᩠ᨱᨠᩩᨩ᩠ᨩᩴ ᨣᨲᩮᩣ”ᨲᩥ. ᩋᨳ ᨡᩮᩣ ᩋᩣᨿᩈ᩠ᨾᩣ ᩁᩮᩅᨲᩮᩣ ᨠᨱ᩠ᨱᨠᩩᨩ᩠ᨩᩣ ᩏᨴᩩᨾ᩠ᨻᩁᩴ ᩋᨣᨾᩣᩈᩥ. ᩋᨳ ᨡᩮᩣ ᨳᩮᩁᩣ ᨽᩥᨠ᩠ᨡᩪ ᨠᨱ᩠ᨱᨠᩩᨩ᩠ᨩᩴ ᨣᨶ᩠ᨲ᩠ᩅᩣ ᨸᩩᨧ᩠ᨨᩥᩴᩈᩩ—  “ᨠᩉᩴ ᩋᩣᨿᩈ᩠ᨾᩣ ᩁᩮᩅᨲᩮᩣ”ᨲᩥ? ᨲᩮ ᩑᩅᨾᩣᩉᩴᩈᩩ—  “ᩑᩈᩣᨿᩈ᩠ᨾᩣ ᩁᩮᩅᨲᩮᩣ ᩏᨴᩩᨾ᩠ᨻᩁᩴ ᨣᨲᩮᩣ”ᨲᩥ. ᩋᨳ ᨡᩮᩣ ᩋᩣᨿᩈ᩠ᨾᩣ ᩁᩮᩅᨲᩮᩣ ᩏᨴᩩᨾ᩠ᨻᩁᩣ ᩋᨣ᩠ᨣᩊᨸᩩᩁᩴ ᩋᨣᨾᩣᩈᩥ. ᩋᨳ ᨡᩮᩣ ᨳᩮᩁᩣ ᨽᩥᨠ᩠ᨡᩪ ᩏᨴᩩᨾ᩠ᨻᩁᩴ ᨣᨶ᩠ᨲ᩠ᩅᩣ ᨸᩩᨧ᩠ᨨᩥᩴᩈᩩ—  “ᨠᩉᩴ ᩋᩣᨿᩈ᩠ᨾᩣ ᩁᩮᩅᨲᩮᩣ”ᨲᩥ? ᨲᩮ ᩑᩅᨾᩣᩉᩴᩈᩩ—  “ᩑᩈᩣᨿᩈ᩠ᨾᩣ ᩁᩮᩅᨲᩮᩣ ᩋᨣ᩠ᨣᩊᨸᩩᩁᩴ ᨣᨲᩮᩣ”ᨲᩥ. ᩋᨳ ᨡᩮᩣ ᩋᩣᨿᩈ᩠ᨾᩣ ᩁᩮᩅᨲᩮᩣ ᩋᨣ᩠ᨣᩊᨸᩩᩁᩣ ᩈᩉᨩᩣᨲᩥᩴ ᩋᨣᨾᩣᩈᩥ. ᩋᨳ ᨡᩮᩣ ᨳᩮᩁᩣ ᨽᩥᨠ᩠ᨡᩪ ᩋᨣ᩠ᨣᩊᨸᩩᩁᩴ ᨣᨶ᩠ᨲ᩠ᩅᩣ ᨸᩩᨧ᩠ᨨᩥᩴᩈᩩ—  “ᨠᩉᩴ ᩋᩣᨿᩈ᩠ᨾᩣ ᩁᩮᩅᨲᩮᩣ”ᨲᩥ? ᨲᩮ ᩑᩅᨾᩣᩉᩴᩈᩩ—  “ᩑᩈᩣᨿᩈ᩠ᨾᩣ ᩁᩮᩅᨲᩮᩣ ᩈᩉᨩᩣᨲᩥᩴ ᨣᨲᩮᩣ”ᨲᩥ. ᩋᨳ ᨡᩮᩣ ᨳᩮᩁᩣ ᨽᩥᨠ᩠ᨡᩪ ᩋᩣᨿᩈ᩠ᨾᨶ᩠ᨲᩴ ᩁᩮᩅᨲᩴ ᩈᩉᨩᩣᨲᩥᨿᩴ ᩈᨾ᩠ᨽᩣᩅᩮᩈᩩᩴ.
</Paragraph>

</Division>
<Division number="452" book="cula">

<Paragraph number="2246" book="cula">
ᩋᨳ ᨡᩮᩣ ᩋᩣᨿᩈ᩠ᨾᩣ ᩈᨾ᩠ᨽᩪᨲᩮᩣ ᩈᩣᨱᩅᩤᩈᩦ ᩋᩣᨿᩈ᩠ᨾᨶ᩠ᨲᩴ ᨿᩈᩴ ᨠᩣᨠᨱ᩠ᨯᨠᨸᩩᨲ᩠ᨲᩴ ᩑᨲᨴᩅᩮᩤᨧ—  “ᩋᨿᩴ, ᩋᩣᩅᩩᩈᩮᩣ, ᩋᩣᨿᩈ᩠ᨾᩣ ᩁᩮᩅᨲᩮᩣ ᨻᩉᩩᩔᩩᨲᩮᩣ ᩋᩣᨣᨲᩣᨣᨾᩮᩣ ᨵᨾ᩠ᨾᨵᩁᩮᩣ ᩅᩥᨶᨿᨵᩁᩮᩣ ᨾᩣᨲᩥᨠᩣᨵᩁᩮᩣ ᨸᨱ᩠ᨯᩥᨲᩮᩣ ᩅᩥᨿᨲ᩠ᨲᩮᩣ ᨾᩮᨵᩤᩅᩦ ᩃᨩ᩠ᨩᩦ ᨠᩩᨠ᩠ᨠᩩᨧ᩠ᨧᨠᩮᩣ ᩈᩥᨠ᩠ᨡᩣᨠᩣᨾᩮᩣ. ᩈᨧᩮ ᨾᨿᩴ ᩋᩣᨿᩈ᩠ᨾᨶ᩠ᨲᩴ ᩁᩮᩅᨲᩴ ᨸᨬ᩠ᩉᩴ ᨸᩩᨧ᩠ᨨᩥᩔᩣᨾ, ᨸᨭᩥᨻᩃᩮᩣ ᩋᩣᨿᩈ᩠ᨾᩣ ᩁᩮᩅᨲᩮᩣ ᩑᨠᩮᨶᩮᩅ ᨸᨬ᩠ᩉᩮᨶ ᩈᨠᩃᨾ᩠ᨸᩥ ᩁᨲ᩠ᨲᩥᩴ ᩅᩦᨲᩥᨶᩣᨾᩮᨲᩩᩴ. ᩍᨴᩤᨶᩥ ᨧ ᨸᨶᩣᨿᩈ᩠ᨾᩣ ᩁᩮᩅᨲᩮᩣ ᩋᨶ᩠ᨲᩮᩅᩤᩈᩥᨠᩴ ᩈᩁᨽᩣᨱᨠᩴ ᨽᩥᨠ᩠ᨡᩩᩴ ᩋᨩ᩠ᨫᩮᩈᩥᩔᨲᩥ. ᩈᩮᩣ ᨲ᩠ᩅᩴ ᨲᩔ ᨽᩥᨠ᩠ᨡᩩᨶᩮᩣ ᩈᩁᨽᨬ᩠ᨬᨸᩁᩥᨿᩮᩣᩈᩣᨶᩮ ᩋᩣᨿᩈ᩠ᨾᨶ᩠ᨲᩴ ᩁᩮᩅᨲᩴ ᩏᨸᩈᩘᨠᨾᩥᨲ᩠ᩅᩣ ᩍᨾᩣᨶᩥ ᨴᩈ ᩅᨲ᩠ᨳᩪᨶᩥ ᨸᩩᨧ᩠ᨨᩮᨿ᩠ᨿᩣᩈᩦ”ᨲᩥ. “ᩑᩅᩴ, ᨽᨶ᩠ᨲᩮ”ᨲᩥ ᨡᩮᩣ ᩋᩣᨿᩈ᩠ᨾᩣ ᨿᩈᩮᩣ ᨠᩣᨠᨱ᩠ᨯᨠᨸᩩᨲ᩠ᨲᩮᩣ ᩋᩣᨿᩈ᩠ᨾᨲᩮᩣ ᩈᨾ᩠ᨽᩪᨲᩔ ᩈᩣᨱᩅᩤᩈᩥᩔ ᨸᨧ᩠ᨧᩔᩮᩣᩈᩥ. ᩋᨳ ᨡᩮᩣ ᩋᩣᨿᩈ᩠ᨾᩣ ᩁᩮᩅᨲᩮᩣ ᩋᨶ᩠ᨲᩮᩅᩤᩈᩥᨠᩴ ᩈᩁᨽᩣᨱᨠᩴ ᨽᩥᨠ᩠ᨡᩩᩴ ᩋᨩ᩠ᨫᩮᩈᩥ. ᩋᨳ ᨡᩮᩣ ᩋᩣᨿᩈ᩠ᨾᩣ ᨿᩈᩮᩣ ᨠᩣᨠᨱ᩠ᨯᨠᨸᩩᨲ᩠ᨲᩮᩣ ᨲᩔ ᨽᩥᨠ᩠ᨡᩩᨶᩮᩣ ᩈᩁᨽᨬ᩠ᨬᨸᩁᩥᨿᩮᩣᩈᩣᨶᩮ ᨿᩮᨶᩣᨿᩈ᩠ᨾᩣ ᩁᩮᩅᨲᩮᩣ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᩋᩣᨿᩈ᩠ᨾᨶ᩠ᨲᩴ ᩁᩮᩅᨲᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᨶᩥᩈᩦᨴᩥ. ᩑᨠᨾᨶ᩠ᨲᩴ ᨶᩥᩈᩥᨶ᩠ᨶᩮᩣ ᨡᩮᩣ ᩋᩣᨿᩈ᩠ᨾᩣ ᨿᩈᩮᩣ ᨠᩣᨠᨱ᩠ᨯᨠᨸᩩᨲ᩠ᨲᩮᩣ ᩋᩣᨿᩈ᩠ᨾᨶ᩠ᨲᩴ ᩁᩮᩅᨲᩴ ᩑᨲᨴᩅᩮᩤᨧ—  “ᨠᨸ᩠ᨸᨲᩥ, ᨽᨶ᩠ᨲᩮ, ᩈᩥᩘᨣᩥᩃᩮᩣᨱᨠᨸ᩠ᨸᩮᩣ”ᨲᩥ? “ᨠᩮᩣ ᩈᩮᩣ, ᩋᩣᩅᩩᩈᩮᩣ, ᩈᩥᩘᨣᩥᩃᩮᩣᨱᨠᨸ᩠ᨸᩮᩣ”ᨲᩥ? “ᨠᨸ᩠ᨸᨲᩥ, ᨽᨶ᩠ᨲᩮ, ᩈᩥᩘᨣᩥᨶᩣ ᩃᩮᩣᨱᩴ ᨸᩁᩥᩉᩁᩥᨲᩩᩴ—  ᨿᨲ᩠ᨳ ᩋᩃᩮᩣᨱᨠᩴ ᨽᩅᩥᩔᨲᩥ ᨲᨲ᩠ᨳ ᨸᩁᩥᨽᩩᨬ᩠ᨩᩥᩔᩣᨾᩦ”ᨲᩥ? “ᨶᩣᩅᩩᩈᩮᩣ, ᨠᨸ᩠ᨸᨲᩦ”ᨲᩥ. “ᨠᨸ᩠ᨸᨲᩥ, ᨽᨶ᩠ᨲᩮ, ᨴ᩠ᩅᩘᨣᩩᩃᨠᨸ᩠ᨸᩮᩣ”ᨲᩥ? “ᨠᩮᩣ ᩈᩮᩣ, ᩋᩣᩅᩩᩈᩮᩣ, ᨴ᩠ᩅᩘᨣᩩᩃᨠᨸ᩠ᨸᩮᩣ”ᨲᩥ? “ᨠᨸ᩠ᨸᨲᩥ, ᨽᨶ᩠ᨲᩮ, ᨴ᩠ᩅᩘᨣᩩᩃᩣᨿ ᨨᩣᨿᩣᨿ ᩅᩦᨲᩥᩅᨲ᩠ᨲᩣᨿ, ᩅᩥᨠᩣᩃᩮ ᨽᩮᩣᨩᨶᩴ ᨽᩩᨬ᩠ᨩᩥᨲᩩᨶ᩺”ᨲᩥ? “ᨶᩣᩅᩩᩈᩮᩣ, ᨠᨸ᩠ᨸᨲᩦ”ᨲᩥ. “ᨠᨸ᩠ᨸᨲᩥ, ᨽᨶ᩠ᨲᩮ, ᨣᩤᨾᨶ᩠ᨲᩁᨠᨸ᩠ᨸᩮᩣ”ᨲᩥ? “ᨠᩮᩣ ᩈᩮᩣ, ᩋᩣᩅᩩᩈᩮᩣ, ᨣᩤᨾᨶ᩠ᨲᩁᨠᨸ᩠ᨸᩮᩣ”ᨲᩥ? “ᨠᨸ᩠ᨸᨲᩥ, ᨽᨶ᩠ᨲᩮ—  ᩍᨴᩤᨶᩥ ᨣᩤᨾᨶ᩠ᨲᩁᩴ ᨣᨾᩥᩔᩣᨾᩦᨲᩥ—  ᨽᩩᨲ᩠ᨲᩣᩅᩥᨶᩣ ᨸᩅᩤᩁᩥᨲᩮᨶ ᩋᨶᨲᩥᩁᩥᨲ᩠ᨲᩴ ᨽᩮᩣᨩᨶᩴ ᨽᩩᨬ᩠ᨩᩥᨲᩩᨶ᩺”ᨲᩥ? “ᨶᩣᩅᩩᩈᩮᩣ, ᨠᨸ᩠ᨸᨲᩦ”ᨲᩥ. “ᨠᨸ᩠ᨸᨲᩥ, ᨽᨶ᩠ᨲᩮ, ᩋᩣᩅᩤᩈᨠᨸ᩠ᨸᩮᩣ”ᨲᩥ? “ᨠᩮᩣ ᩈᩮᩣ, ᩋᩣᩅᩩᩈᩮᩣ, ᩋᩣᩅᩤᩈᨠᨸ᩠ᨸᩮᩣ”ᨲᩥ? “ᨠᨸ᩠ᨸᨲᩥ, ᨽᨶ᩠ᨲᩮ, ᩈᨾ᩠ᨻᩉᩩᩃᩣ ᩋᩣᩅᩤᩈᩣ ᩈᨾᩣᨶᩈᩦᨾᩣ ᨶᩣᨶᩩᨸᩮᩣᩈᨳᩴ ᨠᩣᨲᩩᨶ᩺”ᨲᩥ? “ᨶᩣᩅᩩᩈᩮᩣ, ᨠᨸ᩠ᨸᨲᩦ”ᨲᩥ. “ᨠᨸ᩠ᨸᨲᩥ, ᨽᨶ᩠ᨲᩮ, ᩋᨶᩩᨾᨲᩥᨠᨸ᩠ᨸᩮᩣ”ᨲᩥ? “ᨠᩮᩣ ᩈᩮᩣ, ᩋᩣᩅᩩᩈᩮᩣ, ᩋᨶᩩᨾᨲᩥᨠᨸ᩠ᨸᩮᩣ”ᨲᩥ? “ᨠᨸ᩠ᨸᨲᩥ, ᨽᨶ᩠ᨲᩮ, ᩅᨣ᩠ᨣᩮᨶ ᩈᩴᨥᩮᨶ ᨠᨾ᩠ᨾᩴ ᨠᩣᨲᩩᩴ—  ᩋᩣᨣᨲᩮ ᨽᩥᨠ᩠ᨡᩪ ᩋᨶᩩᨾᩣᨶᩮᩔᩣᨾᩣ”ᨲᩥ? “ᨶᩣᩅᩩᩈᩮᩣ, ᨠᨸ᩠ᨸᨲᩦ”ᨲᩥ. “ᨠᨸ᩠ᨸᨲᩥ, ᨽᨶ᩠ᨲᩮ, ᩋᩣᨧᩥᨱ᩠ᨱᨠᨸ᩠ᨸᩮᩣ”ᨲᩥ? “ᨠᩮᩣ ᩈᩮᩣ, ᩋᩣᩅᩩᩈᩮᩣ, ᩋᩣᨧᩥᨱ᩠ᨱᨠᨸ᩠ᨸᩮᩣ”ᨲᩥ? “ᨠᨸ᩠ᨸᨲᩥ, ᨽᨶ᩠ᨲᩮ, ᩍᨴᩴ ᨾᩮ ᩏᨸᨩ᩠ᨫᩣᨿᩮᨶ ᩋᨩ᩠ᨫᩣᨧᩥᨱ᩠ᨱᩴ, ᩍᨴᩴ ᨾᩮ ᩋᩣᨧᩁᩥᨿᩮᨶ ᩋᨩ᩠ᨫᩣᨧᩥᨱ᩠ᨱᩴ, ᨲᩴ ᩋᨩ᩠ᨫᩣᨧᩁᩥᨲᩩᨶ᩺”ᨲᩥ? “ᩋᩣᨧᩥᨱ᩠ᨱᨠᨸ᩠ᨸᩮᩣ ᨡᩮᩣ, ᩋᩣᩅᩩᩈᩮᩣ, ᩑᨠᨧ᩠ᨧᩮᩣ ᨠᨸ᩠ᨸᨲᩥ, ᩑᨠᨧ᩠ᨧᩮᩣ ᨶ ᨠᨸ᩠ᨸᨲᩦ”ᨲᩥ. “ᨠᨸ᩠ᨸᨲᩥ, ᨽᨶ᩠ᨲᩮ, ᩋᨾᨳᩥᨲᨠᨸ᩠ᨸᩮᩣ”ᨲᩥ? “ᨠᩮᩣ ᩈᩮᩣ, ᩋᩣᩅᩩᩈᩮᩣ, ᩋᨾᨳᩥᨲᨠᨸ᩠ᨸᩮᩣ”ᨲᩥ? “ᨠᨸ᩠ᨸᨲᩥ, ᨽᨶ᩠ᨲᩮ, ᨿᩴ ᨲᩴ ᨡᩦᩁᩴ ᨡᩦᩁᨽᩣᩅᩴ ᩅᩥᨩᩉᩥᨲᩴ, ᩋᩈᨾ᩠ᨸᨲ᩠ᨲᩴ ᨴᨵᩥᨽᩣᩅᩴ, ᨲᩴ ᨽᩩᨲ᩠ᨲᩣᩅᩥᨶᩣ ᨸᩅᩤᩁᩥᨲᩮᨶ ᩋᨶᨲᩥᩁᩥᨲ᩠ᨲᩴ ᨸᩣᨲᩩᨶ᩺”ᨲᩥ? “ᨶᩣᩅᩩᩈᩮᩣ, ᨠᨸ᩠ᨸᨲᩦ”ᨲᩥ? “ᨠᨸ᩠ᨸᨲᩥ, ᨽᨶ᩠ᨲᩮ, ᨩᩊᩮᩣᨣᩥᩴ ᨸᩣᨲᩩᨶ᩺”ᨲᩥ? “ᨠᩣ ᩈᩣ, ᩋᩣᩅᩩᩈᩮᩣ, ᨩᩊᩮᩣᨣᩦ”ᨲᩥ? “ᨠᨸ᩠ᨸᨲᩥ, ᨽᨶ᩠ᨲᩮ, ᨿᩣ ᩈᩣ ᩈᩩᩁᩣ ᩋᩣᩈᩩᨲᩣ, ᩋᩈᨾ᩠ᨸᨲ᩠ᨲᩣ ᨾᨩ᩠ᨩᨽᩣᩅᩴ, ᩈᩣ ᨸᩣᨲᩩᨶ᩺”ᨲᩥ? “ᨶᩣᩅᩩᩈᩮᩣ, ᨠᨸ᩠ᨸᨲᩦ”ᨲᩥ. “ᨠᨸ᩠ᨸᨲᩥ, ᨽᨶ᩠ᨲᩮ, ᩋᨴᩈᨠᩴ ᨶᩥᩈᩦᨴᨶᨶ᩺”ᨲᩥ? “ᨶᩣᩅᩩᩈᩮᩣ, ᨠᨸ᩠ᨸᨲᩦ”ᨲᩥ. “ᨠᨸ᩠ᨸᨲᩥ, ᨽᨶ᩠ᨲᩮ, ᨩᩣᨲᩁᩪᨸᩁᨩᨲᨶ᩺”ᨲᩥ? “ᨶᩣᩅᩩᩈᩮᩣ, ᨠᨸ᩠ᨸᨲᩦ”ᨲᩥ. “ᩍᨾᩮ, ᨽᨶ᩠ᨲᩮ, ᩅᩮᩈᩣᩃᩥᨠᩣ ᩅᨩ᩠ᨩᩥᨸᩩᨲ᩠ᨲᨠᩣ ᨽᩥᨠ᩠ᨡᩪ ᩅᩮᩈᩣᩃᩥᨿᩴ ᩍᨾᩣᨶᩥ ᨴᩈ ᩅᨲ᩠ᨳᩪᨶᩥ ᨴᩦᨸᩮᨶ᩠ᨲᩥ. ᩉᨶ᩠ᨴ ᨾᨿᩴ, ᨽᨶ᩠ᨲᩮ, ᩍᨾᩴ ᩋᨵᩥᨠᩁᨱᩴ ᩋᩣᨴᩥᨿᩥᩔᩣᨾ. ᨸᩩᩁᩮ ᩋᨵᨾ᩠ᨾᩮᩣ ᨴᩥᨸ᩠ᨸᨲᩥ, ᨵᨾ᩠ᨾᩮᩣ ᨸᨭᩥᨻᩣᩉᩥᨿ᩠ᨿᨲᩥ; ᩋᩅᩥᨶᨿᩮᩣ ᨴᩥᨸ᩠ᨸᨲᩥ, ᩅᩥᨶᨿᩮᩣ ᨸᨭᩥᨻᩣᩉᩥᨿ᩠ᨿᨲᩥ; ᨸᩩᩁᩮ ᩋᨵᨾ᩠ᨾᩅᩤᨴᩥᨶᩮᩣ ᨻᩃᩅᨶ᩠ᨲᩮᩣ ᩉᩮᩣᨶ᩠ᨲᩥ, ᨵᨾ᩠ᨾᩅᩤᨴᩥᨶᩮᩣ ᨴᩩᨻ᩠ᨻᩃᩣ ᩉᩮᩣᨶ᩠ᨲᩥ; ᩋᩅᩥᨶᨿᩅᩤᨴᩥᨶᩮᩣ ᨻᩃᩅᨶ᩠ᨲᩮᩣ ᩉᩮᩣᨶ᩠ᨲᩥ, ᩅᩥᨶᨿᩅᩤᨴᩥᨶᩮᩣ ᨴᩩᨻ᩠ᨻᩃᩣ ᩉᩮᩣᨶ᩠ᨲᩦ”ᨲᩥ. “ᩑᩅᨾᩣᩅᩩᩈᩮᩣ”ᨲᩥ ᨡᩮᩣ ᩋᩣᨿᩈ᩠ᨾᩣ ᩁᩮᩅᨲᩮᩣ ᩋᩣᨿᩈ᩠ᨾᨲᩮᩣ ᨿᩈᩔ ᨠᩣᨠᨱ᩠ᨯᨠᨸᩩᨲ᩠ᨲᩔ ᨸᨧ᩠ᨧᩔᩮᩣᩈᩥ.

</Paragraph>
</Division>

<Paragraph number="2247" type="center" book="cula">
ᨸᨮᨾᨽᩣᨱᩅᩤᩁᩮᩣ ᨶᩥᨭ᩠ᨮᩥᨲᩮᩣ.
</Paragraph>