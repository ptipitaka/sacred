---
title: "5.1 ᨡᩩᨴ᩠ᨴᨠᩅᨲ᩠ᨳᩩ"
tableOfContents: false
sidebar:
  order: 1
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="243" book="cula">

<Paragraph number="1010" book="cula">
ᨲᩮᨶ ᩈᨾᨿᩮᨶ ᨻᩩᨴ᩠ᨵᩮᩤ ᨽᨣᩅᩤ ᩁᩣᨩᨣᩉᩮ ᩅᩥᩉᩁᨲᩥ ᩅᩮᩊᩩᩅᨶᩮ ᨠᩃᨶ᩠ᨴᨠᨶᩥᩅᩤᨸᩮ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᨶᩉᩣᨿᨾᩣᨶᩣ ᩁᩩᨠ᩠ᨡᩮ ᨠᩣᨿᩴ ᩏᨣ᩠ᨥᩴᩈᩮᨶ᩠ᨲᩥ, ᩐᩁᩩᨾ᩠ᨸᩥ ᨻᩣᩉᩩᨾ᩠ᨸᩥ ᩏᩁᨾ᩠ᨸᩥ ᨸᩥᨭ᩠ᨮᩥᨾ᩠ᨸᩥ. ᨾᨶᩩᩔᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᩈᨾᨱᩣ ᩈᨠ᩠ᨿᨸᩩᨲ᩠ᨲᩥᨿᩣ ᨶᩉᩣᨿᨾᩣᨶᩣ ᩁᩩᨠ᩠ᨡᩮ ᨠᩣᨿᩴ ᩏᨣ᩠ᨥᩴᩈᩮᩔᨶ᩠ᨲᩥ, ᩐᩁᩩᨾ᩠ᨸᩥ ᨻᩣᩉᩩᨾ᩠ᨸᩥ ᩏᩁᨾ᩠ᨸᩥ ᨸᩥᨭ᩠ᨮᩥᨾ᩠ᨸᩥ, ᩈᩮᨿ᩠ᨿᨳᩣᨸᩥ ᨾᩃᩖᨾᩩᨭ᩠ᨮᩥᨠᩣ ᨣᩤᨾᨾᩮᩣᨴ᩠ᨴᩅᩤ”ᨲᩥ. ᩋᩔᩮᩣᩈᩩᩴ ᨡᩮᩣ ᨽᩥᨠ᩠ᨡᩪ ᨲᩮᩈᩴ ᨾᨶᩩᩔᩣᨶᩴ ᩏᨩ᩠ᨫᩣᨿᨶ᩠ᨲᩣᨶᩴ ᨡᩥᨿ᩠ᨿᨶ᩠ᨲᩣᨶᩴ ᩅᩥᨸᩣᨧᩮᨶ᩠ᨲᩣᨶᩴ. ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. ᩋᨳ ᨡᩮᩣ ᨽᨣᩅᩤ ᩑᨲᩈ᩠ᨾᩥᩴ ᨶᩥᨴᩤᨶᩮ ᩑᨲᩈ᩠ᨾᩥᩴ ᨸᨠᩁᨱᩮ ᨽᩥᨠ᩠ᨡᩩᩈᩴᨥᩴ ᩈᨶ᩠ᨶᩥᨸᩣᨲᩣᨸᩮᨲ᩠ᩅᩣ ᨽᩥᨠ᩠ᨡᩪ ᨸᨭᩥᨸᩩᨧ᩠ᨨᩥ—  “ᩈᨧ᩠ᨧᩴ ᨠᩥᩁ, ᨽᩥᨠ᩠ᨡᩅᩮ, ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᨶᩉᩣᨿᨾᩣᨶᩣ ᩁᩩᨠ᩠ᨡᩮ ᨠᩣᨿᩴ ᩏᨣ᩠ᨥᩴᩈᩮᨶ᩠ᨲᩥ, ᩐᩁᩩᨾ᩠ᨸᩥ ᨻᩣᩉᩩᨾ᩠ᨸᩥ ᩏᩁᨾ᩠ᨸᩥ ᨸᩥᨭ᩠ᨮᩥᨾ᩠ᨸᩦ”ᨲᩥ? “ᩈᨧ᩠ᨧᩴ, ᨽᨣᩅᩤ”ᨲᩥ. ᩅᩥᨣᩁᩉᩥ ᨻᩩᨴ᩠ᨵᩮᩤ ᨽᨣᩅᩤ—  “ᩋᨶᨶᩩᨧ᩠ᨨᩅᩥᨠᩴ, ᨽᩥᨠ᩠ᨡᩅᩮ, ᨲᩮᩈᩴ ᨾᩮᩣᨥᨸᩩᩁᩥᩈᩣᨶᩴ ᩋᨶᨶᩩᩃᩮᩣᨾᩥᨠᩴ ᩋᨸ᩠ᨸᨲᩥᩁᩪᨸᩴ ᩋᩔᩣᨾᨱᨠᩴ ᩋᨠᨸ᩠ᨸᩥᨿᩴ ᩋᨠᩁᨱᩦᨿᩴ. ᨠᨳᨬ᩠ᩉᩥ ᨶᩣᨾ ᨲᩮ, ᨽᩥᨠ᩠ᨡᩅᩮ, ᨾᩮᩣᨥᨸᩩᩁᩥᩈᩣ ᨶᩉᩣᨿᨾᩣᨶᩣ ᩁᩩᨠ᩠ᨡᩮ ᨠᩣᨿᩴ ᩏᨣ᩠ᨥᩴᩈᩮᩔᨶ᩠ᨲᩥ, ᩐᩁᩩᨾ᩠ᨸᩥ ᨻᩣᩉᩩᨾ᩠ᨸᩥ ᩏᩁᨾ᩠ᨸᩥ ᨸᩥᨭ᩠ᨮᩥᨾ᩠ᨸᩥ? ᨶᩮᨲᩴ, ᨽᩥᨠ᩠ᨡᩅᩮ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ …ᨸᩮ…  ᩅᩥᨣᩁᩉᩥᨲ᩠ᩅᩣ …ᨸᩮ…  ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᨶ, ᨽᩥᨠ᩠ᨡᩅᩮ, ᨶᩉᩣᨿᨾᩣᨶᩮᨶ ᨽᩥᨠ᩠ᨡᩩᨶᩣ ᩁᩩᨠ᩠ᨡᩮ ᨠᩣᨿᩮᩣ ᩏᨣ᩠ᨥᩴᩈᩮᨲᨻ᩠ᨻᩮᩣ. ᨿᩮᩣ ᩏᨣ᩠ᨥᩴᩈᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>

<Paragraph number="1011" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᨶᩉᩣᨿᨾᩣᨶᩣ ᨳᨾ᩠ᨽᩮ ᨠᩣᨿᩴ ᩏᨣ᩠ᨥᩴᩈᩮᨶ᩠ᨲᩥ, ᩐᩁᩩᨾ᩠ᨸᩥ ᨻᩣᩉᩩᨾ᩠ᨸᩥ ᩏᩁᨾ᩠ᨸᩥ ᨸᩥᨭ᩠ᨮᩥᨾ᩠ᨸᩥ. ᨾᨶᩩᩔᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᩈᨾᨱᩣ ᩈᨠ᩠ᨿᨸᩩᨲ᩠ᨲᩥᨿᩣ ᨶᩉᩣᨿᨾᩣᨶᩣ ᨳᨾ᩠ᨽᩮ ᨠᩣᨿᩴ ᩏᨣ᩠ᨥᩴᩈᩮᩔᨶ᩠ᨲᩥ, ᩐᩁᩩᨾ᩠ᨸᩥ ᨻᩣᩉᩩᨾ᩠ᨸᩥ ᩏᩁᨾ᩠ᨸᩥ ᨸᩥᨭ᩠ᨮᩥᨾ᩠ᨸᩥ, ᩈᩮᨿ᩠ᨿᨳᩣᨸᩥ ᨾᩃᩖᨾᩩᨭ᩠ᨮᩥᨠᩣ ᨣᩤᨾᨾᩮᩣᨴ᩠ᨴᩅᩤ”ᨲᩥ. ᩋᩔᩮᩣᩈᩩᩴ ᨡᩮᩣ ᨽᩥᨠ᩠ᨡᩪ ᨲᩮᩈᩴ ᨾᨶᩩᩔᩣᨶᩴ ᩏᨩ᩠ᨫᩣᨿᨶ᩠ᨲᩣᨶᩴ ᨡᩥᨿ᩠ᨿᨶ᩠ᨲᩣᨶᩴ ᩅᩥᨸᩣᨧᩮᨶ᩠ᨲᩣᨶᩴ. ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ …ᨸᩮ…  “ᩈᨧ᩠ᨧᩴ, ᨽᨣᩅᩤ”ᨲᩥ …ᨸᩮ…  ᩅᩥᨣᩁᩉᩥᨲ᩠ᩅᩣ …ᨸᩮ…  ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᨶ, ᨽᩥᨠ᩠ᨡᩅᩮ, ᨶᩉᩣᨿᨾᩣᨶᩮᨶ ᨽᩥᨠ᩠ᨡᩩᨶᩣ ᨳᨾ᩠ᨽᩮ ᨠᩣᨿᩮᩣ ᩏᨣ᩠ᨥᩴᩈᩮᨲᨻ᩠ᨻᩮᩣ. ᨿᩮᩣ ᩏᨣ᩠ᨥᩴᩈᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>

<Paragraph number="1012" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᨶᩉᩣᨿᨾᩣᨶᩣ ᨠᩩᨭ᩠ᨭᩮ ᨠᩣᨿᩴ ᩏᨣ᩠ᨥᩴᩈᩮᨶ᩠ᨲᩥ, ᩐᩁᩩᨾ᩠ᨸᩥ ᨻᩣᩉᩩᨾ᩠ᨸᩥ ᩏᩁᨾ᩠ᨸᩥ ᨸᩥᨭ᩠ᨮᩥᨾ᩠ᨸᩥ. ᨾᨶᩩᩔᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᩈᨾᨱᩣ ᩈᨠ᩠ᨿᨸᩩᨲ᩠ᨲᩥᨿᩣ ᨶᩉᩣᨿᨾᩣᨶᩣ ᨠᩩᨭ᩠ᨭᩮ ᨠᩣᨿᩴ ᩏᨣ᩠ᨥᩴᩈᩮᩔᨶ᩠ᨲᩥ, ᩐᩁᩩᨾ᩠ᨸᩥ ᨻᩣᩉᩩᨾ᩠ᨸᩥ ᩏᩁᨾ᩠ᨸᩥ ᨸᩥᨭ᩠ᨮᩥᨾ᩠ᨸᩥ, ᩈᩮᨿ᩠ᨿᨳᩣᨸᩥ ᨾᩃᩖᨾᩩᨭ᩠ᨮᩥᨠᩣ ᨣᩤᨾᨾᩮᩣᨴ᩠ᨴᩅᩤ”ᨲᩥ …ᨸᩮ…  “ᨶ, ᨽᩥᨠ᩠ᨡᩅᩮ, ᨶᩉᩣᨿᨾᩣᨶᩮᨶ ᨽᩥᨠ᩠ᨡᩩᨶᩣ ᨠᩩᨭ᩠ᨭᩮ ᨠᩣᨿᩮᩣ ᩏᨣ᩠ᨥᩴᩈᩮᨲᨻ᩠ᨻᩮᩣ. ᨿᩮᩣ ᩏᨣ᩠ᨥᩴᩈᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>

<Paragraph number="1013" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᩋᨭ᩠ᨭᩣᨶᩮ ᨶᩉᩣᨿᨶ᩠ᨲᩥ. ᨾᨶᩩᩔᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ …ᨸᩮ…  ᩈᩮᨿ᩠ᨿᨳᩣᨸᩥ ᨣᩥᩉᩦ ᨠᩣᨾᨽᩮᩣᨣᩥᨶᩮᩣ”ᨲᩥ. ᩋᩔᩮᩣᩈᩩᩴ ᨡᩮᩣ ᨽᩥᨠ᩠ᨡᩪ ᨲᩮᩈᩴ ᨾᨶᩩᩔᩣᨶᩴ ᩏᨩ᩠ᨫᩣᨿᨶ᩠ᨲᩣᨶᩴ ᨡᩥᨿ᩠ᨿᨶ᩠ᨲᩣᨶᩴ ᩅᩥᨸᩣᨧᩮᨶ᩠ᨲᩣᨶᩴ. ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ …ᨸᩮ…  “ᩈᨧ᩠ᨧᩴ, ᨽᨣᩅᩤ”ᨲᩥ …ᨸᩮ…  ᩅᩥᨣᩁᩉᩥᨲ᩠ᩅᩣ …ᨸᩮ…  ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᨶ, ᨽᩥᨠ᩠ᨡᩅᩮ, ᩋᨭ᩠ᨭᩣᨶᩮ ᨶᩉᩣᨿᩥᨲᨻ᩠ᨻᩴ. ᨿᩮᩣ ᨶᩉᩣᨿᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>

<Paragraph number="1014" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᨣᨶ᩠ᨵᨻ᩠ᨻᩉᨲ᩠ᨳᨠᩮᨶ ᨶᩉᩣᨿᨶ᩠ᨲᩥ. ᨾᨶᩩᩔᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ …ᨸᩮ…  ᩈᩮᨿ᩠ᨿᨳᩣᨸᩥ ᨣᩥᩉᩦ ᨠᩣᨾᨽᩮᩣᨣᩥᨶᩮᩣ”ᨲᩥ. ᩋᩔᩮᩣᩈᩩᩴ ᨡᩮᩣ ᨽᩥᨠ᩠ᨡᩪ ᨲᩮᩈᩴ ᨾᨶᩩᩔᩣᨶᩴ ᩏᨩ᩠ᨫᩣᨿᨶ᩠ᨲᩣᨶᩴ ᨡᩥᨿ᩠ᨿᨶ᩠ᨲᩣᨶᩴ ᩅᩥᨸᩣᨧᩮᨶ᩠ᨲᩣᨶᩴ. ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ …ᨸᩮ…  “ᨶ, ᨽᩥᨠ᩠ᨡᩅᩮ, ᨣᨶ᩠ᨵᨻ᩠ᨻᩉᨲ᩠ᨳᨠᩮᨶ ᨶᩉᩣᨿᩥᨲᨻ᩠ᨻᩴ. ᨿᩮᩣ ᨶᩉᩣᨿᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>

<Paragraph number="1015" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᨠᩩᩁᩩᩅᩥᨶ᩠ᨴᨠᩈᩩᨲ᩠ᨲᩥᨿᩣ ᨶᩉᩣᨿᨶ᩠ᨲᩥ. ᨾᨶᩩᩔᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ …ᨸᩮ…  ᩈᩮᨿ᩠ᨿᨳᩣᨸᩥ ᨣᩥᩉᩦ ᨠᩣᨾᨽᩮᩣᨣᩥᨶᩮᩣᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᨠᩩᩁᩩᩅᩥᨶ᩠ᨴᨠᩈᩩᨲ᩠ᨲᩥᨿᩣ ᨶᩉᩣᨿᩥᨲᨻ᩠ᨻᩴ. ᨿᩮᩣ ᨶᩉᩣᨿᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>

<Paragraph number="1016" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᩅᩥᨣ᩠ᨣᨿ᩠ᩉ ᨸᩁᩥᨠᨾ᩠ᨾᩴ ᨠᩣᩁᩣᨸᩮᨶ᩠ᨲᩥ. ᨾᨶᩩᩔᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ …ᨸᩮ…  ᩈᩮᨿ᩠ᨿᨳᩣᨸᩥ ᨣᩥᩉᩦ ᨠᩣᨾᨽᩮᩣᨣᩥᨶᩮᩣ”ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᩅᩥᨣ᩠ᨣᨿ᩠ᩉ ᨸᩁᩥᨠᨾ᩠ᨾᩴ ᨠᩣᩁᩣᨸᩮᨲᨻ᩠ᨻᩴ. ᨿᩮᩣ ᨠᩣᩁᩣᨸᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>

<Paragraph number="1017" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᨾᩃᩖᨠᩮᨶ ᨶᩉᩣᨿᨶ᩠ᨲᩥ. ᨾᨶᩩᩔᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ …ᨸᩮ…  ᩈᩮᨿ᩠ᨿᨳᩣᨸᩥ ᨣᩥᩉᩦ ᨠᩣᨾᨽᩮᩣᨣᩥᨶᩮᩣ”ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᨾᩃᩖᨠᩮᨶ ᨶᩉᩣᨿᩥᨲᨻ᩠ᨻᩴ. ᨿᩮᩣ ᨶᩉᩣᨿᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>

</Division>
<Division number="244" book="cula">

<Paragraph number="1018" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩔ ᨽᩥᨠ᩠ᨡᩩᨶᩮᩣ ᨠᨧ᩠ᨨᩩᩁᩮᩣᨣᩤᨻᩣᨵᩮᩤ ᩉᩮᩣᨲᩥ. ᨶ ᨲᩔ ᩅᩥᨶᩣ ᨾᩃᩖᨠᩮᨶ ᨹᩣᩈᩩ ᩉᩮᩣᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨣᩥᩃᩣᨶᩔ ᩋᨠᨲᨾᩃᩖᨠᨶ᩺”ᨲᩥ.
</Paragraph>

<Paragraph number="1019" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᨩᩁᩣᨴᩩᨻ᩠ᨻᩃᩮᩣ ᨶᩉᩣᨿᨾᩣᨶᩮᩣ ᨶ ᩈᨠ᩠ᨠᩮᩣᨲᩥ ᩋᨲ᩠ᨲᨶᩮᩣ ᨠᩣᨿᩴ ᩏᨣ᩠ᨥᩴᩈᩮᨲᩩᩴ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩏᨠ᩠ᨠᩣᩈᩥᨠᨶ᩺”ᨲᩥ.
</Paragraph>

<Paragraph number="1020" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᨸᩥᨭ᩠ᨮᩥᨸᩁᩥᨠᨾ᩠ᨾᩴ ᨠᩣᨲᩩᩴ ᨠᩩᨠ᩠ᨠᩩᨧ᩠ᨧᩣᨿᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨸᩩᨳᩩᨸᩣᨱᩥᨠᨶ᩺”ᨲᩥ.
</Paragraph>

</Division>
<Division number="245" book="cula">

<Paragraph number="1021" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᩅᩃᩖᩥᨠᩴ ᨵᩤᩁᩮᨶ᩠ᨲᩥ …ᨸᩮ…  ᨸᩣᨾᩘᨣᩴ ᨵᩤᩁᩮᨶ᩠ᨲᩥ …ᨸᩮ…  ᨠᨱ᩠ᨮᩈᩩᨲ᩠ᨲᨠᩴ ᨵᩤᩁᩮᨶ᩠ᨲᩥ …ᨸᩮ…  ᨠᨭᩥᩈᩩᨲ᩠ᨲᨠᩴ ᨵᩤᩁᩮᨶ᩠ᨲᩥ …ᨸᩮ…  ᩒᩅᨭ᩠ᨭᩥᨠᩴ ᨵᩤᩁᩮᨶ᩠ᨲᩥ …ᨸᩮ…  ᨠᩣᨿᩩᩁᩴ ᨵᩤᩁᩮᨶ᩠ᨲᩥ …ᨸᩮ…  ᩉᨲ᩠ᨳᩣᨽᩁᨱᩴ ᨵᩤᩁᩮᨶ᩠ᨲᩥ …ᨸᩮ…  ᩋᩘᨣᩩᩃᩥᨾᩩᨴ᩠ᨴᩥᨠᩴ ᨵᩤᩁᩮᨶ᩠ᨲᩥ. ᨾᨶᩩᩔᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ …ᨸᩮ…  ᩈᩮᨿ᩠ᨿᨳᩣᨸᩥ ᨣᩥᩉᩦ ᨠᩣᨾᨽᩮᩣᨣᩥᨶᩮᩣ”ᨲᩥ. ᩋᩔᩮᩣᩈᩩᩴ ᨡᩮᩣ ᨽᩥᨠ᩠ᨡᩪ ᨲᩮᩈᩴ ᨾᨶᩩᩔᩣᨶᩴ ᩏᨩ᩠ᨫᩣᨿᨶ᩠ᨲᩣᨶᩴ ᨡᩥᨿ᩠ᨿᨶ᩠ᨲᩣᨶᩴ ᩅᩥᨸᩣᨧᩮᨶ᩠ᨲᩣᨶᩴ. ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩈᨧ᩠ᨧᩴ ᨠᩥᩁ, ᨽᩥᨠ᩠ᨡᩅᩮ, ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᩅᩃᩖᩥᨠᩴ ᨵᩤᩁᩮᨶ᩠ᨲᩥ …ᨸᩮ…  ᨸᩣᨾᩘᨣᩴ ᨵᩤᩁᩮᨶ᩠ᨲᩥ, ᨠᨱ᩠ᨮᩈᩩᨲ᩠ᨲᨠᩴ ᨵᩤᩁᩮᨶ᩠ᨲᩥ, ᨠᨭᩥᩈᩩᨲ᩠ᨲᨠᩴ ᨵᩤᩁᩮᨶ᩠ᨲᩥ, ᩒᩅᨭ᩠ᨭᩥᨠᩴ ᨵᩤᩁᩮᨶ᩠ᨲᩥ, ᨠᩣᨿᩩᩁᩴ ᨵᩤᩁᩮᨶ᩠ᨲᩥ, ᩉᨲ᩠ᨳᩣᨽᩁᨱᩴ ᨵᩤᩁᩮᨶ᩠ᨲᩥ, ᩋᩘᨣᩩᩃᩥᨾᩩᨴ᩠ᨴᩥᨠᩴ ᨵᩤᩁᩮᨶ᩠ᨲᩦ”ᨲᩥ? “ᩈᨧ᩠ᨧᩴ, ᨽᨣᩅᩤ”ᨲᩥ …ᨸᩮ…  ᩅᩥᨣᩁᩉᩥᨲ᩠ᩅᩣ …ᨸᩮ…  ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᨶ, ᨽᩥᨠ᩠ᨡᩅᩮ, ᩅᩃᩖᩥᨠᩣ ᨵᩤᩁᩮᨲᨻ᩠ᨻᩣ …ᨸᩮ…  ᨶ ᨸᩣᨾᩘᨣᩮᩤ ᨵᩤᩁᩮᨲᨻ᩠ᨻᩮᩣ…  ᨶ ᨠᨱ᩠ᨮᩈᩩᨲ᩠ᨲᨠᩴ ᨵᩤᩁᩮᨲᨻ᩠ᨻᩴ…  ᨶ ᨠᨭᩥᩈᩩᨲ᩠ᨲᨠᩴ ᨵᩤᩁᩮᨲᨻ᩠ᨻᩴ…  ᨶ ᩒᩅᨭ᩠ᨭᩥᨠᩴ ᨵᩤᩁᩮᨲᨻ᩠ᨻᩴ…  ᨶ ᨠᩣᨿᩩᩁᩴ ᨵᩤᩁᩮᨲᨻ᩠ᨻᩴ…  ᨶ ᩉᨲ᩠ᨳᩣᨽᩁᨱᩴ ᨵᩤᩁᩮᨲᨻ᩠ᨻᩴ…  ᨶ ᩋᩘᨣᩩᩃᩥᨾᩩᨴ᩠ᨴᩥᨠᩣ ᨵᩤᩁᩮᨲᨻ᩠ᨻᩣ. ᨿᩮᩣ ᨵᩤᩁᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>

</Division>
<Division number="246" book="cula">

<Paragraph number="1022" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᨴᩦᨥᩮ ᨠᩮᩈᩮ ᨵᩤᩁᩮᨶ᩠ᨲᩥ. ᨾᨶᩩᩔᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᩈᩮᨿ᩠ᨿᨳᩣᨸᩥ ᨣᩥᩉᩦ ᨠᩣᨾᨽᩮᩣᨣᩥᨶᩮᩣ”ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᨴᩦᨥᩣ ᨠᩮᩈᩣ ᨵᩤᩁᩮᨲᨻ᩠ᨻᩣ. ᨿᩮᩣ ᨵᩤᩁᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨴᩩᨾᩣᩈᩥᨠᩴ ᩅᩤ ᨴᩩᩅᩘᨣᩩᩃᩴ ᩅᩤ”ᨲᩥ.
</Paragraph>

<Paragraph number="1023" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᨠᩮᩣᨧ᩠ᨨᩮᨶ ᨠᩮᩈᩮ ᩒᩈᨱ᩠ᨮᩮᨶ᩠ᨲᩥ …ᨸᩮ…  ᨹᨱᨠᩮᨶ ᨠᩮᩈᩮ ᩒᩈᨱ᩠ᨮᩮᨶ᩠ᨲᩥ, ᩉᨲ᩠ᨳᨹᨱᨠᩮᨶ ᨠᩮᩈᩮ ᩒᩈᨱ᩠ᨮᩮᨶ᩠ᨲᩥ, ᩈᩥᨲ᩠ᨳᨲᩮᩃᨠᩮᨶ ᨠᩮᩈᩮ ᩒᩈᨱ᩠ᨮᩮᨶ᩠ᨲᩥ, ᩏᨴᨠᨲᩮᩃᨠᩮᨶ ᨠᩮᩈᩮ ᩒᩈᨱ᩠ᨮᩮᨶ᩠ᨲᩥ. ᨾᨶᩩᩔᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᩈᩮᨿ᩠ᨿᨳᩣᨸᩥ ᨣᩥᩉᩦ ᨠᩣᨾᨽᩮᩣᨣᩥᨶᩮᩣ”ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᨠᩮᩣᨧ᩠ᨨᩮᨶ ᨠᩮᩈᩣ ᩒᩈᨱ᩠ᨮᩮᨲᨻ᩠ᨻᩣ …ᨸᩮ…  ᨶ ᩈᩥᨲ᩠ᨳᨲᩮᩃᨠᩮᨶ ᨠᩮᩈᩣ ᩒᩈᨱ᩠ᨮᩮᨲᨻ᩠ᨻᩣ…  ᨶ ᩏᨴᨠᨲᩮᩃᨠᩮᨶ ᨠᩮᩈᩣ ᩒᩈᨱ᩠ᨮᩮᨲᨻ᩠ᨻᩣ. ᨿᩮᩣ ᩒᩈᨱ᩠ᨮᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>

</Division>
<Division number="247" book="cula">

<Paragraph number="1024" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᩋᩣᨴᩤᩈᩮᨸᩥ ᩏᨴᨠᨸᨲ᩠ᨲᩮᨸᩥ ᨾᩩᨡᨶᩥᨾᩥᨲ᩠ᨲᩴ ᩒᩃᩮᩣᨠᩮᨶ᩠ᨲᩥ. ᨾᨶᩩᩔᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᩈᩮᨿ᩠ᨿᨳᩣᨸᩥ ᨣᩥᩉᩦ ᨠᩣᨾᨽᩮᩣᨣᩥᨶᩮᩣ”ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᩋᩣᨴᩤᩈᩮ ᩅᩤ ᩏᨴᨠᨸᨲ᩠ᨲᩮ ᩅᩤ ᨾᩩᨡᨶᩥᨾᩥᨲ᩠ᨲᩴ ᩒᩃᩮᩣᨠᩮᨲᨻ᩠ᨻᩴ. ᨿᩮᩣ ᩒᩃᩮᩣᨠᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>

<Paragraph number="1025" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩔ ᨽᩥᨠ᩠ᨡᩩᨶᩮᩣ ᨾᩩᨡᩮ ᩅᨱᩮᩣ ᩉᩮᩣᨲᩥ. ᩈᩮᩣ ᨽᩥᨠ᩠ᨡᩪ ᨸᩩᨧ᩠ᨨᩥ—  “ᨠᩦᨴᩥᩈᩮᩣ ᨾᩮ, ᩋᩣᩅᩩᩈᩮᩣ, ᩅᨱᩮᩣ”ᨲᩥ? ᨽᩥᨠ᩠ᨡᩪ ᩑᩅᨾᩣᩉᩴᩈᩩ—  “ᩑᨴᩥᩈᩮᩣ ᨲᩮ, ᩋᩣᩅᩩᩈᩮᩣ ᩅᨱᩮᩣ”ᨲᩥ. ᩈᩮᩣ ᨶ ᩈᨴ᩠ᨴᩉᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩋᩣᨻᩣᨵᨸ᩠ᨸᨧ᩠ᨧᨿᩣ ᩋᩣᨴᩤᩈᩮ ᩅᩤ ᩏᨴᨠᨸᨲ᩠ᨲᩮ ᩅᩤ ᨾᩩᨡᨶᩥᨾᩥᨲ᩠ᨲᩴ ᩒᩃᩮᩣᨠᩮᨲᩩᨶ᩺”ᨲᩥ.
</Paragraph>

<Paragraph number="1026" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᨾᩩᨡᩴ ᩋᩣᩃᩥᨾ᩠ᨸᨶ᩠ᨲᩥ …ᨸᩮ…  ᨾᩩᨡᩴ ᩏᨾ᩠ᨾᨴ᩠ᨴᩮᨶ᩠ᨲᩥ, ᨾᩩᨡᩴ ᨧᩩᨱ᩠ᨱᩮᨶ᩠ᨲᩥ, ᨾᨶᩮᩣᩈᩥᩃᩥᨠᩣᨿ ᨾᩩᨡᩴ ᩃᨬ᩠ᨨᩮᨶ᩠ᨲᩥ, ᩋᩘᨣᩁᩣᨣᩴ ᨠᩁᩮᩣᨶ᩠ᨲᩥ, ᨾᩩᨡᩁᩣᨣᩴ ᨠᩁᩮᩣᨶ᩠ᨲᩥ, ᩋᩘᨣᩁᩣᨣᨾᩩᨡᩁᩣᨣᩴ ᨠᩁᩮᩣᨶ᩠ᨲᩥ. ᨾᨶᩩᩔᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᩈᩮᨿ᩠ᨿᨳᩣᨸᩥ ᨣᩥᩉᩦ ᨠᩣᨾᨽᩮᩣᨣᩥᨶᩮᩣ”ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᨾᩩᨡᩴ ᩋᩣᩃᩥᨾ᩠ᨸᩥᨲᨻ᩠ᨻᩴ …ᨸᩮ…  ᨶ ᨾᩩᨡᩴ ᩏᨾ᩠ᨾᨴ᩠ᨴᩥᨲᨻ᩠ᨻᩴ, ᨶ ᨾᩩᨡᩴ ᨧᩩᨱ᩠ᨱᩮᨲᨻ᩠ᨻᩴ, ᨶ ᨾᨶᩮᩣᩈᩥᩃᩥᨠᩣᨿ ᨾᩩᨡᩴ ᩃᨬ᩠ᨨᩮᨲᨻ᩠ᨻᩴ, ᨶ ᩋᩘᨣᩁᩣᨣᩮᩤ ᨠᩣᨲᨻ᩠ᨻᩮᩣ, ᨶ ᨾᩩᨡᩁᩣᨣᩮᩤ ᨠᩣᨲᨻ᩠ᨻᩮᩣ, ᨶ ᩋᩘᨣᩁᩣᨣᨾᩩᨡᩁᩣᨣᩮᩤ ᨠᩣᨲᨻ᩠ᨻᩮᩣ. ᨿᩮᩣ ᨠᩁᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>

<Paragraph number="1027" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩔ ᨽᩥᨠ᩠ᨡᩩᨶᩮᩣ ᨧᨠ᩠ᨡᩩᩁᩮᩣᨣᩤᨻᩣᨵᩮᩤ ᩉᩮᩣᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩋᩣᨻᩣᨵᨸ᩠ᨸᨧ᩠ᨧᨿᩣ ᨾᩩᨡᩴ ᩋᩣᩃᩥᨾ᩠ᨸᩥᨲᩩᨶ᩺”ᨲᩥ.
</Paragraph>

</Division>
<Division number="248" book="cula">

<Paragraph number="1028" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩁᩣᨩᨣᩉᩮ ᨣᩥᩁᨣ᩠ᨣᩈᨾᨩ᩠ᨩᩮᩣ ᩉᩮᩣᨲᩥ. ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᨣᩥᩁᨣ᩠ᨣᩈᨾᨩ᩠ᨩᩴ ᨴᩔᨶᩣᨿ ᩋᨣᨾᩴᩈᩩ. ᨾᨶᩩᩔᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᩈᨾᨱᩣ ᩈᨠ᩠ᨿᨸᩩᨲ᩠ᨲᩥᨿᩣ ᨶᨧ᩠ᨧᨾ᩠ᨸᩥ ᨣᩦᨲᨾ᩠ᨸᩥ ᩅᩤᨴᩥᨲᨾ᩠ᨸᩥ ᨴᩔᨶᩣᨿ ᨣᨧ᩠ᨨᩥᩔᨶ᩠ᨲᩥ, ᩈᩮᨿ᩠ᨿᨳᩣᨸᩥ ᨣᩥᩉᩦ ᨠᩣᨾᨽᩮᩣᨣᩥᨶᩮᩣ”ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᨶᨧ᩠ᨧᩴ ᩅᩤ ᨣᩦᨲᩴ ᩅᩤ ᩅᩤᨴᩥᨲᩴ ᩅᩤ ᨴᩔᨶᩣᨿ ᨣᨶ᩠ᨲᨻ᩠ᨻᩴ. ᨿᩮᩣ ᨣᨧ᩠ᨨᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>

</Division>
<Division number="249" book="cula">

<Paragraph number="1029" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᩋᩣᨿᨲᨠᩮᨶ ᨣᩦᨲᩔᩁᩮᨶ ᨵᨾ᩠ᨾᩴ ᨣᩤᨿᨶ᩠ᨲᩥ. ᨾᨶᩩᩔᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨿᨳᩮᩅ ᨾᨿᩴ ᨣᩤᨿᩣᨾ, ᩑᩅᨾᩮᩅᩥᨾᩮ ᩈᨾᨱᩣ ᩈᨠ᩠ᨿᨸᩩᨲ᩠ᨲᩥᨿᩣ ᩋᩣᨿᨲᨠᩮᨶ ᨣᩦᨲᩔᩁᩮᨶ ᨵᨾ᩠ᨾᩴ ᨣᩤᨿᨶ᩠ᨲᩦ”ᨲᩥ. ᩋᩔᩮᩣᩈᩩᩴ ᨡᩮᩣ ᨽᩥᨠ᩠ᨡᩪ ᨲᩮᩈᩴ ᨾᨶᩩᩔᩣᨶᩴ ᩏᨩ᩠ᨫᩣᨿᨶ᩠ᨲᩣᨶᩴ ᨡᩥᨿ᩠ᨿᨶ᩠ᨲᩣᨶᩴ ᩅᩥᨸᩣᨧᩮᨶ᩠ᨲᩣᨶᩴ. ᨿᩮ ᨲᩮ ᨽᩥᨠ᩠ᨡᩪ ᩋᨸ᩠ᨸᩥᨧ᩠ᨨᩣ …ᨸᩮ…  ᨲᩮ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᩋᩣᨿᨲᨠᩮᨶ ᨣᩦᨲᩔᩁᩮᨶ ᨵᨾ᩠ᨾᩴ ᨣᩤᨿᩥᩔᨶ᩠ᨲᩦ”ᨲᩥ. ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩈᨧ᩠ᨧᩴ ᨠᩥᩁ, ᨽᩥᨠ᩠ᨡᩅᩮ …ᨸᩮ…  “ᩈᨧ᩠ᨧᩴ, ᨽᨣᩅᩤ”ᨲᩥ …ᨸᩮ…  ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᨸᨬ᩠ᨧᩥᨾᩮ, ᨽᩥᨠ᩠ᨡᩅᩮ, ᩋᩣᨴᩦᨶᩅᩤ ᩋᩣᨿᨲᨠᩮᨶ ᨣᩦᨲᩔᩁᩮᨶ ᨵᨾ᩠ᨾᩴ ᨣᩤᨿᨶ᩠ᨲᩔ. ᩋᨲ᩠ᨲᨶᩣᨸᩥ ᨲᩈ᩠ᨾᩥᩴ ᩈᩁᩮ ᩈᩣᩁᨩ᩠ᨩᨲᩥ, ᨸᩁᩮᨸᩥ ᨲᩈ᩠ᨾᩥᩴ ᩈᩁᩮ ᩈᩣᩁᨩ᩠ᨩᨶ᩠ᨲᩥ, ᨣᩉᨸᨲᩥᨠᩣᨸᩥ ᩏᨩ᩠ᨫᩣᨿᨶ᩠ᨲᩥ, ᩈᩁᨠᩩᨲ᩠ᨲᩥᨾ᩠ᨸᩥ ᨶᩥᨠᩣᨾᨿᨾᩣᨶᩔ ᩈᨾᩣᨵᩥᩔ ᨽᩘᨣᩮᩤ ᩉᩮᩣᨲᩥ, ᨸᨧ᩠ᨨᩥᨾᩣ ᨩᨶᨲᩣ ᨴᩥᨭ᩠ᨮᩣᨶᩩᨣᨲᩥᩴ ᩋᩣᨸᨩ᩠ᨩᨲᩥ—  ᩍᨾᩮ ᨡᩮᩣ, ᨽᩥᨠ᩠ᨡᩅᩮ, ᨸᨬ᩠ᨧ ᩋᩣᨴᩦᨶᩅᩤ ᩋᩣᨿᨲᨠᩮᨶ ᨣᩦᨲᩔᩁᩮᨶ ᨵᨾ᩠ᨾᩴ ᨣᩤᨿᨶ᩠ᨲᩔ. ᨶ, ᨽᩥᨠ᩠ᨡᩅᩮ, ᩋᩣᨿᨲᨠᩮᨶ ᨣᩦᨲᩔᩁᩮᨶ ᨵᨾ᩠ᨾᩮᩣ ᨣᩤᨿᩥᨲᨻ᩠ᨻᩮᩣ. ᨿᩮᩣ ᨣᩤᨿᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>

<Paragraph number="1030" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᩈᩁᨽᨬ᩠ᨬᩮ ᨠᩩᨠ᩠ᨠᩩᨧ᩠ᨧᩣᨿᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩈᩁᨽᨬ᩠ᨬᨶ᩺”ᨲᩥ.
</Paragraph>

<Paragraph number="1031" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᨻᩣᩉᩥᩁᩃᩮᩣᨾᩥᩴ ᩏᨱ᩠ᨱᩥᩴ ᨵᩤᩁᩮᨶ᩠ᨲᩥ. ᨾᨶᩩᩔᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᩈᩮᨿ᩠ᨿᨳᩣᨸᩥ ᨣᩥᩉᩦ ᨠᩣᨾᨽᩮᩣᨣᩥᨶᩮᩣ”ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᨻᩣᩉᩥᨿᩃᩮᩣᨾᩥ ᩏᨱ᩠ᨱᩥ ᨵᩤᩁᩮᨲᨻ᩠ᨻᩣ. ᨿᩮᩣ ᨵᩤᩁᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>

</Division>
<Division number="250" book="cula">

<Paragraph number="1032" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩁᨬ᩠ᨬᩮᩣ ᨾᩣᨣᨵᩔ ᩈᩮᨶᩥᨿᩔ ᨻᩥᨾ᩠ᨻᩥᩈᩣᩁᩔ ᩋᩣᩁᩣᨾᩮ ᩋᨾ᩠ᨻᩣ ᨹᩃᩥᨶᩮᩣ ᩉᩮᩣᨶ᩠ᨲᩥ. ᩁᨬ᩠ᨬᩣ ᨾᩣᨣᨵᩮᨶ ᩈᩮᨶᩥᨿᩮᨶ ᨻᩥᨾ᩠ᨻᩥᩈᩣᩁᩮᨶ ᩋᨶᩩᨬ᩠ᨬᩣᨲᩴ ᩉᩮᩣᨲᩥ—  “ᨿᨳᩣᩈᩩᨡᩴ ᩋᨿ᩠ᨿᩣ ᩋᨾ᩠ᨻᩴ ᨸᩁᩥᨽᩩᨬ᩠ᨩᨶ᩠ᨲᩪ”ᨲᩥ. ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᨲᩁᩩᨱᨬ᩠ᨬᩮᩅ ᩋᨾ᩠ᨻᩴ ᨸᩣᨲᩣᨸᩮᨲ᩠ᩅᩣ ᨸᩁᩥᨽᩩᨬ᩠ᨩᩥᩴᩈᩩ. ᩁᨬ᩠ᨬᩮᩣ ᨧ ᨾᩣᨣᨵᩔ ᩈᩮᨶᩥᨿᩔ ᨻᩥᨾ᩠ᨻᩥᩈᩣᩁᩔ ᩋᨾ᩠ᨻᩮᨶ ᩋᨲ᩠ᨳᩮᩣ ᩉᩮᩣᨲᩥ. ᩋᨳ ᨡᩮᩣ ᩁᩣᨩᩣ ᨾᩣᨣᨵᩮᩤ ᩈᩮᨶᩥᨿᩮᩣ ᨻᩥᨾ᩠ᨻᩥᩈᩣᩁᩮᩣ ᨾᨶᩩᩔᩮ ᩋᩣᨱᩣᨸᩮᩈᩥ—  “ᨣᨧ᩠ᨨᨳ, ᨽᨱᩮ, ᩋᩣᩁᩣᨾᩴ ᨣᨶ᩠ᨲ᩠ᩅᩣ ᩋᨾ᩠ᨻᩴ ᩋᩣᩉᩁᨳᩣ”ᨲᩥ. “ᩑᩅᩴ, ᨴᩮᩅᩤ”ᨲᩥ ᨡᩮᩣ ᨲᩮ ᨾᨶᩩᩔᩣ ᩁᨬ᩠ᨬᩮᩣ ᨾᩣᨣᨵᩔ ᩈᩮᨶᩥᨿᩔ ᨻᩥᨾ᩠ᨻᩥᩈᩣᩁᩔ ᨸᨭᩥᩔᩩᨲ᩠ᩅᩣ ᩋᩣᩁᩣᨾᩴ ᨣᨶ᩠ᨲ᩠ᩅᩣ ᩋᩣᩁᩣᨾᨸᩣᩃᩴ ᩑᨲᨴᩅᩮᩤᨧᩩᩴ—  “ᨴᩮᩅᩔ, ᨽᨱᩮ, ᩋᨾ᩠ᨻᩮᨶ ᩋᨲ᩠ᨳᩮᩣ, ᩋᨾ᩠ᨻᩴ ᨴᩮᨳᩣ”ᨲᩥ. “ᨶᨲ᩠ᨳᩣᨿ᩠ᨿᩣ, ᩋᨾ᩠ᨻᩴ. ᨲᩁᩩᨱᨬ᩠ᨬᩮᩅ ᩋᨾ᩠ᨻᩴ ᨸᩣᨲᩣᨸᩮᨲ᩠ᩅᩣ ᨽᩥᨠ᩠ᨡᩪ ᨸᩁᩥᨽᩩᨬ᩠ᨩᩥᩴᩈᩪ”ᨲᩥ. ᩋᨳ ᨡᩮᩣ ᨲᩮ ᨾᨶᩩᩔᩣ ᩁᨬ᩠ᨬᩮᩣ ᨾᩣᨣᨵᩔ ᩈᩮᨶᩥᨿᩔ ᨻᩥᨾ᩠ᨻᩥᩈᩣᩁᩔ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩈᩩᨸᩁᩥᨽᩩᨲ᩠ᨲᩴ, ᨽᨱᩮ, ᩋᨿ᩠ᨿᩮᩉᩥ ᩋᨾ᩠ᨻᩴ, ᩋᨸᩥ ᨧ ᨽᨣᩅᨲᩣ ᨾᨲ᩠ᨲᩣ ᩅᨱ᩠ᨱᩥᨲᩣ”ᨲᩥ. ᨾᨶᩩᩔᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᩈᨾᨱᩣ ᩈᨠ᩠ᨿᨸᩩᨲ᩠ᨲᩥᨿᩣ ᨶ ᨾᨲ᩠ᨲᩴ ᨩᩣᨶᩥᨲ᩠ᩅᩣ ᩁᨬ᩠ᨬᩮᩣ ᩋᨾ᩠ᨻᩴ ᨸᩁᩥᨽᩩᨬ᩠ᨩᩥᩔᨶ᩠ᨲᩦ”ᨲᩥ. ᩋᩔᩮᩣᩈᩩᩴ ᨡᩮᩣ ᨽᩥᨠ᩠ᨡᩪ ᨲᩮᩈᩴ ᨾᨶᩩᩔᩣᨶᩴ ᩏᨩ᩠ᨫᩣᨿᨶ᩠ᨲᩣᨶᩴ ᨡᩥᨿ᩠ᨿᨶ᩠ᨲᩣᨶᩴ ᩅᩥᨸᩣᨧᩮᨶ᩠ᨲᩣᨶᩴ. ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᩋᨾ᩠ᨻᩴ ᨸᩁᩥᨽᩩᨬ᩠ᨩᩥᨲᨻ᩠ᨻᩴ. ᨿᩮᩣ ᨸᩁᩥᨽᩩᨬ᩠ᨩᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>

<Paragraph number="1033" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩔ ᨸᩪᨣᩔ ᩈᩴᨥᨽᨲ᩠ᨲᩴ ᩉᩮᩣᨲᩥ. ᩈᩪᨸᩮ ᩋᨾ᩠ᨻᨸᩮᩈᩥᨠᩣᨿᩮᩣ ᨸᨠ᩠ᨡᩥᨲ᩠ᨲᩣ ᩉᩮᩣᨶ᩠ᨲᩥ. ᨽᩥᨠ᩠ᨡᩪ ᨠᩩᨠ᩠ᨠᩩᨧ᩠ᨧᩣᨿᨶ᩠ᨲᩣ ᨶᨸ᩠ᨸᨭᩥᨣ᩠ᨣᨱ᩠ᩉᨶ᩠ᨲᩥ …ᨸᩮ…  “ᨸᨭᩥᨣ᩠ᨣᨱ᩠ᩉᨳ, ᨽᩥᨠ᩠ᨡᩅᩮ, ᨸᩁᩥᨽᩩᨬ᩠ᨩᨳ. ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩋᨾ᩠ᨻᨸᩮᩈᩥᨠᨶ᩺”ᨲᩥ.
</Paragraph>

<Paragraph number="1034" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩔ ᨸᩪᨣᩔ ᩈᩴᨥᨽᨲ᩠ᨲᩴ ᩉᩮᩣᨲᩥ. ᨲᩮ ᨶ ᨸᩁᩥᨿᩣᨸᩩᨱᩥᩴᩈᩩ ᩋᨾ᩠ᨻᨸᩮᩈᩥᨠᩴ ᨠᩣᨲᩩᩴ, ᨽᨲ᩠ᨲᨣ᩠ᨣᩮ ᩈᨠᩃᩮᩉᩮᩅ ᩋᨾ᩠ᨻᩮᩉᩥ ᨴᩮᨶ᩠ᨲᩥ. ᨽᩥᨠ᩠ᨡᩪ ᨠᩩᨠ᩠ᨠᩩᨧ᩠ᨧᩣᨿᨶ᩠ᨲᩣ ᨶᨸ᩠ᨸᨭᩥᨣ᩠ᨣᨱ᩠ᩉᨶ᩠ᨲᩥ. “ᨸᨭᩥᨣ᩠ᨣᨱ᩠ᩉᨳ, ᨽᩥᨠ᩠ᨡᩅᩮ, ᨸᩁᩥᨽᩩᨬ᩠ᨩᨳ. ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨸᨬ᩠ᨧᩉᩥ ᩈᨾᨱᨠᨸ᩠ᨸᩮᩉᩥ ᨹᩃᩴ ᨸᩁᩥᨽᩩᨬ᩠ᨩᩥᨲᩩᩴ—  ᩋᨣ᩠ᨣᩥᨸᩁᩥᨧᩥᨲᩴ, ᩈᨲ᩠ᨳᨸᩁᩥᨧᩥᨲᩴ, ᨶᨡᨸᩁᩥᨧᩥᨲᩴ, ᩋᨻᩦᨩᩴ, ᨶᩥᨻ᩠ᨻᨲ᩠ᨲᨻᩦᨩᨬ᩠ᨬᩮᩅ ᨸᨬ᩠ᨧᨾᩴ. ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩍᨾᩮᩉᩥ ᨸᨬ᩠ᨧᩉᩥ ᩈᨾᨱᨠᨸ᩠ᨸᩮᩉᩥ ᨹᩃᩴ ᨸᩁᩥᨽᩩᨬ᩠ᨩᩥᨲᩩᨶ᩺”ᨲᩥ.
</Paragraph>

</Division>
<Division number="251" book="cula">

<Paragraph number="1035" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᩋᩉᩥᨶᩣ ᨴᨭ᩠ᨮᩮᩣ ᨠᩣᩃᩘᨠᨲᩮᩣ ᩉᩮᩣᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ ᩉᩥ ᨶᩪᨶ ᩈᩮᩣ, ᨽᩥᨠ᩠ᨡᩅᩮ, ᨽᩥᨠ᩠ᨡᩩ ᩍᨾᩣᨶᩥ ᨧᨲ᩠ᨲᩣᩁᩥ ᩋᩉᩥᩁᩣᨩᨠᩩᩃᩣᨶᩥ ᨾᩮᨲ᩠ᨲᩮᨶ ᨧᩥᨲ᩠ᨲᩮᨶ ᨹᩁᩥ. ᩈᨧᩮ ᩉᩥ ᩈᩮᩣ, ᨽᩥᨠ᩠ᨡᩅᩮ, ᨽᩥᨠ᩠ᨡᩩ ᩍᨾᩣᨶᩥ ᨧᨲ᩠ᨲᩣᩁᩥ ᩋᩉᩥᩁᩣᨩᨠᩩᩃᩣᨶᩥ ᨾᩮᨲ᩠ᨲᩮᨶ ᨧᩥᨲ᩠ᨲᩮᨶ ᨹᩁᩮᨿ᩠ᨿ, ᨶ ᩉᩥ ᩈᩮᩣ, ᨽᩥᨠ᩠ᨡᩅᩮ, ᨽᩥᨠ᩠ᨡᩩ ᩋᩉᩥᨶᩣ ᨴᨭ᩠ᨮᩮᩣ ᨠᩣᩃᩴ ᨠᩁᩮᨿ᩠ᨿ. ᨠᨲᨾᩣᨶᩥ ᨧᨲ᩠ᨲᩣᩁᩥ ᩋᩉᩥᩁᩣᨩᨠᩩᩃᩣᨶᩥ? ᩅᩥᩁᩪᨸᨠ᩠ᨡᩴ ᩋᩉᩥᩁᩣᨩᨠᩩᩃᩴ, ᩑᩁᩣᨸᨳᩴ ᩋᩉᩥᩁᩣᨩᨠᩩᩃᩴ, ᨨᨻ᩠ᨿᩣᨸᩩᨲ᩠ᨲᩴ ᩋᩉᩥᩁᩣᨩᨠᩩᩃᩴ, ᨠᨱ᩠ᩉᩣᨣᩮᩤᨲᨾᩴ ᩋᩉᩥᩁᩣᨩᨠᩩᩃᩴ. ᨶ ᩉᩥ ᨶᩪᨶ ᩈᩮᩣ, ᨽᩥᨠ᩠ᨡᩅᩮ, ᨽᩥᨠ᩠ᨡᩩ ᩍᨾᩣᨶᩥ ᨧᨲ᩠ᨲᩣᩁᩥ ᩋᩉᩥᩁᩣᨩᨠᩩᩃᩣᨶᩥ ᨾᩮᨲ᩠ᨲᩮᨶ ᨧᩥᨲ᩠ᨲᩮᨶ ᨹᩁᩥ. ᩈᨧᩮ ᩉᩥ ᩈᩮᩣ, ᨽᩥᨠ᩠ᨡᩅᩮ, ᨽᩥᨠ᩠ᨡᩩ ᩍᨾᩣᨶᩥ ᨧᨲ᩠ᨲᩣᩁᩥ ᩋᩉᩥᩁᩣᨩᨠᩩᩃᩣᨶᩥ ᨾᩮᨲ᩠ᨲᩮᨶ ᨧᩥᨲ᩠ᨲᩮᨶ ᨹᩁᩮᨿ᩠ᨿ, ᨶ ᩉᩥ ᩈᩮᩣ, ᨽᩥᨠ᩠ᨡᩅᩮ, ᨽᩥᨠ᩠ᨡᩩ ᩋᩉᩥᨶᩣ ᨴᨭ᩠ᨮᩮᩣ ᨠᩣᩃᩴ ᨠᩁᩮᨿ᩠ᨿ. ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩍᨾᩣᨶᩥ ᨧᨲ᩠ᨲᩣᩁᩥ ᩋᩉᩥᩁᩣᨩᨠᩩᩃᩣᨶᩥ ᨾᩮᨲ᩠ᨲᩮᨶ ᨧᩥᨲ᩠ᨲᩮᨶ ᨹᩁᩥᨲᩩᩴ, ᩋᨲ᩠ᨲᨣᩩᨲ᩠ᨲᩥᨿᩣ ᩋᨲ᩠ᨲᩁᨠ᩠ᨡᩣᨿ ᩋᨲ᩠ᨲᨸᩁᩥᨲ᩠ᨲᩴ ᨠᩣᨲᩩᩴ. ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᨠᩣᨲᨻ᩠ᨻᩴ—
</Paragraph>

<Paragraph number="1036" type="verses" book="cula">
_‘ᩅᩥᩁᩪᨸᨠ᩠ᨡᩮᩉᩥ ᨾᩮ ᨾᩮᨲ᩠ᨲᩴ,_  
_ᨾᩮᨲ᩠ᨲᩴ ᩑᩁᩣᨸᨳᩮᩉᩥ ᨾᩮ;_  
_ᨨᨻ᩠ᨿᩣᨸᩩᨲ᩠ᨲᩮᩉᩥ ᨾᩮ ᨾᩮᨲ᩠ᨲᩴ,_  
_ᨾᩮᨲ᩠ᨲᩴ ᨠᨱ᩠ᩉᩣᨣᩮᩤᨲᨾᨠᩮᩉᩥ ᨧ._  

</Paragraph>

<Paragraph number="1037" type="verses" book="cula">
_ᩋᨸᩣᨴᨠᩮᩉᩥ ᨾᩮ ᨾᩮᨲ᩠ᨲᩴ,_  
_ᨾᩮᨲ᩠ᨲᩴ ᨴ᩠ᩅᩥᨸᩣᨴᨠᩮᩉᩥ ᨾᩮ;_  
_ᨧᨲᩩᨸ᩠ᨸᨴᩮᩉᩥ ᨾᩮ ᨾᩮᨲ᩠ᨲᩴ,_  
_ᨾᩮᨲ᩠ᨲᩴ ᨻᩉᩩᨸ᩠ᨸᨴᩮᩉᩥ ᨾᩮ._  

</Paragraph>

<Paragraph number="1038" type="verses" book="cula">
_ᨾᩣ ᨾᩴ ᩋᨸᩣᨴᨠᩮᩣ ᩉᩥᩴᩈᩥ,_  
_ᨾᩣ ᨾᩴ ᩉᩥᩴᩈᩥ ᨴ᩠ᩅᩥᨸᩣᨴᨠᩮᩣ;_  
_ᨾᩣ ᨾᩴ ᨧᨲᩩᨸ᩠ᨸᨴᩮᩤ ᩉᩥᩴᩈᩥ,_  
_ᨾᩣ ᨾᩴ ᩉᩥᩴᩈᩥ ᨻᩉᩩᨸ᩠ᨸᨴᩮᩤ._  

</Paragraph>

<Paragraph number="1039" type="verses" book="cula">
_ᩈᨻ᩠ᨻᩮ ᩈᨲ᩠ᨲᩣ ᩈᨻ᩠ᨻᩮ ᨸᩣᨱᩣ,_  
_ᩈᨻ᩠ᨻᩮ ᨽᩪᨲᩣ ᨧ ᨠᩮᩅᩃᩣ;_  
_ᩈᨻ᩠ᨻᩮ ᨽᨴᩕᩤᨶᩥ ᨸᩔᨶ᩠ᨲᩩ,_  
_ᨾᩣ ᨠᩥᨬ᩠ᨧᩥ ᨸᩣᨸᨾᩣᨣᨾᩣ._  

</Paragraph>

<Paragraph number="1040" type="verses" book="cula">
_ᩋᨸ᩠ᨸᨾᩣᨱᩮᩣ ᨻᩩᨴ᩠ᨵᩮᩤ,_  
_ᩋᨸ᩠ᨸᨾᩣᨱᩮᩣ ᨵᨾ᩠ᨾᩮᩣ;_  
_ᩋᨸ᩠ᨸᨾᩣᨱᩮᩣ ᩈᩴᨥᩮᩣ,_  
_ᨸᨾᩣᨱᩅᨶ᩠ᨲᩣᨶᩥ ᩈᩁᩦᩈᨸᩣᨶᩥ._  

</Paragraph>

<Paragraph number="1041" type="verses" book="cula">
_ᩋᩉᩥ ᩅᩥᨧ᩠ᨨᩥᨠᩣ ᩈᨲᨸᨴᩦ,_  
ᩏᨱ᩠ᨱᨶᩣᨽᩥ ᩈᩁᨻᩪ ᨾᩪᩈᩥᨠᩣ;_  
_ᨠᨲᩣ ᨾᩮ ᩁᨠ᩠ᨡᩣ ᨠᨲᩴ ᨾᩮ ᨸᩁᩥᨲ᩠ᨲᩴ,_  
_ᨸᨭᩥᨠ᩠ᨠᨾᨶ᩠ᨲᩩ ᨽᩪᨲᩣᨶᩥ;_  
_ᩈᩮᩣᩉᩴ ᨶᨾᩮᩣ ᨽᨣᩅᨲᩮᩣ,_  
_ᨶᨾᩮᩣ ᩈᨲ᩠ᨲᨶ᩠ᨶᩴ ᩈᨾ᩠ᨾᩣᩈᨾ᩠ᨻᩩᨴ᩠ᨵᩤᨶᨶ᩺’”ᨲᩥ._  

</Paragraph>

<Paragraph number="1042" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᩋᨶᨽᩥᩁᨲᩥᨿᩣ ᨸᩦᩊᩥᨲᩮᩣ ᩋᨲ᩠ᨲᨶᩮᩣ ᩋᩘᨣᨩᩣᨲᩴ ᨨᩥᨶ᩠ᨴᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨬ᩠ᨬᨾ᩠ᩉᩥ ᩈᩮᩣ, ᨽᩥᨠ᩠ᨡᩅᩮ, ᨾᩮᩣᨥᨸᩩᩁᩥᩈᩮᩣ ᨨᩮᨲᨻ᩠ᨻᨾ᩠ᩉᩥ, ᩋᨬ᩠ᨬᩴ ᨨᩥᨶ᩠ᨴᩥ. ᨶ, ᨽᩥᨠ᩠ᨡᩅᩮ, ᩋᨲ᩠ᨲᨶᩮᩣ ᩋᩘᨣᨩᩣᨲᩴ ᨨᩮᨲᨻ᩠ᨻᩴ. ᨿᩮᩣ ᨨᩥᨶ᩠ᨴᩮᨿ᩠ᨿ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔᩣ”ᨲᩥ.
</Paragraph>

</Division>
<Division number="252" book="cula">

<Paragraph number="1043" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩁᩣᨩᨣᩉᨠᩔ ᩈᩮᨭ᩠ᨮᩥᩔ ᨾᩉᨣ᩠ᨥᩔ ᨧᨶ᩠ᨴᨶᩔ ᨧᨶ᩠ᨴᨶᨣᨱ᩠ᨮᩥ ᩏᨸ᩠ᨸᨶ᩠ᨶᩣ ᩉᩮᩣᨲᩥ. ᩋᨳ ᨡᩮᩣ ᩁᩣᨩᨣᩉᨠᩔ ᩈᩮᨭ᩠ᨮᩥᩔ ᩑᨲᨴᩉᩮᩣᩈᩥ—  “ᨿᨶ᩠ᨶᩪᨶᩣᩉᩴ ᩍᨾᩣᨿ ᨧᨶ᩠ᨴᨶᨣᨱ᩠ᨮᩥᨿᩣ ᨸᨲ᩠ᨲᩴ ᩃᩮᨡᩣᨸᩮᨿ᩠ᨿᩴ. ᩃᩮᨡᨬ᩠ᨧ ᨾᩮ ᨸᩁᩥᨽᩮᩣᨣᩴ ᨽᩅᩥᩔᨲᩥ, ᨸᨲ᩠ᨲᨬ᩠ᨧ ᨴᩤᨶᩴ ᨴᩔᩣᨾᩦ”ᨲᩥ. ᩋᨳ ᨡᩮᩣ ᩁᩣᨩᨣᩉᨠᩮᩣ ᩈᩮᨭ᩠ᨮᩥ ᨲᩣᨿ ᨧᨶ᩠ᨴᨶᨣᨱ᩠ᨮᩥᨿᩣ ᨸᨲ᩠ᨲᩴ ᩃᩮᨡᩣᨸᩮᨲ᩠ᩅᩣ ᩈᩥᨠ᩠ᨠᩣᨿ ᩏᨯ᩠ᨯᩥᨲ᩠ᩅᩣ ᩅᩮᩊᨣ᩠ᨣᩮ ᩋᩣᩃᨣ᩠ᨣᩮᨲ᩠ᩅᩣ ᩅᩮᩊᩩᨸᩁᨾ᩠ᨸᩁᩣᨿ ᨻᨶ᩠ᨵᩥᨲ᩠ᩅᩣ ᩑᩅᨾᩣᩉ—  “ᨿᩮᩣ ᩈᨾᨱᩮᩣ ᩅᩤ ᨻᩕᩣᩉ᩠ᨾᨱᩮᩣ ᩅᩤ ᩋᩁᩉᩣ ᨧᩮᩅ ᩍᨴ᩠ᨵᩥᨾᩣ ᨧ ᨴᩥᨶ᩠ᨶᩴᨿᩮᩅ ᨸᨲ᩠ᨲᩴ ᩒᩉᩁᨲᩪ”ᨲᩥ. ᩋᨳ ᨡᩮᩣ ᨸᩪᩁᨱᩮᩣ ᨠᩔᨸᩮᩣ ᨿᩮᨶ ᩁᩣᨩᨣᩉᨠᩮᩣ ᩈᩮᨭ᩠ᨮᩥ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᩁᩣᨩᨣᩉᨠᩴ ᩈᩮᨭ᩠ᨮᩥᩴ ᩑᨲᨴᩅᩮᩤᨧ—  “ᩋᩉᨬ᩠ᩉᩥ, ᨣᩉᨸᨲᩥ, ᩋᩁᩉᩣ ᨧᩮᩅ ᩍᨴ᩠ᨵᩥᨾᩣ ᨧ, ᨴᩮᩉᩥ ᨾᩮ ᨸᨲ᩠ᨲᨶ᩺”ᨲᩥ. “ᩈᨧᩮ, ᨽᨶ᩠ᨲᩮ, ᩋᩣᨿᩈ᩠ᨾᩣ ᩋᩁᩉᩣ ᨧᩮᩅ ᩍᨴ᩠ᨵᩥᨾᩣ ᨧ ᨴᩥᨶ᩠ᨶᩴᨿᩮᩅ ᨸᨲ᩠ᨲᩴ ᩒᩉᩁᨲᩪ”ᨲᩥ. ᩋᨳ ᨡᩮᩣ ᨾᨠ᩠ᨡᩃᩥ ᨣᩮᩤᩈᩣᩃᩮᩣ…  ᩋᨩᩥᨲᩮᩣ ᨠᩮᩈᨠᨾ᩠ᨻᩃᩮᩣ…  ᨸᨠᩩᨵᩮᩤ ᨠᨧ᩠ᨧᩣᨿᨶᩮᩣ…  ᩈᨬ᩠ᨧᨿᩮᩣ ᨻᩮᩃᨭ᩠ᨮᨸᩩᨲ᩠ᨲᩮᩣ…  ᨶᩥᨣᨱ᩠ᨮᩮᩣ ᨶᩣᨭᨸᩩᨲ᩠ᨲᩮᩣ ᨿᩮᨶ ᩁᩣᨩᨣᩉᨠᩮᩣ ᩈᩮᨭ᩠ᨮᩥ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᩁᩣᨩᨣᩉᨠᩴ ᩈᩮᨭ᩠ᨮᩥᩴ ᩑᨲᨴᩅᩮᩤᨧ—  “ᩋᩉᨬ᩠ᩉᩥ, ᨣᩉᨸᨲᩥ, ᩋᩁᩉᩣ ᨧᩮᩅ ᩍᨴ᩠ᨵᩥᨾᩣ ᨧ, ᨴᩮᩉᩥ ᨾᩮ ᨸᨲ᩠ᨲᨶ᩺”ᨲᩥ. “ᩈᨧᩮ, ᨽᨶ᩠ᨲᩮ, ᩋᩣᨿᩈ᩠ᨾᩣ ᩋᩁᩉᩣ ᨧᩮᩅ ᩍᨴ᩠ᨵᩥᨾᩣ ᨧ, ᨴᩥᨶ᩠ᨶᩴᨿᩮᩅ ᨸᨲ᩠ᨲᩴ ᩒᩉᩁᨲᩪ”ᨲᩥ.
</Paragraph>

<Paragraph number="1044" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᩣᨿᩈ᩠ᨾᩣ ᨧ ᨾᩉᩣᨾᩮᩣᨣ᩠ᨣᩃᩖᩣᨶᩮᩣ ᩋᩣᨿᩈ᩠ᨾᩣ ᨧ ᨸᩥᨱ᩠ᨯᩮᩣᩃᨽᩣᩁᨴ᩠ᩅᩤᨩᩮᩣ ᨸᩩᨻ᩠ᨻᨱ᩠ᩉᩈᨾᨿᩴ ᨶᩥᩅᩤᩈᩮᨲ᩠ᩅᩣ ᨸᨲ᩠ᨲᨧᩦᩅᩁᨾᩣᨴᩤᨿ ᩁᩣᨩᨣᩉᩴ ᨸᩥᨱ᩠ᨯᩣᨿ ᨸᩅᩥᩈᩥᩴᩈᩩ. ᩋᨳ ᨡᩮᩣ ᩋᩣᨿᩈ᩠ᨾᩣ ᨸᩥᨱ᩠ᨯᩮᩣᩃᨽᩣᩁᨴ᩠ᩅᩤᨩᩮᩣ ᩋᩣᨿᩈ᩠ᨾᨶ᩠ᨲᩴ ᨾᩉᩣᨾᩮᩣᨣ᩠ᨣᩃᩖᩣᨶᩴ ᩑᨲᨴᩅᩮᩤᨧ—  “ᩋᩣᨿᩈ᩠ᨾᩣ ᨡᩮᩣ ᨾᩉᩣᨾᩮᩣᨣ᩠ᨣᩃᩖᩣᨶᩮᩣ ᩋᩁᩉᩣ ᨧᩮᩅ ᩍᨴ᩠ᨵᩥᨾᩣ ᨧ. ᨣᨧ᩠ᨨᩣᩅᩩᩈᩮᩣ, ᨾᩮᩣᨣ᩠ᨣᩃᩖᩣᨶ, ᩑᨲᩴ ᨸᨲ᩠ᨲᩴ ᩒᩉᩁ. ᨲᩩᨿ᩠ᩉᩮᩈᩮᩣ ᨸᨲ᩠ᨲᩮᩣ”ᨲᩥ. “ᩋᩣᨿᩈ᩠ᨾᩣ ᨡᩮᩣ ᨽᩣᩁᨴ᩠ᩅᩤᨩᩮᩣ ᩋᩁᩉᩣ ᨧᩮᩅ ᩍᨴ᩠ᨵᩥᨾᩣ ᨧ. ᨣᨧ᩠ᨨᩣᩅᩩᩈᩮᩣ, ᨽᩣᩁᨴ᩠ᩅᩤᨩ, ᩑᨲᩴ ᨸᨲ᩠ᨲᩴ ᩒᩉᩁ. ᨲᩩᨿ᩠ᩉᩮᩈᩮᩣ ᨸᨲ᩠ᨲᩮᩣ”ᨲᩥ. ᩋᨳ ᨡᩮᩣ ᩋᩣᨿᩈ᩠ᨾᩣ ᨸᩥᨱ᩠ᨯᩮᩣᩃᨽᩣᩁᨴ᩠ᩅᩤᨩᩮᩣ ᩅᩮᩉᩣᩈᩴ ᩋᨻ᩠ᨽᩩᨣ᩠ᨣᨶ᩠ᨲ᩠ᩅᩣ ᨲᩴ ᨸᨲ᩠ᨲᩴ ᨣᩉᩮᨲ᩠ᩅᩣ ᨲᩥᨠ᩠ᨡᨲ᩠ᨲᩩᩴ ᩁᩣᨩᨣᩉᩴ ᩋᨶᩩᨸᩁᩥᨿᩣᨿᩥ.
</Paragraph>

<Paragraph number="1045" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩁᩣᨩᨣᩉᨠᩮᩣ ᩈᩮᨭ᩠ᨮᩥ ᩈᨸᩩᨲ᩠ᨲᨴᩤᩁᩮᩣ ᩈᨠᩮ ᨶᩥᩅᩮᩈᨶᩮ ᨮᩥᨲᩮᩣ ᩉᩮᩣᨲᩥ ᨸᨬ᩠ᨩᩃᩥᨠᩮᩣ ᨶᨾᩔᨾᩣᨶᩮᩣ—  ᩍᨵᩮᩅ, ᨽᨶ᩠ᨲᩮ, ᩋᨿ᩠ᨿᩮᩣ ᨽᩣᩁᨴ᩠ᩅᩤᨩᩮᩣ ᩋᨾ᩠ᩉᩣᨠᩴ ᨶᩥᩅᩮᩈᨶᩮ ᨸᨲᩥᨭ᩠ᨮᩣᨲᩪᨲᩥ. ᩋᨳ ᨡᩮᩣ ᩋᩣᨿᩈ᩠ᨾᩣ ᨸᩥᨱ᩠ᨯᩮᩣᩃᨽᩣᩁᨴ᩠ᩅᩤᨩᩮᩣ ᩁᩣᨩᨣᩉᨠᩔ ᩈᩮᨭ᩠ᨮᩥᩔ ᨶᩥᩅᩮᩈᨶᩮ ᨸᨲᩥᨭ᩠ᨮᩣᩈᩥ. ᩋᨳ ᨡᩮᩣ ᩁᩣᨩᨣᩉᨠᩮᩣ ᩈᩮᨭ᩠ᨮᩥ ᩋᩣᨿᩈ᩠ᨾᨲᩮᩣ ᨸᩥᨱ᩠ᨯᩮᩣᩃᨽᩣᩁᨴ᩠ᩅᩤᨩᩔ ᩉᨲ᩠ᨳᨲᩮᩣ ᨸᨲ᩠ᨲᩴ ᨣᩉᩮᨲ᩠ᩅᩣ ᨾᩉᨣ᩠ᨥᩔ ᨡᩣᨴᨶᩦᨿᩔ ᨸᩪᩁᩮᨲ᩠ᩅᩣ ᩋᩣᨿᩈ᩠ᨾᨲᩮᩣ ᨸᩥᨱ᩠ᨯᩮᩣᩃᨽᩣᩁᨴ᩠ᩅᩤᨩᩔ ᩋᨴᩤᩈᩥ. ᩋᨳ ᨡᩮᩣ ᩋᩣᨿᩈ᩠ᨾᩣ ᨸᩥᨱ᩠ᨯᩮᩣᩃᨽᩣᩁᨴ᩠ᩅᩤᨩᩮᩣ ᨲᩴ ᨸᨲ᩠ᨲᩴ ᨣᩉᩮᨲ᩠ᩅᩣ ᩋᩣᩁᩣᨾᩴ ᩋᨣᨾᩣᩈᩥ. ᩋᩔᩮᩣᩈᩩᩴ ᨡᩮᩣ ᨾᨶᩩᩔᩣ—  ᩋᨿ᩠ᨿᩮᨶ ᨠᩥᩁ ᨸᩥᨱ᩠ᨯᩮᩣᩃᨽᩣᩁᨴ᩠ᩅᩤᨩᩮᨶ ᩁᩣᨩᨣᩉᨠᩔ ᩈᩮᨭ᩠ᨮᩥᩔ ᨸᨲ᩠ᨲᩮᩣ ᩒᩉᩣᩁᩥᨲᩮᩣᨲᩥ. ᨲᩮ ᨧ ᨾᨶᩩᩔᩣ ᩏᨧ᩠ᨧᩣᩈᨴ᩠ᨴᩤ ᨾᩉᩣᩈᨴ᩠ᨴᩤ ᩋᩣᨿᩈ᩠ᨾᨶ᩠ᨲᩴ ᨸᩥᨱ᩠ᨯᩮᩣᩃᨽᩣᩁᨴ᩠ᩅᩤᨩᩴ ᨸᩥᨭ᩠ᨮᩥᨲᩮᩣ ᨸᩥᨭ᩠ᨮᩥᨲᩮᩣ ᩋᨶᩩᨻᨶ᩠ᨵᩥᩴᩈᩩ.
</Paragraph>

<Paragraph number="1046" book="cula">
ᩋᩔᩮᩣᩈᩥ ᨡᩮᩣ ᨽᨣᩅᩤ ᩏᨧ᩠ᨧᩣᩈᨴ᩠ᨴᩴ ᨾᩉᩣᩈᨴ᩠ᨴᩴ; ᩈᩩᨲ᩠ᩅᩣᨶ ᩋᩣᨿᩈ᩠ᨾᨶ᩠ᨲᩴ ᩋᩣᨶᨶ᩠ᨴᩴ ᩋᩣᨾᨶ᩠ᨲᩮᩈᩥ—  “ᨠᩥᩴ ᨶᩩ ᨡᩮᩣ ᩈᩮᩣ, ᩋᩣᨶᨶ᩠ᨴ, ᩏᨧ᩠ᨧᩣᩈᨴ᩠ᨴᩮᩤ ᨾᩉᩣᩈᨴ᩠ᨴᩮᩤ”ᨲᩥ? “ᩋᩣᨿᩈ᩠ᨾᨲᩣ, ᨽᨶ᩠ᨲᩮ, ᨸᩥᨱ᩠ᨯᩮᩣᩃᨽᩣᩁᨴ᩠ᩅᩤᨩᩮᨶ ᩁᩣᨩᨣᩉᨠᩔ ᩈᩮᨭ᩠ᨮᩥᩔ ᨸᨲ᩠ᨲᩮᩣ ᩒᩉᩣᩁᩥᨲᩮᩣ. ᩋᩔᩮᩣᩈᩩᩴ ᨡᩮᩣ, ᨽᨶ᩠ᨲᩮ, ᨾᨶᩩᩔᩣ—  ᩋᨿ᩠ᨿᩮᨶ ᨠᩥᩁ ᨸᩥᨱ᩠ᨯᩮᩣᩃᨽᩣᩁᨴ᩠ᩅᩤᨩᩮᨶ ᩁᩣᨩᨣᩉᨠᩔ ᩈᩮᨭ᩠ᨮᩥᩔ ᨸᨲ᩠ᨲᩮᩣ ᩒᩉᩣᩁᩥᨲᩮᩣᨲᩥ. ᨲᩮ ᨧ, ᨽᨶ᩠ᨲᩮ, ᨾᨶᩩᩔᩣ ᩏᨧ᩠ᨧᩣᩈᨴ᩠ᨴᩤ ᨾᩉᩣᩈᨴ᩠ᨴᩤ ᩋᩣᨿᩈ᩠ᨾᨶ᩠ᨲᩴ ᨸᩥᨱ᩠ᨯᩮᩣᩃᨽᩣᩁᨴ᩠ᩅᩤᨩᩴ ᨸᩥᨭ᩠ᨮᩥᨲᩮᩣ ᨸᩥᨭ᩠ᨮᩥᨲᩮᩣ ᩋᨶᩩᨻᨶ᩠ᨵᩣ. ᩈᩮᩣ ᩑᩈᩮᩣ, ᨽᨶ᩠ᨲᩮ, ᨽᨣᩅᩤ ᩏᨧ᩠ᨧᩣᩈᨴ᩠ᨴᩮᩤ ᨾᩉᩣᩈᨴ᩠ᨴᩮᩤ”ᨲᩥ.
</Paragraph>

<Paragraph number="1047" book="cula">
ᩋᨳ ᨡᩮᩣ ᨽᨣᩅᩤ ᩑᨲᩈ᩠ᨾᩥᩴ ᨶᩥᨴᩤᨶᩮ ᩑᨲᩈ᩠ᨾᩥᩴ ᨸᨠᩁᨱᩮ ᨽᩥᨠ᩠ᨡᩩᩈᩴᨥᩴ ᩈᨶ᩠ᨶᩥᨸᩣᨲᩣᨸᩮᨲ᩠ᩅᩣ ᩋᩣᨿᩈ᩠ᨾᨶ᩠ᨲᩴ ᨸᩥᨱ᩠ᨯᩮᩣᩃᨽᩣᩁᨴ᩠ᩅᩤᨩᩴ ᨸᨭᩥᨸᩩᨧ᩠ᨨᩥ—  “ᩈᨧ᩠ᨧᩴ ᨠᩥᩁ ᨲᨿᩣ, ᨽᩣᩁᨴ᩠ᩅᩤᨩ, ᩁᩣᨩᨣᩉᨠᩔ ᩈᩮᨭ᩠ᨮᩥᩔ ᨸᨲ᩠ᨲᩮᩣ ᩒᩉᩣᩁᩥᨲᩮᩣ”ᨲᩥ? “ᩈᨧ᩠ᨧᩴ, ᨽᨣᩅᩤ”ᨲᩥ. ᩅᩥᨣᩁᩉᩥ ᨻᩩᨴ᩠ᨵᩮᩤ ᨽᨣᩅᩤ—  “ᩋᨶᨶᩩᨧ᩠ᨨᩅᩥᨠᩴ, ᨽᩣᩁᨴ᩠ᩅᩤᨩ, ᩋᨶᨶᩩᩃᩮᩣᨾᩥᨠᩴ ᩋᨸ᩠ᨸᨲᩥᩁᩪᨸᩴ ᩋᩔᩣᨾᨱᨠᩴ ᩋᨠᨸ᩠ᨸᩥᨿᩴ ᩋᨠᩁᨱᩦᨿᩴ. ᨠᨳᨬ᩠ᩉᩥ ᨶᩣᨾ ᨲ᩠ᩅᩴ, ᨽᩣᩁᨴ᩠ᩅᩤᨩ, ᨨᩅᩔ ᨴᩤᩁᩩᨸᨲ᩠ᨲᩔ ᨠᩣᩁᨱᩣ ᨣᩥᩉᩦᨶᩴ ᩏᨲ᩠ᨲᩁᩥ ᨾᨶᩩᩔᨵᨾ᩠ᨾᩴ ᩍᨴ᩠ᨵᩥᨸᩣᨭᩥᩉᩣᩁᩥᨿᩴ ᨴᩔᩮᩔᩈᩥ. ᩈᩮᨿ᩠ᨿᨳᩣᨸᩥ, ᨽᩣᩁᨴ᩠ᩅᩤᨩ, ᨾᩣᨲᩩᨣᩤᨾᩮᩣ ᨨᩅᩔ ᨾᩣᩈᨠᩁᩪᨸᩔ ᨠᩣᩁᨱᩣ ᨠᩮᩣᨸᩥᨶᩴ ᨴᩔᩮᨲᩥ; ᩑᩅᨾᩮᩅ ᨡᩮᩣ ᨲᨿᩣ, ᨽᩣᩁᨴ᩠ᩅᩤᨩ, ᨨᩅᩔ ᨴᩤᩁᩩᨸᨲ᩠ᨲᩔ ᨠᩣᩁᨱᩣ ᨣᩥᩉᩦᨶᩴ ᩏᨲ᩠ᨲᩁᩥ ᨾᨶᩩᩔᨵᨾ᩠ᨾᩴ ᩍᨴ᩠ᨵᩥᨸᩣᨭᩥᩉᩣᩁᩥᨿᩴ ᨴᩔᩥᨲᩴ. ᨶᩮᨲᩴ, ᨽᩣᩁᨴ᩠ᩅᩤᨩ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ …ᨸᩮ…  ᩅᩥᨣᩁᩉᩥᨲ᩠ᩅᩣ …ᨸᩮ…  ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᨶ, ᨽᩥᨠ᩠ᨡᩅᩮ, ᨣᩥᩉᩦᨶᩴ ᩏᨲ᩠ᨲᩁᩥᨾᨶᩩᩔᨵᨾ᩠ᨾᩴ ᩍᨴ᩠ᨵᩥᨸᩣᨭᩥᩉᩣᩁᩥᨿᩴ ᨴᩔᩮᨲᨻ᩠ᨻᩴ. ᨿᩮᩣ ᨴᩔᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨽᩥᨶ᩠ᨴᨳᩮᨲᩴ, ᨽᩥᨠ᩠ᨡᩅᩮ, ᨴᩤᩁᩩᨸᨲ᩠ᨲᩴ ᩈᨠᩃᩥᨠᩴ ᩈᨠᩃᩥᨠᩴ ᨠᨲ᩠ᩅᩣ, ᨽᩥᨠ᩠ᨡᩪᨶᩴ ᩋᨬ᩠ᨩᨶᩩᨸᨸᩥᩈᨶᩴ ᨴᩮᨳ. ᨶ ᨧ, ᨽᩥᨠ᩠ᨡᩅᩮ, ᨴᩤᩁᩩᨸᨲ᩠ᨲᩮᩣ ᨵᩤᩁᩮᨲᨻ᩠ᨻᩮᩣ. ᨿᩮᩣ ᨵᩤᩁᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>

<Paragraph number="1048" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᩏᨧ᩠ᨧᩣᩅᨧᩮ ᨸᨲ᩠ᨲᩮ ᨵᩤᩁᩮᨶ᩠ᨲᩥ ᩈᩮᩣᩅᨱ᩠ᨱᨾᨿᩴ ᩁᩪᨸᩥᨿᨾᨿᩴ. ᨾᨶᩩᩔᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᩈᩮᨿ᩠ᨿᨳᩣᨸᩥ ᨣᩥᩉᩦ ᨠᩣᨾᨽᩮᩣᨣᩥᨶᩮᩣ”ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᩈᩮᩣᩅᨱ᩠ᨱᨾᨿᩮᩣ ᨸᨲ᩠ᨲᩮᩣ ᨵᩤᩁᩮᨲᨻ᩠ᨻᩮᩣ …ᨸᩮ…  ᨶ ᩁᩪᨸᩥᨿᨾᨿᩮᩣ ᨸᨲ᩠ᨲᩮᩣ ᨵᩤᩁᩮᨲᨻ᩠ᨻᩮᩣ…  ᨶ ᨾᨱᩥᨾᨿᩮᩣ ᨸᨲ᩠ᨲᩮᩣ ᨵᩤᩁᩮᨲᨻ᩠ᨻᩮᩣ…  ᨶ ᩅᩮᩊᩩᩁᩥᨿᨾᨿᩮᩣ ᨸᨲ᩠ᨲᩮᩣ ᨵᩤᩁᩮᨲᨻ᩠ᨻᩮᩣ…  ᨶ ᨹᩃᩥᨠᨾᨿᩮᩣ ᨸᨲ᩠ᨲᩮᩣ ᨵᩤᩁᩮᨲᨻ᩠ᨻᩮᩣ…  ᨶ ᨠᩴᩈᨾᨿᩮᩣ ᨸᨲ᩠ᨲᩮᩣ ᨵᩤᩁᩮᨲᨻ᩠ᨻᩮᩣ…  ᨶ ᨠᩣᨧᨾᨿᩮᩣ ᨸᨲ᩠ᨲᩮᩣ ᨵᩤᩁᩮᨲᨻ᩠ᨻᩮᩣ…  ᨶ ᨲᩥᨸᩩᨾᨿᩮᩣ ᨸᨲ᩠ᨲᩮᩣ ᨵᩤᩁᩮᨲᨻ᩠ᨻᩮᩣ…  ᨶ ᩈᩦᩈᨾᨿᩮᩣ ᨸᨲ᩠ᨲᩮᩣ ᨵᩤᩁᩮᨲᨻ᩠ᨻᩮᩣ…  ᨶ ᨲᨾ᩠ᨻᩃᩮᩣᩉᨾᨿᩮᩣ ᨸᨲ᩠ᨲᩮᩣ ᨵᩤᩁᩮᨲᨻ᩠ᨻᩮᩣ. ᨿᩮᩣ ᨵᩤᩁᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨴ᩠ᩅᩮ ᨸᨲ᩠ᨲᩮ—  ᩋᨿᩮᩣᨸᨲ᩠ᨲᩴ, ᨾᨲ᩠ᨲᩥᨠᩣᨸᨲ᩠ᨲᨶ᩺”ᨲᩥ.
</Paragraph>

</Division>
<Division number="253" book="cula">

<Paragraph number="1049" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨸᨲ᩠ᨲᨾᩪᩃᩴ ᨥᩴᩈᩥᨿᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨸᨲ᩠ᨲᨾᨱ᩠ᨯᩃᨶ᩺”ᨲᩥ.
</Paragraph>

<Paragraph number="1050" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᩏᨧ᩠ᨧᩣᩅᨧᩣᨶᩥ ᨸᨲ᩠ᨲᨾᨱ᩠ᨯᩃᩣᨶᩥ ᨵᩤᩁᩮᨶ᩠ᨲᩥ ᩈᩮᩣᩅᨱ᩠ᨱᨾᨿᩴ ᩁᩪᨸᩥᨿᨾᨿᩴ. ᨾᨶᩩᩔᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᩈᩮᨿ᩠ᨿᨳᩣᨸᩥ ᨣᩥᩉᩦ ᨠᩣᨾᨽᩮᩣᨣᩥᨶᩮᩣ”ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᩏᨧ᩠ᨧᩣᩅᨧᩣᨶᩥ ᨸᨲ᩠ᨲᨾᨱ᩠ᨯᩃᩣᨶᩥ ᨵᩤᩁᩮᨲᨻ᩠ᨻᩣᨶᩥ. ᨿᩮᩣ ᨵᩤᩁᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨴ᩠ᩅᩮ ᨸᨲ᩠ᨲᨾᨱ᩠ᨯᩃᩣᨶᩥ—  ᨲᩥᨸᩩᨾᨿᩴ, ᩈᩦᩈᨾᨿᨶ᩺”ᨲᩥ. ᨻᩉᩃᩣᨶᩥ ᨾᨱ᩠ᨯᩃᩣᨶᩥ ᨶ ᩋᨧ᩠ᨨᩩᨸᩥᨿᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩃᩥᨡᩥᨲᩩᨶ᩺”ᨲᩥ. ᩅᩃᩦ ᩉᩮᩣᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨾᨠᩁᨴᨶ᩠ᨲᨠᩴ ᨨᩥᨶ᩠ᨴᩥᨲᩩᨶ᩺”ᨲᩥ.
</Paragraph>

<Paragraph number="1051" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᨧᩥᨲᩕᩣᨶᩥ ᨸᨲ᩠ᨲᨾᨱ᩠ᨯᩃᩣᨶᩥ ᨵᩤᩁᩮᨶ᩠ᨲᩥ ᩁᩪᨸᨠᩣᨠᩥᨱ᩠ᨱᩣᨶᩥ ᨽᩥᨲ᩠ᨲᩥᨠᨾ᩠ᨾᨠᨲᩣᨶᩥ. ᨲᩣᨶᩥ ᩁᨳᩥᨠᩣᨿᨸᩥ ᨴᩔᩮᨶ᩠ᨲᩣ ᩋᩣᩉᩥᨱ᩠ᨯᨶ᩠ᨲᩥ. ᨾᨶᩩᩔᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᩈᩮᨿ᩠ᨿᨳᩣᨸᩥ ᨣᩥᩉᩦ ᨠᩣᨾᨽᩮᩣᨣᩥᨶᩮᩣ”ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᨧᩥᨲᩕᩣᨶᩥ ᨸᨲ᩠ᨲᨾᨱ᩠ᨯᩃᩣᨶᩥ ᨵᩤᩁᩮᨲᨻ᩠ᨻᩣᨶᩥ ᩁᩪᨸᨠᩣᨠᩥᨱ᩠ᨱᩣᨶᩥ ᨽᩥᨲ᩠ᨲᩥᨠᨾ᩠ᨾᨠᨲᩣᨶᩥ. ᨿᩮᩣ ᨵᩤᩁᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨸᨠᨲᩥᨾᨱ᩠ᨯᩃᨶ᩺”ᨲᩥ.
</Paragraph>

</Division>
<Division number="254" book="cula">

<Paragraph number="1052" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᩈᩮᩣᨴᨠᩴ ᨸᨲ᩠ᨲᩴ ᨸᨭᩥᩈᩣᨾᩮᨶ᩠ᨲᩥ. ᨸᨲ᩠ᨲᩮᩣ ᨴᩩᩔᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᩈᩮᩣᨴᨠᩮᩣ ᨸᨲ᩠ᨲᩮᩣ ᨸᨭᩥᩈᩣᨾᩮᨲᨻ᩠ᨻᩮᩣ. ᨿᩮᩣ ᨸᨭᩥᩈᩣᨾᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩒᨲᩣᨸᩮᨲ᩠ᩅᩣ ᨸᨲ᩠ᨲᩴ ᨸᨭᩥᩈᩣᨾᩮᨲᩩᨶ᩺”ᨲᩥ.
</Paragraph>

<Paragraph number="1053" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᩈᩮᩣᨴᨠᩴ ᨸᨲ᩠ᨲᩴ ᩒᨲᩣᨸᩮᨶ᩠ᨲᩥ. ᨸᨲ᩠ᨲᩮᩣ ᨴᩩᨣ᩠ᨣᨶ᩠ᨵᩮᩣ ᩉᩮᩣᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᩈᩮᩣᨴᨠᩮᩣ ᨸᨲ᩠ᨲᩮᩣ ᩒᨲᩣᨸᩮᨲᨻ᩠ᨻᩮᩣ. ᨿᩮᩣ ᩒᨲᩣᨸᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩅᩮᩤᨴᨠᩴ ᨠᨲ᩠ᩅᩣ ᩒᨲᩣᨸᩮᨲ᩠ᩅᩣ ᨸᨲ᩠ᨲᩴ ᨸᨭᩥᩈᩣᨾᩮᨲᩩᨶ᩺”ᨲᩥ.
</Paragraph>

<Paragraph number="1054" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᩏᨱ᩠ᩉᩮ ᨸᨲ᩠ᨲᩴ ᨶᩥᨴᩉᨶ᩠ᨲᩥ. ᨸᨲ᩠ᨲᩔ ᩅᨱ᩠ᨱᩮᩣ ᨴᩩᩔᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᩏᨱ᩠ᩉᩮ ᨸᨲ᩠ᨲᩮᩣ ᨶᩥᨴᩉᩥᨲᨻ᩠ᨻᩮᩣ. ᨿᩮᩣ ᨶᩥᨴᩉᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨾᩩᩉᩩᨲ᩠ᨲᩴ ᩏᨱ᩠ᩉᩮ ᩒᨲᩣᨸᩮᨲ᩠ᩅᩣ ᨸᨲ᩠ᨲᩴ ᨸᨭᩥᩈᩣᨾᩮᨲᩩᨶ᩺”ᨲᩥ.
</Paragraph>

<Paragraph number="1055" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩈᨾ᩠ᨻᩉᩩᩃᩣ ᨸᨲ᩠ᨲᩣ ᩋᨩ᩠ᨫᩮᩣᨠᩣᩈᩮ ᩋᨶᩣᨵᩤᩁᩣ ᨶᩥᨠ᩠ᨡᩥᨲ᩠ᨲᩣ ᩉᩮᩣᨶ᩠ᨲᩥ. ᩅᩤᨲᨾᨱ᩠ᨯᩃᩥᨠᩣᨿ ᩋᩣᩅᨭ᩠ᨭᩮᨲ᩠ᩅᩣ ᨸᨲ᩠ᨲᩣ ᨽᩥᨩ᩠ᨩᩥᩴᩈᩩ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨸᨲ᩠ᨲᩣᨵᩤᩁᨠᨶ᩺”ᨲᩥ.
</Paragraph>

<Paragraph number="1056" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᨾᩥᨯ᩠ᨰᨶ᩠ᨲᩮ ᨸᨲ᩠ᨲᩴ ᨶᩥᨠ᩠ᨡᩥᨸᨶ᩠ᨲᩥ. ᨸᩁᩥᨸᨲᩥᨲ᩠ᩅᩣ ᨸᨲ᩠ᨲᩮᩣ ᨽᩥᨩ᩠ᨩᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᨾᩥᨯ᩠ᨰᨶ᩠ᨲᩮ ᨸᨲ᩠ᨲᩮᩣ ᨶᩥᨠ᩠ᨡᩥᨸᩥᨲᨻ᩠ᨻᩮᩣ. ᨿᩮᩣ ᨶᩥᨠ᩠ᨡᩥᨸᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>

<Paragraph number="1057" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᨸᩁᩥᨽᨱ᩠ᨯᨶ᩠ᨲᩮ ᨸᨲ᩠ᨲᩴ ᨶᩥᨠ᩠ᨡᩥᨸᨶ᩠ᨲᩥ. ᨸᩁᩥᨸᨲᩥᨲ᩠ᩅᩣ ᨸᨲ᩠ᨲᩮᩣ ᨽᩥᨩ᩠ᨩᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᨸᩁᩥᨽᨱ᩠ᨯᨶ᩠ᨲᩮ ᨸᨲ᩠ᨲᩮᩣ ᨶᩥᨠ᩠ᨡᩥᨸᩥᨲᨻ᩠ᨻᩮᩣ. ᨿᩮᩣ ᨶᩥᨠ᩠ᨡᩥᨸᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>

<Paragraph number="1058" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᨨᨾᩣᨿ ᨸᨲ᩠ᨲᩴ ᨶᩥᨠ᩠ᨠᩩᨩ᩠ᨩᨶ᩠ᨲᩥ. ᩒᨭ᩠ᨮᩮᩣ ᨥᩴᩈᩥᨿᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨲᩥᨱᩈᨶ᩠ᨳᩣᩁᨠᨶ᩺”ᨲᩥ. ᨲᩥᨱᩈᨶ᩠ᨳᩣᩁᨠᩮᩣ ᩏᨸᨧᩥᨠᩣᩉᩥ ᨡᨩ᩠ᨩᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨧᩮᩣᩊᨠᨶ᩺”ᨲᩥ. ᨧᩮᩣᩊᨠᩴ ᩏᨸᨧᩥᨠᩣᩉᩥ ᨡᨩ᩠ᨩᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨸᨲ᩠ᨲᨾᩣᩊᨠᨶ᩺”ᨲᩥ. ᨸᨲ᩠ᨲᨾᩣᩊᨠᩮᩣ ᨸᩁᩥᨸᨲᩥᨲ᩠ᩅᩣ ᨸᨲ᩠ᨲᩮᩣ ᨽᩥᨩ᩠ᨩᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨸᨲ᩠ᨲᨠᩩᨱ᩠ᨯᩮᩣᩃᩥᨠᨶ᩺”ᨲᩥ. ᨸᨲ᩠ᨲᨠᩩᨱ᩠ᨯᩮᩣᩃᩥᨠᩣᨿ ᨸᨲ᩠ᨲᩮᩣ ᨥᩴᩈᩥᨿᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨸᨲ᩠ᨲᨲ᩠ᨳᩅᩥᨠᨶ᩺”ᨲᩥ. ᩋᩴᩈᨻᨴ᩠ᨵᨠᩮᩣ ᨶ ᩉᩮᩣᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩋᩴᩈᨻᨴ᩠ᨵᨠᩴ ᨻᨶ᩠ᨵᨶᩈᩩᨲ᩠ᨲᨠᨶ᩺”ᨲᩥ.
</Paragraph>

<Paragraph number="1059" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᨽᩥᨲ᩠ᨲᩥᨡᩥᩃᩮᨸᩥ ᨶᩣᨣᨴᨶ᩠ᨲᨠᩮᨸᩥ ᨸᨲ᩠ᨲᩴ ᩃᨣ᩠ᨣᩮᨶ᩠ᨲᩥ. ᨸᩁᩥᨸᨲᩥᨲ᩠ᩅᩣ ᨸᨲ᩠ᨲᩮᩣ ᨽᩥᨩ᩠ᨩᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᨸᨲ᩠ᨲᩮᩣ ᩃᨣ᩠ᨣᩮᨲᨻ᩠ᨻᩮᩣ. ᨿᩮᩣ ᩃᨣ᩠ᨣᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>

<Paragraph number="1060" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᨾᨬ᩠ᨧᩮ ᨸᨲ᩠ᨲᩴ ᨶᩥᨠ᩠ᨡᩥᨸᨶ᩠ᨲᩥ, ᩈᨲᩥᩈᨾ᩠ᨾᩮᩣᩈᩣ ᨶᩥᩈᩦᨴᨶ᩠ᨲᩣ ᩒᨲ᩠ᨳᩁᩥᨲ᩠ᩅᩣ ᨸᨲ᩠ᨲᩴ ᨽᩥᨶ᩠ᨴᩮᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᨾᨬ᩠ᨧᩮ ᨸᨲ᩠ᨲᩮᩣ ᨶᩥᨠ᩠ᨡᩥᨸᩥᨲᨻ᩠ᨻᩮᩣ. ᨿᩮᩣ ᨶᩥᨠ᩠ᨡᩥᨸᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>

<Paragraph number="1061" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᨸᩦᨮᩮ ᨸᨲ᩠ᨲᩴ ᨶᩥᨠ᩠ᨡᩥᨸᨶ᩠ᨲᩥ, ᩈᨲᩥᩈᨾ᩠ᨾᩮᩣᩈᩣ ᨶᩥᩈᩦᨴᨶ᩠ᨲᩣ ᩒᨲ᩠ᨳᩁᩥᨲ᩠ᩅᩣ ᨸᨲ᩠ᨲᩴ ᨽᩥᨶ᩠ᨴᩮᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᨸᩦᨮᩮ ᨸᨲ᩠ᨲᩮᩣ ᨶᩥᨠ᩠ᨡᩥᨸᩥᨲᨻ᩠ᨻᩮᩣ. ᨿᩮᩣ ᨶᩥᨠ᩠ᨡᩥᨸᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>

<Paragraph number="1062" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᩋᩘᨠᩮ ᨸᨲ᩠ᨲᩴ ᨶᩥᨠ᩠ᨡᩥᨸᨶ᩠ᨲᩥ, ᩈᨲᩥᩈᨾ᩠ᨾᩮᩣᩈᩣ ᩏᨭ᩠ᨮᩉᨶ᩠ᨲᩥ. ᨸᩁᩥᨸᨲᩥᨲ᩠ᩅᩣ ᨸᨲ᩠ᨲᩮᩣ ᨽᩥᨩ᩠ᨩᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᩋᩘᨠᩮ ᨸᨲ᩠ᨲᩮᩣ ᨶᩥᨠ᩠ᨡᩥᨸᩥᨲᨻ᩠ᨻᩮᩣ. ᨿᩮᩣ ᨶᩥᨠ᩠ᨡᩥᨸᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>

<Paragraph number="1063" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᨨᨲ᩠ᨲᩮ ᨸᨲ᩠ᨲᩴ ᨶᩥᨠ᩠ᨡᩥᨸᨶ᩠ᨲᩥ. ᩅᩤᨲᨾᨱ᩠ᨯᩃᩥᨠᩣᨿ ᨨᨲ᩠ᨲᩴ ᩏᨠ᩠ᨡᩥᨸᩥᨿᨲᩥ ᨸᩁᩥᨸᨲᩥᨲ᩠ᩅᩣ ᨸᨲ᩠ᨲᩮᩣ ᨽᩥᨩ᩠ᨩᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᨨᨲ᩠ᨲᩮ ᨸᨲ᩠ᨲᩮᩣ ᨶᩥᨠ᩠ᨡᩥᨸᩥᨲᨻ᩠ᨻᩮᩣ. ᨿᩮᩣ ᨶᩥᨠ᩠ᨡᩥᨸᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>

</Division>
<Division number="255" book="cula">

<Paragraph number="1064" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᨸᨲ᩠ᨲᩉᨲ᩠ᨳᩣ ᨠᩅᩤᨭᩴ ᨸᨱᩣᨾᩮᨶ᩠ᨲᩥ. ᨠᩅᩤᨭᩮᩣ ᩋᩣᩅᨭ᩠ᨭᩥᨲ᩠ᩅᩣ ᨸᨲ᩠ᨲᩮᩣ ᨽᩥᨩ᩠ᨩᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᨸᨲ᩠ᨲᩉᨲ᩠ᨳᩮᨶ ᨠᩅᩤᨭᩴ ᨸᨱᩣᨾᩮᨲᨻ᩠ᨻᩴ. ᨿᩮᩣ ᨸᨱᩣᨾᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>

<Paragraph number="1065" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᨲᩩᨾ᩠ᨻᨠᨭᩣᩉᩮ ᨸᩥᨱ᩠ᨯᩣᨿ ᨧᩁᨶ᩠ᨲᩥ. ᨾᨶᩩᩔᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᩈᩮᨿ᩠ᨿᨳᩣᨸᩥ ᨲᩥᨲ᩠ᨳᩥᨿᩣ”ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᨲᩩᨾ᩠ᨻᨠᨭᩣᩉᩮ ᨸᩥᨱ᩠ᨯᩣᨿ ᨧᩁᩥᨲᨻ᩠ᨻᩴ. ᨿᩮᩣ ᨧᩁᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>

<Paragraph number="1066" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᨥᨭᩥᨠᨭᩣᩉᩮ ᨸᩥᨱ᩠ᨯᩣᨿ ᨧᩁᨶ᩠ᨲᩥ. ᨾᨶᩩᩔᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᩈᩮᨿ᩠ᨿᨳᩣᨸᩥ ᨲᩥᨲ᩠ᨳᩥᨿᩣ”ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᨥᨭᩥᨠᨭᩣᩉᩮ ᨸᩥᨱ᩠ᨯᩣᨿ ᨧᩁᩥᨲᨻ᩠ᨻᩴ. ᨿᩮᩣ ᨧᩁᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>

<Paragraph number="1067" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᩈᨻ᩠ᨻᨸᩴᩈᩩᨠᩪᩃᩥᨠᩮᩣ ᩉᩮᩣᨲᩥ. ᩈᩮᩣ ᨨᩅᩈᩦᩈᩔ ᨸᨲ᩠ᨲᩴ ᨵᩤᩁᩮᨲᩥ. ᩋᨬ᩠ᨬᨲᩁᩣ ᩍᨲ᩠ᨳᩦ ᨸᩔᩥᨲ᩠ᩅᩣ ᨽᩦᨲᩣ ᩅᩥᩔᩁᨾᨠᩣᩈᩥ—  “ᩋᨽᩩᩴ ᨾᩮ ᨸᩥᩈᩣᨧᩮᩣ ᩅᨲᩣᨿᨶ᩺”ᨲᩥ. ᨾᨶᩩᩔᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᩈᨾᨱᩣ ᩈᨠ᩠ᨿᨸᩩᨲ᩠ᨲᩥᨿᩣ ᨨᩅᩈᩦᩈᩔ ᨸᨲ᩠ᨲᩴ ᨵᩤᩁᩮᩔᨶ᩠ᨲᩥ, ᩈᩮᨿ᩠ᨿᨳᩣᨸᩥ ᨸᩥᩈᩣᨧᩥᩃᩖᩥᨠᩣ”ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᨨᩅᩈᩦᩈᩔ ᨸᨲ᩠ᨲᩮᩣ ᨵᩤᩁᩮᨲᨻ᩠ᨻᩮᩣ. ᨿᩮᩣ ᨵᩤᩁᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨶ ᨧ, ᨽᩥᨠ᩠ᨡᩅᩮ, ᩈᨻ᩠ᨻᨸᩴᩈᩩᨠᩪᩃᩥᨠᩮᨶ ᨽᩅᩥᨲᨻ᩠ᨻᩴ. ᨿᩮᩣ ᨽᩅᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>

<Paragraph number="1068" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᨧᩃᨠᩣᨶᩥᨸᩥ ᩋᨭ᩠ᨮᩥᨠᩣᨶᩥᨸᩥ ᩏᨧ᩠ᨨᩥᨭ᩠ᨮᩮᩣᨴᨠᨾ᩠ᨸᩥ ᨸᨲ᩠ᨲᩮᨶ ᨶᩦᩉᩁᨶ᩠ᨲᩥ. ᨾᨶᩩᩔᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨿᩈ᩠ᨾᩥᩴ ᨿᩮᩅᩥᨾᩮ ᩈᨾᨱᩣ ᩈᨠ᩠ᨿᨸᩩᨲ᩠ᨲᩥᨿᩣ ᨽᩩᨬ᩠ᨩᨶ᩠ᨲᩥ ᩈᩮᩣᩅ ᨶᩮᩈᩴ ᨸᨭᩥᨣ᩠ᨣᩉᩮᩣ”ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ ᨽᩥᨠ᩠ᨡᩅᩮ, ᨧᩃᨠᩣᨶᩥ ᩅᩤ ᩋᨭ᩠ᨮᩥᨠᩣᨶᩥ ᩅᩤ ᩏᨧ᩠ᨨᩥᨭ᩠ᨮᩮᩣᨴᨠᩴ ᩅᩤ ᨸᨲ᩠ᨲᩮᨶ ᨶᩦᩉᩁᩥᨲᨻ᩠ᨻᩴ. ᨿᩮᩣ ᨶᩦᩉᩁᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨸᨭᩥᨣ᩠ᨣᩉᨶ᩺”ᨲᩥ.
</Paragraph>

</Division>
<Division number="256" book="cula">

<Paragraph number="1069" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᩉᨲ᩠ᨳᩮᨶ ᩅᩥᨸ᩠ᨹᩣᩊᩮᨲ᩠ᩅᩣ ᨧᩦᩅᩁᩴ ᩈᩥᨻ᩠ᨻᩮᨶ᩠ᨲᩥ. ᨧᩦᩅᩁᩴ ᩅᩥᩃᩮᩣᨾᩥᨠᩴ ᩉᩮᩣᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩈᨲ᩠ᨳᨠᩴ ᨶᨾᨲᨠᨶ᩺”ᨲᩥ.
</Paragraph>

<Paragraph number="1070" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩈᩴᨥᩔ ᨴᨱ᩠ᨯᩈᨲ᩠ᨳᨠᩴ ᩏᨸ᩠ᨸᨶ᩠ᨶᩴ ᩉᩮᩣᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨴᨱ᩠ᨯᩈᨲ᩠ᨳᨠᨶ᩺”ᨲᩥ.
</Paragraph>

<Paragraph number="1071" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᩏᨧ᩠ᨧᩣᩅᨧᩮ ᩈᨲ᩠ᨳᨠᨴᨱ᩠ᨯᩮ ᨵᩤᩁᩮᨶ᩠ᨲᩥ ᩈᩮᩣᩅᨱ᩠ᨱᨾᨿᩴ ᩁᩪᨸᩥᨿᨾᨿᩴ. ᨾᨶᩩᩔᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᩈᩮᨿ᩠ᨿᨳᩣᨸᩥ ᨣᩥᩉᩦ ᨠᩣᨾᨽᩮᩣᨣᩥᨶᩮᩣ”ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᩏᨧ᩠ᨧᩣᩅᨧᩣ ᩈᨲ᩠ᨳᨠᨴᨱ᩠ᨯᩣ ᨵᩤᩁᩮᨲᨻ᩠ᨻᩣ. ᨿᩮᩣ ᨵᩤᩁᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩋᨭ᩠ᨮᩥᨾᨿᩴ ᨴᨶ᩠ᨲᨾᨿᩴ ᩅᩥᩈᩣᨱᨾᨿᩴ ᨶᩊᨾᨿᩴ ᩅᩮᩊᩩᨾᨿᩴ ᨠᨭ᩠ᨮᨾᨿᩴ ᨩᨲᩩᨾᨿᩴ ᨹᩃᨾᨿᩴ ᩃᩮᩣᩉᨾᨿᩴ ᩈᩘᨡᨶᩣᨽᩥᨾᨿᨶ᩺”ᨲᩥ.
</Paragraph>

<Paragraph number="1072" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᨠᩩᨠ᩠ᨠᩩᨭᨸᨲ᩠ᨲᩮᨶᨸᩥ ᩅᩮᩊᩩᨸᩮᩈᩥᨠᩣᨿᨸᩥ ᨧᩦᩅᩁᩴ ᩈᩥᨻ᩠ᨻᩮᨶ᩠ᨲᩥ. ᨧᩦᩅᩁᩴ ᨴᩩᩔᩥᨻ᩠ᨻᩥᨲᩴ ᩉᩮᩣᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩈᩪᨧᩥᨶ᩺”ᨲᩥ. ᩈᩪᨧᩥᨿᩮᩣ ᨠᨱ᩠ᨱᨠᩥᨲᩣᨿᩮᩣ ᩉᩮᩣᨶ᩠ᨲᩥ …ᨸᩮ…  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩈᩪᨧᩥᨶᩣᩊᩥᨠᨶ᩺”ᨲᩥ. ᩈᩪᨧᩥᨶᩣᩊᩥᨠᩣᨿᨸᩥ ᨠᨱ᩠ᨱᨠᩥᨲᩣᨿᩮᩣ ᩉᩮᩣᨶ᩠ᨲᩥ …ᨸᩮ…  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨠᩥᨱ᩠ᨱᩮᨶ ᨸᩪᩁᩮᨲᩩᨶ᩺”ᨲᩥ. ᨠᩥᨱ᩠ᨱᩮᨸᩥ ᨠᨱ᩠ᨱᨠᩥᨲᩣᨿᩮᩣ ᩉᩮᩣᨶ᩠ᨲᩥ …ᨸᩮ…  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩈᨲ᩠ᨲᩩᨿᩣ ᨸᩪᩁᩮᨲᩩᨶ᩺”ᨲᩥ. ᩈᨲ᩠ᨲᩩᨿᩣᨸᩥ ᨠᨱ᩠ᨱᨠᩥᨲᩣᨿᩮᩣ ᩉᩮᩣᨶ᩠ᨲᩥ …ᨸᩮ…  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩈᩁᩥᨲᨠᨶ᩺”ᨲᩥ. ᩈᩁᩥᨲᨠᩮᨸᩥ ᨠᨱ᩠ᨱᨠᩥᨲᩣᨿᩮᩣ ᩉᩮᩣᨶ᩠ᨲᩥ …ᨸᩮ…  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨾᨵᩩᩈᩥᨲ᩠ᨳᨠᩮᨶ ᩈᩣᩁᩮᨲᩩᨶ᩺”ᨲᩥ. ᩈᩁᩥᨲᨠᩴ ᨸᩁᩥᨽᩥᨩ᩠ᨩᨲᩥ …ᨸᩮ…  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩈᩁᩥᨲᨠᩈᩥᨸᩣᨭᩥᨠᨶ᩺”ᨲᩥ.
</Paragraph>

<Paragraph number="1073" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᨲᨲ᩠ᨳ ᨲᨲ᩠ᨳ ᨡᩥᩃᩴ ᨶᩥᨠ᩠ᨡᨱᩥᨲ᩠ᩅᩣ ᩈᨾ᩠ᨻᨶ᩠ᨵᩥᨲ᩠ᩅᩣ ᨧᩦᩅᩁᩴ ᩈᩥᨻ᩠ᨻᩮᨶ᩠ᨲᩥ. ᨧᩦᩅᩁᩴ ᩅᩥᨠᨱ᩠ᨱᩴ ᩉᩮᩣᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨠᨳᩥᨶᩴ ᨠᨳᩥᨶᩁᨩ᩠ᨩᩩᩴ ᨲᨲ᩠ᨳ ᨲᨲ᩠ᨳ ᩒᨻᨶ᩠ᨵᩥᨲ᩠ᩅᩣ ᨧᩦᩅᩁᩴ ᩈᩥᨻ᩠ᨻᩮᨲᩩᨶ᩺”ᨲᩥ. ᩅᩥᩈᨾᩮ ᨠᨳᩥᨶᩴ ᨸᨲ᩠ᨳᩁᨶ᩠ᨲᩥ. ᨠᨳᩥᨶᩴ ᨸᩁᩥᨽᩥᨩ᩠ᨩᨲᩥ …ᨸᩮ…  “ᨶ, ᨽᩥᨠ᩠ᨡᩅᩮ, ᩅᩥᩈᨾᩮ ᨠᨳᩥᨶᩴ ᨸᨲ᩠ᨳᩁᩥᨲᨻ᩠ᨻᩴ. ᨿᩮᩣ ᨸᨲ᩠ᨳᩁᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>

<Paragraph number="1074" book="cula">
ᨨᨾᩣᨿ ᨠᨳᩥᨶᩴ ᨸᨲ᩠ᨳᩁᨶ᩠ᨲᩥ. ᨠᨳᩥᨶᩴ ᨸᩴᩈᩩᨠᩥᨲᩴ ᩉᩮᩣᨲᩥ …ᨸᩮ…  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨲᩥᨱᩈᨶ᩠ᨳᩣᩁᨠᨶ᩺”ᨲᩥ. ᨠᨳᩥᨶᩔ ᩋᨶ᩠ᨲᩮᩣ ᨩᩦᩁᨲᩥ …ᨸᩮ…  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩋᨶᩩᩅᩤᨲᩴ ᨸᩁᩥᨽᨱ᩠ᨯᩴ ᩋᩣᩁᩮᩣᨸᩮᨲᩩᨶ᩺”ᨲᩥ. ᨠᨳᩥᨶᩴ ᨶᨸ᩠ᨸᩉᩮᩣᨲᩥ …ᨸᩮ…  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨴᨱ᩠ᨯᨠᨳᩥᨶᩴ ᨻᩥᨴᩃᨠᩴ ᩈᩃᩣᨠᩴ ᩅᩥᨶᨶ᩠ᨵᨶᩁᨩ᩠ᨩᩩᩴ ᩅᩥᨶᨶ᩠ᨵᨶᩈᩩᨲ᩠ᨲᩴ ᩅᩥᨶᨶ᩠ᨵᩥᨲ᩠ᩅᩣ ᨧᩦᩅᩁᩴ ᩈᩥᨻ᩠ᨻᩮᨲᩩᨶ᩺”ᨲᩥ. ᩈᩩᨲ᩠ᨲᨶ᩠ᨲᩁᩥᨠᩣᨿᩮᩣ ᩅᩥᩈᨾᩣ ᩉᩮᩣᨶ᩠ᨲᩥ …ᨸᩮ…  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨠᩊᩥᨾ᩠ᨽᨠᨶ᩺”ᨲᩥ. ᩈᩩᨲ᩠ᨲᩣ ᩅᩘᨠᩣ ᩉᩮᩣᨶ᩠ᨲᩥ …ᨸᩮ…  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨾᩮᩣᨥᩈᩩᨲ᩠ᨲᨠᨶ᩺”ᨲᩥ.
</Paragraph>

<Paragraph number="1075" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᩋᨵᩮᩤᨲᩮᩉᩥ ᨸᩣᨴᩮᩉᩥ ᨠᨳᩥᨶᩴ ᩋᨠ᩠ᨠᨾᨶ᩠ᨲᩥ. ᨠᨳᩥᨶᩴ ᨴᩩᩔᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᩋᨵᩮᩤᨲᩮᩉᩥ ᨸᩣᨴᩮᩉᩥ ᨠᨳᩥᨶᩴ ᩋᨠ᩠ᨠᨾᩥᨲᨻ᩠ᨻᩴ. ᨿᩮᩣ ᩋᨠ᩠ᨠᨾᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>

<Paragraph number="1076" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᩋᩃᩖᩮᩉᩥ ᨸᩣᨴᩮᩉᩥ ᨠᨳᩥᨶᩴ ᩋᨠ᩠ᨠᨾᨶ᩠ᨲᩥ. ᨠᨳᩥᨶᩴ ᨴᩩᩔᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᩋᩃᩖᩮᩉᩥ ᨸᩣᨴᩮᩉᩥ ᨠᨳᩥᨶᩴ ᩋᨠ᩠ᨠᨾᩥᨲᨻ᩠ᨻᩴ. ᨿᩮᩣ ᩋᨠ᩠ᨠᨾᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>

<Paragraph number="1077" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᩈᩮᩫᩣᨸᩣᩉᨶᩣ ᨠᨳᩥᨶᩴ ᩋᨠ᩠ᨠᨾᨶ᩠ᨲᩥ. ᨠᨳᩥᨶᩴ ᨴᩩᩔᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᩈᩮᩫᩣᨸᩣᩉᨶᩮᨶ ᨠᨳᩥᨶᩴ ᩋᨠ᩠ᨠᨾᩥᨲᨻ᩠ᨻᩴ. ᨿᩮᩣ ᩋᨠ᩠ᨠᨾᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>

<Paragraph number="1078" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᨧᩦᩅᩁᩴ ᩈᩥᨻ᩠ᨻᨶ᩠ᨲᩣ ᩋᩘᨣᩩᩃᩥᨿᩣ ᨸᨭᩥᨣ᩠ᨣᨱ᩠ᩉᨶ᩠ᨲᩥ. ᩋᩘᨣᩩᩃᩥᨿᩮᩣ ᨴᩩᨠ᩠ᨡᩣ ᩉᩮᩣᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨸᨭᩥᨣ᩠ᨣᩉᨶ᩺”ᨲᩥ.
</Paragraph>

</Division>
<Division number="257" book="cula">

<Paragraph number="1079" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᩏᨧ᩠ᨧᩣᩅᨧᩮ ᨸᨭᩥᨣ᩠ᨣᩉᩮ ᨵᩤᩁᩮᨶ᩠ᨲᩥ ᩈᩮᩣᩅᨱ᩠ᨱᨾᨿᩴ ᩁᩪᨸᩥᨿᨾᨿᩴ. ᨾᨶᩩᩔᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᩈᩮᨿ᩠ᨿᨳᩣᨸᩥ ᨣᩥᩉᩦ ᨠᩣᨾᨽᩮᩣᨣᩥᨶᩮᩣ”ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᩏᨧ᩠ᨧᩣᩅᨧᩣ ᨸᨭᩥᨣ᩠ᨣᩉᩣ ᨵᩤᩁᩮᨲᨻ᩠ᨻᩣ. ᨿᩮᩣ ᨵᩤᩁᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩋᨭ᩠ᨮᩥᨾᨿᩴ …ᨸᩮ…  ᩈᩘᨡᨶᩣᨽᩥᨾᨿᨶ᩺”ᨲᩥ.
</Paragraph>

<Paragraph number="1080" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩈᩪᨧᩥᨿᩮᩣᨸᩥ ᩈᨲ᩠ᨳᨠᩣᨸᩥ ᨸᨭᩥᨣ᩠ᨣᩉᩣᨸᩥ ᨶᩔᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩋᩣᩅᩮᩈᨶᩅᩥᨲ᩠ᨳᨠᨶ᩺”ᨲᩥ. ᩋᩣᩅᩮᩈᨶᩅᩥᨲ᩠ᨳᨠᩮ ᩈᨾᩣᨠᩩᩃᩣ ᩉᩮᩣᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨸᨭᩥᨣ᩠ᨣᩉᨳᩅᩥᨠᨶ᩺”ᨲᩥ. ᩋᩴᩈᨻᨴ᩠ᨵᨠᩮᩣ ᨶ ᩉᩮᩣᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩋᩴᩈᨻᨴ᩠ᨵᨠᩴ ᨻᨶ᩠ᨵᨶᩈᩩᨲ᩠ᨲᨠᨶ᩺”ᨲᩥ.
</Paragraph>

<Paragraph number="1081" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᩋᨻ᩠ᨽᩮᩣᨠᩣᩈᩮ ᨧᩦᩅᩁᩴ ᩈᩥᨻ᩠ᨻᨶ᩠ᨲᩣ ᩈᩦᨲᩮᨶᨸᩥ ᩏᨱ᩠ᩉᩮᨶᨸᩥ ᨠᩥᩃᨾᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨠᨳᩥᨶᩈᩣᩃᩴ ᨠᨳᩥᨶᨾᨱ᩠ᨯᨸᨶ᩺”ᨲᩥ. ᨠᨳᩥᨶᩈᩣᩃᩣ ᨶᩦᨧᩅᨲ᩠ᨳᩩᨠᩣ ᩉᩮᩣᨲᩥ, ᩏᨴᨠᩮᨶ ᩒᨲ᩠ᨳᩁᩥᨿ᩠ᨿᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩏᨧ᩠ᨧᩅᨲ᩠ᨳᩩᨠᩴ ᨠᩣᨲᩩᨶ᩺”ᨲᩥ. ᨧᨿᩮᩣ ᨸᩁᩥᨸᨲᨲᩥ …ᨸᩮ…  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨧᩥᨶᩥᨲᩩᩴ ᨲᨿᩮᩣ ᨧᨿᩮ—  ᩍᨭ᩠ᨮᨠᩣᨧᨿᩴ, ᩈᩥᩃᩣᨧᨿᩴ, ᨴᩤᩁᩩᨧᨿᨶ᩺”ᨲᩥ. ᩋᩣᩁᩮᩣᩉᨶ᩠ᨲᩣ ᩅᩥᩉᨬ᩠ᨬᨶ᩠ᨲᩥ …ᨸᩮ…  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨲᨿᩮᩣ ᩈᩮᩣᨸᩣᨶᩮ—  ᩍᨭ᩠ᨮᨠᩣᩈᩮᩣᨸᩣᨶᩴ, ᩈᩥᩃᩣᩈᩮᩣᨸᩣᨶᩴ, ᨴᩤᩁᩩᩈᩮᩣᨸᩣᨶᨶ᩺”ᨲᩥ. ᩋᩣᩁᩮᩣᩉᨶ᩠ᨲᩣ ᨸᩁᩥᨸᨲᨶ᩠ᨲᩥ …ᨸᩮ…  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩋᩣᩃᨾ᩠ᨻᨶᨻᩣᩉᨶ᩺”ᨲᩥ. ᨠᨳᩥᨶᩈᩣᩃᩣᨿ ᨲᩥᨱᨧᩩᨱ᩠ᨱᩴ ᨸᩁᩥᨸᨲᨲᩥ …ᨸᩮ…  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩒᨣᩩᨾ᩠ᨹᩮᨲ᩠ᩅᩣ ᩏᩃᩖᩥᨲ᩠ᨲᩣᩅᩃᩥᨲ᩠ᨲᩴ ᨠᩣᨲᩩᩴ—  ᩈᩮᨲᩅᨱ᩠ᨱᩴ ᨠᩣᩊᩅᨱ᩠ᨱᩴ ᨣᩮᩁᩩᨠᨸᩁᩥᨠᨾ᩠ᨾᩴ ᨾᩣᩃᩣᨠᨾ᩠ᨾᩴ ᩃᨲᩣᨠᨾ᩠ᨾᩴ ᨾᨠᩁᨴᨶ᩠ᨲᨠᩴ ᨸᨬ᩠ᨧᨸᨭᩥᨠᩴ ᨧᩦᩅᩁᩅᩴᩈᩴ ᨧᩦᩅᩁᩁᨩ᩠ᨩᩩᨠᨶ᩺”ᨲᩥ.
</Paragraph>

<Paragraph number="1082" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᨧᩦᩅᩁᩴ ᩈᩥᨻ᩠ᨻᩮᨲ᩠ᩅᩣ ᨲᨲ᩠ᨳᩮᩅ ᨠᨳᩥᨶᩴ ᩏᨩ᩠ᨫᩥᨲ᩠ᩅᩣ ᨸᨠ᩠ᨠᨾᨶ᩠ᨲᩥ, ᩏᨶ᩠ᨴᩪᩁᩮᩉᩥᨸᩥ ᩏᨸᨧᩥᨠᩣᩉᩥᨸᩥ ᨡᨩ᩠ᨩᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨠᨳᩥᨶᩴ ᩈᩘᨥᩁᩥᨲᩩᨶ᩺”ᨲᩥ. ᨠᨳᩥᨶᩴ ᨸᩁᩥᨽᩥᨩ᩠ᨩᨲᩥ …ᨸᩮ…  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨣᩮᩤᨥᩴᩈᩥᨠᩣᨿ ᨠᨳᩥᨶᩴ ᩈᩘᨥᩁᩥᨲᩩᨶ᩺”ᨲᩥ. ᨠᨳᩥᨶᩴ ᩅᩥᨶᩥᩅᩮᨮᩥᨿᨲᩥ …ᨸᩮ…  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨻᨶ᩠ᨵᨶᩁᨩ᩠ᨩᩩᨶ᩺”ᨲᩥ.
</Paragraph>

<Paragraph number="1083" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᨠᩩᨭ᩠ᨭᩮᨸᩥ ᨳᨾ᩠ᨽᩮᨸᩥ ᨠᨳᩥᨶᩴ ᩏᩔᩣᨸᩮᨲ᩠ᩅᩣ ᨸᨠ᩠ᨠᨾᨶ᩠ᨲᩥ. ᨸᩁᩥᨸᨲᩥᨲ᩠ᩅᩣ ᨠᨳᩥᨶᩴ ᨽᩥᨩ᩠ᨩᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨽᩥᨲ᩠ᨲᩥᨡᩥᩃᩮ ᩅᩤ ᨶᩣᨣᨴᨶ᩠ᨲᩮ ᩅᩤ ᩃᨣ᩠ᨣᩮᨲᩩᨶ᩺”ᨲᩥ.
</Paragraph>

</Division>
<Division number="258" book="cula">

<Paragraph number="1084" book="cula">
ᩋᨳ ᨡᩮᩣ ᨽᨣᩅᩤ ᩁᩣᨩᨣᩉᩮ ᨿᨳᩣᨽᩥᩁᨶ᩠ᨲᩴ ᩅᩥᩉᩁᩥᨲ᩠ᩅᩣ ᨿᩮᨶ ᩅᩮᩈᩣᩃᩦ ᨲᩮᨶ ᨧᩣᩁᩥᨠᩴ ᨸᨠ᩠ᨠᩣᨾᩥ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᩈᩪᨧᩥᨠᨾ᩠ᨸᩥ ᩈᨲ᩠ᨳᨠᨾ᩠ᨸᩥ ᨽᩮᩈᨩ᩠ᨩᨾ᩠ᨸᩥ ᨸᨲ᩠ᨲᩮᨶ ᩋᩣᨴᩤᨿ ᨣᨧ᩠ᨨᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨽᩮᩈᨩ᩠ᨩᨲ᩠ᨳᩅᩥᨠᨶ᩺”ᨲᩥ. ᩋᩴᩈᨻᨴ᩠ᨵᨠᩮᩣ ᨶ ᩉᩮᩣᨲᩥ …ᨸᩮ…  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩋᩴᩈᨻᨴ᩠ᨵᨠᩴ ᨻᨶ᩠ᨵᨶᩈᩩᨲ᩠ᨲᨠᨶ᩺”ᨲᩥ.
</Paragraph>

<Paragraph number="1085" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᩏᨸᩣᩉᨶᩣᨿᩮᩣ ᨠᩣᨿᨻᨶ᩠ᨵᨶᩮᨶ ᨻᨶ᩠ᨵᩥᨲ᩠ᩅᩣ ᨣᩤᨾᩴ ᨸᩥᨱ᩠ᨯᩣᨿ ᨸᩣᩅᩥᩈᩥ. ᩋᨬ᩠ᨬᨲᩁᩮᩣ ᩏᨸᩣᩈᨠᩮᩣ ᨲᩴ ᨽᩥᨠ᩠ᨡᩩᩴ ᩋᨽᩥᩅᩤᨴᩮᨶ᩠ᨲᩮᩣ ᩏᨸᩣᩉᨶᩣᨿᩮᩣ ᩈᩦᩈᩮᨶ ᨥᨭ᩠ᨭᩮᨲᩥ. ᩈᩮᩣ ᨽᩥᨠ᩠ᨡᩩ ᨾᩘᨠᩩ ᩋᩉᩮᩣᩈᩥ. ᩋᨳ ᨡᩮᩣ ᩈᩮᩣ ᨽᩥᨠ᩠ᨡᩩ ᩋᩣᩁᩣᨾᩴ ᨣᨶ᩠ᨲ᩠ᩅᩣ ᨽᩥᨠ᩠ᨡᩪᨶᩴ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩥ. ᨽᩥᨠ᩠ᨡᩪ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩏᨸᩣᩉᨶᨲ᩠ᨳᩅᩥᨠᨶ᩺”ᨲᩥ. ᩋᩴᩈᨻᨴ᩠ᨵᨠᩮᩣ ᨶ ᩉᩮᩣᨲᩥ …ᨸᩮ…  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩋᩴᩈᨻᨴ᩠ᨵᨠᩴ ᨻᨶ᩠ᨵᨶᩈᩩᨲ᩠ᨲᨠᨶ᩺”ᨲᩥ.
</Paragraph>

<Paragraph number="1086" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨶ᩠ᨲᩁᩣᨾᨣ᩠ᨣᩮ ᩏᨴᨠᩴ ᩋᨠᨸ᩠ᨸᩥᨿᩴ ᩉᩮᩣᨲᩥ. ᨸᩁᩥᩔᩣᩅᨶᩴ ᨶ ᩉᩮᩣᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨸᩁᩥᩔᩣᩅᨶᨶ᩺”ᨲᩥ. ᨧᩮᩣᩊᨠᩴ ᨶᨸ᩠ᨸᩉᩮᩣᨲᩥ …ᨸᩮ…  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨠᨭᨧ᩠ᨨᩩᨸᩁᩥᩔᩣᩅᨶᨶ᩺”ᨲᩥ. ᨧᩮᩣᩊᨠᩴ ᨶᨸ᩠ᨸᩉᩮᩣᨲᩥ …ᨸᩮ…  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨵᨾ᩠ᨾᨠᩁᨱᨶ᩺”ᨲᩥ.
</Paragraph>

</Division>
<Division number="259" book="cula">

<Paragraph number="1087" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨴ᩠ᩅᩮ ᨽᩥᨠ᩠ᨡᩪ ᨠᩮᩣᩈᩃᩮᩈᩩ ᨩᨶᨸᨴᩮ ᩋᨴ᩠ᨵᩤᨶᨾᨣ᩠ᨣᨸ᩠ᨸᨭᩥᨸᨶ᩠ᨶᩣ ᩉᩮᩣᨶ᩠ᨲᩥ. ᩑᨠᩮᩣ ᨽᩥᨠ᩠ᨡᩩ ᩋᨶᩣᨧᩣᩁᩴ ᩋᩣᨧᩁᨲᩥ. ᨴᩩᨲᩥᨿᩮᩣ ᨽᩥᨠ᩠ᨡᩩ ᨲᩴ ᨽᩥᨠ᩠ᨡᩩᩴ ᩑᨲᨴᩅᩮᩤᨧ—  “ᨾᩣ, ᩋᩣᩅᩩᩈᩮᩣ, ᩑᩅᩁᩪᨸᩴ ᩋᨠᩣᩈᩥ. ᨶᩮᨲᩴ ᨠᨸ᩠ᨸᨲᩦ”ᨲᩥ. ᩈᩮᩣ ᨲᩈ᩠ᨾᩥᩴ ᩏᨸᨶᨶ᩠ᨵᩥ. ᩋᨳ ᨡᩮᩣ ᩈᩮᩣ ᨽᩥᨠ᩠ᨡᩩ ᨸᩥᨸᩣᩈᩣᨿ ᨸᩦᩊᩥᨲᩮᩣ ᩏᨸᨶᨴ᩠ᨵᩴ ᨽᩥᨠ᩠ᨡᩩᩴ ᩑᨲᨴᩅᩮᩤᨧ—  “ᨴᩮᩉᩥ ᨾᩮ, ᩋᩣᩅᩩᩈᩮᩣ, ᨸᩁᩥᩔᩣᩅᨶᩴ, ᨸᩣᨶᩦᨿᩴ ᨸᩥᩅᩥᩔᩣᨾᩦ”ᨲᩥ. ᩏᨸᨶᨴ᩠ᨵᩮᩤ ᨽᩥᨠ᩠ᨡᩩ ᨶ ᩋᨴᩤᩈᩥ. ᩈᩮᩣ ᨽᩥᨠ᩠ᨡᩩ ᨸᩥᨸᩣᩈᩣᨿ ᨸᩦᩊᩥᨲᩮᩣ ᨠᩣᩃᨾᨠᩣᩈᩥ. ᩋᨳ ᨡᩮᩣ ᩈᩮᩣ ᨽᩥᨠ᩠ᨡᩩ ᩋᩣᩁᩣᨾᩴ ᨣᨶ᩠ᨲ᩠ᩅᩣ ᨽᩥᨠ᩠ᨡᩪᨶᩴ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩥ. “ᨠᩥᩴ ᨸᨶ ᨲ᩠ᩅᩴ, ᩋᩣᩅᩩᩈᩮᩣ, ᨸᩁᩥᩔᩣᩅᨶᩴ ᨿᩣᨧᩥᨿᨾᩣᨶᩮᩣ ᨶ ᩋᨴᩤᩈᩦ”ᨲᩥ? “ᩑᩅᨾᩣᩅᩩᩈᩮᩣ”ᨲᩥ. ᨿᩮ ᨲᩮ ᨽᩥᨠ᩠ᨡᩪ ᩋᨸ᩠ᨸᩥᨧ᩠ᨨᩣ …ᨸᩮ…  ᨲᩮ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᨽᩥᨠ᩠ᨡᩩ ᨸᩁᩥᩔᩣᩅᨶᩴ ᨿᩣᨧᩥᨿᨾᩣᨶᩮᩣ ᨶ ᨴᩔᨲᩦ”ᨲᩥ. ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. ᩋᨳ ᨡᩮᩣ ᨽᨣᩅᩤ ᩑᨲᩈ᩠ᨾᩥᩴ ᨶᩥᨴᩤᨶᩮ ᩑᨲᩈ᩠ᨾᩥᩴ ᨸᨠᩁᨱᩮ ᨽᩥᨠ᩠ᨡᩩᩈᩴᨥᩴ ᩈᨶ᩠ᨶᩥᨸᩣᨲᩣᨸᩮᨲ᩠ᩅᩣ ᨲᩴ ᨽᩥᨠ᩠ᨡᩩᩴ ᨸᨭᩥᨸᩩᨧ᩠ᨨᩥ—  “ᩈᨧ᩠ᨧᩴ ᨠᩥᩁ ᨲ᩠ᩅᩴ, ᨽᩥᨠ᩠ᨡᩩ, ᨸᩁᩥᩔᩣᩅᨶᩴ ᨿᩣᨧᩥᨿᨾᩣᨶᩮᩣ ᨶ ᩋᨴᩤᩈᩦ”ᨲᩥ? “ᩈᨧ᩠ᨧᩴ, ᨽᨣᩅᩤ”ᨲᩥ. ᩅᩥᨣᩁᩉᩥ ᨻᩩᨴ᩠ᨵᩮᩤ ᨽᨣᩅᩤ—  “ᩋᨶᨶᩩᨧ᩠ᨨᩅᩥᨠᩴ, ᨾᩮᩣᨥᨸᩩᩁᩥᩈ, ᩋᨶᨶᩩᩃᩮᩣᨾᩥᨠᩴ ᩋᨸ᩠ᨸᨲᩥᩁᩪᨸᩴ ᩋᩔᩣᨾᨱᨠᩴ ᩋᨠᨸ᩠ᨸᩥᨿᩴ ᩋᨠᩁᨱᩦᨿᩴ. ᨠᨳᨬ᩠ᩉᩥ ᨶᩣᨾ ᨲ᩠ᩅᩴ, ᨾᩮᩣᨥᨸᩩᩁᩥᩈ, ᨸᩁᩥᩔᩣᩅᨶᩴ ᨿᩣᨧᩥᨿᨾᩣᨶᩮᩣ ᨶ ᨴᩔᩈᩥ. ᨶᩮᨲᩴ, ᨾᩮᩣᨥᨸᩩᩁᩥᩈ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ …ᨸᩮ…  ᩅᩥᨣᩁᩉᩥᨲ᩠ᩅᩣ …ᨸᩮ…  ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᨶ, ᨽᩥᨠ᩠ᨡᩅᩮ, ᩋᨴ᩠ᨵᩤᨶᨾᨣ᩠ᨣᨸ᩠ᨸᨭᩥᨸᨶ᩠ᨶᩮᨶ ᨽᩥᨠ᩠ᨡᩩᨶᩣ ᨸᩁᩥᩔᩣᩅᨶᩴ ᨿᩣᨧᩥᨿᨾᩣᨶᩮᨶ ᨶ ᨴᩤᨲᨻ᩠ᨻᩴ. ᨿᩮᩣ ᨶ ᨴᨴᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨶ ᨧ, ᨽᩥᨠ᩠ᨡᩅᩮ, ᩋᨸᩁᩥᩔᩣᩅᨶᨠᩮᨶ ᩋᨴ᩠ᨵᩤᨶᩮᩣ ᨸᨭᩥᨸᨩ᩠ᨩᩥᨲᨻ᩠ᨻᩮᩣ. ᨿᩮᩣ ᨸᨭᩥᨸᨩ᩠ᨩᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩈᨧᩮ ᨶ ᩉᩮᩣᨲᩥ ᨸᩁᩥᩔᩣᩅᨶᩴ ᩅᩤ ᨵᨾ᩠ᨾᨠᩁᨱᩮᩣ ᩅᩤ, ᩈᩘᨥᩣᨭᩥᨠᨱ᩠ᨱᩮᩣᨸᩥ ᩋᨵᩥᨭ᩠ᨮᩣᨲᨻ᩠ᨻᩮᩣ—  ᩍᨾᩥᨶᩣ ᨸᩁᩥᩔᩣᩅᩮᨲ᩠ᩅᩣ ᨸᩥᩅᩥᩔᩣᨾᩦ”ᨲᩥ. ᩋᨳ ᨡᩮᩣ ᨽᨣᩅᩤ ᩋᨶᩩᨸᩩᨻ᩠ᨻᩮᨶ ᨧᩣᩁᩥᨠᩴ ᨧᩁᨾᩣᨶᩮᩣ ᨿᩮᨶ ᩅᩮᩈᩣᩃᩦ ᨲᨴᩅᩈᩁᩥ. ᨲᨲᩕ ᩈᩩᨴᩴ ᨽᨣᩅᩤ ᩅᩮᩈᩣᩃᩥᨿᩴ ᩅᩥᩉᩁᨲᩥ ᨾᩉᩣᩅᨶᩮ ᨠᩪᨭᩣᨣᩤᩁᩈᩣᩃᩣᨿᩴ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᨶᩅᨠᨾ᩠ᨾᩴ ᨠᩁᩮᩣᨶ᩠ᨲᩥ. ᨸᩁᩥᩔᩣᩅᨶᩴ ᨶ ᩈᨾ᩠ᨾᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨴᨱ᩠ᨯᨸᩁᩥᩔᩣᩅᨶᨶ᩺”ᨲᩥ. ᨴᨱ᩠ᨯᨸᩁᩥᩔᩣᩅᨶᩴ ᨶ ᩈᨾ᩠ᨾᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩒᨲ᩠ᨳᩁᨠᨶ᩺”ᨲᩥ.
</Paragraph>

<Paragraph number="1088" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᨾᨠᩈᩮᩉᩥ ᩏᨻ᩠ᨻᩣᩊ᩠ᩉᩣ ᩉᩮᩣᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨾᨠᩈᨠᩩᨭᩥᨠᨶ᩺”ᨲᩥ.
</Paragraph>

</Division>
<Division number="260" book="cula">

<Paragraph number="1089" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩅᩮᩈᩣᩃᩥᨿᩴ ᨸᨱᩦᨲᩣᨶᩴ ᨽᨲ᩠ᨲᩣᨶᩴ ᨽᨲ᩠ᨲᨸᨭᩥᨸᩣᨭᩥ ᩋᨭ᩠ᨮᩥᨲᩣ ᩉᩮᩣᨲᩥ. ᨽᩥᨠ᩠ᨡᩪ ᨸᨱᩦᨲᩣᨶᩥ ᨽᩮᩣᨩᨶᩣᨶᩥ ᨽᩩᨬ᩠ᨩᩥᨲ᩠ᩅᩣ ᩋᨽᩥᩈᨶ᩠ᨶᨠᩣᨿᩣ ᩉᩮᩣᨶ᩠ᨲᩥ ᨻᩉ᩠ᩅᩣᨻᩣᨵᩤ. ᩋᨳ ᨡᩮᩣ ᨩᩦᩅᨠᩮᩣ ᨠᩮᩣᨾᩣᩁᨽᨧ᩠ᨧᩮᩣ ᩅᩮᩈᩣᩃᩥᩴ ᩋᨣᨾᩣᩈᩥ ᨠᩮᨶᨧᩥᨴᩮᩅ ᨠᩁᨱᩦᨿᩮᨶ. ᩋᨴ᩠ᨴᩈᩣ ᨡᩮᩣ ᨩᩦᩅᨠᩮᩣ ᨠᩮᩣᨾᩣᩁᨽᨧ᩠ᨧᩮᩣ ᨽᩥᨠ᩠ᨡᩪ ᩋᨽᩥᩈᨶ᩠ᨶᨠᩣᨿᩮ ᨻᩉ᩠ᩅᩣᨻᩣᨵᩮ. ᨴᩥᩈ᩠ᩅᩣᨶ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᨶᩥᩈᩦᨴᩥ. ᩑᨠᨾᨶ᩠ᨲᩴ ᨶᩥᩈᩥᨶ᩠ᨶᩮᩣ ᨡᩮᩣ ᨩᩦᩅᨠᩮᩣ ᨠᩮᩣᨾᩣᩁᨽᨧ᩠ᨧᩮᩣ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᩑᨲᩁᩉᩥ, ᨽᨶ᩠ᨲᩮ, ᨽᩥᨠ᩠ᨡᩪ ᩋᨽᩥᩈᨶ᩠ᨶᨠᩣᨿᩣ ᨻᩉ᩠ᩅᩣᨻᩣᨵᩤ. ᩈᩣᨵᩩ, ᨽᨶ᩠ᨲᩮ, ᨽᨣᩅᩤ ᨽᩥᨠ᩠ᨡᩪᨶᩴ ᨧᩘᨠᨾᨬ᩠ᨧ ᨩᨶ᩠ᨲᩣᨥᩁᨬ᩠ᨧ ᩋᨶᩩᨩᩣᨶᩣᨲᩩ. ᩑᩅᩴ ᨽᩥᨠ᩠ᨡᩪ ᩋᨸ᩠ᨸᩣᨻᩣᨵᩤ ᨽᩅᩥᩔᨶ᩠ᨲᩦ”ᨲᩥ. ᩋᨳ ᨡᩮᩣ ᨽᨣᩅᩤ ᨩᩦᩅᨠᩴ ᨠᩮᩣᨾᩣᩁᨽᨧ᩠ᨧᩴ ᨵᨾ᩠ᨾᩥᨿᩣ ᨠᨳᩣᨿ ᩈᨶ᩠ᨴᩔᩮᩈᩥ ᩈᨾᩣᨴᨸᩮᩈᩥ ᩈᨾᩩᨲ᩠ᨲᩮᨩᩮᩈᩥ ᩈᨾ᩠ᨸᩉᩴᩈᩮᩈᩥ. ᩋᨳ ᨡᩮᩣ ᨩᩦᩅᨠᩮᩣ ᨠᩮᩣᨾᩣᩁᨽᨧ᩠ᨧᩮᩣ ᨽᨣᩅᨲᩣ ᨵᨾ᩠ᨾᩥᨿᩣ ᨠᨳᩣᨿ ᩈᨶ᩠ᨴᩔᩥᨲᩮᩣ ᩈᨾᩣᨴᨸᩥᨲᩮᩣ ᩈᨾᩩᨲ᩠ᨲᩮᨩᩥᨲᩮᩣ ᩈᨾ᩠ᨸᩉᩴᩈᩥᨲᩮᩣ ᩏᨭ᩠ᨮᩣᨿᩣᩈᨶᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᨸᨴᨠ᩠ᨡᩥᨱᩴ ᨠᨲ᩠ᩅᩣ ᨸᨠ᩠ᨠᩣᨾᩥ. ᩋᨳ ᨡᩮᩣ ᨽᨣᩅᩤ ᩑᨲᩈ᩠ᨾᩥᩴ ᨶᩥᨴᩤᨶᩮ ᩑᨲᩈ᩠ᨾᩥᩴ ᨸᨠᩁᨱᩮ ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨧᩘᨠᨾᨬ᩠ᨧ ᨩᨶ᩠ᨲᩣᨥᩁᨬ᩠ᨧᩣ”ᨲᩥ.
</Paragraph>

<Paragraph number="1090" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᩅᩥᩈᨾᩮ ᨧᩘᨠᨾᩮ ᨧᩘᨠᨾᨶ᩠ᨲᩥ. ᨸᩣᨴᩤ ᨴᩩᨠ᩠ᨡᩣ ᩉᩮᩣᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩈᨾᩴ ᨠᩣᨲᩩᨶ᩺”ᨲᩥ. ᨧᩘᨠᨾᩮᩣ ᨶᩦᨧᩅᨲ᩠ᨳᩩᨠᩮᩣ ᩉᩮᩣᨲᩥ. ᩏᨴᨠᩮᨶ ᩒᨲ᩠ᨳᩁᩥᨿ᩠ᨿᨲᩥ …ᨸᩮ…  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩏᨧ᩠ᨧᩅᨲ᩠ᨳᩩᨠᩴ ᨠᩣᨲᩩᨶ᩺”ᨲᩥ. ᨧᨿᩮᩣ ᨸᩁᩥᨸᨲᨲᩥ …ᨸᩮ…  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨧᩥᨶᩥᨲᩩᩴ ᨲᨿᩮᩣ ᨧᨿᩮ—  ᩍᨭ᩠ᨮᨠᩣᨧᨿᩴ, ᩈᩥᩃᩣᨧᨿᩴ, ᨴᩤᩁᩩᨧᨿᨶ᩺”ᨲᩥ. ᩋᩣᩁᩮᩣᩉᨶ᩠ᨲᩣ ᩅᩥᩉᨬ᩠ᨬᨶ᩠ᨲᩥ …ᨸᩮ…  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨲᨿᩮᩣ ᩈᩮᩣᨸᩣᨶᩮ—  ᩍᨭ᩠ᨮᨠᩣᩈᩮᩣᨸᩣᨶᩴ, ᩈᩥᩃᩣᩈᩮᩣᨸᩣᨶᩴ, ᨴᩤᩁᩩᩈᩮᩣᨸᩣᨶᨶ᩺”ᨲᩥ. ᩋᩣᩁᩮᩣᩉᨶ᩠ᨲᩣ ᨸᩁᩥᨸᨲᨶ᩠ᨲᩥ …ᨸᩮ…  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩋᩣᩃᨾ᩠ᨻᨶᨻᩣᩉᨶ᩺”ᨲᩥ.
</Paragraph>

<Paragraph number="1091" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᨧᩘᨠᨾᩮ ᨧᩘᨠᨾᨶ᩠ᨲᩣ ᨸᩁᩥᨸᨲᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨧᩘᨠᨾᨶᩅᩮᨴᩥᨠᨶ᩺”ᨲᩥ.
</Paragraph>

<Paragraph number="1092" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᩋᨩ᩠ᨫᩮᩣᨠᩣᩈᩮ ᨧᩘᨠᨾᨶ᩠ᨲᩣ ᩈᩦᨲᩮᨶᨸᩥ ᩏᨱ᩠ᩉᩮᨶᨸᩥ ᨠᩥᩃᨾᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨧᩘᨠᨾᨶᩈᩣᩃᨶ᩺”ᨲᩥ. ᨧᩘᨠᨾᨶᩈᩣᩃᩣᨿᩴ ᨲᩥᨱᨧᩩᨱ᩠ᨱᩴ ᨸᩁᩥᨸᨲᨲᩥ …ᨸᩮ…  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩒᨣᩩᨾ᩠ᨹᩮᨲ᩠ᩅᩣ ᩏᩃᩖᩥᨲ᩠ᨲᩣᩅᩃᩥᨲ᩠ᨲᩴ ᨠᩣᨲᩩᩴ—  ᩈᩮᨲᩅᨱ᩠ᨱᩴ ᨠᩣᩊᩅᨱ᩠ᨱᩴ ᨣᩮᩁᩩᨠᨸᩁᩥᨠᨾ᩠ᨾᩴ ᨾᩣᩃᩣᨠᨾ᩠ᨾᩴ ᩃᨲᩣᨠᨾ᩠ᨾᩴ ᨾᨠᩁᨴᨶ᩠ᨲᨠᩴ ᨸᨬ᩠ᨧᨸᨭᩥᨠᩴ ᨧᩦᩅᩁᩅᩴᩈᩴ ᨧᩦᩅᩁᩁᨩ᩠ᨩᩩᨶ᩺”ᨲᩥ. ᨩᨶ᩠ᨲᩣᨥᩁᩴ ᨶᩦᨧᩅᨲ᩠ᨳᩩᨠᩴ ᩉᩮᩣᨲᩥ, ᩏᨴᨠᩮᨶ ᩒᨲ᩠ᨳᩁᩥᨿ᩠ᨿᨲᩥ …ᨸᩮ…  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩏᨧ᩠ᨧᩅᨲ᩠ᨳᩩᨠᩴ ᨠᩣᨲᩩᨶ᩺”ᨲᩥ. ᨧᨿᩮᩣ ᨸᩁᩥᨸᨲᨲᩥ …ᨸᩮ…  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨧᩥᨶᩥᨲᩩᩴ ᨲᨿᩮᩣ ᨧᨿᩮ—  ᩍᨭ᩠ᨮᨠᩣᨧᨿᩴ, ᩈᩥᩃᩣᨧᨿᩴ, ᨴᩤᩁᩩᨧᨿᨶ᩺”ᨲᩥ. ᩋᩣᩁᩮᩣᩉᨶ᩠ᨲᩣ ᩅᩥᩉᨬ᩠ᨬᨶ᩠ᨲᩥ …ᨸᩮ…  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨲᨿᩮᩣ ᩈᩮᩣᨸᩣᨶᩮ—  ᩍᨭ᩠ᨮᨠᩣᩈᩮᩣᨸᩣᨶᩴ, ᩈᩥᩃᩣᩈᩮᩣᨸᩣᨶᩴ, ᨴᩤᩁᩩᩈᩮᩣᨸᩣᨶᨶ᩺”ᨲᩥ. ᩋᩣᩁᩮᩣᩉᨶ᩠ᨲᩣ ᨸᩁᩥᨸᨲᨶ᩠ᨲᩥ …ᨸᩮ…  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩋᩣᩃᨾ᩠ᨻᨶᨻᩣᩉᨶ᩺”ᨲᩥ. ᨩᨶ᩠ᨲᩣᨥᩁᩔ ᨠᩅᩤᨭᩴ ᨶ ᩉᩮᩣᨲᩥ …ᨸᩮ…  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨠᩅᩤᨭᩴ ᨸᩥᨭ᩠ᨮᩈᩘᨥᩣᨭᩴ ᩏᨴᩩᨠ᩠ᨡᩃᩥᨠᩴ ᩏᨲ᩠ᨲᩁᨸᩣᩈᨠᩴ ᩋᨣ᩠ᨣᩊᩅᨭ᩠ᨭᩥᩴ ᨠᨸᩥᩈᩦᩈᨠᩴ ᩈᩪᨧᩥᨠᩴ ᨥᨭᩥᨠᩴ ᨲᩣᩊᨧ᩠ᨨᩥᨴ᩠ᨴᩴ ᩋᩣᩅᩥᨬ᩠ᨨᨶᨨᩥᨴ᩠ᨴᩴ ᩋᩣᩅᩥᨬ᩠ᨨᨶᩁᨩ᩠ᨩᩩᨶ᩺”ᨲᩥ. ᨩᨶ᩠ᨲᩣᨥᩁᩔ ᨠᩩᨭ᩠ᨭᨸᩣᨴᩮᩤ ᨩᩦᩁᨲᩥ …ᨸᩮ…  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨾᨱ᩠ᨯᩃᩥᨠᩴ ᨠᩣᨲᩩᨶ᩺”ᨲᩥ. ᨩᨶ᩠ᨲᩣᨥᩁᩔ ᨵᩪᨾᨶᩮᨲ᩠ᨲᩴ ᨶ ᩉᩮᩣᨲᩥ …ᨸᩮ…  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨵᩪᨾᨶᩮᨲ᩠ᨲᨶ᩺”ᨲᩥ.
</Paragraph>

<Paragraph number="1093" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᨡᩩᨴ᩠ᨴᨠᩮ ᨩᨶ᩠ᨲᩣᨥᩁᩮ ᨾᨩ᩠ᨫᩮ ᩋᨣ᩠ᨣᩥᨭ᩠ᨮᩣᨶᩴ ᨠᩁᩮᩣᨶ᩠ᨲᩥ. ᩏᨸᨧᩣᩁᩮᩣ ᨶ ᩉᩮᩣᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨡᩩᨴ᩠ᨴᨠᩮ ᨩᨶ᩠ᨲᩣᨥᩁᩮ ᩑᨠᨾᨶ᩠ᨲᩴ ᩋᨣ᩠ᨣᩥᨭ᩠ᨮᩣᨶᩴ ᨠᩣᨲᩩᩴ, ᨾᩉᩃᩖᨠᩮ ᨾᨩ᩠ᨫᩮ”ᨲᩥ. ᨩᨶ᩠ᨲᩣᨥᩁᩮ ᩋᨣ᩠ᨣᩥ ᨾᩩᨡᩴ ᨯᩉᨲᩥ …ᨸᩮ…  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨾᩩᨡᨾᨲ᩠ᨲᩥᨠᨶ᩺”ᨲᩥ. ᩉᨲ᩠ᨳᩮ ᨾᨲ᩠ᨲᩥᨠᩴ ᨲᩮᨾᩮᨶ᩠ᨲᩥ …ᨸᩮ…  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨾᨲ᩠ᨲᩥᨠᩣᨴᩮᩤᨱᩥᨠᨶ᩺”ᨲᩥ. ᨾᨲ᩠ᨲᩥᨠᩣ ᨴᩩᨣ᩠ᨣᨶ᩠ᨵᩣ ᩉᩮᩣᨲᩥ …ᨸᩮ…  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩅᩤᩈᩮᨲᩩᨶ᩺”ᨲᩥ. ᨩᨶ᩠ᨲᩣᨥᩁᩮ ᩋᨣ᩠ᨣᩥ ᨠᩣᨿᩴ ᨯᩉᨲᩥ …ᨸᩮ…  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩏᨴᨠᩴ ᩋᨲᩥᩉᩁᩥᨲᩩᨶ᩺”ᨲᩥ. ᨸᩣᨲᩥᨿᩣᨸᩥ ᨸᨲ᩠ᨲᩮᨶᨸᩥ ᩏᨴᨠᩴ ᩋᨲᩥᩉᩁᨶ᩠ᨲᩥ …ᨸᩮ…  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩏᨴᨠᨭ᩠ᨮᩣᨶᩴ, ᩏᨴᨠᩈᩁᩣᩅᨠᨶ᩺”ᨲᩥ. ᨩᨶ᩠ᨲᩣᨥᩁᩴ ᨲᩥᨱᨧ᩠ᨨᨴᨶᩴ ᨶ ᩈᩮᨴᩮᨲᩥ …ᨸᩮ…  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩒᨣᩩᨾ᩠ᨹᩮᨲ᩠ᩅᩣ ᩏᩃᩖᩥᨲ᩠ᨲᩣᩅᩃᩥᨲ᩠ᨲᩴ ᨠᩣᨲᩩᨶ᩺”ᨲᩥ. ᨩᨶ᩠ᨲᩣᨥᩁᩴ ᨧᩥᨠ᩠ᨡᩃᩖᩴ ᩉᩮᩣᨲᩥ …ᨸᩮ…  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩈᨶ᩠ᨳᩁᩥᨲᩩᩴ ᨲᨿᩮᩣ ᩈᨶ᩠ᨳᩁᩮ—  ᩍᨭ᩠ᨮᨠᩣᩈᨶ᩠ᨳᩁᩴ, ᩈᩥᩃᩣᩈᨶ᩠ᨳᩁᩴ, ᨴᩤᩁᩩᩈᨶ᩠ᨳᩁᨶ᩺”ᨲᩥ. ᨧᩥᨠ᩠ᨡᩃᩖᩴᨿᩮᩅ ᩉᩮᩣᨲᩥ …ᨸᩮ…  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨵᩮᩤᩅᩥᨲᩩᨶ᩺”ᨲᩥ. ᩏᨴᨠᩴ ᩈᨶ᩠ᨲᩥᨭ᩠ᨮᨲᩥ …ᨸᩮ…  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩏᨴᨠᨶᩥᨴ᩠ᨵᨾᨶᨶ᩺”ᨲᩥ.
</Paragraph>

<Paragraph number="1094" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᨩᨶ᩠ᨲᩣᨥᩁᩮ ᨨᨾᩣᨿ ᨶᩥᩈᩦᨴᨶ᩠ᨲᩥ, ᨣᨲ᩠ᨲᩣᨶᩥ ᨠᨱ᩠ᨯᩪᩅᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨩᨶ᩠ᨲᩣᨥᩁᨸᩦᨮᨶ᩺”ᨲᩥ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨩᨶ᩠ᨲᩣᨥᩁᩴ ᩋᨸᩁᩥᨠ᩠ᨡᩥᨲ᩠ᨲᩴ ᩉᩮᩣᨲᩥ …ᨸᩮ…  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨸᩁᩥᨠ᩠ᨡᩥᨸᩥᨲᩩᩴ ᨲᨿᩮᩣ ᨸᩣᨠᩣᩁᩮ—  ᩍᨭ᩠ᨮᨠᩣᨸᩣᨠᩣᩁᩴ, ᩈᩥᩃᩣᨸᩣᨠᩣᩁᩴ, ᨴᩤᩁᩩᨸᩣᨠᩣᩁᨶ᩺”ᨲᩥ. ᨠᩮᩣᨭ᩠ᨮᨠᩮᩣ ᨶ ᩉᩮᩣᨲᩥ …ᨸᩮ…  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨠᩮᩣᨭ᩠ᨮᨠᨶ᩺”ᨲᩥ. ᨠᩮᩣᨭ᩠ᨮᨠᩮᩣ ᨶᩦᨧᩅᨲ᩠ᨳᩩᨠᩮᩣ ᩉᩮᩣᨲᩥ, ᩏᨴᨠᩮᨶ ᩒᨲ᩠ᨳᩁᩥᨿ᩠ᨿᨲᩥ …ᨸᩮ…  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩏᨧ᩠ᨧᩅᨲ᩠ᨳᩩᨠᩴ ᨠᩣᨲᩩᨶ᩺”ᨲᩥ. ᨧᨿᩮᩣ ᨸᩁᩥᨸᨲᨲᩥ …ᨸᩮ…  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨧᩥᨶᩥᨲᩩᩴ ᨲᨿᩮᩣ ᨧᨿᩮ—  ᩍᨭ᩠ᨮᨠᩣᨧᨿᩴ, ᩈᩥᩃᩣᨧᨿᩴ, ᨴᩤᩁᩩᨧᨿᨶ᩺”ᨲᩥ. ᩋᩣᩁᩮᩣᩉᨶ᩠ᨲᩣ ᩅᩥᩉᨬ᩠ᨬᨶ᩠ᨲᩥ …ᨸᩮ…  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨲᨿᩮᩣ ᩈᩮᩣᨸᩣᨶᩮ—  ᩍᨭ᩠ᨮᨠᩣᩈᩮᩣᨸᩣᨶᩴ, ᩈᩥᩃᩣᩈᩮᩣᨸᩣᨶᩴ, ᨴᩤᩁᩩᩈᩮᩣᨸᩣᨶᨶ᩺”ᨲᩥ. ᩋᩣᩁᩮᩣᩉᨶ᩠ᨲᩣ ᨸᩁᩥᨸᨲᨶ᩠ᨲᩥ …ᨸᩮ…  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩋᩣᩃᨾ᩠ᨻᨶᨻᩣᩉᨶ᩺”ᨲᩥ. ᨠᩮᩣᨭ᩠ᨮᨠᩔ ᨠᩅᩤᨭᩴ ᨶ ᩉᩮᩣᨲᩥ …ᨸᩮ…  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨠᩅᩤᨭᩴ ᨸᩥᨭ᩠ᨮᩈᩘᨥᩣᨭᩴ ᩏᨴᩩᨠ᩠ᨡᩃᩥᨠᩴ ᩏᨲ᩠ᨲᩁᨸᩣᩈᨠᩴ ᩋᨣ᩠ᨣᩊᩅᨭ᩠ᨭᩥᩴ ᨠᨸᩥᩈᩦᩈᨠᩴ ᩈᩪᨧᩥᨠᩴ ᨥᨭᩥᨠᩴ ᨲᩣᩊᨧ᩠ᨨᩥᨴ᩠ᨴᩴ ᩋᩣᩅᩥᨬ᩠ᨨᨶᨨᩥᨴ᩠ᨴᩴ ᩋᩣᩅᩥᨬ᩠ᨨᨶᩁᨩ᩠ᨩᩩᨶ᩺”ᨲᩥ. ᨠᩮᩣᨭ᩠ᨮᨠᩮ ᨲᩥᨱᨧᩩᨱ᩠ᨱᩴ ᨸᩁᩥᨸᨲᨲᩥ …ᨸᩮ…  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩒᨣᩩᨾ᩠ᨹᩮᨲ᩠ᩅᩣ ᩏᩃᩖᩥᨲ᩠ᨲᩣᩅᩃᩥᨲ᩠ᨲᩴ ᨠᩣᨲᩩᩴ—  ᩈᩮᨲᩅᨱ᩠ᨱᩴ ᨠᩣᩊᩅᨱ᩠ᨱᩴ ᨣᩮᩁᩩᨠᨸᩁᩥᨠᨾ᩠ᨾᩴ ᨾᩣᩃᩣᨠᨾ᩠ᨾᩴ ᩃᨲᩣᨠᨾ᩠ᨾᩴ ᨾᨠᩁᨴᨶ᩠ᨲᨠᩴ ᨸᨬ᩠ᨧᨸᨭᩥᨠᨶ᩺”ᨲᩥ. ᨸᩁᩥᩅᩮᨱᩴ ᨧᩥᨠ᩠ᨡᩃᩖᩴ ᩉᩮᩣᨲᩥ …ᨸᩮ…  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨾᩁᩩᨾ᩠ᨻᩴ ᩏᨸᨠᩥᩁᩥᨲᩩᨶ᩺”ᨲᩥ. ᨶ ᨸᩁᩥᨿᩣᨸᩩᨱᨶ᩠ᨲᩥ …ᨸᩮ…  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨸᨴᩁᩈᩥᩃᩴ ᨶᩥᨠ᩠ᨡᩥᨸᩥᨲᩩᨶ᩺”ᨲᩥ. ᩏᨴᨠᩴ ᩈᨶ᩠ᨲᩥᨭ᩠ᨮᨲᩥ …ᨸᩮ…  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩏᨴᨠᨶᩥᨴ᩠ᨵᨾᨶᨶ᩺”ᨲᩥ.
</Paragraph>

</Division>
<Division number="261" book="cula">

<Paragraph number="1095" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᨶᨣ᩠ᨣᩤ ᨶᨣ᩠ᨣᩴ ᩋᨽᩥᩅᩤᨴᩮᨶ᩠ᨲᩥ …ᨸᩮ…  ᨶᨣ᩠ᨣᩤ ᨶᨣ᩠ᨣᩴ ᩋᨽᩥᩅᩤᨴᩤᨸᩮᨶ᩠ᨲᩥ, ᨶᨣ᩠ᨣᩤ ᨶᨣ᩠ᨣᩔ ᨸᩁᩥᨠᨾ᩠ᨾᩴ ᨠᩁᩮᩣᨶ᩠ᨲᩥ, ᨶᨣ᩠ᨣᩤ ᨶᨣ᩠ᨣᩔ ᨸᩁᩥᨠᨾ᩠ᨾᩴ ᨠᩣᩁᩣᨸᩮᨶ᩠ᨲᩥ, ᨶᨣ᩠ᨣᩤ ᨶᨣ᩠ᨣᩔ ᨴᩮᨶ᩠ᨲᩥ, ᨶᨣ᩠ᨣᩤ ᨸᨭᩥᨣ᩠ᨣᨱ᩠ᩉᨶ᩠ᨲᩥ, ᨶᨣ᩠ᨣᩤ ᨡᩣᨴᨶ᩠ᨲᩥ, ᨶᨣ᩠ᨣᩤ ᨽᩩᨬ᩠ᨩᨶ᩠ᨲᩥ, ᨶᨣ᩠ᨣᩤ ᩈᩣᨿᨶ᩠ᨲᩥ, ᨶᨣ᩠ᨣᩤ ᨸᩥᩅᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᨶᨣ᩠ᨣᩮᨶ ᨶᨣ᩠ᨣᩮᩤ ᩋᨽᩥᩅᩤᨴᩮᨲᨻ᩠ᨻᩮᩣ …ᨸᩮ…  ᨶ ᨶᨣ᩠ᨣᩮᨶ ᩋᨽᩥᩅᩤᨴᩮᨲᨻ᩠ᨻᩴ…  ᨶ ᨶᨣ᩠ᨣᩮᨶ ᨶᨣ᩠ᨣᩮᩤ ᩋᨽᩥᩅᩤᨴᩤᨸᩮᨲᨻ᩠ᨻᩮᩣ…  ᨶ ᨶᨣ᩠ᨣᩮᨶ ᩋᨽᩥᩅᩤᨴᩤᨸᩮᨲᨻ᩠ᨻᩴ…  ᨶ ᨶᨣ᩠ᨣᩮᨶ ᨶᨣ᩠ᨣᩔ ᨸᩁᩥᨠᨾ᩠ᨾᩴ ᨠᩣᨲᨻ᩠ᨻᩴ…  ᨶ ᨶᨣ᩠ᨣᩮᨶ ᨶᨣ᩠ᨣᩔ ᨸᩁᩥᨠᨾ᩠ᨾᩴ ᨠᩣᩁᩣᨸᩮᨲᨻ᩠ᨻᩴ…  ᨶ ᨶᨣ᩠ᨣᩮᨶ ᨶᨣ᩠ᨣᩔ ᨴᩤᨲᨻ᩠ᨻᩴ…  ᨶ ᨶᨣ᩠ᨣᩮᨶ ᨸᨭᩥᨣ᩠ᨣᩉᩮᨲᨻ᩠ᨻᩴ…  ᨶ ᨶᨣ᩠ᨣᩮᨶ ᨡᩣᨴᩥᨲᨻ᩠ᨻᩴ…  ᨶ ᨶᨣ᩠ᨣᩮᨶ ᨽᩩᨬ᩠ᨩᩥᨲᨻ᩠ᨻᩴ…  ᨶ ᨶᨣ᩠ᨣᩮᨶ ᩈᩣᨿᩥᨲᨻ᩠ᨻᩴ…  ᨶ ᨶᨣ᩠ᨣᩮᨶ ᨸᩣᨲᨻ᩠ᨻᩴ. ᨿᩮᩣ ᨸᩥᩅᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>

<Paragraph number="1096" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᨩᨶ᩠ᨲᩣᨥᩁᩮ ᨨᨾᩣᨿ ᨧᩦᩅᩁᩴ ᨶᩥᨠ᩠ᨡᩥᨸᨶ᩠ᨲᩥ. ᨧᩦᩅᩁᩴ ᨸᩴᩈᩩᨠᩥᨲᩴ ᩉᩮᩣᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨧᩦᩅᩁᩅᩴᩈᩴ ᨧᩦᩅᩁᩁᨩ᩠ᨩᩩᨶ᩺”ᨲᩥ. ᨴᩮᩅᩮ ᩅᩔᨶ᩠ᨲᩮ ᨧᩦᩅᩁᩴ ᩒᩅᩔᨲᩥ …ᨸᩮ…  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨩᨶ᩠ᨲᩣᨥᩁᩈᩣᩃᨶ᩺”ᨲᩥ. ᨩᨶ᩠ᨲᩣᨥᩁᩈᩣᩃᩣ ᨶᩦᨧᩅᨲ᩠ᨳᩩᨠᩣ ᩉᩮᩣᨲᩥ, ᩏᨴᨠᩮᨶ ᩒᨲ᩠ᨳᩁᩥᨿ᩠ᨿᨲᩥ …ᨸᩮ…  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩏᨧ᩠ᨧᩅᨲ᩠ᨳᩩᨠᩴ ᨠᩣᨲᩩᨶ᩺”ᨲᩥ. ᨧᨿᩮᩣ ᨸᩁᩥᨸᨲᨲᩥ …ᨸᩮ…  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨧᩥᨶᩥᨲᩩᩴ …ᨸᩮ…  ᩋᩣᩁᩮᩣᩉᨶ᩠ᨲᩣ ᩅᩥᩉᨬ᩠ᨬᨶ᩠ᨲᩥ …ᨸᩮ…  ᩋᩣᩁᩮᩣᩉᨶ᩠ᨲᩣ ᨸᩁᩥᨸᨲᨶ᩠ᨲᩥ …ᨸᩮ…  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩋᩣᩃᨾ᩠ᨻᨶᨻᩣᩉᨶ᩺”ᨲᩥ. ᨩᨶ᩠ᨲᩣᨥᩁᩈᩣᩃᩣᨿ ᨲᩥᨱᨧᩩᨱ᩠ᨱᩴ ᨸᩁᩥᨸᨲᨲᩥ …ᨸᩮ…  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩒᨣᩩᨾ᩠ᨹᩮᨲ᩠ᩅᩣ ᩏᩃᩖᩥᨲ᩠ᨲᩣᩅᩃᩥᨲ᩠ᨲᩴ ᨠᩣᨲᩩᩴ …ᨸᩮ…  ᨧᩦᩅᩁᩅᩴᩈᩴ ᨧᩦᩅᩁᩁᨩ᩠ᨩᩩᨶ᩺”ᨲᩥ.
</Paragraph>

<Paragraph number="1097" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᨩᨶ᩠ᨲᩣᨥᩁᩮᨸᩥ ᩏᨴᨠᩮᨸᩥ ᨸᩁᩥᨠᨾ᩠ᨾᩴ ᨠᩣᨲᩩᩴ ᨠᩩᨠ᩠ᨠᩩᨧ᩠ᨧᩣᨿᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨲᩥᩔᩮᩣ ᨸᨭᩥᨧ᩠ᨨᩣᨴᩥᨿᩮᩣ—  ᨩᨶ᩠ᨲᩣᨥᩁᨸᨭᩥᨧ᩠ᨨᩣᨴᩥᩴ, ᩏᨴᨠᨸᨭᩥᨧ᩠ᨨᩣᨴᩥᩴ, ᩅᨲ᩠ᨳᨸᨭᩥᨧ᩠ᨨᩣᨴᩥᨶ᩺”ᨲᩥ.
</Paragraph>

<Paragraph number="1098" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨩᨶ᩠ᨲᩣᨥᩁᩮ ᩏᨴᨠᩴ ᨶ ᩉᩮᩣᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩏᨴᨸᩣᨶᨶ᩺”ᨲᩥ. ᩏᨴᨸᩣᨶᩔ ᨠᩪᩃᩴ ᩃᩩᨩ᩠ᨩᨲᩥ …ᨸᩮ…  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨧᩥᨶᩥᨲᩩᩴ ᨲᨿᩮᩣ ᨧᨿᩮ—  ᩍᨭ᩠ᨮᨠᩣᨧᨿᩴ, ᩈᩥᩃᩣᨧᨿᩴ, ᨴᩤᩁᩩᨧᨿᨶ᩺”ᨲᩥ. ᩏᨴᨸᩣᨶᩮᩣ ᨶᩦᨧᩅᨲ᩠ᨳᩩᨠᩮᩣ ᩉᩮᩣᨲᩥ, ᩏᨴᨠᩮᨶ ᩒᨲ᩠ᨳᩁᩥᨿ᩠ᨿᨲᩥ …ᨸᩮ…  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩏᨧ᩠ᨧᩅᨲ᩠ᨳᩩᨠᩴ ᨠᩣᨲᩩᨶ᩺”ᨲᩥ. ᨧᨿᩮᩣ ᨸᩁᩥᨸᨲᨲᩥ …ᨸᩮ…  ᩋᩣᩁᩮᩣᩉᨶ᩠ᨲᩣ ᩅᩥᩉᨬ᩠ᨬᨶ᩠ᨲᩥ …ᨸᩮ…  ᩋᩣᩁᩮᩣᩉᨶ᩠ᨲᩣ ᨸᩁᩥᨸᨲᨶ᩠ᨲᩥ …ᨸᩮ…  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩋᩣᩃᨾ᩠ᨻᨶᨻᩣᩉᨶ᩺”ᨲᩥ.
</Paragraph>

</Division>
<Division number="262" book="cula">

<Paragraph number="1099" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᩅᩃᩖᩥᨠᩣᨿᨸᩥ ᨠᩣᨿᨻᨶ᩠ᨵᨶᩮᨶᨸᩥ ᩏᨴᨠᩴ ᩅᩤᩉᩮᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩏᨴᨠᩅᩤᩉᨶᩁᨩ᩠ᨩᩩᨶ᩺”ᨲᩥ. ᩉᨲ᩠ᨳᩣ ᨴᩩᨠ᩠ᨡᩣ ᩉᩮᩣᨶ᩠ᨲᩥ …ᨸᩮ…  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨲᩩᩃᩴ ᨠᩁᨠᨭᨠᩴ ᨧᨠ᩠ᨠᩅᨭ᩠ᨭᨠᨶ᩺”ᨲᩥ. ᨽᩣᨩᨶᩣ ᨻᩉᩪ ᨽᩥᨩ᩠ᨩᨶ᩠ᨲᩥ …ᨸᩮ…  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨲᨿᩮᩣ ᩅᩤᩁᨠᩮ—  ᩃᩮᩣᩉᩅᩤᩁᨠᩴ, ᨴᩤᩁᩩᩅᩤᩁᨠᩴ, ᨧᨾ᩠ᨾᨠ᩠ᨡᨱ᩠ᨯᨶ᩺”ᨲᩥ.
</Paragraph>

<Paragraph number="1100" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᩋᨩ᩠ᨫᩮᩣᨠᩣᩈᩮ ᩏᨴᨠᩴ ᩅᩤᩉᩮᨶ᩠ᨲᩣ ᩈᩦᨲᩮᨶᨸᩥ ᩏᨱ᩠ᩉᩮᨶᨸᩥ ᨠᩥᩃᨾᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩏᨴᨸᩣᨶᩈᩣᩃᨶ᩺”ᨲᩥ. ᩏᨴᨸᩣᨶᩈᩣᩃᩣᨿ ᨲᩥᨱᨧᩩᨱ᩠ᨱᩴ ᨸᩁᩥᨸᨲᨲᩥ …ᨸᩮ…  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩒᨣᩩᨾ᩠ᨹᩮᨲ᩠ᩅᩣ ᩏᩃᩖᩥᨲ᩠ᨲᩣᩅᩃᩥᨲ᩠ᨲᩴ ᨠᩣᨲᩩᩴ—  ᩈᩮᨲᩅᨱ᩠ᨱᩴ ᨠᩣᩊᩅᨱ᩠ᨱᩴ ᨣᩮᩁᩩᨠᨸᩁᩥᨠᨾ᩠ᨾᩴ ᨾᩣᩃᩣᨠᨾ᩠ᨾᩴ ᩃᨲᩣᨠᨾ᩠ᨾᩴ ᨾᨠᩁᨴᨶ᩠ᨲᨠᩴ ᨸᨬ᩠ᨧᨸᨭᩥᨠᩴ ᨧᩦᩅᩁᩅᩴᩈᩴ ᨧᩦᩅᩁᩁᨩ᩠ᨩᩩᨶ᩺”ᨲᩥ. ᩏᨴᨸᩣᨶᩮᩣ ᩋᨸᩣᩁᩩᨲᩮᩣ ᩉᩮᩣᨲᩥ, ᨲᩥᨱᨧᩩᨱ᩠ᨱᩮᩉᩥᨸᩥ ᨸᩴᩈᩩᨠᩮᩉᩥᨸᩥ ᩒᨠᩥᩁᩥᨿ᩠ᨿᨲᩥ …ᨸᩮ…  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩋᨸᩥᨵᩤᨶᨶ᩺”ᨲᩥ. ᩏᨴᨠᨽᩣᨩᨶᩴ ᨶ ᩈᩴᩅᩥᨩ᩠ᨩᨲᩥ …ᨸᩮ…  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩏᨴᨠᨴᩮᩤᨱᩥᩴ ᩏᨴᨠᨠᨭᩣᩉᨶ᩺”ᨲᩥ.
</Paragraph>

<Paragraph number="1101" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᩋᩣᩁᩣᨾᩮ ᨲᩉᩴ ᨲᩉᩴ ᨶᩉᩣᨿᨶ᩠ᨲᩥ. ᩋᩣᩁᩣᨾᩮᩣ ᨧᩥᨠ᩠ᨡᩃᩖᩮᩣ ᩉᩮᩣᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨧᨶ᩠ᨴᨶᩥᨠᨶ᩺”ᨲᩥ. ᨧᨶ᩠ᨴᨶᩥᨠᩣ ᨸᩣᨠᨭᩣ ᩉᩮᩣᨲᩥ. ᨽᩥᨠ᩠ᨡᩪ ᩉᩥᩁᩥᨿᨶ᩠ᨲᩥ ᨶᩉᩣᨿᩥᨲᩩᩴ …ᨸᩮ…  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨸᩁᩥᨠ᩠ᨡᩥᨸᩥᨲᩩᩴ ᨲᨿᩮᩣ ᨸᩣᨠᩣᩁᩮ—  ᩍᨭ᩠ᨮᨠᩣᨸᩣᨠᩣᩁᩴ, ᩈᩥᩃᩣᨸᩣᨠᩣᩁᩴ, ᨴᩤᩁᩩᨸᩣᨠᩣᩁᨶ᩺”ᨲᩥ. ᨧᨶ᩠ᨴᨶᩥᨠᩣ ᨧᩥᨠ᩠ᨡᩃᩖᩣ ᩉᩮᩣᨲᩥ …ᨸᩮ…  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩈᨶ᩠ᨳᩁᩥᨲᩩᩴ ᨲᨿᩮᩣ ᩈᨶ᩠ᨳᩁᩮ—  ᩍᨭ᩠ᨮᨠᩣᩈᨶ᩠ᨳᩁᩴ, ᩈᩥᩃᩣᩈᨶ᩠ᨳᩁᩴ, ᨴᩤᩁᩩᩈᨶ᩠ᨳᩁᨶ᩺”ᨲᩥ. ᩏᨴᨠᩴ ᩈᨶ᩠ᨲᩥᨭ᩠ᨮᨲᩥ …ᨸᩮ…  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩏᨴᨠᨶᩥᨴ᩠ᨵᨾᨶᨶ᩺”ᨲᩥ.
</Paragraph>

<Paragraph number="1102" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪᨶᩴ ᨣᨲ᩠ᨲᩣᨶᩥ ᩈᩦᨲᩥᨣᨲᩣᨶᩥ ᩉᩮᩣᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ …ᨸᩮ…  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩏᨴᨠᨸᩩᨬ᩠ᨨᨶᩥᩴ ᨧᩮᩣᩊᨠᩮᨶᨸᩥ ᨸᨧ᩠ᨧᩩᨴ᩠ᨵᩁᩥᨲᩩᨶ᩺”ᨲᩥ.
</Paragraph>

</Division>
<Division number="263" book="cula">

<Paragraph number="1103" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᩏᨸᩣᩈᨠᩮᩣ ᩈᩴᨥᩔ ᩋᨲ᩠ᨳᩣᨿ ᨸᩮᩣᨠ᩠ᨡᩁᨱᩥᩴ ᨠᩣᩁᩮᨲᩩᨠᩣᨾᩮᩣ ᩉᩮᩣᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ …ᨸᩮ…  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨸᩮᩣᨠ᩠ᨡᩁᨱᩥᨶ᩺”ᨲᩥ. ᨸᩮᩣᨠ᩠ᨡᩁᨱᩥᨿᩣ ᨠᩪᩃᩴ ᩃᩩᨩ᩠ᨩᨲᩥ …ᨸᩮ…  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨧᩥᨶᩥᨲᩩᩴ ᨲᨿᩮᩣ ᨧᨿᩮ—  ᩍᨭ᩠ᨮᨠᩣᨧᨿᩴ, ᩈᩥᩃᩣᨧᨿᩴ, ᨴᩤᩁᩩᨧᨿᨶ᩺”ᨲᩥ. ᩋᩣᩁᩮᩣᩉᨶ᩠ᨲᩣ ᩅᩥᩉᨬ᩠ᨬᨶ᩠ᨲᩥ …ᨸᩮ…  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨲᨿᩮᩣ ᩈᩮᩣᨸᩣᨶᩮ—  ᩍᨭ᩠ᨮᨠᩣᩈᩮᩣᨸᩣᨶᩴ, ᩈᩥᩃᩣᩈᩮᩣᨸᩣᨶᩴ, ᨴᩤᩁᩩᩈᩮᩣᨸᩣᨶᨶ᩺”ᨲᩥ. ᩋᩣᩁᩮᩣᩉᨶ᩠ᨲᩣ ᨸᩁᩥᨸᨲᨶ᩠ᨲᩥ …ᨸᩮ…  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩋᩣᩃᨾ᩠ᨻᨶᨻᩣᩉᨶ᩺”ᨲᩥ. ᨸᩮᩣᨠ᩠ᨡᩁᨱᩥᨿᩣ ᩏᨴᨠᩴ ᨸᩩᩁᩣᨱᩴ ᩉᩮᩣᨲᩥ …ᨸᩮ…  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩏᨴᨠᨾᩣᨲᩥᨠᩴ ᩏᨴᨠᨶᩥᨴ᩠ᨵᨾᨶᨶ᩺”ᨲᩥ.
</Paragraph>

<Paragraph number="1104" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᩈᩴᨥᩔ ᩋᨲ᩠ᨳᩣᨿ ᨶᩥᩃᩖᩮᨡᩴ ᨩᨶ᩠ᨲᩣᨥᩁᩴ ᨠᨲ᩠ᨲᩩᨠᩣᨾᩮᩣ ᩉᩮᩣᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ …ᨸᩮ…  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨶᩥᩃᩖᩮᨡᩴ ᨩᨶ᩠ᨲᩣᨥᩁᨶ᩺”ᨲᩥ.
</Paragraph>

<Paragraph number="1105" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᨧᩣᨲᩩᨾᩣᩈᩴ ᨶᩥᩈᩦᨴᨶᩮᨶ ᩅᩥᨸ᩠ᨸᩅᩈᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ …ᨸᩮ…  “ᨶ, ᨽᩥᨠ᩠ᨡᩅᩮ, ᨧᩣᨲᩩᨾᩣᩈᩴ ᨶᩥᩈᩦᨴᨶᩮᨶ ᩅᩥᨸ᩠ᨸᩅᩈᩥᨲᨻ᩠ᨻᩴ. ᨿᩮᩣ ᩅᩥᨸ᩠ᨸᩅᩈᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>

</Division>
<Division number="264" book="cula">

<Paragraph number="1106" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᨸᩩᨸ᩠ᨹᩣᨽᩥᨠᩥᨱ᩠ᨱᩮᩈᩩ ᩈᨿᨶᩮᩈᩩ ᩈᨿᨶ᩠ᨲᩥ. ᨾᨶᩩᩔᩣ ᩅᩥᩉᩣᩁᨧᩣᩁᩥᨠᩴ ᩋᩣᩉᩥᨱ᩠ᨯᨶ᩠ᨲᩣ ᨸᩔᩥᨲ᩠ᩅᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᩈᩮᨿ᩠ᨿᨳᩣᨸᩥ ᨣᩥᩉᩦ ᨠᩣᨾᨽᩮᩣᨣᩥᨶᩮᩣ”ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᨸᩩᨸ᩠ᨹᩣᨽᩥᨠᩥᨱ᩠ᨱᩮᩈᩩ ᩈᨿᨶᩮᩈᩩ ᩈᨿᩥᨲᨻ᩠ᨻᩴ. ᨿᩮᩣ ᩈᨿᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>

<Paragraph number="1107" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨾᨶᩩᩔᩣ ᨣᨶ᩠ᨵᨾ᩠ᨸᩥ ᨾᩣᩃᨾ᩠ᨸᩥ ᩋᩣᨴᩤᨿ ᩋᩣᩁᩣᨾᩴ ᩋᩣᨣᨧ᩠ᨨᨶ᩠ᨲᩥ. ᨽᩥᨠ᩠ᨡᩪ ᨠᩩᨠ᩠ᨠᩩᨧ᩠ᨧᩣᨿᨶ᩠ᨲᩣ ᨶ ᨸᨭᩥᨣ᩠ᨣᨱ᩠ᩉᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨣᨶ᩠ᨵᩴ ᨣᩉᩮᨲ᩠ᩅᩣ ᨠᩅᩤᨭᩮ ᨸᨬ᩠ᨧᩘᨣᩩᩃᩥᨠᩴ ᨴᩤᨲᩩᩴ, ᨸᩩᨸ᩠ᨹᩴ ᨣᩉᩮᨲ᩠ᩅᩣ ᩅᩥᩉᩣᩁᩮ ᩑᨠᨾᨶ᩠ᨲᩴ ᨶᩥᨠ᩠ᨡᩥᨸᩥᨲᩩᨶ᩺”ᨲᩥ.
</Paragraph>

<Paragraph number="1108" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩈᩴᨥᩔ ᨶᨾᨲᨠᩴ ᩏᨸ᩠ᨸᨶ᩠ᨶᩴ ᩉᩮᩣᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨶᨾᨲᨠᨶ᩺”ᨲᩥ. ᩋᨳ ᨡᩮᩣ ᨽᩥᨠ᩠ᨡᩪᨶᩴ ᩑᨲᨴᩉᩮᩣᩈᩥ—  “ᨶᨾᨲᨠᩴ ᩋᨵᩥᨭ᩠ᨮᩣᨲᨻ᩠ᨻᩴ ᨶᩩ ᨡᩮᩣ ᩏᨴᩤᩉᩩ ᩅᩥᨠᨸ᩠ᨸᩮᨲᨻ᩠ᨻᨶ᩺”ᨲᩥ …ᨸᩮ…  “ᨶ, ᨽᩥᨠ᩠ᨡᩅᩮ, ᨶᨾᨲᨠᩴ ᩋᨵᩥᨭ᩠ᨮᩣᨲᨻ᩠ᨻᩴ, ᨶ ᩅᩥᨠᨸ᩠ᨸᩮᨲᨻ᩠ᨻᨶ᩺”ᨲᩥ.
</Paragraph>

<Paragraph number="1109" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᩋᩣᩈᩥᨲ᩠ᨲᨠᩪᨸᨵᩤᨶᩮ ᨽᩩᨬ᩠ᨩᨶ᩠ᨲᩥ. ᨾᨶᩩᩔᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᩈᩮᨿ᩠ᨿᨳᩣᨸᩥ ᨣᩥᩉᩦ ᨠᩣᨾᨽᩮᩣᨣᩥᨶᩮᩣ”ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ …ᨸᩮ…  “ᨶ, ᨽᩥᨠ᩠ᨡᩅᩮ, ᩋᩣᩈᩥᨲ᩠ᨲᨠᩪᨸᨵᩤᨶᩮ ᨽᩩᨬ᩠ᨩᩥᨲᨻ᩠ᨻᩴ. ᨿᩮᩣ ᨽᩩᨬ᩠ᨩᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>

<Paragraph number="1110" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᨣᩥᩃᩣᨶᩮᩣ ᩉᩮᩣᨲᩥ. ᩈᩮᩣ ᨽᩩᨬ᩠ᨩᨾᩣᨶᩮᩣ ᨶ ᩈᨠ᩠ᨠᩮᩣᨲᩥ ᩉᨲ᩠ᨳᩮᨶ ᨸᨲ᩠ᨲᩴ ᩈᨶ᩠ᨵᩣᩁᩮᨲᩩᩴ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨾᩊᩮᩣᩁᩥᨠᨶ᩺”ᨲᩥ.
</Paragraph>

<Paragraph number="1111" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᩑᨠᨽᩣᨩᨶᩮᨸᩥ ᨽᩩᨬ᩠ᨩᨶ᩠ᨲᩥ …ᨸᩮ…  ᩑᨠᨳᩣᩃᨠᩮᨸᩥ ᨸᩥᩅᨶ᩠ᨲᩥ, ᩑᨠᨾᨬ᩠ᨧᩮᨸᩥ ᨲᩩᩅᨭ᩠ᨭᩮᨶ᩠ᨲᩥ, ᩑᨠᨲ᩠ᨳᩁᨱᩣᨸᩥ ᨲᩩᩅᨭ᩠ᨭᩮᨶ᩠ᨲᩥ, ᩑᨠᨸᩣᩅᩩᩁᨱᩣᨸᩥ ᨲᩩᩅᨭ᩠ᨭᩮᨶ᩠ᨲᩥ, ᩑᨠᨲ᩠ᨳᩁᨱᨸᩣᩅᩩᩁᨱᩣᨸᩥ ᨲᩩᩅᨭ᩠ᨭᩮᨶ᩠ᨲᩥ. ᨾᨶᩩᩔᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᩈᩮᨿ᩠ᨿᨳᩣᨸᩥ ᨣᩥᩉᩦ ᨠᩣᨾᨽᩮᩣᨣᩥᨶᩮᩣ”ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᩑᨠᨽᩣᨩᨶᩮ ᨽᩩᨬ᩠ᨩᩥᨲᨻ᩠ᨻᩴ …ᨸᩮ…  ᨶ ᩑᨠᨳᩣᩃᨠᩮ ᨸᩣᨲᨻ᩠ᨻᩴ…  ᨶ ᩑᨠᨾᨬ᩠ᨧᩮ ᨲᩩᩅᨭ᩠ᨭᩥᨲᨻ᩠ᨻᩴ…  ᨶ ᩑᨠᨲ᩠ᨳᩁᨱᩣ ᨲᩩᩅᨭ᩠ᨭᩥᨲᨻ᩠ᨻᩴ…  ᨶ ᩑᨠᨸᩣᩅᩩᩁᨱᩣ ᨲᩩᩅᨭ᩠ᨭᩥᨲᨻ᩠ᨻᩴ…  ᨶ ᩑᨠᨲ᩠ᨳᩁᨱᨸᩣᩅᩩᩁᨱᩣ ᨲᩩᩅᨭ᩠ᨭᩥᨲᨻ᩠ᨻᩴ. ᨿᩮᩣ ᨲᩩᩅᨭ᩠ᨭᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>

</Division>
<Division number="265" book="cula">

<Paragraph number="1112" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩅᨯ᩠ᨰᩮᩣ ᩃᩥᨧ᩠ᨨᩅᩦ ᨾᩮᨲ᩠ᨲᩥᨿᨽᩪᨾᨩᨠᩣᨶᩴ ᨽᩥᨠ᩠ᨡᩪᨶᩴ ᩈᩉᩣᨿᩮᩣ ᩉᩮᩣᨲᩥ. ᩋᨳ ᨡᩮᩣ ᩅᨯ᩠ᨰᩮᩣ ᩃᩥᨧ᩠ᨨᩅᩦ ᨿᩮᨶ ᨾᩮᨲ᩠ᨲᩥᨿᨽᩪᨾᨩᨠᩣ ᨽᩥᨠ᩠ᨡᩪ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᨾᩮᨲ᩠ᨲᩥᨿᨽᩪᨾᨩᨠᩮ ᨽᩥᨠ᩠ᨡᩪ ᩑᨲᨴᩅᩮᩤᨧ—  “ᩅᨶ᩠ᨴᩣᨾᩥ, ᩋᨿ᩠ᨿᩣ”ᨲᩥ. ᩑᩅᩴ ᩅᩩᨲ᩠ᨲᩮ, ᨾᩮᨲ᩠ᨲᩥᨿᨽᩪᨾᨩᨠᩣ ᨽᩥᨠ᩠ᨡᩪ ᨶᩣᩃᨸᩥᩴᩈᩩ. ᨴᩩᨲᩥᨿᨾ᩠ᨸᩥ ᨡᩮᩣ ᩅᨯ᩠ᨰᩮᩣ ᩃᩥᨧ᩠ᨨᩅᩦ ᨾᩮᨲ᩠ᨲᩥᨿᨽᩪᨾᨩᨠᩮ ᨽᩥᨠ᩠ᨡᩪ ᩑᨲᨴᩅᩮᩤᨧ—  “ᩅᨶ᩠ᨴᩣᨾᩥ, ᩋᨿ᩠ᨿᩣ”ᨲᩥ. ᨴᩩᨲᩥᨿᨾ᩠ᨸᩥ ᨡᩮᩣ ᨾᩮᨲ᩠ᨲᩥᨿᨽᩪᨾᨩᨠᩣ ᨽᩥᨠ᩠ᨡᩪ ᨶᩣᩃᨸᩥᩴᩈᩩ. ᨲᨲᩥᨿᨾ᩠ᨸᩥ ᨡᩮᩣ ᩅᨯ᩠ᨰᩮᩣ ᩃᩥᨧ᩠ᨨᩅᩦ ᨾᩮᨲ᩠ᨲᩥᨿᨽᩪᨾᨩᨠᩮ ᨽᩥᨠ᩠ᨡᩪ ᩑᨲᨴᩅᩮᩤᨧ—  “ᩅᨶ᩠ᨴᩣᨾᩥ, ᩋᨿ᩠ᨿᩣ”ᨲᩥ. ᨲᨲᩥᨿᨾ᩠ᨸᩥ ᨡᩮᩣ ᨾᩮᨲ᩠ᨲᩥᨿᨽᩪᨾᨩᨠᩣ ᨽᩥᨠ᩠ᨡᩪ ᨶᩣᩃᨸᩥᩴᩈᩩ. “ᨠ᩠ᨿᩣᩉᩴ ᩋᨿ᩠ᨿᩣᨶᩴ ᩋᨸᩁᨩ᩠ᨫᩣᨾᩥ, ᨠᩥᩔ ᨾᩴ ᩋᨿ᩠ᨿᩣ ᨶᩣᩃᨸᨶ᩠ᨲᩦ”ᨲᩥ? “ᨲᨳᩣ ᩉᩥ ᨸᨶ ᨲ᩠ᩅᩴ, ᩋᩣᩅᩩᩈᩮᩣ ᩅᨯ᩠ᨰ, ᩋᨾ᩠ᩉᩮ ᨴᨻ᩠ᨻᩮᨶ ᨾᩃᩖᨸᩩᨲ᩠ᨲᩮᨶ ᩅᩥᩉᩮᨮᩥᨿᨾᩣᨶᩮ ᩋᨩ᩠ᨫᩩᨸᩮᨠ᩠ᨡᩈᩦ”ᨲᩥ. “ᨠ᩠ᨿᩣᩉᩴ, ᩋᨿ᩠ᨿᩣ, ᨠᩁᩮᩣᨾᩦ”ᨲᩥ? “ᩈᨧᩮ ᨡᩮᩣ ᨲ᩠ᩅᩴ, ᩋᩣᩅᩩᩈᩮᩣ ᩅᨯ᩠ᨰ, ᩍᨧ᩠ᨨᩮᨿ᩠ᨿᩣᩈᩥ, ᩋᨩ᩠ᨩᩮᩅ ᨽᨣᩅᩤ ᩋᩣᨿᩈ᩠ᨾᨶ᩠ᨲᩴ ᨴᨻ᩠ᨻᩴ ᨾᩃᩖᨸᩩᨲ᩠ᨲᩴ ᨶᩣᩈᩣᨸᩮᨿ᩠ᨿᩣ”ᨲᩥ. “ᨠ᩠ᨿᩣᩉᩴ, ᩋᨿ᩠ᨿᩣ, ᨠᩁᩮᩣᨾᩥ, ᨠᩥᩴ ᨾᨿᩣ ᩈᨠ᩠ᨠᩣ ᨠᩣᨲᩩᨶ᩺”ᨲᩥ? “ᩑᩉᩥ ᨲ᩠ᩅᩴ, ᩋᩣᩅᩩᩈᩮᩣ ᩅᨯ᩠ᨰ, ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾ, ᩏᨸᩈᩘᨠᨾᩥᨲ᩠ᩅᩣ ᨽᨣᩅᨶ᩠ᨲᩴ ᩑᩅᩴ ᩅᨴᩮᩉᩥ—  ‘ᩍᨴᩴ, ᨽᨶ᩠ᨲᩮ, ᨶᨧ᩠ᨨᨶ᩠ᨶᩴ ᨶᨸ᩠ᨸᨲᩥᩁᩪᨸᩴ. ᨿᩣᨿᩴ, ᨽᨶ᩠ᨲᩮ, ᨴᩥᩈᩣ ᩋᨽᨿᩣ ᩋᨶᩦᨲᩥᨠᩣ ᩋᨶᩩᨸᨴ᩠ᨴᩅᩤ ᩈᩣᨿᩴ ᨴᩥᩈᩣ ᩈᨽᨿᩣ ᩈᩎᨲᩥᨠᩣ ᩈᩮᩫᩣᨸᨴ᩠ᨴᩅᩤ; ᨿᨲᩮᩣ ᨶᩥᩅᩤᨲᩴ ᨲᨲᩮᩣ ᩈᩅᩤᨲᩴ; ᩏᨴᨠᩴ ᨾᨬ᩠ᨬᩮ ᩋᩣᨴᩥᨲ᩠ᨲᩴ; ᩋᨿ᩠ᨿᩮᨶ ᨾᩮ ᨴᨻ᩠ᨻᩮᨶ ᨾᩃᩖᨸᩩᨲ᩠ᨲᩮᨶ ᨸᨩᩣᨸᨲᩥ ᨴᩪᩈᩥᨲᩣ’”ᨲᩥ.
</Paragraph>

<Paragraph number="1113" book="cula">
“ᩑᩅᩴ, ᩋᨿ᩠ᨿᩣ”ᨲᩥ ᨡᩮᩣ ᩅᨯ᩠ᨰᩮᩣ ᩃᩥᨧ᩠ᨨᩅᩦ ᨾᩮᨲ᩠ᨲᩥᨿᨽᩪᨾᨩᨠᩣᨶᩴ ᨽᩥᨠ᩠ᨡᩪᨶᩴ ᨸᨭᩥᩔᩩᨲ᩠ᩅᩣ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᨶᩥᩈᩦᨴᩥ. ᩑᨠᨾᨶ᩠ᨲᩴ ᨶᩥᩈᩥᨶ᩠ᨶᩮᩣ ᨡᩮᩣ ᩅᨯ᩠ᨰᩮᩣ ᩃᩥᨧ᩠ᨨᩅᩦ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᩍᨴᩴ, ᨽᨶ᩠ᨲᩮ, ᨶᨧ᩠ᨨᨶ᩠ᨶᩴ ᨶᨸ᩠ᨸᨲᩥᩁᩪᨸᩴ. ᨿᩣᨿᩴ, ᨽᨶ᩠ᨲᩮ, ᨴᩥᩈᩣ ᩋᨽᨿᩣ ᩋᨶᩦᨲᩥᨠᩣ ᩋᨶᩩᨸᨴ᩠ᨴᩅᩤ ᩈᩣᨿᩴ ᨴᩥᩈᩣ ᩈᨽᨿᩣ ᩈᩎᨲᩥᨠᩣ ᩈᩮᩫᩣᨸᨴ᩠ᨴᩅᩤ; ᨿᨲᩮᩣ ᨶᩥᩅᩤᨲᩴ ᨲᨲᩮᩣ ᩈᩅᩤᨲᩴ; ᩏᨴᨠᩴ ᨾᨬ᩠ᨬᩮ ᩋᩣᨴᩥᨲ᩠ᨲᩴ; ᩋᨿ᩠ᨿᩮᨶ ᨾᩮ ᨴᨻ᩠ᨻᩮᨶ ᨾᩃᩖᨸᩩᨲ᩠ᨲᩮᨶ ᨸᨩᩣᨸᨲᩥ ᨴᩪᩈᩥᨲᩣ”ᨲᩥ.
</Paragraph>

<Paragraph number="1114" book="cula">
ᩋᨳ ᨡᩮᩣ ᨽᨣᩅᩤ ᩑᨲᩈ᩠ᨾᩥᩴ ᨶᩥᨴᩤᨶᩮ ᩑᨲᩈ᩠ᨾᩥᩴ ᨸᨠᩁᨱᩮ ᨽᩥᨠ᩠ᨡᩩᩈᩴᨥᩴ ᩈᨶ᩠ᨶᩥᨸᩣᨲᩣᨸᩮᨲ᩠ᩅᩣ ᩋᩣᨿᩈ᩠ᨾᨶ᩠ᨲᩴ ᨴᨻ᩠ᨻᩴ ᨾᩃᩖᨸᩩᨲ᩠ᨲᩴ ᨸᨭᩥᨸᩩᨧ᩠ᨨᩥ—  “ᩈᩁᩈᩥ ᨲ᩠ᩅᩴ, ᨴᨻ᩠ᨻ, ᩑᩅᩁᩪᨸᩴ ᨠᨲ᩠ᨲᩣ ᨿᨳᩣᨿᩴ ᩅᨯ᩠ᨰᩮᩣ ᩋᩣᩉᩣ”ᨲᩥ? “ᨿᨳᩣ ᨾᩴ, ᨽᨶ᩠ᨲᩮ, ᨽᨣᩅᩤ ᨩᩣᨶᩣᨲᩦ”ᨲᩥ. ᨴᩩᨲᩥᨿᨾ᩠ᨸᩥ ᨡᩮᩣ ᨽᨣᩅᩤ …ᨸᩮ…  ᨲᨲᩥᨿᨾ᩠ᨸᩥ ᨡᩮᩣ ᨽᨣᩅᩤ ᩋᩣᨿᩈ᩠ᨾᨶ᩠ᨲᩴ ᨴᨻ᩠ᨻᩴ ᨾᩃᩖᨸᩩᨲ᩠ᨲᩴ ᩑᨲᨴᩅᩮᩤᨧ—  “ᩈᩁᩈᩥ ᨲ᩠ᩅᩴ, ᨴᨻ᩠ᨻ, ᩑᩅᩁᩪᨸᩴ ᨠᨲ᩠ᨲᩣ ᨿᨳᩣᨿᩴ ᩅᨯ᩠ᨰᩮᩣ ᩋᩣᩉᩣ”ᨲᩥ? “ᨿᨳᩣ ᨾᩴ, ᨽᨶ᩠ᨲᩮ, ᨽᨣᩅᩤ ᨩᩣᨶᩣᨲᩦ”ᨲᩥ. “ᨶ ᨡᩮᩣ, ᨴᨻ᩠ᨻ, ᨴᨻ᩠ᨻᩣ ᩑᩅᩴ ᨶᩥᨻ᩠ᨻᩮᨮᩮᨶ᩠ᨲᩥ. ᩈᨧᩮ ᨲᨿᩣ ᨠᨲᩴ, ᨠᨲᨶ᩠ᨲᩥ ᩅᨴᩮᩉᩥ; ᩈᨧᩮ ᩋᨠᨲᩴ, ᩋᨠᨲᨶ᩠ᨲᩥ ᩅᨴᩮᩉᩦ”ᨲᩥ. “ᨿᨲᩮᩣ ᩋᩉᩴ, ᨽᨶ᩠ᨲᩮ, ᨩᩣᨲᩮᩣ ᨶᩣᨽᩥᨩᩣᨶᩣᨾᩥ ᩈᩩᨸᩥᨶᨶ᩠ᨲᩮᨶᨸᩥ ᨾᩮᨳᩩᨶᩴ ᨵᨾ᩠ᨾᩴ ᨸᨭᩥᩈᩮᩅᩥᨲᩣ, ᨸᨣᩮᩅ ᨩᩣᨣᩁᩮᩣ”ᨲᩥ. ᩋᨳ ᨡᩮᩣ ᨽᨣᩅᩤ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᨲᩮᨶ ᩉᩥ, ᨽᩥᨠ᩠ᨡᩅᩮ, ᩈᩴᨥᩮᩣ ᩅᨯ᩠ᨰᩔ ᩃᩥᨧ᩠ᨨᩅᩥᩔ ᨸᨲ᩠ᨲᩴ ᨶᩥᨠ᩠ᨠᩩᨩ᩠ᨩᨲᩩ, ᩋᩈᨾ᩠ᨽᩮᩣᨣᩴ ᩈᩴᨥᩮᨶ ᨠᩁᩮᩣᨲᩩ.
</Paragraph>

<Paragraph number="1115" book="cula">
ᩋᨭ᩠ᨮᩉᩥ, ᨽᩥᨠ᩠ᨡᩅᩮ, ᩋᩘᨣᩮᩉᩥ ᩈᨾᨶ᩠ᨶᩣᨣᨲᩔ ᩏᨸᩣᩈᨠᩔ ᨸᨲ᩠ᨲᩮᩣ ᨶᩥᨠ᩠ᨠᩩᨩ᩠ᨩᩥᨲᨻ᩠ᨻᩮᩣ—  ᨽᩥᨠ᩠ᨡᩪᨶᩴ ᩋᩃᩣᨽᩣᨿ ᨸᩁᩥᩈᨠ᩠ᨠᨲᩥ, ᨽᩥᨠ᩠ᨡᩪᨶᩴ ᩋᨶᨲ᩠ᨳᩣᨿ ᨸᩁᩥᩈᨠ᩠ᨠᨲᩥ, ᨽᩥᨠ᩠ᨡᩪᨶᩴ ᩋᩅᩤᩈᩣᨿ ᨸᩁᩥᩈᨠ᩠ᨠᨲᩥ, ᨽᩥᨠ᩠ᨡᩪ ᩋᨠ᩠ᨠᩮᩣᩈᨲᩥ ᨸᩁᩥᨽᩣᩈᨲᩥ, ᨽᩥᨠ᩠ᨡᩪ ᨽᩥᨠ᩠ᨡᩪᩉᩥ ᨽᩮᨴᩮᨲᩥ, ᨻᩩᨴ᩠ᨵᩔ ᩋᩅᨱ᩠ᨱᩴ ᨽᩣᩈᨲᩥ, ᨵᨾ᩠ᨾᩔ ᩋᩅᨱ᩠ᨱᩴ ᨽᩣᩈᨲᩥ, ᩈᩴᨥᩔ ᩋᩅᨱ᩠ᨱᩴ ᨽᩣᩈᨲᩥ. ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩍᨾᩮᩉᩥ ᩋᨭ᩠ᨮᩉᩘᨣᩮᩉᩥ ᩈᨾᨶ᩠ᨶᩣᨣᨲᩔ ᩏᨸᩣᩈᨠᩔ ᨸᨲ᩠ᨲᩴ ᨶᩥᨠ᩠ᨠᩩᨩ᩠ᨩᩥᨲᩩᩴ. ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᨶᩥᨠ᩠ᨠᩩᨩ᩠ᨩᩥᨲᨻ᩠ᨻᩮᩣ. ᨻ᩠ᨿᨲ᩠ᨲᩮᨶ ᨽᩥᨠ᩠ᨡᩩᨶᩣ ᨸᨭᩥᨻᩃᩮᨶ ᩈᩴᨥᩮᩣ ᨬᩣᨸᩮᨲᨻ᩠ᨻᩮᩣ—
</Paragraph>

</Division>
<Division number="266" book="cula">

<Paragraph number="1116" book="cula">
‘ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩅᨯ᩠ᨰᩮᩣ ᩃᩥᨧ᩠ᨨᩅᩦ ᩋᩣᨿᩈ᩠ᨾᨶ᩠ᨲᩴ ᨴᨻ᩠ᨻᩴ ᨾᩃᩖᨸᩩᨲ᩠ᨲᩴ ᩋᨾᩪᩃᩥᨠᩣᨿ ᩈᩦᩃᩅᩥᨸᨲ᩠ᨲᩥᨿᩣ ᩋᨶᩩᨴ᩠ᨵᩴᩈᩮᨲᩥ. ᨿᨴᩥ ᩈᩴᨥᩔ ᨸᨲ᩠ᨲᨠᩃᩖᩴ, ᩈᩴᨥᩮᩣ ᩅᨯ᩠ᨰᩔ ᩃᩥᨧ᩠ᨨᩅᩥᩔ ᨸᨲ᩠ᨲᩴ ᨶᩥᨠ᩠ᨠᩩᨩ᩠ᨩᩮᨿ᩠ᨿ, ᩋᩈᨾ᩠ᨽᩮᩣᨣᩴ ᩈᩴᨥᩮᨶ ᨠᩁᩮᨿ᩠ᨿ. ᩑᩈᩣ ᨬᨲ᩠ᨲᩥ.
</Paragraph>

<Paragraph number="1117" book="cula">
ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩅᨯ᩠ᨰᩮᩣ ᩃᩥᨧ᩠ᨨᩅᩦ ᩋᩣᨿᩈ᩠ᨾᨶ᩠ᨲᩴ ᨴᨻ᩠ᨻᩴ ᨾᩃᩖᨸᩩᨲ᩠ᨲᩴ ᩋᨾᩪᩃᩥᨠᩣᨿ ᩈᩦᩃᩅᩥᨸᨲ᩠ᨲᩥᨿᩣ ᩋᨶᩩᨴ᩠ᨵᩴᩈᩮᨲᩥ. ᩈᩴᨥᩮᩣ ᩅᨯ᩠ᨰᩔ ᩃᩥᨧ᩠ᨨᩅᩥᩔ ᨸᨲ᩠ᨲᩴ ᨶᩥᨠ᩠ᨠᩩᨩ᩠ᨩᨲᩥ, ᩋᩈᨾ᩠ᨽᩮᩣᨣᩴ ᩈᩴᨥᩮᨶ ᨠᩁᩮᩣᨲᩥ. ᨿᩔᩣᨿᩈ᩠ᨾᨲᩮᩣ ᨡᨾᨲᩥ ᩅᨯ᩠ᨰᩔ ᩃᩥᨧ᩠ᨨᩅᩥᩔ ᨸᨲ᩠ᨲᩔ ᨶᩥᨠ᩠ᨠᩩᨩ᩠ᨩᨶᩣ, ᩋᩈᨾ᩠ᨽᩮᩣᨣᩴ ᩈᩴᨥᩮᨶ ᨠᩁᨱᩴ, ᩈᩮᩣ ᨲᩩᨱ᩠ᩉᩔ; ᨿᩔ ᨶᨠ᩠ᨡᨾᨲᩥ, ᩈᩮᩣ ᨽᩣᩈᩮᨿ᩠ᨿ.
</Paragraph>

<Paragraph number="1118" book="cula">
ᨶᩥᨠ᩠ᨠᩩᨩ᩠ᨩᩥᨲᩮᩣ ᩈᩴᨥᩮᨶ ᩅᨯ᩠ᨰᩔ ᩃᩥᨧ᩠ᨨᩅᩥᩔ ᨸᨲ᩠ᨲᩮᩣ, ᩋᩈᨾ᩠ᨽᩮᩣᨣᩮᩤ ᩈᩴᨥᩮᨶ. ᨡᨾᨲᩥ ᩈᩴᨥᩔ, ᨲᩈ᩠ᨾᩣ ᨲᩩᨱ᩠ᩉᩦ, ᩑᩅᨾᩮᨲᩴ ᨵᩤᩁᨿᩣᨾᩦ’”ᨲᩥ.
</Paragraph>

<Paragraph number="1119" book="cula">
ᩋᨳ ᨡᩮᩣ ᩋᩣᨿᩈ᩠ᨾᩣ ᩋᩣᨶᨶ᩠ᨴᩮᩣ ᨸᩩᨻ᩠ᨻᨱ᩠ᩉᩈᨾᨿᩴ ᨶᩥᩅᩤᩈᩮᨲ᩠ᩅᩣ ᨸᨲ᩠ᨲᨧᩦᩅᩁᨾᩣᨴᩤᨿ ᨿᩮᨶ ᩅᨯ᩠ᨰᩔ ᩃᩥᨧ᩠ᨨᩅᩥᩔ ᨶᩥᩅᩮᩈᨶᩴ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᩅᨯ᩠ᨰᩴ ᩃᩥᨧ᩠ᨨᩅᩥᩴ ᩑᨲᨴᩅᩮᩤᨧ—  “ᩈᩴᨥᩮᨶ ᨲᩮ, ᩋᩣᩅᩩᩈᩮᩣ ᩅᨯ᩠ᨰ, ᨸᨲ᩠ᨲᩮᩣ ᨶᩥᨠ᩠ᨠᩩᨩ᩠ᨩᩥᨲᩮᩣ. ᩋᩈᨾ᩠ᨽᩮᩣᨣᩮᩤᩈᩥ ᩈᩴᨥᩮᨶᩣ”ᨲᩥ. ᩋᨳ ᨡᩮᩣ ᩅᨯ᩠ᨰᩮᩣ ᩃᩥᨧ᩠ᨨᩅᩦ—  ᩈᩴᨥᩮᨶ ᨠᩥᩁ ᨾᩮ ᨸᨲ᩠ᨲᩮᩣ ᨶᩥᨠ᩠ᨠᩩᨩ᩠ᨩᩥᨲᩮᩣ, ᩋᩈᨾ᩠ᨽᩮᩣᨣᩮᩤᨾ᩠ᩉᩥ ᨠᩥᩁ ᩈᩴᨥᩮᨶᩣᨲᩥ—  ᨲᨲ᩠ᨳᩮᩅ ᨾᩩᨧ᩠ᨨᩥᨲᩮᩣ ᨸᨸᨲᩮᩣ. ᩋᨳ ᨡᩮᩣ ᩅᨯ᩠ᨰᩔ ᩃᩥᨧ᩠ᨨᩅᩥᩔ ᨾᩥᨲ᩠ᨲᩣᨾᨧ᩠ᨧᩣ ᨬᩣᨲᩥᩈᩣᩃᩮᩣᩉᩥᨲᩣ ᩅᨯ᩠ᨰᩴ ᩃᩥᨧ᩠ᨨᩅᩥᩴ ᩑᨲᨴᩅᩮᩤᨧᩩᩴ—  “ᩋᩃᩴ, ᩋᩣᩅᩩᩈᩮᩣ ᩅᨯ᩠ᨰ, ᨾᩣ ᩈᩮᩣᨧᩥ, ᨾᩣ ᨸᩁᩥᨴᩮᩅᩥ. ᨾᨿᩴ ᨽᨣᩅᨶ᩠ᨲᩴ ᨸᩈᩣᨴᩮᩔᩣᨾ ᨽᩥᨠ᩠ᨡᩩᩈᩴᨥᨬ᩠ᨧᩣ”ᨲᩥ.
</Paragraph>

<Paragraph number="1120" book="cula">
ᩋᨳ ᨡᩮᩣ ᩅᨯ᩠ᨰᩮᩣ ᩃᩥᨧ᩠ᨨᩅᩦ ᩈᨸᩩᨲ᩠ᨲᨴᩤᩁᩮᩣ ᩈᨾᩥᨲ᩠ᨲᩣᨾᨧ᩠ᨧᩮᩣ ᩈᨬᩣᨲᩥᩈᩣᩃᩮᩣᩉᩥᨲᩮᩣ ᩋᩃᩖᩅᨲ᩠ᨳᩮᩣ ᩋᩃᩖᨠᩮᩈᩮᩣ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᨽᨣᩅᨲᩮᩣ ᨸᩣᨴᩮᩈᩩ ᩈᩥᩁᩈᩣ ᨶᩥᨸᨲᩥᨲ᩠ᩅᩣ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᩋᨧ᩠ᨧᨿᩮᩣ ᨾᩴ, ᨽᨶ᩠ᨲᩮ, ᩋᨧ᩠ᨧᨣᨾᩣ ᨿᨳᩣᨻᩣᩃᩴ ᨿᨳᩣᨾᩪᩊ᩠ᩉᩴ ᨿᨳᩣᩋᨠᩩᩈᩃᩴ, ᨿᩮᩣᩉᩴ ᩋᨿ᩠ᨿᩴ ᨴᨻ᩠ᨻᩴ ᨾᩃᩖᨸᩩᨲ᩠ᨲᩴ ᩋᨾᩪᩃᩥᨠᩣᨿ ᩈᩦᩃᩅᩥᨸᨲ᩠ᨲᩥᨿᩣ ᩋᨶᩩᨴ᩠ᨵᩴᩈᩮᩈᩥᩴ. ᨲᩔ ᨾᩮ, ᨽᨶ᩠ᨲᩮ, ᨽᨣᩅᩤ ᩋᨧ᩠ᨧᨿᩴ ᩋᨧ᩠ᨧᨿᨲᩮᩣ ᨸᨭᩥᨣ᩠ᨣᨱ᩠ᩉᩣᨲᩩ ᩋᩣᨿᨲᩥᩴ ᩈᩴᩅᩁᩣᨿᩣ”ᨲᩥ. “ᨲᨣ᩠ᨥ ᨲ᩠ᩅᩴ, ᩋᩣᩅᩩᩈᩮᩣ ᩅᨯ᩠ᨰ, ᩋᨧ᩠ᨧᨿᩮᩣ ᩋᨧ᩠ᨧᨣᨾᩣ ᨿᨳᩣᨻᩣᩃᩴ ᨿᨳᩣᨾᩪᩊ᩠ᩉᩴ ᨿᨳᩣᩋᨠᩩᩈᩃᩴ, ᨿᩴ ᨲ᩠ᩅᩴ ᨴᨻ᩠ᨻᩴ ᨾᩃᩖᨸᩩᨲ᩠ᨲᩴ ᩋᨾᩪᩃᩥᨠᩣᨿ ᩈᩦᩃᩅᩥᨸᨲ᩠ᨲᩥᨿᩣ ᩋᨶᩩᨴ᩠ᨵᩴᩈᩮᩈᩥ. ᨿᨲᩮᩣ ᨧ ᨡᩮᩣ ᨲ᩠ᩅᩴ, ᩋᩣᩅᩩᩈᩮᩣ ᩅᨯ᩠ᨰ, ᩋᨧ᩠ᨧᨿᩴ ᩋᨧ᩠ᨧᨿᨲᩮᩣ ᨴᩥᩈ᩠ᩅᩣ ᨿᨳᩣᨵᨾ᩠ᨾᩴ ᨸᨭᩥᨠᩁᩮᩣᩈᩥ, ᨲᩴ ᨲᩮ ᨾᨿᩴ ᨸᨭᩥᨣ᩠ᨣᨱ᩠ᩉᩣᨾ. ᩅᩩᨯ᩠ᨰᩥᩉᩮᩈᩣ, ᩋᩣᩅᩩᩈᩮᩣ ᩅᨯ᩠ᨰ, ᩋᩁᩥᨿᩔ ᩅᩥᨶᨿᩮ ᨿᩮᩣ ᩋᨧ᩠ᨧᨿᩴ ᩋᨧ᩠ᨧᨿᨲᩮᩣ ᨴᩥᩈ᩠ᩅᩣ ᨿᨳᩣᨵᨾ᩠ᨾᩴ ᨸᨭᩥᨠᩁᩮᩣᨲᩥ, ᩋᩣᨿᨲᩥᩴ ᩈᩴᩅᩁᩴ ᩋᩣᨸᨩ᩠ᨩᨲᩦ”ᨲᩥ. ᩋᨳ ᨡᩮᩣ ᨽᨣᩅᩤ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᨲᩮᨶ ᩉᩥ, ᨽᩥᨠ᩠ᨡᩅᩮ, ᩈᩴᨥᩮᩣ ᩅᨯ᩠ᨰᩔ ᩃᩥᨧ᩠ᨨᩅᩥᩔ ᨸᨲ᩠ᨲᩴ ᩏᨠ᩠ᨠᩩᨩ᩠ᨩᨲᩩ, ᩈᨾ᩠ᨽᩮᩣᨣᩴ ᩈᩴᨥᩮᨶ ᨠᩁᩮᩣᨲᩩ.
</Paragraph>

<Paragraph number="1121" book="cula">
ᩋᨭ᩠ᨮᩉᩥ, ᨽᩥᨠ᩠ᨡᩅᩮ, ᩋᩘᨣᩮᩉᩥ ᩈᨾᨶ᩠ᨶᩣᨣᨲᩔ ᩏᨸᩣᩈᨠᩔ ᨸᨲ᩠ᨲᩮᩣ ᩏᨠ᩠ᨠᩩᨩ᩠ᨩᩥᨲᨻ᩠ᨻᩮᩣ—  ᨶ ᨽᩥᨠ᩠ᨡᩪᨶᩴ ᩋᩃᩣᨽᩣᨿ ᨸᩁᩥᩈᨠ᩠ᨠᨲᩥ, ᨶ ᨽᩥᨠ᩠ᨡᩪᨶᩴ ᩋᨶᨲ᩠ᨳᩣᨿ ᨸᩁᩥᩈᨠ᩠ᨠᨲᩥ, ᨶ ᨽᩥᨠ᩠ᨡᩪᨶᩴ ᩋᩅᩤᩈᩣᨿ ᨸᩁᩥᩈᨠ᩠ᨠᨲᩥ, ᨶ ᨽᩥᨠ᩠ᨡᩪ ᩋᨠ᩠ᨠᩮᩣᩈᨲᩥ ᨸᩁᩥᨽᩣᩈᨲᩥ, ᨶ ᨽᩥᨠ᩠ᨡᩪ ᨽᩥᨠ᩠ᨡᩪᩉᩥ ᨽᩮᨴᩮᨲᩥ, ᨶ ᨻᩩᨴ᩠ᨵᩔ ᩋᩅᨱ᩠ᨱᩴ ᨽᩣᩈᨲᩥ, ᨶ ᨵᨾ᩠ᨾᩔ ᩋᩅᨱ᩠ᨱᩴ ᨽᩣᩈᨲᩥ, ᨶ ᩈᩴᨥᩔ ᩋᩅᨱ᩠ᨱᩴ ᨽᩣᩈᨲᩥ. ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩍᨾᩮᩉᩥ ᩋᨭ᩠ᨮᩉᩘᨣᩮᩉᩥ ᩈᨾᨶ᩠ᨶᩣᨣᨲᩔ ᩏᨸᩣᩈᨠᩔ ᨸᨲ᩠ᨲᩴ ᩏᨠ᩠ᨠᩩᨩ᩠ᨩᩥᨲᩩᩴ. ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩏᨠ᩠ᨠᩩᨩ᩠ᨩᩥᨲᨻ᩠ᨻᩮᩣ. ᨲᩮᨶ, ᨽᩥᨠ᩠ᨡᩅᩮ, ᩅᨯ᩠ᨰᩮᨶ ᩃᩥᨧ᩠ᨨᩅᩥᨶᩣ ᩈᩴᨥᩴ ᩏᨸᩈᩘᨠᨾᩥᨲ᩠ᩅᩣ ᩑᨠᩴᩈᩴ ᩏᨲ᩠ᨲᩁᩣᩈᩘᨣᩴ ᨠᩁᩥᨲ᩠ᩅᩣ ᨽᩥᨠ᩠ᨡᩪᨶᩴ ᨸᩣᨴᩮ ᩅᨶ᩠ᨴᩥᨲ᩠ᩅᩣ ᩏᨠ᩠ᨠᩩᨭᩥᨠᩴ ᨶᩥᩈᩦᨴᩥᨲ᩠ᩅᩣ ᩋᨬ᩠ᨩᩃᩥᩴ ᨸᨣ᩠ᨣᩉᩮᨲ᩠ᩅᩣ ᩑᩅᨾᩔ ᩅᨧᨶᩦᨿᩮᩣ—  ‘ᩈᩴᨥᩮᨶ ᨾᩮ, ᨽᨶ᩠ᨲᩮ, ᨸᨲ᩠ᨲᩮᩣ ᨶᩥᨠ᩠ᨠᩩᨩ᩠ᨩᩥᨲᩮᩣ, ᩋᩈᨾ᩠ᨽᩮᩣᨣᩮᩤᨾ᩠ᩉᩥ ᩈᩴᨥᩮᨶ. ᩈᩮᩣᩉᩴ, ᨽᨶ᩠ᨲᩮ, ᩈᨾ᩠ᨾᩣ ᩅᨲ᩠ᨲᩣᨾᩥ, ᩃᩮᩣᨾᩴ ᨸᩣᨲᩮᨾᩥ, ᨶᩮᨲ᩠ᨳᩣᩁᩴ ᩅᨲ᩠ᨲᩣᨾᩥ, ᩈᩴᨥᩴ ᨸᨲ᩠ᨲᩩᨠ᩠ᨠᩩᨩ᩠ᨩᨶᩴ ᨿᩣᨧᩣᨾᩦ’ᨲᩥ. ᨴᩩᨲᩥᨿᨾ᩠ᨸᩥ ᨿᩣᨧᩥᨲᨻ᩠ᨻᩮᩣ. ᨲᨲᩥᨿᨾ᩠ᨸᩥ ᨿᩣᨧᩥᨲᨻ᩠ᨻᩮᩣ. ᨻ᩠ᨿᨲ᩠ᨲᩮᨶ ᨽᩥᨠ᩠ᨡᩩᨶᩣ ᨸᨭᩥᨻᩃᩮᨶ ᩈᩴᨥᩮᩣ ᨬᩣᨸᩮᨲᨻ᩠ᨻᩮᩣ—
</Paragraph>

</Division>
<Division number="267" book="cula">

<Paragraph number="1122" book="cula">
‘ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩈᩴᨥᩮᨶ ᩅᨯ᩠ᨰᩔ ᩃᩥᨧ᩠ᨨᩅᩥᩔ ᨸᨲ᩠ᨲᩮᩣ ᨶᩥᨠ᩠ᨠᩩᨩ᩠ᨩᩥᨲᩮᩣ, ᩋᩈᨾ᩠ᨽᩮᩣᨣᩮᩤ ᩈᩴᨥᩮᨶ. ᩈᩮᩣ ᩈᨾ᩠ᨾᩣ ᩅᨲ᩠ᨲᨲᩥ, ᩃᩮᩣᨾᩴ ᨸᩣᨲᩮᨲᩥ, ᨶᩮᨲ᩠ᨳᩣᩁᩴ ᩅᨲ᩠ᨲᨲᩥ, ᩈᩴᨥᩴ ᨸᨲ᩠ᨲᩩᨠ᩠ᨠᩩᨩ᩠ᨩᨶᩴ ᨿᩣᨧᨲᩥ. ᨿᨴᩥ ᩈᩴᨥᩔ ᨸᨲ᩠ᨲᨠᩃᩖᩴ, ᩈᩴᨥᩮᩣ ᩅᨯ᩠ᨰᩔ ᩃᩥᨧ᩠ᨨᩅᩥᩔ ᨸᨲ᩠ᨲᩴ ᩏᨠ᩠ᨠᩩᨩ᩠ᨩᩮᨿ᩠ᨿ, ᩈᨾ᩠ᨽᩮᩣᨣᩴ ᩈᩴᨥᩮᨶ ᨠᩁᩮᨿ᩠ᨿ. ᩑᩈᩣ ᨬᨲ᩠ᨲᩥ.
</Paragraph>

<Paragraph number="1123" book="cula">
ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩈᩴᨥᩮᨶ ᩅᨯ᩠ᨰᩔ ᩃᩥᨧ᩠ᨨᩅᩥᩔ ᨸᨲ᩠ᨲᩮᩣ ᨶᩥᨠ᩠ᨠᩩᨩ᩠ᨩᩥᨲᩮᩣ, ᩋᩈᨾ᩠ᨽᩮᩣᨣᩮᩤ ᩈᩴᨥᩮᨶ. ᩈᩮᩣ ᩈᨾ᩠ᨾᩣ ᩅᨲ᩠ᨲᨲᩥ, ᩃᩮᩣᨾᩴ ᨸᩣᨲᩮᨲᩥ, ᨶᩮᨲ᩠ᨳᩣᩁᩴ ᩅᨲ᩠ᨲᨲᩥ, ᩈᩴᨥᩴ ᨸᨲ᩠ᨲᩩᨠ᩠ᨠᩩᨩ᩠ᨩᨶᩴ ᨿᩣᨧᨲᩥ. ᩈᩴᨥᩮᩣ ᩅᨯ᩠ᨰᩔ ᩃᩥᨧ᩠ᨨᩅᩥᩔ ᨸᨲ᩠ᨲᩴ ᩏᨠ᩠ᨠᩩᨩ᩠ᨩᨲᩥ, ᩈᨾ᩠ᨽᩮᩣᨣᩴ ᩈᩴᨥᩮᨶ ᨠᩁᩮᩣᨲᩥ. ᨿᩔᩣᨿᩈ᩠ᨾᨲᩮᩣ ᨡᨾᨲᩥ ᩅᨯ᩠ᨰᩔ ᩃᩥᨧ᩠ᨨᩅᩥᩔ ᨸᨲ᩠ᨲᩔ ᩏᨠ᩠ᨠᩩᨩ᩠ᨩᨶᩣ, ᩈᨾ᩠ᨽᩮᩣᨣᩴ ᩈᩴᨥᩮᨶ ᨠᩁᨱᩴ, ᩈᩮᩣ ᨲᩩᨱ᩠ᩉᩔ; ᨿᩔ ᨶᨠ᩠ᨡᨾᨲᩥ, ᩈᩮᩣ ᨽᩣᩈᩮᨿ᩠ᨿ.
</Paragraph>

<Paragraph number="1124" book="cula">
ᩏᨠ᩠ᨠᩩᨩ᩠ᨩᩥᨲᩮᩣ ᩈᩴᨥᩮᨶ ᩅᨯ᩠ᨰᩔ ᩃᩥᨧ᩠ᨨᩅᩥᩔ ᨸᨲ᩠ᨲᩮᩣ, ᩈᨾ᩠ᨽᩮᩣᨣᩮᩤ ᩈᩴᨥᩮᨶ. ᨡᨾᨲᩥ ᩈᩴᨥᩔ, ᨲᩈ᩠ᨾᩣ ᨲᩩᨱ᩠ᩉᩦ, ᩑᩅᨾᩮᨲᩴ ᨵᩤᩁᨿᩣᨾᩦ’”ᨲᩥ.
</Paragraph>

</Division>
<Division number="268" book="cula">

<Paragraph number="1125" book="cula">
ᩋᨳ ᨡᩮᩣ ᨽᨣᩅᩤ ᩅᩮᩈᩣᩃᩥᨿᩴ ᨿᨳᩣᨽᩥᩁᨶ᩠ᨲᩴ ᩅᩥᩉᩁᩥᨲ᩠ᩅᩣ ᨿᩮᨶ ᨽᨣ᩠ᨣᩤ ᨲᩮᨶ ᨧᩣᩁᩥᨠᩴ ᨸᨠ᩠ᨠᩣᨾᩥ. ᩋᨶᩩᨸᩩᨻ᩠ᨻᩮᨶ ᨧᩣᩁᩥᨠᩴ ᨧᩁᨾᩣᨶᩮᩣ ᨿᩮᨶ ᨽᨣ᩠ᨣᩤ ᨲᨴᩅᩈᩁᩥ. ᨲᨲᩕ ᩈᩩᨴᩴ ᨽᨣᩅᩤ ᨽᨣ᩠ᨣᩮᩈᩩ ᩅᩥᩉᩁᨲᩥ ᩈᩩᩈᩩᨾᩣᩁᨣᩥᩁᩮ ᨽᩮᩈᨠᩊᩣᩅᨶᩮ ᨾᩥᨣᨴᩤᨿᩮ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨻᩮᩣᨵᩥᩔ ᩁᩣᨩᨠᩩᨾᩣᩁᩔ ᨠᩮᩣᨠᨶᨴᩮᩤ ᨶᩣᨾ ᨸᩣᩈᩣᨴᩮᩤ ᩋᨧᩥᩁᨠᩣᩁᩥᨲᩮᩣ ᩉᩮᩣᨲᩥ, ᩋᨶᨩ᩠ᨫᩣᩅᩩᨲ᩠ᨳᩮᩣ ᩈᨾᨱᩮᨶ ᩅᩤ ᨻᩕᩣᩉ᩠ᨾᨱᩮᨶ ᩅᩤ ᨠᩮᨶᨧᩥ ᩅᩤ ᨾᨶᩩᩔᨽᩪᨲᩮᨶ. ᩋᨳ ᨡᩮᩣ ᨻᩮᩣᨵᩥ ᩁᩣᨩᨠᩩᨾᩣᩁᩮᩣ ᩈᨬ᩠ᨧᩥᨠᩣᨸᩩᨲ᩠ᨲᩴ ᨾᩣᨱᩅᩴ ᩋᩣᨾᨶ᩠ᨲᩮᩈᩥ—  “ᩑᩉᩥ ᨲ᩠ᩅᩴ, ᩈᨾ᩠ᨾ ᩈᨬ᩠ᨧᩥᨠᩣᨸᩩᨲ᩠ᨲ, ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾ, ᩏᨸᩈᩘᨠᨾᩥᨲ᩠ᩅᩣ ᨾᨾ ᩅᨧᨶᩮᨶ ᨽᨣᩅᨲᩮᩣ ᨸᩣᨴᩮ ᩈᩥᩁᩈᩣ ᩅᨶ᩠ᨴ; ᩋᨸ᩠ᨸᩣᨻᩣᨵᩴ ᩋᨸ᩠ᨸᩣᨲᩘᨠᩴ ᩃᩉᩩᨭ᩠ᨮᩣᨶᩴ ᨻᩃᩴ ᨹᩣᩈᩩᩅᩥᩉᩣᩁᩴ ᨸᩩᨧ᩠ᨨ—  ‘ᨻᩮᩣᨵᩥ, ᨽᨶ᩠ᨲᩮ, ᩁᩣᨩᨠᩩᨾᩣᩁᩮᩣ ᨽᨣᩅᨲᩮᩣ ᨸᩣᨴᩮ ᩈᩥᩁᩈᩣ ᩅᨶ᩠ᨴᨲᩥ, ᩋᨸ᩠ᨸᩣᨻᩣᨵᩴ ᩋᨸ᩠ᨸᩣᨲᩘᨠᩴ ᩃᩉᩩᨭ᩠ᨮᩣᨶᩴ ᨻᩃᩴ ᨹᩣᩈᩩᩅᩥᩉᩣᩁᩴ ᨸᩩᨧ᩠ᨨᨲᩦ’ᨲᩥ. ᩑᩅᨬ᩠ᨧ ᩅᨴᩮᩉᩥ—  ‘ᩋᨵᩥᩅᩤᩈᩮᨲᩩ ᨠᩥᩁ, ᨽᨶ᩠ᨲᩮ, ᨽᨣᩅᩤ ᨻᩮᩣᨵᩥᩔ ᩁᩣᨩᨠᩩᨾᩣᩁᩔ ᩈ᩠ᩅᩣᨲᨶᩣᨿ ᨽᨲ᩠ᨲᩴ ᩈᨴ᩠ᨵᩥᩴ ᨽᩥᨠ᩠ᨡᩩᩈᩴᨥᩮᨶᩣ’”ᨲᩥ. “ᩑᩅᩴ, ᨽᩮᩣ”ᨲᩥ ᨡᩮᩣ ᩈᨬ᩠ᨧᩥᨠᩣᨸᩩᨲ᩠ᨲᩮᩣ ᨾᩣᨱᩅᩮᩤ ᨻᩮᩣᨵᩥᩔ ᩁᩣᨩᨠᩩᨾᩣᩁᩔ ᨸᨭᩥᩔᩩᨲ᩠ᩅᩣ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᨽᨣᩅᨲᩣ ᩈᨴ᩠ᨵᩥᩴ ᩈᨾ᩠ᨾᩮᩣᨴᩥ, ᩈᨾ᩠ᨾᩮᩣᨴᨶᩦᨿᩴ ᨠᨳᩴ ᩈᩣᩁᨱᩦᨿᩴ ᩅᩦᨲᩥᩈᩣᩁᩮᨲ᩠ᩅᩣ ᩑᨠᨾᨶ᩠ᨲᩴ ᨶᩥᩈᩦᨴᩥ. ᩑᨠᨾᨶ᩠ᨲᩴ ᨶᩥᩈᩥᨶ᩠ᨶᩮᩣ ᨡᩮᩣ ᩈᨬ᩠ᨧᩥᨠᩣᨸᩩᨲ᩠ᨲᩮᩣ ᨾᩣᨱᩅᩮᩤ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᨻᩮᩣᨵᩥ ᨡᩮᩣ ᩁᩣᨩᨠᩩᨾᩣᩁᩮᩣ ᨽᩮᩣᨲᩮᩣ ᨣᩮᩤᨲᨾᩔ ᨸᩣᨴᩮ ᩈᩥᩁᩈᩣ ᩅᨶ᩠ᨴᨲᩥ, ᩋᨸ᩠ᨸᩣᨻᩣᨵᩴ ᩋᨸ᩠ᨸᩣᨲᩘᨠᩴ ᩃᩉᩩᨭ᩠ᨮᩣᨶᩴ ᨻᩃᩴ ᨹᩣᩈᩩᩅᩥᩉᩣᩁᩴ ᨸᩩᨧ᩠ᨨᨲᩥ. ᩑᩅᨬ᩠ᨧ ᩅᨴᩮᨲᩥ—  ‘ᩋᨵᩥᩅᩤᩈᩮᨲᩩ ᨠᩥᩁ ᨽᩅᩴ ᨣᩮᩤᨲᨾᩮᩣ ᨻᩮᩣᨵᩥᩔ ᩁᩣᨩᨠᩩᨾᩣᩁᩔ ᩈ᩠ᩅᩣᨲᨶᩣᨿ ᨽᨲ᩠ᨲᩴ ᩈᨴ᩠ᨵᩥᩴ ᨽᩥᨠ᩠ᨡᩩᩈᩴᨥᩮᨶᩣ’”ᨲᩥ. ᩋᨵᩥᩅᩤᩈᩮᩈᩥ ᨽᨣᩅᩤ ᨲᩩᨱ᩠ᩉᩦᨽᩣᩅᩮᨶ. ᩋᨳ ᨡᩮᩣ ᩈᨬ᩠ᨧᩥᨠᩣᨸᩩᨲ᩠ᨲᩮᩣ ᨾᩣᨱᩅᩮᩤ ᨽᨣᩅᨲᩮᩣ ᩋᨵᩥᩅᩤᩈᨶᩴ ᩅᩥᨴᩥᨲ᩠ᩅᩣ ᩏᨭ᩠ᨮᩣᨿᩣᩈᨶᩣ ᨿᩮᨶ ᨻᩮᩣᨵᩥ ᩁᩣᨩᨠᩩᨾᩣᩁᩮᩣ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᨻᩮᩣᨵᩥᩴ ᩁᩣᨩᨠᩩᨾᩣᩁᩴ ᩑᨲᨴᩅᩮᩤᨧ—  “ᩋᩅᩮᩤᨧᩩᨾ᩠ᩉ ᨡᩮᩣ ᨾᨿᩴ ᨽᩮᩣᨲᩮᩣ ᩅᨧᨶᩮᨶ ᨲᩴ ᨽᩅᨶ᩠ᨲᩴ ᨣᩮᩤᨲᨾᩴ—  ‘ᨻᩮᩣᨵᩥ ᨡᩮᩣ ᩁᩣᨩᨠᩩᨾᩣᩁᩮᩣ ᨽᩮᩣᨲᩮᩣ ᨣᩮᩤᨲᨾᩔ ᨸᩣᨴᩮ ᩈᩥᩁᩈᩣ ᩅᨶ᩠ᨴᨲᩥ, ᩋᨸ᩠ᨸᩣᨻᩣᨵᩴ ᩋᨸ᩠ᨸᩣᨲᩘᨠᩴ ᩃᩉᩩᨭ᩠ᨮᩣᨶᩴ ᨻᩃᩴ ᨹᩣᩈᩩᩅᩥᩉᩣᩁᩴ ᨸᩩᨧ᩠ᨨᨲᩥ. ᩑᩅᨬ᩠ᨧ ᩅᨴᩮᨲᩥ—  ᩋᨵᩥᩅᩤᩈᩮᨲᩩ ᨠᩥᩁ ᨽᩅᩴ ᨣᩮᩤᨲᨾᩮᩣ ᨻᩮᩣᨵᩥᩔ ᩁᩣᨩᨠᩩᨾᩣᩁᩔ ᩈ᩠ᩅᩣᨲᨶᩣᨿ ᨽᨲ᩠ᨲᩴ ᩈᨴ᩠ᨵᩥᩴ ᨽᩥᨠ᩠ᨡᩩᩈᩴᨥᩮᨶᩣ’ᨲᩥ. ᩋᨵᩥᩅᩩᨲ᩠ᨳᨬ᩠ᨧ ᨸᨶ ᩈᨾᨱᩮᨶ ᨣᩮᩤᨲᨾᩮᨶᩣ”ᨲᩥ.
</Paragraph>

<Paragraph number="1126" book="cula">
ᩋᨳ ᨡᩮᩣ ᨻᩮᩣᨵᩥ ᩁᩣᨩᨠᩩᨾᩣᩁᩮᩣ ᨲᩔᩣ ᩁᨲ᩠ᨲᩥᨿᩣ ᩋᨧ᩠ᨧᨿᩮᨶ ᨸᨱᩦᨲᩴ ᨡᩣᨴᨶᩦᨿᩴ ᨽᩮᩣᨩᨶᩦᨿᩴ ᨸᨭᩥᨿᩣᨴᩤᨸᩮᨲ᩠ᩅᩣ, ᨠᩮᩣᨠᨶᨴᨬ᩠ᨧ ᨸᩣᩈᩣᨴᩴ ᩒᨴᩤᨲᩮᩉᩥ ᨴᩩᩔᩮᩉᩥ ᩈᨶ᩠ᨳᩁᩣᨸᩮᨲ᩠ᩅᩣ ᨿᩣᩅ ᨸᨧ᩠ᨨᩥᨾᩈᩮᩣᨸᩣᨶᨠᩊᩮᩅᩁᩣ, ᩈᨬ᩠ᨧᩥᨠᩣᨸᩩᨲ᩠ᨲᩴ ᨾᩣᨱᩅᩴ ᩋᩣᨾᨶ᩠ᨲᩮᩈᩥ—  “ᩑᩉᩥ ᨲ᩠ᩅᩴ, ᩈᨾ᩠ᨾ ᩈᨬ᩠ᨧᩥᨠᩣᨸᩩᨲ᩠ᨲ, ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾ, ᩏᨸᩈᩘᨠᨾᩥᨲ᩠ᩅᩣ ᨽᨣᩅᨲᩮᩣ ᨠᩣᩃᩴ ᩋᩣᩁᩮᩣᨧᩮᩉᩥ—  ‘ᨠᩣᩃᩮᩣ, ᨽᨶ᩠ᨲᩮ, ᨶᩥᨭ᩠ᨮᩥᨲᩴ ᨽᨲ᩠ᨲᨶ᩺’”ᨲᩥ. “ᩑᩅᩴ, ᨽᩮᩣ”ᨲᩥ ᨡᩮᩣ ᩈᨬ᩠ᨧᩥᨠᩣᨸᩩᨲ᩠ᨲᩮᩣ ᨾᩣᨱᩅᩮᩤ ᨻᩮᩣᨵᩥᩔ ᩁᩣᨩᨠᩩᨾᩣᩁᩔ ᨸᨭᩥᩔᩩᨲ᩠ᩅᩣ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᨽᨣᩅᨲᩮᩣ ᨠᩣᩃᩴ ᩋᩣᩁᩮᩣᨧᩮᩈᩥ—  “ᨠᩣᩃᩮᩣ, ᨽᩮᩣ ᨣᩮᩤᨲᨾ, ᨶᩥᨭ᩠ᨮᩥᨲᩴ ᨽᨲ᩠ᨲᨶ᩺”ᨲᩥ.
</Paragraph>

<Paragraph number="1127" book="cula">
ᩋᨳ ᨡᩮᩣ ᨽᨣᩅᩤ ᨸᩩᨻ᩠ᨻᨱ᩠ᩉᩈᨾᨿᩴ ᨶᩥᩅᩤᩈᩮᨲ᩠ᩅᩣ ᨸᨲ᩠ᨲᨧᩦᩅᩁᨾᩣᨴᩤᨿ ᨿᩮᨶ ᨻᩮᩣᨵᩥᩔ ᩁᩣᨩᨠᩩᨾᩣᩁᩔ ᨶᩥᩅᩮᩈᨶᩴ ᨲᩮᨶᩩᨸᩈᩘᨠᨾᩥ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨻᩮᩣᨵᩥ ᩁᩣᨩᨠᩩᨾᩣᩁᩮᩣ ᨻᩉᩥᨴ᩠ᩅᩤᩁᨠᩮᩣᨭ᩠ᨮᨠᩮ ᨮᩥᨲᩮᩣ ᩉᩮᩣᨲᩥ, ᨽᨣᩅᨶ᩠ᨲᩴ ᩋᩣᨣᨾᨿᨾᩣᨶᩮᩣ. ᩋᨴ᩠ᨴᩈᩣ ᨡᩮᩣ ᨻᩮᩣᨵᩥ ᩁᩣᨩᨠᩩᨾᩣᩁᩮᩣ ᨽᨣᩅᨶ᩠ᨲᩴ ᨴᩪᩁᨲᩮᩣᩅ ᩋᩣᨣᨧ᩠ᨨᨶ᩠ᨲᩴ. ᨴᩥᩈ᩠ᩅᩣᨶ ᨲᨲᩮᩣ ᨸᨧ᩠ᨧᩩᨣ᩠ᨣᨶ᩠ᨲ᩠ᩅᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᨸᩩᩁᩮᨠ᩠ᨡᨲ᩠ᩅᩣ ᨿᩮᨶ ᨠᩮᩣᨠᨶᨴᩮᩤ ᨸᩣᩈᩣᨴᩮᩤ ᨲᩮᨶᩩᨸᩈᩘᨠᨾᩥ. ᩋᨳ ᨡᩮᩣ ᨽᨣᩅᩤ ᨸᨧ᩠ᨨᩥᨾᩈᩮᩣᨸᩣᨶᨠᩊᩮᩅᩁᩴ ᨶᩥᩔᩣᨿ ᩋᨭ᩠ᨮᩣᩈᩥ. ᩋᨳ ᨡᩮᩣ ᨻᩮᩣᨵᩥ ᩁᩣᨩᨠᩩᨾᩣᩁᩮᩣ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᩋᨠ᩠ᨠᨾᨲᩩ, ᨽᨶ᩠ᨲᩮ, ᨽᨣᩅᩤ ᨴᩩᩔᩣᨶᩥ, ᩋᨠ᩠ᨠᨾᨲᩩ ᩈᩩᨣᨲᩮᩣ ᨴᩩᩔᩣᨶᩥ, ᨿᩴ ᨾᨾ ᩋᩔ ᨴᩦᨥᩁᨲ᩠ᨲᩴ ᩉᩥᨲᩣᨿ ᩈᩩᨡᩣᨿᩣ”ᨲᩥ. ᩑᩅᩴ ᩅᩩᨲ᩠ᨲᩮ, ᨽᨣᩅᩤ ᨲᩩᨱ᩠ᩉᩦ ᩋᩉᩮᩣᩈᩥ. ᨴᩩᨲᩥᨿᨾ᩠ᨸᩥ ᨡᩮᩣ …ᨸᩮ…  ᨲᨲᩥᨿᨾ᩠ᨸᩥ ᨡᩮᩣ ᨻᩮᩣᨵᩥ ᩁᩣᨩᨠᩩᨾᩣᩁᩮᩣ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᩋᨠ᩠ᨠᨾᨲᩩ, ᨽᨶ᩠ᨲᩮ, ᨽᨣᩅᩤ ᨴᩩᩔᩣᨶᩥ, ᩋᨠ᩠ᨠᨾᨲᩩ ᩈᩩᨣᨲᩮᩣ ᨴᩩᩔᩣᨶᩥ, ᨿᩴ ᨾᨾ ᩋᩔ ᨴᩦᨥᩁᨲ᩠ᨲᩴ ᩉᩥᨲᩣᨿ ᩈᩩᨡᩣᨿᩣ”ᨲᩥ. ᩋᨳ ᨡᩮᩣ ᨽᨣᩅᩤ ᩋᩣᨿᩈ᩠ᨾᨶ᩠ᨲᩴ ᩋᩣᨶᨶ᩠ᨴᩴ ᩋᨸᩃᩮᩣᨠᩮᩈᩥ. ᩋᨳ ᨡᩮᩣ ᩋᩣᨿᩈ᩠ᨾᩣ ᩋᩣᨶᨶ᩠ᨴᩮᩣ ᨻᩮᩣᨵᩥᩴ ᩁᩣᨩᨠᩩᨾᩣᩁᩴ ᩑᨲᨴᩅᩮᩤᨧ—  “ᩈᩴᩉᩁᨶ᩠ᨲᩩ, ᩁᩣᨩᨠᩩᨾᩣᩁ, ᨴᩩᩔᩣᨶᩥ. ᨶ ᨽᨣᩅᩤ ᨧᩮᩃᨸᨭᩥᨠᩴ ᩋᨠ᩠ᨠᨾᩥᩔᨲᩥ ᨸᨧ᩠ᨨᩥᨾᩴ ᨩᨶᨲᩴ ᨲᨳᩣᨣᨲᩮᩣ ᩋᨶᩩᨠᨾ᩠ᨸᨲᩦ”ᨲᩥ.
</Paragraph>

<Paragraph number="1128" book="cula">
ᩋᨳ ᨡᩮᩣ ᨻᩮᩣᨵᩥ ᩁᩣᨩᨠᩩᨾᩣᩁᩮᩣ ᨴᩩᩔᩣᨶᩥ ᩈᩴᩉᩁᩣᨸᩮᨲ᩠ᩅᩣ ᩏᨸᩁᩥᨠᩮᩣᨠᨶᨴᩮ ᨸᩣᩈᩣᨴᩮ ᩋᩣᩈᨶᩴ ᨸᨬ᩠ᨬᨸᩮᩈᩥ. ᩋᨳ ᨡᩮᩣ ᨽᨣᩅᩤ ᨠᩮᩣᨠᨶᨴᩴ ᨸᩣᩈᩣᨴᩴ ᩋᨽᩥᩁᩩᩉᩥᨲ᩠ᩅᩣ ᨸᨬ᩠ᨬᨲ᩠ᨲᩮ ᩋᩣᩈᨶᩮ ᨶᩥᩈᩦᨴᩥ ᩈᨴ᩠ᨵᩥᩴ ᨽᩥᨠ᩠ᨡᩩᩈᩴᨥᩮᨶ. ᩋᨳ ᨡᩮᩣ ᨻᩮᩣᨵᩥ ᩁᩣᨩᨠᩩᨾᩣᩁᩮᩣ ᨻᩩᨴ᩠ᨵᨸ᩠ᨸᨾᩩᨡᩴ ᨽᩥᨠ᩠ᨡᩩᩈᩴᨥᩴ ᨸᨱᩦᨲᩮᨶ ᨡᩣᨴᨶᩦᨿᩮᨶ ᨽᩮᩣᨩᨶᩦᨿᩮᨶ ᩈᩉᨲ᩠ᨳᩣ ᩈᨶ᩠ᨲᨸ᩠ᨸᩮᨲ᩠ᩅᩣ ᩈᨾ᩠ᨸᩅᩤᩁᩮᨲ᩠ᩅᩣ, ᨽᨣᩅᨶ᩠ᨲᩴ ᨽᩩᨲ᩠ᨲᩣᩅᩥᩴ ᩒᨶᩦᨲᨸᨲ᩠ᨲᨸᩣᨱᩥᩴ, ᩑᨠᨾᨶ᩠ᨲᩴ ᨶᩥᩈᩦᨴᩥ. ᩑᨠᨾᨶ᩠ᨲᩴ ᨶᩥᩈᩥᨶ᩠ᨶᩴ ᨡᩮᩣ ᨻᩮᩣᨵᩥᩴ ᩁᩣᨩᨠᩩᨾᩣᩁᩴ ᨽᨣᩅᩤ ᨵᨾ᩠ᨾᩥᨿᩣ ᨠᨳᩣᨿ ᩈᨶ᩠ᨴᩔᩮᨲ᩠ᩅᩣ ᩈᨾᩣᨴᨸᩮᨲ᩠ᩅᩣ ᩈᨾᩩᨲ᩠ᨲᩮᨩᩮᨲ᩠ᩅᩣ ᩈᨾ᩠ᨸᩉᩴᩈᩮᨲ᩠ᩅᩣ ᩏᨭ᩠ᨮᩣᨿᩣᩈᨶᩣ ᨸᨠ᩠ᨠᩣᨾᩥ. ᩋᨳ ᨡᩮᩣ ᨽᨣᩅᩤ ᩑᨲᩈ᩠ᨾᩥᩴ ᨶᩥᨴᩤᨶᩮ ᩑᨲᩈ᩠ᨾᩥᩴ ᨸᨠᩁᨱᩮ ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᨶ, ᨽᩥᨠ᩠ᨡᩅᩮ, ᨧᩮᩃᨸᨭᩥᨠᩣ ᩋᨠ᩠ᨠᨾᩥᨲᨻ᩠ᨻᩣ. ᨿᩮᩣ ᩋᨠ᩠ᨠᨾᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>

<Paragraph number="1129" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩣ ᩍᨲ᩠ᨳᩦ ᩋᨸᨣᨲᨣᨻ᩠ᨽᩣ ᨽᩥᨠ᩠ᨡᩪ ᨶᩥᨾᨶ᩠ᨲᩮᨲ᩠ᩅᩣ ᨴᩩᩔᩴ ᨸᨬ᩠ᨬᨸᩮᨲ᩠ᩅᩣ ᩑᨲᨴᩅᩮᩤᨧ—  “ᩋᨠ᩠ᨠᨾᨳ, ᨽᨶ᩠ᨲᩮ, ᨴᩩᩔᨶ᩺”ᨲᩥ. ᨽᩥᨠ᩠ᨡᩪ ᨠᩩᨠ᩠ᨠᩩᨧ᩠ᨧᩣᨿᨶ᩠ᨲᩣ ᨶ ᩋᨠ᩠ᨠᨾᨶ᩠ᨲᩥ. “ᩋᨠ᩠ᨠᨾᨳ, ᨽᨶ᩠ᨲᩮ, ᨴᩩᩔᩴ ᨾᩘᨣᩃᨲ᩠ᨳᩣᨿᩣ”ᨲᩥ. ᨽᩥᨠ᩠ᨡᩪ ᨠᩩᨠ᩠ᨠᩩᨧ᩠ᨧᩣᨿᨶ᩠ᨲᩣ ᨶ ᩋᨠ᩠ᨠᨾᩥᩴᩈᩩ. ᩋᨳ ᨡᩮᩣ ᩈᩣ ᩍᨲ᩠ᨳᩦ ᩏᨩ᩠ᨫᩣᨿᨲᩥ ᨡᩥᨿ᩠ᨿᨲᩥ ᩅᩥᨸᩣᨧᩮᨲᩥ—  “ᨠᨳᨬ᩠ᩉᩥ ᨶᩣᨾ ᩋᨿ᩠ᨿᩣ ᨾᩘᨣᩃᨲ᩠ᨳᩣᨿ ᨿᩣᨧᩥᨿᨾᩣᨶᩣ ᨧᩮᩃᨸᨭᩥᨠᩴ ᨶ ᩋᨠ᩠ᨠᨾᩥᩔᨶ᩠ᨲᩦ”ᨲᩥ. ᩋᩔᩮᩣᩈᩩᩴ ᨡᩮᩣ ᨽᩥᨠ᩠ᨡᩪ ᨲᩔᩣ ᩍᨲ᩠ᨳᩥᨿᩣ ᩏᨩ᩠ᨫᩣᨿᨶ᩠ᨲᩥᨿᩣ ᨡᩥᨿ᩠ᨿᨶ᩠ᨲᩥᨿᩣ ᩅᩥᨸᩣᨧᩮᨶ᩠ᨲᩥᨿᩣ. ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨣᩥᩉᩦ, ᨽᩥᨠ᩠ᨡᩅᩮ, ᨾᩘᨣᩃᩥᨠᩣ. ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨣᩥᩉᩦᨶᩴ ᨾᩘᨣᩃᨲ᩠ᨳᩣᨿ ᨿᩣᨧᩥᨿᨾᩣᨶᩮᨶ ᨧᩮᩃᨸᨭᩥᨠᩴ ᩋᨠ᩠ᨠᨾᩥᨲᩩᨶ᩺”ᨲᩥ.
</Paragraph>

<Paragraph number="1130" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᨵᩮᩤᨲᨸᩣᨴᨠᩴ ᩋᨠ᩠ᨠᨾᩥᨲᩩᩴ ᨠᩩᨠ᩠ᨠᩩᨧ᩠ᨧᩣᨿᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨵᩮᩤᨲᨸᩣᨴᨠᩴ ᩋᨠ᩠ᨠᨾᩥᨲᩩᨶ᩺”ᨲᩥ.

</Paragraph>
</Division>

<Paragraph number="1131" type="center" book="cula">
ᨴᩩᨲᩥᨿᨽᩣᨱᩅᩤᩁᩮᩣ ᨶᩥᨭ᩠ᨮᩥᨲᩮᩣ.


</Paragraph>

<Division number="269" book="cula">

<Paragraph number="1132" book="cula">
ᩋᨳ ᨡᩮᩣ ᨽᨣᩅᩤ ᨽᨣ᩠ᨣᩮᩈᩩ ᨿᨳᩣᨽᩥᩁᨶ᩠ᨲᩴ ᩅᩥᩉᩁᩥᨲ᩠ᩅᩣ ᨿᩮᨶ ᩈᩣᩅᨲ᩠ᨳᩥ ᨲᩮᨶ ᨧᩣᩁᩥᨠᩴ ᨸᨠ᩠ᨠᩣᨾᩥ. ᩋᨶᩩᨸᩩᨻ᩠ᨻᩮᨶ ᨧᩣᩁᩥᨠᩴ ᨧᩁᨾᩣᨶᩮᩣ ᨿᩮᨶ ᩈᩣᩅᨲ᩠ᨳᩥ ᨲᨴᩅᩈᩁᩥ. ᨲᨲᩕ ᩈᩩᨴᩴ ᨽᨣᩅᩤ ᩈᩣᩅᨲ᩠ᨳᩥᨿᩴ ᩅᩥᩉᩁᨲᩥ ᨩᩮᨲᩅᨶᩮ ᩋᨶᩣᨳᨸᩥᨱ᩠ᨯᩥᨠᩔ ᩋᩣᩁᩣᨾᩮ. ᩋᨳ ᨡᩮᩣ ᩅᩥᩈᩣᨡᩣ ᨾᩥᨣᩤᩁᨾᩣᨲᩣ ᨥᨭᨠᨬ᩠ᨧ ᨠᨲᨠᨬ᩠ᨧ ᩈᨾ᩠ᨾᨩ᩠ᨩᨶᩥᨬ᩠ᨧ ᩋᩣᨴᩤᨿ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᨶᩥᩈᩦᨴᩥ. ᩑᨠᨾᨶ᩠ᨲᩴ ᨶᩥᩈᩥᨶ᩠ᨶᩣ ᨡᩮᩣ ᩅᩥᩈᩣᨡᩣ ᨾᩥᨣᩤᩁᨾᩣᨲᩣ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᨸᨭᩥᨣ᩠ᨣᨱ᩠ᩉᩣᨲᩩ ᨾᩮ, ᨽᨶ᩠ᨲᩮ, ᨽᨣᩅᩤ ᨥᨭᨠᨬ᩠ᨧ ᨠᨲᨠᨬ᩠ᨧ ᩈᨾ᩠ᨾᨩ᩠ᨩᨶᩥᨬ᩠ᨧ, ᨿᩴ ᨾᨾ ᩋᩔ ᨴᩦᨥᩁᨲ᩠ᨲᩴ ᩉᩥᨲᩣᨿ ᩈᩩᨡᩣᨿᩣ”ᨲᩥ. ᨸᨭᩥᨣ᩠ᨣᩉᩮᩈᩥ ᨽᨣᩅᩤ ᨥᨭᨠᨬ᩠ᨧ ᩈᨾ᩠ᨾᨩ᩠ᨩᨶᩥᨬ᩠ᨧ. ᨶ ᨽᨣᩅᩤ ᨠᨲᨠᩴ ᨸᨭᩥᨣ᩠ᨣᩉᩮᩈᩥ. ᩋᨳ ᨡᩮᩣ ᨽᨣᩅᩤ ᩅᩥᩈᩣᨡᩴ ᨾᩥᨣᩤᩁᨾᩣᨲᩁᩴ ᨵᨾ᩠ᨾᩥᨿᩣ ᨠᨳᩣᨿ ᩈᨶ᩠ᨴᩔᩮᩈᩥ ᩈᨾᩣᨴᨸᩮᩈᩥ ᩈᨾᩩᨲ᩠ᨲᩮᨩᩮᩈᩥ ᩈᨾ᩠ᨸᩉᩴᩈᩮᩈᩥ. ᩋᨳ ᨡᩮᩣ ᩅᩥᩈᩣᨡᩣ ᨾᩥᨣᩤᩁᨾᩣᨲᩣ ᨽᨣᩅᨲᩣ ᨵᨾ᩠ᨾᩥᨿᩣ ᨠᨳᩣᨿ ᩈᨶ᩠ᨴᩔᩥᨲᩣ ᩈᨾᩣᨴᨸᩥᨲᩣ ᩈᨾᩩᨲ᩠ᨲᩮᨩᩥᨲᩣ ᩈᨾ᩠ᨸᩉᩴᩈᩥᨲᩣ ᩏᨭ᩠ᨮᩣᨿᩣᩈᨶᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᨸᨴᨠ᩠ᨡᩥᨱᩴ ᨠᨲ᩠ᩅᩣ ᨸᨠ᩠ᨠᩣᨾᩥ.
</Paragraph>

<Paragraph number="1133" book="cula">
ᩋᨳ ᨡᩮᩣ ᨽᨣᩅᩤ ᩑᨲᩈ᩠ᨾᩥᩴ ᨶᩥᨴᩤᨶᩮ ᩑᨲᩈ᩠ᨾᩥᩴ ᨸᨠᩁᨱᩮ ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨥᨭᨠᨬ᩠ᨧ ᩈᨾ᩠ᨾᨩ᩠ᨩᨶᩥᨬ᩠ᨧ. ᨶ, ᨽᩥᨠ᩠ᨡᩅᩮ, ᨠᨲᨠᩴ ᨸᩁᩥᨽᩩᨬ᩠ᨩᩥᨲᨻ᩠ᨻᩴ. ᨿᩮᩣ ᨸᩁᩥᨽᩩᨬ᩠ᨩᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨲᩥᩔᩮᩣ ᨸᩣᨴᨥᩴᩈᨶᩥᨿᩮᩣ—  ᩈᨠ᩠ᨡᩁᩴ, ᨠᨳᩃᩴ, ᩈᨾᩩᨴ᩠ᨴᨹᩮᨱᨠᨶ᩺”ᨲᩥ.
</Paragraph>

<Paragraph number="1134" book="cula">
ᩋᨳ ᨡᩮᩣ ᩅᩥᩈᩣᨡᩣ ᨾᩥᨣᩤᩁᨾᩣᨲᩣ ᩅᩥᨵᩪᨸᨶᨬ᩠ᨧ ᨲᩣᩃᩅᨱ᩠ᨭᨬ᩠ᨧ ᩋᩣᨴᩤᨿ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᨶᩥᩈᩦᨴᩥ. ᩑᨠᨾᨶ᩠ᨲᩴ ᨶᩥᩈᩥᨶ᩠ᨶᩣ ᨡᩮᩣ ᩅᩥᩈᩣᨡᩣ ᨾᩥᨣᩤᩁᨾᩣᨲᩣ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᨸᨭᩥᨣ᩠ᨣᨱ᩠ᩉᩣᨲᩩ ᨾᩮ, ᨽᨶ᩠ᨲᩮ, ᨽᨣᩅᩤ ᩅᩥᨵᩪᨸᨶᨬ᩠ᨧ ᨲᩣᩃᩅᨱ᩠ᨭᨬ᩠ᨧ, ᨿᩴ ᨾᨾ ᩋᩔ ᨴᩦᨥᩁᨲ᩠ᨲᩴ ᩉᩥᨲᩣᨿ ᩈᩩᨡᩣᨿᩣ”ᨲᩥ. ᨸᨭᩥᨣ᩠ᨣᩉᩮᩈᩥ ᨽᨣᩅᩤ ᩅᩥᨵᩪᨸᨶᨬ᩠ᨧ ᨲᩣᩃᩅᨱ᩠ᨭᨬ᩠ᨧ.
</Paragraph>

<Paragraph number="1135" book="cula">
ᩋᨳ ᨡᩮᩣ ᨽᨣᩅᩤ ᩅᩥᩈᩣᨡᩴ ᨾᩥᨣᩤᩁᨾᩣᨲᩁᩴ ᨵᨾ᩠ᨾᩥᨿᩣ ᨠᨳᩣᨿ ᩈᨶ᩠ᨴᩔᩮᩈᩥ ᩈᨾᩣᨴᨸᩮᩈᩥ ᩈᨾᩩᨲ᩠ᨲᩮᨩᩮᩈᩥ ᩈᨾ᩠ᨸᩉᩴᩈᩮᩈᩥ …ᨸᩮ…  ᨸᨴᨠ᩠ᨡᩥᨱᩴ ᨠᨲ᩠ᩅᩣ ᨸᨠ᩠ᨠᩣᨾᩥ. ᩋᨳ ᨡᩮᩣ ᨽᨣᩅᩤ ᩑᨲᩈ᩠ᨾᩥᩴ ᨶᩥᨴᩤᨶᩮ ᩑᨲᩈ᩠ᨾᩥᩴ ᨸᨠᩁᨱᩮ ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩅᩥᨵᩪᨸᨶᨬ᩠ᨧ ᨲᩣᩃᩅᨱ᩠ᨭᨬ᩠ᨧᩣ”ᨲᩥ.
</Paragraph>

<Paragraph number="1136" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩈᩴᨥᩔ ᨾᨠᩈᨻᩦᨩᨶᩦ ᩏᨸ᩠ᨸᨶ᩠ᨶᩣ ᩉᩮᩣᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨾᨠᩈᨻᩦᨩᨶᩥᨶ᩺”ᨲᩥ. ᨧᩣᨾᩁᩥᨻᩦᨩᨶᩦ ᩏᨸ᩠ᨸᨶ᩠ᨶᩣ ᩉᩮᩣᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᨧᩣᨾᩁᩥᨻᩦᨩᨶᩦ ᨵᩤᩁᩮᨲᨻ᩠ᨻᩣ. ᨿᩮᩣ ᨵᩤᩁᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨲᩥᩔᩮᩣ ᨻᩦᨩᨶᩥᨿᩮᩣ—  ᩅᩤᨠᨾᨿᩴ, ᩏᩈᩦᩁᨾᨿᩴ, ᨾᩮᩣᩁᨸᩥᨬ᩠ᨨᨾᨿᨶ᩺”ᨲᩥ.
</Paragraph>

</Division>
<Division number="270" book="cula">

<Paragraph number="1137" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩈᩴᨥᩔ ᨨᨲ᩠ᨲᩴ ᩏᨸ᩠ᨸᨶ᩠ᨶᩴ ᩉᩮᩣᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨨᨲ᩠ᨲᨶ᩺”ᨲᩥ.
</Paragraph>

<Paragraph number="1138" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᨨᨲ᩠ᨲᨸ᩠ᨸᨣ᩠ᨣᩉᩥᨲᩣ ᩋᩣᩉᩥᨱ᩠ᨯᨶ᩠ᨲᩥ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᩏᨸᩣᩈᨠᩮᩣ ᩈᨾ᩠ᨻᩉᩩᩃᩮᩉᩥ ᩋᩣᨩᩦᩅᨠᩈᩣᩅᨠᩮᩉᩥ ᩈᨴ᩠ᨵᩥᩴ ᩏᨿ᩠ᨿᩣᨶᩴ ᩋᨣᨾᩣᩈᩥ. ᩋᨴ᩠ᨴᩈᩣᩈᩩᩴ ᨡᩮᩣ ᨲᩮ ᩋᩣᨩᩦᩅᨠᩈᩣᩅᨠᩣ ᨨᨻ᩠ᨻᨣ᩠ᨣᩥᨿᩮ ᨽᩥᨠ᩠ᨡᩪ ᨴᩪᩁᨲᩮᩣᩅ ᨨᨲ᩠ᨲᨸ᩠ᨸᨣ᩠ᨣᩉᩥᨲᩮ ᩋᩣᨣᨧ᩠ᨨᨶ᩠ᨲᩮ. ᨴᩥᩈ᩠ᩅᩣᨶ ᨲᩴ ᩏᨸᩣᩈᨠᩴ ᩑᨲᨴᩅᩮᩤᨧᩩᩴ—  “ᩑᨲᩮ ᨡᩮᩣ ᩋᨿ᩠ᨿᩣ ᨲᩩᨾ᩠ᩉᩣᨠᩴ ᨽᨴᨶ᩠ᨲᩣ ᨨᨲ᩠ᨲᨸ᩠ᨸᨣ᩠ᨣᩉᩥᨲᩣ ᩋᩣᨣᨧ᩠ᨨᨶ᩠ᨲᩥ, ᩈᩮᨿ᩠ᨿᨳᩣᨸᩥ ᨣᨱᨠᨾᩉᩣᨾᨲ᩠ᨲᩣ”ᨲᩥ. “ᨶᩣᨿ᩠ᨿᩣ ᩑᨲᩮ ᨽᩥᨠ᩠ᨡᩪ, ᨸᩁᩥᨻ᩠ᨻᩣᨩᨠᩣ”ᨲᩥ. “ᨽᩥᨠ᩠ᨡᩪ ᨶ ᨽᩥᨠ᩠ᨡᩪ”ᨲᩥ ᩋᨻ᩠ᨽᩩᨲᩴ ᩋᨠᩴᩈᩩ. ᩋᨳ ᨡᩮᩣ ᩈᩮᩣ ᩏᨸᩣᩈᨠᩮᩣ ᩏᨸᨣᨲᩮ ᩈᨬ᩠ᨩᩣᨶᩥᨲ᩠ᩅᩣ ᩏᨩ᩠ᨫᩣᨿᨲᩥ ᨡᩥᨿ᩠ᨿᨲᩥ ᩅᩥᨸᩣᨧᩮᨲᩥ—  “ᨠᨳᨬ᩠ᩉᩥ ᨶᩣᨾ ᨽᨴᨶ᩠ᨲᩣ ᨨᨲ᩠ᨲᨸ᩠ᨸᨣ᩠ᨣᩉᩥᨲᩣ ᩋᩣᩉᩥᨱ᩠ᨯᩥᩔᨶ᩠ᨲᩦ”ᨲᩥ. ᩋᩔᩮᩣᩈᩩᩴ ᨡᩮᩣ ᨽᩥᨠ᩠ᨡᩪ ᨲᩔ ᩏᨸᩣᩈᨠᩔ ᩏᨩ᩠ᨫᩣᨿᨶ᩠ᨲᩔ ᨡᩥᨿ᩠ᨿᨶ᩠ᨲᩔ ᩅᩥᨸᩣᨧᩮᨶ᩠ᨲᩔ. ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩈᨧ᩠ᨧᩴ ᨠᩥᩁ, ᨽᩥᨠ᩠ᨡᩅᩮ …ᨸᩮ…  “ᩈᨧ᩠ᨧᩴ, ᨽᨣᩅᩤ”ᨲᩥ …ᨸᩮ…  ᩅᩥᨣᩁᩉᩥᨲ᩠ᩅᩣ …ᨸᩮ…  ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᨶ, ᨽᩥᨠ᩠ᨡᩅᩮ, ᨨᨲ᩠ᨲᩴ ᨵᩤᩁᩮᨲᨻ᩠ᨻᩴ. ᨿᩮᩣ ᨵᩤᩁᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>

<Paragraph number="1139" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᨣᩥᩃᩣᨶᩮᩣ ᩉᩮᩣᨲᩥ. ᨲᩔ ᨽᩥᨠ᩠ᨡᩩᨶᩮᩣ ᩅᩥᨶᩣ ᨨᨲ᩠ᨲᩴ ᨶ ᨹᩣᩈᩩ ᩉᩮᩣᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨣᩥᩃᩣᨶᩔ ᨨᨲ᩠ᨲᩴ ᨵᩤᩁᩮᨲᩩᨶ᩺”ᨲᩥ.
</Paragraph>

<Paragraph number="1140" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ—  ᨣᩥᩃᩣᨶᩔᩮᩅ ᨽᨣᩅᨲᩣ ᨨᨲ᩠ᨲᩴ ᩋᨶᩩᨬ᩠ᨬᩣᨲᩴ ᨶᩮᩣ ᩋᨣᩥᩃᩣᨶᩔᩣᨲᩥ—  ᩋᩣᩁᩣᨾᩮ ᩋᩣᩁᩣᨾᩪᨸᨧᩣᩁᩮ ᨨᨲ᩠ᨲᩴ ᨵᩤᩁᩮᨲᩩᩴ ᨠᩩᨠ᩠ᨠᩩᨧ᩠ᨧᩣᨿᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩋᨣᩥᩃᩣᨶᩮᨶᨸᩥ ᩋᩣᩁᩣᨾᩮ ᩋᩣᩁᩣᨾᩪᨸᨧᩣᩁᩮ ᨨᨲ᩠ᨲᩴ ᨵᩤᩁᩮᨲᩩᨶ᩺”ᨲᩥ.
</Paragraph>

<Paragraph number="1141" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᩈᩥᨠ᩠ᨠᩣᨿ ᨸᨲ᩠ᨲᩴ ᩏᨭ᩠ᨭᩥᨲ᩠ᩅᩣ ᨴᨱ᩠ᨯᩮ ᩋᩣᩃᨣ᩠ᨣᩮᨲ᩠ᩅᩣ ᩅᩥᨠᩣᩃᩮ ᩋᨬ᩠ᨬᨲᩁᩮᨶ ᨣᩤᨾᨴ᩠ᩅᩤᩁᩮᨶ ᩋᨲᩥᨠ᩠ᨠᨾᨲᩥ. ᨾᨶᩩᩔᩣ—  “ᩑᩈᨿ᩠ᨿᩮᩣ ᨧᩮᩣᩁᩮᩣ ᨣᨧ᩠ᨨᨲᩥ, ᩋᩈᩥᩔ ᩅᩥᨩ᩠ᨩᩮᩣᨲᩃᨲᩦ”ᨲᩥ ᩋᨶᩩᨸᨲᩥᨲ᩠ᩅᩣ ᨣᩉᩮᨲ᩠ᩅᩣ ᩈᨬ᩠ᨩᩣᨶᩥᨲ᩠ᩅᩣ ᨾᩩᨬ᩠ᨧᩥᩴᩈᩩ. ᩋᨳ ᨡᩮᩣ ᩈᩮᩣ ᨽᩥᨠ᩠ᨡᩩ ᩋᩣᩁᩣᨾᩴ ᨣᨶ᩠ᨲ᩠ᩅᩣ ᨽᩥᨠ᩠ᨡᩪᨶᩴ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩥ. “ᨠᩥᩴ ᨸᨶ ᨲ᩠ᩅᩴ, ᩋᩣᩅᩩᩈᩮᩣ, ᨴᨱ᩠ᨯᩈᩥᨠ᩠ᨠᩴ ᨵᩤᩁᩮᩈᩦ”ᨲᩥ? “ᩑᩅᨾᩣᩅᩩᩈᩮᩣ”ᨲᩥ. ᨿᩮ ᨲᩮ ᨽᩥᨠ᩠ᨡᩪ ᩋᨸ᩠ᨸᩥᨧ᩠ᨨᩣ …ᨸᩮ…  ᨲᩮ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᨽᩥᨠ᩠ᨡᩩ ᨴᨱ᩠ᨯᩈᩥᨠ᩠ᨠᩴ ᨵᩤᩁᩮᩔᩈᩦ”ᨲᩥ. ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ …ᨸᩮ…  “ᩈᨧ᩠ᨧᩴ, ᨽᨣᩅᩤ”ᨲᩥ …ᨸᩮ…  ᩅᩥᨣᩁᩉᩥᨲ᩠ᩅᩣ …ᨸᩮ…  ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᨶ, ᨽᩥᨠ᩠ᨡᩅᩮ, ᨴᨱ᩠ᨯᩈᩥᨠ᩠ᨠᩣ ᨵᩤᩁᩮᨲᨻ᩠ᨻᩣ. ᨿᩮᩣ ᨵᩤᩁᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>

<Paragraph number="1142" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᨣᩥᩃᩣᨶᩮᩣ ᩉᩮᩣᨲᩥ, ᨶ ᩈᨠ᩠ᨠᩮᩣᨲᩥ ᩅᩥᨶᩣ ᨴᨱ᩠ᨯᩮᨶ ᩋᩣᩉᩥᨱ᩠ᨯᩥᨲᩩᩴ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨣᩥᩃᩣᨶᩔ ᨽᩥᨠ᩠ᨡᩩᨶᩮᩣ ᨴᨱ᩠ᨯᩈᨾ᩠ᨾᩩᨲᩥᩴ ᨴᩤᨲᩩᩴ. ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᨴᩤᨲᨻ᩠ᨻᩣ. ᨲᩮᨶ ᨣᩥᩃᩣᨶᩮᨶ ᨽᩥᨠ᩠ᨡᩩᨶᩣ ᩈᩴᨥᩴ ᩏᨸᩈᩘᨠᨾᩥᨲ᩠ᩅᩣ ᩑᨠᩴᩈᩴ ᩏᨲ᩠ᨲᩁᩣᩈᩘᨣᩴ ᨠᩁᩥᨲ᩠ᩅᩣ ᩅᩩᨯ᩠ᨰᩣᨶᩴ ᨽᩥᨠ᩠ᨡᩪᨶᩴ ᨸᩣᨴᩮ ᩅᨶ᩠ᨴᩥᨲ᩠ᩅᩣ ᩏᨠ᩠ᨠᩩᨭᩥᨠᩴ ᨶᩥᩈᩦᨴᩥᨲ᩠ᩅᩣ ᩋᨬ᩠ᨩᩃᩥᩴ ᨸᨣ᩠ᨣᩉᩮᨲ᩠ᩅᩣ ᩑᩅᨾᩔ ᩅᨧᨶᩦᨿᩮᩣ—  ‘ᩋᩉᩴ, ᨽᨶ᩠ᨲᩮ, ᨣᩥᩃᩣᨶᩮᩣ; ᨶ ᩈᨠ᩠ᨠᩮᩣᨾᩥ ᩅᩥᨶᩣ ᨴᨱ᩠ᨯᩮᨶ ᩋᩣᩉᩥᨱ᩠ᨯᩥᨲᩩᩴ. ᩈᩮᩣᩉᩴ, ᨽᨶ᩠ᨲᩮ, ᩈᩴᨥᩴ ᨴᨱ᩠ᨯᩈᨾ᩠ᨾᩩᨲᩥᩴ ᨿᩣᨧᩣᨾᩦ’ᨲᩥ. ᨴᩩᨲᩥᨿᨾ᩠ᨸᩥ ᨿᩣᨧᩥᨲᨻ᩠ᨻᩣ. ᨲᨲᩥᨿᨾ᩠ᨸᩥ ᨿᩣᨧᩥᨲᨻ᩠ᨻᩣ. ᨻ᩠ᨿᨲ᩠ᨲᩮᨶ ᨽᩥᨠ᩠ᨡᩩᨶᩣ ᨸᨭᩥᨻᩃᩮᨶ ᩈᩴᨥᩮᩣ ᨬᩣᨸᩮᨲᨻ᩠ᨻᩮᩣ—
</Paragraph>

<Paragraph number="1143" book="cula">
‘ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩋᨿᩴ ᩍᨲ᩠ᨳᨶ᩠ᨶᩣᨾᩮᩣ ᨽᩥᨠ᩠ᨡᩩ ᨣᩥᩃᩣᨶᩮᩣ, ᨶ ᩈᨠ᩠ᨠᩮᩣᨲᩥ ᩅᩥᨶᩣ ᨴᨱ᩠ᨯᩮᨶ ᩋᩣᩉᩥᨱ᩠ᨯᩥᨲᩩᩴ. ᩈᩮᩣ ᩈᩴᨥᩴ ᨴᨱ᩠ᨯᩈᨾ᩠ᨾᩩᨲᩥᩴ ᨿᩣᨧᨲᩥ. ᨿᨴᩥ ᩈᩴᨥᩔ ᨸᨲ᩠ᨲᨠᩃᩖᩴ, ᩈᩴᨥᩮᩣ ᩍᨲ᩠ᨳᨶ᩠ᨶᩣᨾᩔ ᨽᩥᨠ᩠ᨡᩩᨶᩮᩣ ᨴᨱ᩠ᨯᩈᨾ᩠ᨾᩩᨲᩥᩴ ᨴᨴᩮᨿ᩠ᨿ. ᩑᩈᩣ ᨬᨲ᩠ᨲᩥ.
</Paragraph>

<Paragraph number="1144" book="cula">
ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩋᨿᩴ ᩍᨲ᩠ᨳᨶ᩠ᨶᩣᨾᩮᩣ ᨽᩥᨠ᩠ᨡᩩ ᨣᩥᩃᩣᨶᩮᩣ, ᨶ ᩈᨠ᩠ᨠᩮᩣᨲᩥ ᩅᩥᨶᩣ ᨴᨱ᩠ᨯᩮᨶ ᩋᩣᩉᩥᨱ᩠ᨯᩥᨲᩩᩴ. ᩈᩮᩣ ᩈᩴᨥᩴ ᨴᨱ᩠ᨯᩈᨾ᩠ᨾᩩᨲᩥᩴ ᨿᩣᨧᨲᩥ. ᩈᩴᨥᩮᩣ ᩍᨲ᩠ᨳᨶ᩠ᨶᩣᨾᩔ ᨽᩥᨠ᩠ᨡᩩᨶᩮᩣ ᨴᨱ᩠ᨯᩈᨾ᩠ᨾᩩᨲᩥᩴ ᨴᩮᨲᩥ. ᨿᩔᩣᨿᩈ᩠ᨾᨲᩮᩣ ᨡᨾᨲᩥ ᩍᨲ᩠ᨳᨶ᩠ᨶᩣᨾᩔ ᨽᩥᨠ᩠ᨡᩩᨶᩮᩣ ᨴᨱ᩠ᨯᩈᨾ᩠ᨾᩩᨲᩥᨿᩣ ᨴᩤᨶᩴ, ᩈᩮᩣ ᨲᩩᨱ᩠ᩉᩔ; ᨿᩔ ᨶᨠ᩠ᨡᨾᨲᩥ, ᩈᩮᩣ ᨽᩣᩈᩮᨿ᩠ᨿ.
</Paragraph>

<Paragraph number="1145" book="cula">
ᨴᩥᨶ᩠ᨶᩣ ᩈᩴᨥᩮᨶ ᩍᨲ᩠ᨳᨶ᩠ᨶᩣᨾᩔ ᨽᩥᨠ᩠ᨡᩩᨶᩮᩣ ᨴᨱ᩠ᨯᩈᨾ᩠ᨾᩩᨲᩥ. ᨡᨾᨲᩥ ᩈᩴᨥᩔ, ᨲᩈ᩠ᨾᩣ ᨲᩩᨱ᩠ᩉᩦ, ᩑᩅᨾᩮᨲᩴ ᨵᩤᩁᨿᩣᨾᩦ’”ᨲᩥ.
</Paragraph>

</Division>
<Division number="271" book="cula">

<Paragraph number="1146" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᨣᩥᩃᩣᨶᩮᩣ ᩉᩮᩣᨲᩥ, ᨶ ᩈᨠ᩠ᨠᩮᩣᨲᩥ ᩅᩥᨶᩣ ᩈᩥᨠ᩠ᨠᩣᨿ ᨸᨲ᩠ᨲᩴ ᨸᩁᩥᩉᩁᩥᨲᩩᩴ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨣᩥᩃᩣᨶᩔ ᨽᩥᨠ᩠ᨡᩩᨶᩮᩣ ᩈᩥᨠ᩠ᨠᩣᩈᨾ᩠ᨾᩩᨲᩥᩴ ᨴᩤᨲᩩᩴ. ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᨴᩤᨲᨻ᩠ᨻᩣ. ᨲᩮᨶ ᨣᩥᩃᩣᨶᩮᨶ ᨽᩥᨠ᩠ᨡᩩᨶᩣ ᩈᩴᨥᩴ ᩏᨸᩈᩘᨠᨾᩥᨲ᩠ᩅᩣ ᩑᨠᩴᩈᩴ ᩏᨲ᩠ᨲᩁᩣᩈᩘᨣᩴ ᨠᩁᩥᨲ᩠ᩅᩣ ᩅᩩᨯ᩠ᨰᩣᨶᩴ ᨽᩥᨠ᩠ᨡᩪᨶᩴ ᨸᩣᨴᩮ ᩅᨶ᩠ᨴᩥᨲ᩠ᩅᩣ ᩏᨠ᩠ᨠᩩᨭᩥᨠᩴ ᨶᩥᩈᩦᨴᩥᨲ᩠ᩅᩣ ᩋᨬ᩠ᨩᩃᩥᩴ ᨸᨣ᩠ᨣᩉᩮᨲ᩠ᩅᩣ ᩑᩅᨾᩔ ᩅᨧᨶᩦᨿᩮᩣ—  ‘ᩋᩉᩴ, ᨽᨶ᩠ᨲᩮ, ᨣᩥᩃᩣᨶᩮᩣ; ᨶ ᩈᨠ᩠ᨠᩮᩣᨾᩥ ᩅᩥᨶᩣ ᩈᩥᨠ᩠ᨠᩣᨿ ᨸᨲ᩠ᨲᩴ ᨸᩁᩥᩉᩁᩥᨲᩩᩴ. ᩈᩮᩣᩉᩴ, ᨽᨶ᩠ᨲᩮ, ᩈᩴᨥᩴ ᩈᩥᨠ᩠ᨠᩣᩈᨾ᩠ᨾᩩᨲᩥᩴ ᨿᩣᨧᩣᨾᩦ’ᨲᩥ. ᨴᩩᨲᩥᨿᨾ᩠ᨸᩥ ᨿᩣᨧᩥᨲᨻ᩠ᨻᩣ. ᨲᨲᩥᨿᨾ᩠ᨸᩥ ᨿᩣᨧᩥᨲᨻ᩠ᨻᩣ. ᨻ᩠ᨿᨲ᩠ᨲᩮᨶ ᨽᩥᨠ᩠ᨡᩩᨶᩣ ᨸᨭᩥᨻᩃᩮᨶ ᩈᩴᨥᩮᩣ ᨬᩣᨸᩮᨲᨻ᩠ᨻᩮᩣ—
</Paragraph>

<Paragraph number="1147" book="cula">
‘ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩋᨿᩴ ᩍᨲ᩠ᨳᨶ᩠ᨶᩣᨾᩮᩣ ᨽᩥᨠ᩠ᨡᩩ ᨣᩥᩃᩣᨶᩮᩣ, ᨶ ᩈᨠ᩠ᨠᩮᩣᨲᩥ ᩅᩥᨶᩣ ᩈᩥᨠ᩠ᨠᩣᨿ ᨸᨲ᩠ᨲᩴ ᨸᩁᩥᩉᩁᩥᨲᩩᩴ. ᩈᩮᩣ ᩈᩴᨥᩴ ᩈᩥᨠ᩠ᨠᩣᩈᨾ᩠ᨾᩩᨲᩥᩴ ᨿᩣᨧᨲᩥ. ᨿᨴᩥ ᩈᩴᨥᩔ ᨸᨲ᩠ᨲᨠᩃᩖᩴ, ᩈᩴᨥᩮᩣ ᩍᨲ᩠ᨳᨶ᩠ᨶᩣᨾᩔ ᨽᩥᨠ᩠ᨡᩩᨶᩮᩣ ᩈᩥᨠ᩠ᨠᩣᩈᨾ᩠ᨾᩩᨲᩥᩴ ᨴᨴᩮᨿ᩠ᨿ. ᩑᩈᩣ ᨬᨲ᩠ᨲᩥ.
</Paragraph>

<Paragraph number="1148" book="cula">
ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩋᨿᩴ ᩍᨲ᩠ᨳᨶ᩠ᨶᩣᨾᩮᩣ ᨽᩥᨠ᩠ᨡᩩ ᨣᩥᩃᩣᨶᩮᩣ, ᨶ ᩈᨠ᩠ᨠᩮᩣᨲᩥ ᩅᩥᨶᩣ ᩈᩥᨠ᩠ᨠᩣᨿ ᨸᨲ᩠ᨲᩴ ᨸᩁᩥᩉᩁᩥᨲᩩᩴ. ᩈᩮᩣ ᩈᩴᨥᩴ ᩈᩥᨠ᩠ᨠᩣᩈᨾ᩠ᨾᩩᨲᩥᩴ ᨿᩣᨧᨲᩥ. ᩈᩴᨥᩮᩣ ᩍᨲ᩠ᨳᨶ᩠ᨶᩣᨾᩔ ᨽᩥᨠ᩠ᨡᩩᨶᩮᩣ ᩈᩥᨠ᩠ᨠᩣᩈᨾ᩠ᨾᩩᨲᩥᩴ ᨴᩮᨲᩥ. ᨿᩔᩣᨿᩈ᩠ᨾᨲᩮᩣ ᨡᨾᨲᩥ ᩍᨲ᩠ᨳᨶ᩠ᨶᩣᨾᩔ ᨽᩥᨠ᩠ᨡᩩᨶᩮᩣ ᩈᩥᨠ᩠ᨠᩣᩈᨾ᩠ᨾᩩᨲᩥᨿᩣ ᨴᩤᨶᩴ, ᩈᩮᩣ ᨲᩩᨱ᩠ᩉᩔ; ᨿᩔ ᨶᨠ᩠ᨡᨾᨲᩥ, ᩈᩮᩣ ᨽᩣᩈᩮᨿ᩠ᨿ.
</Paragraph>

<Paragraph number="1149" book="cula">
ᨴᩥᨶ᩠ᨶᩣ ᩈᩴᨥᩮᨶ ᩍᨲ᩠ᨳᨶ᩠ᨶᩣᨾᩔ ᨽᩥᨠ᩠ᨡᩩᨶᩮᩣ ᩈᩥᨠ᩠ᨠᩣᩈᨾ᩠ᨾᩩᨲᩥ. ᨡᨾᨲᩥ ᩈᩴᨥᩔ, ᨲᩈ᩠ᨾᩣ ᨲᩩᨱ᩠ᩉᩦ, ᩑᩅᨾᩮᨲᩴ ᨵᩤᩁᨿᩣᨾᩦ’”ᨲᩥ.
</Paragraph>

</Division>
<Division number="272" book="cula">

<Paragraph number="1150" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᨣᩥᩃᩣᨶᩮᩣ ᩉᩮᩣᨲᩥ, ᨶ ᩈᨠ᩠ᨠᩮᩣᨲᩥ ᩅᩥᨶᩣ ᨴᨱ᩠ᨯᩮᨶ ᩋᩣᩉᩥᨱ᩠ᨯᩥᨲᩩᩴ, ᨶ ᩈᨠ᩠ᨠᩮᩣᨲᩥ ᩅᩥᨶᩣ ᩈᩥᨠ᩠ᨠᩣᨿ ᨸᨲ᩠ᨲᩴ ᨸᩁᩥᩉᩁᩥᨲᩩᩴ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨣᩥᩃᩣᨶᩔ ᨽᩥᨠ᩠ᨡᩩᨶᩮᩣ ᨴᨱ᩠ᨯᩈᩥᨠ᩠ᨠᩣᩈᨾ᩠ᨾᩩᨲᩥᩴ ᨴᩤᨲᩩᩴ. ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᨴᩤᨲᨻ᩠ᨻᩣ. ᨲᩮᨶ ᨣᩥᩃᩣᨶᩮᨶ ᨽᩥᨠ᩠ᨡᩩᨶᩣ ᩈᩴᨥᩴ ᩏᨸᩈᩘᨠᨾᩥᨲ᩠ᩅᩣ ᩑᨠᩴᩈᩴ ᩏᨲ᩠ᨲᩁᩣᩈᩘᨣᩴ ᨠᩁᩥᨲ᩠ᩅᩣ ᩅᩩᨯ᩠ᨰᩣᨶᩴ ᨽᩥᨠ᩠ᨡᩪᨶᩴ ᨸᩣᨴᩮ ᩅᨶ᩠ᨴᩥᨲ᩠ᩅᩣ ᩏᨠ᩠ᨠᩩᨭᩥᨠᩴ ᨶᩥᩈᩦᨴᩥᨲ᩠ᩅᩣ ᩋᨬ᩠ᨩᩃᩥᩴ ᨸᨣ᩠ᨣᩉᩮᨲ᩠ᩅᩣ ᩑᩅᨾᩔ ᩅᨧᨶᩦᨿᩮᩣ—  ‘ᩋᩉᩴ, ᨽᨶ᩠ᨲᩮ, ᨣᩥᩃᩣᨶᩮᩣ; ᨶ ᩈᨠ᩠ᨠᩮᩣᨾᩥ ᩅᩥᨶᩣ ᨴᨱ᩠ᨯᩮᨶ ᩋᩣᩉᩥᨱ᩠ᨯᩥᨲᩩᩴ; ᨶ ᩈᨠ᩠ᨠᩮᩣᨾᩥ ᩅᩥᨶᩣ ᩈᩥᨠ᩠ᨠᩣᨿ ᨸᨲ᩠ᨲᩴ ᨸᩁᩥᩉᩁᩥᨲᩩᩴ. ᩈᩮᩣᩉᩴ, ᨽᨶ᩠ᨲᩮ, ᩈᩴᨥᩴ ᨴᨱ᩠ᨯᩈᩥᨠ᩠ᨠᩣᩈᨾ᩠ᨾᩩᨲᩥᩴ ᨿᩣᨧᩣᨾᩦ’ᨲᩥ. ᨴᩩᨲᩥᨿᨾ᩠ᨸᩥ ᨿᩣᨧᩥᨲᨻ᩠ᨻᩣ. ᨲᨲᩥᨿᨾ᩠ᨸᩥ ᨿᩣᨧᩥᨲᨻ᩠ᨻᩣ. ᨻ᩠ᨿᨲ᩠ᨲᩮᨶ ᨽᩥᨠ᩠ᨡᩩᨶᩣ ᨸᨭᩥᨻᩃᩮᨶ ᩈᩴᨥᩮᩣ ᨬᩣᨸᩮᨲᨻ᩠ᨻᩮᩣ—
</Paragraph>

<Paragraph number="1151" book="cula">
‘ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩋᨿᩴ ᩍᨲ᩠ᨳᨶ᩠ᨶᩣᨾᩮᩣ ᨽᩥᨠ᩠ᨡᩩ ᨣᩥᩃᩣᨶᩮᩣ, ᨶ ᩈᨠ᩠ᨠᩮᩣᨲᩥ ᩅᩥᨶᩣ ᨴᨱ᩠ᨯᩮᨶ ᩋᩣᩉᩥᨱ᩠ᨯᩥᨲᩩᩴ, ᨶ ᩈᨠ᩠ᨠᩮᩣᨲᩥ ᩅᩥᨶᩣ ᩈᩥᨠ᩠ᨠᩣᨿ ᨸᨲ᩠ᨲᩴ ᨸᩁᩥᩉᩁᩥᨲᩩᩴ. ᩈᩮᩣ ᩈᩴᨥᩴ ᨴᨱ᩠ᨯᩈᩥᨠ᩠ᨠᩣᩈᨾ᩠ᨾᩩᨲᩥᩴ ᨿᩣᨧᨲᩥ. ᨿᨴᩥ ᩈᩴᨥᩔ ᨸᨲ᩠ᨲᨠᩃᩖᩴ, ᩈᩴᨥᩮᩣ ᩍᨲ᩠ᨳᨶ᩠ᨶᩣᨾᩔ ᨽᩥᨠ᩠ᨡᩩᨶᩮᩣ ᨴᨱ᩠ᨯᩈᩥᨠ᩠ᨠᩣᩈᨾ᩠ᨾᩩᨲᩥᩴ ᨴᨴᩮᨿ᩠ᨿ. ᩑᩈᩣ ᨬᨲ᩠ᨲᩥ.
</Paragraph>

<Paragraph number="1152" book="cula">
ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩋᨿᩴ ᩍᨲ᩠ᨳᨶ᩠ᨶᩣᨾᩮᩣ ᨽᩥᨠ᩠ᨡᩩ ᨣᩥᩃᩣᨶᩮᩣ ᨶ ᩈᨠ᩠ᨠᩮᩣᨲᩥ ᩅᩥᨶᩣ ᨴᨱ᩠ᨯᩮᨶ ᩋᩣᩉᩥᨱ᩠ᨯᩥᨲᩩᩴ, ᨶ ᩈᨠ᩠ᨠᩮᩣᨲᩥ ᩅᩥᨶᩣ ᩈᩥᨠ᩠ᨠᩣᨿ ᨸᨲ᩠ᨲᩴ ᨸᩁᩥᩉᩁᩥᨲᩩᩴ. ᩈᩮᩣ ᩈᩴᨥᩴ ᨴᨱ᩠ᨯᩈᩥᨠ᩠ᨠᩣᩈᨾ᩠ᨾᩩᨲᩥᩴ ᨿᩣᨧᨲᩥ. ᩈᩴᨥᩮᩣ ᩍᨲ᩠ᨳᨶ᩠ᨶᩣᨾᩔ ᨽᩥᨠ᩠ᨡᩩᨶᩮᩣ ᨴᨱ᩠ᨯᩈᩥᨠ᩠ᨠᩣᩈᨾ᩠ᨾᩩᨲᩥᩴ ᨴᩮᨲᩥ. ᨿᩔᩣᨿᩈ᩠ᨾᨲᩮᩣ ᨡᨾᨲᩥ ᩍᨲ᩠ᨳᨶ᩠ᨶᩣᨾᩔ ᨽᩥᨠ᩠ᨡᩩᨶᩮᩣ ᨴᨱ᩠ᨯᩈᩥᨠ᩠ᨠᩣᩈᨾ᩠ᨾᩩᨲᩥᨿᩣ ᨴᩤᨶᩴ, ᩈᩮᩣ ᨲᩩᨱ᩠ᩉᩔ; ᨿᩔ ᨶᨠ᩠ᨡᨾᨲᩥ, ᩈᩮᩣ ᨽᩣᩈᩮᨿ᩠ᨿ.
</Paragraph>

<Paragraph number="1153" book="cula">
ᨴᩥᨶ᩠ᨶᩣ ᩈᩴᨥᩮᨶ ᩍᨲ᩠ᨳᨶ᩠ᨶᩣᨾᩔ ᨽᩥᨠ᩠ᨡᩩᨶᩮᩣ ᨴᨱ᩠ᨯᩈᩥᨠ᩠ᨠᩣᩈᨾ᩠ᨾᩩᨲᩥ. ᨡᨾᨲᩥ ᩈᩴᨥᩔ, ᨲᩈ᩠ᨾᩣ ᨲᩩᨱ᩠ᩉᩦ, ᩑᩅᨾᩮᨲᩴ ᨵᩤᩁᨿᩣᨾᩦ’”ᨲᩥ.
</Paragraph>

</Division>
<Division number="273" book="cula">

<Paragraph number="1154" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᩁᩮᩣᨾᨶ᩠ᨳᨠᩮᩣ ᩉᩮᩣᨲᩥ. ᩈᩮᩣ ᩁᩮᩣᨾᨶ᩠ᨳᩥᨲ᩠ᩅᩣ ᩁᩮᩣᨾᨶ᩠ᨳᩥᨲ᩠ᩅᩣ ᩋᨩ᩠ᨫᩮᩣᩉᩁᨲᩥ. ᨽᩥᨠ᩠ᨡᩪ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᩅᩥᨠᩣᩃᩣᨿᩴ ᨽᩥᨠ᩠ᨡᩩ ᨽᩮᩣᨩᨶᩴ ᨽᩩᨬ᩠ᨩᨲᩦ”ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩑᩈᩮᩣ, ᨽᩥᨠ᩠ᨡᩅᩮ, ᨽᩥᨠ᩠ᨡᩩ ᩋᨧᩥᩁᩴᨣᩮᩤᨿᩮᩣᨶᩥᨿᩣ ᨧᩩᨲᩮᩣ. ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩁᩮᩣᨾᨶ᩠ᨳᨠᩔ ᩁᩮᩣᨾᨶ᩠ᨳᨶᩴ. ᨶ ᨧ, ᨽᩥᨠ᩠ᨡᩅᩮ, ᨻᩉᩥᨾᩩᨡᨴ᩠ᩅᩤᩁᩴ ᨶᩦᩉᩁᩥᨲ᩠ᩅᩣ ᩋᨩ᩠ᨫᩮᩣᩉᩁᩥᨲᨻ᩠ᨻᩴ. ᨿᩮᩣ ᩋᨩ᩠ᨫᩮᩣᩉᩁᩮᨿ᩠ᨿ, ᨿᨳᩣᨵᨾ᩠ᨾᩮᩣ ᨠᩣᩁᩮᨲᨻ᩠ᨻᩮᩣ”ᨲᩥ.
</Paragraph>

<Paragraph number="1155" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩔ ᨸᩪᨣᩔ ᩈᩴᨥᨽᨲ᩠ᨲᩴ ᩉᩮᩣᨲᩥ. ᨽᨲ᩠ᨲᨣ᩠ᨣᩮ ᨻᩉᩩᩈᩥᨲ᩠ᨳᩣᨶᩥ ᨸᨠᩥᩁᩥᨿᩥᩴᩈᩩ. ᨾᨶᩩᩔᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᩈᨾᨱᩣ ᩈᨠ᩠ᨿᨸᩩᨲ᩠ᨲᩥᨿᩣ ᩒᨴᨶᩮ ᨴᩥᨿ᩠ᨿᨾᩣᨶᩮ ᨶ ᩈᨠ᩠ᨠᨧ᩠ᨧᩴ ᨸᨭᩥᨣ᩠ᨣᩉᩮᩔᨶ᩠ᨲᩥ, ᩑᨠᨾᩮᨠᩴ ᩈᩥᨲ᩠ᨳᩴ ᨠᨾ᩠ᨾᩈᨲᩮᨶ ᨶᩥᨭ᩠ᨮᩣᨿᨲᩦ”ᨲᩥ. ᩋᩔᩮᩣᩈᩩᩴ ᨡᩮᩣ ᨽᩥᨠ᩠ᨡᩪ ᨲᩮᩈᩴ ᨾᨶᩩᩔᩣᨶᩴ ᩏᨩ᩠ᨫᩣᨿᨶ᩠ᨲᩣᨶᩴ ᨡᩥᨿ᩠ᨿᨶ᩠ᨲᩣᨶᩴ ᩅᩥᨸᩣᨧᩮᨶ᩠ᨲᩣᨶᩴ. ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨿᩴ ᨴᩥᨿ᩠ᨿᨾᩣᨶᩴ ᨸᨲᨲᩥ, ᨲᩴ ᩈᩣᨾᩴ ᨣᩉᩮᨲ᩠ᩅᩣ ᨸᩁᩥᨽᩩᨬ᩠ᨩᩥᨲᩩᩴ. ᨸᩁᩥᨧ᩠ᨧᨲ᩠ᨲᩴ ᨲᩴ, ᨽᩥᨠ᩠ᨡᩅᩮ, ᨴᩤᨿᨠᩮᩉᩦ”ᨲᩥ.
</Paragraph>

</Division>
<Division number="274" book="cula">

<Paragraph number="1156" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᨴᩦᨥᩮᩉᩥ ᨶᨡᩮᩉᩥ ᨸᩥᨱ᩠ᨯᩣᨿ ᨧᩁᨲᩥ. ᩋᨬ᩠ᨬᨲᩁᩣ ᩍᨲ᩠ᨳᩦ ᨸᩔᩥᨲ᩠ᩅᩣ ᨲᩴ ᨽᩥᨠ᩠ᨡᩩᩴ ᩑᨲᨴᩅᩮᩤᨧ—  “ᩑᩉᩥ, ᨽᨶ᩠ᨲᩮ, ᨾᩮᨳᩩᨶᩴ ᨵᨾ᩠ᨾᩴ ᨸᨭᩥᩈᩮᩅᩤ”ᨲᩥ. “ᩋᩃᩴ, ᨽᨣᩥᨶᩥ, ᨶᩮᨲᩴ ᨠᨸ᩠ᨸᨲᩦ”ᨲᩥ. “ᩈᨧᩮ ᨡᩮᩣ ᨲ᩠ᩅᩴ, ᨽᨶ᩠ᨲᩮ, ᨶᨸ᩠ᨸᨭᩥᩈᩮᩅᩥᩔᩈᩥ, ᩍᨴᩤᨶᩣᩉᩴ ᩋᨲ᩠ᨲᨶᩮᩣ ᨶᨡᩮᩉᩥ ᨣᨲ᩠ᨲᩣᨶᩥ ᩅᩥᩃᩥᨡᩥᨲ᩠ᩅᩣ ᨠᩩᨸ᩠ᨸᩴ ᨠᩁᩥᩔᩣᨾᩥ—  ᩋᨿᩴ ᨾᩴ ᨽᩥᨠ᩠ᨡᩩ ᩅᩥᨸ᩠ᨸᨠᩁᩮᩣᨲᩦ”ᨲᩥ. “ᨸᨩᩣᨶᩣᩉᩥ ᨲ᩠ᩅᩴ, ᨽᨣᩥᨶᩦ”ᨲᩥ. ᩋᨳ ᨡᩮᩣ ᩈᩣ ᩍᨲ᩠ᨳᩦ ᩋᨲ᩠ᨲᨶᩮᩣ ᨶᨡᩮᩉᩥ ᨣᨲ᩠ᨲᩣᨶᩥ ᩅᩥᩃᩥᨡᩥᨲ᩠ᩅᩣ ᨠᩩᨸ᩠ᨸᩴ ᩋᨠᩣᩈᩥ—  “ᩋᨿᩴ ᨾᩴ ᨽᩥᨠ᩠ᨡᩩ ᩅᩥᨸ᩠ᨸᨠᩁᩮᩣᨲᩦ”ᨲᩥ. ᨾᨶᩩᩔᩣ ᩏᨸᨵᩤᩅᩥᨲ᩠ᩅᩣ ᨲᩴ ᨽᩥᨠ᩠ᨡᩩᩴ ᩋᨣ᩠ᨣᩉᩮᩈᩩᩴ. ᩋᨴ᩠ᨴᩈᩣᩈᩩᩴ ᨡᩮᩣ ᨲᩮ ᨾᨶᩩᩔᩣ ᨲᩔᩣ ᩍᨲ᩠ᨳᩥᨿᩣ ᨶᨡᩮ ᨨᩅᩥᨾ᩠ᨸᩥ ᩃᩮᩣᩉᩥᨲᨾ᩠ᨸᩥ. ᨴᩥᩈ᩠ᩅᩣᨶ—  “ᩍᨾᩥᩔᩣᨿᩮᩅ ᩍᨲ᩠ᨳᩥᨿᩣ ᩍᨴᩴ ᨠᨾ᩠ᨾᩴ, ᩋᨠᩣᩁᨠᩮᩣ ᨽᩥᨠ᩠ᨡᩪ”ᨲᩥ—  ᨲᩴ ᨽᩥᨠ᩠ᨡᩩᩴ ᨾᩩᨬ᩠ᨧᩥᩴᩈᩩ. ᩋᨳ ᨡᩮᩣ ᩈᩮᩣ ᨽᩥᨠ᩠ᨡᩩ ᩋᩣᩁᩣᨾᩴ ᨣᨶ᩠ᨲ᩠ᩅᩣ ᨽᩥᨠ᩠ᨡᩪᨶᩴ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩥ. “ᨠᩥᩴ ᨸᨶ ᨲ᩠ᩅᩴ, ᩋᩣᩅᩩᩈᩮᩣ, ᨴᩦᨥᩮ ᨶᨡᩮ ᨵᩤᩁᩮᩈᩦ”ᨲᩥ? “ᩑᩅᨾᩣᩅᩩᩈᩮᩣ”ᨲᩥ. ᨿᩮ ᨲᩮ ᨽᩥᨠ᩠ᨡᩪ ᩋᨸ᩠ᨸᩥᨧ᩠ᨨᩣ …ᨸᩮ…  ᨲᩮ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᨽᩥᨠ᩠ᨡᩩ ᨴᩦᨥᩮ ᨶᨡᩮ ᨵᩤᩁᩮᩔᩈᩦ”ᨲᩥ. ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᨴᩦᨥᩣ ᨶᨡᩣ ᨵᩤᩁᩮᨲᨻ᩠ᨻᩣ. ᨿᩮᩣ ᨵᩤᩁᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>

<Paragraph number="1157" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᨶᨡᩮᨶᨸᩥ ᨶᨡᩴ ᨨᩥᨶ᩠ᨴᨶ᩠ᨲᩥ, ᨾᩩᨡᩮᨶᨸᩥ ᨶᨡᩴ ᨨᩥᨶ᩠ᨴᨶ᩠ᨲᩥ, ᨠᩩᨭ᩠ᨭᩮᨸᩥ ᨥᩴᩈᨶ᩠ᨲᩥ. ᩋᩘᨣᩩᩃᩥᨿᩮᩣ ᨴᩩᨠ᩠ᨡᩣ ᩉᩮᩣᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨶᨡᨧ᩠ᨨᩮᨴᨶᨶ᩺”ᨲᩥ. ᩈᩃᩮᩣᩉᩥᨲᩴ ᨶᨡᩴ ᨨᩥᨶ᩠ᨴᨶ᩠ᨲᩥ. ᩋᩘᨣᩩᩃᩥᨿᩮᩣ ᨴᩩᨠ᩠ᨡᩣ ᩉᩮᩣᨶ᩠ᨲᩥ …ᨸᩮ…  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨾᩴᩈᨸ᩠ᨸᨾᩣᨱᩮᨶ ᨶᨡᩴ ᨨᩥᨶ᩠ᨴᩥᨲᩩᨶ᩺”ᨲᩥ.
</Paragraph>

<Paragraph number="1158" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᩅᩦᩈᨲᩥᨾᨭ᩠ᨮᩴ ᨠᩣᩁᩣᨸᩮᨶ᩠ᨲᩥ. ᨾᨶᩩᩔᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᩈᩮᨿ᩠ᨿᨳᩣᨸᩥ ᨣᩥᩉᩦ ᨠᩣᨾᨽᩮᩣᨣᩥᨶᩮᩣ”ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᩅᩦᩈᨲᩥᨾᨭ᩠ᨮᩴ ᨠᩣᩁᩣᨸᩮᨲᨻ᩠ᨻᩴ. ᨿᩮᩣ ᨠᩣᩁᩣᨸᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨾᩃᨾᨲ᩠ᨲᩴ ᩋᨸᨠᨯ᩠ᨰᩥᨲᩩᨶ᩺”ᨲᩥ.
</Paragraph>

</Division>
<Division number="275" book="cula">

<Paragraph number="1159" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪᨶᩴ ᨠᩮᩈᩣ ᨴᩦᨥᩣ ᩉᩮᩣᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩏᩔᩉᨶ᩠ᨲᩥ ᨸᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩪ ᩋᨬ᩠ᨬᨾᨬ᩠ᨬᩴ ᨠᩮᩈᩮ ᩒᩁᩮᩣᨸᩮᨲᩩᨶ᩺”ᨲᩥ? “ᩏᩔᩉᨶ᩠ᨲᩥ, ᨽᨣᩅᩤ”ᨲᩥ. ᩋᨳ ᨡᩮᩣ ᨽᨣᩅᩤ ᩑᨲᩈ᩠ᨾᩥᩴ ᨶᩥᨴᩤᨶᩮ ᩑᨲᩈ᩠ᨾᩥᩴ ᨸᨠᩁᨱᩮ ᨽᩥᨠ᩠ᨡᩩᩈᩴᨥᩴ ᩈᨶ᩠ᨶᩥᨸᩣᨲᩣᨸᩮᨲ᩠ᩅᩣ …ᨸᩮ…  ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨡᩩᩁᩴ ᨡᩩᩁᩈᩥᩃᩴ ᨡᩩᩁᩈᩥᨸᩣᨭᩥᨠᩴ ᨶᨾᨲᨠᩴ ᩈᨻ᩠ᨻᩴ ᨡᩩᩁᨽᨱ᩠ᨯᨶ᩺”ᨲᩥ.
</Paragraph>

<Paragraph number="1160" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᨾᩔᩩᩴ ᨠᨸ᩠ᨸᩣᨸᩮᨶ᩠ᨲᩥ …ᨸᩮ…  ᨾᩔᩩᩴ ᩅᨯ᩠ᨰᩣᨸᩮᨶ᩠ᨲᩥ…  ᨣᩮᩤᩃᩮᩣᨾᩥᨠᩴ ᨠᩣᩁᩣᨸᩮᨶ᩠ᨲᩥ…  ᨧᨲᩩᩁᩔᨠᩴ ᨠᩣᩁᩣᨸᩮᨶ᩠ᨲᩥ…  ᨸᩁᩥᨾᩩᨡᩴ ᨠᩣᩁᩣᨸᩮᨶ᩠ᨲᩥ…  ᩋᨯ᩠ᨰᨴᩩᨠᩴ ᨠᩣᩁᩣᨸᩮᨶ᩠ᨲᩥ…  ᨴᩤᨮᩥᨠᩴ ᨮᨸᩮᨶ᩠ᨲᩥ…  ᩈᨾ᩠ᨻᩣᨵᩮ ᩃᩮᩣᨾᩴ ᩈᩴᩉᩁᩣᨸᩮᨶ᩠ᨲᩥ. ᨾᨶᩩᩔᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᩈᩮᨿ᩠ᨿᨳᩣᨸᩥ ᨣᩥᩉᩦ ᨠᩣᨾᨽᩮᩣᨣᩥᨶᩮᩣ”ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᨾᩔᩩ ᨠᨸ᩠ᨸᩣᨸᩮᨲᨻ᩠ᨻᩴ …ᨸᩮ…  ᨶ ᨾᩔᩩ ᩅᨯ᩠ᨰᩣᨸᩮᨲᨻ᩠ᨻᩴ…  ᨶ ᨣᩮᩤᩃᩮᩣᨾᩥᨠᩴ ᨠᩣᩁᩣᨸᩮᨲᨻ᩠ᨻᩴ…  ᨶ ᨧᨲᩩᩁᩔᨠᩴ ᨠᩣᩁᩣᨸᩮᨲᨻ᩠ᨻᩴ…  ᨶ ᨸᩁᩥᨾᩩᨡᩴ ᨠᩣᩁᩣᨸᩮᨲᨻ᩠ᨻᩴ…  ᨶ ᩋᨯ᩠ᨰᨴᩩᨠᩴ ᨠᩣᩁᩣᨸᩮᨲᨻ᩠ᨻᩴ…  ᨶ ᨴᩤᨮᩥᨠᩣ ᨮᨸᩮᨲᨻ᩠ᨻᩣ…  ᨶ ᩈᨾ᩠ᨻᩣᨵᩮ ᩃᩮᩣᨾᩴ ᩈᩴᩉᩁᩣᨸᩮᨲᨻ᩠ᨻᩴ. ᨿᩮᩣ ᩈᩴᩉᩁᩣᨸᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>

<Paragraph number="1161" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩔ ᨽᩥᨠ᩠ᨡᩩᨶᩮᩣ ᩈᨾ᩠ᨻᩣᨵᩮ ᩅᨱᩮᩣ ᩉᩮᩣᨲᩥ. ᨽᩮᩈᨩ᩠ᨩᩴ ᨶ ᩈᨶ᩠ᨲᩥᨭ᩠ᨮᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩋᩣᨻᩣᨵᨸ᩠ᨸᨧ᩠ᨧᨿᩣ ᩈᨾ᩠ᨻᩣᨵᩮ ᩃᩮᩣᨾᩴ ᩈᩴᩉᩁᩣᨸᩮᨲᩩᨶ᩺”ᨲᩥ.
</Paragraph>

<Paragraph number="1162" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᨠᨲ᩠ᨲᩁᩥᨠᩣᨿ ᨠᩮᩈᩮ ᨨᩮᨴᩤᨸᩮᨶ᩠ᨲᩥ. ᨾᨶᩩᩔᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᩈᩮᨿ᩠ᨿᨳᩣᨸᩥ ᨣᩥᩉᩦ ᨠᩣᨾᨽᩮᩣᨣᩥᨶᩮᩣ”ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᨠᨲ᩠ᨲᩁᩥᨠᩣᨿ ᨠᩮᩈᩣ ᨨᩮᨴᩤᨸᩮᨲᨻ᩠ᨻᩣ. ᨿᩮᩣ ᨨᩮᨴᩤᨸᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>

<Paragraph number="1163" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩔ ᨽᩥᨠ᩠ᨡᩩᨶᩮᩣ ᩈᩦᩈᩮ ᩅᨱᩮᩣ ᩉᩮᩣᨲᩥ, ᨶ ᩈᨠ᩠ᨠᩮᩣᨲᩥ ᨡᩩᩁᩮᨶ ᨠᩮᩈᩮ ᩒᩁᩮᩣᨸᩮᨲᩩᩴ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩋᩣᨻᩣᨵᨸ᩠ᨸᨧ᩠ᨧᨿᩣ ᨠᨲ᩠ᨲᩁᩥᨠᩣᨿ ᨠᩮᩈᩮ ᨨᩮᨴᩤᨸᩮᨲᩩᨶ᩺”ᨲᩥ.
</Paragraph>

<Paragraph number="1164" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᨴᩦᨥᩣᨶᩥ ᨶᩣᩈᩥᨠᩣᩃᩮᩣᨾᩣᨶᩥ ᨵᩤᩁᩮᨶ᩠ᨲᩥ. ᨾᨶᩩᩔᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᩈᩮᨿ᩠ᨿᨳᩣᨸᩥ ᨸᩥᩈᩣᨧᩥᩃᩖᩥᨠᩣ”ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᨴᩦᨥᩴ ᨶᩣᩈᩥᨠᩣᩃᩮᩣᨾᩴ ᨵᩤᩁᩮᨲᨻ᩠ᨻᩴ. ᨿᩮᩣ ᨵᩤᩁᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>

<Paragraph number="1165" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᩈᨠ᩠ᨡᩁᩥᨠᩣᨿᨸᩥ ᨾᨵᩩᩈᩥᨲ᩠ᨳᨠᩮᨶᨸᩥ ᨶᩣᩈᩥᨠᩣᩃᩮᩣᨾᩴ ᨣᩤᩉᩣᨸᩮᨶ᩠ᨲᩥ. ᨶᩣᩈᩥᨠᩣ ᨴᩩᨠ᩠ᨡᩣ ᩉᩮᩣᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩈᨱ᩠ᨯᩣᩈᨶ᩺”ᨲᩥ.
</Paragraph>

<Paragraph number="1166" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᨸᩃᩥᨲᩴ ᨣᩤᩉᩣᨸᩮᨶ᩠ᨲᩥ. ᨾᨶᩩᩔᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᩈᩮᨿ᩠ᨿᨳᩣᨸᩥ ᨣᩥᩉᩦ ᨠᩣᨾᨽᩮᩣᨣᩥᨶᩮᩣ”ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᨸᩃᩥᨲᩴ ᨣᩤᩉᩣᨸᩮᨲᨻ᩠ᨻᩴ. ᨿᩮᩣ ᨣᩤᩉᩣᨸᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>

</Division>
<Division number="276" book="cula">

<Paragraph number="1167" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩔ ᨽᩥᨠ᩠ᨡᩩᨶᩮᩣ ᨠᨱ᩠ᨱᨣᩪᨳᨠᩮᩉᩥ ᨠᨱ᩠ᨱᩣ ᨳᨠᩥᨲᩣ ᩉᩮᩣᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨠᨱ᩠ᨱᨾᩃᩉᩁᨱᩥᨶ᩺”ᨲᩥ.
</Paragraph>

<Paragraph number="1168" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᩏᨧ᩠ᨧᩣᩅᨧᩣ ᨠᨱ᩠ᨱᨾᩃᩉᩁᨱᩥᨿᩮᩣ ᨵᩤᩁᩮᨶ᩠ᨲᩥ ᩈᩮᩣᩅᨱ᩠ᨱᨾᨿᩴ ᩁᩪᨸᩥᨿᨾᨿᩴ. ᨾᨶᩩᩔᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᩈᩮᨿ᩠ᨿᨳᩣᨸᩥ ᨣᩥᩉᩦ ᨠᩣᨾᨽᩮᩣᨣᩥᨶᩮᩣ”ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᩏᨧ᩠ᨧᩣᩅᨧᩣ ᨠᨱ᩠ᨱᨾᩃᩉᩁᨱᩥᨿᩮᩣ ᨵᩤᩁᩮᨲᨻ᩠ᨻᩣ. ᨿᩮᩣ ᨵᩤᩁᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣᨲᩥ. ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩋᨭ᩠ᨮᩥᨾᨿᩴ ᨴᨶ᩠ᨲᨾᨿᩴ ᩅᩥᩈᩣᨱᨾᨿᩴ ᨶᩊᨾᨿᩴ ᩅᩮᩊᩩᨾᨿᩴ ᨠᨭ᩠ᨮᨾᨿᩴ ᨩᨲᩩᨾᨿᩴ ᨹᩃᨾᨿᩴ ᩃᩮᩣᩉᨾᨿᩴ ᩈᩘᨡᨶᩣᨽᩥᨾᨿᨶ᩺”ᨲᩥ.
</Paragraph>

</Division>
<Division number="277" book="cula">

<Paragraph number="1169" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᨻᩉᩩᩴ ᩃᩮᩣᩉᨽᨱ᩠ᨯᩴ ᨠᩴᩈᨽᨱ᩠ᨯᩴ ᩈᨶ᩠ᨶᩥᨧᨿᩴ ᨠᩁᩮᩣᨶ᩠ᨲᩥ. ᨾᨶᩩᩔᩣ ᩅᩥᩉᩣᩁᨧᩣᩁᩥᨠᩴ ᩋᩣᩉᩥᨱ᩠ᨯᨶ᩠ᨲᩣ ᨸᩔᩥᨲ᩠ᩅᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᩈᨾᨱᩣ ᩈᨠ᩠ᨿᨸᩩᨲ᩠ᨲᩥᨿᩣ ᨻᩉᩩᩴ ᩃᩮᩣᩉᨽᨱ᩠ᨯᩴ ᨠᩴᩈᨽᨱ᩠ᨯᩴ ᩈᨶ᩠ᨶᩥᨧᨿᩴ ᨠᩁᩥᩔᨶ᩠ᨲᩥ, ᩈᩮᨿ᩠ᨿᨳᩣᨸᩥ ᨠᩴᩈᨸᨲ᩠ᨳᩁᩥᨠᩣ”ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᨻᩉᩩᩴ ᩃᩮᩣᩉᨽᨱ᩠ᨯᩴ ᨠᩴᩈᨽᨱ᩠ᨯᩴ ᩈᨶ᩠ᨶᩥᨧᨿᩮᩣ ᨠᩣᨲᨻ᩠ᨻᩮᩣ. ᨿᩮᩣ ᨠᩁᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>

<Paragraph number="1170" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᩋᨬ᩠ᨩᨶᩥᨾ᩠ᨸᩥ ᩋᨬ᩠ᨩᨶᩥᩈᩃᩣᨠᨾ᩠ᨸᩥ ᨠᨱ᩠ᨱᨾᩃᩉᩁᨱᩥᨾ᩠ᨸᩥ ᨻᨶ᩠ᨵᨶᨾᨲ᩠ᨲᨾ᩠ᨸᩥ ᨠᩩᨠ᩠ᨠᩩᨧ᩠ᨧᩣᨿᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩋᨬ᩠ᨩᨶᩥᩴ ᩋᨬ᩠ᨩᨶᩥᩈᩃᩣᨠᩴ ᨠᨱ᩠ᨱᨾᩃᩉᩁᨱᩥᩴ ᨻᨶ᩠ᨵᨶᨾᨲ᩠ᨲᨶ᩺”ᨲᩥ.
</Paragraph>

<Paragraph number="1171" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᩈᩘᨥᩣᨭᩥᨸᩃᩖᨲ᩠ᨳᩥᨠᩣᨿ ᨶᩥᩈᩦᨴᨶ᩠ᨲᩥ. ᩈᩘᨥᩣᨭᩥᨿᩣ ᨸᨲ᩠ᨲᩣ ᩃᩩᨩ᩠ᨩᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᩈᩘᨥᩣᨭᩥᨸᩃᩖᨲ᩠ᨳᩥᨠᩣᨿ ᨶᩥᩈᩦᨴᩥᨲᨻ᩠ᨻᩴ. ᨿᩮᩣ ᨶᩥᩈᩦᨴᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>

<Paragraph number="1172" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᨣᩥᩃᩣᨶᩮᩣ ᩉᩮᩣᨲᩥ. ᨲᩔ ᩅᩥᨶᩣ ᩋᩣᨿᩮᩣᨣᩮᨶ ᨶ ᨹᩣᩈᩩ ᩉᩮᩣᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩋᩣᨿᩮᩣᨣᨶ᩺”ᨲᩥ. ᩋᨳ ᨡᩮᩣ ᨽᩥᨠ᩠ᨡᩪᨶᩴ ᩑᨲᨴᩉᩮᩣᩈᩥ—  “ᨠᨳᩴ ᨶᩩ ᨡᩮᩣ ᩋᩣᨿᩮᩣᨣᩮᩤ ᨠᩣᨲᨻ᩠ᨻᩮᩣ”ᨲᩥ? ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨲᨶ᩠ᨲᨠᩴ ᩅᩮᨾᩴ ᨠᩅᨭᩴ ᩈᩃᩣᨠᩴ ᩈᨻ᩠ᨻᩴ ᨲᨶ᩠ᨲᨽᨱ᩠ᨯᨠᨶ᩺”ᨲᩥ.
</Paragraph>

</Division>
<Division number="278" book="cula">

<Paragraph number="1173" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᩋᨠᩣᨿᨻᨶ᩠ᨵᨶᩮᩣ ᨣᩤᨾᩴ ᨸᩥᨱ᩠ᨯᩣᨿ ᨸᩣᩅᩥᩈᩥ. ᨲᩔ ᩁᨳᩥᨠᩣᨿ ᩋᨶ᩠ᨲᩁᩅᩤᩈᨠᩮᩣ ᨸᨽᩔᩥᨲ᩠ᨳ. ᨾᨶᩩᩔᩣ ᩏᨠ᩠ᨠᩩᨭ᩠ᨮᩥᨾᨠᩴᩈᩩ. ᩈᩮᩣ ᨽᩥᨠ᩠ᨡᩩ ᨾᩘᨠᩩ ᩋᩉᩮᩣᩈᩥ. ᩋᨳ ᨡᩮᩣ ᩈᩮᩣ ᨽᩥᨠ᩠ᨡᩩ ᩋᩣᩁᩣᨾᩴ ᨣᨶ᩠ᨲ᩠ᩅᩣ ᨽᩥᨠ᩠ᨡᩪᨶᩴ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩥ. ᨽᩥᨠ᩠ᨡᩪ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᩋᨠᩣᨿᨻᨶ᩠ᨵᨶᩮᨶ ᨣᩤᨾᩮᩣ ᨸᩅᩥᩈᩥᨲᨻ᩠ᨻᩮᩣ. ᨿᩮᩣ ᨸᩅᩥᩈᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨠᩣᨿᨻᨶ᩠ᨵᨶᨶ᩺”ᨲᩥ.
</Paragraph>

<Paragraph number="1174" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᩏᨧ᩠ᨧᩣᩅᨧᩣᨶᩥ ᨠᩣᨿᨻᨶ᩠ᨵᨶᩣᨶᩥ ᨵᩤᩁᩮᨶ᩠ᨲᩥ—  ᨠᩃᩣᨻᩩᨠᩴ, ᨴᩮᨯ᩠ᨯᩩᨽᨠᩴ, ᨾᩩᩁᨩᩴ, ᨾᨴ᩠ᨴᩅᩦᨱᩴ. ᨾᨶᩩᩔᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᩈᩮᨿ᩠ᨿᨳᩣᨸᩥ ᨣᩥᩉᩦ ᨠᩣᨾᨽᩮᩣᨣᩥᨶᩮᩣ”ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᩏᨧ᩠ᨧᩣᩅᨧᩣᨶᩥ ᨠᩣᨿᨻᨶ᩠ᨵᨶᩣᨶᩥ ᨵᩤᩁᩮᨲᨻ᩠ᨻᩣᨶᩥ—  ᨠᩃᩣᨻᩩᨠᩴ, ᨴᩮᨯ᩠ᨯᩩᨽᨠᩴ, ᨾᩩᩁᨩᩴ, ᨾᨴ᩠ᨴᩅᩦᨱᩴ. ᨿᩮᩣ ᨵᩤᩁᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨴ᩠ᩅᩮ ᨠᩣᨿᨻᨶ᩠ᨵᨶᩣᨶᩥ—  ᨸᨭ᩠ᨭᩥᨠᩴ, ᩈᩪᨠᩁᨶ᩠ᨲᨠᨶ᩺”ᨲᩥ. ᨠᩣᨿᨻᨶ᩠ᨵᨶᩔ ᨴᩈᩣ ᨩᩦᩁᨶ᩠ᨲᩥ …ᨸᩮ…  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨾᩩᩁᨩᩴ ᨾᨴ᩠ᨴᩅᩦᨱᨶ᩺”ᨲᩥ. ᨠᩣᨿᨻᨶ᩠ᨵᨶᩔ ᩋᨶ᩠ᨲᩮᩣ ᨩᩦᩁᨲᩥ …ᨸᩮ…  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩈᩮᩣᨽᨱᩴ ᨣᩩᨱᨠᨶ᩺”ᨲᩥ. ᨠᩣᨿᨻᨶ᩠ᨵᨶᩔ ᨸᩅᨶᨶ᩠ᨲᩮᩣ ᨩᩦᩁᨲᩥ …ᨸᩮ…  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩅᩥᨵᨶ᩺”ᨲᩥ.
</Paragraph>

<Paragraph number="1175" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᩏᨧ᩠ᨧᩣᩅᨧᩮ ᩅᩥᨵᩮ ᨵᩤᩁᩮᨶ᩠ᨲᩥ ᩈᩮᩣᩅᨱ᩠ᨱᨾᨿᩴ ᩁᩪᨸᩥᨿᨾᨿᩴ. ᨾᨶᩩᩔᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᩈᩮᨿ᩠ᨿᨳᩣᨸᩥ ᨣᩥᩉᩦ ᨠᩣᨾᨽᩮᩣᨣᩥᨶᩮᩣ”ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᩏᨧ᩠ᨧᩣᩅᨧᩣ ᩅᩥᨵᩤ ᨵᩤᩁᩮᨲᨻ᩠ᨻᩣ. ᨿᩮᩣ ᨵᩤᩁᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩋᨭ᩠ᨮᩥᨾᨿᩴ …ᨸᩮ…  ᩈᩘᨡᨶᩣᨽᩥᨾᨿᩴ ᩈᩩᨲ᩠ᨲᨾᨿᨶ᩺”ᨲᩥ.
</Paragraph>

</Division>
<Division number="279" book="cula">

<Paragraph number="1176" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᩣᨿᩈ᩠ᨾᩣ ᩋᩣᨶᨶ᩠ᨴᩮᩣ ᩃᩉᩩᨠᩣ ᩈᩘᨥᩣᨭᩥᨿᩮᩣ ᨸᩣᩁᩩᨸᩥᨲ᩠ᩅᩣ ᨣᩤᨾᩴ ᨸᩥᨱ᩠ᨯᩣᨿ ᨸᩣᩅᩥᩈᩥ. ᩅᩤᨲᨾᨱ᩠ᨯᩃᩥᨠᩣᨿ ᩈᩘᨥᩣᨭᩥᨿᩮᩣ ᩏᨠ᩠ᨡᩥᨸᩥᨿᩥᩴᩈᩩ. ᩋᨳ ᨡᩮᩣ ᩋᩣᨿᩈ᩠ᨾᩣ ᩋᩣᨶᨶ᩠ᨴᩮᩣ ᩋᩣᩁᩣᨾᩴ ᨣᨶ᩠ᨲ᩠ᩅᩣ ᨽᩥᨠ᩠ᨡᩪᨶᩴ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩥ. ᨽᩥᨠ᩠ᨡᩪ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨣᨱ᩠ᨮᩥᨠᩴ ᨸᩣᩈᨠᨶ᩺”ᨲᩥ.
</Paragraph>

<Paragraph number="1177" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᩏᨧ᩠ᨧᩣᩅᨧᩣ ᨣᨱ᩠ᨮᩥᨠᩣᨿᩮᩣ ᨵᩤᩁᩮᨶ᩠ᨲᩥ ᩈᩮᩣᩅᨱ᩠ᨱᨾᨿᩴ ᩁᩪᨸᩥᨿᨾᨿᩴ. ᨾᨶᩩᩔᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᩈᩮᨿ᩠ᨿᨳᩣᨸᩥ ᨣᩥᩉᩦ ᨠᩣᨾᨽᩮᩣᨣᩥᨶᩮᩣ”ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᩏᨧ᩠ᨧᩣᩅᨧᩣ ᨣᨱ᩠ᨮᩥᨠᩣ ᨵᩤᩁᩮᨲᨻ᩠ᨻᩣ. ᨿᩮᩣ ᨵᩤᩁᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩋᨭ᩠ᨮᩥᨾᨿᩴ ᨴᨶ᩠ᨲᨾᨿᩴ ᩅᩥᩈᩣᨱᨾᨿᩴ ᨶᩊᨾᨿᩴ ᩅᩮᩊᩩᨾᨿᩴ ᨠᨭ᩠ᨮᨾᨿᩴ ᨩᨲᩩᨾᨿᩴ ᨹᩃᨾᨿᩴ ᩃᩮᩣᩉᨾᨿᩴ ᩈᩘᨡᨶᩣᨽᩥᨾᨿᩴ ᩈᩩᨲ᩠ᨲᨾᨿᨶ᩺”ᨲᩥ.
</Paragraph>

<Paragraph number="1178" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᨣᨱ᩠ᨮᩥᨠᨾ᩠ᨸᩥ ᨸᩣᩈᨠᨾ᩠ᨸᩥ ᨧᩦᩅᩁᩮ ᩋᨸ᩠ᨸᩮᨶ᩠ᨲᩥ. ᨧᩦᩅᩁᩴ ᨩᩦᩁᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨣᨱ᩠ᨮᩥᨠᨹᩃᨠᩴ ᨸᩣᩈᨠᨹᩃᨠᨶ᩺”ᨲᩥ. ᨣᨱ᩠ᨮᩥᨠᨹᩃᨠᨾ᩠ᨸᩥ ᨸᩣᩈᨠᨹᩃᨠᨾ᩠ᨸᩥ ᩋᨶ᩠ᨲᩮ ᩋᨸ᩠ᨸᩮᨶ᩠ᨲᩥ. ᨠᩮᩣᨭ᩠ᨭᩮᩣ ᩅᩥᩅᩁᩥᨿᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨣᨱ᩠ᨮᩥᨠᨹᩃᨠᩴ ᩋᨶ᩠ᨲᩮ ᩋᨸ᩠ᨸᩮᨲᩩᩴ; ᨸᩣᩈᨠᨹᩃᨠᩴ ᩈᨲ᩠ᨲᩘᨣᩩᩃᩴ ᩅᩤ ᩋᨭ᩠ᨮᩘᨣᩩᩃᩴ ᩅᩤ ᩒᨣᩤᩉᩮᨲ᩠ᩅᩣ ᩋᨸ᩠ᨸᩮᨲᩩᨶ᩺”ᨲᩥ.
</Paragraph>

</Division>
<Division number="280" book="cula">

<Paragraph number="1179" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᨣᩥᩉᩥᨶᩥᩅᨲ᩠ᨳᩴ ᨶᩥᩅᩤᩈᩮᨶ᩠ᨲᩥ—  ᩉᨲ᩠ᨳᩥᩈᩮᩣᨱ᩠ᨯᨠᩴ, ᨾᨧ᩠ᨨᩅᩤᩊᨠᩴ, ᨧᨲᩩᨠᨱ᩠ᨱᨠᩴ, ᨲᩣᩃᩅᨱ᩠ᨭᨠᩴ, ᩈᨲᩅᩃᩥᨠᩴ. ᨾᨶᩩᩔᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᩈᩮᨿ᩠ᨿᨳᩣᨸᩥ ᨣᩥᩉᩦ ᨠᩣᨾᨽᩮᩣᨣᩥᨶᩮᩣ”ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᨣᩥᩉᩥᨶᩥᩅᨲ᩠ᨳᩴ ᨶᩥᩅᩤᩈᩮᨲᨻ᩠ᨻᩴ—  ᩉᨲ᩠ᨳᩥᩈᩮᩣᨱ᩠ᨯᨠᩴ, ᨾᨧ᩠ᨨᩅᩤᩊᨠᩴ, ᨧᨲᩩᨠᨱ᩠ᨱᨠᩴ, ᨲᩣᩃᩅᨱ᩠ᨭᨠᩴ, ᩈᨲᩅᩃᩥᨠᩴ. ᨿᩮᩣ ᨶᩥᩅᩤᩈᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>

<Paragraph number="1180" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᨣᩥᩉᩥᨸᩣᩁᩩᨲᩴ ᨸᩣᩁᩩᨸᨶ᩠ᨲᩥ. ᨾᨶᩩᩔᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᩈᩮᨿ᩠ᨿᨳᩣᨸᩥ ᨣᩥᩉᩦ ᨠᩣᨾᨽᩮᩣᨣᩥᨶᩮᩣ”ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᨣᩥᩉᩥᨸᩣᩁᩩᨲᩴ ᨸᩣᩁᩩᨸᩥᨲᨻ᩠ᨻᩴ. ᨿᩮᩣ ᨸᩣᩁᩩᨸᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>

<Paragraph number="1181" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᩈᩴᩅᩮᩃᩖᩥᨿᩴ ᨶᩥᩅᩤᩈᩮᨶ᩠ᨲᩥ. ᨾᨶᩩᩔᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᩈᩮᨿ᩠ᨿᨳᩣᨸᩥ ᩁᨬ᩠ᨬᩮᩣ ᨾᩩᨱ᩠ᨯᩅᨭ᩠ᨭᩦ”ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᩈᩴᩅᩮᩃᩖᩥᨿᩴ ᨶᩥᩅᩤᩈᩮᨲᨻ᩠ᨻᩴ. ᨿᩮᩣ ᨶᩥᩅᩤᩈᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>

</Division>
<Division number="281" book="cula">

<Paragraph number="1182" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᩏᨽᨲᩮᩣᨠᩣᨩᩴ ᩉᩁᨶ᩠ᨲᩥ. ᨾᨶᩩᩔᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᩈᩮᨿ᩠ᨿᨳᩣᨸᩥ ᩁᨬ᩠ᨬᩮᩣ ᨾᩩᨱ᩠ᨯᩅᨭ᩠ᨭᩦ”ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᩏᨽᨲᩮᩣᨠᩣᨩᩴ ᩉᩁᩥᨲᨻ᩠ᨻᩴ. ᨿᩮᩣ ᩉᩁᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩑᨠᨲᩮᩣᨠᩣᨩᩴ ᩋᨶ᩠ᨲᩁᩣᨠᩣᨩᩴ ᩈᩦᩈᨽᩣᩁᩴ ᨡᨶ᩠ᨵᨽᩣᩁᩴ ᨠᨭᩥᨽᩣᩁᩴ ᩒᩃᨾ᩠ᨻᨠᨶ᩺”ᨲᩥ.
</Paragraph>

</Division>
<Division number="282" book="cula">

<Paragraph number="1183" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᨴᨶ᩠ᨲᨠᨭ᩠ᨮᩴ ᨶ ᨡᩣᨴᨶ᩠ᨲᩥ. ᨾᩩᨡᩴ ᨴᩩᨣ᩠ᨣᨶ᩠ᨵᩴ ᩉᩮᩣᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ.
</Paragraph>

<Paragraph number="1184" book="cula">
“ᨸᨬ᩠ᨧᩥᨾᩮ, ᨽᩥᨠ᩠ᨡᩅᩮ, ᩋᩣᨴᩦᨶᩅᩤ ᨴᨶ᩠ᨲᨠᨭ᩠ᨮᩔ ᩋᨡᩣᨴᨶᩮ. ᩋᨧᨠ᩠ᨡᩩᩔᩴ, ᨾᩩᨡᩴ ᨴᩩᨣ᩠ᨣᨶ᩠ᨵᩴ ᩉᩮᩣᨲᩥ, ᩁᩈᩉᩁᨱᩥᨿᩮᩣ ᨶ ᩅᩥᩈᩩᨩ᩠ᨫᨶ᩠ᨲᩥ, ᨸᩥᨲ᩠ᨲᩴ ᩈᩮᨾ᩠ᩉᩴ ᨽᨲ᩠ᨲᩴ ᨸᩁᩥᨿᩮᩣᨶᨶ᩠ᨵᨲᩥ, ᨽᨲ᩠ᨲᨾᩔ ᨶᨧ᩠ᨨᩣᨴᩮᨲᩥ—  ᩍᨾᩮ ᨡᩮᩣ, ᨽᩥᨠ᩠ᨡᩅᩮ, ᨸᨬ᩠ᨧ ᩋᩣᨴᩦᨶᩅᩤ ᨴᨶ᩠ᨲᨠᨭ᩠ᨮᩔ ᩋᨡᩣᨴᨶᩮ.
</Paragraph>

<Paragraph number="1185" book="cula">
ᨸᨬ᩠ᨧᩥᨾᩮ, ᨽᩥᨠ᩠ᨡᩅᩮ, ᩋᩣᨶᩥᩈᩴᩈᩣ ᨴᨶ᩠ᨲᨠᨭ᩠ᨮᩔ ᨡᩣᨴᨶᩮ. ᨧᨠ᩠ᨡᩩᩔᩴ, ᨾᩩᨡᩴ ᨶ ᨴᩩᨣ᩠ᨣᨶ᩠ᨵᩴ ᩉᩮᩣᨲᩥ, ᩁᩈᩉᩁᨱᩥᨿᩮᩣ ᩅᩥᩈᩩᨩ᩠ᨫᨶ᩠ᨲᩥ, ᨸᩥᨲ᩠ᨲᩴ ᩈᩮᨾ᩠ᩉᩴ ᨽᨲ᩠ᨲᩴ ᨶ ᨸᩁᩥᨿᩮᩣᨶᨶ᩠ᨵᨲᩥ, ᨽᨲ᩠ᨲᨾᩔ ᨨᩣᨴᩮᨲᩥ—  ᩍᨾᩮ ᨡᩮᩣ, ᨽᩥᨠ᩠ᨡᩅᩮ, ᨸᨬ᩠ᨧ ᩋᩣᨶᩥᩈᩴᩈᩣ ᨴᨶ᩠ᨲᨠᨭ᩠ᨮᩔ ᨡᩣᨴᨶᩮ. ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨴᨶ᩠ᨲᨠᨭ᩠ᨮᨶ᩺”ᨲᩥ.
</Paragraph>

<Paragraph number="1186" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᨴᩦᨥᩣᨶᩥ ᨴᨶ᩠ᨲᨠᨭ᩠ᨮᩣᨶᩥ ᨡᩣᨴᨶ᩠ᨲᩥ, ᨲᩮᩉᩮᩅ ᩈᩣᨾᨱᩮᩁᩴ ᩋᩣᨠᩮᩣᨭᩮᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᨴᩦᨥᩴ ᨴᨶ᩠ᨲᨠᨭ᩠ᨮᩴ ᨡᩣᨴᩥᨲᨻ᩠ᨻᩴ. ᨿᩮᩣ ᨡᩣᨴᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩋᨭ᩠ᨮᩘᨣᩩᩃᨸᩁᨾᩴ ᨴᨶ᩠ᨲᨠᨭ᩠ᨮᩴ, ᨶ ᨧ ᨲᩮᨶ ᩈᩣᨾᨱᩮᩁᩮᩣ ᩋᩣᨠᩮᩣᨭᩮᨲᨻ᩠ᨻᩮᩣ. ᨿᩮᩣ ᩋᩣᨠᩮᩣᨭᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>

<Paragraph number="1187" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩔ ᨽᩥᨠ᩠ᨡᩩᨶᩮᩣ ᩋᨲᩥᨾᨭᩣᩉᨠᩴ ᨴᨶ᩠ᨲᨠᨭ᩠ᨮᩴ ᨡᩣᨴᨶ᩠ᨲᩔ ᨠᨱ᩠ᨮᩮ ᩅᩥᩃᨣ᩠ᨣᩴ ᩉᩮᩣᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᩋᨲᩥᨾᨭᩣᩉᨠᩴ ᨴᨶ᩠ᨲᨠᨭ᩠ᨮᩴ ᨡᩣᨴᩥᨲᨻ᩠ᨻᩴ. ᨿᩮᩣ ᨡᩣᨴᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨧᨲᩩᩁᩘᨣᩩᩃᨸᨧ᩠ᨨᩥᨾᩴ ᨴᨶ᩠ᨲᨠᨭ᩠ᨮᨶ᩺”ᨲᩥ.
</Paragraph>

</Division>
<Division number="283" book="cula">

<Paragraph number="1188" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᨴᩤᨿᩴ ᩋᩣᩃᩥᨾ᩠ᨸᩮᨶ᩠ᨲᩥ. ᨾᨶᩩᩔᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᩈᩮᨿ᩠ᨿᨳᩣᨸᩥ ᨴᩅᨯᩣᩉᨠᩣ”ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᨴᩤᨿᩮᩣ ᩋᩣᩃᩥᨾ᩠ᨸᩥᨲᨻ᩠ᨻᩮᩣ. ᨿᩮᩣ ᩋᩣᩃᩥᨾ᩠ᨸᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>

<Paragraph number="1189" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩅᩥᩉᩣᩁᩣ ᨲᩥᨱᨣᩉᨶᩣ ᩉᩮᩣᨶ᩠ᨲᩥ, ᨴᩅᨯᩣᩉᩮ ᨯᨿ᩠ᩉᨾᩣᨶᩮ ᩅᩥᩉᩣᩁᩣ ᨯᨿ᩠ᩉᨶ᩠ᨲᩥ. ᨽᩥᨠ᩠ᨡᩪ ᨠᩩᨠ᩠ᨠᩩᨧ᩠ᨧᩣᨿᨶ᩠ᨲᩥ ᨸᨭᨣ᩠ᨣᩥᩴ ᨴᩤᨲᩩᩴ, ᨸᩁᩥᨲ᩠ᨲᩴ ᨠᩣᨲᩩᩴ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨴᩅᨯᩣᩉᩮ ᨯᨿ᩠ᩉᨾᩣᨶᩮ ᨸᨭᨣ᩠ᨣᩥᩴ ᨴᩤᨲᩩᩴ, ᨸᩁᩥᨲ᩠ᨲᩴ ᨠᩣᨲᩩᨶ᩺”ᨲᩥ.
</Paragraph>

</Division>
<Division number="284" book="cula">

<Paragraph number="1190" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᩁᩩᨠ᩠ᨡᩴ ᩋᨽᩥᩁᩩᩉᨶ᩠ᨲᩥ, ᩁᩩᨠ᩠ᨡᩣ ᩁᩩᨠ᩠ᨡᩴ ᩈᩘᨠᨾᨶ᩠ᨲᩥ. ᨾᨶᩩᩔᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᩈᩮᨿ᩠ᨿᨳᩣᨸᩥ ᨾᨠ᩠ᨠᨭᩣ”ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᩁᩩᨠ᩠ᨡᩮᩣ ᩋᨽᩥᩁᩩᩉᩥᨲᨻ᩠ᨻᩮᩣ. ᨿᩮᩣ ᩋᨽᩥᩁᩩᩉᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>

<Paragraph number="1191" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩔ ᨽᩥᨠ᩠ᨡᩩᨶᩮᩣ ᨠᩮᩣᩈᩃᩮᩈᩩ ᨩᨶᨸᨴᩮ ᩈᩣᩅᨲ᩠ᨳᩥᩴ ᨣᨧ᩠ᨨᨶ᩠ᨲᩔ ᩋᨶ᩠ᨲᩁᩣᨾᨣ᩠ᨣᩮ ᩉᨲ᩠ᨳᩦ ᨸᩁᩥᨿᩩᨭ᩠ᨮᩣᨲᩥ. ᩋᨳ ᨡᩮᩣ ᩈᩮᩣ ᨽᩥᨠ᩠ᨡᩩ ᩁᩩᨠ᩠ᨡᨾᩪᩃᩴ ᩏᨸᨵᩤᩅᩥᨲ᩠ᩅᩣ ᨠᩩᨠ᩠ᨠᩩᨧ᩠ᨧᩣᨿᨶ᩠ᨲᩮᩣ ᩁᩩᨠ᩠ᨡᩴ ᨶ ᩋᨽᩥᩁᩩᩉᩥ. ᩈᩮᩣ ᩉᨲ᩠ᨳᩦ ᩋᨬ᩠ᨬᩮᨶ ᩋᨣᨾᩣᩈᩥ. ᩋᨳ ᨡᩮᩣ ᩈᩮᩣ ᨽᩥᨠ᩠ᨡᩩ ᩈᩣᩅᨲ᩠ᨳᩥᩴ ᨣᨶ᩠ᨲ᩠ᩅᩣ ᨽᩥᨠ᩠ᨡᩪᨶᩴ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩥ. ᨽᩥᨠ᩠ᨡᩪ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩈᨲᩥ ᨠᩁᨱᩦᨿᩮ ᨸᩮᩣᩁᩥᩈᩴ ᩁᩩᨠ᩠ᨡᩴ ᩋᨽᩥᩁᩩᩉᩥᨲᩩᩴ ᩋᩣᨸᨴᩤᩈᩩ ᨿᩣᩅᨴᨲ᩠ᨳᨶ᩺”ᨲᩥ.
</Paragraph>

</Division>
<Division number="285" book="cula">

<Paragraph number="1192" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨿᨾᩮᩊᨠᩮᨠᩩᨭᩣ ᨶᩣᨾ ᨽᩥᨠ᩠ᨡᩪ ᨴ᩠ᩅᩮ ᨽᩣᨲᩥᨠᩣ ᩉᩮᩣᨶ᩠ᨲᩥ ᨻᩕᩣᩉ᩠ᨾᨱᨩᩣᨲᩥᨠᩣ ᨠᩃ᩠ᨿᩣᨱᩅᩤᨧᩣ ᨠᩃ᩠ᨿᩣᨱᩅᩤᨠ᩠ᨠᩁᨱᩣ. ᨲᩮ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥᩴᩈᩩ, ᩏᨸᩈᩘᨠᨾᩥᨲ᩠ᩅᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᨶᩥᩈᩦᨴᩥᩴᩈᩩ. ᩑᨠᨾᨶ᩠ᨲᩴ ᨶᩥᩈᩥᨶ᩠ᨶᩣ ᨡᩮᩣ ᨲᩮ ᨽᩥᨠ᩠ᨡᩪ ᨽᨣᩅᨶ᩠ᨲᩴ ᩑᨲᨴᩅᩮᩤᨧᩩᩴ—  “ᩑᨲᩁᩉᩥ, ᨽᨶ᩠ᨲᩮ, ᨽᩥᨠ᩠ᨡᩪ ᨶᩣᨶᩣᨶᩣᨾᩣ ᨶᩣᨶᩣᨣᩮᩤᨲ᩠ᨲᩣ ᨶᩣᨶᩣᨩᨧ᩠ᨧᩣ ᨶᩣᨶᩣᨠᩩᩃᩣ ᨸᨻ᩠ᨻᨩᩥᨲᩣ. ᨲᩮ ᩈᨠᩣᨿ ᨶᩥᩁᩩᨲ᩠ᨲᩥᨿᩣ ᨻᩩᨴ᩠ᨵᩅᨧᨶᩴ ᨴᩪᩈᩮᨶ᩠ᨲᩥ. ᩉᨶ᩠ᨴ ᨾᨿᩴ, ᨽᨶ᩠ᨲᩮ, ᨻᩩᨴ᩠ᨵᩅᨧᨶᩴ ᨨᨶ᩠ᨴᩈᩮᩣ ᩋᩣᩁᩮᩣᨸᩮᨾᩣ”ᨲᩥ. ᩅᩥᨣᩁᩉᩥ ᨻᩩᨴ᩠ᨵᩮᩤ ᨽᨣᩅᩤ …ᨸᩮ…  ᨠᨳᨬ᩠ᩉᩥ ᨶᩣᨾ ᨲᩩᨾ᩠ᩉᩮ, ᨾᩮᩣᨥᨸᩩᩁᩥᩈᩣ, ᩑᩅᩴ ᩅᨠ᩠ᨡᨳ—  “ᩉᨶ᩠ᨴ ᨾᨿᩴ, ᨽᨶ᩠ᨲᩮ, ᨻᩩᨴ᩠ᨵᩅᨧᨶᩴ ᨨᨶ᩠ᨴᩈᩮᩣ ᩋᩣᩁᩮᩣᨸᩮᨾᩣ”ᨲᩥ. ᨶᩮᨲᩴ, ᨾᩮᩣᨥᨸᩩᩁᩥᩈᩣ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ …ᨸᩮ…  ᩅᩥᨣᩁᩉᩥᨲ᩠ᩅᩣ …ᨸᩮ…  ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᨶ, ᨽᩥᨠ᩠ᨡᩅᩮ, ᨻᩩᨴ᩠ᨵᩅᨧᨶᩴ ᨨᨶ᩠ᨴᩈᩮᩣ ᩋᩣᩁᩮᩣᨸᩮᨲᨻ᩠ᨻᩴ. ᨿᩮᩣ ᩋᩣᩁᩮᩣᨸᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩈᨠᩣᨿ ᨶᩥᩁᩩᨲ᩠ᨲᩥᨿᩣ ᨻᩩᨴ᩠ᨵᩅᨧᨶᩴ ᨸᩁᩥᨿᩣᨸᩩᨱᩥᨲᩩᨶ᩺”ᨲᩥ.
</Paragraph>

</Division>
<Division number="286" book="cula">

<Paragraph number="1193" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᩃᩮᩣᨠᩣᨿᨲᩴ ᨸᩁᩥᨿᩣᨸᩩᨱᨶ᩠ᨲᩥ. ᨾᨶᩩᩔᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᩈᩮᨿ᩠ᨿᨳᩣᨸᩥ ᨣᩥᩉᩦ ᨠᩣᨾᨽᩮᩣᨣᩥᨶᩮᩣ”ᨲᩥ. ᩋᩔᩮᩣᩈᩩᩴ ᨡᩮᩣ ᨽᩥᨠ᩠ᨡᩪ ᨲᩮᩈᩴ ᨾᨶᩩᩔᩣᨶᩴ ᩏᨩ᩠ᨫᩣᨿᨶ᩠ᨲᩣᨶᩴ ᨡᩥᨿ᩠ᨿᨶ᩠ᨲᩣᨶᩴ ᩅᩥᨸᩣᨧᩮᨶ᩠ᨲᩣᨶᩴ. ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨸᩥ ᨶᩩ ᨡᩮᩣ, ᨽᩥᨠ᩠ᨡᩅᩮ, ᩃᩮᩣᨠᩣᨿᨲᩮ ᩈᩣᩁᨴᩔᩣᩅᩦ ᩍᨾᩈ᩠ᨾᩥᩴ ᨵᨾ᩠ᨾᩅᩥᨶᨿᩮ ᩅᩩᨴ᩠ᨵᩥᩴ ᩅᩥᩁᩩᩊ᩠ᩉᩥᩴ ᩅᩮᨸᩩᩃᩖᩴ ᩋᩣᨸᨩ᩠ᨩᩮᨿ᩠ᨿᩣ”ᨲᩥ? “ᨶᩮᩣ ᩉᩮᨲᩴ, ᨽᨶ᩠ᨲᩮ”. “ᩍᨾᩈ᩠ᨾᩥᩴ ᩅᩤ ᨸᨶ ᨵᨾ᩠ᨾᩅᩥᨶᨿᩮ ᩈᩣᩁᨴᩔᩣᩅᩦ ᩃᩮᩣᨠᩣᨿᨲᩴ ᨸᩁᩥᨿᩣᨸᩩᨱᩮᨿ᩠ᨿᩣ”ᨲᩥ? “ᨶᩮᩣ ᩉᩮᨲᩴ, ᨽᨶ᩠ᨲᩮ”. “ᨶ, ᨽᩥᨠ᩠ᨡᩅᩮ, ᩃᩮᩣᨠᩣᨿᨲᩴ ᨸᩁᩥᨿᩣᨸᩩᨱᩥᨲᨻ᩠ᨻᩴ. ᨿᩮᩣ ᨸᩁᩥᨿᩣᨸᩩᨱᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>

<Paragraph number="1194" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᩃᩮᩣᨠᩣᨿᨲᩴ ᩅᩤᨧᩮᨶ᩠ᨲᩥ. ᨾᨶᩩᩔᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᩈᩮᨿ᩠ᨿᨳᩣᨸᩥ ᨣᩥᩉᩦ ᨠᩣᨾᨽᩮᩣᨣᩥᨶᩮᩣ”ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᩃᩮᩣᨠᩣᨿᨲᩴ ᩅᩤᨧᩮᨲᨻ᩠ᨻᩴ. ᨿᩮᩣ ᩅᩤᨧᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>

</Division>
<Division number="287" book="cula">

<Paragraph number="1195" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᨲᩥᩁᨧ᩠ᨨᩣᨶᩅᩥᨩ᩠ᨩᩴ ᨸᩁᩥᨿᩣᨸᩩᨱᨶ᩠ᨲᩥ. ᨾᨶᩩᩔᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᩈᩮᨿ᩠ᨿᨳᩣᨸᩥ ᨣᩥᩉᩦ ᨠᩣᨾᨽᩮᩣᨣᩥᨶᩮᩣ”ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᨲᩥᩁᨧ᩠ᨨᩣᨶᩅᩥᨩ᩠ᨩᩣ ᨸᩁᩥᨿᩣᨸᩩᨱᩥᨲᨻ᩠ᨻᩣ. ᨿᩮᩣ ᨸᩁᩥᨿᩣᨸᩩᨱᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>

<Paragraph number="1196" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᨲᩥᩁᨧ᩠ᨨᩣᨶᩅᩥᨩ᩠ᨩᩴ ᩅᩤᨧᩮᨶ᩠ᨲᩥ. ᨾᨶᩩᩔᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᩈᩮᨿ᩠ᨿᨳᩣᨸᩥ ᨣᩥᩉᩦ ᨠᩣᨾᨽᩮᩣᨣᩥᨶᩮᩣ”ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᨲᩥᩁᨧ᩠ᨨᩣᨶᩅᩥᨩ᩠ᨩᩣ ᩅᩤᨧᩮᨲᨻ᩠ᨻᩣ. ᨿᩮᩣ ᩅᩤᨧᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>

</Division>
<Division number="288" book="cula">

<Paragraph number="1197" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᨣᩅᩤ ᨾᩉᨲᩥᨿᩣ ᨸᩁᩥᩈᩣᨿ ᨸᩁᩥᩅᩩᨲᩮᩣ ᨵᨾ᩠ᨾᩴ ᨴᩮᩈᩮᨶ᩠ᨲᩮᩣ ᨡᩥᨸᩥ. ᨽᩥᨠ᩠ᨡᩪ—  “ᨩᩦᩅᨲᩩ, ᨽᨶ᩠ᨲᩮ, ᨽᨣᩅᩤ; ᨩᩦᩅᨲᩩ ᩈᩩᨣᨲᩮᩣ”ᨲᩥ—  ᩏᨧ᩠ᨧᩣᩈᨴ᩠ᨴᩴ ᨾᩉᩣᩈᨴ᩠ᨴᩴ ᩋᨠᩴᩈᩩ. ᨲᩮᨶ ᩈᨴ᩠ᨴᩮᨶ ᨵᨾ᩠ᨾᨠᨳᩣ ᩋᨶ᩠ᨲᩁᩣ ᩋᩉᩮᩣᩈᩥ. ᩋᨳ ᨡᩮᩣ ᨽᨣᩅᩤ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᩋᨸᩥ ᨶᩩ ᨡᩮᩣ, ᨽᩥᨠ᩠ᨡᩅᩮ, ᨡᩥᨸᩥᨲᩮ ‘ᨩᩦᩅᩤ’ᨲᩥ ᩅᩩᨲ᩠ᨲᩮᩣ ᨲᨸ᩠ᨸᨧ᩠ᨧᨿᩣ ᨩᩦᩅᩮᨿ᩠ᨿ ᩅᩤ ᨾᩁᩮᨿ᩠ᨿ ᩅᩤ”ᨲᩥ? “ᨶᩮᩣ ᩉᩮᨲᩴ, ᨽᨶ᩠ᨲᩮ”. “ᨶ, ᨽᩥᨠ᩠ᨡᩅᩮ, ᨡᩥᨸᩥᨲᩮ ‘ᨩᩦᩅᩤ’ᨲᩥ ᩅᨲ᩠ᨲᨻ᩠ᨻᩮᩣ. ᨿᩮᩣ ᩅᨴᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>

<Paragraph number="1198" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨾᨶᩩᩔᩣ ᨽᩥᨠ᩠ᨡᩪᨶᩴ ᨡᩥᨸᩥᨲᩮ “ᨩᩦᩅᨳ, ᨽᨶ᩠ᨲᩮ”ᨲᩥ ᩅᨴᨶ᩠ᨲᩥ. ᨽᩥᨠ᩠ᨡᩪ ᨠᩩᨠ᩠ᨠᩩᨧ᩠ᨧᩣᨿᨶ᩠ᨲᩣ ᨶᩣᩃᨸᨶ᩠ᨲᩥ. ᨾᨶᩩᩔᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᩈᨾᨱᩣ ᩈᨠ᩠ᨿᨸᩩᨲ᩠ᨲᩥᨿᩣ ‘ᨩᩦᩅᨳ, ᨽᨶ᩠ᨲᩮ’ᨲᩥ ᩅᩩᨧ᩠ᨧᨾᩣᨶᩣ ᨶᩣᩃᨸᩥᩔᨶ᩠ᨲᩦ”ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨣᩥᩉᩦ, ᨽᩥᨠ᩠ᨡᩅᩮ, ᨾᩘᨣᩃᩥᨠᩣ. ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨣᩥᩉᩦᨶᩴ ‘ᨩᩦᩅᨳ, ᨽᨶ᩠ᨲᩮ’ᨲᩥ ᩅᩩᨧ᩠ᨧᨾᩣᨶᩮᨶ ‘ᨧᩥᩁᩴ ᨩᩦᩅᩤ’ᨲᩥ ᩅᨲ᩠ᨲᩩᨶ᩺”ᨲᩥ.
</Paragraph>

</Division>
<Division number="289" book="cula">

<Paragraph number="1199" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᨣᩅᩤ ᨾᩉᨲᩥᨿᩣ ᨸᩁᩥᩈᩣᨿ ᨸᩁᩥᩅᩩᨲᩮᩣ ᨵᨾ᩠ᨾᩴ ᨴᩮᩈᩮᨶ᩠ᨲᩮᩣ ᨶᩥᩈᩥᨶ᩠ᨶᩮᩣ ᩉᩮᩣᨲᩥ. ᩋᨬ᩠ᨬᨲᩁᩮᨶ ᨽᩥᨠ᩠ᨡᩩᨶᩣ ᩃᩈᩩᨱᩴ ᨡᩣᨿᩥᨲᩴ ᩉᩮᩣᨲᩥ. ᩈᩮᩣ—  ᨾᩣ ᨽᩥᨠ᩠ᨡᩪ ᨻ᩠ᨿᩣᨻᩣᨵᩥᩴᩈᩪᨲᩥ—  ᩑᨠᨾᨶ᩠ᨲᩴ ᨶᩥᩈᩦᨴᩥ. ᩋᨴ᩠ᨴᩈᩣ ᨡᩮᩣ ᨽᨣᩅᩤ ᨲᩴ ᨽᩥᨠ᩠ᨡᩩᩴ ᩑᨠᨾᨶ᩠ᨲᩴ ᨶᩥᩈᩥᨶ᩠ᨶᩴ. ᨴᩥᩈ᩠ᩅᩣᨶ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᨠᩥᩴ ᨶᩩ ᨡᩮᩣ ᩈᩮᩣ, ᨽᩥᨠ᩠ᨡᩅᩮ, ᨽᩥᨠ᩠ᨡᩩ ᩑᨠᨾᨶ᩠ᨲᩴ ᨶᩥᩈᩥᨶ᩠ᨶᩮᩣ”ᨲᩥ? “ᩑᨲᩮᨶ, ᨽᨶ᩠ᨲᩮ, ᨽᩥᨠ᩠ᨡᩩᨶᩣ ᩃᩈᩩᨱᩴ ᨡᩣᨿᩥᨲᩴ. ᩈᩮᩣ—  ᨾᩣ ᨽᩥᨠ᩠ᨡᩪ ᨻ᩠ᨿᩣᨻᩣᨵᩥᩴᩈᩪᨲᩥ—  ᩑᨠᨾᨶ᩠ᨲᩴ ᨶᩥᩈᩥᨶ᩠ᨶᩮᩣ”ᨲᩥ. “ᩋᨸᩥ ᨶᩩ ᨡᩮᩣ, ᨽᩥᨠ᩠ᨡᩅᩮ, ᨲᩴ ᨡᩣᨴᩥᨲᨻ᩠ᨻᩴ, ᨿᩴ ᨡᩣᨴᩥᨲ᩠ᩅᩣ ᩑᩅᩁᩪᨸᩣᨿ ᨵᨾ᩠ᨾᨠᨳᩣᨿ ᨸᩁᩥᨻᩣᩉᩥᨿᩮᩣ ᩋᩔᩣ”ᨲᩥ? “ᨶᩮᩣ ᩉᩮᨲᩴ, ᨽᨶ᩠ᨲᩮ”. “ᨶ, ᨽᩥᨠ᩠ᨡᩅᩮ, ᩃᩈᩩᨱᩴ ᨡᩣᨴᩥᨲᨻ᩠ᨻᩴ. ᨿᩮᩣ ᨡᩣᨴᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>

<Paragraph number="1200" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᩣᨿᩈ᩠ᨾᨲᩮᩣ ᩈᩣᩁᩥᨸᩩᨲ᩠ᨲᩔ ᩏᨴᩁᩅᩤᨲᩣᨻᩣᨵᩮᩤ ᩉᩮᩣᨲᩥ. ᩋᨳ ᨡᩮᩣ ᩋᩣᨿᩈ᩠ᨾᩣ ᨾᩉᩣᨾᩮᩣᨣ᩠ᨣᩃᩖᩣᨶᩮᩣ ᨿᩮᨶᩣᨿᩈ᩠ᨾᩣ ᩈᩣᩁᩥᨸᩩᨲ᩠ᨲᩮᩣ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᩋᩣᨿᩈ᩠ᨾᨶ᩠ᨲᩴ ᩈᩣᩁᩥᨸᩩᨲ᩠ᨲᩴ ᩑᨲᨴᩅᩮᩤᨧ—  “ᨸᩩᨻ᩠ᨻᩮ ᨲᩮ, ᩋᩣᩅᩩᩈᩮᩣ ᩈᩣᩁᩥᨸᩩᨲ᩠ᨲ, ᩏᨴᩁᩅᩤᨲᩣᨻᩣᨵᩮᩤ ᨠᩮᨶ ᨹᩣᩈᩩ ᩉᩮᩣᨲᩦ”ᨲᩥ? “ᩃᩈᩩᨱᩮᨶ ᨾᩮ, ᩋᩣᩅᩩᩈᩮᩣ”ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩋᩣᨻᩣᨵᨸ᩠ᨸᨧ᩠ᨧᨿᩣ ᩃᩈᩩᨱᩴ ᨡᩣᨴᩥᨲᩩᨶ᩺”ᨲᩥ.
</Paragraph>

</Division>
<Division number="290" book="cula">

<Paragraph number="1201" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᩋᩣᩁᩣᨾᩮ ᨲᩉᩴ ᨲᩉᩴ ᨸᩔᩣᩅᩴ ᨠᩁᩮᩣᨶ᩠ᨲᩥ. ᩋᩣᩁᩣᨾᩮᩣ ᨴᩩᩔᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩑᨠᨾᨶ᩠ᨲᩴ ᨸᩔᩣᩅᩴ ᨠᩣᨲᩩᨶ᩺”ᨲᩥ. ᩋᩣᩁᩣᨾᩮᩣ ᨴᩩᨣ᩠ᨣᨶ᩠ᨵᩮᩣ ᩉᩮᩣᨲᩥ …ᨸᩮ…  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨸᩔᩣᩅᨠᩩᨾ᩠ᨽᩥᨶ᩺”ᨲᩥ. ᨴᩩᨠ᩠ᨡᩴ ᨶᩥᩈᩥᨶ᩠ᨶᩣ ᨸᩔᩣᩅᩴ ᨠᩁᩮᩣᨶ᩠ᨲᩥ …ᨸᩮ…  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨸᩔᩣᩅᨸᩣᨴᩩᨠᨶ᩺”ᨲᩥ. ᨸᩔᩣᩅᨸᩣᨴᩩᨠᩣ ᨸᩣᨠᨭᩣ ᩉᩮᩣᨶ᩠ᨲᩥ. ᨽᩥᨠ᩠ᨡᩪ ᩉᩥᩁᩥᨿᨶ᩠ᨲᩥ ᨸᩔᩣᩅᩴ ᨠᩣᨲᩩᩴ …ᨸᩮ…  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨸᩁᩥᨠ᩠ᨡᩥᨸᩥᨲᩩᩴ ᨲᨿᩮᩣ ᨸᩣᨠᩣᩁᩮ—  ᩍᨭ᩠ᨮᨠᩣᨸᩣᨠᩣᩁᩴ, ᩈᩥᩃᩣᨸᩣᨠᩣᩁᩴ, ᨴᩤᩁᩩᨸᩣᨠᩣᩁᨶ᩺”ᨲᩥ. ᨸᩔᩣᩅᨠᩩᨾ᩠ᨽᩦ ᩋᨸᩣᩁᩩᨲᩣ ᨴᩩᨣ᩠ᨣᨶ᩠ᨵᩣ ᩉᩮᩣᨲᩥ …ᨸᩮ…  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩋᨸᩥᨵᩤᨶᨶ᩺”ᨲᩥ.
</Paragraph>

</Division>
<Division number="291" book="cula">

<Paragraph number="1202" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᩋᩣᩁᩣᨾᩮ ᨲᩉᩴ ᨲᩉᩴ ᩅᨧ᩠ᨧᩴ ᨠᩁᩮᩣᨶ᩠ᨲᩥ. ᩋᩣᩁᩣᨾᩮᩣ ᨴᩩᩔᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩑᨠᨾᨶ᩠ᨲᩴ ᩅᨧ᩠ᨧᩴ ᨠᩣᨲᩩᨶ᩺”ᨲᩥ. ᩋᩣᩁᩣᨾᩮᩣ ᨴᩩᨣ᩠ᨣᨶ᩠ᨵᩮᩣ ᩉᩮᩣᨲᩥ …ᨸᩮ…  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩅᨧ᩠ᨧᨠᩪᨸᨶ᩺”ᨲᩥ. ᩅᨧ᩠ᨧᨠᩪᨸᩔ ᨠᩪᩃᩴ ᩃᩩᨩ᩠ᨩᨲᩥ …ᨸᩮ…  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨧᩥᨶᩥᨲᩩᩴ ᨲᨿᩮᩣ ᨧᨿᩮ—  ᩍᨭ᩠ᨮᨠᩣᨧᨿᩴ, ᩈᩥᩃᩣᨧᨿᩴ, ᨴᩤᩁᩩᨧᨿᨶ᩺”ᨲᩥ. ᩅᨧ᩠ᨧᨠᩪᨸᩮᩣ ᨶᩦᨧᩅᨲ᩠ᨳᩩᨠᩮᩣ ᩉᩮᩣᨲᩥ, ᩏᨴᨠᩮᨶ ᩒᨲ᩠ᨳᩁᩥᨿ᩠ᨿᨲᩥ …ᨸᩮ…  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩏᨧ᩠ᨧᩅᨲ᩠ᨳᩩᨠᩴ ᨠᩣᨲᩩᨶ᩺”ᨲᩥ. ᨧᨿᩮᩣ ᨸᩁᩥᨸᨲᨲᩥ …ᨸᩮ…  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨧᩥᨶᩥᨲᩩᩴ ᨲᨿᩮᩣ ᨧᨿᩮ—  ᩍᨭ᩠ᨮᨠᩣᨧᨿᩴ, ᩈᩥᩃᩣᨧᨿᩴ, ᨴᩤᩁᩩᨧᨿᨶ᩺”ᨲᩥ. ᩋᩣᩁᩮᩣᩉᨶ᩠ᨲᩣ ᩅᩥᩉᨬ᩠ᨬᨶ᩠ᨲᩥ …ᨸᩮ…  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨲᨿᩮᩣ ᩈᩮᩣᨸᩣᨶᩮ—  ᩍᨭ᩠ᨮᨠᩣᩈᩮᩣᨸᩣᨶᩴ, ᩈᩥᩃᩣᩈᩮᩣᨸᩣᨶᩴ, ᨴᩤᩁᩩᩈᩮᩣᨸᩣᨶᨶ᩺”ᨲᩥ. ᩋᩣᩁᩮᩣᩉᨶ᩠ᨲᩣ ᨸᩁᩥᨸᨲᨶ᩠ᨲᩥ …ᨸᩮ…  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩋᩣᩃᨾ᩠ᨻᨶᨻᩣᩉᨶ᩺”ᨲᩥ. ᩋᨶ᩠ᨲᩮ ᨶᩥᩈᩥᨶ᩠ᨶᩣ ᩅᨧ᩠ᨧᩴ ᨠᩁᩮᩣᨶ᩠ᨲᩣ ᨸᩁᩥᨸᨲᨶ᩠ᨲᩥ …ᨸᩮ…  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩈᨶ᩠ᨳᩁᩥᨲ᩠ᩅᩣ ᨾᨩ᩠ᨫᩮ ᨨᩥᨴ᩠ᨴᩴ ᨠᨲ᩠ᩅᩣ ᩅᨧ᩠ᨧᩴ ᨠᩣᨲᩩᨶ᩺”ᨲᩥ. ᨴᩩᨠ᩠ᨡᩴ ᨶᩥᩈᩥᨶ᩠ᨶᩣ ᩅᨧ᩠ᨧᩴ ᨠᩁᩮᩣᨶ᩠ᨲᩥ …ᨸᩮ…  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩅᨧ᩠ᨧᨸᩣᨴᩩᨠᨶ᩺”ᨲᩥ. ᨻᩉᩥᨴ᩠ᨵᩤ ᨸᩔᩣᩅᩴ ᨠᩁᩮᩣᨶ᩠ᨲᩥ …ᨸᩮ…  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨸᩔᩣᩅᨴᩮᩤᨱᩥᨠᨶ᩺”ᨲᩥ. ᩋᩅᩃᩮᨡᨶᨠᨭ᩠ᨮᩴ ᨶ ᩉᩮᩣᨲᩥ …ᨸᩮ…  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩋᩅᩃᩮᨡᨶᨠᨭ᩠ᨮᨶ᩺”ᨲᩥ. ᩋᩅᩃᩮᨡᨶᨸᩥᨮᩁᩮᩣ ᨶ ᩉᩮᩣᨲᩥ …ᨸᩮ…  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩋᩅᩃᩮᨡᨶᨸᩥᨮᩁᨶ᩺”ᨲᩥ. ᩅᨧ᩠ᨧᨠᩪᨸᩮᩣ ᩋᨸᩣᩁᩩᨲᩮᩣ ᨴᩩᨣ᩠ᨣᨶ᩠ᨵᩮᩣ ᩉᩮᩣᨲᩥ …ᨸᩮ…  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩋᨸᩥᨵᩤᨶᨶ᩺”ᨲᩥ. ᩋᨩ᩠ᨫᩮᩣᨠᩣᩈᩮ ᩅᨧ᩠ᨧᩴ ᨠᩁᩮᩣᨶ᩠ᨲᩣ ᩈᩦᨲᩮᨶᨸᩥ ᩏᨱ᩠ᩉᩮᨶᨸᩥ ᨠᩥᩃᨾᨶ᩠ᨲᩥ …ᨸᩮ…  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩅᨧ᩠ᨧᨠᩩᨭᩥᨶ᩺”ᨲᩥ. ᩅᨧ᩠ᨧᨠᩩᨭᩥᨿᩣ ᨠᩅᩤᨭᩴ ᨶ ᩉᩮᩣᨲᩥ …ᨸᩮ…  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨠᩅᩤᨭᩴ ᨸᩥᨭ᩠ᨮᩈᩘᨥᩣᨭᩴ ᩏᨴᩩᨠ᩠ᨡᩃᩥᨠᩴ ᩏᨲ᩠ᨲᩁᨸᩣᩈᨠᩴ ᩋᨣ᩠ᨣᩊᩅᨭ᩠ᨭᩥᩴ ᨠᨸᩥᩈᩦᩈᨠᩴ ᩈᩪᨧᩥᨠᩴ ᨥᨭᩥᨠᩴ ᨲᩣᩊᨧ᩠ᨨᩥᨴ᩠ᨴᩴ ᩋᩣᩅᩥᨬ᩠ᨨᨶᨧ᩠ᨨᩥᨴ᩠ᨴᩴ ᩋᩣᩅᩥᨬ᩠ᨨᨶᩁᨩ᩠ᨩᩩᨶ᩺”ᨲᩥ. ᩅᨧ᩠ᨧᨠᩩᨭᩥᨿᩣ ᨲᩥᨱᨧᩩᨱ᩠ᨱᩴ ᨸᩁᩥᨸᨲᨲᩥ …ᨸᩮ…  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩒᨣᩩᨾ᩠ᨹᩮᨲ᩠ᩅᩣ ᩏᩃᩖᩥᨲ᩠ᨲᩣᩅᩃᩥᨲ᩠ᨲᩴ ᨠᩣᨲᩩᩴ—  ᩈᩮᨲᩅᨱ᩠ᨱᩴ ᨠᩣᩊᩅᨱ᩠ᨱᩴ ᨣᩮᩁᩩᨠᨸᩁᩥᨠᨾ᩠ᨾᩴ ᨾᩣᩃᩣᨠᨾ᩠ᨾᩴ ᩃᨲᩣᨠᨾ᩠ᨾᩴ ᨾᨠᩁᨴᨶ᩠ᨲᨠᩴ ᨸᨬ᩠ᨧᨸᨭᩥᨠᩴ ᨧᩦᩅᩁᩅᩴᩈᩴ ᨧᩦᩅᩁᩁᨩ᩠ᨩᩩᨶ᩺”ᨲᩥ.
</Paragraph>

</Division>
<Division number="292" book="cula">

<Paragraph number="1203" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᨩᩁᩣᨴᩩᨻ᩠ᨻᩃᩮᩣ ᩅᨧ᩠ᨧᩴ ᨠᨲ᩠ᩅᩣ ᩅᩩᨭ᩠ᨮᩉᨶ᩠ᨲᩮᩣ ᨸᩁᩥᨸᨲᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩒᩃᨾ᩠ᨻᨠᨶ᩺”ᨲᩥ. ᩅᨧ᩠ᨧᨠᩩᨭᩥ ᩋᨸᩁᩥᨠ᩠ᨡᩥᨲ᩠ᨲᩣ ᩉᩮᩣᨲᩥ …ᨸᩮ…  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨸᩁᩥᨠ᩠ᨡᩥᨸᩥᨲᩩᩴ ᨲᨿᩮᩣ ᨸᩣᨠᩣᩁᩮ—  ᩍᨭ᩠ᨮᨠᩣᨸᩣᨠᩣᩁᩴ, ᩈᩥᩃᩣᨸᩣᨠᩣᩁᩴ, ᨴᩤᩁᩩᨸᩣᨠᩣᩁᨶ᩺”ᨲᩥ. ᨠᩮᩣᨭ᩠ᨮᨠᩮᩣ ᨶ ᩉᩮᩣᨲᩥ …ᨸᩮ…  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨠᩮᩣᨭ᩠ᨮᨠᨶ᩺”ᨲᩥ. ᨠᩮᩣᨭ᩠ᨮᨠᩔ ᨠᩅᩤᨭᩴ ᨶ ᩉᩮᩣᨲᩥ …ᨸᩮ…  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨠᩅᩤᨭᩴ ᨸᩥᨭ᩠ᨮᩈᩘᨥᩣᨭᩴ ᩏᨴᩩᨠ᩠ᨡᩃᩥᨠᩴ ᩏᨲ᩠ᨲᩁᨸᩣᩈᨠᩴ ᩋᨣ᩠ᨣᩊᩅᨭ᩠ᨭᩥᩴ ᨠᨸᩥᩈᩦᩈᨠᩴ ᩈᩪᨧᩥᨠᩴ ᨥᨭᩥᨠᩴ ᨲᩣᩊᨧ᩠ᨨᩥᨴ᩠ᨴᩴ ᩋᩣᩅᩥᨬ᩠ᨨᨶᨧ᩠ᨨᩥᨴ᩠ᨴᩴ ᩋᩣᩅᩥᨬ᩠ᨨᨶᩁᨩ᩠ᨩᩩᨶ᩺”ᨲᩥ. ᨠᩮᩣᨭ᩠ᨮᨠᩮ ᨲᩥᨱᨧᩩᨱ᩠ᨱᩴ ᨸᩁᩥᨸᨲᨲᩥ …ᨸᩮ…  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩒᨣᩩᨾ᩠ᨹᩮᨲ᩠ᩅᩣ ᩏᩃᩖᩥᨲ᩠ᨲᩣᩅᩃᩥᨲ᩠ᨲᩴ ᨠᩣᨲᩩᩴ—  ᩈᩮᨲᩅᨱ᩠ᨱᩴ ᨠᩣᩊᩅᨱ᩠ᨱᩴ ᨣᩮᩁᩩᨠᨸᩁᩥᨠᨾ᩠ᨾᩴ ᨾᩣᩃᩣᨠᨾ᩠ᨾᩴ ᩃᨲᩣᨠᨾ᩠ᨾᩴ ᨾᨠᩁᨴᨶ᩠ᨲᨠᩴ ᨸᨬ᩠ᨧᨸᨭᩥᨠᨶ᩺”ᨲᩥ. ᨸᩁᩥᩅᩮᨱᩴ ᨧᩥᨠ᩠ᨡᩃᩖᩴ ᩉᩮᩣᨲᩥ …ᨸᩮ…  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨾᩁᩩᨾ᩠ᨻᩴ ᨸᨠᩥᩁᩥᨲᩩᨶ᩺”ᨲᩥ. ᨶ ᨸᩁᩥᨿᩣᨸᩩᨱᨶ᩠ᨲᩥ …ᨸᩮ…  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨸᨴᩁᩈᩥᩃᩴ ᨶᩥᨠ᩠ᨡᩥᨸᩥᨲᩩᨶ᩺”ᨲᩥ. ᩏᨴᨠᩴ ᩈᨶ᩠ᨲᩥᨭ᩠ᨮᨲᩥ …ᨸᩮ…  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩏᨴᨠᨶᩥᨴ᩠ᨵᨾᨶᨶ᩺”ᨲᩥ. ᩋᩣᨧᨾᨶᨠᩩᨾ᩠ᨽᩦ ᨶ ᩉᩮᩣᨲᩥ …ᨸᩮ…  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩋᩣᨧᨾᨶᨠᩩᨾ᩠ᨽᩥᨶ᩺”ᨲᩥ. ᩋᩣᨧᨾᨶᩈᩁᩣᩅᨠᩮᩣ ᨶ ᩉᩮᩣᨲᩥ …ᨸᩮ…  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩋᩣᨧᨾᨶᩈᩁᩣᩅᨠᨶ᩺”ᨲᩥ. ᨴᩩᨠ᩠ᨡᩴ ᨶᩥᩈᩥᨶ᩠ᨶᩣ ᩋᩣᨧᨾᩮᨶ᩠ᨲᩥ …ᨸᩮ…  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩋᩣᨧᨾᨶᨸᩣᨴᩩᨠᨶ᩺”ᨲᩥ. ᩋᩣᨧᨾᨶᨸᩣᨴᩩᨠᩣ ᨸᩣᨠᨭᩣ ᩉᩮᩣᨶ᩠ᨲᩥ, ᨽᩥᨠ᩠ᨡᩪ ᩉᩥᩁᩥᨿᨶ᩠ᨲᩥ ᩋᩣᨧᨾᩮᨲᩩᩴ …ᨸᩮ…  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨸᩁᩥᨠ᩠ᨡᩥᨸᩥᨲᩩᩴ ᨲᨿᩮᩣ ᨸᩣᨠᩣᩁᩮ—  ᩍᨭ᩠ᨮᨠᩣᨸᩣᨠᩣᩁᩴ, ᩈᩥᩃᩣᨸᩣᨠᩣᩁᩴ, ᨴᩤᩁᩩᨸᩣᨠᩣᩁᨶ᩺”ᨲᩥ. ᩋᩣᨧᨾᨶᨠᩩᨾ᩠ᨽᩦ ᩋᨸᩣᩁᩩᨲᩣ ᩉᩮᩣᨲᩥ, ᨲᩥᨱᨧᩩᨱ᩠ᨱᩮᩉᩥᨸᩥ ᨸᩴᩈᩩᨠᩮᩉᩥᨸᩥ ᩒᨠᩥᩁᩥᨿ᩠ᨿᨲᩥ …ᨸᩮ…  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩋᨸᩥᨵᩤᨶᨶ᩺”ᨲᩥ.
</Paragraph>

</Division>
<Division number="293" book="cula">

<Paragraph number="1204" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᩑᩅᩁᩪᨸᩴ ᩋᨶᩣᨧᩣᩁᩴ ᩋᩣᨧᩁᨶ᩠ᨲᩥ—  ᨾᩣᩃᩣᩅᨧ᩠ᨨᩴ ᩁᩮᩣᨸᩮᨶ᩠ᨲᩥᨸᩥ ᩁᩮᩣᨸᩣᨸᩮᨶ᩠ᨲᩥᨸᩥ, ᩈᩥᨬ᩠ᨧᨶ᩠ᨲᩥᨸᩥ ᩈᩥᨬ᩠ᨧᩣᨸᩮᨶ᩠ᨲᩥᨸᩥ, ᩒᨧᩥᨶᨶ᩠ᨲᩥᨸᩥ ᩒᨧᩥᨶᩣᨸᩮᨶ᩠ᨲᩥᨸᩥ, ᨣᨶ᩠ᨳᩮᨶ᩠ᨲᩥᨸᩥ ᨣᨶ᩠ᨳᩣᨸᩮᨶ᩠ᨲᩥᨸᩥ, ᩑᨠᨲᩮᩣᩅᨱ᩠ᨭᩥᨠᨾᩣᩃᩴ ᨠᩁᩮᩣᨶ᩠ᨲᩥᨸᩥ ᨠᩣᩁᩣᨸᩮᨶ᩠ᨲᩥᨸᩥ, ᩏᨽᨲᩮᩣᩅᨱ᩠ᨭᩥᨠᨾᩣᩃᩴ ᨠᩁᩮᩣᨶ᩠ᨲᩥᨸᩥ ᨠᩣᩁᩣᨸᩮᨶ᩠ᨲᩥᨸᩥ, ᨾᨬ᩠ᨩᩁᩥᨠᩴ ᨠᩁᩮᩣᨶ᩠ᨲᩥᨸᩥ ᨠᩣᩁᩣᨸᩮᨶ᩠ᨲᩥᨸᩥ, ᩅᩥᨵᩪᨲᩥᨠᩴ ᨠᩁᩮᩣᨶ᩠ᨲᩥᨸᩥ ᨠᩣᩁᩣᨸᩮᨶ᩠ᨲᩥᨸᩥ, ᩅᨭᩴᩈᨠᩴ ᨠᩁᩮᩣᨶ᩠ᨲᩥᨸᩥ ᨠᩣᩁᩣᨸᩮᨶ᩠ᨲᩥᨸᩥ, ᩋᩣᩅᩮᩊᩴ ᨠᩁᩮᩣᨶ᩠ᨲᩥᨸᩥ ᨠᩣᩁᩣᨸᩮᨶ᩠ᨲᩥᨸᩥ, ᩏᩁᨧ᩠ᨨᨴᩴ ᨠᩁᩮᩣᨶ᩠ᨲᩥᨸᩥ ᨠᩣᩁᩣᨸᩮᨶ᩠ᨲᩥᨸᩥ. ᨲᩮ ᨠᩩᩃᩥᨲ᩠ᨳᩦᨶᩴ ᨠᩩᩃᨵᩦᨲᩣᨶᩴ ᨠᩩᩃᨠᩩᨾᩣᩁᩦᨶᩴ ᨠᩩᩃᩈᩩᨱ᩠ᩉᩣᨶᩴ ᨠᩩᩃᨴᩤᩈᩦᨶᩴ ᩑᨠᨲᩮᩣᩅᨱ᩠ᨭᩥᨠᨾᩣᩃᩴ ᩉᩁᨶ᩠ᨲᩥᨸᩥ ᩉᩁᩣᨸᩮᨶ᩠ᨲᩥᨸᩥ, ᩏᨽᨲᩮᩣᩅᨱ᩠ᨭᩥᨠᨾᩣᩃᩴ ᩉᩁᨶ᩠ᨲᩥᨸᩥ ᩉᩁᩣᨸᩮᨶ᩠ᨲᩥᨸᩥ, ᨾᨬ᩠ᨩᩁᩥᨠᩴ ᩉᩁᨶ᩠ᨲᩥᨸᩥ ᩉᩁᩣᨸᩮᨶ᩠ᨲᩥᨸᩥ, ᩅᩥᨵᩪᨲᩥᨠᩴ ᩉᩁᨶ᩠ᨲᩥᨸᩥ ᩉᩁᩣᨸᩮᨶ᩠ᨲᩥᨸᩥ, ᩅᨭᩴᩈᨠᩴ ᩉᩁᨶ᩠ᨲᩥᨸᩥ ᩉᩁᩣᨸᩮᨶ᩠ᨲᩥᨸᩥ, ᩋᩣᩅᩮᩊᩴ ᩉᩁᨶ᩠ᨲᩥᨸᩥ ᩉᩁᩣᨸᩮᨶ᩠ᨲᩥᨸᩥ, ᩏᩁᨧ᩠ᨨᨴᩴ ᩉᩁᨶ᩠ᨲᩥᨸᩥ ᩉᩁᩣᨸᩮᨶ᩠ᨲᩥᨸᩥ. ᨲᩮ ᨠᩩᩃᩥᨲ᩠ᨳᩦᩉᩥ ᨠᩩᩃᨵᩦᨲᩣᩉᩥ ᨠᩩᩃᨠᩩᨾᩣᩁᩦᩉᩥ ᨠᩩᩃᩈᩩᨱ᩠ᩉᩣᩉᩥ ᨠᩩᩃᨴᩤᩈᩦᩉᩥ ᩈᨴ᩠ᨵᩥᩴ ᩑᨠᨽᩣᨩᨶᩮᨸᩥ ᨽᩩᨬ᩠ᨩᨶ᩠ᨲᩥ, ᩑᨠᨳᩣᩃᨠᩮᨸᩥ ᨸᩥᩅᨶ᩠ᨲᩥ, ᩑᨠᩣᩈᨶᩮᨸᩥ ᨶᩥᩈᩦᨴᨶ᩠ᨲᩥ, ᩑᨠᨾᨬ᩠ᨧᩮᨸᩥ ᨲᩩᩅᨭ᩠ᨭᩮᨶ᩠ᨲᩥ, ᩑᨠᨲ᩠ᨳᩁᨱᩣᨸᩥ ᨲᩩᩅᨭ᩠ᨭᩮᨶ᩠ᨲᩥ, ᩑᨠᨸᩣᩅᩩᩁᨱᩣᨸᩥ ᨲᩩᩅᨭ᩠ᨭᩮᨶ᩠ᨲᩥ, ᩑᨠᨲ᩠ᨳᩁᨱᨸᩣᩅᩩᩁᨱᩣᨸᩥ ᨲᩩᩅᨭ᩠ᨭᩮᨶ᩠ᨲᩥ, ᩅᩥᨠᩣᩃᩮᨸᩥ ᨽᩩᨬ᩠ᨩᨶ᩠ᨲᩥ, ᨾᨩ᩠ᨩᨾ᩠ᨸᩥ ᨸᩥᩅᨶ᩠ᨲᩥ, ᨾᩣᩃᩣᨣᨶ᩠ᨵᩅᩥᩃᩮᨸᨶᨾ᩠ᨸᩥ ᨵᩤᩁᩮᨶ᩠ᨲᩥ, ᨶᨧ᩠ᨧᨶ᩠ᨲᩥᨸᩥ, ᨣᩤᨿᨶ᩠ᨲᩥᨸᩥ, ᩅᩤᨴᩮᨶ᩠ᨲᩥᨸᩥ, ᩃᩣᩈᩮᨶ᩠ᨲᩥᨸᩥ; ᨶᨧ᩠ᨧᨶ᩠ᨲᩥᨿᩣᨸᩥ ᨶᨧ᩠ᨧᨶ᩠ᨲᩥ, ᨶᨧ᩠ᨧᨶ᩠ᨲᩥᨿᩣᨸᩥ ᨣᩤᨿᨶ᩠ᨲᩥ, ᨶᨧ᩠ᨧᨶ᩠ᨲᩥᨿᩣᨸᩥ ᩅᩤᨴᩮᨶ᩠ᨲᩥ, ᨶᨧ᩠ᨧᨶ᩠ᨲᩥᨿᩣᨸᩥ ᩃᩣᩈᩮᨶ᩠ᨲᩥ …ᨸᩮ…  ᩃᩣᩈᩮᨶ᩠ᨲᩥᨿᩣᨸᩥ ᨶᨧ᩠ᨧᨶ᩠ᨲᩥ, ᩃᩣᩈᩮᨶ᩠ᨲᩥᨿᩣᨸᩥ ᨣᩤᨿᨶ᩠ᨲᩥ, ᩃᩣᩈᩮᨶ᩠ᨲᩥᨿᩣᨸᩥ ᩅᩤᨴᩮᨶ᩠ᨲᩥ, ᩃᩣᩈᩮᨶ᩠ᨲᩥᨿᩣᨸᩥ ᩃᩣᩈᩮᨶ᩠ᨲᩥ; ᩋᨭ᩠ᨮᨸᨴᩮᨸᩥ ᨠᩦᩊᨶ᩠ᨲᩥ, ᨴᩈᨸᨴᩮᨸᩥ ᨠᩦᩊᨶ᩠ᨲᩥ, ᩋᩣᨠᩣᩈᩮᨸᩥ ᨠᩦᩊᨶ᩠ᨲᩥ, ᨸᩁᩥᩉᩣᩁᨸᨳᩮᨸᩥ ᨠᩦᩊᨶ᩠ᨲᩥ, ᩈᨶ᩠ᨲᩥᨠᩣᨿᨸᩥ ᨠᩦᩊᨶ᩠ᨲᩥ, ᨡᩃᩥᨠᩣᨿᨸᩥ ᨠᩦᩊᨶ᩠ᨲᩥ, ᨥᨭᩥᨠᩣᨿᨸᩥ ᨠᩦᩊᨶ᩠ᨲᩥ, ᩈᩃᩣᨠᩉᨲ᩠ᨳᩮᨶᨸᩥ ᨠᩦᩊᨶ᩠ᨲᩥ, ᩋᨠ᩠ᨡᩮᨶᨸᩥ ᨠᩦᩊᨶ᩠ᨲᩥ, ᨸᩘᨣᨧᩦᩁᩮᨶᨸᩥ ᨠᩦᩊᨶ᩠ᨲᩥ, ᩅᩘᨠᨠᩮᨶᨸᩥ ᨠᩦᩊᨶ᩠ᨲᩥ, ᨾᩮᩣᨠ᩠ᨡᨧᩥᨠᩣᨿᨸᩥ ᨠᩦᩊᨶ᩠ᨲᩥ, ᨧᩥᩘᨣᩩᩃᨠᩮᨶᨸᩥ ᨠᩦᩊᨶ᩠ᨲᩥ, ᨸᨲ᩠ᨲᩣᩊ᩠ᩉᨠᩮᨶᨸᩥ ᨠᩦᩊᨶ᩠ᨲᩥ, ᩁᨳᨠᩮᨶᨸᩥ ᨠᩦᩊᨶ᩠ᨲᩥ, ᨵᨶᩩᨠᩮᨶᨸᩥ ᨠᩦᩊᨶ᩠ᨲᩥ, ᩋᨠ᩠ᨡᩁᩥᨠᩣᨿᨸᩥ ᨠᩦᩊᨶ᩠ᨲᩥ, ᨾᨶᩮᩈᩥᨠᩣᨿᨸᩥ ᨠᩦᩊᨶ᩠ᨲᩥ, ᨿᨳᩣᩅᨩ᩠ᨩᩮᨶᨸᩥ ᨠᩦᩊᨶ᩠ᨲᩥ; ᩉᨲ᩠ᨳᩥᩈ᩠ᨾᩥᨾ᩠ᨸᩥ ᩈᩥᨠ᩠ᨡᨶ᩠ᨲᩥ, ᩋᩔᩈ᩠ᨾᩥᨾ᩠ᨸᩥ ᩈᩥᨠ᩠ᨡᨶ᩠ᨲᩥ, ᩁᨳᩈ᩠ᨾᩥᨾ᩠ᨸᩥ ᩈᩥᨠ᩠ᨡᨶ᩠ᨲᩥ, ᨵᨶᩩᩈ᩠ᨾᩥᨾ᩠ᨸᩥ ᩈᩥᨠ᩠ᨡᨶ᩠ᨲᩥ; ᨳᩁᩩᩈ᩠ᨾᩥᨾ᩠ᨸᩥ ᩈᩥᨠ᩠ᨡᨶ᩠ᨲᩥ; ᩉᨲ᩠ᨳᩥᩔᨸᩥ ᨸᩩᩁᨲᩮᩣ ᨵᩤᩅᨶ᩠ᨲᩥ, ᩋᩔᩔᨸᩥ ᨸᩩᩁᨲᩮᩣ ᨵᩤᩅᨶ᩠ᨲᩥ, ᩁᨳᩔᨸᩥ ᨸᩩᩁᨲᩮᩣ ᨵᩤᩅᨶ᩠ᨲᩥᨸᩥ ᩋᩣᨵᩤᩅᨶ᩠ᨲᩥᨸᩥ; ᩏᩔᩮᩊᩮᨶ᩠ᨲᩥᨸᩥ, ᩋᨸ᩠ᨹᩮᩣᨭᩮᨶ᩠ᨲᩥᨸᩥ, ᨶᩥᨻ᩠ᨻᩩᨩ᩠ᨫᨶ᩠ᨲᩥᨸᩥ, ᨾᩩᨭ᩠ᨮᩦᩉᩥᨸᩥ ᨿᩩᨩ᩠ᨫᨶ᩠ᨲᩥ; ᩁᩘᨣᨾᨩ᩠ᨫᩮᨸᩥ ᩈᩘᨥᩣᨭᩥᩴ ᨸᨲ᩠ᨳᩁᩥᨲ᩠ᩅᩣ ᨶᨧ᩠ᨧᨠᩥᩴ ᩑᩅᩴ ᩅᨴᨶ᩠ᨲᩥ—  “ᩍᨵ, ᨽᨣᩥᨶᩥ, ᨶᨧ᩠ᨧᩔᩪ”ᨲᩥ; ᨶᩃᩣᨭᩥᨠᨾ᩠ᨸᩥ ᨴᩮᨶ᩠ᨲᩥ; ᩅᩥᩅᩥᨵᨾ᩠ᨸᩥ ᩋᨶᩣᨧᩣᩁᩴ ᩋᩣᨧᩁᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ …ᨸᩮ…  “ᨶ, ᨽᩥᨠ᩠ᨡᩅᩮ, ᩅᩥᩅᩥᨵᩴ ᩋᨶᩣᨧᩣᩁᩴ ᩋᩣᨧᩁᩥᨲᨻ᩠ᨻᩴ. ᨿᩮᩣ ᩋᩣᨧᩁᩮᨿ᩠ᨿ, ᨿᨳᩣᨵᨾ᩠ᨾᩮᩣ ᨠᩣᩁᩮᨲᨻ᩠ᨻᩮᩣ”ᨲᩥ.
</Paragraph>

<Paragraph number="1205" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᩣᨿᩈ᩠ᨾᨶ᩠ᨲᩮ ᩏᩁᩩᩅᩮᩃᨠᩔᨸᩮ ᨸᨻ᩠ᨻᨩᩥᨲᩮ ᩈᩴᨥᩔ ᨻᩉᩩᩴ ᩃᩮᩣᩉᨽᨱ᩠ᨯᩴ ᨴᩤᩁᩩᨽᨱ᩠ᨯᩴ ᨾᨲ᩠ᨲᩥᨠᩣᨽᨱ᩠ᨯᩴ ᩏᨸ᩠ᨸᨶ᩠ᨶᩴ ᩉᩮᩣᨲᩥ. ᩋᨳ ᨡᩮᩣ ᨽᩥᨠ᩠ᨡᩪᨶᩴ ᩑᨲᨴᩉᩮᩣᩈᩥ—  “ᨠᩥᩴ ᨶᩩ ᨡᩮᩣ ᨽᨣᩅᨲᩣ ᩃᩮᩣᩉᨽᨱ᩠ᨯᩴ ᩋᨶᩩᨬ᩠ᨬᩣᨲᩴ, ᨠᩥᩴ ᩋᨶᨶᩩᨬ᩠ᨬᩣᨲᩴ; ᨠᩥᩴ ᨴᩤᩁᩩᨽᨱ᩠ᨯᩴ ᩋᨶᩩᨬ᩠ᨬᩣᨲᩴ, ᨠᩥᩴ ᩋᨶᨶᩩᨬ᩠ᨬᩣᨲᩴ; ᨠᩥᩴ ᨾᨲ᩠ᨲᩥᨠᩣᨽᨱ᩠ᨯᩴ ᩋᨶᩩᨬ᩠ᨬᩣᨲᩴ, ᨠᩥᩴ ᩋᨶᨶᩩᨬ᩠ᨬᩣᨲᨶ᩺”ᨲᩥ? ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. ᩋᨳ ᨡᩮᩣ ᨽᨣᩅᩤ ᩑᨲᩈ᩠ᨾᩥᩴ ᨶᩥᨴᩤᨶᩮ ᩑᨲᩈ᩠ᨾᩥᩴ ᨸᨠᩁᨱᩮ ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨮᨸᩮᨲ᩠ᩅᩣ ᨸᩉᩁᨱᩥᩴ ᩈᨻ᩠ᨻᩴ ᩃᩮᩣᩉᨽᨱ᩠ᨯᩴ, ᨮᨸᩮᨲ᩠ᩅᩣ ᩋᩣᩈᨶ᩠ᨴᩥᩴ ᨸᩃᩖᩘᨠᩴ ᨴᩤᩁᩩᨸᨲ᩠ᨲᩴ ᨴᩤᩁᩩᨸᩣᨴᩩᨠᩴ ᩈᨻ᩠ᨻᩴ ᨴᩤᩁᩩᨽᨱ᩠ᨯᩴ, ᨮᨸᩮᨲ᩠ᩅᩣ ᨠᨲᨠᨬ᩠ᨧ ᨠᩩᨾ᩠ᨽᨠᩣᩁᩥᨠᨬ᩠ᨧ ᩈᨻ᩠ᨻᩴ ᨾᨲ᩠ᨲᩥᨠᩣᨽᨱ᩠ᨯᨶ᩺”ᨲᩥ.

</Paragraph>
</Division>

<Paragraph number="1206" type="center" book="cula">
ᨡᩩᨴ᩠ᨴᨠᩅᨲ᩠ᨳᩩᨠ᩠ᨡᨶ᩠ᨵᨠᩮᩣ ᨸᨬ᩠ᨧᨾᩮᩣ.



</Paragraph>

<Paragraph number="1207" type="center" book="cula">
ᨲᩔᩩᨴ᩠ᨴᩤᨶᩴ


</Paragraph>

<Paragraph number="1208" type="verses" book="cula">
_ᩁᩩᨠ᩠ᨡᩮ ᨳᨾ᩠ᨽᩮ ᨧ ᨠᩩᨭ᩠ᨭᩮ ᨧ,_  
_ᩋᨭ᩠ᨭᩣᨶᩮ ᨣᨶ᩠ᨵᩈᩩᨲ᩠ᨲᩥᨿᩣ;_  
_ᩅᩥᨣᨿ᩠ᩉ ᨾᩃᩖᨠᩮᩣ ᨠᨧ᩠ᨨᩩ,_  
_ᨩᩁᩣ ᨧ ᨸᩩᨳᩩᨸᩣᨱᩥᨠᩣ._  

</Paragraph>

<Paragraph number="1209" type="verses" book="cula">
_ᩅᩃᩖᩥᨠᩣᨸᩥ ᨧ ᨸᩣᨾᩘᨣᩮᩤ,_  
_ᨠᨱ᩠ᨮᩈᩩᨲ᩠ᨲᩴ ᨶ ᨵᩤᩁᨿᩮ;_  
_ᨠᨭᩥ ᩒᩅᨭ᩠ᨭᩥ ᨠᩣᨿᩩᩁᩴ,_  
_ᩉᨲ᩠ᨳᩣᨽᩁᨱᨾᩩᨴ᩠ᨴᩥᨠᩣ._  

</Paragraph>

<Paragraph number="1210" type="verses" book="cula">
_ᨴᩦᨥᩮ ᨠᩮᩣᨧ᩠ᨨᩮ ᨹᨱᩮ ᩉᨲ᩠ᨳᩮ,_  
_ᩈᩥᨲ᩠ᨳᩣ ᩏᨴᨠᨲᩮᩃᨠᩮ;_  
_ᩋᩣᨴᩤᩈᩩᨴᨸᨲ᩠ᨲᩅᨱᩣ,_  
_ᩋᩣᩃᩮᨸᩮᩣᨾ᩠ᨾᨴ᩠ᨴᨧᩩᨱ᩠ᨱᨶᩣ._  

</Paragraph>

<Paragraph number="1211" type="verses" book="cula">
_ᩃᨬ᩠ᨨᩮᨶ᩠ᨲᩥ ᩋᩘᨣᩁᩣᨣᨬ᩠ᨧ,_  
_ᨾᩩᨡᩁᩣᨣᩴ ᨲᨴᩪᨽᨿᩴ;_  
_ᨧᨠ᩠ᨡᩩᩁᩮᩣᨣᩴ ᨣᩥᩁᨣ᩠ᨣᨬ᩠ᨧ,_  
_ᩋᩣᨿᨲᩴ ᩈᩁᨻᩣᩉᩥᩁᩴ._  

</Paragraph>

<Paragraph number="1212" type="verses" book="cula">
_ᩋᨾ᩠ᨻᨸᩮᩈᩥᩈᨠᩃᩮᩉᩥ,_  
_ᩋᩉᩥᨧ᩠ᨨᩥᨶ᩠ᨴᩥ ᨧ ᨧᨶ᩠ᨴᨶᩴ;_  
ᩏᨧ᩠ᨧᩣᩅᨧᩣ ᨸᨲ᩠ᨲᨾᩪᩃᩣ,_  
_ᩈᩩᩅᨱ᩠ᨱᩮᩣ ᨻᩉᩃᩣ ᩅᩃᩦ._  

</Paragraph>

<Paragraph number="1213" type="verses" book="cula">
_ᨧᩥᨲᩕᩣ ᨴᩩᩔᨲᩥ ᨴᩩᨣ᩠ᨣᨶ᩠ᨵᩮᩣ,_  
ᩏᨱ᩠ᩉᩮ ᨽᩥᨩ᩠ᨩᩥᩴᩈᩩ ᨾᩥᨯ᩠ᨰᩥᨿᩣ;_  
_ᨸᩁᩥᨽᨱ᩠ᨯᩴ ᨲᩥᨱᩴ ᨧᩮᩣᩊᩴ,_  
_ᨾᩣᩃᩴ ᨠᩩᨱ᩠ᨯᩮᩣᩃᩥᨠᩣᨿ ᨧ._  

</Paragraph>

<Paragraph number="1214" type="verses" book="cula">
_ᨳᩅᩥᨠᩣ ᩋᩴᩈᨻᨴ᩠ᨵᨬ᩠ᨧ,_  
_ᨲᨳᩣ ᨻᨶ᩠ᨵᨶᩈᩩᨲ᩠ᨲᨠᩣ;_  
_ᨡᩥᩃᩮ ᨾᨬ᩠ᨧᩮ ᨧ ᨸᩦᨮᩮ ᨧ,_  
_ᩋᩘᨠᩮ ᨨᨲ᩠ᨲᩮ ᨸᨱᩣᨾᨶᩣ._  

</Paragraph>

<Paragraph number="1215" type="verses" book="cula">
_ᨲᩩᨾ᩠ᨻᨥᨭᩥᨨᩅᩈᩦᩈᩴ,_  
_ᨧᩃᨠᩣᨶᩥ ᨸᨭᩥᨣ᩠ᨣᩉᩮᩣ;_  
_ᩅᩥᨸ᩠ᨹᩣᩃᩥᨴᨱ᩠ᨯᩈᩮᩣᩅᨱ᩠ᨱᩴ,_  
_ᨸᨲ᩠ᨲᩮ ᨸᩮᩈᩥ ᨧ ᨶᩣᩊᩥᨠᩣ._  

</Paragraph>

<Paragraph number="1216" type="verses" book="cula">
_ᨠᩥᨱ᩠ᨱᩈᨲ᩠ᨲᩩ ᩈᩁᩥᨲᨬ᩠ᨧ,_  
_ᨾᨵᩩᩈᩥᨲ᩠ᨳᩴ ᩈᩥᨸᩣᨭᩥᨠᩴ;_  
_ᩅᩥᨠᨱ᩠ᨱᩴ ᨻᨶ᩠ᨵᩥᩅᩥᩈᨾᩴ,_  
_ᨨᨾᩣᨩᩥᩁᨸᩉᩮᩣᨲᩥ ᨧ._  

</Paragraph>

<Paragraph number="1217" type="verses" book="cula">
_ᨠᩊᩥᨾ᩠ᨽᩴ ᨾᩮᩣᨥᩈᩩᨲ᩠ᨲᨬ᩠ᨧ,_  
_ᩋᨵᩮᩤᨲᩃᩖᩴ ᩏᨸᩣᩉᨶᩣ;_  
_ᩋᩘᨣᩩᩃᩮ ᨸᨭᩥᨣ᩠ᨣᩉᨬ᩠ᨧ,_  
_ᩅᩥᨲ᩠ᨳᨠᩴ ᨳᩅᩥᨠᨻᨴ᩠ᨵᨠᩣ._  

</Paragraph>

<Paragraph number="1218" type="verses" book="cula">
_ᩋᨩ᩠ᨫᩮᩣᨠᩣᩈᩮ ᨶᩦᨧᩅᨲ᩠ᨳᩩ,_  
_ᨧᨿᩮᩣ ᨧᩣᨸᩥ ᩅᩥᩉᨬ᩠ᨬᩁᩮ;_  
_ᨸᩁᩥᨸᨲᩥ ᨲᩥᨱᨧᩩᨱ᩠ᨱᩴ,_  
ᩏᩃᩖᩥᨲ᩠ᨲᩋᩅᩃᩥᨲ᩠ᨲᨠᩴ._  

</Paragraph>

<Paragraph number="1219" type="verses" book="cula">
_ᩈᩮᨲᩴ ᨠᩣᩊᨠᩅᨱ᩠ᨱᨬ᩠ᨧ,_  
_ᨸᩁᩥᨠᨾ᩠ᨾᨬ᩠ᨧ ᨣᩮᩁᩩᨠᩴ;_  
_ᨾᩣᩃᩣᨠᨾ᩠ᨾᩴ ᩃᨲᩣᨠᨾ᩠ᨾᩴ,_  
_ᨾᨠᩁᨴᨶ᩠ᨲᨠᨸᩣᨭᩥᨠᩴ._  

</Paragraph>

<Paragraph number="1220" type="verses" book="cula">
_ᨧᩦᩅᩁᩅᩴᩈᩴ ᩁᨩ᩠ᨩᩩᨬ᩠ᨧ,_  
_ᩋᨶᩩᨬ᩠ᨬᩣᩈᩥ ᩅᩥᨶᩣᨿᨠᩮᩣ;_  
ᩏᨩ᩠ᨫᩥᨲ᩠ᩅᩣ ᨸᨠ᩠ᨠᨾᨶ᩠ᨲᩥ ᨧ,_  
_ᨠᨳᩥᨶᩴ ᨸᩁᩥᨽᩥᨩ᩠ᨩᨲᩥ._  

</Paragraph>

<Paragraph number="1221" type="verses" book="cula">
_ᩅᩥᨶᩥᩅᩮᨮᩥᨿᨲᩥ ᨠᩩᨭ᩠ᨭᩮᨸᩥ,_  
_ᨸᨲ᩠ᨲᩮᨶᩣᨴᩤᨿ ᨣᨧ᩠ᨨᩁᩮ;_  
_ᨳᩅᩥᨠᩣ ᨻᨶ᩠ᨵᩈᩩᨲ᩠ᨲᨬ᩠ᨧ,_  
_ᨻᨶ᩠ᨵᩥᨲ᩠ᩅᩣ ᨧ ᩏᨸᩣᩉᨶᩣ._  

</Paragraph>

<Paragraph number="1222" book="cula">
ᩏᨸᩣᩉᨶᨲ᩠ᨳᩅᩥᨠᨬ᩠ᨧ,_  
_ᩋᩴᩈᨻᨴ᩠ᨵᨬ᩠ᨧ ᩈᩩᨲ᩠ᨲᨠᩴ;_  
ᩏᨴᨠᩣᨠᨸ᩠ᨸᩥᨿᩴ ᨾᨣ᩠ᨣᩮ,_  
_ᨸᩁᩥᩔᩣᩅᨶᨧᩮᩣᩊᨠᩴ._  

</Paragraph>

<Paragraph number="1223" type="verses" book="cula">
_ᨵᨾ᩠ᨾᨠᩁᨱᩴ ᨴ᩠ᩅᩮ ᨽᩥᨠ᩠ᨡᩪ,_  
_ᩅᩮᩈᩣᩃᩥᩴ ᩋᨣᨾᩣ ᨾᩩᨶᩥ;_  
_ᨴᨱ᩠ᨯᩴ ᩒᨲ᩠ᨳᩁᨠᩴ ᨲᨲ᩠ᨳ,_  
_ᩋᨶᩩᨬ᩠ᨬᩣᩈᩥ ᨸᩁᩥᩔᩣᩅᨶᩴ._  

</Paragraph>

<Paragraph number="1224" type="verses" book="cula">
_ᨾᨠᩈᩮᩉᩥ ᨸᨱᩦᨲᩮᨶ,_  
_ᨻᩉ᩠ᩅᩣᨻᩣᨵᩤ ᨧ ᨩᩦᩅᨠᩮᩣ;_  
_ᨧᩘᨠᨾᨶᨩᨶ᩠ᨲᩣᨥᩁᩴ,_  
_ᩅᩥᩈᨾᩮ ᨶᩦᨧᩅᨲ᩠ᨳᩩᨠᩮᩣ._  

</Paragraph>

<Paragraph number="1225" type="verses" book="cula">
_ᨲᨿᩮᩣ ᨧᨿᩮ ᩅᩥᩉᨬ᩠ᨬᨶ᩠ᨲᩥ,_  
_ᩈᩮᩣᨸᩣᨶᩣᩃᨾ᩠ᨻᩅᩮᨴᩥᨠᩴ;_  
_ᩋᨩ᩠ᨫᩮᩣᨠᩣᩈᩮ ᨲᩥᨱᨧᩩᨱ᩠ᨱᩴ,_  
ᩏᩃᩖᩥᨲ᩠ᨲᩋᩅᩃᩥᨲ᩠ᨲᨠᩴ._  

</Paragraph>

<Paragraph number="1226" type="verses" book="cula">
_ᩈᩮᨲᨠᩴ ᨠᩣᩊᩅᨱ᩠ᨱᨬ᩠ᨧ,_  
_ᨸᩁᩥᨠᨾ᩠ᨾᨬ᩠ᨧ ᨣᩮᩁᩩᨠᩴ;_  
_ᨾᩣᩃᩣᨠᨾ᩠ᨾᩴ ᩃᨲᩣᨠᨾ᩠ᨾᩴ,_  
_ᨾᨠᩁᨴᨶ᩠ᨲᨠᨸᩣᨭᩥᨠᩴ._  

</Paragraph>

<Paragraph number="1227" type="verses" book="cula">
_ᩅᩴᩈᩴ ᨧᩦᩅᩁᩁᨩ᩠ᨩᩩᨬ᩠ᨧ,_  
ᩏᨧ᩠ᨧᨬ᩠ᨧ ᩅᨲ᩠ᨳᩩᨠᩴ ᨠᩁᩮ;_  
_ᨧᨿᩮᩣ ᩈᩮᩣᨸᩣᨶᨻᩣᩉᨬ᩠ᨧ,_  
_ᨠᩅᩤᨭᩴ ᨸᩥᨭ᩠ᨮᩈᩘᨥᩣᨭᩴ._  

</Paragraph>

<Paragraph number="1228" type="verses" book="cula">
ᩏᨴᩩᨠ᩠ᨡᩃᩩᨲ᩠ᨲᩁᨸᩣᩈᨠᩴ,_  
_ᩅᨭ᩠ᨭᩥᨬ᩠ᨧ ᨠᨸᩥᩈᩦᩈᨠᩴ;_  
_ᩈᩪᨧᩥᨥᨭᩥᨲᩣᩊᨧ᩠ᨨᩥᨴ᩠ᨴᩴ,_  
_ᩋᩣᩅᩥᨬ᩠ᨨᨶᨬ᩠ᨧ ᩁᨩ᩠ᨩᩩᨠᩴ._  

</Paragraph>

<Paragraph number="1229" type="verses" book="cula">
_ᨾᨱ᩠ᨯᩃᩴ ᨵᩪᨾᨶᩮᨲ᩠ᨲᨬ᩠ᨧ,_  
_ᨾᨩ᩠ᨫᩮ ᨧ ᨾᩩᨡᨾᨲ᩠ᨲᩥᨠᩣ;_  
_ᨴᩮᩤᨱᩥ ᨴᩩᨣ᩠ᨣᨶ᩠ᨵᩣ ᨴᩉᨲᩥ,_  
ᩏᨴᨠᨭ᩠ᨮᩣᨶᩴ ᩈᩁᩣᩅᨠᩴ._  

</Paragraph>

<Paragraph number="1230" type="verses" book="cula">
_ᨶ ᩈᩮᨴᩮᨲᩥ ᨧ ᨧᩥᨠ᩠ᨡᩃᩖᩴ,_  
_ᨵᩮᩤᩅᩥ ᨶᩥᨴ᩠ᨵᨾᨶᩴ ᨠᩁᩮ;_  
_ᨸᩦᨮᨬ᩠ᨧ ᨠᩮᩣᨭ᩠ᨮᨠᩮ ᨠᨾ᩠ᨾᩴ,_  
_ᨾᩁᩩᨾ᩠ᨻᩣ ᩈᩥᩃᩣ ᨶᩥᨴ᩠ᨵᨾᨶᩴ._  

</Paragraph>

<Paragraph number="1231" type="verses" book="cula">
_ᨶᨣ᩠ᨣᩤ ᨨᨾᩣᨿ ᩅᩔᨶ᩠ᨲᩮ,_  
_ᨸᨭᩥᨧ᩠ᨨᩣᨴᩦ ᨲᨿᩮᩣ ᨲᩉᩥᩴ;_  
ᩏᨴᨸᩣᨶᩴ ᩃᩩᨩ᩠ᨩᨲᩥ ᨶᩦᨧᩴ,_  
_ᩅᩃᩖᩥᨿᩣ ᨠᩣᨿᨻᨶ᩠ᨵᨶᩮ._  

</Paragraph>

<Paragraph number="1232" type="verses" book="cula">
_ᨲᩩᩃᩴ ᨠᨭᨠᨭᩴ ᨧᨠ᩠ᨠᩴ,_  
_ᨻᩉᩪ ᨽᩥᨩ᩠ᨩᨶ᩠ᨲᩥ ᨽᩣᨩᨶᩣ;_  
_ᩃᩮᩣᩉᨴᩤᩁᩩᨧᨾ᩠ᨾᨡᨱ᩠ᨯᩴ,_  
_ᩈᩣᩃᩣᨲᩥᨱᩣᨸᩥᨵᩤᨶᩥ ᨧ._  

</Paragraph>

<Paragraph number="1233" type="verses" book="cula">
_ᨴᩮᩤᨱᩥᨧᨶ᩠ᨴᨶᩥ ᨸᩣᨠᩣᩁᩴ,_  
_ᨧᩥᨠ᩠ᨡᩃᩖᩴ ᨶᩥᨴ᩠ᨵᨾᨶᩮᨶ ᨧ;_  
_ᩈᩦᨲᩥᨣᨲᩴ ᨸᩮᩣᨠ᩠ᨡᩁᨱᩥᩴ,_  
_ᨸᩩᩁᩣᨱᨬ᩠ᨧ ᨶᩥᩃᩖᩮᨡᨱᩴ._  

</Paragraph>

<Paragraph number="1234" type="verses" book="cula">
_ᨧᩣᨲᩩᨾᩣᩈᩴ ᩈᨿᨶ᩠ᨲᩥ ᨧ,_  
_ᨶᨾᨲᨠᨬ᩠ᨧ ᨶᨵᩥᨭ᩠ᨮᩉᩮ;_  
_ᩋᩣᩈᩥᨲ᩠ᨲᨠᩴ ᨾᩊᩮᩣᩁᩥᨠᩴ,_  
_ᨽᩩᨬ᩠ᨩᨶ᩠ᨲᩮᨠᩴ ᨲᩩᩅᨭ᩠ᨭᩮᨿ᩠ᨿᩩᩴ._  

</Paragraph>

<Paragraph number="1235" type="verses" book="cula">
_ᩅᨯ᩠ᨰᩮᩣ ᨻᩮᩣᨵᩥ ᨶ ᩋᨠ᩠ᨠᨾᩥ,_  
_ᨥᨭᩴ ᨠᨲᨠᩈᨾ᩠ᨾᨩ᩠ᨩᨶᩥ;_  
_ᩈᨠ᩠ᨡᩁᩴ ᨠᨳᩃᨬ᩠ᨧᩮᩅ,_  
_ᨹᩮᨱᨠᩴ ᨸᩣᨴᨥᩴᩈᨶᩦ._  

</Paragraph>

<Paragraph number="1236" type="verses" book="cula">
_ᩅᩥᨵᩪᨸᨶᩴ ᨲᩣᩃᩅᨱ᩠ᨭᩴ,_  
_ᨾᨠᩈᨬ᩠ᨧᩣᨸᩥ ᨧᩣᨾᩁᩦ;_  
_ᨨᨲ᩠ᨲᩴ ᩅᩥᨶᩣ ᨧ ᩋᩣᩁᩣᨾᩮ,_  
_ᨲᨿᩮᩣ ᩈᩥᨠ᩠ᨠᩣᨿ ᩈᨾ᩠ᨾᩩᨲᩥ._  

</Paragraph>

<Paragraph number="1237" type="verses" book="cula">
_ᩁᩮᩣᨾᩈᩥᨲ᩠ᨳᩣ ᨶᨡᩣ ᨴᩦᨥᩣ,_  
_ᨨᩥᨶ᩠ᨴᨶ᩠ᨲᩘᨣᩩᩃᩥᨠᩣ ᨴᩩᨠ᩠ᨡᩣ;_  
_ᩈᩃᩮᩣᩉᩥᨲᩴ ᨸᨾᩣᨱᨬ᩠ᨧ,_  
_ᩅᩦᩈᨲᩥ ᨴᩦᨥᨠᩮᩈᨲᩣ._  

</Paragraph>

<Paragraph number="1238" type="verses" book="cula">
_ᨡᩩᩁᩴ ᩈᩥᩃᩴ ᩈᩥᨸᩣᨭᩥᨠᩴ,_  
_ᨶᨾᨲᨠᩴ ᨡᩩᩁᨽᨱ᩠ᨯᨠᩴ;_  
_ᨾᩔᩩᩴ ᨠᨸ᩠ᨸᩮᨶ᩠ᨲᩥ ᩅᨯ᩠ᨰᩮᨶ᩠ᨲᩥ,_  
_ᨣᩮᩤᩃᩮᩣᨾᩥᨧᨲᩩᩁᩔᨠᩴ._  

</Paragraph>

<Paragraph number="1239" type="verses" book="cula">
_ᨸᩁᩥᨾᩩᨡᩴ ᩋᨯ᩠ᨰᨴᩩᨠᨬ᩠ᨧ,_  
_ᨴᩤᨮᩥᩈᨾ᩠ᨻᩣᨵᩈᩴᩉᩁᩮ;_  
_ᩋᩣᨻᩣᨵᩤ ᨠᨲ᩠ᨲᩁᩥᩅᨱᩮᩣ,_  
_ᨴᩦᨥᩴ ᩈᨠ᩠ᨡᩁᩥᨠᩣᨿ ᨧ._  

</Paragraph>

<Paragraph number="1240" type="verses" book="cula">
_ᨸᩃᩥᨲᩴ ᨳᨠᩥᨲᩴ ᩏᨧ᩠ᨧᩣ,_  
_ᩃᩮᩣᩉᨽᨱ᩠ᨯᨬ᩠ᨩᨶᩦ ᩈᩉ;_  
_ᨸᩃᩖᨲ᩠ᨳᩥᨠᨬ᩠ᨧ ᩋᩣᨿᩮᩣᨣᩮᩤ,_  
_ᩅᨭᩴ ᩈᩃᩣᨠᨻᨶ᩠ᨵᨶᩴ._  

</Paragraph>

<Paragraph number="1241" type="verses" book="cula">
_ᨠᩃᩣᨻᩩᨠᩴ ᨴᩮᨯ᩠ᨯᩩᨽᨠᩴ,_  
_ᨾᩩᩁᨩᩴ ᨾᨴ᩠ᨴᩅᩦᨱᨠᩴ;_  
_ᨸᨭ᩠ᨭᩥᨠᩣ ᩈᩪᨠᩁᨶ᩠ᨲᨬ᩠ᨧ,_  
_ᨴᩈᩣ ᨾᩩᩁᨩᩅᩮᨱᩥᨠᩣ;_  
_ᩋᨶ᩠ᨲᩮᩣ ᩈᩮᩣᨽᩴ ᨣᩩᨱᨠᨬ᩠ᨧ,_  
_ᨸᩅᨶᨶ᩠ᨲᩮᩣᨸᩥ ᨩᩦᩁᨲᩥ._  

</Paragraph>

<Paragraph number="1242" type="verses" book="cula">
_ᨣᨱ᩠ᨮᩥᨠᩣ ᩏᨧ᩠ᨧᩣᩅᨧᨬ᩠ᨧ,_  
_ᨹᩃᨠᨶ᩠ᨲᩮᨸᩥ ᩒᨣᩤᩉᩮ;_  
_ᨣᩥᩉᩥᩅᨲ᩠ᨳᩴ ᩉᨲ᩠ᨳᩥᩈᩮᩣᨱ᩠ᨯᩴ,_  
_ᨾᨧ᩠ᨨᨠᩴ ᨧᨲᩩᨠᨱ᩠ᨱᨠᩴ._  

</Paragraph>

<Paragraph number="1243" type="verses" book="cula">
_ᨲᩣᩃᩅᨱ᩠ᨭᩴ ᩈᨲᩅᩃᩥ,_  
_ᨣᩥᩉᩥᨸᩣᩁᩩᨲᨸᩣᩁᩩᨸᩴ;_  
_ᩈᩴᩅᩮᩃᩖᩥ ᩏᨽᨲᩮᩣᨠᩣᨩᩴ,_  
_ᨴᨶ᩠ᨲᨠᨭ᩠ᨮᩴ ᩋᩣᨠᩮᩣᨭᨶᩮ._  

</Paragraph>

<Paragraph number="1244" type="verses" book="cula">
_ᨠᨱ᩠ᨮᩮ ᩅᩥᩃᨣ᩠ᨣᩴ ᨴᩤᨿᨬ᩠ᨧ,_  
_ᨸᨭᨣ᩠ᨣᩥ ᩁᩩᨠ᩠ᨡᩉᨲ᩠ᨳᩥᨶᩣ;_  
_ᨿᨾᩮᩊᩮ ᩃᩮᩣᨠᩣᨿᨲᨠᩴ,_  
_ᨸᩁᩥᨿᩣᨸᩩᨱᩥᩴᩈᩩ ᩅᩤᨧᨿᩩᩴ._  

</Paragraph>

<Paragraph number="1245" type="verses" book="cula">
_ᨲᩥᩁᨧ᩠ᨨᩣᨶᨠᨳᩣ ᩅᩥᨩ᩠ᨩᩣ,_  
_ᨡᩥᨸᩥ ᨾᩘᨣᩃᩴ ᨡᩣᨴᩥ ᨧ;_  
_ᩅᩤᨲᩣᨻᩣᨵᩮᩤ ᨴᩩᩔᨲᩥ ᨧ,_  
_ᨴᩩᨣ᩠ᨣᨶ᩠ᨵᩮᩣ ᨴᩩᨠ᩠ᨡᨸᩣᨴᩩᨠᩣ._  

</Paragraph>

<Paragraph number="1246" type="verses" book="cula">
_ᩉᩥᩁᩥᨿᨶ᩠ᨲᩥ ᨸᩣᩁᩩᨴᩩᨣ᩠ᨣᨶ᩠ᨵᩮᩣ,_  
_ᨲᩉᩴ ᨲᩉᩴ ᨠᩁᩮᩣᨶ᩠ᨲᩥ ᨧ;_  
_ᨴᩩᨣ᩠ᨣᨶ᩠ᨵᩮᩣ ᨠᩪᨸᩴ ᩃᩩᨩ᩠ᨩᨶ᩠ᨲᩥ,_  
ᩏᨧ᩠ᨧᩅᨲ᩠ᨳᩩ ᨧᨿᩮᨶ ᨧ._  

</Paragraph>

<Paragraph number="1247" type="verses" book="cula">
_ᩈᩮᩣᨸᩣᨶᩣᩃᨾ᩠ᨻᨶᨻᩣᩉᩣ,_  
_ᩋᨶ᩠ᨲᩮ ᨴᩩᨠ᩠ᨡᨬ᩠ᨧ ᨸᩣᨴᩩᨠᩣ;_  
_ᨻᩉᩥᨴ᩠ᨵᩤ ᨴᩮᩤᨱᩥ ᨠᨭ᩠ᨮᨬ᩠ᨧ,_  
_ᨸᩥᨮᩁᩮᩣ ᨧ ᩋᨸᩣᩁᩩᨲᩮᩣ._  

</Paragraph>

<Paragraph number="1248" type="verses" book="cula">
_ᩅᨧ᩠ᨧᨠᩩᨭᩥᩴ ᨠᩅᩤᨭᨬ᩠ᨧ,_  
_ᨸᩥᨭ᩠ᨮᩈᩘᨥᩣᨭᨾᩮᩅ ᨧ;_  
ᩏᨴᩩᨠ᩠ᨡᩃᩩᨲ᩠ᨲᩁᨸᩣᩈᩮᩣ,_  
_ᩅᨭ᩠ᨭᩥᨬ᩠ᨧ ᨠᨸᩥᩈᩦᩈᨠᩴ._  

</Paragraph>

<Paragraph number="1249" type="verses" book="cula">
_ᩈᩪᨧᩥᨥᨭᩥᨲᩣᩊᨧ᩠ᨨᩥᨴ᩠ᨴᩴ,_  
_ᩋᩣᩅᩥᨬ᩠ᨨᨶᨧ᩠ᨨᩥᨴ᩠ᨴᨾᩮᩅ ᨧ;_  
_ᩁᨩ᩠ᨩᩩ ᩏᩃᩖᩥᨲ᩠ᨲᩣᩅᩃᩥᨲ᩠ᨲᩴ,_  
_ᩈᩮᨲᩅᨱ᩠ᨱᨬ᩠ᨧ ᨠᩣᩊᨠᩴ._  

</Paragraph>

<Paragraph number="1250" type="verses" book="cula">
_ᨾᩣᩃᩣᨠᨾ᩠ᨾᩴ ᩃᨲᩣᨠᨾ᩠ᨾᩴ,_  
_ᨾᨠᩁᩴ ᨸᨬ᩠ᨧᨸᨭᩥᨠᩴ;_  
_ᨧᩦᩅᩁᩅᩴᩈᩴ ᩁᨩ᩠ᨩᩩᨬ᩠ᨧ,_  
_ᨩᩁᩣᨴᩩᨻ᩠ᨻᩃᨸᩣᨠᩣᩁᩴ._  

</Paragraph>

<Paragraph number="1251" type="verses" book="cula">
_ᨠᩮᩣᨭ᩠ᨮᨠᩮ ᨧᩣᨸᩥ ᨲᨳᩮᩅ,_  
_ᨾᩁᩩᨾ᩠ᨻᩴ ᨸᨴᩁᩈᩥᩃᩣ;_  
_ᩈᨶ᩠ᨲᩥᨭ᩠ᨮᨲᩥ ᨶᩥᨴ᩠ᨵᨾᨶᩴ,_  
_ᨠᩩᨾ᩠ᨽᩥᨬ᩠ᨧᩣᨸᩥ ᩈᩁᩣᩅᨠᩴ._  

</Paragraph>

<Paragraph number="1252" type="verses" book="cula">
_ᨴᩩᨠ᩠ᨡᩴ ᩉᩥᩁᩥ ᩋᨸᩥᨵᩤᨶᩴ,_  
_ᩋᨶᩣᨧᩣᩁᨬ᩠ᨧ ᩋᩣᨧᩁᩩᩴ;_  
_ᩃᩮᩣᩉᨽᨱ᩠ᨯᩴ ᩋᨶᩩᨬ᩠ᨬᩣᩈᩥ,_  
_ᨮᨸᨿᩥᨲ᩠ᩅᩣ ᨸᩉᩁᨱᩥᩴ._  

</Paragraph>

<Paragraph number="1253" type="verses" book="cula">
_ᨮᨸᨿᩥᨲ᩠ᩅᩣᩈᨶ᩠ᨴᩥᨸᩃᩖᩘᨠᩴ,_  
_ᨴᩤᩁᩩᨸᨲ᩠ᨲᨬ᩠ᨧ ᨸᩣᨴᩩᨠᩴ;_  
_ᩈᨻ᩠ᨻᩴ ᨴᩤᩁᩩᨾᨿᩴ ᨽᨱ᩠ᨯᩴ,_  
_ᩋᨶᩩᨬ᩠ᨬᩣᩈᩥ ᨾᩉᩣᨾᩩᨶᩥ._  

</Paragraph>

<Paragraph number="1254" type="verses" book="cula">
_ᨠᨲᨠᩴ ᨠᩩᨾ᩠ᨽᨠᩣᩁᨬ᩠ᨧ,_  
_ᨮᨸᨿᩥᨲ᩠ᩅᩣ ᨲᨳᩣᨣᨲᩮᩣ;_  
_ᩈᨻ᩠ᨻᨾ᩠ᨸᩥ ᨾᨲ᩠ᨲᩥᨠᩣᨽᨱ᩠ᨯᩴ,_  
_ᩋᨶᩩᨬ᩠ᨬᩣᩈᩥ ᩋᨶᩩᨠᨾ᩠ᨸᨠᩮᩣ._  

</Paragraph>

<Paragraph number="1255" type="verses" book="cula">
_ᨿᩔ ᩅᨲ᩠ᨳᩩᩔ ᨶᩥᨴ᩠ᨴᩮᩈᩮᩣ,_  
_ᨸᩩᩁᩥᨾᩮᨶ ᨿᨴᩥ ᩈᨾᩴ;_  
_ᨲᨾ᩠ᨸᩥ ᩈᩴᨡᩥᨲ᩠ᨲᩴ ᩏᨴ᩠ᨴᩤᨶᩮ,_  
_ᨶᨿᨲᩮᩣ ᨲᩴ ᩅᩥᨩᩣᨶᩥᨿᩣ._  

</Paragraph>

<Paragraph number="1256" type="verses" book="cula">
_ᩑᩅᩴ ᨴᩈᩈᨲᩣ ᩅᨲ᩠ᨳᩪ,_  
_ᩅᩥᨶᨿᩮ ᨡᩩᨴ᩠ᨴᨠᩅᨲ᩠ᨳᩩᨠᩮ;_  
_ᩈᨴ᩠ᨵᨾ᩠ᨾᨭ᩠ᨮᩥᨲᩥᨠᩮᩣ ᨧᩮᩅ,_  
_ᨸᩮᩈᩃᩣᨶᨬ᩠ᨧᨶᩩᨣ᩠ᨣᩉᩮᩣ._  

</Paragraph>

<Paragraph number="1257" type="verses" book="cula">
_ᩈᩩᩈᩥᨠ᩠ᨡᩥᨲᩮᩣ ᩅᩥᨶᨿᨵᩁᩮᩣ,_  
_ᩉᩥᨲᨧᩥᨲ᩠ᨲᩮᩣ ᩈᩩᨸᩮᩈᩃᩮᩣ;_  
_ᨸᨴᩦᨸᨠᩁᨱᩮᩣ ᨵᩦᩁᩮᩣ,_  
_ᨸᩪᨩᩣᩁᩉᩮᩣ ᨻᩉᩩᩔᩩᨲᩮᩣᨲᩥ._  


</Paragraph>

<Paragraph number="1258" type="center" book="cula">
ᨡᩩᨴ᩠ᨴᨠᩅᨲ᩠ᨳᩩᨠ᩠ᨡᨶ᩠ᨵᨠᩮᩣ ᨶᩥᨭ᩠ᨮᩥᨲᩮᩣ.
</Paragraph>