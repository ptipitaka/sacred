---
title: "6.3.6 ᨽᨲ᩠ᨲᩩᨴ᩠ᨴᩮᩈᨠᩈᨾ᩠ᨾᩩᨲᩥ"
tableOfContents: false
sidebar:
  order: 6
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="326" book="cula">

<Paragraph number="1431" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᩋᨲ᩠ᨲᨶᩮᩣ ᩅᩁᨽᨲ᩠ᨲᩣᨶᩥ ᨣᩉᩮᨲ᩠ᩅᩣ ᩃᩣᨾᨠᩣᨶᩥ ᨽᨲ᩠ᨲᩣᨶᩥ ᨽᩥᨠ᩠ᨡᩪᨶᩴ ᨴᩮᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨸᨬ᩠ᨧᩉᩘᨣᩮᩉᩥ ᩈᨾᨶ᩠ᨶᩣᨣᨲᩴ ᨽᩥᨠ᩠ᨡᩩᩴ ᨽᨲ᩠ᨲᩩᨴ᩠ᨴᩮᩈᨠᩴ ᩈᨾ᩠ᨾᨶ᩠ᨶᩥᨲᩩᩴ—  ᨿᩮᩣ ᨶ ᨨᨶ᩠ᨴᩣᨣᨲᩥᩴ ᨣᨧ᩠ᨨᩮᨿ᩠ᨿ, ᨶ ᨴᩮᩤᩈᩣᨣᨲᩥᩴ ᨣᨧ᩠ᨨᩮᨿ᩠ᨿ, ᨶ ᨾᩮᩣᩉᩣᨣᨲᩥᩴ ᨣᨧ᩠ᨨᩮᨿ᩠ᨿ, ᨶ ᨽᨿᩣᨣᨲᩥᩴ ᨣᨧ᩠ᨨᩮᨿ᩠ᨿ, ᩏᨴ᩠ᨴᩥᨭ᩠ᨮᩣᨶᩩᨴ᩠ᨴᩥᨭ᩠ᨮᨬ᩠ᨧ ᨩᩣᨶᩮᨿ᩠ᨿ. ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩈᨾ᩠ᨾᨶ᩠ᨶᩥᨲᨻ᩠ᨻᩮᩣ. ᨸᨮᨾᩴ ᨽᩥᨠ᩠ᨡᩩ ᨿᩣᨧᩥᨲᨻ᩠ᨻᩮᩣ, ᨿᩣᨧᩥᨲ᩠ᩅᩣ ᨻ᩠ᨿᨲ᩠ᨲᩮᨶ ᨽᩥᨠ᩠ᨡᩩᨶᩣ ᨸᨭᩥᨻᩃᩮᨶ ᩈᩴᨥᩮᩣ ᨬᩣᨸᩮᨲᨻ᩠ᨻᩮᩣ—
</Paragraph>

<Paragraph number="1432" book="cula">
‘ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᨿᨴᩥ ᩈᩴᨥᩔ ᨸᨲ᩠ᨲᨠᩃᩖᩴ, ᩈᩴᨥᩮᩣ ᩍᨲ᩠ᨳᨶ᩠ᨶᩣᨾᩴ ᨽᩥᨠ᩠ᨡᩩᩴ ᨽᨲ᩠ᨲᩩᨴ᩠ᨴᩮᩈᨠᩴ ᩈᨾ᩠ᨾᨶ᩠ᨶᩮᨿ᩠ᨿ. ᩑᩈᩣ ᨬᨲ᩠ᨲᩥ.
</Paragraph>

<Paragraph number="1433" book="cula">
ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩈᩴᨥᩮᩣ ᩍᨲ᩠ᨳᨶ᩠ᨶᩣᨾᩴ ᨽᩥᨠ᩠ᨡᩩᩴ ᨽᨲ᩠ᨲᩩᨴ᩠ᨴᩮᩈᨠᩴ ᩈᨾ᩠ᨾᨶ᩠ᨶᨲᩥ. ᨿᩔᩣᨿᩈ᩠ᨾᨲᩮᩣ ᨡᨾᨲᩥ ᩍᨲ᩠ᨳᨶ᩠ᨶᩣᨾᩔ ᨽᩥᨠ᩠ᨡᩩᨶᩮᩣ ᨽᨲ᩠ᨲᩩᨴ᩠ᨴᩮᩈᨠᩔ ᩈᨾ᩠ᨾᩩᨲᩥ, ᩈᩮᩣ ᨲᩩᨱ᩠ᩉᩔ; ᨿᩔ ᨶᨠ᩠ᨡᨾᨲᩥ, ᩈᩮᩣ ᨽᩣᩈᩮᨿ᩠ᨿ.
</Paragraph>

<Paragraph number="1434" book="cula">
ᩈᨾ᩠ᨾᨲᩮᩣ ᩈᩴᨥᩮᨶ ᩍᨲ᩠ᨳᨶ᩠ᨶᩣᨾᩮᩣ ᨽᩥᨠ᩠ᨡᩩ ᨽᨲ᩠ᨲᩩᨴ᩠ᨴᩮᩈᨠᩮᩣ. ᨡᨾᨲᩥ ᩈᩴᨥᩔ, ᨲᩈ᩠ᨾᩣ ᨲᩩᨱ᩠ᩉᩦ, ᩑᩅᨾᩮᨲᩴ ᨵᩤᩁᨿᩣᨾᩦ’”ᨲᩥ.
</Paragraph>

<Paragraph number="1435" book="cula">
ᩋᨳ ᨡᩮᩣ ᨽᨲ᩠ᨲᩩᨴ᩠ᨴᩮᩈᨠᩣᨶᩴ ᨽᩥᨠ᩠ᨡᩪᨶᩴ ᩑᨲᨴᩉᩮᩣᩈᩥ—  “ᨠᨳᩴ ᨶᩩ ᨡᩮᩣ ᨽᨲ᩠ᨲᩴ ᩏᨴ᩠ᨴᩥᩈᩥᨲᨻ᩠ᨻᨶ᩺”ᨲᩥ? ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩈᩃᩣᨠᩣᨿ ᩅᩤ ᨸᨭ᩠ᨭᩥᨠᩣᨿ ᩅᩤ ᩏᨸᨶᩥᨻᨶ᩠ᨵᩥᨲ᩠ᩅᩣ ᩒᨸᩩᨬ᩠ᨩᩥᨲ᩠ᩅᩣ ᨽᨲ᩠ᨲᩴ ᩏᨴ᩠ᨴᩥᩈᩥᨲᩩᨶ᩺”ᨲᩥ.
</Paragraph>
</Division>