---
title: "6.2.7 ᨩᩮᨲᩅᨶᩅᩥᩉᩣᩁᩣᨶᩩᨾᩮᩣᨴᨶᩣ"
tableOfContents: false
sidebar:
  order: 7
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="315" book="cula">

<Paragraph number="1350" book="cula">
ᩋᨳ ᨡᩮᩣ ᨽᨣᩅᩤ ᩋᨶᩩᨸᩩᨻ᩠ᨻᩮᨶ ᨧᩣᩁᩥᨠᩴ ᨧᩁᨾᩣᨶᩮᩣ ᨿᩮᨶ ᩈᩣᩅᨲ᩠ᨳᩥ ᨲᨴᩅᩈᩁᩥ. ᨲᨲᩕ ᩈᩩᨴᩴ ᨽᨣᩅᩤ ᩈᩣᩅᨲ᩠ᨳᩥᨿᩴ ᩅᩥᩉᩁᨲᩥ ᨩᩮᨲᩅᨶᩮ ᩋᨶᩣᨳᨸᩥᨱ᩠ᨯᩥᨠᩔ ᩋᩣᩁᩣᨾᩮ. ᩋᨳ ᨡᩮᩣ ᩋᨶᩣᨳᨸᩥᨱ᩠ᨯᩥᨠᩮᩣ ᨣᩉᨸᨲᩥ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᨶᩥᩈᩦᨴᩥ. ᩑᨠᨾᨶ᩠ᨲᩴ ᨶᩥᩈᩥᨶ᩠ᨶᩮᩣ ᨡᩮᩣ ᩋᨶᩣᨳᨸᩥᨱ᩠ᨯᩥᨠᩮᩣ ᨣᩉᨸᨲᩥ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᩋᨵᩥᩅᩤᩈᩮᨲᩩ ᨾᩮ, ᨽᨶ᩠ᨲᩮ, ᨽᨣᩅᩤ ᩈ᩠ᩅᩣᨲᨶᩣᨿ ᨽᨲ᩠ᨲᩴ ᩈᨴ᩠ᨵᩥᩴ ᨽᩥᨠ᩠ᨡᩩᩈᩴᨥᩮᨶᩣ”ᨲᩥ. ᩋᨵᩥᩅᩤᩈᩮᩈᩥ ᨽᨣᩅᩤ ᨲᩩᨱ᩠ᩉᩦᨽᩣᩅᩮᨶ.
</Paragraph>

<Paragraph number="1351" book="cula">
ᩋᨳ ᨡᩮᩣ ᩋᨶᩣᨳᨸᩥᨱ᩠ᨯᩥᨠᩮᩣ ᨣᩉᨸᨲᩥ ᨽᨣᩅᨲᩮᩣ ᩋᨵᩥᩅᩤᩈᨶᩴ ᩅᩥᨴᩥᨲ᩠ᩅᩣ ᩏᨭ᩠ᨮᩣᨿᩣᩈᨶᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᨸᨴᨠ᩠ᨡᩥᨱᩴ ᨠᨲ᩠ᩅᩣ ᨸᨠ᩠ᨠᩣᨾᩥ. ᩋᨳ ᨡᩮᩣ ᩋᨶᩣᨳᨸᩥᨱ᩠ᨯᩥᨠᩮᩣ ᨣᩉᨸᨲᩥ ᨲᩔᩣ ᩁᨲ᩠ᨲᩥᨿᩣ ᩋᨧ᩠ᨧᨿᩮᨶ ᨸᨱᩦᨲᩴ ᨡᩣᨴᨶᩦᨿᩴ ᨽᩮᩣᨩᨶᩦᨿᩴ ᨸᨭᩥᨿᩣᨴᩤᨸᩮᨲ᩠ᩅᩣ ᨽᨣᩅᨲᩮᩣ ᨠᩣᩃᩴ ᩋᩣᩁᩮᩣᨧᩣᨸᩮᩈᩥ—  “ᨠᩣᩃᩮᩣ, ᨽᨶ᩠ᨲᩮ, ᨶᩥᨭ᩠ᨮᩥᨲᩴ ᨽᨲ᩠ᨲᨶ᩺”ᨲᩥ. ᩋᨳ ᨡᩮᩣ ᨽᨣᩅᩤ ᨸᩩᨻ᩠ᨻᨱ᩠ᩉᩈᨾᨿᩴ ᨶᩥᩅᩤᩈᩮᨲ᩠ᩅᩣ ᨸᨲ᩠ᨲᨧᩦᩅᩁᨾᩣᨴᩤᨿ ᨿᩮᨶ ᩋᨶᩣᨳᨸᩥᨱ᩠ᨯᩥᨠᩔ ᨣᩉᨸᨲᩥᩔ ᨶᩥᩅᩮᩈᨶᩴ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᨸᨬ᩠ᨬᨲ᩠ᨲᩮ ᩋᩣᩈᨶᩮ ᨶᩥᩈᩦᨴᩥ ᩈᨴ᩠ᨵᩥᩴ ᨽᩥᨠ᩠ᨡᩩᩈᩴᨥᩮᨶ. ᩋᨳ ᨡᩮᩣ ᩋᨶᩣᨳᨸᩥᨱ᩠ᨯᩥᨠᩮᩣ ᨣᩉᨸᨲᩥ ᨻᩩᨴ᩠ᨵᨸ᩠ᨸᨾᩩᨡᩴ ᨽᩥᨠ᩠ᨡᩩᩈᩴᨥᩴ ᨸᨱᩦᨲᩮᨶ ᨡᩣᨴᨶᩦᨿᩮᨶ ᨽᩮᩣᨩᨶᩦᨿᩮᨶ ᩈᩉᨲ᩠ᨳᩣ ᩈᨶ᩠ᨲᨸ᩠ᨸᩮᨲ᩠ᩅᩣ ᩈᨾ᩠ᨸᩅᩤᩁᩮᨲ᩠ᩅᩣ, ᨽᨣᩅᨶ᩠ᨲᩴ ᨽᩩᨲ᩠ᨲᩣᩅᩥᩴ ᩒᨶᩦᨲᨸᨲ᩠ᨲᨸᩣᨱᩥᩴ, ᩑᨠᨾᨶ᩠ᨲᩴ ᨶᩥᩈᩦᨴᩥ. ᩑᨠᨾᨶ᩠ᨲᩴ ᨶᩥᩈᩥᨶ᩠ᨶᩮᩣ ᨡᩮᩣ ᩋᨶᩣᨳᨸᩥᨱ᩠ᨯᩥᨠᩮᩣ ᨣᩉᨸᨲᩥ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᨠᨳᩣᩉᩴ, ᨽᨶ᩠ᨲᩮ, ᨩᩮᨲᩅᨶᩮ ᨸᨭᩥᨸᨩ᩠ᨩᩣᨾᩦ”ᨲᩥ? “ᨲᩮᨶ ᩉᩥ ᨲ᩠ᩅᩴ, ᨣᩉᨸᨲᩥ, ᨩᩮᨲᩅᨶᩴ ᩋᩣᨣᨲᩣᨶᩣᨣᨲᩔ ᨧᩣᨲᩩᨴ᩠ᨴᩥᩈᩔ ᩈᩴᨥᩔ ᨸᨲᩥᨭ᩠ᨮᨸᩮᩉᩦ”ᨲᩥ. “ᩑᩅᩴ, ᨽᨶ᩠ᨲᩮ”ᨲᩥ ᨡᩮᩣ ᩋᨶᩣᨳᨸᩥᨱ᩠ᨯᩥᨠᩮᩣ ᨣᩉᨸᨲᩥ ᨽᨣᩅᨲᩮᩣ ᨸᨭᩥᩔᩩᨲ᩠ᩅᩣ ᨩᩮᨲᩅᨶᩴ ᩋᩣᨣᨲᩣᨶᩣᨣᨲᩔ ᨧᩣᨲᩩᨴ᩠ᨴᩥᩈᩔ ᩈᩴᨥᩔ ᨸᨲᩥᨭ᩠ᨮᩣᨸᩮᩈᩥ.
</Paragraph>

<Paragraph number="1352" book="cula">
ᩋᨳ ᨡᩮᩣ ᨽᨣᩅᩤ ᩋᨶᩣᨳᨸᩥᨱ᩠ᨯᩥᨠᩴ ᨣᩉᨸᨲᩥᩴ ᩍᨾᩣᩉᩥ ᨣᩤᨳᩣᩉᩥ ᩋᨶᩩᨾᩮᩣᨴᩥ—
</Paragraph>

<Paragraph number="1353" type="verses" book="cula">
_“ᩈᩦᨲᩴ ᩏᨱ᩠ᩉᩴ ᨸᨭᩥᩉᨶ᩠ᨲᩥ,_  
_ᨲᨲᩮᩣ ᩅᩤᩊᨾᩥᨣᩤᨶᩥ ᨧ;_  
_ᩈᩁᩦᩈᨸᩮ ᨧ ᨾᨠᩈᩮ,_  
_ᩈᩥᩈᩥᩁᩮ ᨧᩣᨸᩥ ᩅᩩᨭ᩠ᨮᩥᨿᩮᩣ._  

</Paragraph>

<Paragraph number="1354" type="verses" book="cula">
_ᨲᨲᩮᩣ ᩅᩤᨲᩣᨲᨸᩮᩣ ᨥᩮᩣᩁᩮᩣ,_  
_ᩈᨬ᩠ᨩᩣᨲᩮᩣ ᨸᨭᩥᩉᨬ᩠ᨬᨲᩥ;_  
_ᩃᩮᨱᨲ᩠ᨳᨬ᩠ᨧ ᩈᩩᨡᨲ᩠ᨳᨬ᩠ᨧ,_  
_ᨫᩣᨿᩥᨲᩩᨬ᩠ᨧ ᩅᩥᨸᩔᩥᨲᩩᩴ._  

</Paragraph>

<Paragraph number="1355" type="verses" book="cula">
_ᩅᩥᩉᩣᩁᨴᩤᨶᩴ ᩈᩴᨥᩔ,_  
_ᩋᨣ᩠ᨣᩴ ᨻᩩᨴ᩠ᨵᩮᨶ ᩅᨱ᩠ᨱᩥᨲᩴ;_  
_ᨲᩈ᩠ᨾᩣ ᩉᩥ ᨸᨱ᩠ᨯᩥᨲᩮᩣ ᨸᩮᩣᩈᩮᩣ,_  
_ᩈᨾ᩠ᨸᩔᩴ ᩋᨲ᩠ᨳᨾᨲ᩠ᨲᨶᩮᩣ._  

</Paragraph>

<Paragraph number="1356" type="verses" book="cula">
_ᩅᩥᩉᩣᩁᩮ ᨠᩣᩁᨿᩮ ᩁᨾ᩠ᨾᩮ,_  
_ᩅᩤᩈᨿᩮᨲ᩠ᨳ ᨻᩉᩩᩔᩩᨲᩮ;_  
_ᨲᩮᩈᩴ ᩋᨶ᩠ᨶᨬ᩠ᨧ ᨸᩣᨶᨬ᩠ᨧ,_  
_ᩅᨲ᩠ᨳᩈᩮᨶᩣᩈᨶᩣᨶᩥ ᨧ._  

</Paragraph>

<Paragraph number="1357" type="verses" book="cula">
_ᨴᨴᩮᨿ᩠ᨿ ᩏᨩᩩᨽᩪᨲᩮᩈᩩ,_  
_ᩅᩥᨸ᩠ᨸᩈᨶ᩠ᨶᩮᨶ ᨧᩮᨲᩈᩣ;_  
_ᨲᩮ ᨲᩔ ᨵᨾ᩠ᨾᩴ ᨴᩮᩈᩮᨶ᩠ᨲᩥ,_  
_ᩈᨻ᩠ᨻᨴᩩᨠ᩠ᨡᩣᨸᨶᩪᨴᨶᩴ;_  
_ᨿᩴ ᩈᩮᩣ ᨵᨾ᩠ᨾᩴ ᩍᨵᨬ᩠ᨬᩣᨿ,_  
_ᨸᩁᩥᨶᩥᨻ᩠ᨻᩣᨲᩥ ᩋᨶᩣᩈᩅᩮᩤ”ᨲᩥ._  

</Paragraph>

<Paragraph number="1358" book="cula">
ᩋᨳ ᨡᩮᩣ ᨽᨣᩅᩤ ᩋᨶᩣᨳᨸᩥᨱ᩠ᨯᩥᨠᩴ ᨣᩉᨸᨲᩥᩴ ᩍᨾᩣᩉᩥ ᨣᩤᨳᩣᩉᩥ ᩋᨶᩩᨾᩮᩣᨴᩥᨲ᩠ᩅᩣ ᩏᨭ᩠ᨮᩣᨿᩣᩈᨶᩣ ᨸᨠ᩠ᨠᩣᨾᩥ.
</Paragraph>
</Division>