---
title: "6.2.1 ᩋᨶᩣᨳᨸᩥᨱ᩠ᨯᩥᨠᩅᨲ᩠ᨳᩩ"
tableOfContents: false
sidebar:
  order: 1
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="304" book="cula">

<Paragraph number="1308" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨶᩣᨳᨸᩥᨱ᩠ᨯᩥᨠᩮᩣ ᨣᩉᨸᨲᩥ ᩁᩣᨩᨣᩉᨠᩔ ᩈᩮᨭ᩠ᨮᩥᩔ ᨽᨣᩥᨶᩥᨸᨲᩥᨠᩮᩣ ᩉᩮᩣᨲᩥ. ᩋᨳ ᨡᩮᩣ ᩋᨶᩣᨳᨸᩥᨱ᩠ᨯᩥᨠᩮᩣ ᨣᩉᨸᨲᩥ ᩁᩣᨩᨣᩉᩴ ᩋᨣᨾᩣᩈᩥ ᨠᩮᨶᨧᩥᨴᩮᩅ ᨠᩁᨱᩦᨿᩮᨶ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩁᩣᨩᨣᩉᨠᩮᨶ ᩈᩮᨭ᩠ᨮᩥᨶᩣ ᩈ᩠ᩅᩣᨲᨶᩣᨿ ᨻᩩᨴ᩠ᨵᨸ᩠ᨸᨾᩩᨡᩮᩣ ᩈᩴᨥᩮᩣ ᨶᩥᨾᨶ᩠ᨲᩥᨲᩮᩣ ᩉᩮᩣᨲᩥ. ᩋᨳ ᨡᩮᩣ ᩁᩣᨩᨣᩉᨠᩮᩣ ᩈᩮᨭ᩠ᨮᩦ ᨴᩤᩈᩮ ᨧ ᨠᨾ᩠ᨾᨠᩣᩁᩮ ᨧ ᩋᩣᨱᩣᨸᩮᩈᩥ—  “ᨲᩮᨶ ᩉᩥ, ᨽᨱᩮ, ᨠᩣᩃᩔᩮᩅ ᩏᨭ᩠ᨮᩣᨿ ᨿᩣᨣᩩᨿᩮᩣ ᨸᨧᨳ, ᨽᨲ᩠ᨲᩣᨶᩥ ᨸᨧᨳ, ᩈᩪᨸᩣᨶᩥ ᩈᨾ᩠ᨸᩣᨴᩮᨳ, ᩏᨲ᩠ᨲᩁᩥᨽᩘᨣᩤᨶᩥ ᩈᨾ᩠ᨸᩣᨴᩮᨳᩣ”ᨲᩥ. ᩋᨳ ᨡᩮᩣ ᩋᨶᩣᨳᨸᩥᨱ᩠ᨯᩥᨠᩔ ᨣᩉᨸᨲᩥᩔ ᩑᨲᨴᩉᩮᩣᩈᩥ—  “ᨸᩩᨻ᩠ᨻᩮ ᨡ᩠ᩅᩣᨿᩴ ᨣᩉᨸᨲᩥ ᨾᨿᩥ ᩋᩣᨣᨲᩮ ᩈᨻ᩠ᨻᨠᩥᨧ᩠ᨧᩣᨶᩥ ᨶᩥᨠ᩠ᨡᩥᨸᩥᨲ᩠ᩅᩣ ᨾᨾᨬ᩠ᨬᩮᩅ ᩈᨴ᩠ᨵᩥᩴ ᨸᨭᩥᩈᨾ᩠ᨾᩮᩣᨴᨲᩥ. ᩈᩮᩣᨴᩤᨶᩣᨿᩴ ᩅᩥᨠ᩠ᨡᩥᨲ᩠ᨲᩁᩪᨸᩮᩣ ᨴᩤᩈᩮ ᨧ ᨠᨾ᩠ᨾᨠᩣᩁᩮ ᨧ ᩋᩣᨱᩣᨸᩮᩈᩥ—  ‘ᨲᩮᨶ ᩉᩥ, ᨽᨱᩮ, ᨠᩣᩃᩔᩮᩅ ᩏᨭ᩠ᨮᩣᨿ ᨿᩣᨣᩩᨿᩮᩣ ᨸᨧᨳ, ᨽᨲ᩠ᨲᩣᨶᩥ ᨸᨧᨳ, ᩈᩪᨸᩣᨶᩥ ᩈᨾ᩠ᨸᩣᨴᩮᨳ, ᩏᨲ᩠ᨲᩁᩥᨽᩘᨣᩤᨶᩥ ᩈᨾ᩠ᨸᩣᨴᩮᨳᩣ’ᨲᩥ. ᨠᩥᩴ ᨶᩩ ᨡᩮᩣ ᩍᨾᩔ ᨣᩉᨸᨲᩥᩔ ᩋᩣᩅᩤᩉᩮᩣ ᩅᩤ ᨽᩅᩥᩔᨲᩥ, ᩅᩥᩅᩤᩉᩮᩣ ᩅᩤ ᨽᩅᩥᩔᨲᩥ, ᨾᩉᩣᨿᨬ᩠ᨬᩮᩣ ᩅᩤ ᨸᨧ᩠ᨧᩩᨸᨭ᩠ᨮᩥᨲᩮᩣ, ᩁᩣᨩᩣ ᩅᩤ ᨾᩣᨣᨵᩮᩤ ᩈᩮᨶᩥᨿᩮᩣ ᨻᩥᨾ᩠ᨻᩥᩈᩣᩁᩮᩣ ᨶᩥᨾᨶ᩠ᨲᩥᨲᩮᩣ ᩈ᩠ᩅᩣᨲᨶᩣᨿ ᩈᨴ᩠ᨵᩥᩴ ᨻᩃᨠᩣᨿᩮᨶᩣ”ᨲᩥ?
</Paragraph>

<Paragraph number="1309" book="cula">
ᩋᨳ ᨡᩮᩣ ᩁᩣᨩᨣᩉᨠᩮᩣ ᩈᩮᨭ᩠ᨮᩦ ᨴᩤᩈᩮ ᨧ ᨠᨾ᩠ᨾᨠᩣᩁᩮ ᨧ ᩋᩣᨱᩣᨸᩮᨲ᩠ᩅᩣ ᨿᩮᨶ ᩋᨶᩣᨳᨸᩥᨱ᩠ᨯᩥᨠᩮᩣ ᨣᩉᨸᨲᩥ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᩋᨶᩣᨳᨸᩥᨱ᩠ᨯᩥᨠᩮᨶ ᨣᩉᨸᨲᩥᨶᩣ ᩈᨴ᩠ᨵᩥᩴ ᨸᨭᩥᩈᨾ᩠ᨾᩮᩣᨴᩥᨲ᩠ᩅᩣ ᩑᨠᨾᨶ᩠ᨲᩴ ᨶᩥᩈᩦᨴᩥ. ᩑᨠᨾᨶ᩠ᨲᩴ ᨶᩥᩈᩥᨶ᩠ᨶᩴ ᨡᩮᩣ ᩁᩣᨩᨣᩉᨠᩴ ᩈᩮᨭ᩠ᨮᩥᩴ ᩋᨶᩣᨳᨸᩥᨱ᩠ᨯᩥᨠᩮᩣ ᨣᩉᨸᨲᩥ ᩑᨲᨴᩅᩮᩤᨧ—  “ᨸᩩᨻ᩠ᨻᩮ ᨡᩮᩣ ᨲ᩠ᩅᩴ, ᨣᩉᨸᨲᩥ, ᨾᨿᩥ ᩋᩣᨣᨲᩮ ᩈᨻ᩠ᨻᨠᩥᨧ᩠ᨧᩣᨶᩥ ᨶᩥᨠ᩠ᨡᩥᨸᩥᨲ᩠ᩅᩣ ᨾᨾᨬ᩠ᨬᩮᩅ ᩈᨴ᩠ᨵᩥᩴ ᨸᨭᩥᩈᨾ᩠ᨾᩮᩣᨴᩈᩥ. ᩈᩮᩣᨴᩤᨶᩥ ᨲ᩠ᩅᩴ ᩅᩥᨠ᩠ᨡᩥᨲ᩠ᨲᩁᩪᨸᩮᩣ ᨴᩤᩈᩮ ᨧ ᨠᨾ᩠ᨾᨠᩣᩁᩮ ᨧ ᩋᩣᨱᩣᨸᩮᩈᩥ—  ‘ᨲᩮᨶ ᩉᩥ, ᨽᨱᩮ, ᨠᩣᩃᩔᩮᩅ ᩏᨭ᩠ᨮᩣᨿ ᨿᩣᨣᩩᨿᩮᩣ ᨸᨧᨳ, ᨽᨲ᩠ᨲᩣᨶᩥ ᨸᨧᨳ, ᩈᩪᨸᩣᨶᩥ ᩈᨾ᩠ᨸᩣᨴᩮᨳ, ᩏᨲ᩠ᨲᩁᩥᨽᩘᨣᩤᨶᩥ ᩈᨾ᩠ᨸᩣᨴᩮᨳᩣ’ᨲᩥ. ᨠᩥᩴ ᨶᩩ ᨡᩮᩣ ᨲᩮ, ᨣᩉᨸᨲᩥ, ᩋᩣᩅᩤᩉᩮᩣ ᩅᩤ ᨽᩅᩥᩔᨲᩥ, ᩅᩥᩅᩤᩉᩮᩣ ᩅᩤ ᨽᩅᩥᩔᨲᩥ, ᨾᩉᩣᨿᨬ᩠ᨬᩮᩣ ᩅᩤ ᨸᨧ᩠ᨧᩩᨸᨭ᩠ᨮᩥᨲᩮᩣ, ᩁᩣᨩᩣ ᩅᩤ ᨾᩣᨣᨵᩮᩤ ᩈᩮᨶᩥᨿᩮᩣ ᨻᩥᨾ᩠ᨻᩥᩈᩣᩁᩮᩣ ᨶᩥᨾᨶ᩠ᨲᩥᨲᩮᩣ ᩈ᩠ᩅᩣᨲᨶᩣᨿ ᩈᨴ᩠ᨵᩥᩴ ᨻᩃᨠᩣᨿᩮᨶᩣ”ᨲᩥ? “ᨶ ᨾᩮ, ᨣᩉᨸᨲᩥ, ᩋᩣᩅᩤᩉᩮᩣ ᩅᩤ ᨽᩅᩥᩔᨲᩥ, ᨶᩣᨸᩥ ᩅᩥᩅᩤᩉᩮᩣ ᩅᩤ ᨽᩅᩥᩔᨲᩥ, ᨶᩣᨸᩥ ᩁᩣᨩᩣ ᩅᩤ ᨾᩣᨣᨵᩮᩤ ᩈᩮᨶᩥᨿᩮᩣ ᨻᩥᨾ᩠ᨻᩥᩈᩣᩁᩮᩣ ᨶᩥᨾᨶ᩠ᨲᩥᨲᩮᩣ ᩈ᩠ᩅᩣᨲᨶᩣᨿ ᩈᨴ᩠ᨵᩥᩴ ᨻᩃᨠᩣᨿᩮᨶ; ᩋᨸᩥ ᨧ ᨾᩮ ᨾᩉᩣᨿᨬ᩠ᨬᩮᩣ ᨸᨧ᩠ᨧᩩᨸᨭ᩠ᨮᩥᨲᩮᩣ; ᩈ᩠ᩅᩣᨲᨶᩣᨿ ᨻᩩᨴ᩠ᨵᨸ᩠ᨸᨾᩩᨡᩮᩣ ᩈᩴᨥᩮᩣ ᨶᩥᨾᨶ᩠ᨲᩥᨲᩮᩣ”ᨲᩥ. “ᨻᩩᨴ᩠ᨵᩮᩤᨲᩥ ᨲ᩠ᩅᩴ, ᨣᩉᨸᨲᩥ, ᩅᨴᩮᩈᩦ”ᨲᩥ? “ᨻᩩᨴ᩠ᨵᩮᩤ ᨲ᩠ᨿᩣᩉᩴ, ᨣᩉᨸᨲᩥ, ᩅᨴᩤᨾᩦ”ᨲᩥ. “ᨻᩩᨴ᩠ᨵᩮᩤᨲᩥ ᨲ᩠ᩅᩴ, ᨣᩉᨸᨲᩥ, ᩅᨴᩮᩈᩦ”ᨲᩥ? “ᨻᩩᨴ᩠ᨵᩮᩤ ᨲ᩠ᨿᩣᩉᩴ, ᨣᩉᨸᨲᩥ, ᩅᨴᩤᨾᩦ”ᨲᩥ. “ᨻᩩᨴ᩠ᨵᩮᩤᨲᩥ ᨲ᩠ᩅᩴ, ᨣᩉᨸᨲᩥ, ᩅᨴᩮᩈᩦ”ᨲᩥ? “ᨻᩩᨴ᩠ᨵᩮᩤ ᨲ᩠ᨿᩣᩉᩴ, ᨣᩉᨸᨲᩥ, ᩅᨴᩤᨾᩦ”ᨲᩥ. “ᨥᩮᩣᩈᩮᩣᨸᩥ ᨡᩮᩣ ᩑᩈᩮᩣ, ᨣᩉᨸᨲᩥ, ᨴᩩᩃᩖᨽᩮᩣ ᩃᩮᩣᨠᩈ᩠ᨾᩥᩴ ᨿᨴᩥᨴᩴ—  ᨻᩩᨴ᩠ᨵᩮᩤ ᨻᩩᨴ᩠ᨵᩮᩤᨲᩥ. ᩈᨠ᩠ᨠᩣ ᨶᩩ ᨡᩮᩣ, ᨣᩉᨸᨲᩥ, ᩍᨾᩴ ᨠᩣᩃᩴ ᨲᩴ ᨽᨣᩅᨶ᩠ᨲᩴ ᨴᩔᨶᩣᨿ ᩏᨸᩈᩘᨠᨾᩥᨲᩩᩴ ᩋᩁᩉᨶ᩠ᨲᩴ ᩈᨾ᩠ᨾᩣᩈᨾ᩠ᨻᩩᨴ᩠ᨵᨶ᩺”ᨲᩥ? “ᩋᨠᩣᩃᩮᩣ ᨡᩮᩣ, ᨣᩉᨸᨲᩥ, ᩍᨾᩴ ᨠᩣᩃᩴ ᨲᩴ ᨽᨣᩅᨶ᩠ᨲᩴ ᨴᩔᨶᩣᨿ ᩏᨸᩈᩘᨠᨾᩥᨲᩩᩴ ᩋᩁᩉᨶ᩠ᨲᩴ ᩈᨾ᩠ᨾᩣᩈᨾ᩠ᨻᩩᨴ᩠ᨵᩴ. ᩈ᩠ᩅᩮᨴᩤᨶᩥ ᨲ᩠ᩅᩴ ᨠᩣᩃᩮᨶ ᨲᩴ ᨽᨣᩅᨶ᩠ᨲᩴ ᨴᩔᨶᩣᨿ ᩏᨸᩈᩘᨠᨾᩥᩔᩈᩥ ᩋᩁᩉᨶ᩠ᨲᩴ ᩈᨾ᩠ᨾᩣᩈᨾ᩠ᨻᩩᨴ᩠ᨵᨶ᩺”ᨲᩥ. ᩋᨳ ᨡᩮᩣ ᩋᨶᩣᨳᨸᩥᨱ᩠ᨯᩥᨠᩮᩣ ᨣᩉᨸᨲᩥ—  ᩈ᩠ᩅᩮᨴᩤᨶᩣᩉᩴ ᨠᩣᩃᩮᨶ ᨲᩴ ᨽᨣᩅᨶ᩠ᨲᩴ ᨴᩔᨶᩣᨿ ᩏᨸᩈᩘᨠᨾᩥᩔᩣᨾᩥ ᩋᩁᩉᨶ᩠ᨲᩴ ᩈᨾ᩠ᨾᩣᩈᨾ᩠ᨻᩩᨴ᩠ᨵᨶ᩠ᨲᩥ—  ᨻᩩᨴ᩠ᨵᨣᨲᩣᨿ ᩈᨲᩥᨿᩣ ᨶᩥᨸᨩ᩠ᨩᩥᨲ᩠ᩅᩣ ᩁᨲ᩠ᨲᩥᨿᩣ ᩈᩩᨴᩴ ᨲᩥᨠ᩠ᨡᨲ᩠ᨲᩩᩴ ᩅᩩᨭ᩠ᨮᩣᩈᩥ ᨸᨽᩣᨲᩴ ᨾᨬ᩠ᨬᨾᩣᨶᩮᩣ.
</Paragraph>

</Division>
<Division number="305" book="cula">

<Paragraph number="1310" book="cula">
ᩋᨳ ᨡᩮᩣ ᩋᨶᩣᨳᨸᩥᨱ᩠ᨯᩥᨠᩮᩣ ᨣᩉᨸᨲᩥ ᨿᩮᨶ ᩈᩥᩅᨠᨴ᩠ᩅᩤᩁᩴ ᨲᩮᨶᩩᨸᩈᩘᨠᨾᩥ. ᩋᨾᨶᩩᩔᩣ ᨴ᩠ᩅᩤᩁᩴ ᩅᩥᩅᩁᩥᩴᩈᩩ. ᩋᨳ ᨡᩮᩣ ᩋᨶᩣᨳᨸᩥᨱ᩠ᨯᩥᨠᩔ ᨣᩉᨸᨲᩥᩔ ᨶᨣᩁᨾ᩠ᩉᩣ ᨶᩥᨠ᩠ᨡᨶ᩠ᨲᩔ ᩋᩣᩃᩮᩣᨠᩮᩣ ᩋᨶ᩠ᨲᩁᨵᩤᨿᩥ, ᩋᨶ᩠ᨵᨠᩣᩁᩮᩣ ᨸᩣᨲᩩᩁᩉᩮᩣᩈᩥ, ᨽᨿᩴ ᨨᨾ᩠ᨽᩥᨲᨲ᩠ᨲᩴ ᩃᩮᩣᨾᩉᩴᩈᩮᩣ ᩏᨴᨸᩣᨴᩥ; ᨲᨲᩮᩣᩅ ᨸᩩᨶ ᨶᩥᩅᨲ᩠ᨲᩥᨲᩩᨠᩣᨾᩮᩣ ᩋᩉᩮᩣᩈᩥ. ᩋᨳ ᨡᩮᩣ ᩈᩥᩅᨠᩮᩣ ᨿᨠ᩠ᨡᩮᩣ ᩋᨶ᩠ᨲᩁᩉᩥᨲᩮᩣ ᩈᨴ᩠ᨴᨾᨶᩩᩔᩣᩅᩮᩈᩥ—
</Paragraph>

<Paragraph number="1311" type="verses" book="cula">
_“ᩈᨲᩴ ᩉᨲ᩠ᨳᩦ ᩈᨲᩴ ᩋᩔᩣ,_  
_ᩈᨲᩴ ᩋᩔᨲᩁᩦᩁᨳᩣ;_  
_ᩈᨲᩴ ᨠᨬ᩠ᨬᩣᩈᩉᩔᩣᨶᩥ,_  
_ᩋᩣᨾᩩᨠ᩠ᨠᨾᨱᩥᨠᩩᨱ᩠ᨯᩃᩣ;_  
_ᩑᨠᩔ ᨸᨴᩅᩦᨲᩥᩉᩣᩁᩔ,_  
_ᨠᩃᩴ ᨶᩣᨣ᩠ᨥᨶ᩠ᨲᩥ ᩈᩮᩣᩊᩈᩥᩴ._  

</Paragraph>

<Paragraph number="1312" type="verses" book="cula">
_ᩋᨽᩥᨠ᩠ᨠᨾ ᨣᩉᨸᨲᩥ ᩋᨽᩥᨠ᩠ᨠᨾ ᨣᩉᨸᨲᩥ,_  
_ᩋᨽᩥᨠ᩠ᨠᨶ᩠ᨲᩴ ᨲᩮ ᩈᩮᨿ᩠ᨿᩮᩣ ᨶᩮᩣ ᨸᨭᩥᨠ᩠ᨠᨶ᩠ᨲᨶ᩺”ᨲᩥ._  

</Paragraph>

<Paragraph number="1313" book="cula">
ᩋᨳ ᨡᩮᩣ ᩋᨶᩣᨳᨸᩥᨱ᩠ᨯᩥᨠᩔ ᨣᩉᨸᨲᩥᩔ ᩋᨶ᩠ᨵᨠᩣᩁᩮᩣ ᩋᨶ᩠ᨲᩁᨵᩤᨿᩥ, ᩋᩣᩃᩮᩣᨠᩮᩣ ᨸᩣᨲᩩᩁᩉᩮᩣᩈᩥ. ᨿᩴ ᩋᩉᩮᩣᩈᩥ ᨽᨿᩴ ᨨᨾ᩠ᨽᩥᨲᨲ᩠ᨲᩴ ᩃᩮᩣᨾᩉᩴᩈᩮᩣ ᩈᩮᩣ ᨸᨭᩥᨸ᩠ᨸᩔᨾ᩠ᨽᩥ. ᨴᩩᨲᩥᨿᨾ᩠ᨸᩥ ᨡᩮᩣ …ᨸᩮ…  ᨲᨲᩥᨿᨾ᩠ᨸᩥ ᨡᩮᩣ…  ᩋᨶᩣᨳᨸᩥᨱ᩠ᨯᩥᨠᩔ ᨣᩉᨸᨲᩥᩔ ᩋᩣᩃᩮᩣᨠᩮᩣ ᩋᨶ᩠ᨲᩁᨵᩤᨿᩥ, ᩋᨶ᩠ᨵᨠᩣᩁᩮᩣ ᨸᩣᨲᩩᩁᩉᩮᩣᩈᩥ, ᨽᨿᩴ ᨨᨾ᩠ᨽᩥᨲᨲ᩠ᨲᩴ ᩃᩮᩣᨾᩉᩴᩈᩮᩣ ᩏᨴᨸᩣᨴᩥ, ᨲᨲᩮᩣᩅ ᨸᩩᨶ ᨶᩥᩅᨲ᩠ᨲᩥᨲᩩᨠᩣᨾᩮᩣ ᩋᩉᩮᩣᩈᩥ. ᨲᨲᩥᨿᨾ᩠ᨸᩥ ᨡᩮᩣ ᩈᩥᩅᨠᩮᩣ ᨿᨠ᩠ᨡᩮᩣ ᩋᨶ᩠ᨲᩁᩉᩥᨲᩮᩣ ᩈᨴ᩠ᨴᨾᨶᩩᩔᩣᩅᩮᩈᩥ—
</Paragraph>

<Paragraph number="1314" type="verses" book="cula">
_“ᩈᨲᩴ ᩉᨲ᩠ᨳᩦ ᩈᨲᩴ ᩋᩔᩣ,_  
_ᩈᨲᩴ ᩋᩔᨲᩁᩦᩁᨳᩣ;_  
_ᩈᨲᩴ ᨠᨬ᩠ᨬᩣᩈᩉᩔᩣᨶᩥ,_  
_ᩋᩣᨾᩩᨠ᩠ᨠᨾᨱᩥᨠᩩᨱ᩠ᨯᩃᩣ;_  
_ᩑᨠᩔ ᨸᨴᩅᩦᨲᩥᩉᩣᩁᩔ,_  
_ᨠᩃᩴ ᨶᩣᨣ᩠ᨥᨶ᩠ᨲᩥ ᩈᩮᩣᩊᩈᩥᩴ._  

</Paragraph>

<Paragraph number="1315" type="verses" book="cula">
_ᩋᨽᩥᨠ᩠ᨠᨾ ᨣᩉᨸᨲᩥ ᩋᨽᩥᨠ᩠ᨠᨾ ᨣᩉᨸᨲᩥ,_  
_ᩋᨽᩥᨠ᩠ᨠᨶ᩠ᨲᩴ ᨲᩮ ᩈᩮᨿ᩠ᨿᩮᩣ ᨶᩮᩣ ᨸᨭᩥᨠ᩠ᨠᨶ᩠ᨲᨶ᩺”ᨲᩥ._  

</Paragraph>

<Paragraph number="1316" book="cula">
ᨲᨲᩥᨿᨾ᩠ᨸᩥ ᨡᩮᩣ ᩋᨶᩣᨳᨸᩥᨱ᩠ᨯᩥᨠᩔ ᨣᩉᨸᨲᩥᩔ ᩋᨶ᩠ᨵᨠᩣᩁᩮᩣ ᩋᨶ᩠ᨲᩁᨵᩤᨿᩥ, ᩋᩣᩃᩮᩣᨠᩮᩣ ᨸᩣᨲᩩᩁᩉᩮᩣᩈᩥ, ᨿᩴ ᩋᩉᩮᩣᩈᩥ ᨽᨿᩴ ᨨᨾ᩠ᨽᩥᨲᨲ᩠ᨲᩴ ᩃᩮᩣᨾᩉᩴᩈᩮᩣ, ᩈᩮᩣ ᨸᨭᩥᨸ᩠ᨸᩔᨾ᩠ᨽᩥ. ᩋᨳ ᨡᩮᩣ ᩋᨶᩣᨳᨸᩥᨱ᩠ᨯᩥᨠᩮᩣ ᨣᩉᨸᨲᩥ ᨿᩮᨶ ᩈᩦᨲᩅᨶᩴ ᨲᩮᨶᩩᨸᩈᩘᨠᨾᩥ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᨣᩅᩤ ᩁᨲ᩠ᨲᩥᨿᩣ ᨸᨧ᩠ᨧᩪᩈᩈᨾᨿᩴ ᨸᨧ᩠ᨧᩩᨭ᩠ᨮᩣᨿ ᩋᨩ᩠ᨫᩮᩣᨠᩣᩈᩮ ᨧᩘᨠᨾᨲᩥ. ᩋᨴ᩠ᨴᩈᩣ ᨡᩮᩣ ᨽᨣᩅᩤ ᩋᨶᩣᨳᨸᩥᨱ᩠ᨯᩥᨠᩴ ᨣᩉᨸᨲᩥᩴ ᨴᩪᩁᨲᩮᩣᩅ ᩋᩣᨣᨧ᩠ᨨᨶ᩠ᨲᩴ. ᨴᩥᩈ᩠ᩅᩣᨶ ᨧᩘᨠᨾᩣ ᩒᩁᩮᩣᩉᩥᨲ᩠ᩅᩣ ᨸᨬ᩠ᨬᨲ᩠ᨲᩮ ᩋᩣᩈᨶᩮ ᨶᩥᩈᩦᨴᩥ. ᨶᩥᩈᨩ᩠ᨩ ᨡᩮᩣ ᨽᨣᩅᩤ ᩋᨶᩣᨳᨸᩥᨱ᩠ᨯᩥᨠᩴ ᨣᩉᨸᨲᩥᩴ ᩑᨲᨴᩅᩮᩤᨧ—  “ᩑᩉᩥ, ᩈᩩᨴᨲ᩠ᨲᩣ”ᨲᩥ. ᩋᨳ ᨡᩮᩣ ᩋᨶᩣᨳᨸᩥᨱ᩠ᨯᩥᨠᩮᩣ ᨣᩉᨸᨲᩥ—  “ᨶᩣᨾᩮᨶ ᨾᩴ ᨽᨣᩅᩤ ᩋᩣᩃᨸᨲᩦ”ᨲᩥ—  ᩉᨭ᩠ᨮᩮᩣ ᩏᨴᨣ᩠ᨣᩮᩤ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᨽᨣᩅᨲᩮᩣ ᨸᩣᨴᩮᩈᩩ ᩈᩥᩁᩈᩣ ᨶᩥᨸᨲᩥᨲ᩠ᩅᩣ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᨠᨧ᩠ᨧᩥ, ᨽᨶ᩠ᨲᩮ, ᨽᨣᩅᩤ ᩈᩩᨡᩴ ᩈᨿᩥᨲ᩠ᨳᩣ”ᨲᩥ?
</Paragraph>

<Paragraph number="1317" type="verses" book="cula">
_“ᩈᨻ᩠ᨻᨴᩤ ᩅᩮ ᩈᩩᨡᩴ ᩈᩮᨲᩥ,_  
_ᨻᩕᩣᩉ᩠ᨾᨱᩮᩣ ᨸᩁᩥᨶᩥᨻ᩠ᨻᩩᨲᩮᩣ;_  
_ᨿᩮᩣ ᨶ ᩃᩥᨾ᩠ᨸᨲᩥ ᨠᩣᨾᩮᩈᩩ,_  
_ᩈᩦᨲᩥᨽᩪᨲᩮᩣ ᨶᩥᩁᩪᨸᨵᩥ._  

</Paragraph>

<Paragraph number="1318" type="verses" book="cula">
_ᩈᨻ᩠ᨻᩣ ᩋᩣᩈᨲ᩠ᨲᩥᨿᩮᩣ ᨨᩮᨲ᩠ᩅᩣ,_  
_ᩅᩥᨶᩮᨿ᩠ᨿ ᩉᨴᨿᩮ ᨴᩁᩴ;_  
ᩏᨸᩈᨶ᩠ᨲᩮᩣ ᩈᩩᨡᩴ ᩈᩮᨲᩥ,_  
_ᩈᨶ᩠ᨲᩥᩴ ᨸᨸ᩠ᨸᩩᨿ᩠ᨿ ᨧᩮᨲᩈᩣ”ᨲᩥ._  

</Paragraph>

<Paragraph number="1319" book="cula">
ᩋᨳ ᨡᩮᩣ ᨽᨣᩅᩤ ᩋᨶᩣᨳᨸᩥᨱ᩠ᨯᩥᨠᩔ ᨣᩉᨸᨲᩥᩔ ᩋᨶᩩᨸᩩᨻ᩠ᨻᩥᩴ ᨠᨳᩴ ᨠᨳᩮᩈᩥ, ᩈᩮᨿ᩠ᨿᨳᩥᨴᩴ—  ᨴᩤᨶᨠᨳᩴ ᩈᩦᩃᨠᨳᩴ ᩈᨣ᩠ᨣᨠᨳᩴ, ᨠᩣᨾᩣᨶᩴ ᩋᩣᨴᩦᨶᩅᩴ ᩒᨠᩣᩁᩴ ᩈᩴᨠᩥᩃᩮᩈᩴ, ᨶᩮᨠ᩠ᨡᨾ᩠ᨾᩮ ᩋᩣᨶᩥᩈᩴᩈᩴ ᨸᨠᩣᩈᩮᩈᩥ. ᨿᨴᩤ ᨽᨣᩅᩤ ᩋᨬ᩠ᨬᩣᩈᩥ ᩋᨶᩣᨳᨸᩥᨱ᩠ᨯᩥᨠᩴ ᨣᩉᨸᨲᩥᩴ ᨠᩃᩖᨧᩥᨲ᩠ᨲᩴ ᨾᩩᨴᩩᨧᩥᨲ᩠ᨲᩴ ᩅᩥᨶᩦᩅᩁᨱᨧᩥᨲ᩠ᨲᩴ ᩏᨴᨣ᩠ᨣᨧᩥᨲ᩠ᨲᩴ ᨸᩈᨶ᩠ᨶᨧᩥᨲ᩠ᨲᩴ, ᩋᨳ ᨿᩣ ᨻᩩᨴ᩠ᨵᩤᨶᩴ ᩈᩣᨾᩩᨠ᩠ᨠᩴᩈᩥᨠᩣ ᨵᨾ᩠ᨾᨴᩮᩈᨶᩣ ᨲᩴ ᨸᨠᩣᩈᩮᩈᩥ—  ᨴᩩᨠ᩠ᨡᩴ, ᩈᨾᩩᨴᨿᩴ, ᨶᩥᩁᩮᩣᨵᩴ, ᨾᨣ᩠ᨣᩴ. ᩈᩮᨿ᩠ᨿᨳᩣᨸᩥ ᨶᩣᨾ ᩈᩩᨴ᩠ᨵᩴ ᩅᨲ᩠ᨳᩴ ᩋᨸᨣᨲᨠᩣᩊᨠᩴ ᩈᨾ᩠ᨾᨴᩮᩅ ᩁᨩᨶᩴ ᨸᨭᩥᨣ᩠ᨣᨱ᩠ᩉᩮᨿ᩠ᨿ; ᩑᩅᨾᩮᩅ ᩋᨶᩣᨳᨸᩥᨱ᩠ᨯᩥᨠᩔ ᨣᩉᨸᨲᩥᩔ ᨲᩈ᩠ᨾᩥᩴᨿᩮᩅ ᩋᩣᩈᨶᩮ ᩅᩥᩁᨩᩴ ᩅᩦᨲᨾᩃᩴ ᨵᨾ᩠ᨾᨧᨠ᩠ᨡᩩᩴ ᩏᨴᨸᩣᨴᩥ—  “ᨿᩴ ᨠᩥᨬ᩠ᨧᩥ ᩈᨾᩩᨴᨿᨵᨾ᩠ᨾᩴ ᩈᨻ᩠ᨻᩴ ᨲᩴ ᨶᩥᩁᩮᩣᨵᨵᨾ᩠ᨾᨶ᩺”ᨲᩥ. ᩋᨳ ᨡᩮᩣ ᩋᨶᩣᨳᨸᩥᨱ᩠ᨯᩥᨠᩮᩣ ᨣᩉᨸᨲᩥ ᨴᩥᨭ᩠ᨮᨵᨾ᩠ᨾᩮᩣ ᨸᨲ᩠ᨲᨵᨾ᩠ᨾᩮᩣ ᩅᩥᨴᩥᨲᨵᨾ᩠ᨾᩮᩣ ᨸᩁᩥᨿᩮᩣᨣᩤᩊ᩠ᩉᨵᨾ᩠ᨾᩮᩣ ᨲᩥᨱ᩠ᨱᩅᩥᨧᩥᨠᩥᨧ᩠ᨨᩮᩣ ᩅᩥᨣᨲᨠᨳᩴᨠᨳᩮᩣ ᩅᩮᩈᩣᩁᨩ᩠ᨩᨸ᩠ᨸᨲ᩠ᨲᩮᩣ ᩋᨸᩁᨸ᩠ᨸᨧ᩠ᨧᨿᩮᩣ ᩈᨲ᩠ᨳᩩᩈᩣᩈᨶᩮ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᩋᨽᩥᨠ᩠ᨠᨶ᩠ᨲᩴ, ᨽᨶ᩠ᨲᩮ, ᩋᨽᩥᨠ᩠ᨠᨶ᩠ᨲᩴ, ᨽᨶ᩠ᨲᩮ. ᩈᩮᨿ᩠ᨿᨳᩣᨸᩥ, ᨽᨶ᩠ᨲᩮ, ᨶᩥᨠ᩠ᨠᩩᨩ᩠ᨩᩥᨲᩴ ᩅᩤ ᩏᨠ᩠ᨠᩩᨩ᩠ᨩᩮᨿ᩠ᨿ, ᨸᨭᩥᨧ᩠ᨨᨶ᩠ᨶᩴ ᩅᩤ ᩅᩥᩅᩁᩮᨿ᩠ᨿ, ᨾᩪᩊ᩠ᩉᩔ ᩅᩤ ᨾᨣ᩠ᨣᩴ ᩋᩣᨧᩥᨠ᩠ᨡᩮᨿ᩠ᨿ, ᩋᨶ᩠ᨵᨠᩣᩁᩮ ᩅᩤ ᨲᩮᩃᨸᨩ᩠ᨩᩮᩣᨲᩴ ᨵᩤᩁᩮᨿ᩠ᨿ—  ‘ᨧᨠ᩠ᨡᩩᨾᨶ᩠ᨲᩮᩣ ᩁᩪᨸᩣᨶᩥ ᨴᨠ᩠ᨡᨶ᩠ᨲᩦ’ᨲᩥ; ᩑᩅᨾᩮᩅᩴ ᨽᨣᩅᨲᩣ ᩋᨶᩮᨠᨸᩁᩥᨿᩣᨿᩮᨶ ᨵᨾ᩠ᨾᩮᩣ ᨸᨠᩣᩈᩥᨲᩮᩣ. ᩑᩈᩣᩉᩴ, ᨽᨶ᩠ᨲᩮ, ᨽᨣᩅᨶ᩠ᨲᩴ ᩈᩁᨱᩴ ᨣᨧ᩠ᨨᩣᨾᩥ, ᨵᨾ᩠ᨾᨬ᩠ᨧ, ᨽᩥᨠ᩠ᨡᩩᩈᩴᨥᨬ᩠ᨧ. ᩏᨸᩣᩈᨠᩴ ᨾᩴ ᨽᨣᩅᩤ ᨵᩤᩁᩮᨲᩩ ᩋᨩ᩠ᨩᨲᨣ᩠ᨣᩮ ᨸᩣᨱᩩᨸᩮᨲᩴ ᩈᩁᨱᩴ ᨣᨲᩴ. ᩋᨵᩥᩅᩤᩈᩮᨲᩩ ᨧ ᨾᩮ, ᨽᨶ᩠ᨲᩮ, ᨽᨣᩅᩤ ᩈ᩠ᩅᩣᨲᨶᩣᨿ ᨽᨲ᩠ᨲᩴ ᩈᨴ᩠ᨵᩥᩴ ᨽᩥᨠ᩠ᨡᩩᩈᩴᨥᩮᨶᩣ”ᨲᩥ. ᩋᨵᩥᩅᩤᩈᩮᩈᩥ ᨽᨣᩅᩤ ᨲᩩᨱ᩠ᩉᩦᨽᩣᩅᩮᨶ.
</Paragraph>

<Paragraph number="1320" book="cula">
ᩋᨳ ᨡᩮᩣ ᩋᨶᩣᨳᨸᩥᨱ᩠ᨯᩥᨠᩮᩣ ᨣᩉᨸᨲᩥ ᨽᨣᩅᨲᩮᩣ ᩋᨵᩥᩅᩤᩈᨶᩴ ᩅᩥᨴᩥᨲ᩠ᩅᩣ ᩏᨭ᩠ᨮᩣᨿᩣᩈᨶᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᨸᨴᨠ᩠ᨡᩥᨱᩴ ᨠᨲ᩠ᩅᩣ ᨸᨠ᩠ᨠᩣᨾᩥ. ᩋᩔᩮᩣᩈᩥ ᨡᩮᩣ ᩁᩣᨩᨣᩉᨠᩮᩣ ᩈᩮᨭ᩠ᨮᩦ—  “ᩋᨶᩣᨳᨸᩥᨱ᩠ᨯᩥᨠᩮᨶ ᨠᩥᩁ ᨣᩉᨸᨲᩥᨶᩣ ᩈ᩠ᩅᩣᨲᨶᩣᨿ ᨻᩩᨴ᩠ᨵᨸ᩠ᨸᨾᩩᨡᩮᩣ ᩈᩴᨥᩮᩣ ᨶᩥᨾᨶ᩠ᨲᩥᨲᩮᩣ”ᨲᩥ.
</Paragraph>

</Division>
<Division number="306" book="cula">

<Paragraph number="1321" book="cula">
ᩋᨳ ᨡᩮᩣ ᩁᩣᨩᨣᩉᨠᩮᩣ ᩈᩮᨭ᩠ᨮᩦ ᩋᨶᩣᨳᨸᩥᨱ᩠ᨯᩥᨠᩴ ᨣᩉᨸᨲᩥᩴ ᩑᨲᨴᩅᩮᩤᨧ—  “ᨲᨿᩣ ᨠᩥᩁ, ᨣᩉᨸᨲᩥ, ᩈ᩠ᩅᩣᨲᨶᩣᨿ ᨻᩩᨴ᩠ᨵᨸ᩠ᨸᨾᩩᨡᩮᩣ ᩈᩴᨥᩮᩣ ᨶᩥᨾᨶ᩠ᨲᩥᨲᩮᩣ. ᨲ᩠ᩅᨬ᩠ᨧᩣᩈᩥ ᩋᩣᨣᨶ᩠ᨲᩩᨠᩮᩣ. ᨴᩮᨾᩥ ᨲᩮ, ᨣᩉᨸᨲᩥ, ᩅᩮᨿ᩠ᨿᩣᨿᩥᨠᩴ ᨿᩮᨶ ᨲ᩠ᩅᩴ ᨻᩩᨴ᩠ᨵᨸ᩠ᨸᨾᩩᨡᩔ ᩈᩴᨥᩔ ᨽᨲ᩠ᨲᩴ ᨠᩁᩮᨿ᩠ᨿᩣᩈᩦ”ᨲᩥ. “ᩋᩃᩴ, ᨣᩉᨸᨲᩥ, ᩋᨲ᩠ᨳᩥ ᨾᩮ ᩅᩮᨿ᩠ᨿᩣᨿᩥᨠᩴ ᨿᩮᨶᩣᩉᩴ ᨻᩩᨴ᩠ᨵᨸ᩠ᨸᨾᩩᨡᩔ ᩈᩴᨥᩔ ᨽᨲ᩠ᨲᩴ ᨠᩁᩥᩔᩣᨾᩦ”ᨲᩥ.
</Paragraph>

<Paragraph number="1322" book="cula">
ᩋᩔᩮᩣᩈᩥ ᨡᩮᩣ ᩁᩣᨩᨣᩉᨠᩮᩣ ᨶᩮᨣᨾᩮᩣ—  “ᩋᨶᩣᨳᨸᩥᨱ᩠ᨯᩥᨠᩮᨶ ᨠᩥᩁ ᨣᩉᨸᨲᩥᨶᩣ ᩈ᩠ᩅᩣᨲᨶᩣᨿ ᨻᩩᨴ᩠ᨵᨸ᩠ᨸᨾᩩᨡᩮᩣ ᩈᩴᨥᩮᩣ ᨶᩥᨾᨶ᩠ᨲᩥᨲᩮᩣ”ᨲᩥ. ᩋᨳ ᨡᩮᩣ ᩁᩣᨩᨣᩉᨠᩮᩣ ᨶᩮᨣᨾᩮᩣ ᩋᨶᩣᨳᨸᩥᨱ᩠ᨯᩥᨠᩴ ᨣᩉᨸᨲᩥᩴ ᩑᨲᨴᩅᩮᩤᨧ—  “ᨲᨿᩣ ᨠᩥᩁ, ᨣᩉᨸᨲᩥ, ᩈ᩠ᩅᩣᨲᨶᩣᨿ ᨻᩩᨴ᩠ᨵᨸ᩠ᨸᨾᩩᨡᩮᩣ ᩈᩴᨥᩮᩣ ᨶᩥᨾᨶ᩠ᨲᩥᨲᩮᩣ. ᨲ᩠ᩅᨬ᩠ᨧᩣᩈᩥ ᩋᩣᨣᨶ᩠ᨲᩩᨠᩮᩣ. ᨴᩮᨾᩥ ᨲᩮ, ᨣᩉᨸᨲᩥ, ᩅᩮᨿ᩠ᨿᩣᨿᩥᨠᩴ ᨿᩮᨶ ᨲ᩠ᩅᩴ ᨻᩩᨴ᩠ᨵᨸ᩠ᨸᨾᩩᨡᩔ ᩈᩴᨥᩔ ᨽᨲ᩠ᨲᩴ ᨠᩁᩮᨿ᩠ᨿᩣᩈᩦ”ᨲᩥ. “ᩋᩃᩴ, ᩋᨿ᩠ᨿ; ᩋᨲ᩠ᨳᩥ ᨾᩮ ᩅᩮᨿ᩠ᨿᩣᨿᩥᨠᩴ ᨿᩮᨶᩣᩉᩴ ᨻᩩᨴ᩠ᨵᨸ᩠ᨸᨾᩩᨡᩔ ᩈᩴᨥᩔ ᨽᨲ᩠ᨲᩴ ᨠᩁᩥᩔᩣᨾᩦ”ᨲᩥ.
</Paragraph>

<Paragraph number="1323" book="cula">
ᩋᩔᩮᩣᩈᩥ ᨡᩮᩣ ᩁᩣᨩᩣ ᨾᩣᨣᨵᩮᩤ ᩈᩮᨶᩥᨿᩮᩣ ᨻᩥᨾ᩠ᨻᩥᩈᩣᩁᩮᩣ—  “ᩋᨶᩣᨳᨸᩥᨱ᩠ᨯᩥᨠᩮᨶ ᨠᩥᩁ ᨣᩉᨸᨲᩥᨶᩣ ᩈ᩠ᩅᩣᨲᨶᩣᨿ ᨻᩩᨴ᩠ᨵᨸ᩠ᨸᨾᩩᨡᩮᩣ ᩈᩴᨥᩮᩣ ᨶᩥᨾᨶ᩠ᨲᩥᨲᩮᩣ”ᨲᩥ. ᩋᨳ ᨡᩮᩣ ᩁᩣᨩᩣ ᨾᩣᨣᨵᩮᩤ ᩈᩮᨶᩥᨿᩮᩣ ᨻᩥᨾ᩠ᨻᩥᩈᩣᩁᩮᩣ ᩋᨶᩣᨳᨸᩥᨱ᩠ᨯᩥᨠᩴ ᨣᩉᨸᨲᩥᩴ ᩑᨲᨴᩅᩮᩤᨧ—  “ᨲᨿᩣ ᨠᩥᩁ, ᨣᩉᨸᨲᩥ, ᩈ᩠ᩅᩣᨲᨶᩣᨿ ᨻᩩᨴ᩠ᨵᨸ᩠ᨸᨾᩩᨡᩮᩣ ᩈᩴᨥᩮᩣ ᨶᩥᨾᨶ᩠ᨲᩥᨲᩮᩣ. ᨲ᩠ᩅᨬ᩠ᨧᩣᩈᩥ ᩋᩣᨣᨶ᩠ᨲᩩᨠᩮᩣ. ᨴᩮᨾᩥ ᨲᩮ, ᨣᩉᨸᨲᩥ, ᩅᩮᨿ᩠ᨿᩣᨿᩥᨠᩴ ᨿᩮᨶ ᨲ᩠ᩅᩴ ᨻᩩᨴ᩠ᨵᨸ᩠ᨸᨾᩩᨡᩔ ᩈᩴᨥᩔ ᨽᨲ᩠ᨲᩴ ᨠᩁᩮᨿ᩠ᨿᩣᩈᩦ”ᨲᩥ. “ᩋᩃᩴ, ᨴᩮᩅ; ᩋᨲ᩠ᨳᩥ ᨾᩮ ᩅᩮᨿ᩠ᨿᩣᨿᩥᨠᩴ ᨿᩮᨶᩣᩉᩴ ᨻᩩᨴ᩠ᨵᨸ᩠ᨸᨾᩩᨡᩔ ᩈᩴᨥᩔ ᨽᨲ᩠ᨲᩴ ᨠᩁᩥᩔᩣᨾᩦ”ᨲᩥ.
</Paragraph>

<Paragraph number="1324" book="cula">
ᩋᨳ ᨡᩮᩣ ᩋᨶᩣᨳᨸᩥᨱ᩠ᨯᩥᨠᩮᩣ ᨣᩉᨸᨲᩥ ᨲᩔᩣ ᩁᨲ᩠ᨲᩥᨿᩣ ᩋᨧ᩠ᨧᨿᩮᨶ ᩁᩣᨩᨣᩉᨠᩔ ᩈᩮᨭ᩠ᨮᩥᩔ ᨶᩥᩅᩮᩈᨶᩮ ᨸᨱᩦᨲᩴ ᨡᩣᨴᨶᩦᨿᩴ ᨽᩮᩣᨩᨶᩦᨿᩴ ᨸᨭᩥᨿᩣᨴᩤᨸᩮᨲ᩠ᩅᩣ ᨽᨣᩅᨲᩮᩣ ᨠᩣᩃᩴ ᩋᩣᩁᩮᩣᨧᩣᨸᩮᩈᩥ—  “ᨠᩣᩃᩮᩣ, ᨽᨶ᩠ᨲᩮ, ᨶᩥᨭ᩠ᨮᩥᨲᩴ ᨽᨲ᩠ᨲᨶ᩺”ᨲᩥ. ᩋᨳ ᨡᩮᩣ ᨽᨣᩅᩤ ᨸᩩᨻ᩠ᨻᨱ᩠ᩉᩈᨾᨿᩴ ᨶᩥᩅᩤᩈᩮᨲ᩠ᩅᩣ ᨸᨲ᩠ᨲᨧᩦᩅᩁᨾᩣᨴᩤᨿ ᨿᩮᨶ ᩁᩣᨩᨣᩉᨠᩔ ᩈᩮᨭ᩠ᨮᩥᩔ ᨶᩥᩅᩮᩈᨶᩴ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᨸᨬ᩠ᨬᨲ᩠ᨲᩮ ᩋᩣᩈᨶᩮ ᨶᩥᩈᩦᨴᩥ ᩈᨴ᩠ᨵᩥᩴ ᨽᩥᨠ᩠ᨡᩩᩈᩴᨥᩮᨶ. ᩋᨳ ᨡᩮᩣ ᩋᨶᩣᨳᨸᩥᨱ᩠ᨯᩥᨠᩮᩣ ᨣᩉᨸᨲᩥ ᨻᩩᨴ᩠ᨵᨸ᩠ᨸᨾᩩᨡᩴ ᨽᩥᨠ᩠ᨡᩩᩈᩴᨥᩴ ᨸᨱᩦᨲᩮᨶ ᨡᩣᨴᨶᩦᨿᩮᨶ ᨽᩮᩣᨩᨶᩦᨿᩮᨶ ᩈᩉᨲ᩠ᨳᩣ ᩈᨶ᩠ᨲᨸ᩠ᨸᩮᨲ᩠ᩅᩣ ᩈᨾ᩠ᨸᩅᩤᩁᩮᨲ᩠ᩅᩣ, ᨽᨣᩅᨶ᩠ᨲᩴ ᨽᩩᨲ᩠ᨲᩣᩅᩥᩴ ᩒᨶᩦᨲᨸᨲ᩠ᨲᨸᩣᨱᩥᩴ, ᩑᨠᨾᨶ᩠ᨲᩴ ᨶᩥᩈᩦᨴᩥ. ᩑᨠᨾᨶ᩠ᨲᩴ ᨶᩥᩈᩥᨶ᩠ᨶᩮᩣ ᨡᩮᩣ ᩋᨶᩣᨳᨸᩥᨱ᩠ᨯᩥᨠᩮᩣ ᨣᩉᨸᨲᩥ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᩋᨵᩥᩅᩤᩈᩮᨲᩩ ᨾᩮ, ᨽᨶ᩠ᨲᩮ, ᨽᨣᩅᩤ ᩈᩣᩅᨲ᩠ᨳᩥᨿᩴ ᩅᩔᩣᩅᩤᩈᩴ ᩈᨴ᩠ᨵᩥᩴ ᨽᩥᨠ᩠ᨡᩩᩈᩴᨥᩮᨶᩣ”ᨲᩥ. “ᩈᩩᨬ᩠ᨬᩣᨣᩤᩁᩮ ᨡᩮᩣ, ᨣᩉᨸᨲᩥ, ᨲᨳᩣᨣᨲᩣ ᩋᨽᩥᩁᨾᨶ᩠ᨲᩦ”ᨲᩥ. “ᩋᨬ᩠ᨬᩣᨲᩴ, ᨽᨣᩅᩤ, ᩋᨬ᩠ᨬᩣᨲᩴ, ᩈᩩᨣᨲᩣ”ᨲᩥ. ᩋᨳ ᨡᩮᩣ ᨽᨣᩅᩤ ᩋᨶᩣᨳᨸᩥᨱ᩠ᨯᩥᨠᩴ ᨣᩉᨸᨲᩥᩴ ᨵᨾ᩠ᨾᩥᨿᩣ ᨠᨳᩣᨿ ᩈᨶ᩠ᨴᩔᩮᨲ᩠ᩅᩣ ᩈᨾᩣᨴᨸᩮᨲ᩠ᩅᩣ ᩈᨾᩩᨲ᩠ᨲᩮᨩᩮᨲ᩠ᩅᩣ ᩈᨾ᩠ᨸᩉᩴᩈᩮᨲ᩠ᩅᩣ ᩏᨭ᩠ᨮᩣᨿᩣᩈᨶᩣ ᨸᨠ᩠ᨠᩣᨾᩥ.
</Paragraph>

</Division>
<Division number="307" book="cula">

<Paragraph number="1325" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨶᩣᨳᨸᩥᨱ᩠ᨯᩥᨠᩮᩣ ᨣᩉᨸᨲᩥ ᨻᩉᩩᨾᩥᨲ᩠ᨲᩮᩣ ᩉᩮᩣᨲᩥ ᨻᩉᩩᩈᩉᩣᨿᩮᩣ ᩋᩣᨴᩮᨿ᩠ᨿᩅᩤᨧᩮᩣ. ᩋᨳ ᨡᩮᩣ ᩋᨶᩣᨳᨸᩥᨱ᩠ᨯᩥᨠᩮᩣ ᨣᩉᨸᨲᩥ ᩁᩣᨩᨣᩉᩮ ᨲᩴ ᨠᩁᨱᩦᨿᩴ ᨲᩦᩁᩮᨲ᩠ᩅᩣ ᨿᩮᨶ ᩈᩣᩅᨲ᩠ᨳᩥ ᨲᩮᨶ ᨸᨠ᩠ᨠᩣᨾᩥ. ᩋᨳ ᨡᩮᩣ ᩋᨶᩣᨳᨸᩥᨱ᩠ᨯᩥᨠᩮᩣ ᨣᩉᨸᨲᩥ ᩋᨶ᩠ᨲᩁᩣᨾᨣ᩠ᨣᩮ ᨾᨶᩩᩔᩮ ᩋᩣᨱᩣᨸᩮᩈᩥ—  “ᩋᩣᩁᩣᨾᩮ, ᩋᨿ᩠ᨿᩣ, ᨠᩁᩮᩣᨳ, ᩅᩥᩉᩣᩁᩮ ᨸᨲᩥᨭ᩠ᨮᩣᨸᩮᨳ, ᨴᩤᨶᩣᨶᩥ ᨸᨭ᩠ᨮᨸᩮᨳ. ᨻᩩᨴ᩠ᨵᩮᩤ ᩃᩮᩣᨠᩮ ᩏᨸ᩠ᨸᨶ᩠ᨶᩮᩣ. ᩈᩮᩣ ᨧ ᨾᨿᩣ ᨽᨣᩅᩤ ᨶᩥᨾᨶ᩠ᨲᩥᨲᩮᩣ ᩍᨾᩥᨶᩣ ᨾᨣ᩠ᨣᩮᨶ ᩋᩣᨣᨧ᩠ᨨᩥᩔᨲᩦ”ᨲᩥ. ᩋᨳ ᨡᩮᩣ ᨲᩮ ᨾᨶᩩᩔᩣ ᩋᨶᩣᨳᨸᩥᨱ᩠ᨯᩥᨠᩮᨶ ᨣᩉᨸᨲᩥᨶᩣ ᩏᨿ᩠ᨿᩮᩣᨩᩥᨲᩣ ᩋᩣᩁᩣᨾᩮ ᩋᨠᩴᩈᩩ, ᩅᩥᩉᩣᩁᩮ ᨸᨲᩥᨭ᩠ᨮᩣᨸᩮᩈᩩᩴ, ᨴᩤᨶᩣᨶᩥ ᨸᨭ᩠ᨮᨸᩮᩈᩩᩴ.
</Paragraph>

<Paragraph number="1326" book="cula">
ᩋᨳ ᨡᩮᩣ ᩋᨶᩣᨳᨸᩥᨱ᩠ᨯᩥᨠᩮᩣ ᨣᩉᨸᨲᩥ ᩈᩣᩅᨲ᩠ᨳᩥᩴ ᨣᨶ᩠ᨲ᩠ᩅᩣ ᩈᨾᨶ᩠ᨲᩣ ᩈᩣᩅᨲ᩠ᨳᩥᩴ ᩋᨶᩩᩅᩥᩃᩮᩣᨠᩮᩈᩥ—  “ᨠᨲ᩠ᨳ ᨶᩩ ᨡᩮᩣ ᨽᨣᩅᩤ ᩅᩥᩉᩁᩮᨿ᩠ᨿ? ᨿᩴ ᩋᩔ ᨣᩤᨾᨲᩮᩣ ᨶᩮᩅ ᩋᨲᩥᨴᩪᩁᩮ ᨶ ᩋᨧ᩠ᨧᩣᩈᨶ᩠ᨶᩮ, ᨣᨾᨶᩣᨣᨾᨶᩈᨾ᩠ᨸᨶ᩠ᨶᩴ, ᩋᨲ᩠ᨳᩥᨠᩣᨶᩴ ᩋᨲ᩠ᨳᩥᨠᩣᨶᩴ ᨾᨶᩩᩔᩣᨶᩴ ᩋᨽᩥᨠ᩠ᨠᨾᨶᩦᨿᩴ, ᨴᩥᩅᩤ ᩋᨸ᩠ᨸᩣᨠᩥᨱ᩠ᨱᩴ, ᩁᨲ᩠ᨲᩥᩴ ᩋᨸ᩠ᨸᩈᨴ᩠ᨴᩴ, ᩋᨸ᩠ᨸᨶᩥᨣ᩠ᨥᩮᩣᩈᩴ, ᩅᩥᨩᨶᩅᩤᨲᩴ, ᨾᨶᩩᩔᩁᩣᩉᩔᩮᨿ᩠ᨿᨠᩴ, ᨸᨭᩥᩈᩃᩖᩣᨶᩈᩣᩁᩩᨸ᩠ᨸᨶ᩺”ᨲᩥ.
</Paragraph>

<Paragraph number="1327" book="cula">
ᩋᨴ᩠ᨴᩈᩣ ᨡᩮᩣ ᩋᨶᩣᨳᨸᩥᨱ᩠ᨯᩥᨠᩮᩣ ᨣᩉᨸᨲᩥ ᨩᩮᨲᩔ ᨠᩩᨾᩣᩁᩔ ᩏᨿ᩠ᨿᩣᨶᩴ—  ᨣᩤᨾᨲᩮᩣ ᨶᩮᩅ ᩋᨲᩥᨴᩪᩁᩮ ᨶ ᩋᨧ᩠ᨧᩣᩈᨶ᩠ᨶᩮ, ᨣᨾᨶᩣᨣᨾᨶᩈᨾ᩠ᨸᨶ᩠ᨶᩴ, ᩋᨲ᩠ᨳᩥᨠᩣᨶᩴ ᩋᨲ᩠ᨳᩥᨠᩣᨶᩴ ᨾᨶᩩᩔᩣᨶᩴ ᩋᨽᩥᨠ᩠ᨠᨾᨶᩦᨿᩴ, ᨴᩥᩅᩤ ᩋᨸ᩠ᨸᩣᨠᩥᨱ᩠ᨱᩴ, ᩁᨲ᩠ᨲᩥᩴ ᩋᨸ᩠ᨸᩈᨴ᩠ᨴᩴ, ᩋᨸ᩠ᨸᨶᩥᨣ᩠ᨥᩮᩣᩈᩴ, ᩅᩥᨩᨶᩅᩤᨲᩴ, ᨾᨶᩩᩔᩁᩣᩉᩔᩮᨿ᩠ᨿᨠᩴ, ᨸᨭᩥᩈᩃᩖᩣᨶᩈᩣᩁᩩᨸ᩠ᨸᩴ. ᨴᩥᩈ᩠ᩅᩣᨶ ᨿᩮᨶ ᨩᩮᨲᩮᩣ ᨠᩩᨾᩣᩁᩮᩣ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᨩᩮᨲᩴ ᨠᩩᨾᩣᩁᩴ ᩑᨲᨴᩅᩮᩤᨧ—  “ᨴᩮᩉᩥ ᨾᩮ, ᩋᨿ᩠ᨿᨸᩩᨲ᩠ᨲ, ᩏᨿ᩠ᨿᩣᨶᩴ ᩋᩣᩁᩣᨾᩴ ᨠᩣᨲᩩᨶ᩺”ᨲᩥ. “ᩋᨴᩮᨿ᩠ᨿᩮᩣ, ᨣᩉᨸᨲᩥ, ᩋᩣᩁᩣᨾᩮᩣ ᩋᨸᩥ ᨠᩮᩣᨭᩥᩈᨶ᩠ᨳᩁᩮᨶᩣ”ᨲᩥ. “ᨣᩉᩥᨲᩮᩣ, ᩋᨿ᩠ᨿᨸᩩᨲ᩠ᨲ, ᩋᩣᩁᩣᨾᩮᩣ”ᨲᩥ. “ᨶ, ᨣᩉᨸᨲᩥ, ᨣᩉᩥᨲᩮᩣ ᩋᩣᩁᩣᨾᩮᩣ”ᨲᩥ. “ᨣᩉᩥᨲᩮᩣ ᨶ ᨣᩉᩥᨲᩮᩣ”ᨲᩥ ᩅᩮᩤᩉᩣᩁᩥᨠᩮ ᨾᩉᩣᨾᨲ᩠ᨲᩮ ᨸᩩᨧ᩠ᨨᩥᩴᩈᩩ. ᨾᩉᩣᨾᨲ᩠ᨲᩣ ᩑᩅᨾᩣᩉᩴᩈᩩ—  “ᨿᨲᩮᩣ ᨲᨿᩣ, ᩋᨿ᩠ᨿᨸᩩᨲ᩠ᨲ, ᩋᨣ᩠ᨥᩮᩣ ᨠᨲᩮᩣ, ᨣᩉᩥᨲᩮᩣ ᩋᩣᩁᩣᨾᩮᩣ”ᨲᩥ. ᩋᨳ ᨡᩮᩣ ᩋᨶᩣᨳᨸᩥᨱ᩠ᨯᩥᨠᩮᩣ ᨣᩉᨸᨲᩥ ᩈᨠᨭᩮᩉᩥ ᩉᩥᩁᨬ᩠ᨬᩴ ᨶᩥᨻ᩠ᨻᩣᩉᩣᨸᩮᨲ᩠ᩅᩣ ᨩᩮᨲᩅᨶᩴ ᨠᩮᩣᨭᩥᩈᨶ᩠ᨳᩁᩴ ᩈᨶ᩠ᨳᩁᩣᨸᩮᩈᩥ. ᩈᨠᩥᩴ ᨶᩦᩉᨭᩴ ᩉᩥᩁᨬ᩠ᨬᩴ ᨳᩮᩣᨠᩔ ᩒᨠᩣᩈᩔ ᨠᩮᩣᨭ᩠ᨮᨠᩈᩣᨾᨶ᩠ᨲᩣ ᨶᨸ᩠ᨸᩉᩮᩣᨲᩥ. ᩋᨳ ᨡᩮᩣ ᩋᨶᩣᨳᨸᩥᨱ᩠ᨯᩥᨠᩮᩣ ᨣᩉᨸᨲᩥ ᨾᨶᩩᩔᩮ ᩋᩣᨱᩣᨸᩮᩈᩥ—  “ᨣᨧ᩠ᨨᨳ, ᨽᨱᩮ, ᩉᩥᩁᨬ᩠ᨬᩴ ᩋᩣᩉᩁᨳ; ᩍᨾᩴ ᩒᨠᩣᩈᩴ ᩈᨶ᩠ᨳᩁᩥᩔᩣᨾᩣ”ᨲᩥ.
</Paragraph>

<Paragraph number="1328" book="cula">
ᩋᨳ ᨡᩮᩣ ᨩᩮᨲᩔ ᨠᩩᨾᩣᩁᩔ ᩑᨲᨴᩉᩮᩣᩈᩥ—  “ᨶ ᨡᩮᩣ ᩍᨴᩴ ᩒᩁᨠᩴ ᨽᩅᩥᩔᨲᩥ, ᨿᨳᩣᨿᩴ ᨣᩉᨸᨲᩥ ᨲᩣᩅ ᨻᩉᩩᩴ ᩉᩥᩁᨬ᩠ᨬᩴ ᨸᩁᩥᨧ᩠ᨧᨩᨲᩦ”ᨲᩥ. ᩋᨶᩣᨳᨸᩥᨱ᩠ᨯᩥᨠᩴ ᨣᩉᨸᨲᩥᩴ ᩑᨲᨴᩅᩮᩤᨧ—  “ᩋᩃᩴ, ᨣᩉᨸᨲᩥ; ᨾᩣ ᨲᩴ ᩒᨠᩣᩈᩴ ᩈᨶ᩠ᨳᩁᩣᨸᩮᩈᩥ. ᨴᩮᩉᩥ ᨾᩮ ᩑᨲᩴ ᩒᨠᩣᩈᩴ. ᨾᨾᩮᨲᩴ ᨴᩤᨶᩴ ᨽᩅᩥᩔᨲᩦ”ᨲᩥ. ᩋᨳ ᨡᩮᩣ ᩋᨶᩣᨳᨸᩥᨱ᩠ᨯᩥᨠᩮᩣ ᨣᩉᨸᨲᩥ—  ᩋᨿᩴ ᨡᩮᩣ ᨩᩮᨲᩮᩣ ᨠᩩᨾᩣᩁᩮᩣ ᩋᨽᩥᨬ᩠ᨬᩣᨲᩮᩣ ᨬᩣᨲᨾᨶᩩᩔᩮᩣ; ᨾᩉᨲ᩠ᨳᩥᨠᩮᩣ ᨡᩮᩣ ᨸᨶ ᩑᩅᩁᩪᨸᩣᨶᩴ ᨬᩣᨲᨾᨶᩩᩔᩣᨶᩴ ᩍᨾᩈ᩠ᨾᩥᩴ ᨵᨾ᩠ᨾᩅᩥᨶᨿᩮ ᨸᩈᩣᨴᩮᩤᨲᩥ—  ᨲᩴ ᩒᨠᩣᩈᩴ ᨩᩮᨲᩔ ᨠᩩᨾᩣᩁᩔ ᨸᩣᨴᩤᩈᩥ. ᩋᨳ ᨡᩮᩣ ᨩᩮᨲᩮᩣ ᨠᩩᨾᩣᩁᩮᩣ ᨲᩈ᩠ᨾᩥᩴ ᩒᨠᩣᩈᩮ ᨠᩮᩣᨭ᩠ᨮᨠᩴ ᨾᩣᨸᩮᩈᩥ.
</Paragraph>

<Paragraph number="1329" book="cula">
ᩋᨳ ᨡᩮᩣ ᩋᨶᩣᨳᨸᩥᨱ᩠ᨯᩥᨠᩮᩣ ᨣᩉᨸᨲᩥ ᨩᩮᨲᩅᨶᩮ ᩅᩥᩉᩣᩁᩮ ᨠᩣᩁᩣᨸᩮᩈᩥ, ᨸᩁᩥᩅᩮᨱᩣᨶᩥ ᨠᩣᩁᩣᨸᩮᩈᩥ, ᨠᩮᩣᨭ᩠ᨮᨠᩮ ᨠᩣᩁᩣᨸᩮᩈᩥ, ᩏᨸᨭ᩠ᨮᩣᨶᩈᩣᩃᩣᨿᩮᩣ ᨠᩣᩁᩣᨸᩮᩈᩥ, ᩋᨣ᩠ᨣᩥᩈᩣᩃᩣᨿᩮᩣ ᨠᩣᩁᩣᨸᩮᩈᩥ, ᨠᨸ᩠ᨸᩥᨿᨠᩩᨭᩥᨿᩮᩣ ᨠᩣᩁᩣᨸᩮᩈᩥ, ᩅᨧ᩠ᨧᨠᩩᨭᩥᨿᩮᩣ ᨠᩣᩁᩣᨸᩮᩈᩥ, ᨧᩘᨠᨾᩮ ᨠᩣᩁᩣᨸᩮᩈᩥ, ᨧᩘᨠᨾᨶᩈᩣᩃᩣᨿᩮᩣ ᨠᩣᩁᩣᨸᩮᩈᩥ, ᩏᨴᨸᩣᨶᩮ ᨠᩣᩁᩣᨸᩮᩈᩥ, ᩏᨴᨸᩣᨶᩈᩣᩃᩣᨿᩮᩣ ᨠᩣᩁᩣᨸᩮᩈᩥ, ᨩᨶ᩠ᨲᩣᨥᩁᩮ ᨠᩣᩁᩣᨸᩮᩈᩥ, ᨩᨶ᩠ᨲᩣᨥᩁᩈᩣᩃᩣᨿᩮᩣ ᨠᩣᩁᩣᨸᩮᩈᩥ, ᨸᩮᩣᨠ᩠ᨡᩁᨱᩥᨿᩮᩣ ᨠᩣᩁᩣᨸᩮᩈᩥ, ᨾᨱ᩠ᨯᨸᩮ ᨠᩣᩁᩣᨸᩮᩈᩥ.
</Paragraph>
</Division>