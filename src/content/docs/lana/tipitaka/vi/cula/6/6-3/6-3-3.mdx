---
title: "6.3.3 ᨶᩅᨠᨾ᩠ᨾᨴᩤᨶᨠᨳᩣ"
tableOfContents: false
sidebar:
  order: 3
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="323" book="cula">

<Paragraph number="1399" book="cula">
ᩋᨳ ᨡᩮᩣ ᨽᨣᩅᩤ ᨠᩦᨭᩣᨣᩥᩁᩥᩈ᩠ᨾᩥᩴ ᨿᨳᩣᨽᩥᩁᨶ᩠ᨲᩴ ᩅᩥᩉᩁᩥᨲ᩠ᩅᩣ ᨿᩮᨶ ᩋᩣᩊᩅᩦ ᨲᩮᨶ ᨧᩣᩁᩥᨠᩴ ᨸᨠ᩠ᨠᩣᨾᩥ. ᩋᨶᩩᨸᩩᨻ᩠ᨻᩮᨶ ᨧᩣᩁᩥᨠᩴ ᨧᩁᨾᩣᨶᩮᩣ ᨿᩮᨶ ᩋᩣᩊᩅᩦ ᨲᨴᩅᩈᩁᩥ. ᨲᨲᩕ ᩈᩩᨴᩴ ᨽᨣᩅᩤ ᩋᩣᩊᩅᩥᨿᩴ ᩅᩥᩉᩁᨲᩥ ᩋᨣ᩠ᨣᩤᩊᩅᩮ ᨧᩮᨲᩥᨿᩮ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᩣᩊᩅᨠᩣ ᨽᩥᨠ᩠ᨡᩪ ᩑᩅᩁᩪᨸᩣᨶᩥ ᨶᩅᨠᨾ᩠ᨾᩣᨶᩥ ᨴᩮᨶ᩠ᨲᩥ—  ᨸᩥᨱ᩠ᨯᨶᩥᨠ᩠ᨡᩮᨸᨶᨾᨲ᩠ᨲᩮᨶᨸᩥ ᨶᩅᨠᨾ᩠ᨾᩴ ᨴᩮᨶ᩠ᨲᩥ; ᨠᩩᨭ᩠ᨭᩃᩮᨸᨶᨾᨲ᩠ᨲᩮᨶᨸᩥ ᨶᩅᨠᨾ᩠ᨾᩴ ᨴᩮᨶ᩠ᨲᩥ; ᨴ᩠ᩅᩤᩁᨭ᩠ᨮᨸᨶᨾᨲ᩠ᨲᩮᨶᨸᩥ ᨶᩅᨠᨾ᩠ᨾᩴ ᨴᩮᨶ᩠ᨲᩥ; ᩋᨣ᩠ᨣᩊᩅᨭ᩠ᨭᩥᨠᩁᨱᨾᨲ᩠ᨲᩮᨶᨸᩥ ᨶᩅᨠᨾ᩠ᨾᩴ ᨴᩮᨶ᩠ᨲᩥ; ᩋᩣᩃᩮᩣᨠᩈᨶ᩠ᨵᩥᨠᩁᨱᨾᨲ᩠ᨲᩮᨶᨸᩥ ᨶᩅᨠᨾ᩠ᨾᩴ ᨴᩮᨶ᩠ᨲᩥ; ᩈᩮᨲᩅᨱ᩠ᨱᨠᩁᨱᨾᨲ᩠ᨲᩮᨶᨸᩥ ᨶᩅᨠᨾ᩠ᨾᩴ ᨴᩮᨶ᩠ᨲᩥ; ᨠᩣᩊᩅᨱ᩠ᨱᨠᩁᨱᨾᨲ᩠ᨲᩮᨶᨸᩥ ᨶᩅᨠᨾ᩠ᨾᩴ ᨴᩮᨶ᩠ᨲᩥ; ᨣᩮᩁᩩᨠᨸᩁᩥᨠᨾ᩠ᨾᨠᩁᨱᨾᨲ᩠ᨲᩮᨶᨸᩥ ᨶᩅᨠᨾ᩠ᨾᩴ ᨴᩮᨶ᩠ᨲᩥ; ᨨᩣᨴᨶᨾᨲ᩠ᨲᩮᨶᨸᩥ ᨶᩅᨠᨾ᩠ᨾᩴ ᨴᩮᨶ᩠ᨲᩥ; ᨻᨶ᩠ᨵᨶᨾᨲ᩠ᨲᩮᨶᨸᩥ ᨶᩅᨠᨾ᩠ᨾᩴ ᨴᩮᨶ᩠ᨲᩥ; ᨽᨱ᩠ᨯᩥᨠᩣᨭ᩠ᨮᨸᨶᨾᨲ᩠ᨲᩮᨶᨸᩥ ᨶᩅᨠᨾ᩠ᨾᩴ ᨴᩮᨶ᩠ᨲᩥ; ᨡᨱ᩠ᨯᨹᩩᩃᩖᨸᨭᩥᩈᩘᨡᩁᨱᨾᨲ᩠ᨲᩮᨶᨸᩥ ᨶᩅᨠᨾ᩠ᨾᩴ ᨴᩮᨶ᩠ᨲᩥ; ᨸᩁᩥᨽᨱ᩠ᨯᨠᩁᨱᨾᨲ᩠ᨲᩮᨶᨸᩥ ᨶᩅᨠᨾ᩠ᨾᩴ ᨴᩮᨶ᩠ᨲᩥ; ᩅᩦᩈᨲᩥᩅᩔᩥᨠᨾ᩠ᨸᩥ ᨶᩅᨠᨾ᩠ᨾᩴ ᨴᩮᨶ᩠ᨲᩥ; ᨲᩥᩴᩈᩅᩔᩥᨠᨾ᩠ᨸᩥ ᨶᩅᨠᨾ᩠ᨾᩴ ᨴᩮᨶ᩠ᨲᩥ; ᨿᩣᩅᨩᩦᩅᩥᨠᨾ᩠ᨸᩥ ᨶᩅᨠᨾ᩠ᨾᩴ ᨴᩮᨶ᩠ᨲᩥ; ᨵᩪᨾᨠᩣᩃᩥᨠᨾ᩠ᨸᩥ ᨸᩁᩥᨿᩮᩣᩈᩥᨲᩴ ᩅᩥᩉᩣᩁᩴ ᨶᩅᨠᨾ᩠ᨾᩴ ᨴᩮᨶ᩠ᨲᩥ. ᨿᩮ ᨲᩮ ᨽᩥᨠ᩠ᨡᩪ ᩋᨸ᩠ᨸᩥᨧ᩠ᨨᩣ …ᨸᩮ…  ᨲᩮ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᩋᩣᩊᩅᨠᩣ ᨽᩥᨠ᩠ᨡᩪ ᩑᩅᩁᩪᨸᩣᨶᩥ ᨶᩅᨠᨾ᩠ᨾᩣᨶᩥ ᨴᩔᨶ᩠ᨲᩥ—  ᨸᩥᨱ᩠ᨯᨶᩥᨠ᩠ᨡᩮᨸᨶᨾᨲ᩠ᨲᩮᨶᨸᩥ ᨶᩅᨠᨾ᩠ᨾᩴ ᨴᩔᨶ᩠ᨲᩥ; ᨠᩩᨭ᩠ᨭᩃᩮᨸᨶᨾᨲ᩠ᨲᩮᨶᨸᩥ…  ᨴ᩠ᩅᩤᩁᨭ᩠ᨮᨸᨶᨾᨲ᩠ᨲᩮᨶᨸᩥ…  ᩋᨣ᩠ᨣᩊᩅᨭ᩠ᨭᩥᨠᩁᨱᨾᨲ᩠ᨲᩮᨶᨸᩥ…  ᩋᩣᩃᩮᩣᨠᩈᨶ᩠ᨵᩥᨠᩁᨱᨾᨲ᩠ᨲᩮᨶᨸᩥ…  ᩈᩮᨲᩅᨱ᩠ᨱᨠᩁᨱᨾᨲ᩠ᨲᩮᨶᨸᩥ…  ᨠᩣᩊᩅᨱ᩠ᨱᨠᩁᨱᨾᨲ᩠ᨲᩮᨶᨸᩥ…  ᨣᩮᩁᩩᨠᨸᩁᩥᨠᨾ᩠ᨾᨠᩁᨱᨾᨲ᩠ᨲᩮᨶᨸᩥ…  ᨨᩣᨴᨶᨾᨲ᩠ᨲᩮᨶᨸᩥ…  ᨻᨶ᩠ᨵᨶᨾᨲ᩠ᨲᩮᨶᨸᩥ…  ᨽᨱ᩠ᨯᩥᨠᩣᨭ᩠ᨮᨸᨶᨾᨲ᩠ᨲᩮᨶᨸᩥ…  ᨡᨱ᩠ᨯᨹᩩᩃᩖᨸᨭᩥᩈᩘᨡᩁᨱᨾᨲ᩠ᨲᩮᨶᨸᩥ…  ᨸᩁᩥᨽᨱ᩠ᨯᨠᩁᨱᨾᨲ᩠ᨲᩮᨶᨸᩥ…  ᩅᩦᩈᨲᩥᩅᩔᩥᨠᨾ᩠ᨸᩥ…  ᨲᩥᩴᩈᩅᩔᩥᨠᨾ᩠ᨸᩥ…  ᨿᩣᩅᨩᩦᩅᩥᨠᨾ᩠ᨸᩥ…  ᨵᩪᨾᨠᩣᩃᩥᨠᨾ᩠ᨸᩥ ᨸᩁᩥᨿᩮᩣᩈᩥᨲᩴ ᩅᩥᩉᩣᩁᩴ ᨶᩅᨠᨾ᩠ᨾᩴ ᨴᩔᨶ᩠ᨲᩦ”ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ …ᨸᩮ…  “ᩈᨧ᩠ᨧᩴ ᨠᩥᩁ, ᨽᩥᨠ᩠ᨡᩅᩮ …ᨸᩮ…  “ᩈᨧ᩠ᨧᩴ, ᨽᨣᩅᩤ”ᨲᩥ …ᨸᩮ…  ᩅᩥᨣᩁᩉᩥᨲ᩠ᩅᩣ …ᨸᩮ…  ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᨶ, ᨽᩥᨠ᩠ᨡᩅᩮ, ᨸᩥᨱ᩠ᨯᨶᩥᨠ᩠ᨡᩮᨸᨶᨾᨲ᩠ᨲᩮᨶ ᨶᩅᨠᨾ᩠ᨾᩴ ᨴᩤᨲᨻ᩠ᨻᩴ …ᨸᩮ…  ᨶ ᨠᩩᨭ᩠ᨭᩃᩮᨸᨶᨾᨲ᩠ᨲᩮᨶ ᨶᩅᨠᨾ᩠ᨾᩴ ᨴᩤᨲᨻ᩠ᨻᩴ. ᨶ ᨴ᩠ᩅᩤᩁᨭ᩠ᨮᨸᨶᨾᨲ᩠ᨲᩮᨶ ᨶᩅᨠᨾ᩠ᨾᩴ ᨴᩤᨲᨻ᩠ᨻᩴ. ᨶ ᩋᨣ᩠ᨣᩊᩅᨭ᩠ᨭᩥᨠᩁᨱᨾᨲ᩠ᨲᩮᨶ ᨶᩅᨠᨾ᩠ᨾᩴ ᨴᩤᨲᨻ᩠ᨻᩴ. ᨶ ᩋᩣᩃᩮᩣᨠᩈᨶ᩠ᨵᩥᨠᩁᨱᨾᨲ᩠ᨲᩮᨶ ᨶᩅᨠᨾ᩠ᨾᩴ ᨴᩤᨲᨻ᩠ᨻᩴ. ᨶ ᩈᩮᨲᩅᨱ᩠ᨱᨠᩁᨱᨾᨲ᩠ᨲᩮᨶ ᨶᩅᨠᨾ᩠ᨾᩴ ᨴᩤᨲᨻ᩠ᨻᩴ. ᨶ ᨠᩣᩊᩅᨱ᩠ᨱᨠᩁᨱᨾᨲ᩠ᨲᩮᨶ ᨶᩅᨠᨾ᩠ᨾᩴ ᨴᩤᨲᨻ᩠ᨻᩴ. ᨶ ᨣᩮᩁᩩᨠᨸᩁᩥᨠᨾ᩠ᨾᨠᩁᨱᨾᨲ᩠ᨲᩮᨶ ᨶᩅᨠᨾ᩠ᨾᩴ ᨴᩤᨲᨻ᩠ᨻᩴ. ᨶ ᨨᩣᨴᨶᨾᨲ᩠ᨲᩮᨶ ᨶᩅᨠᨾ᩠ᨾᩴ ᨴᩤᨲᨻ᩠ᨻᩴ. ᨶ ᨻᨶ᩠ᨵᨶᨾᨲ᩠ᨲᩮᨶ ᨶᩅᨠᨾ᩠ᨾᩴ ᨴᩤᨲᨻ᩠ᨻᩴ. ᨶ ᨽᨱ᩠ᨯᩥᨠᩣᨭ᩠ᨮᨸᨶᨾᨲ᩠ᨲᩮᨶ ᨶᩅᨠᨾ᩠ᨾᩴ ᨴᩤᨲᨻ᩠ᨻᩴ. ᨶ ᨡᨱ᩠ᨯᨹᩩᩃᩖᨸᨭᩥᩈᩘᨡᩁᨱᨾᨲ᩠ᨲᩮᨶ ᨶᩅᨠᨾ᩠ᨾᩴ ᨴᩤᨲᨻ᩠ᨻᩴ. ᨶ ᨸᩁᩥᨽᨱ᩠ᨯᨠᩁᨱᨾᨲ᩠ᨲᩮᨶ ᨶᩅᨠᨾ᩠ᨾᩴ ᨴᩤᨲᨻ᩠ᨻᩴ. ᨶ ᩅᩦᩈᨲᩥᩅᩔᩥᨠᩴ ᨶᩅᨠᨾ᩠ᨾᩴ ᨴᩤᨲᨻ᩠ᨻᩴ. ᨶ ᨲᩥᩴᩈᩅᩔᩥᨠᩴ ᨶᩅᨠᨾ᩠ᨾᩴ ᨴᩤᨲᨻ᩠ᨻᩴ. ᨶ ᨿᩣᩅᨩᩦᩅᩥᨠᩴ ᨶᩅᨠᨾ᩠ᨾᩴ ᨴᩤᨲᨻ᩠ᨻᩴ. ᨶ ᨵᩪᨾᨠᩣᩃᩥᨠᨾ᩠ᨸᩥ ᨸᩁᩥᨿᩮᩣᩈᩥᨲᩴ ᩅᩥᩉᩣᩁᩴ ᨶᩅᨠᨾ᩠ᨾᩴ ᨴᩤᨲᨻ᩠ᨻᩴ. ᨿᩮᩣ ᨴᨴᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩋᨠᨲᩴ ᩅᩤ ᩅᩥᨸ᩠ᨸᨠᨲᩴ ᩅᩤ ᨶᩅᨠᨾ᩠ᨾᩴ ᨴᩤᨲᩩᩴ, ᨡᩩᨴ᩠ᨴᨠᩮ ᩅᩥᩉᩣᩁᩮ ᨠᨾ᩠ᨾᩴ ᩒᩃᩮᩣᨠᩮᨲ᩠ᩅᩣ ᨨᨸ᩠ᨸᨬ᩠ᨧᩅᩔᩥᨠᩴ ᨶᩅᨠᨾ᩠ᨾᩴ ᨴᩤᨲᩩᩴ, ᩋᨯ᩠ᨰᨿᩮᩣᨣᩮ ᨠᨾ᩠ᨾᩴ ᩒᩃᩮᩣᨠᩮᨲ᩠ᩅᩣ ᩈᨲ᩠ᨲᨭ᩠ᨮᩅᩔᩥᨠᩴ ᨶᩅᨠᨾ᩠ᨾᩴ ᨴᩤᨲᩩᩴ, ᨾᩉᩃᩖᨠᩮ ᩅᩥᩉᩣᩁᩮ ᨸᩣᩈᩣᨴᩮ ᩅᩤ ᨠᨾ᩠ᨾᩴ ᩒᩃᩮᩣᨠᩮᨲ᩠ᩅᩣ ᨴᩈᨴ᩠ᩅᩤᨴᩈᩅᩔᩥᨠᩴ ᨶᩅᨠᨾ᩠ᨾᩴ ᨴᩤᨲᩩᨶ᩺”ᨲᩥ.
</Paragraph>

<Paragraph number="1400" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᩈᨻ᩠ᨻᩮ ᩅᩥᩉᩣᩁᩮ ᨶᩅᨠᨾ᩠ᨾᩴ ᨴᩮᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᩈᨻ᩠ᨻᩮ ᩅᩥᩉᩣᩁᩮ ᨶᩅᨠᨾ᩠ᨾᩴ ᨴᩤᨲᨻ᩠ᨻᩴ. ᨿᩮᩣ ᨴᨴᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>

<Paragraph number="1401" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᩑᨠᩔ ᨴ᩠ᩅᩮ ᨴᩮᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᩑᨠᩔ ᨴ᩠ᩅᩮ ᨴᩤᨲᨻ᩠ᨻᩣ. ᨿᩮᩣ ᨴᨴᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>

<Paragraph number="1402" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᨶᩅᨠᨾ᩠ᨾᩴ ᨣᩉᩮᨲ᩠ᩅᩣ ᩋᨬ᩠ᨬᩴ ᩅᩤᩈᩮᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᨶᩅᨠᨾ᩠ᨾᩴ ᨣᩉᩮᨲ᩠ᩅᩣ ᩋᨬ᩠ᨬᩮᩣ ᩅᩤᩈᩮᨲᨻ᩠ᨻᩮᩣ. ᨿᩮᩣ ᩅᩤᩈᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>

<Paragraph number="1403" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᨶᩅᨠᨾ᩠ᨾᩴ ᨣᩉᩮᨲ᩠ᩅᩣ ᩈᩴᨥᩥᨠᩴ ᨸᨭᩥᨻᩣᩉᩮᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᨶᩅᨠᨾ᩠ᨾᩴ ᨣᩉᩮᨲ᩠ᩅᩣ ᩈᩴᨥᩥᨠᩴ ᨸᨭᩥᨻᩣᩉᩥᨲᨻ᩠ᨻᩴ. ᨿᩮᩣ ᨸᨭᩥᨻᩣᩉᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩑᨠᩴ ᩅᩁᩈᩮᨿ᩠ᨿᩴ ᨣᩉᩮᨲᩩᨶ᩺”ᨲᩥ.
</Paragraph>

<Paragraph number="1404" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᨶᩥᩔᩦᨾᩮ ᨮᩥᨲᩔ ᨶᩅᨠᨾ᩠ᨾᩴ ᨴᩮᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᨶᩥᩔᩦᨾᩮ ᨮᩥᨲᩔ ᨶᩅᨠᨾ᩠ᨾᩴ ᨴᩤᨲᨻ᩠ᨻᩴ. ᨿᩮᩣ ᨴᨴᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>

<Paragraph number="1405" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᨶᩅᨠᨾ᩠ᨾᩴ ᨣᩉᩮᨲ᩠ᩅᩣ ᩈᨻ᩠ᨻᨠᩣᩃᩴ ᨸᨭᩥᨻᩣᩉᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᨶᩅᨠᨾ᩠ᨾᩴ ᨣᩉᩮᨲ᩠ᩅᩣ ᩈᨻ᩠ᨻᨠᩣᩃᩴ ᨸᨭᩥᨻᩣᩉᩥᨲᨻ᩠ᨻᩴ. ᨿᩮᩣ ᨸᨭᩥᨻᩣᩉᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩅᩔᩣᨶᩴ ᨲᩮᨾᩣᩈᩴ ᨸᨭᩥᨻᩣᩉᩥᨲᩩᩴ, ᩏᨲᩩᨠᩣᩃᩴ ᨸᨶ ᨶ ᨸᨭᩥᨻᩣᩉᩥᨲᩩᨶ᩺”ᨲᩥ.
</Paragraph>

<Paragraph number="1406" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᨶᩅᨠᨾ᩠ᨾᩴ ᨣᩉᩮᨲ᩠ᩅᩣ ᨸᨠ᩠ᨠᨾᨶ᩠ᨲᩥᨸᩥ, ᩅᩥᨻ᩠ᨽᨾᨶ᩠ᨲᩥᨸᩥ, ᨠᩣᩃᨾ᩠ᨸᩥ ᨠᩁᩮᩣᨶ᩠ᨲᩥ; ᩈᩣᨾᨱᩮᩁᩣᨸᩥ ᨸᨭᩥᨩᩣᨶᨶ᩠ᨲᩥ; ᩈᩥᨠ᩠ᨡᩴ ᨸᨧ᩠ᨧᨠ᩠ᨡᩣᨲᨠᩣᨸᩥ ᨸᨭᩥᨩᩣᨶᨶ᩠ᨲᩥ; ᩋᨶ᩠ᨲᩥᨾᩅᨲ᩠ᨳᩩᩴ ᩋᨩ᩠ᨫᩣᨸᨶ᩠ᨶᨠᩣᨸᩥ ᨸᨭᩥᨩᩣᨶᨶ᩠ᨲᩥ; ᩏᨾ᩠ᨾᨲ᩠ᨲᨠᩣᨸᩥ ᨸᨭᩥᨩᩣᨶᨶ᩠ᨲᩥ; ᨡᩥᨲ᩠ᨲᨧᩥᨲ᩠ᨲᩣᨸᩥ ᨸᨭᩥᨩᩣᨶᨶ᩠ᨲᩥ; ᩅᩮᨴᨶᩣᨭ᩠ᨭᩣᨸᩥ ᨸᨭᩥᨩᩣᨶᨶ᩠ᨲᩥ; ᩋᩣᨸᨲ᩠ᨲᩥᨿᩣ ᩋᨴᩔᨶᩮ ᩏᨠ᩠ᨡᩥᨲ᩠ᨲᨠᩣᨸᩥ ᨸᨭᩥᨩᩣᨶᨶ᩠ᨲᩥ; ᩋᩣᨸᨲ᩠ᨲᩥᨿᩣ ᩋᨸ᩠ᨸᨭᩥᨠᨾ᩠ᨾᩮ ᩏᨠ᩠ᨡᩥᨲ᩠ᨲᨠᩣᨸᩥ ᨸᨭᩥᨩᩣᨶᨶ᩠ᨲᩥ; ᨸᩣᨸᩥᨠᩣᨿ ᨴᩥᨭ᩠ᨮᩥᨿᩣ ᩋᨸ᩠ᨸᨭᩥᨶᩥᩔᨣ᩠ᨣᩮ ᩏᨠ᩠ᨡᩥᨲ᩠ᨲᨠᩣᨸᩥ ᨸᨭᩥᨩᩣᨶᨶ᩠ᨲᩥ; ᨸᨱ᩠ᨯᨠᩣᨸᩥ ᨸᨭᩥᨩᩣᨶᨶ᩠ᨲᩥ; ᨳᩮᨿ᩠ᨿᩈᩴᩅᩤᩈᨠᩣᨸᩥ ᨸᨭᩥᨩᩣᨶᨶ᩠ᨲᩥ; ᨲᩥᨲ᩠ᨳᩥᨿᨸᨠ᩠ᨠᨶ᩠ᨲᨠᩣᨸᩥ ᨸᨭᩥᨩᩣᨶᨶ᩠ᨲᩥ; ᨲᩥᩁᨧ᩠ᨨᩣᨶᨣᨲᩣᨸᩥ ᨸᨭᩥᨩᩣᨶᨶ᩠ᨲᩥ; ᨾᩣᨲᩩᨥᩣᨲᨠᩣᨸᩥ ᨸᨭᩥᨩᩣᨶᨶ᩠ᨲᩥ; ᨸᩥᨲᩩᨥᩣᨲᨠᩣᨸᩥ ᨸᨭᩥᨩᩣᨶᨶ᩠ᨲᩥ; ᩋᩁᩉᨶ᩠ᨲᨥᩣᨲᨠᩣᨸᩥ ᨸᨭᩥᨩᩣᨶᨶ᩠ᨲᩥ; ᨽᩥᨠ᩠ᨡᩩᨶᩥᨴᩪᩈᨠᩣᨸᩥ ᨸᨭᩥᨩᩣᨶᨶ᩠ᨲᩥ; ᩈᩴᨥᨽᩮᨴᨠᩣᨸᩥ ᨸᨭᩥᨩᩣᨶᨶ᩠ᨲᩥ; ᩃᩮᩣᩉᩥᨲᩩᨸ᩠ᨸᩣᨴᨠᩣᨸᩥ ᨸᨭᩥᨩᩣᨶᨶ᩠ᨲᩥ; ᩏᨽᨲᩮᩣᨻ᩠ᨿᨬ᩠ᨩᨶᨠᩣᨸᩥ ᨸᨭᩥᨩᩣᨶᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ.
</Paragraph>

<Paragraph number="1407" book="cula">
“ᩍᨵ ᨸᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩩ ᨶᩅᨠᨾ᩠ᨾᩴ ᨣᩉᩮᨲ᩠ᩅᩣ ᨸᨠ᩠ᨠᨾᨲᩥ—  ᨾᩣ ᩈᩴᨥᩔ ᩉᩣᨿᩦᨲᩥ ᩋᨬ᩠ᨬᩔ ᨴᩤᨲᨻ᩠ᨻᩴ.
</Paragraph>

<Paragraph number="1408" book="cula">
ᩍᨵ ᨸᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩩ ᨶᩅᨠᨾ᩠ᨾᩴ ᨣᩉᩮᨲ᩠ᩅᩣ ᩅᩥᨻ᩠ᨽᨾᨲᩥ …ᨸᩮ…  ᨠᩣᩃᩴ ᨠᩁᩮᩣᨲᩥ, ᩈᩣᨾᨱᩮᩁᩮᩣ ᨸᨭᩥᨩᩣᨶᩣᨲᩥ, ᩈᩥᨠ᩠ᨡᩴ ᨸᨧ᩠ᨧᨠ᩠ᨡᩣᨲᨠᩮᩣ ᨸᨭᩥᨩᩣᨶᩣᨲᩥ, ᩋᨶ᩠ᨲᩥᨾᩅᨲ᩠ᨳᩩᩴ ᩋᨩ᩠ᨫᩣᨸᨶ᩠ᨶᨠᩮᩣ ᨸᨭᩥᨩᩣᨶᩣᨲᩥ, ᩏᨾ᩠ᨾᨲ᩠ᨲᨠᩮᩣ ᨸᨭᩥᨩᩣᨶᩣᨲᩥ, ᨡᩥᨲ᩠ᨲᨧᩥᨲ᩠ᨲᩮᩣ ᨸᨭᩥᨩᩣᨶᩣᨲᩥ, ᩅᩮᨴᨶᩣᨭ᩠ᨭᩮᩣ ᨸᨭᩥᨩᩣᨶᩣᨲᩥ, ᩋᩣᨸᨲ᩠ᨲᩥᨿᩣ ᩋᨴᩔᨶᩮ ᩏᨠ᩠ᨡᩥᨲ᩠ᨲᨠᩮᩣ ᨸᨭᩥᨩᩣᨶᩣᨲᩥ, ᩋᩣᨸᨲ᩠ᨲᩥᨿᩣ ᩋᨸ᩠ᨸᨭᩥᨠᨾ᩠ᨾᩮ ᩏᨠ᩠ᨡᩥᨲ᩠ᨲᨠᩮᩣ ᨸᨭᩥᨩᩣᨶᩣᨲᩥ, ᨸᩣᨸᩥᨠᩣᨿ ᨴᩥᨭ᩠ᨮᩥᨿᩣ ᩋᨸ᩠ᨸᨭᩥᨶᩥᩔᨣ᩠ᨣᩮ ᩏᨠ᩠ᨡᩥᨲ᩠ᨲᨠᩮᩣ ᨸᨭᩥᨩᩣᨶᩣᨲᩥ, ᨸᨱ᩠ᨯᨠᩮᩣ ᨸᨭᩥᨩᩣᨶᩣᨲᩥ, ᨳᩮᨿ᩠ᨿᩈᩴᩅᩤᩈᨠᩮᩣ ᨸᨭᩥᨩᩣᨶᩣᨲᩥ, ᨲᩥᨲ᩠ᨳᩥᨿᨸᨠ᩠ᨠᨶ᩠ᨲᨠᩮᩣ ᨸᨭᩥᨩᩣᨶᩣᨲᩥ, ᨲᩥᩁᨧ᩠ᨨᩣᨶᨣᨲᩮᩣ ᨸᨭᩥᨩᩣᨶᩣᨲᩥ, ᨾᩣᨲᩩᨥᩣᨲᨠᩮᩣ ᨸᨭᩥᨩᩣᨶᩣᨲᩥ, ᨸᩥᨲᩩᨥᩣᨲᨠᩮᩣ ᨸᨭᩥᨩᩣᨶᩣᨲᩥ, ᩋᩁᩉᨶ᩠ᨲᨥᩣᨲᨠᩮᩣ ᨸᨭᩥᨩᩣᨶᩣᨲᩥ, ᨽᩥᨠ᩠ᨡᩩᨶᩥᨴᩪᩈᨠᩮᩣ ᨸᨭᩥᨩᩣᨶᩣᨲᩥ, ᩈᩴᨥᨽᩮᨴᨠᩮᩣ ᨸᨭᩥᨩᩣᨶᩣᨲᩥ, ᩃᩮᩣᩉᩥᨲᩩᨸ᩠ᨸᩣᨴᨠᩮᩣ ᨸᨭᩥᨩᩣᨶᩣᨲᩥ, ᩏᨽᨲᩮᩣᨻ᩠ᨿᨬ᩠ᨩᨶᨠᩮᩣ ᨸᨭᩥᨩᩣᨶᩣᨲᩥ—  ᨾᩣ ᩈᩴᨥᩔ ᩉᩣᨿᩦᨲᩥ ᩋᨬ᩠ᨬᩔ ᨴᩤᨲᨻ᩠ᨻᩴ.
</Paragraph>

<Paragraph number="1409" book="cula">
ᩍᨵ ᨸᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩩ ᨶᩅᨠᨾ᩠ᨾᩴ ᨣᩉᩮᨲ᩠ᩅᩣ ᩅᩥᨸ᩠ᨸᨠᨲᩮ ᨸᨠ᩠ᨠᨾᨲᩥ—  ᨾᩣ ᩈᩴᨥᩔ ᩉᩣᨿᩦᨲᩥ ᩋᨬ᩠ᨬᩔ ᨴᩤᨲᨻ᩠ᨻᩴ.
</Paragraph>

<Paragraph number="1410" book="cula">
ᩍᨵ ᨸᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩩ ᨶᩅᨠᨾ᩠ᨾᩴ ᨣᩉᩮᨲ᩠ᩅᩣ ᩅᩥᨸ᩠ᨸᨠᨲᩮ ᩅᩥᨻ᩠ᨽᨾᨲᩥ …ᨸᩮ…  ᩏᨽᨲᩮᩣᨻ᩠ᨿᨬ᩠ᨩᨶᨠᩮᩣ ᨸᨭᩥᨩᩣᨶᩣᨲᩥ—  ᨾᩣ ᩈᩴᨥᩔ ᩉᩣᨿᩦᨲᩥ ᩋᨬ᩠ᨬᩔ ᨴᩤᨲᨻ᩠ᨻᩴ.
</Paragraph>

<Paragraph number="1411" book="cula">
ᩍᨵ ᨸᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩩ ᨶᩅᨠᨾ᩠ᨾᩴ ᨣᩉᩮᨲ᩠ᩅᩣ ᨸᩁᩥᨿᩮᩣᩈᩥᨲᩮ ᨸᨠ᩠ᨠᨾᨲᩥ—  ᨲᩔᩮᩅᩮᨲᩴ.
</Paragraph>

<Paragraph number="1412" book="cula">
ᩍᨵ ᨸᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩩ ᨶᩅᨠᨾ᩠ᨾᩴ ᨣᩉᩮᨲ᩠ᩅᩣ ᨸᩁᩥᨿᩮᩣᩈᩥᨲᩮ ᩅᩥᨻ᩠ᨽᨾᨲᩥ …ᨸᩮ…  ᨠᩣᩃᩴ ᨠᩁᩮᩣᨲᩥ, ᩈᩣᨾᨱᩮᩁᩮᩣ ᨸᨭᩥᨩᩣᨶᩣᨲᩥ, ᩈᩥᨠ᩠ᨡᩴ ᨸᨧ᩠ᨧᨠ᩠ᨡᩣᨲᨠᩮᩣ ᨸᨭᩥᨩᩣᨶᩣᨲᩥ, ᩋᨶ᩠ᨲᩥᨾᩅᨲ᩠ᨳᩩᩴ ᩋᨩ᩠ᨫᩣᨸᨶ᩠ᨶᨠᩮᩣ ᨸᨭᩥᨩᩣᨶᩣᨲᩥ—  ᩈᩴᨥᩮᩣ ᩈᩣᨾᩦ.
</Paragraph>

<Paragraph number="1413" book="cula">
ᩍᨵ ᨸᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩩ ᨶᩅᨠᨾ᩠ᨾᩴ ᨣᩉᩮᨲ᩠ᩅᩣ ᨸᩁᩥᨿᩮᩣᩈᩥᨲᩮ ᩏᨾ᩠ᨾᨲ᩠ᨲᨠᩮᩣ ᨸᨭᩥᨩᩣᨶᩣᨲᩥ, ᨡᩥᨲ᩠ᨲᨧᩥᨲ᩠ᨲᩮᩣ ᨸᨭᩥᨩᩣᨶᩣᨲᩥ, ᩅᩮᨴᨶᩣᨭ᩠ᨭᩮᩣ ᨸᨭᩥᨩᩣᨶᩣᨲᩥ, ᩋᩣᨸᨲ᩠ᨲᩥᨿᩣ ᩋᨴᩔᨶᩮ ᩏᨠ᩠ᨡᩥᨲ᩠ᨲᨠᩮᩣ ᨸᨭᩥᨩᩣᨶᩣᨲᩥ, ᩋᩣᨸᨲ᩠ᨲᩥᨿᩣ ᩋᨸ᩠ᨸᨭᩥᨠᨾ᩠ᨾᩮ ᩏᨠ᩠ᨡᩥᨲ᩠ᨲᨠᩮᩣ ᨸᨭᩥᨩᩣᨶᩣᨲᩥ, ᨸᩣᨸᩥᨠᩣᨿ ᨴᩥᨭ᩠ᨮᩥᨿᩣ ᩋᨸ᩠ᨸᨭᩥᨶᩥᩔᨣ᩠ᨣᩮ ᩏᨠ᩠ᨡᩥᨲ᩠ᨲᨠᩮᩣ ᨸᨭᩥᨩᩣᨶᩣᨲᩥ—  ᨲᩔᩮᩅᩮᨲᩴ.
</Paragraph>

<Paragraph number="1414" book="cula">
ᩍᨵ ᨸᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩩ ᨶᩅᨠᨾ᩠ᨾᩴ ᨣᩉᩮᨲ᩠ᩅᩣ ᨸᩁᩥᨿᩮᩣᩈᩥᨲᩮ ᨸᨱ᩠ᨯᨠᩮᩣ ᨸᨭᩥᨩᩣᨶᩣᨲᩥ, ᨳᩮᨿ᩠ᨿᩈᩴᩅᩤᩈᨠᩮᩣ ᨸᨭᩥᨩᩣᨶᩣᨲᩥ, ᨲᩥᨲ᩠ᨳᩥᨿᨸᨠ᩠ᨠᨶ᩠ᨲᨠᩮᩣ ᨸᨭᩥᨩᩣᨶᩣᨲᩥ, ᨲᩥᩁᨧ᩠ᨨᩣᨶᨣᨲᩮᩣ ᨸᨭᩥᨩᩣᨶᩣᨲᩥ, ᨾᩣᨲᩩᨥᩣᨲᨠᩮᩣ ᨸᨭᩥᨩᩣᨶᩣᨲᩥ, ᨸᩥᨲᩩᨥᩣᨲᨠᩮᩣ ᨸᨭᩥᨩᩣᨶᩣᨲᩥ, ᩋᩁᩉᨶ᩠ᨲᨥᩣᨲᨠᩮᩣ ᨸᨭᩥᨩᩣᨶᩣᨲᩥ, ᨽᩥᨠ᩠ᨡᩩᨶᩥᨴᩪᩈᨠᩮᩣ ᨸᨭᩥᨩᩣᨶᩣᨲᩥ, ᩈᩴᨥᨽᩮᨴᨠᩮᩣ ᨸᨭᩥᨩᩣᨶᩣᨲᩥ, ᩃᩮᩣᩉᩥᨲᩩᨸ᩠ᨸᩣᨴᨠᩮᩣ ᨸᨭᩥᨩᩣᨶᩣᨲᩥ, ᩏᨽᨲᩮᩣᨻ᩠ᨿᨬ᩠ᨩᨶᨠᩮᩣ ᨸᨭᩥᨩᩣᨶᩣᨲᩥ—  ᩈᩴᨥᩮᩣ ᩈᩣᨾᩦ”ᨲᩥ.
</Paragraph>
</Division>