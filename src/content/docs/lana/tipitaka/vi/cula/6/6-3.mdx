---
title: "6.3 ᨲᨲᩥᨿᨽᩣᨱᩅᩤᩁ"
tableOfContents: false
sidebar:
  order: 3
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';
import TableOfContents from '@components/TableOfContents.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="319" book="cula">

<Paragraph number="1376" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᩣᨿᩈ᩠ᨾᩣ ᩏᨸᨶᨶ᩠ᨴᩮᩣ ᩈᨠ᩠ᨿᨸᩩᨲ᩠ᨲᩮᩣ ᩈᩣᩅᨲ᩠ᨳᩥᨿᩴ ᩈᩮᨶᩣᩈᨶᩴ ᨣᩉᩮᨲ᩠ᩅᩣ ᩋᨬ᩠ᨬᨲᩁᩴ ᨣᩤᨾᨠᩣᩅᩤᩈᩴ ᩋᨣᨾᩣᩈᩥ. ᨲᨲ᩠ᨳᨸᩥ ᩈᩮᨶᩣᩈᨶᩴ ᩋᨣ᩠ᨣᩉᩮᩈᩥ. ᩋᨳ ᨡᩮᩣ ᨲᩮᩈᩴ ᨽᩥᨠ᩠ᨡᩪᨶᩴ ᩑᨲᨴᩉᩮᩣᩈᩥ—  “ᩋᨿᩴ, ᩋᩣᩅᩩᩈᩮᩣ, ᩋᩣᨿᩈ᩠ᨾᩣ ᩏᨸᨶᨶ᩠ᨴᩮᩣ ᩈᨠ᩠ᨿᨸᩩᨲ᩠ᨲᩮᩣ ᨽᨱ᩠ᨯᨶᨠᩣᩁᨠᩮᩣ ᨠᩃᩉᨠᩣᩁᨠᩮᩣ ᩅᩥᩅᩤᨴᨠᩣᩁᨠᩮᩣ ᨽᩔᨠᩣᩁᨠᩮᩣ ᩈᩴᨥᩮ ᩋᨵᩥᨠᩁᨱᨠᩣᩁᨠᩮᩣ. ᩈᨧᩣᨿᩴ ᩍᨵ ᩅᩔᩴ ᩅᩈᩥᩔᨲᩥ, ᩈᨻ᩠ᨻᩮᩅ ᨾᨿᩴ ᨶ ᨹᩣᩈᩩ ᨽᩅᩥᩔᩣᨾ. ᩉᨶ᩠ᨴ ᨶᩴ ᨸᩩᨧ᩠ᨨᩣᨾᩣ”ᨲᩥ. ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᩋᩣᨿᩈ᩠ᨾᨶ᩠ᨲᩴ ᩏᨸᨶᨶ᩠ᨴᩴ ᩈᨠ᩠ᨿᨸᩩᨲ᩠ᨲᩴ ᩑᨲᨴᩅᩮᩤᨧᩩᩴ—  “ᨶᨶᩩ ᨲᨿᩣ, ᩋᩣᩅᩩᩈᩮᩣ ᩏᨸᨶᨶ᩠ᨴ, ᩈᩣᩅᨲ᩠ᨳᩥᨿᩴ ᩈᩮᨶᩣᩈᨶᩴ ᨣᩉᩥᨲᨶ᩺”ᨲᩥ? “ᩑᩅᨾᩣᩅᩩᩈᩮᩣ”ᨲᩥ. “ᨠᩥᩴ ᨸᨶ ᨲ᩠ᩅᩴ, ᩋᩣᩅᩩᩈᩮᩣ ᩏᨸᨶᨶ᩠ᨴ, ᩑᨠᩮᩣ ᨴ᩠ᩅᩮ ᨸᨭᩥᨻᩣᩉᩈᩦ”ᨲᩥ? “ᩍᨵ ᨴᩤᨶᩣᩉᩴ, ᩋᩣᩅᩩᩈᩮᩣ, ᨾᩩᨬ᩠ᨧᩣᨾᩥ; ᨲᨲ᩠ᨳ ᨣᨱ᩠ᩉᩣᨾᩦ”ᨲᩥ.


</Paragraph>

<Paragraph number="1377" book="cula">
ᨿᩮ ᨲᩮ ᨽᩥᨠ᩠ᨡᩪ ᩋᨸ᩠ᨸᩥᨧ᩠ᨨᩣ …ᨸᩮ…  ᨲᩮ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᩋᩣᨿᩈ᩠ᨾᩣ ᩏᨸᨶᨶ᩠ᨴᩮᩣ ᩈᨠ᩠ᨿᨸᩩᨲ᩠ᨲᩮᩣ ᩑᨠᩮᩣ ᨴ᩠ᩅᩮ ᨸᨭᩥᨻᩣᩉᩮᩔᨲᩦ”ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ …ᨸᩮ…  “ᩈᨧ᩠ᨧᩴ ᨠᩥᩁ ᨲ᩠ᩅᩴ, ᩏᨸᨶᨶ᩠ᨴ, ᩑᨠᩮᩣ ᨴ᩠ᩅᩮ ᨸᨭᩥᨻᩣᩉᩈᩦ”ᨲᩥ? “ᩈᨧ᩠ᨧᩴ, ᨽᨣᩅᩤ”ᨲᩥ. ᩅᩥᨣᩁᩉᩥ ᨻᩩᨴ᩠ᨵᩮᩤ ᨽᨣᩅᩤ …ᨸᩮ…  ᨠᨳᨬ᩠ᩉᩥ ᨶᩣᨾ ᨲ᩠ᩅᩴ, ᨾᩮᩣᨥᨸᩩᩁᩥᩈ, ᩑᨠᩮᩣ ᨴ᩠ᩅᩮ ᨸᨭᩥᨻᩣᩉᩥᩔᩈᩥ? ᨲᨲ᩠ᨳ ᨲᨿᩣ, ᨾᩮᩣᨥᨸᩩᩁᩥᩈ, ᨣᩉᩥᨲᩴ ᩍᨵ ᨾᩩᨲ᩠ᨲᩴ, ᩍᨵ ᨲᨿᩣ ᨣᩉᩥᨲᩴ ᨲᨲᩕ ᨾᩩᨲ᩠ᨲᩴ. ᩑᩅᩴ ᨡᩮᩣ ᨲ᩠ᩅᩴ, ᨾᩮᩣᨥᨸᩩᩁᩥᩈ, ᩏᨽᨿᨲ᩠ᨳ ᨸᩁᩥᨻᩣᩉᩥᩁᩮᩣ. ᨶᩮᨲᩴ, ᨾᩮᩣᨥᨸᩩᩁᩥᩈ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ …ᨸᩮ…  ᩅᩥᨣᩁᩉᩥᨲ᩠ᩅᩣ …ᨸᩮ…  ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᨶ, ᨽᩥᨠ᩠ᨡᩅᩮ, ᩑᨠᩮᨶ ᨴ᩠ᩅᩮ ᨸᨭᩥᨻᩣᩉᩥᨲᨻ᩠ᨻᩣ. ᨿᩮᩣ ᨸᨭᩥᨻᩣᩉᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.


</Paragraph>

</Division>
<Division number="320" book="cula">

<Paragraph number="1378" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᨣᩅᩤ ᨽᩥᨠ᩠ᨡᩪᨶᩴ ᩋᨶᩮᨠᨸᩁᩥᨿᩣᨿᩮᨶ ᩅᩥᨶᨿᨠᨳᩴ ᨠᨳᩮᩈᩥ, ᩅᩥᨶᨿᩔ ᩅᨱ᩠ᨱᩴ ᨽᩣᩈᨲᩥ, ᩅᩥᨶᨿᨸᩁᩥᨿᨲ᩠ᨲᩥᨿᩣ ᩅᨱ᩠ᨱᩴ ᨽᩣᩈᨲᩥ, ᩋᩣᨴᩥᩔ ᩋᩣᨴᩥᩔ ᩋᩣᨿᩈ᩠ᨾᨲᩮᩣ ᩏᨸᩣᩃᩥᩔ ᩅᨱ᩠ᨱᩴ ᨽᩣᩈᨲᩥ. ᨽᩥᨠ᩠ᨡᩪᨶᩴ ᩑᨲᨴᩉᩮᩣᩈᩥ—  “ᨽᨣᩅᩤ ᨡᩮᩣ ᩋᨶᩮᨠᨸᩁᩥᨿᩣᨿᩮᨶ ᩅᩥᨶᨿᨠᨳᩴ ᨠᨳᩮᨲᩥ, ᩅᩥᨶᨿᩔ ᩅᨱ᩠ᨱᩴ ᨽᩣᩈᨲᩥ, ᩅᩥᨶᨿᨸᩁᩥᨿᨲ᩠ᨲᩥᨿᩣ ᩅᨱ᩠ᨱᩴ ᨽᩣᩈᨲᩥ, ᩋᩣᨴᩥᩔ ᩋᩣᨴᩥᩔ ᩋᩣᨿᩈ᩠ᨾᨲᩮᩣ ᩏᨸᩣᩃᩥᩔ ᩅᨱ᩠ᨱᩴ ᨽᩣᩈᨲᩥ. ᩉᨶ᩠ᨴ ᨾᨿᩴ, ᩋᩣᩅᩩᩈᩮᩣ, ᩋᩣᨿᩈ᩠ᨾᨲᩮᩣ ᩏᨸᩣᩃᩥᩔ ᩈᨶ᩠ᨲᩥᨠᩮ ᩅᩥᨶᨿᩴ ᨸᩁᩥᨿᩣᨸᩩᨱᩣᨾᩣ”ᨲᩥ. ᨲᩮᨵ ᨻᩉᩪ ᨽᩥᨠ᩠ᨡᩪ ᨳᩮᩁᩣ ᨧ ᨶᩅᩤ ᨧ ᨾᨩ᩠ᨫᩥᨾᩣ ᨧ ᩋᩣᨿᩈ᩠ᨾᨲᩮᩣ ᩏᨸᩣᩃᩥᩔ ᩈᨶ᩠ᨲᩥᨠᩮ ᩅᩥᨶᨿᩴ ᨸᩁᩥᨿᩣᨸᩩᨱᨶ᩠ᨲᩥ. ᩋᩣᨿᩈ᩠ᨾᩣ ᩏᨸᩣᩃᩥ ᨮᩥᨲᨠᩮᩣᩅ ᩏᨴ᩠ᨴᩥᩈᨲᩥ ᨳᩮᩁᩣᨶᩴ ᨽᩥᨠ᩠ᨡᩪᨶᩴ ᨣᩤᩁᩅᩮᨶ. ᨳᩮᩁᩣᨸᩥ ᨽᩥᨠ᩠ᨡᩪ ᨮᩥᨲᨠᩣᩅ ᩏᨴ᩠ᨴᩥᩈᩣᨸᩮᨶ᩠ᨲᩥ ᨵᨾ᩠ᨾᨣᩤᩁᩅᩮᨶ. ᨲᨲ᩠ᨳ ᨳᩮᩁᩣ ᨧᩮᩅ ᨽᩥᨠ᩠ᨡᩪ ᨠᩥᩃᨾᨶ᩠ᨲᩥ, ᩋᩣᨿᩈ᩠ᨾᩣ ᨧ ᩏᨸᩣᩃᩥ ᨠᩥᩃᨾᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨶᩅᨠᩮᨶ ᨽᩥᨠ᩠ᨡᩩᨶᩣ ᩏᨴ᩠ᨴᩥᩈᨶ᩠ᨲᩮᨶ ᩈᨾᨠᩮ ᩅᩤ ᩋᩣᩈᨶᩮ ᨶᩥᩈᩦᨴᩥᨲᩩᩴ, ᩏᨧ᩠ᨧᨲᩁᩮ ᩅᩤ ᨵᨾ᩠ᨾᨣᩤᩁᩅᩮᨶ; ᨳᩮᩁᩮᨶ ᨽᩥᨠ᩠ᨡᩩᨶᩣ ᩏᨴ᩠ᨴᩥᩈᩣᨸᩮᨶ᩠ᨲᩮᨶ ᩈᨾᨠᩮ ᩅᩤ ᩋᩣᩈᨶᩮ ᨶᩥᩈᩦᨴᩥᨲᩩᩴ, ᨶᩦᨧᨲᩁᩮ ᩅᩤ ᨵᨾ᩠ᨾᨣᩤᩁᩅᩮᨶᩣ”ᨲᩥ.


</Paragraph>

<Paragraph number="1379" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨻᩉᩪ ᨽᩥᨠ᩠ᨡᩪ ᩋᩣᨿᩈ᩠ᨾᨲᩮᩣ ᩏᨸᩣᩃᩥᩔ ᩈᨶ᩠ᨲᩥᨠᩮ ᨮᩥᨲᨠᩣ ᩏᨴ᩠ᨴᩮᩈᩴ ᨸᨭᩥᨾᩣᨶᩮᨶ᩠ᨲᩣ ᨠᩥᩃᨾᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩈᨾᩣᨶᩣᩈᨶᩥᨠᩮᩉᩥ ᩈᩉ ᨶᩥᩈᩦᨴᩥᨲᩩᨶ᩺”ᨲᩥ. ᩋᨳ ᨡᩮᩣ ᨽᩥᨠ᩠ᨡᩪᨶᩴ ᩑᨲᨴᩉᩮᩣᩈᩥ—  “ᨠᩥᨲ᩠ᨲᩣᩅᨲᩣ ᨶᩩ ᨡᩮᩣ ᩈᨾᩣᨶᩣᩈᨶᩥᨠᩮᩣ ᩉᩮᩣᨲᩦ”ᨲᩥ? ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ—  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨲᩥᩅᩔᨶ᩠ᨲᩁᩮᨶ ᩈᩉ ᨶᩥᩈᩦᨴᩥᨲᩩᨶ᩺”ᨲᩥ.


</Paragraph>

<Paragraph number="1380" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩈᨾ᩠ᨻᩉᩩᩃᩣ ᨽᩥᨠ᩠ᨡᩪ ᩈᨾᩣᨶᩣᩈᨶᩥᨠᩣ ᨾᨬ᩠ᨧᩮ ᨶᩥᩈᩦᨴᩥᨲ᩠ᩅᩣ ᨾᨬ᩠ᨧᩴ ᨽᩥᨶ᩠ᨴᩥᩴᩈᩩ, ᨸᩦᨮᩮ ᨶᩥᩈᩦᨴᩥᨲ᩠ᩅᩣ ᨸᩦᨮᩴ ᨽᩥᨶ᩠ᨴᩥᩴᩈᩩ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨲᩥᩅᨣ᩠ᨣᩔ ᨾᨬ᩠ᨧᩴ, ᨲᩥᩅᨣ᩠ᨣᩔ ᨸᩦᨮᨶ᩺”ᨲᩥ. ᨲᩥᩅᨣ᩠ᨣᩮᩤᨸᩥ ᨾᨬ᩠ᨧᩮ ᨶᩥᩈᩦᨴᩥᨲ᩠ᩅᩣ ᨾᨬ᩠ᨧᩴ ᨽᩥᨶ᩠ᨴᩥ, ᨸᩦᨮᩮ ᨶᩥᩈᩦᨴᩥᨲ᩠ᩅᩣ ᨸᩦᨮᩴ ᨽᩥᨶ᩠ᨴᩥ …ᨸᩮ…  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨴᩩᩅᨣ᩠ᨣᩔ ᨾᨬ᩠ᨧᩴ, ᨴᩩᩅᨣ᩠ᨣᩔ ᨸᩦᨮᨶ᩺”ᨲᩥ.


</Paragraph>

<Paragraph number="1381" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᩋᩈᨾᩣᨶᩣᩈᨶᩥᨠᩮᩉᩥ ᩈᩉ ᨴᩦᨥᩣᩈᨶᩮ ᨶᩥᩈᩦᨴᩥᨲᩩᩴ ᨠᩩᨠ᩠ᨠᩩᨧ᩠ᨧᩣᨿᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨮᨸᩮᨲ᩠ᩅᩣ ᨸᨱ᩠ᨯᨠᩴ, ᨾᩣᨲᩩᨣᩤᨾᩴ, ᩏᨽᨲᩮᩣᨻ᩠ᨿᨬ᩠ᨩᨶᨠᩴ, ᩋᩈᨾᩣᨶᩣᩈᨶᩥᨠᩮᩉᩥ ᩈᩉ ᨴᩦᨥᩣᩈᨶᩮ ᨶᩥᩈᩦᨴᩥᨲᩩᨶ᩺”ᨲᩥ. ᩋᨳ ᨡᩮᩣ ᨽᩥᨠ᩠ᨡᩪᨶᩴ ᩑᨲᨴᩉᩮᩣᩈᩥ—  “ᨠᩥᨲ᩠ᨲᨠᩴ ᨸᨧ᩠ᨨᩥᨾᩴ ᨶᩩ ᨡᩮᩣ ᨴᩦᨥᩣᩈᨶᩴ ᩉᩮᩣᨲᩦ”ᨲᩥ? ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨿᩴ ᨲᩥᨱ᩠ᨱᩴ ᨸᩉᩮᩣᨲᩥ, ᩑᨲ᩠ᨲᨠᩴ ᨸᨧ᩠ᨨᩥᨾᩴ ᨴᩦᨥᩣᩈᨶᨶ᩺”ᨲᩥ.


</Paragraph>

<Paragraph number="1382" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩅᩥᩈᩣᨡᩣ ᨾᩥᨣᩤᩁᨾᩣᨲᩣ ᩈᩴᨥᩔ ᩋᨲ᩠ᨳᩣᨿ ᩈᩣᩊᩥᨶ᩠ᨴᩴ ᨸᩣᩈᩣᨴᩴ ᨠᩣᩁᩣᨸᩮᨲᩩᨠᩣᨾᩣ ᩉᩮᩣᨲᩥ ᩉᨲ᩠ᨳᩥᨶᨡᨠᩴ. ᩋᨳ ᨡᩮᩣ ᨽᩥᨠ᩠ᨡᩪᨶᩴ ᩑᨲᨴᩉᩮᩣᩈᩥ—  “ᨠᩥᩴ ᨶᩩ ᨡᩮᩣ ᨽᨣᩅᨲᩣ ᨸᩣᩈᩣᨴᨸᩁᩥᨽᩮᩣᨣᩮᩤ ᩋᨶᩩᨬ᩠ᨬᩣᨲᩮᩣ ᨠᩥᩴ ᩋᨶᨶᩩᨬ᩠ᨬᩣᨲᩮᩣ”ᨲᩥ? ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩈᨻ᩠ᨻᩴ ᨸᩣᩈᩣᨴᨸᩁᩥᨽᩮᩣᨣᨶ᩺”ᨲᩥ.


</Paragraph>

<Paragraph number="1383" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩁᨬ᩠ᨬᩮᩣ ᨸᩈᩮᨶᨴᩥᩔ ᨠᩮᩣᩈᩃᩔ ᩋᨿ᩠ᨿᩥᨠᩣ ᨠᩣᩃᩘᨠᨲᩣ ᩉᩮᩣᨲᩥ. ᨲᩔ ᨠᩣᩃᩴᨠᩥᩁᩥᨿᩣᨿ ᩈᩴᨥᩔ ᨻᩉᩩᩴ ᩋᨠᨸ᩠ᨸᩥᨿᨽᨱ᩠ᨯᩴ ᩏᨸ᩠ᨸᨶ᩠ᨶᩴ ᩉᩮᩣᨲᩥ, ᩈᩮᨿ᩠ᨿᨳᩥᨴᩴ—  ᩋᩣᩈᨶ᩠ᨴᩥ, ᨸᩃᩖᩘᨠᩮᩣ, ᨣᩮᩤᨶᨠᩮᩣ, ᨧᩥᨲ᩠ᨲᨠᩮᩣ, ᨸᨭᩥᨠᩣ, ᨸᨭᩃᩥᨠᩣ, ᨲᩪᩃᩥᨠᩣ, ᩅᩥᨠᨲᩥᨠᩣ, ᩏᨴ᩠ᨴᩃᩮᩣᨾᩦ, ᩑᨠᨶ᩠ᨲᩃᩮᩣᨾᩦ, ᨠᨭ᩠ᨭᩥᩔᩴ, ᨠᩮᩣᩈᩮᨿ᩠ᨿᩴ, ᨠᩩᨲ᩠ᨲᨠᩴ, ᩉᨲ᩠ᨳᨲ᩠ᨳᩁᩴ, ᩋᩔᨲ᩠ᨳᩁᩴ, ᩁᨳᨲ᩠ᨳᩁᩴ, ᩋᨩᩥᨶᨸᩅᩮᨱᩥ, ᨠᨴᩃᩥᨾᩥᨣᨸᩅᩁᨸᨧ᩠ᨧᨲ᩠ᨳᩁᨱᩴ, ᩈᩮᩫᩣᨲ᩠ᨲᩁᨧ᩠ᨨᨴᩴ, ᩏᨽᨲᩮᩣᩃᩮᩣᩉᩥᨲᨠᩪᨸᨵᩤᨶᩴ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩋᩣᩈᨶ᩠ᨴᩥᨿᩣ ᨸᩣᨴᩮ ᨨᩥᨶ᩠ᨴᩥᨲ᩠ᩅᩣ ᨸᩁᩥᨽᩩᨬ᩠ᨩᩥᨲᩩᩴ, ᨸᩃᩖᩘᨠᩔ ᩅᩤᩊᩮ ᨽᩥᨶ᩠ᨴᩥᨲ᩠ᩅᩣ ᨸᩁᩥᨽᩩᨬ᩠ᨩᩥᨲᩩᩴ, ᨲᩪᩃᩥᨠᩴ ᩅᩥᨩᨭᩮᨲ᩠ᩅᩣ ᨻᩥᨻ᩠ᨻᩮᩣᩉᨶᩴ ᨠᩣᨲᩩᩴ, ᩋᩅᩈᩮᩈᩴ ᨽᩪᨾᨲ᩠ᨳᩁᨱᩴ ᨠᩣᨲᩩᨶ᩺”ᨲᩥ.

</Paragraph>
</Division>

<TableOfContents book="cula" section="6.3">
* [6.3.1 ᩋᩅᩥᩔᨩ᩠ᨩᩥᨿᩅᨲ᩠ᨳᩩ](6-3/6-3-1)
* [6.3.2 ᩋᩅᩮᨽᩘᨣᩥᨿᩅᨲ᩠ᨳᩩ](6-3/6-3-2)
* [6.3.3 ᨶᩅᨠᨾ᩠ᨾᨴᩤᨶᨠᨳᩣ](6-3/6-3-3)
* [6.3.4 ᩋᨬ᩠ᨬᨲᩕᨸᩁᩥᨽᩮᩣᨣᨸᨭᩥᨠ᩠ᨡᩮᨸᩣᨴᩥ](6-3/6-3-4)
* [6.3.5 ᩈᩴᨥᨽᨲ᩠ᨲᩣᨴᩥᩋᨶᩩᨩᩣᨶᨶ](6-3/6-3-5)
* [6.3.6 ᨽᨲ᩠ᨲᩩᨴ᩠ᨴᩮᩈᨠᩈᨾ᩠ᨾᩩᨲᩥ](6-3/6-3-6)
* [6.3.7 ᩈᩮᨶᩣᩈᨶᨸᨬ᩠ᨬᩣᨸᨠᩣᨴᩥᩈᨾ᩠ᨾᩩᨲᩥ](6-3/6-3-7)
* [6.3.8 ᩋᨸ᩠ᨸᨾᨲ᩠ᨲᨠᩅᩥᩔᨩ᩠ᨩᨠᩈᨾ᩠ᨾᩩᨲᩥ](6-3/6-3-8)
* [6.3.9 ᩈᩣᨭᩥᨿᨣ᩠ᨣᩤᩉᩣᨸᨠᩣᨴᩥᩈᨾ᩠ᨾᩩᨲᩥ](6-3/6-3-9)
</TableOfContents>