---
title: "6.1.1 ᩅᩥᩉᩣᩁᩣᨶᩩᨩᩣᨶᨶ"
tableOfContents: false
sidebar:
  order: 1
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="294" book="cula">

<Paragraph number="1259" book="cula">
ᨲᩮᨶ ᩈᨾᨿᩮᨶ ᨻᩩᨴ᩠ᨵᩮᩤ ᨽᨣᩅᩤ ᩁᩣᨩᨣᩉᩮ ᩅᩥᩉᩁᨲᩥ ᩅᩮᩊᩩᩅᨶᩮ ᨠᩃᨶ᩠ᨴᨠᨶᩥᩅᩤᨸᩮ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᨣᩅᨲᩣ ᨽᩥᨠ᩠ᨡᩪᨶᩴ ᩈᩮᨶᩣᩈᨶᩴ ᩋᨸᨬ᩠ᨬᨲ᩠ᨲᩴ ᩉᩮᩣᨲᩥ. ᨲᩮ ᨧ ᨽᩥᨠ᩠ᨡᩪ ᨲᩉᩴ ᨲᩉᩴ ᩅᩥᩉᩁᨶ᩠ᨲᩥ—  ᩋᩁᨬ᩠ᨬᩮ, ᩁᩩᨠ᩠ᨡᨾᩪᩃᩮ, ᨸᨻ᩠ᨻᨲᩮ, ᨠᨶ᩠ᨴᩁᩣᨿᩴ, ᨣᩥᩁᩥᨣᩩᩉᩣᨿᩴ, ᩈᩩᩈᩣᨶᩮ, ᩅᨶᨸᨲ᩠ᨳᩮ, ᩋᨩ᩠ᨫᩮᩣᨠᩣᩈᩮ, ᨸᩃᩣᩃᨸᩩᨬ᩠ᨩᩮ. ᨲᩮ ᨠᩣᩃᩔᩮᩅ ᨲᨲᩮᩣ ᨲᨲᩮᩣ ᩏᨸᨶᩥᨠ᩠ᨡᨾᨶ᩠ᨲᩥ—  ᩋᩁᨬ᩠ᨬᩣ ᩁᩩᨠ᩠ᨡᨾᩪᩃᩣ ᨸᨻ᩠ᨻᨲᩣ ᨠᨶ᩠ᨴᩁᩣ ᨣᩥᩁᩥᨣᩩᩉᩣ ᩈᩩᩈᩣᨶᩣ ᩅᨶᨸᨲ᩠ᨳᩣ ᩋᨩ᩠ᨫᩮᩣᨠᩣᩈᩣ ᨸᩃᩣᩃᨸᩩᨬ᩠ᨩᩣ, ᨸᩣᩈᩣᨴᩥᨠᩮᨶ ᩋᨽᩥᨠ᩠ᨠᨶ᩠ᨲᩮᨶ ᨸᨭᩥᨠ᩠ᨠᨶ᩠ᨲᩮᨶ, ᩋᩣᩃᩮᩣᨠᩥᨲᩮᨶ ᩅᩥᩃᩮᩣᨠᩥᨲᩮᨶ, ᩈᨾᩥᨬ᩠ᨩᩥᨲᩮᨶ ᨸᩈᩣᩁᩥᨲᩮᨶ, ᩒᨠ᩠ᨡᩥᨲ᩠ᨲᨧᨠ᩠ᨡᩪ, ᩍᩁᩥᨿᩣᨸᨳᩈᨾ᩠ᨸᨶ᩠ᨶᩣ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩁᩣᨩᨣᩉᨠᩮᩣ ᩈᩮᨭ᩠ᨮᩦ ᨠᩣᩃᩔᩮᩅ ᩏᨿ᩠ᨿᩣᨶᩴ ᩋᨣᨾᩣᩈᩥ. ᩋᨴ᩠ᨴᩈᩣ ᨡᩮᩣ ᩁᩣᨩᨣᩉᨠᩮᩣ ᩈᩮᨭ᩠ᨮᩦ ᨲᩮ ᨽᩥᨠ᩠ᨡᩪ ᨠᩣᩃᩔᩮᩅ ᨲᨲᩮᩣ ᨲᨲᩮᩣ ᩏᨸᨶᩥᨠ᩠ᨡᨾᨶ᩠ᨲᩮ—  ᩋᩁᨬ᩠ᨬᩣ ᩁᩩᨠ᩠ᨡᨾᩪᩃᩣ ᨸᨻ᩠ᨻᨲᩣ ᨠᨶ᩠ᨴᩁᩣ ᨣᩥᩁᩥᨣᩩᩉᩣ ᩈᩩᩈᩣᨶᩣ ᩅᨶᨸᨲ᩠ᨳᩣ ᩋᨩ᩠ᨫᩮᩣᨠᩣᩈᩣ ᨸᩃᩣᩃᨸᩩᨬ᩠ᨩᩣ, ᨸᩣᩈᩣᨴᩥᨠᩮᨶ ᩋᨽᩥᨠ᩠ᨠᨶ᩠ᨲᩮᨶ ᨸᨭᩥᨠ᩠ᨠᨶ᩠ᨲᩮᨶ, ᩋᩣᩃᩮᩣᨠᩥᨲᩮᨶ ᩅᩥᩃᩮᩣᨠᩥᨲᩮᨶ, ᩈᨾᩥᨬ᩠ᨩᩥᨲᩮᨶ ᨸᩈᩣᩁᩥᨲᩮᨶ, ᩒᨠ᩠ᨡᩥᨲ᩠ᨲᨧᨠ᩠ᨡᩪ, ᩍᩁᩥᨿᩣᨸᨳᩈᨾ᩠ᨸᨶ᩠ᨶᩮ. ᨴᩥᩈ᩠ᩅᩣᨶᩔ ᨧᩥᨲ᩠ᨲᩴ ᨸᩈᩦᨴᩥ. ᩋᨳ ᨡᩮᩣ ᩁᩣᨩᨣᩉᨠᩮᩣ ᩈᩮᨭ᩠ᨮᩦ ᨿᩮᨶ ᨲᩮ ᨽᩥᨠ᩠ᨡᩪ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᨲᩮ ᨽᩥᨠ᩠ᨡᩪ ᩑᨲᨴᩅᩮᩤᨧ—  “ᩈᨧᩣᩉᩴ, ᨽᨶ᩠ᨲᩮ, ᩅᩥᩉᩣᩁᩮ ᨠᩣᩁᩣᨸᩮᨿ᩠ᨿᩴ, ᩅᩈᩮᨿ᩠ᨿᩣᨳ ᨾᩮ ᩅᩥᩉᩣᩁᩮᩈᩪ”ᨲᩥ? “ᨶ ᨡᩮᩣ, ᨣᩉᨸᨲᩥ, ᨽᨣᩅᨲᩣ ᩅᩥᩉᩣᩁᩣ ᩋᨶᩩᨬ᩠ᨬᩣᨲᩣ”ᨲᩥ. “ᨲᩮᨶ ᩉᩥ, ᨽᨶ᩠ᨲᩮ, ᨽᨣᩅᨶ᩠ᨲᩴ ᨸᨭᩥᨸᩩᨧ᩠ᨨᩥᨲ᩠ᩅᩣ ᨾᨾ ᩋᩣᩁᩮᩣᨧᩮᨿ᩠ᨿᩣᨳᩣ”ᨲᩥ. “ᩑᩅᩴ, ᨣᩉᨸᨲᩦ”ᨲᩥ ᨡᩮᩣ ᨲᩮ ᨽᩥᨠ᩠ᨡᩪ ᩁᩣᨩᨣᩉᨠᩔ ᩈᩮᨭ᩠ᨮᩥᩔ ᨸᨭᩥᩔᩩᨲ᩠ᩅᩣ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥᩴᩈᩩ, ᩏᨸᩈᩘᨠᨾᩥᨲ᩠ᩅᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᨶᩥᩈᩦᨴᩥᩴᩈᩩ. ᩑᨠᨾᨶ᩠ᨲᩴ ᨶᩥᩈᩥᨶ᩠ᨶᩣ ᨡᩮᩣ ᨲᩮ ᨽᩥᨠ᩠ᨡᩪ ᨽᨣᩅᨶ᩠ᨲᩴ ᩑᨲᨴᩅᩮᩤᨧᩩᩴ—  “ᩁᩣᨩᨣᩉᨠᩮᩣ, ᨽᨶ᩠ᨲᩮ, ᩈᩮᨭ᩠ᨮᩦ ᩅᩥᩉᩣᩁᩮ ᨠᩣᩁᩣᨸᩮᨲᩩᨠᩣᨾᩮᩣ. ᨠᨳᩴ ᨶᩩ ᨡᩮᩣ, ᨽᨶ᩠ᨲᩮ, ᩋᨾ᩠ᩉᩮᩉᩥ ᨸᨭᩥᨸᨩ᩠ᨩᩥᨲᨻ᩠ᨻᨶ᩺”ᨲᩥ? ᩋᨳ ᨡᩮᩣ ᨽᨣᩅᩤ ᩑᨲᩈ᩠ᨾᩥᩴ ᨶᩥᨴᩤᨶᩮ ᩑᨲᩈ᩠ᨾᩥᩴ ᨸᨠᩁᨱᩮ ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨸᨬ᩠ᨧ ᩃᩮᨱᩣᨶᩥ—  ᩅᩥᩉᩣᩁᩴ, ᩋᨯ᩠ᨰᨿᩮᩣᨣᩴ, ᨸᩣᩈᩣᨴᩴ, ᩉᨾ᩠ᨾᩥᨿᩴ, ᨣᩩᩉᨶ᩺”ᨲᩥ.
</Paragraph>

<Paragraph number="1260" book="cula">
ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᨿᩮᨶ ᩁᩣᨩᨣᩉᨠᩮᩣ ᩈᩮᨭ᩠ᨮᩦ ᨲᩮᨶᩩᨸᩈᩘᨠᨾᩥᩴᩈᩩ, ᩏᨸᩈᩘᨠᨾᩥᨲ᩠ᩅᩣ ᩁᩣᨩᨣᩉᨠᩴ ᩈᩮᨭ᩠ᨮᩥᩴ ᩑᨲᨴᩅᩮᩤᨧᩩᩴ—  “ᩋᨶᩩᨬ᩠ᨬᩣᨲᩣ ᨡᩮᩣ, ᨣᩉᨸᨲᩥ, ᨽᨣᩅᨲᩣ ᩅᩥᩉᩣᩁᩣ; ᨿᩔᨴᩤᨶᩥ ᨠᩣᩃᩴ ᨾᨬ᩠ᨬᩈᩦ”ᨲᩥ. ᩋᨳ ᨡᩮᩣ ᩁᩣᨩᨣᩉᨠᩮᩣ ᩈᩮᨭ᩠ᨮᩦ ᩑᨠᩣᩉᩮᨶᩮᩅ ᩈᨭ᩠ᨮᩥᩅᩥᩉᩣᩁᩮ ᨸᨲᩥᨭ᩠ᨮᩣᨸᩮᩈᩥ. ᩋᨳ ᨡᩮᩣ ᩁᩣᨩᨣᩉᨠᩮᩣ ᩈᩮᨭ᩠ᨮᩦ ᨲᩮ ᩈᨭ᩠ᨮᩥᩅᩥᩉᩣᩁᩮ ᨸᩁᩥᨿᩮᩣᩈᩣᨸᩮᨲ᩠ᩅᩣ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᨶᩥᩈᩦᨴᩥ. ᩑᨠᨾᨶ᩠ᨲᩴ ᨶᩥᩈᩥᨶ᩠ᨶᩮᩣ ᨡᩮᩣ ᩁᩣᨩᨣᩉᨠᩮᩣ ᩈᩮᨭ᩠ᨮᩦ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᩋᨵᩥᩅᩤᩈᩮᨲᩩ ᨾᩮ, ᨽᨶ᩠ᨲᩮ, ᨽᨣᩅᩤ ᩈ᩠ᩅᩣᨲᨶᩣᨿ ᨽᨲ᩠ᨲᩴ ᩈᨴ᩠ᨵᩥᩴ ᨽᩥᨠ᩠ᨡᩩᩈᩴᨥᩮᨶᩣ”ᨲᩥ. ᩋᨵᩥᩅᩤᩈᩮᩈᩥ ᨽᨣᩅᩤ ᨲᩩᨱ᩠ᩉᩦᨽᩣᩅᩮᨶ. ᩋᨳ ᨡᩮᩣ ᩁᩣᨩᨣᩉᨠᩮᩣ ᩈᩮᨭ᩠ᨮᩦ ᨽᨣᩅᨲᩮᩣ ᩋᨵᩥᩅᩤᩈᨶᩴ ᩅᩥᨴᩥᨲ᩠ᩅᩣ ᩏᨭ᩠ᨮᩣᨿᩣᩈᨶᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᨸᨴᨠ᩠ᨡᩥᨱᩴ ᨠᨲ᩠ᩅᩣ ᨸᨠ᩠ᨠᩣᨾᩥ.
</Paragraph>

<Paragraph number="1261" book="cula">
ᩋᨳ ᨡᩮᩣ ᩁᩣᨩᨣᩉᨠᩮᩣ ᩈᩮᨭ᩠ᨮᩦ ᨲᩔᩣ ᩁᨲ᩠ᨲᩥᨿᩣ ᩋᨧ᩠ᨧᨿᩮᨶ ᨸᨱᩦᨲᩴ ᨡᩣᨴᨶᩦᨿᩴ ᨽᩮᩣᨩᨶᩦᨿᩴ ᨸᨭᩥᨿᩣᨴᩤᨸᩮᨲ᩠ᩅᩣ ᨽᨣᩅᨲᩮᩣ ᨠᩣᩃᩴ ᩋᩣᩁᩮᩣᨧᩣᨸᩮᩈᩥ—  “ᨠᩣᩃᩮᩣ, ᨽᨶ᩠ᨲᩮ, ᨶᩥᨭ᩠ᨮᩥᨲᩴ ᨽᨲ᩠ᨲᨶ᩺”ᨲᩥ. ᩋᨳ ᨡᩮᩣ ᨽᨣᩅᩤ ᨸᩩᨻ᩠ᨻᨱ᩠ᩉᩈᨾᨿᩴ ᨶᩥᩅᩤᩈᩮᨲ᩠ᩅᩣ ᨸᨲ᩠ᨲᨧᩦᩅᩁᨾᩣᨴᩤᨿ ᨿᩮᨶ ᩁᩣᨩᨣᩉᨠᩔ ᩈᩮᨭ᩠ᨮᩥᩔ ᨶᩥᩅᩮᩈᨶᩴ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᨸᨬ᩠ᨬᨲ᩠ᨲᩮ ᩋᩣᩈᨶᩮ ᨶᩥᩈᩦᨴᩥ ᩈᨴ᩠ᨵᩥᩴ ᨽᩥᨠ᩠ᨡᩩᩈᩴᨥᩮᨶ. ᩋᨳ ᨡᩮᩣ ᩁᩣᨩᨣᩉᨠᩮᩣ ᩈᩮᨭ᩠ᨮᩦ ᨻᩩᨴ᩠ᨵᨸ᩠ᨸᨾᩩᨡᩴ ᨽᩥᨠ᩠ᨡᩩᩈᩴᨥᩴ ᨸᨱᩦᨲᩮᨶ ᨡᩣᨴᨶᩦᨿᩮᨶ ᨽᩮᩣᨩᨶᩦᨿᩮᨶ ᩈᩉᨲ᩠ᨳᩣ ᩈᨶ᩠ᨲᨸ᩠ᨸᩮᨲ᩠ᩅᩣ ᩈᨾ᩠ᨸᩅᩤᩁᩮᨲ᩠ᩅᩣ, ᨽᨣᩅᨶ᩠ᨲᩴ ᨽᩩᨲ᩠ᨲᩣᩅᩥᩴ ᩒᨶᩦᨲᨸᨲ᩠ᨲᨸᩣᨱᩥᩴ, ᩑᨠᨾᨶ᩠ᨲᩴ ᨶᩥᩈᩦᨴᩥ. ᩑᨠᨾᨶ᩠ᨲᩴ ᨶᩥᩈᩥᨶ᩠ᨶᩮᩣ ᨡᩮᩣ ᩁᩣᨩᨣᩉᨠᩮᩣ ᩈᩮᨭ᩠ᨮᩦ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᩑᨲᩮ ᨾᩮ, ᨽᨶ᩠ᨲᩮ, ᩈᨭ᩠ᨮᩥᩅᩥᩉᩣᩁᩣ ᨸᩩᨬ᩠ᨬᨲ᩠ᨳᩥᨠᩮᨶ ᩈᨣ᩠ᨣᨲ᩠ᨳᩥᨠᩮᨶ ᨠᩣᩁᩣᨸᩥᨲᩣ. ᨠᨳᩣᩉᩴ, ᨽᨶ᩠ᨲᩮ, ᨲᩮᩈᩩ ᩅᩥᩉᩣᩁᩮᩈᩩ ᨸᨭᩥᨸᨩ᩠ᨩᩣᨾᩦ”ᨲᩥ? “ᨲᩮᨶ ᩉᩥ ᨲ᩠ᩅᩴ, ᨣᩉᨸᨲᩥ, ᨲᩮ ᩈᨭ᩠ᨮᩥᩅᩥᩉᩣᩁᩮ ᩋᩣᨣᨲᩣᨶᩣᨣᨲᩔ ᨧᩣᨲᩩᨴ᩠ᨴᩥᩈᩔ ᩈᩴᨥᩔ ᨸᨲᩥᨭ᩠ᨮᩣᨸᩮᩉᩦ”ᨲᩥ. “ᩑᩅᩴ, ᨽᨶ᩠ᨲᩮ”ᨲᩥ ᨡᩮᩣ ᩁᩣᨩᨣᩉᨠᩮᩣ ᩈᩮᨭ᩠ᨮᩦ ᨽᨣᩅᨲᩮᩣ ᨸᨭᩥᩔᩩᨲ᩠ᩅᩣ ᨲᩮ ᩈᨭ᩠ᨮᩥᩅᩥᩉᩣᩁᩮ ᩋᩣᨣᨲᩣᨶᩣᨣᨲᩔ ᨧᩣᨲᩩᨴ᩠ᨴᩥᩈᩔ ᩈᩴᨥᩔ ᨸᨲᩥᨭ᩠ᨮᩣᨸᩮᩈᩥ.
</Paragraph>

</Division>
<Division number="295" book="cula">

<Paragraph number="1262" book="cula">
ᩋᨳ ᨡᩮᩣ ᨽᨣᩅᩤ ᩁᩣᨩᨣᩉᨠᩴ ᩈᩮᨭ᩠ᨮᩥᩴ ᩍᨾᩣᩉᩥ ᨣᩤᨳᩣᩉᩥ ᩋᨶᩩᨾᩮᩣᨴᩥ—
</Paragraph>

<Paragraph number="1263" type="verses" book="cula">
_“ᩈᩦᨲᩴ ᩏᨱ᩠ᩉᩴ ᨸᨭᩥᩉᨶ᩠ᨲᩥ,_  
_ᨲᨲᩮᩣ ᩅᩤᩊᨾᩥᨣᩤᨶᩥ ᨧ;_  
_ᩈᩁᩦᩈᨸᩮ ᨧ ᨾᨠᩈᩮ,_  
_ᩈᩥᩈᩥᩁᩮ ᨧᩣᨸᩥ ᩅᩩᨭ᩠ᨮᩥᨿᩮᩣ._  

</Paragraph>

<Paragraph number="1264" type="verses" book="cula">
_ᨲᨲᩮᩣ ᩅᩤᨲᩣᨲᨸᩮᩣ ᨥᩮᩣᩁᩮᩣ,_  
_ᩈᨬ᩠ᨩᩣᨲᩮᩣ ᨸᨭᩥᩉᨬ᩠ᨬᨲᩥ;_  
_ᩃᩮᨱᨲ᩠ᨳᨬ᩠ᨧ ᩈᩩᨡᨲ᩠ᨳᨬ᩠ᨧ,_  
_ᨫᩣᨿᩥᨲᩩᨬ᩠ᨧ ᩅᩥᨸᩔᩥᨲᩩᩴ._  

</Paragraph>

<Paragraph number="1265" type="verses" book="cula">
_ᩅᩥᩉᩣᩁᨴᩤᨶᩴ ᩈᩴᨥᩔ,_  
_ᩋᨣ᩠ᨣᩴ ᨻᩩᨴ᩠ᨵᩮᨶ ᩅᨱ᩠ᨱᩥᨲᩴ;_  
_ᨲᩈ᩠ᨾᩣ ᩉᩥ ᨸᨱ᩠ᨯᩥᨲᩮᩣ ᨸᩮᩣᩈᩮᩣ,_  
_ᩈᨾ᩠ᨸᩔᩴ ᩋᨲ᩠ᨳᨾᨲ᩠ᨲᨶᩮᩣ._  

</Paragraph>

<Paragraph number="1266" type="verses" book="cula">
_ᩅᩥᩉᩣᩁᩮ ᨠᩣᩁᨿᩮ ᩁᨾ᩠ᨾᩮ,_  
_ᩅᩤᩈᨿᩮᨲ᩠ᨳ ᨻᩉᩩᩔᩩᨲᩮ;_  
_ᨲᩮᩈᩴ ᩋᨶ᩠ᨶᨬ᩠ᨧ ᨸᩣᨶᨬ᩠ᨧ,_  
_ᩅᨲ᩠ᨳᩈᩮᨶᩣᩈᨶᩣᨶᩥ ᨧ._  

</Paragraph>

<Paragraph number="1267" type="verses" book="cula">
_ᨴᨴᩮᨿ᩠ᨿ ᩏᨩᩩᨽᩪᨲᩮᩈᩩ,_  
_ᩅᩥᨸ᩠ᨸᩈᨶ᩠ᨶᩮᨶ ᨧᩮᨲᩈᩣ;_  
_ᨲᩮ ᨲᩔ ᨵᨾ᩠ᨾᩴ ᨴᩮᩈᩮᨶ᩠ᨲᩥ,_  
_ᩈᨻ᩠ᨻᨴᩩᨠ᩠ᨡᩣᨸᨶᩪᨴᨶᩴ;_  
_ᨿᩴ ᩈᩮᩣ ᨵᨾ᩠ᨾᩴ ᩍᨵᨬ᩠ᨬᩣᨿ,_  
_ᨸᩁᩥᨶᩥᨻ᩠ᨻᩣᨲᩥ ᩋᨶᩣᩈᩅᩮᩤ”ᨲᩥ._  

</Paragraph>

<Paragraph number="1268" book="cula">
ᩋᨳ ᨡᩮᩣ ᨽᨣᩅᩤ ᩁᩣᨩᨣᩉᨠᩴ ᩈᩮᨭ᩠ᨮᩥᩴ ᩍᨾᩣᩉᩥ ᨣᩤᨳᩣᩉᩥ ᩋᨶᩩᨾᩮᩣᨴᩥᨲ᩠ᩅᩣ ᩏᨭ᩠ᨮᩣᨿᩣᩈᨶᩣ ᨸᨠ᩠ᨠᩣᨾᩥ.
</Paragraph>

</Division>
<Division number="296" book="cula">

<Paragraph number="1269" book="cula">
ᩋᩔᩮᩣᩈᩩᩴ ᨡᩮᩣ ᨾᨶᩩᩔᩣ—  “ᨽᨣᩅᨲᩣ ᨠᩥᩁ ᩅᩥᩉᩣᩁᩣ ᩋᨶᩩᨬ᩠ᨬᩣᨲᩣ”ᨲᩥ ᩈᨠ᩠ᨠᨧ᩠ᨧᩴ ᩅᩥᩉᩣᩁᩮ ᨠᩣᩁᩣᨸᩮᨶ᩠ᨲᩥ. ᨲᩮ ᩅᩥᩉᩣᩁᩣ ᩋᨠᩅᩤᨭᨠᩣ ᩉᩮᩣᨶ᩠ᨲᩥ; ᩋᩉᩦᨸᩥ ᩅᩥᨧ᩠ᨨᩥᨠᩣᨸᩥ ᩈᨲᨸᨴᩥᨿᩮᩣᨸᩥ ᨸᩅᩥᩈᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨠᩅᩤᨭᨶ᩺”ᨲᩥ. ᨽᩥᨲ᩠ᨲᩥᨨᩥᨴ᩠ᨴᩴ ᨠᩁᩥᨲ᩠ᩅᩣ ᩅᩃᩖᩥᨿᩣᨸᩥ ᩁᨩ᩠ᨩᩩᨿᩣᨸᩥ ᨠᩅᩤᨭᩴ ᨻᨶ᩠ᨵᨶ᩠ᨲᩥ. ᩏᨶ᩠ᨴᩪᩁᩮᩉᩥᨸᩥ ᩏᨸᨧᩥᨠᩣᩉᩥᨸᩥ ᨡᨩ᩠ᨩᨶ᩠ᨲᩥ. ᨡᨿᩥᨲᨻᨶ᩠ᨵᨶᩣᨶᩥ ᨠᩅᩤᨭᩣᨶᩥ ᨸᨲᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨸᩥᨭ᩠ᨮᩈᩘᨥᩣᨭᩴ ᩏᨴᩩᨠ᩠ᨡᩃᩥᨠᩴ ᩏᨲ᩠ᨲᩁᨸᩣᩈᨠᨶ᩺”ᨲᩥ. ᨠᩅᩤᨭᩣ ᨶ ᨹᩩᩈᩦᨿᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩋᩣᩅᩥᨬ᩠ᨨᨶᨧ᩠ᨨᩥᨴ᩠ᨴᩴ ᩋᩣᩅᩥᨬ᩠ᨨᨶᩁᨩ᩠ᨩᩩᨶ᩺”ᨲᩥ. ᨠᩅᩤᨭᩣ ᨶ ᨳᨠᩥᨿᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩋᨣ᩠ᨣᩊᩅᨭ᩠ᨭᩥᩴ ᨠᨸᩥᩈᩦᩈᨠᩴ ᩈᩪᨧᩥᨠᩴ ᨥᨭᩥᨠᨶ᩺”ᨲᩥ.
</Paragraph>

<Paragraph number="1270" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᨶ ᩈᨠ᩠ᨠᩮᩣᨶ᩠ᨲᩥ ᨠᩅᩤᨭᩴ ᩋᨸᩣᨸᩩᩁᩥᨲᩩᩴ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨲᩣᩊᨧ᩠ᨨᩥᨴ᩠ᨴᩴ. ᨲᩦᨱᩥ ᨲᩣᩊᩣᨶᩥ—  ᩃᩮᩣᩉᨲᩣᩊᩴ, ᨠᨭ᩠ᨮᨲᩣᩊᩴ, ᩅᩥᩈᩣᨱᨲᩣᩊᨶ᩺”ᨲᩥ. ᨿᩮᩉᩥ ᨲᩮ ᩏᨣ᩠ᨥᩣᨭᩮᨲ᩠ᩅᩣ ᨸᩅᩥᩈᨶ᩠ᨲᩥ, ᩅᩥᩉᩣᩁᩣ ᩋᨣᩩᨲ᩠ᨲᩣ ᩉᩮᩣᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨿᨶ᩠ᨲᨠᩴ ᩈᩪᨧᩥᨠᨶ᩺”ᨲᩥ.
</Paragraph>

<Paragraph number="1271" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩅᩥᩉᩣᩁᩣ ᨲᩥᨱᨧ᩠ᨨᨴᨶᩣ ᩉᩮᩣᨶ᩠ᨲᩥ; ᩈᩦᨲᨠᩣᩃᩮ ᩈᩦᨲᩣ, ᩏᨱ᩠ᩉᨠᩣᩃᩮ ᩏᨱ᩠ᩉᩣ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩒᨣᩩᨾ᩠ᨹᩮᨲ᩠ᩅᩣ ᩏᩃᩖᩥᨲ᩠ᨲᩣᩅᩃᩥᨲ᩠ᨲᩴ ᨠᩣᨲᩩᨶ᩺”ᨲᩥ.
</Paragraph>

<Paragraph number="1272" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩅᩥᩉᩣᩁᩣ ᩋᩅᩤᨲᨸᩣᨶᨠᩣ ᩉᩮᩣᨶ᩠ᨲᩥ ᩋᨧᨠ᩠ᨡᩩᩔᩣ ᨴᩩᨣ᩠ᨣᨶ᩠ᨵᩣ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨲᩦᨱᩥ ᩅᩤᨲᨸᩣᨶᩣᨶᩥ—  ᩅᩮᨴᩥᨠᩣᩅᩤᨲᨸᩣᨶᩴ, ᨩᩣᩃᩅᩤᨲᨸᩣᨶᩴ, ᩈᩃᩣᨠᩅᩤᨲᨸᩣᨶᨶ᩺”ᨲᩥ. ᩅᩤᨲᨸᩣᨶᨶ᩠ᨲᩁᩥᨠᩣᨿ ᨠᩣᩊᨠᩣᨸᩥ ᩅᨣ᩠ᨣᩩᩃᩥᨿᩮᩣᨸᩥ ᨸᩅᩥᩈᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩅᩤᨲᨸᩣᨶᨧᨠ᩠ᨠᩃᩥᨠᨶ᩺”ᨲᩥ. ᨧᨠ᩠ᨠᩃᩥᨠᨶ᩠ᨲᩁᩥᨠᩣᨿᨸᩥ ᨠᩣᩊᨠᩣᨸᩥ ᩅᨣ᩠ᨣᩩᩃᩥᨿᩮᩣᨸᩥ ᨸᩅᩥᩈᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩅᩤᨲᨸᩣᨶᨠᩅᩤᨭᨠᩴ ᩅᩤᨲᨸᩣᨶᨽᩥᩈᩥᨠᨶ᩺”ᨲᩥ.
</Paragraph>

<Paragraph number="1273" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᨨᨾᩣᨿᩴ ᩈᨿᨶ᩠ᨲᩥ. ᨣᨲ᩠ᨲᩣᨶᩥᨸᩥ ᨧᩦᩅᩁᩣᨶᩥᨸᩥ ᨸᩴᩈᩩᨠᩥᨲᩣᨶᩥ ᩉᩮᩣᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨲᩥᨱᩈᨶ᩠ᨳᩣᩁᨠᨶ᩺”ᨲᩥ. ᨲᩥᨱᩈᨶ᩠ᨳᩣᩁᨠᩮᩣ ᩏᨶ᩠ᨴᩪᩁᩮᩉᩥᨸᩥ ᩏᨸᨧᩥᨠᩣᩉᩥᨸᩥ ᨡᨩ᩠ᨩᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨾᩥᨯ᩠ᨰᩥᨶ᩺”ᨲᩥ. ᨾᩥᨯ᩠ᨰᩥᨿᩣ ᨣᨲ᩠ᨲᩣᨶᩥ ᨴᩩᨠ᩠ᨡᩣ ᩉᩮᩣᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨻᩥᨴᩃᨾᨬ᩠ᨧᨠᨶ᩺”ᨲᩥ.
</Paragraph>
</Division>