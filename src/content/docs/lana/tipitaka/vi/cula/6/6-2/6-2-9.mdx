---
title: "6.2.9 ᩈᩮᨶᩣᩈᨶᨣ᩠ᨣᩤᩉᩣᨸᨠᩈᨾ᩠ᨾᩩᨲᩥ"
tableOfContents: false
sidebar:
  order: 9
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="317" book="cula">

<Paragraph number="1366" book="cula">
ᩋᨳ ᨡᩮᩣ ᨽᩥᨠ᩠ᨡᩪᨶᩴ ᩑᨲᨴᩉᩮᩣᩈᩥ—  “ᨠᩮᨶ ᨶᩩ ᨡᩮᩣ ᩈᩮᨶᩣᩈᨶᩴ ᨣᩤᩉᩮᨲᨻ᩠ᨻᨶ᩺”ᨲᩥ? ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ …ᨸᩮ…  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨸᨬ᩠ᨧᩉᩘᨣᩮᩉᩥ ᩈᨾᨶ᩠ᨶᩣᨣᨲᩴ ᨽᩥᨠ᩠ᨡᩩᩴ ᩈᩮᨶᩣᩈᨶᨣ᩠ᨣᩤᩉᩣᨸᨠᩴ ᩈᨾ᩠ᨾᨶ᩠ᨶᩥᨲᩩᩴ—  ᨿᩮᩣ ᨶ ᨨᨶ᩠ᨴᩣᨣᨲᩥᩴ ᨣᨧ᩠ᨨᩮᨿ᩠ᨿ, ᨶ ᨴᩮᩤᩈᩣᨣᨲᩥᩴ ᨣᨧ᩠ᨨᩮᨿ᩠ᨿ, ᨶ ᨾᩮᩣᩉᩣᨣᨲᩥᩴ ᨣᨧ᩠ᨨᩮᨿ᩠ᨿ, ᨶ ᨽᨿᩣᨣᨲᩥᩴ ᨣᨧ᩠ᨨᩮᨿ᩠ᨿ, ᨣᩉᩥᨲᩣᨣᩉᩥᨲᨬ᩠ᨧ ᨩᩣᨶᩮᨿ᩠ᨿ. ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩈᨾ᩠ᨾᨶ᩠ᨶᩥᨲᨻ᩠ᨻᩮᩣ—
</Paragraph>

<Paragraph number="1367" book="cula">
ᨸᨮᨾᩴ ᨽᩥᨠ᩠ᨡᩩ ᨿᩣᨧᩥᨲᨻ᩠ᨻᩮᩣ, ᨿᩣᨧᩥᨲ᩠ᩅᩣ ᨻ᩠ᨿᨲ᩠ᨲᩮᨶ ᨽᩥᨠ᩠ᨡᩩᨶᩣ ᨸᨭᩥᨻᩃᩮᨶ ᩈᩴᨥᩮᩣ ᨬᩣᨸᩮᨲᨻ᩠ᨻᩮᩣ—
</Paragraph>

<Paragraph number="1368" book="cula">
‘ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᨿᨴᩥ ᩈᩴᨥᩔ ᨸᨲ᩠ᨲᨠᩃᩖᩴ, ᩈᩴᨥᩮᩣ ᩍᨲ᩠ᨳᨶ᩠ᨶᩣᨾᩴ ᨽᩥᨠ᩠ᨡᩩᩴ ᩈᩮᨶᩣᩈᨶᨣ᩠ᨣᩤᩉᩣᨸᨠᩴ ᩈᨾ᩠ᨾᨶ᩠ᨶᩮᨿ᩠ᨿ. ᩑᩈᩣ ᨬᨲ᩠ᨲᩥ.
</Paragraph>

<Paragraph number="1369" book="cula">
ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩈᩴᨥᩮᩣ ᩍᨲ᩠ᨳᨶ᩠ᨶᩣᨾᩴ ᨽᩥᨠ᩠ᨡᩩᩴ ᩈᩮᨶᩣᩈᨶᨣ᩠ᨣᩤᩉᩣᨸᨠᩴ ᩈᨾ᩠ᨾᨶ᩠ᨶᨲᩥ. ᨿᩔᩣᨿᩈ᩠ᨾᨲᩮᩣ ᨡᨾᨲᩥ ᩍᨲ᩠ᨳᨶ᩠ᨶᩣᨾᩔ ᨽᩥᨠ᩠ᨡᩩᨶᩮᩣ ᩈᩮᨶᩣᩈᨶᨣ᩠ᨣᩤᩉᩣᨸᨠᩔ ᩈᨾ᩠ᨾᩩᨲᩥ, ᩈᩮᩣ ᨲᩩᨱ᩠ᩉᩔ; ᨿᩔ ᨶᨠ᩠ᨡᨾᨲᩥ, ᩈᩮᩣ ᨽᩣᩈᩮᨿ᩠ᨿ.
</Paragraph>

<Paragraph number="1370" book="cula">
ᩈᨾ᩠ᨾᨲᩮᩣ ᩈᩴᨥᩮᨶ ᩍᨲ᩠ᨳᨶ᩠ᨶᩣᨾᩮᩣ ᨽᩥᨠ᩠ᨡᩩ ᩈᩮᨶᩣᩈᨶᨣ᩠ᨣᩤᩉᩣᨸᨠᩮᩣ. ᨡᨾᨲᩥ ᩈᩴᨥᩔ, ᨲᩈ᩠ᨾᩣ ᨲᩩᨱ᩠ᩉᩦ, ᩑᩅᨾᩮᨲᩴ ᨵᩤᩁᨿᩣᨾᩦ’”ᨲᩥ.
</Paragraph>

</Division>
<Division number="318" book="cula">

<Paragraph number="1371" book="cula">
ᩋᨳ ᨡᩮᩣ ᩈᩮᨶᩣᩈᨶᨣ᩠ᨣᩤᩉᩣᨸᨠᩣᨶᩴ ᨽᩥᨠ᩠ᨡᩪᨶᩴ ᩑᨲᨴᩉᩮᩣᩈᩥ—  “ᨠᨳᩴ ᨶᩩ ᨡᩮᩣ ᩈᩮᨶᩣᩈᨶᩴ ᨣᩤᩉᩮᨲᨻ᩠ᨻᨶ᩺”ᨲᩥ? ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨸᨮᨾᩴ ᨽᩥᨠ᩠ᨡᩪ ᨣᨱᩮᨲᩩᩴ, ᨽᩥᨠ᩠ᨡᩪ ᨣᨱᩮᨲ᩠ᩅᩣ ᩈᩮᨿ᩠ᨿᩣ ᨣᨱᩮᨲᩩᩴ, ᩈᩮᨿ᩠ᨿᩣ ᨣᨱᩮᨲ᩠ᩅᩣ ᩈᩮᨿ᩠ᨿᨣ᩠ᨣᩮᨶ ᨣᩤᩉᩮᨲᩩᨶ᩺”ᨲᩥ. ᩈᩮᨿ᩠ᨿᨣ᩠ᨣᩮᨶ ᨣᩤᩉᩮᨶ᩠ᨲᩣ ᩈᩮᨿ᩠ᨿᩣ ᩏᩔᩣᩁᨿᩥᩴᩈᩩ …ᨸᩮ…  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩅᩥᩉᩣᩁᨣ᩠ᨣᩮᨶ ᨣᩤᩉᩮᨲᩩᨶ᩺”ᨲᩥ. ᩅᩥᩉᩣᩁᨣ᩠ᨣᩮᨶ ᨣᩤᩉᩮᨶ᩠ᨲᩣ ᩅᩥᩉᩣᩁᩣ ᩏᩔᩣᩁᨿᩥᩴᩈᩩ …ᨸᩮ…  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨸᩁᩥᩅᩮᨱᨣ᩠ᨣᩮᨶ ᨣᩤᩉᩮᨲᩩᨶ᩺”ᨲᩥ. ᨸᩁᩥᩅᩮᨱᨣ᩠ᨣᩮᨶ ᨣᩤᩉᩮᨶ᩠ᨲᩣ ᨸᩁᩥᩅᩮᨱᩣ ᩏᩔᩣᩁᨿᩥᩴᩈᩩ …ᨸᩮ…  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩋᨶᩩᨽᩣᨣᨾ᩠ᨸᩥ ᨴᩤᨲᩩᩴ. ᨣᩉᩥᨲᩮ ᩋᨶᩩᨽᩣᨣᩮ ᩋᨬ᩠ᨬᩮᩣ ᨽᩥᨠ᩠ᨡᩩ ᩋᩣᨣᨧ᩠ᨨᨲᩥ, ᩋᨠᩣᨾᩣ ᨶ ᨴᩤᨲᨻ᩠ᨻᩮᩣ”ᨲᩥ.
</Paragraph>

<Paragraph number="1372" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᨶᩥᩔᩦᨾᩮ ᨮᩥᨲᩔ ᩈᩮᨶᩣᩈᨶᩴ ᨣᩤᩉᩮᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᨶᩥᩔᩦᨾᩮ ᨮᩥᨲᩔ ᩈᩮᨶᩣᩈᨶᩴ ᨣᩤᩉᩮᨲᨻ᩠ᨻᩴ. ᨿᩮᩣ ᨣᩤᩉᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>

<Paragraph number="1373" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᩈᩮᨶᩣᩈᨶᩴ ᨣᩉᩮᨲ᩠ᩅᩣ ᩈᨻ᩠ᨻᨠᩣᩃᩴ ᨸᨭᩥᨻᩣᩉᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᩈᩮᨶᩣᩈᨶᩴ ᨣᩉᩮᨲ᩠ᩅᩣ ᩈᨻ᩠ᨻᨠᩣᩃᩴ ᨸᨭᩥᨻᩣᩉᩥᨲᨻ᩠ᨻᩴ. ᨿᩮᩣ ᨸᨭᩥᨻᩣᩉᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩅᩔᩣᨶᩴ ᨲᩮᨾᩣᩈᩴ ᨸᨭᩥᨻᩣᩉᩥᨲᩩᩴ, ᩏᨲᩩᨠᩣᩃᩴ ᨸᨶ ᨶ ᨸᨭᩥᨻᩣᩉᩥᨲᩩᨶ᩺”ᨲᩥ.
</Paragraph>

<Paragraph number="1374" book="cula">
ᩋᨳ ᨡᩮᩣ ᨽᩥᨠ᩠ᨡᩪᨶᩴ ᩑᨲᨴᩉᩮᩣᩈᩥ—  “ᨠᨲᩥ ᨶᩩ ᨡᩮᩣ ᩈᩮᨶᩣᩈᨶᨣ᩠ᨣᩤᩉᩣ”ᨲᩥ? ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨲᨿᩮᩣ ᨾᩮ, ᨽᩥᨠ᩠ᨡᩅᩮ, ᩈᩮᨶᩣᩈᨶᨣ᩠ᨣᩤᩉᩣ—  ᨸᩩᩁᩥᨾᨠᩮᩣ, ᨸᨧ᩠ᨨᩥᨾᨠᩮᩣ, ᩋᨶ᩠ᨲᩁᩣᨾᩩᨲ᩠ᨲᨠᩮᩣ. ᩋᨸᩁᨩ᩠ᨩᩩᨣᨲᩣᨿ ᩋᩣᩈᩣᩊ᩠ᩉᩥᨿᩣ ᨸᩩᩁᩥᨾᨠᩮᩣ ᨣᩤᩉᩮᨲᨻ᩠ᨻᩮᩣ. ᨾᩣᩈᨣᨲᩣᨿ ᩋᩣᩈᩣᩊ᩠ᩉᩥᨿᩣ ᨸᨧ᩠ᨨᩥᨾᨠᩮᩣ ᨣᩤᩉᩮᨲᨻ᩠ᨻᩮᩣ. ᩋᨸᩁᨩ᩠ᨩᩩᨣᨲᩣᨿ ᨸᩅᩤᩁᨱᩣᨿ ᩋᩣᨿᨲᩥᩴ ᩅᩔᩣᩅᩤᩈᨲ᩠ᨳᩣᨿ ᩋᨶ᩠ᨲᩁᩣᨾᩩᨲ᩠ᨲᨠᩮᩣ ᨣᩤᩉᩮᨲᨻ᩠ᨻᩮᩣ. ᩍᨾᩮ ᨡᩮᩣ, ᨽᩥᨠ᩠ᨡᩅᩮ, ᨲᨿᩮᩣ ᩈᩮᨶᩣᩈᨶᨣ᩠ᨣᩤᩉᩣ”ᨲᩥ.

</Paragraph>
</Division>

<Paragraph number="1375" type="center" book="cula">
ᨴᩩᨲᩥᨿᨽᩣᨱᩅᩤᩁᩮᩣ ᨶᩥᨭ᩠ᨮᩥᨲᩮᩣ.
</Paragraph>