---
title: "6.3.4 ᩋᨬ᩠ᨬᨲᩕᨸᩁᩥᨽᩮᩣᨣᨸᨭᩥᨠ᩠ᨡᩮᨸᩣᨴᩥ"
tableOfContents: false
sidebar:
  order: 4
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="324" book="cula">

<Paragraph number="1415" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᩋᨬ᩠ᨬᨲᩁᩔ ᩏᨸᩣᩈᨠᩔ ᩅᩥᩉᩣᩁᨸᩁᩥᨽᩮᩣᨣᩴ ᩈᩮᨶᩣᩈᨶᩴ ᩋᨬ᩠ᨬᨲᩕ ᨸᩁᩥᨽᩩᨬ᩠ᨩᨶ᩠ᨲᩥ. ᩋᨳ ᨡᩮᩣ ᩈᩮᩣ ᩏᨸᩣᩈᨠᩮᩣ ᩏᨩ᩠ᨫᩣᨿᨲᩥ ᨡᩥᨿ᩠ᨿᨲᩥ ᩅᩥᨸᩣᨧᩮᨲᩥ—  “ᨠᨳᨬ᩠ᩉᩥ ᨶᩣᨾ ᨽᨴᨶ᩠ᨲᩣ ᩋᨬ᩠ᨬᨲᩕ ᨸᩁᩥᨽᩮᩣᨣᩴ ᩋᨬ᩠ᨬᨲᩕ ᨸᩁᩥᨽᩩᨬ᩠ᨩᩥᩔᨶ᩠ᨲᩦ”ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᩋᨬ᩠ᨬᨲᩕ ᨸᩁᩥᨽᩮᩣᨣᩮᩤ ᩋᨬ᩠ᨬᨲᩕ ᨸᩁᩥᨽᩩᨬ᩠ᨩᩥᨲᨻ᩠ᨻᩮᩣ. ᨿᩮᩣ ᨸᩁᩥᨽᩩᨬ᩠ᨩᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>

<Paragraph number="1416" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᩏᨸᩮᩣᩈᨳᨣ᩠ᨣᨾ᩠ᨸᩥ ᩈᨶ᩠ᨶᩥᩈᨩ᩠ᨩᨾ᩠ᨸᩥ ᩉᩁᩥᨲᩩᩴ ᨠᩩᨠ᩠ᨠᩩᨧ᩠ᨧᩣᨿᨶ᩠ᨲᩣ ᨨᨾᩣᨿ ᨶᩥᩈᩦᨴᨶ᩠ᨲᩥ. ᨣᨲ᩠ᨲᩣᨶᩥᨸᩥ ᨧᩦᩅᩁᩣᨶᩥᨸᩥ ᨸᩴᩈᩩᨠᩥᨲᩣᨶᩥ ᩉᩮᩣᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨲᩣᩅᨠᩣᩃᩥᨠᩴ ᩉᩁᩥᨲᩩᨶ᩺”ᨲᩥ.
</Paragraph>

<Paragraph number="1417" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩈᩴᨥᩔ ᨾᩉᩣᩅᩥᩉᩣᩁᩮᩣ ᩏᨶ᩠ᨴᩕᩥᨿᨲᩥ. ᨽᩥᨠ᩠ᨡᩪ ᨠᩩᨠ᩠ᨠᩩᨧ᩠ᨧᩣᨿᨶ᩠ᨲᩣ ᩈᩮᨶᩣᩈᨶᩴ ᨶᩣᨲᩥᩉᩁᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨣᩩᨲ᩠ᨲᨲ᩠ᨳᩣᨿ ᩉᩁᩥᨲᩩᨶ᩺”ᨲᩥ.
</Paragraph>

<Paragraph number="1418" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩈᩴᨥᩔ ᩈᩮᨶᩣᩈᨶᨸᩁᩥᨠ᩠ᨡᩣᩁᩥᨠᩮᩣ ᨾᩉᨣ᩠ᨥᩮᩣ ᨠᨾ᩠ᨻᩃᩮᩣ ᩏᨸ᩠ᨸᨶ᩠ᨶᩮᩣ ᩉᩮᩣᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨹᩣᨲᩥᨠᨾ᩠ᨾᨲ᩠ᨳᩣᨿ ᨸᩁᩥᩅᨲ᩠ᨲᩮᨲᩩᨶ᩺”ᨲᩥ.
</Paragraph>

<Paragraph number="1419" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩈᩴᨥᩔ ᩈᩮᨶᩣᩈᨶᨸᩁᩥᨠ᩠ᨡᩣᩁᩥᨠᩴ ᨾᩉᨣ᩠ᨥᩴ ᨴᩩᩔᩴ ᩏᨸ᩠ᨸᨶ᩠ᨶᩴ ᩉᩮᩣᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨹᩣᨲᩥᨠᨾ᩠ᨾᨲ᩠ᨳᩣᨿ ᨸᩁᩥᩅᨲ᩠ᨲᩮᨲᩩᨶ᩺”ᨲᩥ.
</Paragraph>

<Paragraph number="1420" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩈᩴᨥᩔ ᩋᨧ᩠ᨨᨧᨾ᩠ᨾᩴ ᩏᨸ᩠ᨸᨶ᩠ᨶᩴ ᩉᩮᩣᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨸᩣᨴᨸᩩᨬ᩠ᨨᨶᩥᩴ ᨠᩣᨲᩩᨶ᩺”ᨲᩥ.
</Paragraph>

<Paragraph number="1421" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩈᩴᨥᩔ ᨧᨠ᩠ᨠᩃᩥᨠᩴ ᩏᨸ᩠ᨸᨶ᩠ᨶᩴ ᩉᩮᩣᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨸᩣᨴᨸᩩᨬ᩠ᨨᨶᩥᩴ ᨠᩣᨲᩩᨶ᩺”ᨲᩥ.
</Paragraph>

<Paragraph number="1422" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩈᩴᨥᩔ ᨧᩮᩣᩊᨠᩴ ᩏᨸ᩠ᨸᨶ᩠ᨶᩴ ᩉᩮᩣᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨸᩣᨴᨸᩩᨬ᩠ᨨᨶᩥᩴ ᨠᩣᨲᩩᨶ᩺”ᨲᩥ.
</Paragraph>

<Paragraph number="1423" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᩋᨵᩮᩤᨲᩮᩉᩥ ᨸᩣᨴᩮᩉᩥ ᩈᩮᨶᩣᩈᨶᩴ ᩋᨠ᩠ᨠᨾᨶ᩠ᨲᩥ. ᩈᩮᨶᩣᩈᨶᩴ ᨴᩩᩔᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᩋᨵᩮᩤᨲᩮᩉᩥ ᨸᩣᨴᩮᩉᩥ ᩈᩮᨶᩣᩈᨶᩴ ᩋᨠ᩠ᨠᨾᩥᨲᨻ᩠ᨻᩴ. ᨿᩮᩣ ᩋᨠ᩠ᨠᨾᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>

<Paragraph number="1424" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᩋᩃᩖᩮᩉᩥ ᨸᩣᨴᩮᩉᩥ ᩈᩮᨶᩣᩈᨶᩴ ᩋᨠ᩠ᨠᨾᨶ᩠ᨲᩥ. ᩈᩮᨶᩣᩈᨶᩴ ᨴᩩᩔᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᩋᩃᩖᩮᩉᩥ ᨸᩣᨴᩮᩉᩥ ᩈᩮᨶᩣᩈᨶᩴ ᩋᨠ᩠ᨠᨾᩥᨲᨻ᩠ᨻᩴ. ᨿᩮᩣ ᩋᨠ᩠ᨠᨾᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>

<Paragraph number="1425" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᩈᩮᩫᩣᨸᩣᩉᨶᩣ ᩈᩮᨶᩣᩈᨶᩴ ᩋᨠ᩠ᨠᨾᨶ᩠ᨲᩥ. ᩈᩮᨶᩣᩈᨶᩴ ᨴᩩᩔᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᩈᩮᩫᩣᨸᩣᩉᨶᩮᨶ ᩈᩮᨶᩣᩈᨶᩴ ᩋᨠ᩠ᨠᨾᩥᨲᨻ᩠ᨻᩴ. ᨿᩮᩣ ᩋᨠ᩠ᨠᨾᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>

<Paragraph number="1426" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᨸᩁᩥᨠᨾ᩠ᨾᨠᨲᩣᨿ ᨽᩪᨾᩥᨿᩣ ᨶᩥᨭ᩠ᨮᩩᨽᨶ᩠ᨲᩥ. ᩅᨱ᩠ᨱᩮᩣ ᨴᩩᩔᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᨸᩁᩥᨠᨾ᩠ᨾᨠᨲᩣᨿ ᨽᩪᨾᩥᨿᩣ ᨶᩥᨭ᩠ᨮᩩᨽᩥᨲᨻ᩠ᨻᩴ. ᨿᩮᩣ ᨶᩥᨭ᩠ᨮᩩᨽᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨡᩮᩊᨾᩃᩖᨠᨶ᩺”ᨲᩥ.
</Paragraph>

<Paragraph number="1427" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨾᨬ᩠ᨧᨸᩣᨴᩤᨸᩥ ᨸᩦᨮᨸᩣᨴᩤᨸᩥ ᨸᩁᩥᨠᨾ᩠ᨾᨠᨲᩴ ᨽᩪᨾᩥᩴ ᩅᩥᩃᩥᨡᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨧᩮᩣᩊᨠᩮᨶ ᨸᩃᩥᩅᩮᨮᩮᨲᩩᨶ᩺”ᨲᩥ.
</Paragraph>

<Paragraph number="1428" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᨸᩁᩥᨠᨾ᩠ᨾᨠᨲᩴ ᨽᩥᨲ᩠ᨲᩥᩴ ᩋᨸᩔᩮᨶ᩠ᨲᩥ. ᩅᨱ᩠ᨱᩮᩣ ᨴᩩᩔᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᨸᩁᩥᨠᨾ᩠ᨾᨠᨲᩣ ᨽᩥᨲ᩠ᨲᩥ ᩋᨸᩔᩮᨲᨻ᩠ᨻᩣ. ᨿᩮᩣ ᩋᨸᩔᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩋᨸᩔᩮᨶᨹᩃᨠᨶ᩺”ᨲᩥ. ᩋᨸᩔᩮᨶᨹᩃᨠᩴ ᩉᩮᨭ᩠ᨮᨲᩮᩣ ᨽᩪᨾᩥᩴ ᩅᩥᩃᩥᨡᨲᩥ, ᩏᨸᩁᩥᨲᩮᩣ ᨽᩥᨲ᩠ᨲᩥᨬ᩠ᨧ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩉᩮᨭ᩠ᨮᨲᩮᩣ ᨧ ᩏᨸᩁᩥᨲᩮᩣ ᨧ ᨧᩮᩣᩊᨠᩮᨶ ᨸᩃᩥᩅᩮᨮᩮᨲᩩᨶ᩺”ᨲᩥ.
</Paragraph>

<Paragraph number="1429" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᨵᩮᩤᨲᨸᩣᨴᨠᩣ ᨶᩥᨸᨩ᩠ᨩᩥᨲᩩᩴ ᨠᩩᨠ᩠ᨠᩩᨧ᩠ᨧᩣᨿᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨸᨧ᩠ᨧᨲ᩠ᨳᩁᩥᨲ᩠ᩅᩣ ᨶᩥᨸᨩ᩠ᨩᩥᨲᩩᨶ᩺”ᨲᩥ.
</Paragraph>
</Division>