---
title: "6.2.2 ᨶᩅᨠᨾ᩠ᨾᨴᩤᨶ"
tableOfContents: false
sidebar:
  order: 2
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="308" book="cula">

<Paragraph number="1330" book="cula">
ᩋᨳ ᨡᩮᩣ ᨽᨣᩅᩤ ᩁᩣᨩᨣᩉᩮ ᨿᨳᩣᨽᩥᩁᨶ᩠ᨲᩴ ᩅᩥᩉᩁᩥᨲ᩠ᩅᩣ ᨿᩮᨶ ᩅᩮᩈᩣᩃᩦ ᨲᩮᨶ ᨧᩣᩁᩥᨠᩴ ᨸᨠ᩠ᨠᩣᨾᩥ. ᩋᨶᩩᨸᩩᨻ᩠ᨻᩮᨶ ᨧᩣᩁᩥᨠᩴ ᨧᩁᨾᩣᨶᩮᩣ ᨿᩮᨶ ᩅᩮᩈᩣᩃᩦ ᨲᨴᩅᩈᩁᩥ. ᨲᨲᩕ ᩈᩩᨴᩴ ᨽᨣᩅᩤ ᩅᩮᩈᩣᩃᩥᨿᩴ ᩅᩥᩉᩁᨲᩥ ᨾᩉᩣᩅᨶᩮ ᨠᩪᨭᩣᨣᩤᩁᩈᩣᩃᩣᨿᩴ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨾᨶᩩᩔᩣ ᩈᨠ᩠ᨠᨧ᩠ᨧᩴ ᨶᩅᨠᨾ᩠ᨾᩴ ᨠᩁᩮᩣᨶ᩠ᨲᩥ. ᨿᩮᨸᩥ ᨽᩥᨠ᩠ᨡᩪ ᨶᩅᨠᨾ᩠ᨾᩴ ᩋᨵᩥᨭ᩠ᨮᩮᨶ᩠ᨲᩥ ᨲᩮᨸᩥ ᩈᨠ᩠ᨠᨧ᩠ᨧᩴ ᩏᨸᨭ᩠ᨮᩮᨶ᩠ᨲᩥ ᨧᩦᩅᩁᨸᩥᨱ᩠ᨯᨸᩣᨲᩈᩮᨶᩣᩈᨶᨣᩥᩃᩣᨶᨸ᩠ᨸᨧ᩠ᨧᨿᨽᩮᩈᨩ᩠ᨩᨸᩁᩥᨠ᩠ᨡᩣᩁᩮᨶ. ᩋᨳ ᨡᩮᩣ ᩋᨬ᩠ᨬᨲᩁᩔ ᨴᩃᩥᨴ᩠ᨴᩔ ᨲᩩᨶ᩠ᨶᩅᩤᨿᩔ ᩑᨲᨴᩉᩮᩣᩈᩥ—  “ᨶ ᨡᩮᩣ ᩍᨴᩴ ᩒᩁᨠᩴ ᨽᩅᩥᩔᨲᩥ, ᨿᨳᨿᩥᨾᩮ ᨾᨶᩩᩔᩣ ᩈᨠ᩠ᨠᨧ᩠ᨧᩴ ᨶᩅᨠᨾ᩠ᨾᩴ ᨠᩁᩮᩣᨶ᩠ᨲᩥ; ᨿᨶ᩠ᨶᩪᨶᩣᩉᨾ᩠ᨸᩥ ᨶᩅᨠᨾ᩠ᨾᩴ ᨠᩁᩮᨿ᩠ᨿᨶ᩺”ᨲᩥ. ᩋᨳ ᨡᩮᩣ ᩈᩮᩣ ᨴᩃᩥᨴ᩠ᨴᩮᩤ ᨲᩩᨶ᩠ᨶᩅᩤᨿᩮᩣ ᩈᩣᨾᩴ ᨧᩥᨠ᩠ᨡᩃᩖᩴ ᨾᨴ᩠ᨴᩥᨲ᩠ᩅᩣ ᩍᨭ᩠ᨮᨠᩣᨿᩮᩣ ᨧᩥᨶᩥᨲ᩠ᩅᩣ ᨠᩩᨭ᩠ᨭᩴ ᩏᨭ᩠ᨮᩣᨸᩮᩈᩥ. ᨲᩮᨶ ᩋᨠᩩᩈᩃᨠᩮᨶ ᨧᩥᨲᩣ ᩅᩘᨠᩣ ᨽᩥᨲ᩠ᨲᩥ ᨸᩁᩥᨸᨲᩥ. ᨴᩩᨲᩥᨿᨾ᩠ᨸᩥ ᨡᩮᩣ …ᨸᩮ…  ᨲᨲᩥᨿᨾ᩠ᨸᩥ ᨡᩮᩣ ᩈᩮᩣ ᨴᩃᩥᨴ᩠ᨴᩮᩤ ᨲᩩᨶ᩠ᨶᩅᩤᨿᩮᩣ ᩈᩣᨾᩴ ᨧᩥᨠ᩠ᨡᩃᩖᩴ ᨾᨴ᩠ᨴᩥᨲ᩠ᩅᩣ ᩍᨭ᩠ᨮᨠᩣᨿᩮᩣ ᨧᩥᨶᩥᨲ᩠ᩅᩣ ᨠᩩᨭ᩠ᨭᩴ ᩏᨭ᩠ᨮᩣᨸᩮᩈᩥ. ᨲᩮᨶ ᩋᨠᩩᩈᩃᨠᩮᨶ ᨧᩥᨲᩣ ᩅᩘᨠᩣ ᨽᩥᨲ᩠ᨲᩥ ᨸᩁᩥᨸᨲᩥ. ᩋᨳ ᨡᩮᩣ ᩈᩮᩣ ᨴᩃᩥᨴ᩠ᨴᩮᩤ ᨲᩩᨶ᩠ᨶᩅᩤᨿᩮᩣ ᩏᨩ᩠ᨫᩣᨿᨲᩥ ᨡᩥᨿ᩠ᨿᨲᩥ ᩅᩥᨸᩣᨧᩮᨲᩥ—  “ᨿᩮ ᩍᨾᩮᩈᩴ ᩈᨾᨱᩣᨶᩴ ᩈᨠ᩠ᨿᨸᩩᨲ᩠ᨲᩥᨿᩣᨶᩴ ᨴᩮᨶ᩠ᨲᩥ ᨧᩦᩅᩁᨸᩥᨱ᩠ᨯᨸᩣᨲᩈᩮᨶᩣᩈᨶᨣᩥᩃᩣᨶᨸ᩠ᨸᨧ᩠ᨧᨿᨽᩮᩈᨩ᩠ᨩᨸᩁᩥᨠ᩠ᨡᩣᩁᩴ, ᨲᩮ ᩍᨾᩮ ᩒᩅᨴᨶ᩠ᨲᩥ ᩋᨶᩩᩈᩣᩈᨶ᩠ᨲᩥ, ᨲᩮᩈᨬ᩠ᨧ ᨶᩅᨠᨾ᩠ᨾᩴ ᩋᨵᩥᨭ᩠ᨮᩮᨶ᩠ᨲᩥ. ᩋᩉᩴ ᨸᨶᨾ᩠ᩉᩥ ᨴᩃᩥᨴ᩠ᨴᩮᩤ. ᨶ ᨾᩴ ᨠᩮᩣᨧᩥ ᩒᩅᨴᨲᩥ ᩅᩤ ᩋᨶᩩᩈᩣᩈᨲᩥ ᩅᩤ ᨶᩅᨠᨾ᩠ᨾᩴ ᩅᩤ ᩋᨵᩥᨭ᩠ᨮᩮᨲᩦ”ᨲᩥ.
</Paragraph>

<Paragraph number="1331" book="cula">
ᩋᩔᩮᩣᩈᩩᩴ ᨡᩮᩣ ᨽᩥᨠ᩠ᨡᩪ ᨲᩔ ᨴᩃᩥᨴ᩠ᨴᩔ ᨲᩩᨶ᩠ᨶᩅᩤᨿᩔ ᩏᨩ᩠ᨫᩣᨿᨶ᩠ᨲᩔ ᨡᩥᨿ᩠ᨿᨶ᩠ᨲᩔ ᩅᩥᨸᩣᨧᩮᨶ᩠ᨲᩔ. ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. ᩋᨳ ᨡᩮᩣ ᨽᨣᩅᩤ ᩑᨲᩈ᩠ᨾᩥᩴ ᨶᩥᨴᩤᨶᩮ ᩑᨲᩈ᩠ᨾᩥᩴ ᨸᨠᩁᨱᩮ ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨶᩅᨠᨾ᩠ᨾᩴ ᨴᩤᨲᩩᩴ. ᨶᩅᨠᨾ᩠ᨾᩥᨠᩮᩣ, ᨽᩥᨠ᩠ᨡᩅᩮ, ᨽᩥᨠ᩠ᨡᩩ ᩏᩔᩩᨠ᩠ᨠᩴ ᩋᩣᨸᨩ᩠ᨩᩥᩔᨲᩥ—  ‘ᨠᩥᨶ᩠ᨲᩥ ᨶᩩ ᨡᩮᩣ ᩅᩥᩉᩣᩁᩮᩣ ᨡᩥᨸ᩠ᨸᩴ ᨸᩁᩥᨿᩮᩣᩈᩣᨶᩴ ᨣᨧ᩠ᨨᩮᨿ᩠ᨿᩣ’ᨲᩥ; ᨡᨱ᩠ᨯᩴ ᨹᩩᩃᩖᩴ ᨸᨭᩥᩈᩘᨡᩁᩥᩔᨲᩥ. ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᨴᩤᨲᨻ᩠ᨻᩴ. ᨸᨮᨾᩴ ᨽᩥᨠ᩠ᨡᩩ ᨿᩣᨧᩥᨲᨻ᩠ᨻᩮᩣ, ᨿᩣᨧᩥᨲ᩠ᩅᩣ ᨻ᩠ᨿᨲ᩠ᨲᩮᨶ ᨽᩥᨠ᩠ᨡᩩᨶᩣ ᨸᨭᩥᨻᩃᩮᨶ ᩈᩴᨥᩮᩣ ᨬᩣᨸᩮᨲᨻ᩠ᨻᩮᩣ—
</Paragraph>

</Division>
<Division number="309" book="cula">

<Paragraph number="1332" book="cula">
‘ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᨿᨴᩥ ᩈᩴᨥᩔ ᨸᨲ᩠ᨲᨠᩃᩖᩴ, ᩈᩴᨥᩮᩣ ᩍᨲ᩠ᨳᨶ᩠ᨶᩣᨾᩔ ᨣᩉᨸᨲᩥᨶᩮᩣ ᩅᩥᩉᩣᩁᩴ ᩍᨲ᩠ᨳᨶ᩠ᨶᩣᨾᩔ ᨽᩥᨠ᩠ᨡᩩᨶᩮᩣ ᨶᩅᨠᨾ᩠ᨾᩴ ᨴᨴᩮᨿ᩠ᨿ. ᩑᩈᩣ ᨬᨲ᩠ᨲᩥ.
</Paragraph>

<Paragraph number="1333" book="cula">
ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩈᩴᨥᩮᩣ ᩍᨲ᩠ᨳᨶ᩠ᨶᩣᨾᩔ ᨣᩉᨸᨲᩥᨶᩮᩣ ᩅᩥᩉᩣᩁᩴ ᩍᨲ᩠ᨳᨶ᩠ᨶᩣᨾᩔ ᨽᩥᨠ᩠ᨡᩩᨶᩮᩣ ᨶᩅᨠᨾ᩠ᨾᩴ ᨴᩮᨲᩥ. ᨿᩔᩣᨿᩈ᩠ᨾᨲᩮᩣ ᨡᨾᨲᩥ ᩍᨲ᩠ᨳᨶ᩠ᨶᩣᨾᩔ ᨣᩉᨸᨲᩥᨶᩮᩣ ᩅᩥᩉᩣᩁᩴ ᩍᨲ᩠ᨳᨶ᩠ᨶᩣᨾᩔ ᨽᩥᨠ᩠ᨡᩩᨶᩮᩣ ᨶᩅᨠᨾ᩠ᨾᩔ ᨴᩤᨶᩴ, ᩈᩮᩣ ᨲᩩᨱ᩠ᩉᩔ; ᨿᩔ ᨶᨠ᩠ᨡᨾᨲᩥ, ᩈᩮᩣ ᨽᩣᩈᩮᨿ᩠ᨿ.
</Paragraph>

<Paragraph number="1334" book="cula">
ᨴᩥᨶ᩠ᨶᩮᩣ ᩈᩴᨥᩮᨶ ᩍᨲ᩠ᨳᨶ᩠ᨶᩣᨾᩔ ᨣᩉᨸᨲᩥᨶᩮᩣ ᩅᩥᩉᩣᩁᩮᩣ ᩍᨲ᩠ᨳᨶ᩠ᨶᩣᨾᩔ ᨽᩥᨠ᩠ᨡᩩᨶᩮᩣ ᨶᩅᨠᨾ᩠ᨾᩴ. ᨡᨾᨲᩥ ᩈᩴᨥᩔ, ᨲᩈ᩠ᨾᩣ ᨲᩩᨱ᩠ᩉᩦ, ᩑᩅᨾᩮᨲᩴ ᨵᩤᩁᨿᩣᨾᩦ’”ᨲᩥ.
</Paragraph>
</Division>