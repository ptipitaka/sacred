---
title: "6.3.2 ᩋᩅᩮᨽᩘᨣᩥᨿᩅᨲ᩠ᨳᩩ"
tableOfContents: false
sidebar:
  order: 2
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="322" book="cula">

<Paragraph number="1390" book="cula">
ᩋᨳ ᨡᩮᩣ ᨽᨣᩅᩤ ᩈᩣᩅᨲ᩠ᨳᩥᨿᩴ ᨿᨳᩣᨽᩥᩁᨶ᩠ᨲᩴ ᩅᩥᩉᩁᩥᨲ᩠ᩅᩣ ᨿᩮᨶ ᨠᩦᨭᩣᨣᩥᩁᩥ ᨲᩮᨶ ᨧᩣᩁᩥᨠᩴ ᨸᨠ᩠ᨠᩣᨾᩥ ᨾᩉᨲᩣ ᨽᩥᨠ᩠ᨡᩩᩈᩴᨥᩮᨶ ᩈᨴ᩠ᨵᩥᩴ ᨸᨬ᩠ᨧᨾᨲ᩠ᨲᩮᩉᩥ ᨽᩥᨠ᩠ᨡᩩᩈᨲᩮᩉᩥ ᩈᩣᩁᩥᨸᩩᨲ᩠ᨲᨾᩮᩣᨣ᩠ᨣᩃᩖᩣᨶᩮᩉᩥ ᨧ. ᩋᩔᩮᩣᩈᩩᩴ ᨡᩮᩣ ᩋᩔᨩᩥᨸᩩᨶᨻ᩠ᨻᩈᩩᨠᩣ ᨽᩥᨠ᩠ᨡᩪ—  “ᨽᨣᩅᩤ ᨠᩥᩁ ᨠᩦᨭᩣᨣᩥᩁᩥᩴ ᩋᩣᨣᨧ᩠ᨨᨲᩥ ᨾᩉᨲᩣ ᨽᩥᨠ᩠ᨡᩩᩈᩴᨥᩮᨶ ᩈᨴ᩠ᨵᩥᩴ ᨸᨬ᩠ᨧᨾᨲ᩠ᨲᩮᩉᩥ ᨽᩥᨠ᩠ᨡᩩᩈᨲᩮᩉᩥ ᩈᩣᩁᩥᨸᩩᨲ᩠ᨲᨾᩮᩣᨣ᩠ᨣᩃᩖᩣᨶᩮᩉᩥ ᨧ. ᩉᨶ᩠ᨴ ᨾᨿᩴ, ᩋᩣᩅᩩᩈᩮᩣ, ᩈᨻ᩠ᨻᩴ ᩈᩴᨥᩥᨠᩴ ᩈᩮᨶᩣᩈᨶᩴ ᨽᩣᨩᩮᨾ. ᨸᩣᨸᩥᨧ᩠ᨨᩣ ᩈᩣᩁᩥᨸᩩᨲ᩠ᨲᨾᩮᩣᨣ᩠ᨣᩃᩖᩣᨶᩣ, ᨸᩣᨸᩥᨠᩣᨶᩴ ᩍᨧ᩠ᨨᩣᨶᩴ ᩅᩈᩴ ᨣᨲᩣ; ᨶ ᨾᨿᩴ ᨲᩮᩈᩴ ᩈᩮᨶᩣᩈᨶᩴ ᨸᨬ᩠ᨬᨸᩮᩔᩣᨾᩣ”ᨲᩥ, ᨲᩮ ᩈᨻ᩠ᨻᩴ ᩈᩴᨥᩥᨠᩴ ᩈᩮᨶᩣᩈᨶᩴ ᨽᩣᨩᩮᩈᩩᩴ.
</Paragraph>

<Paragraph number="1391" book="cula">
ᩋᨳ ᨡᩮᩣ ᨽᨣᩅᩤ ᩋᨶᩩᨸᩩᨻ᩠ᨻᩮᨶ ᨧᩣᩁᩥᨠᩴ ᨧᩁᨾᩣᨶᩮᩣ ᨿᩮᨶ ᨠᩦᨭᩣᨣᩥᩁᩥ ᨲᨴᩅᩈᩁᩥ. ᩋᨳ ᨡᩮᩣ ᨽᨣᩅᩤ ᩈᨾ᩠ᨻᩉᩩᩃᩮ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᨣᨧ᩠ᨨᨳ ᨲᩩᨾ᩠ᩉᩮ, ᨽᩥᨠ᩠ᨡᩅᩮ; ᩋᩔᨩᩥᨸᩩᨶᨻ᩠ᨻᩈᩩᨠᩮ ᨽᩥᨠ᩠ᨡᩪ ᩏᨸᩈᩘᨠᨾᩥᨲ᩠ᩅᩣ ᩑᩅᩴ ᩅᨴᩮᨳ—  ‘ᨽᨣᩅᩤ, ᩋᩣᩅᩩᩈᩮᩣ, ᩋᩣᨣᨧ᩠ᨨᨲᩥ ᨾᩉᨲᩣ ᨽᩥᨠ᩠ᨡᩩᩈᩴᨥᩮᨶ ᩈᨴ᩠ᨵᩥᩴ ᨸᨬ᩠ᨧᨾᨲ᩠ᨲᩮᩉᩥ ᨽᩥᨠ᩠ᨡᩩᩈᨲᩮᩉᩥ ᩈᩣᩁᩥᨸᩩᨲ᩠ᨲᨾᩮᩣᨣ᩠ᨣᩃᩖᩣᨶᩮᩉᩥ ᨧ. ᨽᨣᩅᨲᩮᩣ ᨧ, ᩋᩣᩅᩩᩈᩮᩣ, ᩈᩮᨶᩣᩈᨶᩴ ᨸᨬ᩠ᨬᨸᩮᨳ, ᨽᩥᨠ᩠ᨡᩩᩈᩴᨥᩔ ᨧ, ᩈᩣᩁᩥᨸᩩᨲ᩠ᨲᨾᩮᩣᨣ᩠ᨣᩃᩖᩣᨶᩣᨶᨬ᩠ᨧᩣ’”ᨲᩥ. “ᩑᩅᩴ, ᨽᨶ᩠ᨲᩮ”ᨲᩥ ᨡᩮᩣ ᨲᩮ ᨽᩥᨠ᩠ᨡᩪ ᨽᨣᩅᨲᩮᩣ ᨸᨭᩥᩔᩩᨲ᩠ᩅᩣ ᨿᩮᨶ ᩋᩔᨩᩥᨸᩩᨶᨻ᩠ᨻᩈᩩᨠᩣ ᨽᩥᨠ᩠ᨡᩪ ᨲᩮᨶᩩᨸᩈᩘᨠᨾᩥᩴᩈᩩ, ᩏᨸᩈᩘᨠᨾᩥᨲ᩠ᩅᩣ ᩋᩔᨩᩥᨸᩩᨶᨻ᩠ᨻᩈᩩᨠᩮ ᨽᩥᨠ᩠ᨡᩪ ᩑᨲᨴᩅᩮᩤᨧᩩᩴ—  “ᨽᨣᩅᩤ, ᩋᩣᩅᩩᩈᩮᩣ, ᩋᩣᨣᨧ᩠ᨨᨲᩥ ᨾᩉᨲᩣ ᨽᩥᨠ᩠ᨡᩩᩈᩴᨥᩮᨶ ᩈᨴ᩠ᨵᩥᩴ ᨸᨬ᩠ᨧᨾᨲ᩠ᨲᩮᩉᩥ ᨽᩥᨠ᩠ᨡᩩᩈᨲᩮᩉᩥ ᩈᩣᩁᩥᨸᩩᨲ᩠ᨲᨾᩮᩣᨣ᩠ᨣᩃᩖᩣᨶᩮᩉᩥ ᨧ. ᨽᨣᩅᨲᩮᩣ ᨧ, ᩋᩣᩅᩩᩈᩮᩣ, ᩈᩮᨶᩣᩈᨶᩴ ᨸᨬ᩠ᨬᨸᩮᨳ, ᨽᩥᨠ᩠ᨡᩩᩈᩴᨥᩔ ᨧ, ᩈᩣᩁᩥᨸᩩᨲ᩠ᨲᨾᩮᩣᨣ᩠ᨣᩃᩖᩣᨶᩣᨶᨬ᩠ᨧᩣ”ᨲᩥ. “ᨶᨲ᩠ᨳᩣᩅᩩᩈᩮᩣ, ᩈᩴᨥᩥᨠᩴ ᩈᩮᨶᩣᩈᨶᩴ. ᩈᨻ᩠ᨻᩴ ᩋᨾ᩠ᩉᩮᩉᩥ ᨽᩣᨩᩥᨲᩴ. ᩈ᩠ᩅᩣᨣᨲᩴ, ᩋᩣᩅᩩᩈᩮᩣ, ᨽᨣᩅᨲᩮᩣ. ᨿᩈ᩠ᨾᩥᩴ ᩅᩥᩉᩣᩁᩮ ᨽᨣᩅᩤ ᩍᨧ᩠ᨨᩥᩔᨲᩥ ᨲᩈ᩠ᨾᩥᩴ ᩅᩥᩉᩣᩁᩮ ᩅᩈᩥᩔᨲᩥ. ᨸᩣᨸᩥᨧ᩠ᨨᩣ ᩈᩣᩁᩥᨸᩩᨲ᩠ᨲᨾᩮᩣᨣ᩠ᨣᩃᩖᩣᨶᩣ, ᨸᩣᨸᩥᨠᩣᨶᩴ ᩍᨧ᩠ᨨᩣᨶᩴ ᩅᩈᩴ ᨣᨲᩣ. ᨶ ᨾᨿᩴ ᨲᩮᩈᩴ ᩈᩮᨶᩣᩈᨶᩴ ᨸᨬ᩠ᨬᨸᩮᩔᩣᨾᩣ”ᨲᩥ. “ᨠᩥᩴ ᨸᨶ ᨲᩩᨾ᩠ᩉᩮ, ᩋᩣᩅᩩᩈᩮᩣ, ᩈᩴᨥᩥᨠᩴ ᩈᩮᨶᩣᩈᨶᩴ ᨽᩣᨩᩥᨲ᩠ᨳᩣ”ᨲᩥ? “ᩑᩅᨾᩣᩅᩩᩈᩮᩣ”ᨲᩥ.
</Paragraph>

<Paragraph number="1392" book="cula">
ᨿᩮ ᨲᩮ ᨽᩥᨠ᩠ᨡᩪ ᩋᨸ᩠ᨸᩥᨧ᩠ᨨᩣ …ᨸᩮ…  ᨲᩮ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᩋᩔᨩᩥᨸᩩᨶᨻ᩠ᨻᩈᩩᨠᩣ ᨽᩥᨠ᩠ᨡᩪ ᩈᩴᨥᩥᨠᩴ ᩈᩮᨶᩣᩈᨶᩴ ᨽᩣᨩᩮᩔᨶ᩠ᨲᩦ”ᨲᩥ. ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ …ᨸᩮ…  “ᩈᨧ᩠ᨧᩴ ᨠᩥᩁ, ᨽᩥᨠ᩠ᨡᩅᩮ …ᨸᩮ…  “ᩈᨧ᩠ᨧᩴ, ᨽᨣᩅᩤ”ᨲᩥ. ᩅᩥᨣᩁᩉᩥ ᨻᩩᨴ᩠ᨵᩮᩤ ᨽᨣᩅᩤ …ᨸᩮ…  ᨠᨳᨬ᩠ᩉᩥ ᨶᩣᨾ ᨲᩮ, ᨽᩥᨠ᩠ᨡᩅᩮ, ᨾᩮᩣᨥᨸᩩᩁᩥᩈᩣ ᩈᩴᨥᩥᨠᩴ ᩈᩮᨶᩣᩈᨶᩴ ᨽᩣᨩᩮᩔᨶ᩠ᨲᩥ? ᨶᩮᨲᩴ, ᨽᩥᨠ᩠ᨡᩅᩮ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ …ᨸᩮ…  ᩅᩥᨣᩁᩉᩥᨲ᩠ᩅᩣ …ᨸᩮ…  ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—
</Paragraph>

<Paragraph number="1393" book="cula">
“ᨸᨬ᩠ᨧᩥᨾᩣᨶᩥ, ᨽᩥᨠ᩠ᨡᩅᩮ, ᩋᩅᩮᨽᩘᨣᩥᨿᩣᨶᩥ, ᨶ ᩅᩥᨽᨩᩥᨲᨻ᩠ᨻᩣᨶᩥ, ᩈᩴᨥᩮᨶ ᩅᩤ ᨣᨱᩮᨶ ᩅᩤ ᨸᩩᨣ᩠ᨣᩃᩮᨶ ᩅᩤ. ᩅᩥᨽᨲ᩠ᨲᩣᨶᩥᨸᩥ ᩋᩅᩥᨽᨲ᩠ᨲᩣᨶᩥ ᩉᩮᩣᨶ᩠ᨲᩥ. ᨿᩮᩣ ᩅᩥᨽᨩᩮᨿ᩠ᨿ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ.
</Paragraph>

<Paragraph number="1394" book="cula">
ᨠᨲᨾᩣᨶᩥ ᨸᨬ᩠ᨧ? ᩋᩣᩁᩣᨾᩮᩣ, ᩋᩣᩁᩣᨾᩅᨲ᩠ᨳᩩ—  ᩍᨴᩴ ᨸᨮᨾᩴ ᩋᩅᩮᨽᩘᨣᩥᨿᩴ, ᨶ ᩅᩥᨽᨩᩥᨲᨻ᩠ᨻᩴ, ᩈᩴᨥᩮᨶ ᩅᩤ ᨣᨱᩮᨶ ᩅᩤ ᨸᩩᨣ᩠ᨣᩃᩮᨶ ᩅᩤ. ᩅᩥᨽᨲ᩠ᨲᨾ᩠ᨸᩥ ᩋᩅᩥᨽᨲ᩠ᨲᩴ ᩉᩮᩣᨲᩥ. ᨿᩮᩣ ᩅᩥᨽᨩᩮᨿ᩠ᨿ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ.
</Paragraph>

<Paragraph number="1395" book="cula">
ᩅᩥᩉᩣᩁᩮᩣ, ᩅᩥᩉᩣᩁᩅᨲ᩠ᨳᩩ—  ᩍᨴᩴ ᨴᩩᨲᩥᨿᩴ ᩋᩅᩮᨽᩘᨣᩥᨿᩴ, ᨶ ᩅᩥᨽᨩᩥᨲᨻ᩠ᨻᩴ, ᩈᩴᨥᩮᨶ ᩅᩤ ᨣᨱᩮᨶ ᩅᩤ ᨸᩩᨣ᩠ᨣᩃᩮᨶ ᩅᩤ. ᩅᩥᨽᨲ᩠ᨲᨾ᩠ᨸᩥ ᩋᩅᩥᨽᨲ᩠ᨲᩴ ᩉᩮᩣᨲᩥ. ᨿᩮᩣ ᩅᩥᨽᨩᩮᨿ᩠ᨿ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ.
</Paragraph>

<Paragraph number="1396" book="cula">
ᨾᨬ᩠ᨧᩮᩣ, ᨸᩦᨮᩴ, ᨽᩥᩈᩥ, ᨻᩥᨻ᩠ᨻᩮᩣᩉᨶᩴ—  ᩍᨴᩴ ᨲᨲᩥᨿᩴ ᩋᩅᩮᨽᩘᨣᩥᨿᩴ, ᨶ ᩅᩥᨽᨩᩥᨲᨻ᩠ᨻᩴ, ᩈᩴᨥᩮᨶ ᩅᩤ ᨣᨱᩮᨶ ᩅᩤ ᨸᩩᨣ᩠ᨣᩃᩮᨶ ᩅᩤ. ᩅᩥᨽᨲ᩠ᨲᨾ᩠ᨸᩥ ᩋᩅᩥᨽᨲ᩠ᨲᩴ ᩉᩮᩣᨲᩥ. ᨿᩮᩣ ᩅᩥᨽᨩᩮᨿ᩠ᨿ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ.
</Paragraph>

<Paragraph number="1397" book="cula">
ᩃᩮᩣᩉᨠᩩᨾ᩠ᨽᩦ, ᩃᩮᩣᩉᨽᩣᨱᨠᩴ, ᩃᩮᩣᩉᩅᩤᩁᨠᩮᩣ, ᩃᩮᩣᩉᨠᨭᩣᩉᩴ, ᩅᩤᩈᩦ, ᨸᩁᩈᩩ, ᨠᩩᨮᩣᩁᩦ, ᨠᩩᨴᩤᩃᩮᩣ, ᨶᩥᨡᩣᨴᨶᩴ—  ᩍᨴᩴ ᨧᨲᩩᨲ᩠ᨳᩴ ᩋᩅᩮᨽᩘᨣᩥᨿᩴ, ᨶ ᩅᩥᨽᨩᩥᨲᨻ᩠ᨻᩴ, ᩈᩴᨥᩮᨶ ᩅᩤ ᨣᨱᩮᨶ ᩅᩤ ᨸᩩᨣ᩠ᨣᩃᩮᨶ ᩅᩤ. ᩅᩥᨽᨲ᩠ᨲᨾ᩠ᨸᩥ ᩋᩅᩥᨽᨲ᩠ᨲᩴ ᩉᩮᩣᨲᩥ. ᨿᩮᩣ ᩅᩥᨽᨩᩮᨿ᩠ᨿ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ.
</Paragraph>

<Paragraph number="1398" book="cula">
ᩅᩃᩖᩦ, ᩅᩮᩊᩩ, ᨾᩩᨬ᩠ᨩᩴ, ᨸᨻ᩠ᨻᨩᩴ, ᨲᩥᨱᩴ, ᨾᨲ᩠ᨲᩥᨠᩣ, ᨴᩤᩁᩩᨽᨱ᩠ᨯᩴ, ᨾᨲ᩠ᨲᩥᨠᩣᨽᨱ᩠ᨯᩴ—  ᩍᨴᩴ ᨸᨬ᩠ᨧᨾᩴ ᩋᩅᩮᨽᩘᨣᩥᨿᩴ, ᨶ ᩅᩥᨽᨩᩥᨲᨻ᩠ᨻᩴ, ᩈᩴᨥᩮᨶ ᩅᩤ ᨣᨱᩮᨶ ᩅᩤ ᨸᩩᨣ᩠ᨣᩃᩮᨶ ᩅᩤ. ᩅᩥᨽᨲ᩠ᨲᨾ᩠ᨸᩥ ᩋᩅᩥᨽᨲ᩠ᨲᩴ ᩉᩮᩣᨲᩥ. ᨿᩮᩣ ᩅᩥᨽᨩᩮᨿ᩠ᨿ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ. ᩍᨾᩣᨶᩥ ᨡᩮᩣ, ᨽᩥᨠ᩠ᨡᩅᩮ, ᨸᨬ᩠ᨧ ᩋᩅᩮᨽᩘᨣᩥᨿᩣᨶᩥ, ᨶ ᩅᩥᨽᨩᩥᨲᨻ᩠ᨻᩣᨶᩥ, ᩈᩴᨥᩮᨶ ᩅᩤ ᨣᨱᩮᨶ ᩅᩤ ᨸᩩᨣ᩠ᨣᩃᩮᨶ ᩅᩤ. ᩅᩥᨽᨲ᩠ᨲᩣᨶᩥᨸᩥ ᩋᩅᩥᨽᨲ᩠ᨲᩣᨶᩥ ᩉᩮᩣᨶ᩠ᨲᩥ. ᨿᩮᩣ ᩅᩥᨽᨩᩮᨿ᩠ᨿ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔᩣ”ᨲᩥ.
</Paragraph>
</Division>