---
title: "6.1.2 ᨾᨬ᩠ᨧᨸᩦᨮᩣᨴᩥᩋᨶᩩᨩᩣᨶᨶ"
tableOfContents: false
sidebar:
  order: 2
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="297" book="cula">

<Paragraph number="1274" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩈᩴᨥᩔ ᩈᩮᩣᩈᩣᨶᩥᨠᩮᩣ ᨾᩈᩣᩁᨠᩮᩣ ᨾᨬ᩠ᨧᩮᩣ ᩏᨸ᩠ᨸᨶ᩠ᨶᩮᩣ ᩉᩮᩣᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨾᩈᩣᩁᨠᩴ ᨾᨬ᩠ᨧᨶ᩺”ᨲᩥ. ᨾᩈᩣᩁᨠᩴ ᨸᩦᨮᩴ ᩏᨸ᩠ᨸᨶ᩠ᨶᩴ ᩉᩮᩣᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨾᩈᩣᩁᨠᩴ ᨸᩦᨮᨶ᩺”ᨲᩥ.
</Paragraph>

<Paragraph number="1275" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩈᩴᨥᩔ ᩈᩮᩣᩈᩣᨶᩥᨠᩮᩣ ᨻᩩᨶ᩠ᨴᩥᨠᩣᨻᨴ᩠ᨵᩮᩤ ᨾᨬ᩠ᨧᩮᩣ ᩏᨸ᩠ᨸᨶ᩠ᨶᩮᩣ ᩉᩮᩣᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨻᩩᨶ᩠ᨴᩥᨠᩣᨻᨴ᩠ᨵᩴ ᨾᨬ᩠ᨧᨶ᩺”ᨲᩥ. ᨻᩩᨶ᩠ᨴᩥᨠᩣᨻᨴ᩠ᨵᩴ ᨸᩦᨮᩴ ᩏᨸ᩠ᨸᨶ᩠ᨶᩴ ᩉᩮᩣᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨻᩩᨶ᩠ᨴᩥᨠᩣᨻᨴ᩠ᨵᩴ ᨸᩦᨮᨶ᩺”ᨲᩥ.
</Paragraph>

<Paragraph number="1276" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩈᩴᨥᩔ ᩈᩮᩣᩈᩣᨶᩥᨠᩮᩣ ᨠᩩᩊᩦᩁᨸᩣᨴᨠᩮᩣ ᨾᨬ᩠ᨧᩮᩣ ᩏᨸ᩠ᨸᨶ᩠ᨶᩮᩣ ᩉᩮᩣᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨠᩩᩊᩦᩁᨸᩣᨴᨠᩴ ᨾᨬ᩠ᨧᨶ᩺”ᨲᩥ. ᨠᩩᩊᩦᩁᨸᩣᨴᨠᩴ ᨸᩦᨮᩴ ᩏᨸ᩠ᨸᨶ᩠ᨶᩴ ᩉᩮᩣᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨠᩩᩊᩦᩁᨸᩣᨴᨠᩴ ᨸᩦᨮᨶ᩺”ᨲᩥ.
</Paragraph>

<Paragraph number="1277" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩈᩴᨥᩔ ᩈᩮᩣᩈᩣᨶᩥᨠᩮᩣ ᩋᩣᩉᨧ᩠ᨧᨸᩣᨴᨠᩮᩣ ᨾᨬ᩠ᨧᩮᩣ ᩏᨸ᩠ᨸᨶ᩠ᨶᩮᩣ ᩉᩮᩣᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩋᩣᩉᨧ᩠ᨧᨸᩣᨴᨠᩴ ᨾᨬ᩠ᨧᨶ᩺”ᨲᩥ. ᩋᩣᩉᨧ᩠ᨧᨸᩣᨴᨠᩴ ᨸᩦᨮᩴ ᩏᨸ᩠ᨸᨶ᩠ᨶᩴ ᩉᩮᩣᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩋᩣᩉᨧ᩠ᨧᨸᩣᨴᨠᩴ ᨸᩦᨮᨶ᩺”ᨲᩥ.
</Paragraph>

<Paragraph number="1278" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩈᩴᨥᩔ ᩋᩣᩈᨶ᩠ᨴᩥᨠᩮᩣ ᩏᨸ᩠ᨸᨶ᩠ᨶᩮᩣ ᩉᩮᩣᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩋᩣᩈᨶ᩠ᨴᩥᨠᨶ᩺”ᨲᩥ. ᩏᨧ᩠ᨧᨠᩮᩣ ᩋᩣᩈᨶ᩠ᨴᩥᨠᩮᩣ ᩏᨸ᩠ᨸᨶ᩠ᨶᩮᩣ ᩉᩮᩣᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩏᨧ᩠ᨧᨠᨾ᩠ᨸᩥ ᩋᩣᩈᨶ᩠ᨴᩥᨠᨶ᩺”ᨲᩥ. ᩈᨲ᩠ᨲᩘᨣᩮᩤ ᩏᨸ᩠ᨸᨶ᩠ᨶᩮᩣ ᩉᩮᩣᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩈᨲ᩠ᨲᩘᨣᨶ᩺”ᨲᩥ. ᩏᨧ᩠ᨧᨠᩮᩣ ᩈᨲ᩠ᨲᩘᨣᩮᩤ ᩏᨸ᩠ᨸᨶ᩠ᨶᩮᩣ ᩉᩮᩣᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩏᨧ᩠ᨧᨠᨾ᩠ᨸᩥ ᩈᨲ᩠ᨲᩘᨣᨶ᩺”ᨲᩥ. ᨽᨴ᩠ᨴᨸᩦᨮᩴ ᩏᨸ᩠ᨸᨶ᩠ᨶᩴ ᩉᩮᩣᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨽᨴ᩠ᨴᨸᩦᨮᨶ᩺”ᨲᩥ. ᨸᩦᨮᩥᨠᩣ ᩏᨸ᩠ᨸᨶ᩠ᨶᩣ ᩉᩮᩣᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨸᩦᨮᩥᨠᨶ᩺”ᨲᩥ. ᩑᩊᨠᨸᩣᨴᨠᩴ ᨸᩦᨮᩴ ᩏᨸ᩠ᨸᨶ᩠ᨶᩴ ᩉᩮᩣᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩑᩊᨠᨸᩣᨴᨠᩴ ᨸᩦᨮᨶ᩺”ᨲᩥ. ᩋᩣᨾᩃᨠᩅᨭ᩠ᨭᩥᨠᩴ ᨸᩦᨮᩴ ᩏᨸ᩠ᨸᨶ᩠ᨶᩴ ᩉᩮᩣᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩋᩣᨾᩃᨠᩅᨭ᩠ᨭᩥᨠᩴ ᨸᩦᨮᨶ᩺”ᨲᩥ. ᨹᩃᨠᩴ ᩏᨸ᩠ᨸᨶ᩠ᨶᩴ ᩉᩮᩣᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨹᩃᨠᨶ᩺”ᨲᩥ. ᨠᩮᩣᨧ᩠ᨨᩴ ᩏᨸ᩠ᨸᨶ᩠ᨶᩴ ᩉᩮᩣᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨠᩮᩣᨧ᩠ᨨᨶ᩺”ᨲᩥ. ᨸᩃᩣᩃᨸᩦᨮᩴ ᩏᨸ᩠ᨸᨶ᩠ᨶᩴ ᩉᩮᩣᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨸᩃᩣᩃᨸᩦᨮᨶ᩺”ᨲᩥ.
</Paragraph>

<Paragraph number="1279" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᩏᨧ᩠ᨧᩮ ᨾᨬ᩠ᨧᩮ ᩈᨿᨶ᩠ᨲᩥ. ᨾᨶᩩᩔᩣ ᩅᩥᩉᩣᩁᨧᩣᩁᩥᨠᩴ ᩋᩣᩉᩥᨱ᩠ᨯᨶ᩠ᨲᩣ ᨸᩔᩥᨲ᩠ᩅᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᩈᩮᨿ᩠ᨿᨳᩣᨸᩥ ᨣᩥᩉᩦ ᨠᩣᨾᨽᩮᩣᨣᩥᨶᩮᩣ”ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᩏᨧ᩠ᨧᩮ ᨾᨬ᩠ᨧᩮ ᩈᨿᩥᨲᨻ᩠ᨻᩴ. ᨿᩮᩣ ᩈᨿᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>

<Paragraph number="1280" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᨶᩦᨧᩮ ᨾᨬ᩠ᨧᩮ ᩈᨿᨶ᩠ᨲᩮᩣ ᩋᩉᩥᨶᩣ ᨴᨭ᩠ᨮᩮᩣ ᩉᩮᩣᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨾᨬ᩠ᨧᨸᨭᩥᨸᩣᨴᨠᨶ᩺”ᨲᩥ.
</Paragraph>

<Paragraph number="1281" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᩏᨧ᩠ᨧᩮ ᨾᨬ᩠ᨧᨸᨭᩥᨸᩣᨴᨠᩮ ᨵᩤᩁᩮᨶ᩠ᨲᩥ, ᩈᩉ ᨾᨬ᩠ᨧᨸᨭᩥᨸᩣᨴᨠᩮᩉᩥ ᨸᩅᩮᨵᩮᨶ᩠ᨲᩥ. ᨾᨶᩩᩔᩣ ᩅᩥᩉᩣᩁᨧᩣᩁᩥᨠᩴ ᩋᩣᩉᩥᨱ᩠ᨯᨶ᩠ᨲᩣ ᨸᩔᩥᨲ᩠ᩅᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᩈᩮᨿ᩠ᨿᨳᩣᨸᩥ ᨣᩥᩉᩦ ᨠᩣᨾᨽᩮᩣᨣᩥᨶᩮᩣ”ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᩏᨧ᩠ᨧᩣ ᨾᨬ᩠ᨧᨸᨭᩥᨸᩣᨴᨠᩣ ᨵᩤᩁᩮᨲᨻ᩠ᨻᩣ. ᨿᩮᩣ ᨵᩤᩁᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩋᨭ᩠ᨮᩘᨣᩩᩃᨸᩁᨾᩴ ᨾᨬ᩠ᨧᨸᨭᩥᨸᩣᨴᨠᨶ᩺”ᨲᩥ.
</Paragraph>

<Paragraph number="1282" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩈᩴᨥᩔ ᩈᩩᨲ᩠ᨲᩴ ᩏᨸ᩠ᨸᨶ᩠ᨶᩴ ᩉᩮᩣᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩈᩩᨲ᩠ᨲᩴ ᨾᨬ᩠ᨧᩴ ᩅᩮᨮᩮᨲᩩᨶ᩺”ᨲᩥ. ᩋᩘᨣᩤᨶᩥ ᨻᩉᩩᩈᩩᨲ᩠ᨲᩴ ᨸᩁᩥᨿᩣᨴᩥᨿᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩋᩘᨣᩮ ᩅᩥᨩ᩠ᨫᩥᨲ᩠ᩅᩣ ᩋᨭ᩠ᨮᨸᨴᨠᩴ ᩅᩮᨮᩮᨲᩩᨶ᩺”ᨲᩥ. ᨧᩮᩣᩊᨠᩴ ᩏᨸ᩠ᨸᨶ᩠ᨶᩴ ᩉᩮᩣᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨧᩥᨾᩥᩃᩥᨠᩴ ᨠᩣᨲᩩᨶ᩺”ᨲᩥ. ᨲᩪᩃᩥᨠᩣ ᩏᨸ᩠ᨸᨶ᩠ᨶᩣ ᩉᩮᩣᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩅᩥᨩᨭᩮᨲ᩠ᩅᩣ ᨻᩥᨻ᩠ᨻᩮᩣᩉᨶᩴ ᨠᩣᨲᩩᩴ. ᨲᩦᨱᩥ ᨲᩪᩃᩣᨶᩥ—  ᩁᩩᨠ᩠ᨡᨲᩪᩃᩴ, ᩃᨲᩣᨲᩪᩃᩴ, ᨸᩮᩣᨭᨠᩥᨲᩪᩃᨶ᩺”ᨲᩥ.
</Paragraph>

<Paragraph number="1283" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᩋᨴ᩠ᨵᨠᩣᨿᩥᨠᩣᨶᩥ ᨻᩥᨻ᩠ᨻᩮᩣᩉᨶᩣᨶᩥ ᨵᩤᩁᩮᨶ᩠ᨲᩥ. ᨾᨶᩩᩔᩣ ᩅᩥᩉᩣᩁᨧᩣᩁᩥᨠᩴ ᩋᩣᩉᩥᨱ᩠ᨯᨶ᩠ᨲᩣ ᨸᩔᩥᨲ᩠ᩅᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᩈᩮᨿ᩠ᨿᨳᩣᨸᩥ ᨣᩥᩉᩦ ᨠᩣᨾᨽᩮᩣᨣᩥᨶᩮᩣ”ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᩋᨯ᩠ᨰᨠᩣᨿᩥᨠᩣᨶᩥ ᨻᩥᨻ᩠ᨻᩮᩣᩉᨶᩣᨶᩥ ᨵᩤᩁᩮᨲᨻ᩠ᨻᩣᨶᩥ. ᨿᩮᩣ ᨵᩤᩁᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩈᩦᩈᨸ᩠ᨸᨾᩣᨱᩴ ᨻᩥᨻ᩠ᨻᩮᩣᩉᨶᩴ ᨠᩣᨲᩩᨶ᩺”ᨲᩥ.
</Paragraph>

<Paragraph number="1284" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩁᩣᨩᨣᩉᩮ ᨣᩥᩁᨣ᩠ᨣᩈᨾᨩ᩠ᨩᩮᩣ ᩉᩮᩣᨲᩥ. ᨾᨶᩩᩔᩣ ᨾᩉᩣᨾᨲ᩠ᨲᩣᨶᩴ ᩋᨲ᩠ᨳᩣᨿ ᨽᩥᩈᩥᨿᩮᩣ ᨸᨭᩥᨿᩣᨴᩮᨶ᩠ᨲᩥ—  ᩏᨱ᩠ᨱᨽᩥᩈᩥᩴ, ᨧᩮᩣᩊᨽᩥᩈᩥᩴ, ᩅᩤᨠᨽᩥᩈᩥᩴ, ᨲᩥᨱᨽᩥᩈᩥᩴ, ᨸᨱ᩠ᨱᨽᩥᩈᩥᩴ. ᨲᩮ ᩅᩦᨲᩥᩅᨲ᩠ᨲᩮ ᩈᨾᨩ᩠ᨩᩮ ᨨᩅᩥᩴ ᩏᨸ᩠ᨸᩣᨭᩮᨲ᩠ᩅᩣ ᩉᩁᨶ᩠ᨲᩥ. ᩋᨴ᩠ᨴᩈᩣᩈᩩᩴ ᨡᩮᩣ ᨽᩥᨠ᩠ᨡᩪ ᩈᨾᨩ᩠ᨩᨭ᩠ᨮᩣᨶᩮ ᨻᩉᩩᩴ ᩏᨱ᩠ᨱᨾ᩠ᨸᩥ ᨧᩮᩣᩊᨠᨾ᩠ᨸᩥ ᩅᩤᨠᨾ᩠ᨸᩥ ᨲᩥᨱᨾ᩠ᨸᩥ ᨸᨱ᩠ᨱᨾ᩠ᨸᩥ ᨨᨭ᩠ᨭᩥᨲᩴ. ᨴᩥᩈ᩠ᩅᩣᨶ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨸᨬ᩠ᨧ ᨽᩥᩈᩥᨿᩮᩣ—  ᩏᨱ᩠ᨱᨽᩥᩈᩥᩴ, ᨧᩮᩣᩊᨽᩥᩈᩥᩴ, ᩅᩤᨠᨽᩥᩈᩥᩴ, ᨲᩥᨱᨽᩥᩈᩥᩴ, ᨸᨱ᩠ᨱᨽᩥᩈᩥᨶ᩺”ᨲᩥ.
</Paragraph>

<Paragraph number="1285" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩈᩴᨥᩔ ᩈᩮᨶᩣᩈᨶᨸᩁᩥᨠ᩠ᨡᩣᩁᩥᨠᩴ ᨴᩩᩔᩴ ᩏᨸ᩠ᨸᨶ᩠ᨶᩴ ᩉᩮᩣᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨽᩥᩈᩥᩴ ᩒᨶᨶ᩠ᨵᩥᨲᩩᨶ᩺”ᨲᩥ.
</Paragraph>

<Paragraph number="1286" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᨾᨬ᩠ᨧᨽᩥᩈᩥᩴ ᨸᩦᨮᩮ ᩈᨶ᩠ᨳᩁᨶ᩠ᨲᩥ, ᨸᩦᨮᨽᩥᩈᩥᩴ ᨾᨬ᩠ᨧᩮ ᩈᨶ᩠ᨳᩁᨶ᩠ᨲᩥ. ᨽᩥᩈᩥᨿᩮᩣ ᨸᩁᩥᨽᩥᨩ᩠ᨩᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩒᨶᨴ᩠ᨵᨾᨬ᩠ᨧᩴ ᩒᨶᨴ᩠ᨵᨸᩦᨮᨶ᩺”ᨲᩥ. ᩏᩃᩖᩮᩣᨠᩴ ᩋᨠᩁᩥᨲ᩠ᩅᩣ ᩈᨶ᩠ᨳᩁᨶ᩠ᨲᩥ, ᩉᩮᨭ᩠ᨮᨲᩮᩣ ᨶᩥᨸᨲᨶ᩠ᨲᩥ …ᨸᩮ…  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩏᩃᩖᩮᩣᨠᩴ ᨠᩁᩥᨲ᩠ᩅᩣ ᩈᨶ᩠ᨳᩁᩥᨲ᩠ᩅᩣ ᨽᩥᩈᩥᩴ ᩒᨶᨶ᩠ᨵᩥᨲᩩᨶ᩺”ᨲᩥ. ᨨᩅᩥᩴ ᩏᨸ᩠ᨸᩣᨭᩮᨲ᩠ᩅᩣ ᩉᩁᨶ᩠ᨲᩥ …ᨸᩮ…  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨹᩮᩣᩈᩥᨲᩩᨶ᩺”ᨲᩥ. ᩉᩁᨶ᩠ᨲᩥᨿᩮᩅ …ᨸᩮ…  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨽᨲ᩠ᨲᩥᨠᨾ᩠ᨾᨶ᩺”ᨲᩥ. ᩉᩁᨶ᩠ᨲᩥᨿᩮᩅ …ᨸᩮ…  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩉᨲ᩠ᨳᨽᨲ᩠ᨲᩥᨠᨾ᩠ᨾᨶ᩺”ᨲᩥ. ᩉᩁᨶ᩠ᨲᩥᨿᩮᩅ …ᨸᩮ…  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩉᨲ᩠ᨳᨽᨲ᩠ᨲᩥᨶ᩺”ᨲᩥ.
</Paragraph>
</Division>