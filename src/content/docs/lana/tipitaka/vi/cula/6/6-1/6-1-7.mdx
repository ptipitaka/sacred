---
title: "6.1.7 ᨸᩣᨠᩣᩁᩣᨴᩥᩋᨶᩩᨩᩣᨶᨶ"
tableOfContents: false
sidebar:
  order: 7
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="302" book="cula">

<Paragraph number="1302" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩅᩥᩉᩣᩁᩣ ᩋᨸᩁᩥᨠ᩠ᨡᩥᨲ᩠ᨲᩣ ᩉᩮᩣᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨸᩁᩥᨠ᩠ᨡᩥᨸᩥᨲᩩᩴ ᨲᨿᩮᩣ ᨸᩣᨠᩣᩁᩮ—  ᩍᨭ᩠ᨮᨠᩣᨸᩣᨠᩣᩁᩴ, ᩈᩥᩃᩣᨸᩣᨠᩣᩁᩴ, ᨴᩤᩁᩩᨸᩣᨠᩣᩁᨶ᩺”ᨲᩥ. ᨠᩮᩣᨭ᩠ᨮᨠᩮᩣ ᨶ ᩉᩮᩣᨲᩥ …ᨸᩮ…  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨠᩮᩣᨭ᩠ᨮᨠᨶ᩺”ᨲᩥ. ᨠᩮᩣᨭ᩠ᨮᨠᩮᩣ ᨶᩦᨧᩅᨲ᩠ᨳᩩᨠᩮᩣ ᩉᩮᩣᨲᩥ, ᩏᨴᨠᩮᨶ ᩒᨲ᩠ᨳᩁᩥᨿ᩠ᨿᨲᩥ …ᨸᩮ…  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩏᨧ᩠ᨧᩅᨲ᩠ᨳᩩᨠᩴ ᨠᩣᨲᩩᨶ᩺”ᨲᩥ. ᨠᩮᩣᨭ᩠ᨮᨠᩔ ᨠᩅᩤᨭᩴ ᨶ ᩉᩮᩣᨲᩥ …ᨸᩮ…  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨠᩅᩤᨭᩴ ᨸᩥᨭ᩠ᨮᩈᩘᨥᩣᨭᩴ ᩏᨴᩩᨠ᩠ᨡᩃᩥᨠᩴ ᩏᨲ᩠ᨲᩁᨸᩣᩈᨠᩴ ᩋᨣ᩠ᨣᩊᩅᨭ᩠ᨭᩥᩴ ᨠᨸᩥᩈᩦᩈᨠᩴ ᩈᩪᨧᩥᨠᩴ ᨥᨭᩥᨠᩴ ᨲᩣᩊᨧ᩠ᨨᩥᨴ᩠ᨴᩴ ᩋᩣᩅᩥᨬ᩠ᨨᨶᨧ᩠ᨨᩥᨴ᩠ᨴᩴ ᩋᩣᩅᩥᨬ᩠ᨨᨶᩁᨩ᩠ᨩᩩᨶ᩺”ᨲᩥ. ᨠᩮᩣᨭ᩠ᨮᨠᩮ ᨲᩥᨱᨧᩩᨱ᩠ᨱᩴ ᨸᩁᩥᨸᨲᨲᩥ …ᨸᩮ…  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩒᨣᩩᨾ᩠ᨹᩮᨲ᩠ᩅᩣ ᩏᩃᩖᩥᨲ᩠ᨲᩣᩅᩃᩥᨲ᩠ᨲᩴ ᨠᩣᨲᩩᩴ—  ᩈᩮᨲᩅᨱ᩠ᨱᩴ ᨠᩣᩊᩅᨱ᩠ᨱᩴ ᨣᩮᩁᩩᨠᨸᩁᩥᨠᨾ᩠ᨾᩴ ᨾᩣᩃᩣᨠᨾ᩠ᨾᩴ ᩃᨲᩣᨠᨾ᩠ᨾᩴ ᨾᨠᩁᨴᨶ᩠ᨲᨠᩴ ᨸᨬ᩠ᨧᨸᨭᩥᨠᨶ᩺”ᨲᩥ.
</Paragraph>

<Paragraph number="1303" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨸᩁᩥᩅᩮᨱᩴ ᨧᩥᨠ᩠ᨡᩃᩖᩴ ᩉᩮᩣᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨾᩁᩩᨾ᩠ᨻᩴ ᩏᨸᨠᩥᩁᩥᨲᩩᨶ᩺”ᨲᩥ. ᨶ ᨸᩁᩥᨿᩣᨸᩩᨱᨶ᩠ᨲᩥ …ᨸᩮ…  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨸᨴᩁᩈᩥᩃᩴ ᨶᩥᨠ᩠ᨡᩥᨸᩥᨲᩩᨶ᩺”ᨲᩥ. ᩏᨴᨠᩴ ᩈᨶ᩠ᨲᩥᨭ᩠ᨮᨲᩥ …ᨸᩮ…  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩏᨴᨠᨶᩥᨴ᩠ᨵᨾᨶᨶ᩺”ᨲᩥ.
</Paragraph>

<Paragraph number="1304" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᨸᩁᩥᩅᩮᨱᩮ ᨲᩉᩴ ᨲᩉᩴ ᩋᨣ᩠ᨣᩥᨭ᩠ᨮᩣᨶᩴ ᨠᩁᩮᩣᨶ᩠ᨲᩥ. ᨸᩁᩥᩅᩮᨱᩴ ᩏᨠᩖᩣᨸᩴ ᩉᩮᩣᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩑᨠᨾᨶ᩠ᨲᩴ ᩋᨣ᩠ᨣᩥᩈᩣᩃᩴ ᨠᩣᨲᩩᨶ᩺”ᨲᩥ. ᩋᨣ᩠ᨣᩥᩈᩣᩃᩣ ᨶᩦᨧᩅᨲ᩠ᨳᩩᨠᩣ ᩉᩮᩣᨲᩥ, ᩏᨴᨠᩮᨶ ᩒᨲ᩠ᨳᩁᩥᨿ᩠ᨿᨲᩥ …ᨸᩮ…  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩏᨧ᩠ᨧᩅᨲ᩠ᨳᩩᨠᩴ ᨠᩣᨲᩩᨶ᩺”ᨲᩥ. ᨧᨿᩮᩣ ᨸᩁᩥᨸᨲᨲᩥ …ᨸᩮ…  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨧᩥᨶᩥᨲᩩᩴ ᨲᨿᩮᩣ ᨧᨿᩮ—  ᩍᨭ᩠ᨮᨠᩣᨧᨿᩴ, ᩈᩥᩃᩣᨧᨿᩴ, ᨴᩤᩁᩩᨧᨿᨶ᩺”ᨲᩥ. ᩋᩣᩁᩮᩣᩉᨶ᩠ᨲᩣ ᩅᩥᩉᨬ᩠ᨬᨶ᩠ᨲᩥ …ᨸᩮ…  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨲᨿᩮᩣ ᩈᩮᩣᨸᩣᨶᩮ—  ᩍᨭ᩠ᨮᨠᩣᩈᩮᩣᨸᩣᨶᩴ, ᩈᩥᩃᩣᩈᩮᩣᨸᩣᨶᩴ, ᨴᩤᩁᩩᩈᩮᩣᨸᩣᨶᨶ᩺”ᨲᩥ. ᩋᩣᩁᩮᩣᩉᨶ᩠ᨲᩣ ᨸᩁᩥᨸᨲᨶ᩠ᨲᩥ …ᨸᩮ…  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩋᩣᩃᨾ᩠ᨻᨶᨻᩣᩉᨶ᩺”ᨲᩥ. ᩋᨣ᩠ᨣᩥᩈᩣᩃᩣᨿ ᨠᩅᩤᨭᩴ ᨶ ᩉᩮᩣᨲᩥ …ᨸᩮ…  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨠᩅᩤᨭᩴ ᨸᩥᨭ᩠ᨮᩈᩘᨥᩣᨭᩴ ᩏᨴᩩᨠ᩠ᨡᩃᩥᨠᩴ ᩏᨲ᩠ᨲᩁᨸᩣᩈᨠᩴ ᩋᨣ᩠ᨣᩊᩅᨭ᩠ᨭᩥᩴ ᨠᨸᩥᩈᩦᩈᨠᩴ ᩈᩪᨧᩥᨠᩴ ᨥᨭᩥᨠᩴ ᨲᩣᩊᨧ᩠ᨨᩥᨴ᩠ᨴᩴ ᩋᩣᩅᩥᨬ᩠ᨨᨶᨧ᩠ᨨᩥᨴ᩠ᨴᩴ ᩋᩣᩅᩥᨬ᩠ᨨᨶᩁᨩ᩠ᨩᩩᨶ᩺”ᨲᩥ. ᩋᨣ᩠ᨣᩥᩈᩣᩃᩣᨿ ᨲᩥᨱᨧᩩᨱ᩠ᨱᩴ ᨸᩁᩥᨸᨲᨲᩥ …ᨸᩮ…  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩒᨣᩩᨾ᩠ᨹᩮᨲ᩠ᩅᩣ ᩏᩃᩖᩥᨲ᩠ᨲᩣᩅᩃᩥᨲ᩠ᨲᩴ ᨠᩣᨲᩩᩴ—  ᩈᩮᨲᩅᨱ᩠ᨱᩴ ᨠᩣᩊᩅᨱ᩠ᨱᩴ ᨣᩮᩁᩩᨠᨸᩁᩥᨠᨾ᩠ᨾᩴ ᨾᩣᩃᩣᨠᨾ᩠ᨾᩴ ᩃᨲᩣᨠᨾ᩠ᨾᩴ ᨾᨠᩁᨴᨶ᩠ᨲᨠᩴ ᨸᨬ᩠ᨧᨸᨭᩥᨠᩴ ᨧᩦᩅᩁᩅᩴᩈᩴ ᨧᩦᩅᩁᩁᨩ᩠ᨩᩩᨶ᩺”ᨲᩥ.
</Paragraph>
</Division>