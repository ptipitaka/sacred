---
title: "6.2.8 ᩋᩣᩈᨶᨸ᩠ᨸᨭᩥᨻᩣᩉᨶᩣᨴᩥ"
tableOfContents: false
sidebar:
  order: 8
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="316" book="cula">

<Paragraph number="1359" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩔ ᩋᩣᨩᩦᩅᨠᩈᩣᩅᨠᩔ ᨾᩉᩣᨾᨲ᩠ᨲᩔ ᩈᩴᨥᨽᨲ᩠ᨲᩴ ᩉᩮᩣᨲᩥ. ᩋᩣᨿᩈ᩠ᨾᩣ ᩏᨸᨶᨶ᩠ᨴᩮᩣ ᩈᨠ᩠ᨿᨸᩩᨲ᩠ᨲᩮᩣ ᨸᨧ᩠ᨨᩣ ᩋᩣᨣᨶ᩠ᨲ᩠ᩅᩣ ᩅᩥᨸ᩠ᨸᨠᨲᨽᩮᩣᨩᨶᩴ ᩋᩣᨶᨶ᩠ᨲᩁᩥᨠᩴ ᨽᩥᨠ᩠ᨡᩩᩴ ᩅᩩᨭ᩠ᨮᩣᨸᩮᩈᩥ. ᨽᨲ᩠ᨲᨣ᩠ᨣᩴ ᨠᩮᩣᩃᩣᩉᩃᩴ ᩋᩉᩮᩣᩈᩥ. ᩋᨳ ᨡᩮᩣ ᩈᩮᩣ ᨾᩉᩣᨾᨲ᩠ᨲᩮᩣ ᩏᨩ᩠ᨫᩣᨿᨲᩥ ᨡᩥᨿ᩠ᨿᨲᩥ ᩅᩥᨸᩣᨧᩮᨲᩥ—  “ᨠᨳᨬ᩠ᩉᩥ ᨶᩣᨾ ᩈᨾᨱᩣ ᩈᨠ᩠ᨿᨸᩩᨲ᩠ᨲᩥᨿᩣ ᨸᨧ᩠ᨨᩣ ᩋᩣᨣᨶ᩠ᨲ᩠ᩅᩣ ᩅᩥᨸ᩠ᨸᨠᨲᨽᩮᩣᨩᨶᩴ ᩋᩣᨶᨶ᩠ᨲᩁᩥᨠᩴ ᨽᩥᨠ᩠ᨡᩩᩴ ᩅᩩᨭ᩠ᨮᩣᨸᩮᩔᨶ᩠ᨲᩥ. ᨽᨲ᩠ᨲᨣ᩠ᨣᩴ ᨠᩮᩣᩃᩣᩉᩃᩴ ᩋᩉᩮᩣᩈᩥ. ᨶᨶᩩ ᨶᩣᨾ ᩃᨻ᩠ᨽᩣ ᩋᨬ᩠ᨬᨲᩕᩣᨸᩥ ᨶᩥᩈᩥᨶ᩠ᨶᩮᨶ ᨿᩣᩅᨴᨲ᩠ᨳᩴ ᨽᩩᨬ᩠ᨩᩥᨲᩩᨶ᩺”ᨲᩥ?
</Paragraph>

<Paragraph number="1360" book="cula">
ᩋᩔᩮᩣᩈᩩᩴ ᨡᩮᩣ ᨽᩥᨠ᩠ᨡᩪ ᨲᩔ ᨾᩉᩣᨾᨲ᩠ᨲᩔ ᩏᨩ᩠ᨫᩣᨿᨶ᩠ᨲᩔ ᨡᩥᨿ᩠ᨿᨶ᩠ᨲᩔ ᩅᩥᨸᩣᨧᩮᨶ᩠ᨲᩔ. ᨿᩮ ᨲᩮ ᨽᩥᨠ᩠ᨡᩪ ᩋᨸ᩠ᨸᩥᨧ᩠ᨨᩣ …ᨸᩮ…  ᨲᩮ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᩋᩣᨿᩈ᩠ᨾᩣ ᩏᨸᨶᨶ᩠ᨴᩮᩣ ᩈᨠ᩠ᨿᨸᩩᨲ᩠ᨲᩮᩣ ᨸᨧ᩠ᨨᩣ ᩋᩣᨣᨶ᩠ᨲ᩠ᩅᩣ ᩅᩥᨸ᩠ᨸᨠᨲᨽᩮᩣᨩᨶᩴ ᩋᩣᨶᨶ᩠ᨲᩁᩥᨠᩴ ᨽᩥᨠ᩠ᨡᩩᩴ ᩅᩩᨭ᩠ᨮᩣᨸᩮᩔᨲᩥ. ᨽᨲ᩠ᨲᨣ᩠ᨣᩴ ᨠᩮᩣᩃᩣᩉᩃᩴ ᩋᩉᩮᩣᩈᩦ”ᨲᩥ. ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩈᨧ᩠ᨧᩴ ᨠᩥᩁ ᨲ᩠ᩅᩴ, ᩏᨸᨶᨶ᩠ᨴ, ᨸᨧ᩠ᨨᩣ ᩋᩣᨣᨶ᩠ᨲ᩠ᩅᩣ ᩅᩥᨸ᩠ᨸᨠᨲᨽᩮᩣᨩᨶᩴ ᩋᩣᨶᨶ᩠ᨲᩁᩥᨠᩴ ᨽᩥᨠ᩠ᨡᩩᩴ ᩅᩩᨭ᩠ᨮᩣᨸᩮᩈᩥ, ᨽᨲ᩠ᨲᨣ᩠ᨣᩴ ᨠᩮᩣᩃᩣᩉᩃᩴ ᩋᩉᩮᩣᩈᩦ”ᨲᩥ? “ᩈᨧ᩠ᨧᩴ, ᨽᨣᩅᩤ”ᨲᩥ. ᩅᩥᨣᩁᩉᩥ ᨻᩩᨴ᩠ᨵᩮᩤ ᨽᨣᩅᩤ …ᨸᩮ…  ᨠᨳᨬ᩠ᩉᩥ ᨶᩣᨾ ᨲ᩠ᩅᩴ, ᨾᩮᩣᨥᨸᩩᩁᩥᩈ, ᨸᨧ᩠ᨨᩣ ᩋᩣᨣᨶ᩠ᨲ᩠ᩅᩣ ᩅᩥᨸ᩠ᨸᨠᨲᨽᩮᩣᨩᨶᩴ ᩋᩣᨶᨶ᩠ᨲᩁᩥᨠᩴ ᨽᩥᨠ᩠ᨡᩩᩴ ᩅᩩᨭ᩠ᨮᩣᨸᩮᩔᩈᩥ? ᨽᨲ᩠ᨲᨣ᩠ᨣᩴ ᨠᩮᩣᩃᩣᩉᩃᩴ ᩋᩉᩮᩣᩈᩥ. ᨶᩮᨲᩴ, ᨾᩮᩣᨥᨸᩩᩁᩥᩈ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ …ᨸᩮ…  ᩅᩥᨣᩁᩉᩥᨲ᩠ᩅᩣ …ᨸᩮ…  ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᨶ, ᨽᩥᨠ᩠ᨡᩅᩮ, ᩅᩥᨸ᩠ᨸᨠᨲᨽᩮᩣᨩᨶᩮᩣ ᨽᩥᨠ᩠ᨡᩩ ᩅᩩᨭ᩠ᨮᩣᨸᩮᨲᨻ᩠ᨻᩮᩣ. ᨿᩮᩣ ᩅᩩᨭ᩠ᨮᩣᨸᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩈᨧᩮ ᩅᩩᨭ᩠ᨮᩣᨸᩮᨲᩥ, ᨸᩅᩤᩁᩥᨲᩮᩣ ᨧ ᩉᩮᩣᨲᩥ, ‘ᨣᨧ᩠ᨨ ᩏᨴᨠᩴ ᩋᩣᩉᩁᩣ’ᨲᩥ ᩅᨲ᩠ᨲᨻ᩠ᨻᩮᩣ. ᩑᩅᨬ᩠ᨧᩮᨲᩴ ᩃᨽᩮᨳ, ᩍᨧ᩠ᨧᩮᨲᩴ ᨠᩩᩈᩃᩴ. ᨶᩮᩣ ᨧᩮ ᩃᨽᩮᨳ, ᩈᩣᨵᩩᨠᩴ ᩈᩥᨲ᩠ᨳᩣᨶᩥ ᨣᩥᩃᩥᨲ᩠ᩅᩣ ᩅᩩᨯ᩠ᨰᨲᩁᩔ ᨽᩥᨠ᩠ᨡᩩᨶᩮᩣ ᩋᩣᩈᨶᩴ ᨴᩤᨲᨻ᩠ᨻᩴ. ᨶ ᨲ᩠ᩅᩮᩅᩤᩉᩴ, ᨽᩥᨠ᩠ᨡᩅᩮ, ᨠᩮᨶᨧᩥ ᨸᩁᩥᨿᩣᨿᩮᨶ ᩅᩩᨯ᩠ᨰᨲᩁᩔ ᨽᩥᨠ᩠ᨡᩩᨶᩮᩣ ᩋᩣᩈᨶᩴ ᨸᨭᩥᨻᩣᩉᩥᨲᨻ᩠ᨻᨶ᩠ᨲᩥ ᩅᨴᩤᨾᩥ. ᨿᩮᩣ ᨸᨭᩥᨻᩣᩉᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣᨲᩥ”.
</Paragraph>

<Paragraph number="1361" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᨣᩥᩃᩣᨶᩮ ᨽᩥᨠ᩠ᨡᩪ ᩅᩩᨭ᩠ᨮᩣᨸᩮᨶ᩠ᨲᩥ. ᨣᩥᩃᩣᨶᩣ ᩑᩅᩴ ᩅᨴᩮᨶ᩠ᨲᩥ—  “ᨶ ᨾᨿᩴ, ᩋᩣᩅᩩᩈᩮᩣ, ᩈᨠ᩠ᨠᩮᩣᨾ ᩅᩩᨭ᩠ᨮᩣᨲᩩᩴ, ᨣᩥᩃᩣᨶᩣᨾ᩠ᩉᩣ”ᨲᩥ. “ᨾᨿᩴ ᩋᩣᨿᩈ᩠ᨾᨶ᩠ᨲᩮ ᩅᩩᨭ᩠ᨮᩣᨸᩮᩔᩣᨾᩣ”ᨲᩥ ᨸᩁᩥᨣ᩠ᨣᩉᩮᨲ᩠ᩅᩣ ᩅᩩᨭ᩠ᨮᩣᨸᩮᨲ᩠ᩅᩣ ᨮᩥᨲᨠᩮ ᨾᩩᨬ᩠ᨧᨶ᩠ᨲᩥ. ᨣᩥᩃᩣᨶᩣ ᨾᩩᨧ᩠ᨨᩥᨲᩣ ᨸᨸᨲᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᨣᩥᩃᩣᨶᩮᩣ ᩅᩩᨭ᩠ᨮᩣᨸᩮᨲᨻ᩠ᨻᩮᩣ. ᨿᩮᩣ ᩅᩩᨭ᩠ᨮᩣᨸᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>

<Paragraph number="1362" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ—  “ᨣᩥᩃᩣᨶᩣ ᨾᨿᨾ᩠ᩉᩣ ᩋᩅᩩᨭ᩠ᨮᩣᨸᨶᩦᨿᩣ”ᨲᩥ ᩅᩁᩈᩮᨿ᩠ᨿᩣᨿᩮᩣ ᨸᩃᩥᨻᩩᨴ᩠ᨵᩮᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨣᩥᩃᩣᨶᩔ ᨸᨲᩥᩁᩪᨸᩴ ᩈᩮᨿ᩠ᨿᩴ ᨴᩤᨲᩩᨶ᩺”ᨲᩥ.
</Paragraph>

<Paragraph number="1363" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᩃᩮᩈᨠᨸ᩠ᨸᩮᨶ ᩈᩮᨶᩣᩈᨶᩴ ᨸᨭᩥᨻᩣᩉᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᩃᩮᩈᨠᨸ᩠ᨸᩮᨶ ᩈᩮᨶᩣᩈᨶᩴ ᨸᨭᩥᨻᩣᩉᩥᨲᨻ᩠ᨻᩴ. ᨿᩮᩣ ᨸᨭᩥᨻᩣᩉᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>

<Paragraph number="1364" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩈᨲ᩠ᨲᩁᩈᩅᨣ᩠ᨣᩥᨿᩣ ᨽᩥᨠ᩠ᨡᩪ ᩋᨬ᩠ᨬᨲᩁᩴ ᨸᨧ᩠ᨧᨶ᩠ᨲᩥᨾᩴ ᨾᩉᩣᩅᩥᩉᩣᩁᩴ ᨸᨭᩥᩈᩘᨡᩁᩮᩣᨶ᩠ᨲᩥ—  “ᩍᨵ ᨾᨿᩴ ᩅᩔᩴ ᩅᩈᩥᩔᩣᨾᩣ”ᨲᩥ. ᩋᨴ᩠ᨴᩈᩴᩈᩩ ᨡᩮᩣ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᩈᨲ᩠ᨲᩁᩈᩅᨣ᩠ᨣᩥᨿᩮ ᨽᩥᨠ᩠ᨡᩪ ᩅᩥᩉᩣᩁᩴ ᨸᨭᩥᩈᩘᨡᩁᩮᩣᨶ᩠ᨲᩮ. ᨴᩥᩈ᩠ᩅᩣᨶ ᩑᩅᨾᩣᩉᩴᩈᩩ—  “ᩍᨾᩮ, ᩋᩣᩅᩩᩈᩮᩣ, ᩈᨲ᩠ᨲᩁᩈᩅᨣ᩠ᨣᩥᨿᩣ ᨽᩥᨠ᩠ᨡᩪ ᩅᩥᩉᩣᩁᩴ ᨸᨭᩥᩈᩘᨡᩁᩮᩣᨶ᩠ᨲᩥ. ᩉᨶ᩠ᨴ ᨶᩮ ᩅᩩᨭ᩠ᨮᩣᨸᩮᩔᩣᨾᩣ”ᨲᩥ. ᩑᨠᨧ᩠ᨧᩮ ᩑᩅᨾᩣᩉᩴᩈᩩ—  “ᩋᩣᨣᨾᩮᨳᩣᩅᩩᩈᩮᩣ, ᨿᩣᩅ ᨸᨭᩥᩈᩘᨡᩁᩮᩣᨶ᩠ᨲᩥ, ᨸᨭᩥᩈᩘᨡᨲᩮ ᩅᩩᨭ᩠ᨮᩣᨸᩮᩔᩣᨾᩣ”ᨲᩥ. ᩋᨳ ᨡᩮᩣ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᩈᨲ᩠ᨲᩁᩈᩅᨣ᩠ᨣᩥᨿᩮ ᨽᩥᨠ᩠ᨡᩪ ᩑᨲᨴᩅᩮᩤᨧᩩᩴ—  “ᩏᨭ᩠ᨮᩮᨳᩣᩅᩩᩈᩮᩣ, ᩋᨾ᩠ᩉᩣᨠᩴ ᩅᩥᩉᩣᩁᩮᩣ ᨸᩣᨸᩩᨱᩣᨲᩦ”ᨲᩥ. “ᨶᨶᩩ, ᩋᩣᩅᩩᩈᩮᩣ, ᨸᨭᩥᨠᨧ᩠ᨧᩮᩅ ᩋᩣᨧᩥᨠ᩠ᨡᩥᨲᨻ᩠ᨻᩴ? ᨾᨿᨬ᩠ᨧᨬ᩠ᨬᩴ ᨸᨭᩥᩈᩘᨡᩁᩮᨿ᩠ᨿᩣᨾᩣ”ᨲᩥ. “ᨶᨶᩩ, ᩋᩣᩅᩩᩈᩮᩣ, ᩈᩴᨥᩥᨠᩮᩣ ᩅᩥᩉᩣᩁᩮᩣ”ᨲᩥ? “ᩋᩣᨾᩣᩅᩩᩈᩮᩣ, ᩈᩴᨥᩥᨠᩮᩣ ᩅᩥᩉᩣᩁᩮᩣ”ᨲᩥ. “ᩏᨭ᩠ᨮᩮᨳᩣᩅᩩᩈᩮᩣ, ᩋᨾ᩠ᩉᩣᨠᩴ ᩅᩥᩉᩣᩁᩮᩣ ᨸᩣᨸᩩᨱᩣᨲᩦ”ᨲᩥ. “ᨾᩉᩃᩖᨠᩮᩣ, ᩋᩣᩅᩩᩈᩮᩣ, ᩅᩥᩉᩣᩁᩮᩣ; ᨲᩩᨾ᩠ᩉᩮᨸᩥ ᩅᩈᨳ, ᨾᨿᨾ᩠ᨸᩥ ᩅᩈᩥᩔᩣᨾᩣ”ᨲᩥ. “ᩏᨭ᩠ᨮᩮᨳᩣᩅᩩᩈᩮᩣ, ᩋᨾ᩠ᩉᩣᨠᩴ ᩅᩥᩉᩣᩁᩮᩣ ᨸᩣᨸᩩᨱᩣᨲᩦ”ᨲᩥ ᨠᩩᨸᩥᨲᩣ ᩋᨶᨲ᩠ᨲᨾᨶᩣ ᨣᩦᩅᩤᨿᩴ ᨣᩉᩮᨲ᩠ᩅᩣ ᨶᩥᨠ᩠ᨠᨯ᩠ᨰᨶ᩠ᨲᩥ. ᨲᩮ ᨶᩥᨠ᩠ᨠᨯ᩠ᨰᩥᨿᨾᩣᨶᩣ ᩁᩮᩣᨴᨶ᩠ᨲᩥ. ᨽᩥᨠ᩠ᨡᩪ ᩑᩅᨾᩣᩉᩴᩈᩩ—  “ᨠᩥᩔ ᨲᩩᨾ᩠ᩉᩮ, ᩋᩣᩅᩩᩈᩮᩣ, ᩁᩮᩣᨴᨳᩣ”ᨲᩥ? “ᩍᨾᩮ, ᩋᩣᩅᩩᩈᩮᩣ, ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᨠᩩᨸᩥᨲᩣ ᩋᨶᨲ᩠ᨲᨾᨶᩣ ᩋᨾ᩠ᩉᩮ ᩈᩴᨥᩥᨠᩣ ᩅᩥᩉᩣᩁᩣ ᨶᩥᨠ᩠ᨠᨯ᩠ᨰᨶ᩠ᨲᩦ”ᨲᩥ.
</Paragraph>

<Paragraph number="1365" book="cula">
ᨿᩮ ᨲᩮ ᨽᩥᨠ᩠ᨡᩪ ᩋᨸ᩠ᨸᩥᨧ᩠ᨨᩣ …ᨸᩮ…  ᨲᩮ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᨠᩩᨸᩥᨲᩣ ᩋᨶᨲ᩠ᨲᨾᨶᩣ ᨽᩥᨠ᩠ᨡᩪ ᩈᩴᨥᩥᨠᩣ ᩅᩥᩉᩣᩁᩣ ᨶᩥᨠ᩠ᨠᨯ᩠ᨰᩥᩔᨶ᩠ᨲᩦ”ᨲᩥ. ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ …ᨸᩮ…  “ᩈᨧ᩠ᨧᩴ ᨠᩥᩁ, ᨲᩩᨾ᩠ᩉᩮ ᨽᩥᨠ᩠ᨡᩅᩮ, ᨠᩩᨸᩥᨲᩣ ᩋᨶᨲ᩠ᨲᨾᨶᩣ ᩈᩴᨥᩥᨠᩣ ᩅᩥᩉᩣᩁᩣ ᨽᩥᨠ᩠ᨡᩪ ᨶᩥᨠ᩠ᨠᨯ᩠ᨰᨳᩣ”ᨲᩥ? “ᩈᨧ᩠ᨧᩴ, ᨽᨣᩅᩤ”ᨲᩥ …ᨸᩮ…  ᩅᩥᨣᩁᩉᩥᨲ᩠ᩅᩣ …ᨸᩮ…  ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᨶ, ᨽᩥᨠ᩠ᨡᩅᩮ, ᨠᩩᨸᩥᨲᩮᨶ ᩋᨶᨲ᩠ᨲᨾᨶᩮᨶ ᨽᩥᨠ᩠ᨡᩩ ᩈᩴᨥᩥᨠᩣ ᩅᩥᩉᩣᩁᩣ ᨶᩥᨠ᩠ᨠᨯ᩠ᨰᩥᨲᨻ᩠ᨻᩮᩣ. ᨿᩮᩣ ᨶᩥᨠ᩠ᨠᨯ᩠ᨰᩮᨿ᩠ᨿ, ᨿᨳᩣᨵᨾ᩠ᨾᩮᩣ ᨠᩣᩁᩮᨲᨻ᩠ᨻᩮᩣ. ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩈᩮᨶᩣᩈᨶᩴ ᨣᩤᩉᩮᨲᩩᨶ᩺”ᨲᩥ.
</Paragraph>
</Division>