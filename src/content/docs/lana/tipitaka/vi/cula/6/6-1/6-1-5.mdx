---
title: "6.1.5 ᩍᨭ᩠ᨮᨠᩣᨧᨿᩣᨴᩥᩋᨶᩩᨩᩣᨶᨶ"
tableOfContents: false
sidebar:
  order: 5
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="300" book="cula">

<Paragraph number="1292" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩅᩥᩉᩣᩁᩣ ᨶᩦᨧᩅᨲ᩠ᨳᩩᨠᩣ ᩉᩮᩣᨶ᩠ᨲᩥ, ᩏᨴᨠᩮᨶ ᩒᨲ᩠ᨳᩁᩥᨿ᩠ᨿᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩏᨧ᩠ᨧᩅᨲ᩠ᨳᩩᨠᩴ ᨠᩣᨲᩩᨶ᩺”ᨲᩥ. ᨧᨿᩮᩣ ᨸᩁᩥᨸᨲᨲᩥ …ᨸᩮ…  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨧᩥᨶᩥᨲᩩᩴ ᨲᨿᩮᩣ ᨧᨿᩮ—  ᩍᨭ᩠ᨮᨠᩣᨧᨿᩴ, ᩈᩥᩃᩣᨧᨿᩴ, ᨴᩤᩁᩩᨧᨿᨶ᩺”ᨲᩥ. ᩋᩣᩁᩮᩣᩉᨶ᩠ᨲᩣ ᩅᩥᩉᨬ᩠ᨬᨶ᩠ᨲᩥ …ᨸᩮ…  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨲᨿᩮᩣ ᩈᩮᩣᨸᩣᨶᩮ—  ᩍᨭ᩠ᨮᨠᩣᩈᩮᩣᨸᩣᨶᩴ, ᩈᩥᩃᩣᩈᩮᩣᨸᩣᨶᩴ, ᨴᩤᩁᩩᩈᩮᩣᨸᩣᨶᨶ᩺”ᨲᩥ. ᩋᩣᩁᩮᩣᩉᨶ᩠ᨲᩣ ᨸᩁᩥᨸᨲᨶ᩠ᨲᩥ …ᨸᩮ…  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩋᩣᩃᨾ᩠ᨻᨶᨻᩣᩉᨶ᩺”ᨲᩥ.
</Paragraph>

<Paragraph number="1293" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩅᩥᩉᩣᩁᩣ ᩋᩣᩊᨠᨾᨶ᩠ᨴᩣ ᩉᩮᩣᨶ᩠ᨲᩥ. ᨽᩥᨠ᩠ᨡᩪ ᩉᩥᩁᩥᨿᨶ᩠ᨲᩥ ᨶᩥᨸᨩ᩠ᨩᩥᨲᩩᩴ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨲᩥᩁᩮᩣᨠᩁᨱᩥᨶ᩺”ᨲᩥ. ᨲᩥᩁᩮᩣᨠᩁᨱᩥᩴ ᩏᨠ᩠ᨡᩥᨸᩥᨲ᩠ᩅᩣ ᩒᩃᩮᩣᨠᩮᨶ᩠ᨲᩥ …ᨸᩮ…  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩋᨯ᩠ᨰᨠᩩᨭ᩠ᨭᨠᨶ᩺”ᨲᩥ. ᩋᨯ᩠ᨰᨠᩩᨭ᩠ᨭᨠᩣ ᩏᨸᩁᩥᨲᩮᩣ ᩒᩃᩮᩣᨠᩮᨶ᩠ᨲᩥ …ᨸᩮ…  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨲᨿᩮᩣ ᨣᨻ᩠ᨽᩮ—  ᩈᩥᩅᩥᨠᩣᨣᨻ᩠ᨽᩴ, ᨶᩣᩊᩥᨠᩣᨣᨻ᩠ᨽᩴ, ᩉᨾ᩠ᨾᩥᨿᨣᨻ᩠ᨽᨶ᩺”ᨲᩥ.
</Paragraph>

<Paragraph number="1294" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᨡᩩᨴ᩠ᨴᨠᩮ ᩅᩥᩉᩣᩁᩮ ᨾᨩ᩠ᨫᩮ ᨣᨻ᩠ᨽᩴ ᨠᩁᩮᩣᨶ᩠ᨲᩥ. ᩏᨸᨧᩣᩁᩮᩣ ᨶ ᩉᩮᩣᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨡᩩᨴ᩠ᨴᨠᩮ ᩅᩥᩉᩣᩁᩮ ᩑᨠᨾᨶ᩠ᨲᩴ ᨣᨻ᩠ᨽᩴ ᨠᩣᨲᩩᩴ, ᨾᩉᩃᩖᨠᩮ ᨾᨩ᩠ᨫᩮ”ᨲᩥ.
</Paragraph>

<Paragraph number="1295" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩅᩥᩉᩣᩁᩔ ᨠᩩᨭ᩠ᨭᨸᩣᨴᩮᩤ ᨩᩦᩁᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨠᩩᩃᩘᨠᨸᩣᨴᨠᨶ᩺”ᨲᩥ. ᩅᩥᩉᩣᩁᩔ ᨠᩩᨭ᩠ᨭᩮᩣ ᩒᩅᩔᨲᩥ …ᨸᩮ…  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨸᩁᩥᨲ᩠ᨲᩣᨱᨠᩥᨭᩥᨠᩴ ᩏᨴ᩠ᨴᩈᩩᨵᨶ᩺”ᨲᩥ.
</Paragraph>

<Paragraph number="1296" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩔ ᨽᩥᨠ᩠ᨡᩩᨶᩮᩣ ᨲᩥᨱᨧ᩠ᨨᨴᨶᩣ ᩋᩉᩥ ᨡᨶ᩠ᨵᩮ ᨸᨲᨲᩥ. ᩈᩮᩣ ᨽᩦᨲᩮᩣ ᩅᩥᩔᩁᨾᨠᩣᩈᩥ. ᨽᩥᨠ᩠ᨡᩪ ᩏᨸᨵᩤᩅᩥᨲ᩠ᩅᩣ ᨲᩴ ᨽᩥᨠ᩠ᨡᩩᩴ ᩑᨲᨴᩅᩮᩤᨧᩩᩴ—  “ᨠᩥᩔ ᨲ᩠ᩅᩴ, ᩋᩣᩅᩩᩈᩮᩣ, ᩅᩥᩔᩁᨾᨠᩣᩈᩦ”ᨲᩥ? ᩋᨳ ᨡᩮᩣ ᩈᩮᩣ ᨽᩥᨠ᩠ᨡᩪᨶᩴ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩥ. ᨽᩥᨠ᩠ᨡᩪ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩅᩥᨲᩣᨶᨶ᩺”ᨲᩥ.
</Paragraph>

<Paragraph number="1297" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᨾᨬ᩠ᨧᨸᩣᨴᩮᨸᩥ ᨸᩦᨮᨸᩣᨴᩮᨸᩥ ᨳᩅᩥᨠᩣᨿᩮᩣ ᩃᨣ᩠ᨣᩮᨶ᩠ᨲᩥ. ᩏᨶ᩠ᨴᩪᩁᩮᩉᩥᨸᩥ ᩏᨸᨧᩥᨠᩣᩉᩥᨸᩥ ᨡᨩ᩠ᨩᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨽᩥᨲ᩠ᨲᩥᨡᩥᩃᩴ ᨶᩣᨣᨴᨶ᩠ᨲᨠᨶ᩺”ᨲᩥ.
</Paragraph>

<Paragraph number="1298" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᨾᨬ᩠ᨧᩮᨸᩥ ᨸᩦᨮᩮᨸᩥ ᨧᩦᩅᩁᩴ ᨶᩥᨠ᩠ᨡᩥᨸᨶ᩠ᨲᩥ. ᨧᩦᩅᩁᩴ ᨸᩁᩥᨽᩥᨩ᩠ᨩᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩅᩥᩉᩣᩁᩮ ᨧᩦᩅᩁᩅᩴᩈᩴ ᨧᩦᩅᩁᩁᨩ᩠ᨩᩩᨶ᩺”ᨲᩥ.
</Paragraph>

<Paragraph number="1299" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩅᩥᩉᩣᩁᩣ ᩋᨶᩣᩊᩥᨶ᩠ᨴᨠᩣ ᩉᩮᩣᨶ᩠ᨲᩥ ᩋᨸ᩠ᨸᨭᩥᩔᩁᨱᩣ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩋᩣᩊᩥᨶ᩠ᨴᩴ ᨸᨥᨶᩴ ᨸᨠᩩᨭ᩠ᨭᩴ ᩒᩈᩣᩁᨠᨶ᩺”ᨲᩥ. ᩋᩣᩊᩥᨶ᩠ᨴᩣ ᨸᩣᨠᨭᩣ ᩉᩮᩣᨶ᩠ᨲᩥ. ᨽᩥᨠ᩠ᨡᩪ ᩉᩥᩁᩥᨿᨶ᩠ᨲᩥ ᨶᩥᨸᨩ᩠ᨩᩥᨲᩩᩴ …ᨸᩮ…  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩈᩴᩈᩁᨱᨠᩥᨭᩥᨠᩴ ᩏᨣ᩠ᨥᩣᨭᨶᨠᩥᨭᩥᨠᨶ᩺”ᨲᩥ.
</Paragraph>
</Division>