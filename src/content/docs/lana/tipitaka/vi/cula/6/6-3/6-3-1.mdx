---
title: "6.3.1 ᩋᩅᩥᩔᨩ᩠ᨩᩥᨿᩅᨲ᩠ᨳᩩ"
tableOfContents: false
sidebar:
  order: 1
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="321" book="cula">

<Paragraph number="1384" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩈᩣᩅᨲ᩠ᨳᩥᨿᩣ ᩋᩅᩥᨴᩪᩁᩮ ᩋᨬ᩠ᨬᨲᩁᩈ᩠ᨾᩥᩴ ᨣᩤᨾᨠᩣᩅᩤᩈᩮ ᩋᩣᩅᩤᩈᩥᨠᩣ ᨽᩥᨠ᩠ᨡᩪ ᩏᨸᨴ᩠ᨴᩩᨲᩣ ᩉᩮᩣᨶ᩠ᨲᩥ ᩋᩣᨣᨶ᩠ᨲᩩᨠᨣᨾᩥᨠᩣᨶᩴ ᨽᩥᨠ᩠ᨡᩪᨶᩴ ᩈᩮᨶᩣᩈᨶᩴ ᨸᨬ᩠ᨬᨸᩮᨶ᩠ᨲᩣ. ᩋᨳ ᨡᩮᩣ ᨲᩮᩈᩴ ᨽᩥᨠ᩠ᨡᩪᨶᩴ ᩑᨲᨴᩉᩮᩣᩈᩥ—  “ᩑᨲᩁᩉᩥ ᨡᩮᩣ ᨾᨿᩴ, ᩋᩣᩅᩩᩈᩮᩣ, ᩏᨸᨴ᩠ᨴᩩᨲᩣ ᩋᩣᨣᨶ᩠ᨲᩩᨠᨣᨾᩥᨠᩣᨶᩴ ᨽᩥᨠ᩠ᨡᩪᨶᩴ ᩈᩮᨶᩣᩈᨶᩴ ᨸᨬ᩠ᨬᨸᩮᨶ᩠ᨲᩣ. ᩉᨶ᩠ᨴ ᨾᨿᩴ, ᩋᩣᩅᩩᩈᩮᩣ, ᩈᨻ᩠ᨻᩴ ᩈᩴᨥᩥᨠᩴ ᩈᩮᨶᩣᩈᨶᩴ ᩑᨠᩔ ᨴᩮᨾ. ᨲᩔ ᩈᨶ᩠ᨲᨠᩴ ᨸᩁᩥᨽᩩᨬ᩠ᨩᩥᩔᩣᨾᩣ”ᨲᩥ. ᨲᩮ ᩈᨻ᩠ᨻᩴ ᩈᩴᨥᩥᨠᩴ ᩈᩮᨶᩣᩈᨶᩴ ᩑᨠᩔ ᩋᨴᩴᩈᩩ. ᩋᩣᨣᨶ᩠ᨲᩩᨠᩣ ᨽᩥᨠ᩠ᨡᩪ ᨲᩮ ᨽᩥᨠ᩠ᨡᩪ ᩑᨲᨴᩅᩮᩤᨧᩩᩴ—  “ᩋᨾ᩠ᩉᩣᨠᩴ, ᩋᩣᩅᩩᩈᩮᩣ, ᩈᩮᨶᩣᩈᨶᩴ ᨸᨬ᩠ᨬᨸᩮᨳᩣ”ᨲᩥ. “ᨶᨲ᩠ᨳᩣᩅᩩᩈᩮᩣ, ᩈᩴᨥᩥᨠᩴ ᩈᩮᨶᩣᩈᨶᩴ; ᩈᨻ᩠ᨻᩴ ᩋᨾ᩠ᩉᩮᩉᩥ ᩑᨠᩔ ᨴᩥᨶ᩠ᨶᨶ᩺”ᨲᩥ. “ᨠᩥᩴ ᨸᨶ ᨲᩩᨾ᩠ᩉᩮ, ᩋᩣᩅᩩᩈᩮᩣ, ᩈᩴᨥᩥᨠᩴ ᩈᩮᨶᩣᩈᨶᩴ ᩅᩥᩔᨩ᩠ᨩᩮᨳᩣ”ᨲᩥ? “ᩑᩅᨾᩣᩅᩩᩈᩮᩣ”ᨲᩥ. ᨿᩮ ᨲᩮ ᨽᩥᨠ᩠ᨡᩪ ᩋᨸ᩠ᨸᩥᨧ᩠ᨨᩣ …ᨸᩮ…  ᨲᩮ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᨽᩥᨠ᩠ᨡᩪ ᩈᩴᨥᩥᨠᩴ ᩈᩮᨶᩣᩈᨶᩴ ᩅᩥᩔᨩ᩠ᨩᩮᩔᨶ᩠ᨲᩦ”ᨲᩥ. ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ …ᨸᩮ…  “ᩈᨧ᩠ᨧᩴ ᨠᩥᩁ, ᨽᩥᨠ᩠ᨡᩅᩮ, ᨽᩥᨠ᩠ᨡᩪ ᩈᩴᨥᩥᨠᩴ ᩈᩮᨶᩣᩈᨶᩴ ᩅᩥᩔᨩ᩠ᨩᩮᨶ᩠ᨲᩦ”ᨲᩥ? “ᩈᨧ᩠ᨧᩴ, ᨽᨣᩅᩤ”ᨲᩥ. ᩅᩥᨣᩁᩉᩥ ᨻᩩᨴ᩠ᨵᩮᩤ ᨽᨣᩅᩤ …ᨸᩮ…  ᨠᨳᨬ᩠ᩉᩥ ᨶᩣᨾ ᨲᩮ, ᨽᩥᨠ᩠ᨡᩅᩮ, ᨾᩮᩣᨥᨸᩩᩁᩥᩈᩣ ᩈᩴᨥᩥᨠᩴ ᩈᩮᨶᩣᩈᨶᩴ ᩅᩥᩔᨩ᩠ᨩᩮᩔᨶ᩠ᨲᩥ? ᨶᩮᨲᩴ, ᨽᩥᨠ᩠ᨡᩅᩮ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ …ᨸᩮ…  ᩅᩥᨣᩁᩉᩥᨲ᩠ᩅᩣ …ᨸᩮ…  ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—
</Paragraph>

<Paragraph number="1385" book="cula">
“ᨸᨬ᩠ᨧᩥᨾᩣᨶᩥ, ᨽᩥᨠ᩠ᨡᩅᩮ, ᩋᩅᩥᩔᨩ᩠ᨩᩥᨿᩣᨶᩥ, ᨶ ᩅᩥᩔᨩ᩠ᨩᩮᨲᨻ᩠ᨻᩣᨶᩥ, ᩈᩴᨥᩮᨶ ᩅᩤ ᨣᨱᩮᨶ ᩅᩤ ᨸᩩᨣ᩠ᨣᩃᩮᨶ ᩅᩤ. ᩅᩥᩔᨩ᩠ᨩᩥᨲᩣᨶᩥᨸᩥ ᩋᩅᩥᩔᨩ᩠ᨩᩥᨲᩣᨶᩥ ᩉᩮᩣᨶ᩠ᨲᩥ. ᨿᩮᩣ ᩅᩥᩔᨩ᩠ᨩᩮᨿ᩠ᨿ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ. ᨠᨲᨾᩣᨶᩥ ᨸᨬ᩠ᨧ? ᩋᩣᩁᩣᨾᩮᩣ, ᩋᩣᩁᩣᨾᩅᨲ᩠ᨳᩩ—  ᩍᨴᩴ ᨸᨮᨾᩴ ᩋᩅᩥᩔᨩ᩠ᨩᩥᨿᩴ, ᨶ ᩅᩥᩔᨩ᩠ᨩᩮᨲᨻ᩠ᨻᩴ, ᩈᩴᨥᩮᨶ ᩅᩤ ᨣᨱᩮᨶ ᩅᩤ ᨸᩩᨣ᩠ᨣᩃᩮᨶ ᩅᩤ. ᩅᩥᩔᨩ᩠ᨩᩥᨲᨾ᩠ᨸᩥ ᩋᩅᩥᩔᨩ᩠ᨩᩥᨲᩴ ᩉᩮᩣᨲᩥ. ᨿᩮᩣ ᩅᩥᩔᨩ᩠ᨩᩮᨿ᩠ᨿ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ.
</Paragraph>

<Paragraph number="1386" book="cula">
ᩅᩥᩉᩣᩁᩮᩣ, ᩅᩥᩉᩣᩁᩅᨲ᩠ᨳᩩ—  ᩍᨴᩴ ᨴᩩᨲᩥᨿᩴ ᩋᩅᩥᩔᨩ᩠ᨩᩥᨿᩴ, ᨶ ᩅᩥᩔᨩ᩠ᨩᩮᨲᨻ᩠ᨻᩴ, ᩈᩴᨥᩮᨶ ᩅᩤ ᨣᨱᩮᨶ ᩅᩤ ᨸᩩᨣ᩠ᨣᩃᩮᨶ ᩅᩤ. ᩅᩥᩔᨩ᩠ᨩᩥᨲᨾ᩠ᨸᩥ ᩋᩅᩥᩔᨩ᩠ᨩᩥᨲᩴ ᩉᩮᩣᨲᩥ. ᨿᩮᩣ ᩅᩥᩔᨩ᩠ᨩᩮᨿ᩠ᨿ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ.
</Paragraph>

<Paragraph number="1387" book="cula">
ᨾᨬ᩠ᨧᩮᩣ, ᨸᩦᨮᩴ, ᨽᩥᩈᩥ, ᨻᩥᨻ᩠ᨻᩮᩣᩉᨶᩴ—  ᩍᨴᩴ ᨲᨲᩥᨿᩴ ᩋᩅᩥᩔᨩ᩠ᨩᩥᨿᩴ, ᨶ ᩅᩥᩔᨩ᩠ᨩᩮᨲᨻ᩠ᨻᩴ, ᩈᩴᨥᩮᨶ ᩅᩤ ᨣᨱᩮᨶ ᩅᩤ ᨸᩩᨣ᩠ᨣᩃᩮᨶ ᩅᩤ. ᩅᩥᩔᨩ᩠ᨩᩥᨲᨾ᩠ᨸᩥ ᩋᩅᩥᩔᨩ᩠ᨩᩥᨲᩴ ᩉᩮᩣᨲᩥ. ᨿᩮᩣ ᩅᩥᩔᨩ᩠ᨩᩮᨿ᩠ᨿ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ.
</Paragraph>

<Paragraph number="1388" book="cula">
ᩃᩮᩣᩉᨠᩩᨾ᩠ᨽᩦ, ᩃᩮᩣᩉᨽᩣᨱᨠᩴ, ᩃᩮᩣᩉᩅᩤᩁᨠᩮᩣ, ᩃᩮᩣᩉᨠᨭᩣᩉᩴ, ᩅᩤᩈᩥ, ᨸᩁᩈᩩ, ᨠᩩᨮᩣᩁᩦ, ᨠᩩᨴᩤᩃᩮᩣ, ᨶᩥᨡᩣᨴᨶᩴ—  ᩍᨴᩴ ᨧᨲᩩᨲ᩠ᨳᩴ ᩋᩅᩥᩔᨩ᩠ᨩᩥᨿᩴ, ᨶ ᩅᩥᩔᨩ᩠ᨩᩮᨲᨻ᩠ᨻᩴ, ᩈᩴᨥᩮᨶ ᩅᩤ ᨣᨱᩮᨶ ᩅᩤ ᨸᩩᨣ᩠ᨣᩃᩮᨶ ᩅᩤ. ᩅᩥᩔᨩ᩠ᨩᩥᨲᨾ᩠ᨸᩥ ᩋᩅᩥᩔᨩ᩠ᨩᩥᨲᩴ ᩉᩮᩣᨲᩥ. ᨿᩮᩣ ᩅᩥᩔᨩ᩠ᨩᩮᨿ᩠ᨿ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ.
</Paragraph>

<Paragraph number="1389" book="cula">
ᩅᩃᩖᩥ, ᩅᩮᩊᩩ, ᨾᩩᨬ᩠ᨩᩴ, ᨸᨻ᩠ᨻᨩᩴ, ᨲᩥᨱᩴ, ᨾᨲ᩠ᨲᩥᨠᩣ, ᨴᩤᩁᩩᨽᨱ᩠ᨯᩴ, ᨾᨲ᩠ᨲᩥᨠᩣᨽᨱ᩠ᨯᩴ—  ᩍᨴᩴ ᨸᨬ᩠ᨧᨾᩴ ᩋᩅᩥᩔᨩ᩠ᨩᩥᨿᩴ, ᨶ ᩅᩥᩔᨩ᩠ᨩᩮᨲᨻ᩠ᨻᩴ, ᩈᩴᨥᩮᨶ ᩅᩤ ᨣᨱᩮᨶ ᩅᩤ ᨸᩩᨣ᩠ᨣᩃᩮᨶ ᩅᩤ. ᩅᩥᩔᨩ᩠ᨩᩥᨲᨾ᩠ᨸᩥ ᩋᩅᩥᩔᨩ᩠ᨩᩥᨲᩴ ᩉᩮᩣᨲᩥ. ᨿᩮᩣ ᩅᩥᩔᨩ᩠ᨩᩮᨿ᩠ᨿ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ. ᩍᨾᩣᨶᩥ ᨡᩮᩣ, ᨽᩥᨠ᩠ᨡᩅᩮ, ᨸᨬ᩠ᨧ ᩋᩅᩥᩔᨩ᩠ᨩᩥᨿᩣᨶᩥ, ᨶ ᩅᩥᩔᨩ᩠ᨩᩮᨲᨻ᩠ᨻᩣᨶᩥ, ᩈᩴᨥᩮᨶ ᩅᩤ ᨣᨱᩮᨶ ᩅᩤ ᨸᩩᨣ᩠ᨣᩃᩮᨶ ᩅᩤ. ᩅᩥᩔᨩ᩠ᨩᩥᨲᩣᨶᩥᨸᩥ ᩋᩅᩥᩔᨩ᩠ᨩᩥᨲᩣᨶᩥ ᩉᩮᩣᨶ᩠ᨲᩥ. ᨿᩮᩣ ᩅᩥᩔᨩ᩠ᨩᩮᨿ᩠ᨿ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔᩣ”ᨲᩥ.
</Paragraph>
</Division>