---
title: "6.2.3 ᩋᨣ᩠ᨣᩤᩈᨶᩣᨴᩥᩋᨶᩩᨩᩣᨶᨶ"
tableOfContents: false
sidebar:
  order: 3
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="310" book="cula">

<Paragraph number="1335" book="cula">
ᩋᨳ ᨡᩮᩣ ᨽᨣᩅᩤ ᩅᩮᩈᩣᩃᩥᨿᩴ ᨿᨳᩣᨽᩥᩁᨶ᩠ᨲᩴ ᩅᩥᩉᩁᩥᨲ᩠ᩅᩣ ᨿᩮᨶ ᩈᩣᩅᨲ᩠ᨳᩥ ᨲᩮᨶ ᨧᩣᩁᩥᨠᩴ ᨸᨠ᩠ᨠᩣᨾᩥ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨨᨻ᩠ᨻᨣ᩠ᨣᩥᨿᩣᨶᩴ ᨽᩥᨠ᩠ᨡᩪᨶᩴ ᩋᨶ᩠ᨲᩮᩅᩤᩈᩥᨠᩣ ᨽᩥᨠ᩠ᨡᩪ ᨻᩩᨴ᩠ᨵᨸ᩠ᨸᨾᩩᨡᩔ ᩈᩴᨥᩔ ᨸᩩᩁᨲᩮᩣ ᨸᩩᩁᨲᩮᩣ ᨣᨶ᩠ᨲ᩠ᩅᩣ ᩅᩥᩉᩣᩁᩮ ᨸᩁᩥᨣ᩠ᨣᨱ᩠ᩉᨶ᩠ᨲᩥ, ᩈᩮᨿ᩠ᨿᩣᨿᩮᩣ ᨸᩁᩥᨣ᩠ᨣᨱ᩠ᩉᨶ᩠ᨲᩥ—  “ᩍᨴᩴ ᩋᨾ᩠ᩉᩣᨠᩴ ᩏᨸᨩ᩠ᨫᩣᨿᩣᨶᩴ ᨽᩅᩥᩔᨲᩥ, ᩍᨴᩴ ᩋᨾ᩠ᩉᩣᨠᩴ ᩋᩣᨧᩁᩥᨿᩣᨶᩴ ᨽᩅᩥᩔᨲᩥ, ᩍᨴᩴ ᩋᨾ᩠ᩉᩣᨠᩴ ᨽᩅᩥᩔᨲᩦ”ᨲᩥ.
</Paragraph>

<Paragraph number="1336" book="cula">
ᩋᨳ ᨡᩮᩣ ᩋᩣᨿᩈ᩠ᨾᩣ ᩈᩣᩁᩥᨸᩩᨲ᩠ᨲᩮᩣ ᨻᩩᨴ᩠ᨵᨸ᩠ᨸᨾᩩᨡᩔ ᩈᩴᨥᩔ ᨸᩥᨭ᩠ᨮᩥᨲᩮᩣ ᨸᩥᨭ᩠ᨮᩥᨲᩮᩣ ᨣᨶ᩠ᨲ᩠ᩅᩣ ᩅᩥᩉᩣᩁᩮᩈᩩ ᨸᩁᩥᨣ᩠ᨣᩉᩥᨲᩮᩈᩩ, ᩈᩮᨿ᩠ᨿᩣᩈᩩ ᨸᩁᩥᨣ᩠ᨣᩉᩥᨲᩣᩈᩩ, ᩈᩮᨿ᩠ᨿᩴ ᩋᩃᨽᨾᩣᨶᩮᩣ ᩋᨬ᩠ᨬᨲᩁᩈ᩠ᨾᩥᩴ ᩁᩩᨠ᩠ᨡᨾᩪᩃᩮ ᨶᩥᩈᩦᨴᩥ. ᩋᨳ ᨡᩮᩣ ᨽᨣᩅᩤ ᩁᨲ᩠ᨲᩥᨿᩣ ᨸᨧ᩠ᨧᩪᩈᩈᨾᨿᩴ ᨸᨧ᩠ᨧᩩᨭ᩠ᨮᩣᨿ ᩏᨠ᩠ᨠᩣᩈᩥ. ᩋᩣᨿᩈ᩠ᨾᩣᨸᩥ ᩈᩣᩁᩥᨸᩩᨲ᩠ᨲᩮᩣ ᩏᨠ᩠ᨠᩣᩈᩥ. “ᨠᩮᩣ ᩑᨲ᩠ᨳᩣ”ᨲᩥ? “ᩋᩉᩴ, ᨽᨣᩅᩤ, ᩈᩣᩁᩥᨸᩩᨲ᩠ᨲᩮᩣ”ᨲᩥ. “ᨠᩥᩔ ᨲ᩠ᩅᩴ, ᩈᩣᩁᩥᨸᩩᨲ᩠ᨲ, ᩍᨵ ᨶᩥᩈᩥᨶ᩠ᨶᩮᩣ”ᨲᩥ? ᩋᨳ ᨡᩮᩣ ᩋᩣᨿᩈ᩠ᨾᩣ ᩈᩣᩁᩥᨸᩩᨲ᩠ᨲᩮᩣ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩥ. ᩋᨳ ᨡᩮᩣ ᨽᨣᩅᩤ ᩑᨲᩈ᩠ᨾᩥᩴ ᨶᩥᨴᩤᨶᩮ ᩑᨲᩈ᩠ᨾᩥᩴ ᨸᨠᩁᨱᩮ ᨽᩥᨠ᩠ᨡᩩᩈᩴᨥᩴ ᩈᨶ᩠ᨶᩥᨸᩣᨲᩣᨸᩮᨲ᩠ᩅᩣ ᨽᩥᨠ᩠ᨡᩪ ᨸᨭᩥᨸᩩᨧ᩠ᨨᩥ—  “ᩈᨧ᩠ᨧᩴ ᨠᩥᩁ, ᨽᩥᨠ᩠ᨡᩅᩮ, ᨨᨻ᩠ᨻᨣ᩠ᨣᩥᨿᩣᨶᩴ ᨽᩥᨠ᩠ᨡᩪᨶᩴ ᩋᨶ᩠ᨲᩮᩅᩤᩈᩥᨠᩣ ᨽᩥᨠ᩠ᨡᩪ ᨻᩩᨴ᩠ᨵᨸ᩠ᨸᨾᩩᨡᩔ ᩈᩴᨥᩔ ᨸᩩᩁᨲᩮᩣ ᨸᩩᩁᨲᩮᩣ ᨣᨶ᩠ᨲ᩠ᩅᩣ ᩅᩥᩉᩣᩁᩮ ᨸᩁᩥᨣ᩠ᨣᨱ᩠ᩉᨶ᩠ᨲᩥ, ᩈᩮᨿ᩠ᨿᩣᨿᩮᩣ ᨸᩁᩥᨣ᩠ᨣᨱ᩠ᩉᨶ᩠ᨲᩥ—  ᩍᨴᩴ ᩋᨾ᩠ᩉᩣᨠᩴ ᩏᨸᨩ᩠ᨫᩣᨿᩣᨶᩴ ᨽᩅᩥᩔᨲᩥ, ᩍᨴᩴ ᩋᨾ᩠ᩉᩣᨠᩴ ᩋᩣᨧᩁᩥᨿᩣᨶᩴ ᨽᩅᩥᩔᨲᩥ, ᩍᨴᩴ ᩋᨾ᩠ᩉᩣᨠᩴ ᨽᩅᩥᩔᨲᩦ”ᨲᩥ? “ᩈᨧ᩠ᨧᩴ, ᨽᨣᩅᩤ”ᨲᩥ. ᩅᩥᨣᩁᩉᩥ ᨻᩩᨴ᩠ᨵᩮᩤ ᨽᨣᩅᩤ …ᨸᩮ…  ᨠᨳᨬ᩠ᩉᩥ ᨶᩣᨾ ᨲᩮ, ᨽᩥᨠ᩠ᨡᩅᩮ, ᨾᩮᩣᨥᨸᩩᩁᩥᩈᩣ ᨻᩩᨴ᩠ᨵᨸ᩠ᨸᨾᩩᨡᩔ ᩈᩴᨥᩔ ᨸᩩᩁᨲᩮᩣ ᨸᩩᩁᨲᩮᩣ ᨣᨶ᩠ᨲ᩠ᩅᩣ ᩅᩥᩉᩣᩁᩮ ᨸᩁᩥᨣ᩠ᨣᩉᩮᩔᨶ᩠ᨲᩥ, ᩈᩮᨿ᩠ᨿᩣᨿᩮᩣ ᨸᩁᩥᨣ᩠ᨣᩉᩮᩔᨶ᩠ᨲᩥ—  ᩍᨴᩴ ᩋᨾ᩠ᩉᩣᨠᩴ ᩏᨸᨩ᩠ᨫᩣᨿᩣᨶᩴ ᨽᩅᩥᩔᨲᩥ, ᩍᨴᩴ ᩋᨾ᩠ᩉᩣᨠᩴ ᩋᩣᨧᩁᩥᨿᩣᨶᩴ ᨽᩅᩥᩔᨲᩥ, ᩍᨴᩴ ᩋᨾ᩠ᩉᩣᨠᩴ ᨽᩅᩥᩔᨲᩦᨲᩥ. ᨶᩮᨲᩴ, ᨽᩥᨠ᩠ᨡᩅᩮ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ …ᨸᩮ…  ᩅᩥᨣᩁᩉᩥᨲ᩠ᩅᩣ …ᨸᩮ…  ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᨠᩮᩣ, ᨽᩥᨠ᩠ᨡᩅᩮ, ᩋᩁᩉᨲᩥ ᩋᨣ᩠ᨣᩤᩈᨶᩴ ᩋᨣ᩠ᨣᩮᩤᨴᨠᩴ ᩋᨣ᩠ᨣᨸᩥᨱ᩠ᨯᨶ᩺”ᨲᩥ?
</Paragraph>

<Paragraph number="1337" book="cula">
ᩑᨠᨧ᩠ᨧᩮ ᨽᩥᨠ᩠ᨡᩪ ᩑᩅᨾᩣᩉᩴᩈᩩ—  “ᨿᩮᩣ, ᨽᨣᩅᩤ, ᨡᨲ᩠ᨲᩥᨿᨠᩩᩃᩣ ᨸᨻ᩠ᨻᨩᩥᨲᩮᩣ ᩈᩮᩣ ᩋᩁᩉᨲᩥ ᩋᨣ᩠ᨣᩤᩈᨶᩴ ᩋᨣ᩠ᨣᩮᩤᨴᨠᩴ ᩋᨣ᩠ᨣᨸᩥᨱ᩠ᨯᨶ᩺”ᨲᩥ. ᩑᨠᨧ᩠ᨧᩮ ᨽᩥᨠ᩠ᨡᩪ ᩑᩅᨾᩣᩉᩴᩈᩩ—  “ᨿᩮᩣ, ᨽᨣᩅᩤ, ᨻᩕᩣᩉ᩠ᨾᨱᨠᩩᩃᩣ ᨸᨻ᩠ᨻᨩᩥᨲᩮᩣ ᩈᩮᩣ ᩋᩁᩉᨲᩥ ᩋᨣ᩠ᨣᩤᩈᨶᩴ ᩋᨣ᩠ᨣᩮᩤᨴᨠᩴ ᩋᨣ᩠ᨣᨸᩥᨱ᩠ᨯᨶ᩺”ᨲᩥ. ᩑᨠᨧ᩠ᨧᩮ ᨽᩥᨠ᩠ᨡᩪ ᩑᩅᨾᩣᩉᩴᩈᩩ—  “ᨿᩮᩣ, ᨽᨣᩅᩤ, ᨣᩉᨸᨲᩥᨠᩩᩃᩣ ᨸᨻ᩠ᨻᨩᩥᨲᩮᩣ ᩈᩮᩣ ᩋᩁᩉᨲᩥ ᩋᨣ᩠ᨣᩤᩈᨶᩴ ᩋᨣ᩠ᨣᩮᩤᨴᨠᩴ ᩋᨣ᩠ᨣᨸᩥᨱ᩠ᨯᨶ᩺”ᨲᩥ. ᩑᨠᨧ᩠ᨧᩮ ᨽᩥᨠ᩠ᨡᩪ ᩑᩅᨾᩣᩉᩴᩈᩩ—  “ᨿᩮᩣ, ᨽᨣᩅᩤ, ᩈᩩᨲ᩠ᨲᨶ᩠ᨲᩥᨠᩮᩣ ᩈᩮᩣ ᩋᩁᩉᨲᩥ ᩋᨣ᩠ᨣᩤᩈᨶᩴ ᩋᨣ᩠ᨣᩮᩤᨴᨠᩴ ᩋᨣ᩠ᨣᨸᩥᨱ᩠ᨯᨶ᩺”ᨲᩥ. ᩑᨠᨧ᩠ᨧᩮ ᨽᩥᨠ᩠ᨡᩪ ᩑᩅᨾᩣᩉᩴᩈᩩ—  “ᨿᩮᩣ, ᨽᨣᩅᩤ, ᩅᩥᨶᨿᨵᩁᩮᩣ ᩈᩮᩣ ᩋᩁᩉᨲᩥ ᩋᨣ᩠ᨣᩤᩈᨶᩴ ᩋᨣ᩠ᨣᩮᩤᨴᨠᩴ ᩋᨣ᩠ᨣᨸᩥᨱ᩠ᨯᨶ᩺”ᨲᩥ. ᩑᨠᨧ᩠ᨧᩮ ᨽᩥᨠ᩠ᨡᩪ ᩑᩅᨾᩣᩉᩴᩈᩩ—  “ᨿᩮᩣ, ᨽᨣᩅᩤ, ᨵᨾ᩠ᨾᨠᨳᩥᨠᩮᩣ ᩈᩮᩣ ᩋᩁᩉᨲᩥ ᩋᨣ᩠ᨣᩤᩈᨶᩴ ᩋᨣ᩠ᨣᩮᩤᨴᨠᩴ ᩋᨣ᩠ᨣᨸᩥᨱ᩠ᨯᨶ᩺”ᨲᩥ. ᩑᨠᨧ᩠ᨧᩮ ᨽᩥᨠ᩠ᨡᩪ ᩑᩅᨾᩣᩉᩴᩈᩩ—  “ᨿᩮᩣ, ᨽᨣᩅᩤ, ᨸᨮᨾᩔ ᨫᩣᨶᩔ ᩃᩣᨽᩦ ᩈᩮᩣ ᩋᩁᩉᨲᩥ ᩋᨣ᩠ᨣᩤᩈᨶᩴ ᩋᨣ᩠ᨣᩮᩤᨴᨠᩴ ᩋᨣ᩠ᨣᨸᩥᨱ᩠ᨯᨶ᩺”ᨲᩥ. ᩑᨠᨧ᩠ᨧᩮ ᨽᩥᨠ᩠ᨡᩪ ᩑᩅᨾᩣᩉᩴᩈᩩ—  “ᨿᩮᩣ, ᨽᨣᩅᩤ, ᨴᩩᨲᩥᨿᩔ ᨫᩣᨶᩔ ᩃᩣᨽᩦ ᩈᩮᩣ ᩋᩁᩉᨲᩥ ᩋᨣ᩠ᨣᩤᩈᨶᩴ ᩋᨣ᩠ᨣᩮᩤᨴᨠᩴ ᩋᨣ᩠ᨣᨸᩥᨱ᩠ᨯᨶ᩺”ᨲᩥ. ᩑᨠᨧ᩠ᨧᩮ ᨽᩥᨠ᩠ᨡᩪ ᩑᩅᨾᩣᩉᩴᩈᩩ—  “ᨿᩮᩣ, ᨽᨣᩅᩤ, ᨲᨲᩥᨿᩔ ᨫᩣᨶᩔ ᩃᩣᨽᩦ ᩈᩮᩣ ᩋᩁᩉᨲᩥ ᩋᨣ᩠ᨣᩤᩈᨶᩴ ᩋᨣ᩠ᨣᩮᩤᨴᨠᩴ ᩋᨣ᩠ᨣᨸᩥᨱ᩠ᨯᨶ᩺”ᨲᩥ. ᩑᨠᨧ᩠ᨧᩮ ᨽᩥᨠ᩠ᨡᩪ ᩑᩅᨾᩣᩉᩴᩈᩩ—  “ᨿᩮᩣ, ᨽᨣᩅᩤ, ᨧᨲᩩᨲ᩠ᨳᩔ ᨫᩣᨶᩔ ᩃᩣᨽᩦ ᩈᩮᩣ ᩋᩁᩉᨲᩥ ᩋᨣ᩠ᨣᩤᩈᨶᩴ ᩋᨣ᩠ᨣᩮᩤᨴᨠᩴ ᩋᨣ᩠ᨣᨸᩥᨱ᩠ᨯᨶ᩺”ᨲᩥ. ᩑᨠᨧ᩠ᨧᩮ ᨽᩥᨠ᩠ᨡᩪ ᩑᩅᨾᩣᩉᩴᩈᩩ—  “ᨿᩮᩣ, ᨽᨣᩅᩤ, ᩈᩮᩣᨲᩣᨸᨶ᩠ᨶᩮᩣ ᩈᩮᩣ ᩋᩁᩉᨲᩥ ᩋᨣ᩠ᨣᩤᩈᨶᩴ ᩋᨣ᩠ᨣᩮᩤᨴᨠᩴ ᩋᨣ᩠ᨣᨸᩥᨱ᩠ᨯᨶ᩺”ᨲᩥ. ᩑᨠᨧ᩠ᨧᩮ ᨽᩥᨠ᩠ᨡᩪ ᩑᩅᨾᩣᩉᩴᩈᩩ—  “ᨿᩮᩣ, ᨽᨣᩅᩤ, ᩈᨠᨴᩤᨣᩤᨾᩦ …ᨸᩮ…  ᨿᩮᩣ, ᨽᨣᩅᩤ, ᩋᨶᩣᨣᩤᨾᩦ …ᨸᩮ…  ᨿᩮᩣ, ᨽᨣᩅᩤ, ᩋᩁᩉᩣ ᩈᩮᩣ ᩋᩁᩉᨲᩥ ᩋᨣ᩠ᨣᩤᩈᨶᩴ ᩋᨣ᩠ᨣᩮᩤᨴᨠᩴ ᩋᨣ᩠ᨣᨸᩥᨱ᩠ᨯᨶ᩺”ᨲᩥ. ᩑᨠᨧ᩠ᨧᩮ ᨽᩥᨠ᩠ᨡᩪ ᩑᩅᨾᩣᩉᩴᩈᩩ—  “ᨿᩮᩣ, ᨽᨣᩅᩤ, ᨲᩮᩅᩥᨩ᩠ᨩᩮᩣ ᩈᩮᩣ ᩋᩁᩉᨲᩥ ᩋᨣ᩠ᨣᩤᩈᨶᩴ ᩋᨣ᩠ᨣᩮᩤᨴᨠᩴ ᩋᨣ᩠ᨣᨸᩥᨱ᩠ᨯᨶ᩺”ᨲᩥ. ᩑᨠᨧ᩠ᨧᩮ ᨽᩥᨠ᩠ᨡᩪ ᩑᩅᨾᩣᩉᩴᩈᩩ—  “ᨿᩮᩣ, ᨽᨣᩅᩤ, ᨨᩊᨽᩥᨬ᩠ᨬᩮᩣ ᩈᩮᩣ ᩋᩁᩉᨲᩥ ᩋᨣ᩠ᨣᩤᩈᨶᩴ ᩋᨣ᩠ᨣᩮᩤᨴᨠᩴ ᩋᨣ᩠ᨣᨸᩥᨱ᩠ᨯᨶ᩺”ᨲᩥ.
</Paragraph>

</Division>
<Division number="311" book="cula">

<Paragraph number="1338" book="cula">
ᩋᨳ ᨡᩮᩣ ᨽᨣᩅᩤ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᨽᩪᨲᨸᩩᨻ᩠ᨻᩴ, ᨽᩥᨠ᩠ᨡᩅᩮ, ᩉᩥᨾᩅᨶ᩠ᨲᨸᨴᩮᩈᩮ ᨾᩉᩣᨶᩥᨣᩕᩮᩤᨵᩮᩤ ᩋᩉᩮᩣᩈᩥ. ᨲᩴ ᨲᨿᩮᩣ ᩈᩉᩣᨿᩣ ᩏᨸᨶᩥᩔᩣᨿ ᩅᩥᩉᩁᩥᩴᩈᩩ—  ᨲᩥᨲ᩠ᨲᩥᩁᩮᩣ ᨧ, ᨾᨠ᩠ᨠᨭᩮᩣ ᨧ, ᩉᨲ᩠ᨳᩥᨶᩣᨣᩮᩤ ᨧ. ᨲᩮ ᩋᨬ᩠ᨬᨾᨬ᩠ᨬᩴ ᩋᨣᩤᩁᩅᩤ ᩋᨸ᩠ᨸᨲᩥᩔᩣ ᩋᩈᨽᩣᨣᩅᩩᨲ᩠ᨲᩥᨠᩣ ᩅᩥᩉᩁᨶ᩠ᨲᩥ. ᩋᨳ ᨡᩮᩣ, ᨽᩥᨠ᩠ᨡᩅᩮ, ᨲᩮᩈᩴ ᩈᩉᩣᨿᩣᨶᩴ ᩑᨲᨴᩉᩮᩣᩈᩥ—  ‘ᩋᩉᩮᩣ ᨶᩪᨶ ᨾᨿᩴ ᨩᩣᨶᩮᨿ᩠ᨿᩣᨾ ᨿᩴ ᩋᨾ᩠ᩉᩣᨠᩴ ᨩᩣᨲᩥᨿᩣ ᨾᩉᨶ᩠ᨲᨲᩁᩴ ᨲᩴ ᨾᨿᩴ ᩈᨠ᩠ᨠᩁᩮᨿ᩠ᨿᩣᨾ ᨣᩁᩩᩴ ᨠᩁᩮᨿ᩠ᨿᩣᨾ ᨾᩣᨶᩮᨿ᩠ᨿᩣᨾ ᨸᩪᨩᩮᨿ᩠ᨿᩣᨾ, ᨲᩔ ᨧ ᨾᨿᩴ ᩒᩅᩤᨴᩮ ᨲᩥᨭ᩠ᨮᩮᨿ᩠ᨿᩣᨾᩣ’ᨲᩥ.
</Paragraph>

<Paragraph number="1339" book="cula">
ᩋᨳ ᨡᩮᩣ, ᨽᩥᨠ᩠ᨡᩅᩮ, ᨲᩥᨲ᩠ᨲᩥᩁᩮᩣ ᨧ ᨾᨠ᩠ᨠᨭᩮᩣ ᨧ ᩉᨲ᩠ᨳᩥᨶᩣᨣᩴ ᨸᩩᨧ᩠ᨨᩥᩴᩈᩩ—  ‘ᨲ᩠ᩅᩴ, ᩈᨾ᩠ᨾ, ᨠᩥᩴ ᨸᩮᩣᩁᩣᨱᩴ ᩈᩁᩈᩦ’ᨲᩥ? ‘ᨿᨴᩤᩉᩴ, ᩈᨾ᩠ᨾᩣ, ᨸᩮᩣᨲᩮᩣ ᩉᩮᩣᨾᩥ, ᩍᨾᩴ ᨶᩥᨣᩕᩮᩤᨵᩴ ᩋᨶ᩠ᨲᩁᩣ ᩈᨲ᩠ᨳᩦᨶᩴ ᨠᩁᩥᨲ᩠ᩅᩣ ᩋᨲᩥᨠ᩠ᨠᨾᩣᨾᩥ, ᩋᨣ᩠ᨣᩘᨠᩩᩁᨠᩴ ᨾᩮ ᩏᨴᩁᩴ ᨨᩩᨸᨲᩥ. ᩍᨾᩣᩉᩴ, ᩈᨾ᩠ᨾᩣ, ᨸᩮᩣᩁᩣᨱᩴ ᩈᩁᩣᨾᩦ’ᨲᩥ.
</Paragraph>

<Paragraph number="1340" book="cula">
ᩋᨳ ᨡᩮᩣ, ᨽᩥᨠ᩠ᨡᩅᩮ, ᨲᩥᨲ᩠ᨲᩥᩁᩮᩣ ᨧ ᩉᨲ᩠ᨳᩥᨶᩣᨣᩮᩤ ᨧ ᨾᨠ᩠ᨠᨭᩴ ᨸᩩᨧ᩠ᨨᩥᩴᩈᩩ—  ‘ᨲ᩠ᩅᩴ, ᩈᨾ᩠ᨾ, ᨠᩥᩴ ᨸᩮᩣᩁᩣᨱᩴ ᩈᩁᩈᩦ’ᨲᩥ? ‘ᨿᨴᩤᩉᩴ, ᩈᨾ᩠ᨾᩣ, ᨨᩣᨸᩮᩣ ᩉᩮᩣᨾᩥ, ᨨᨾᩣᨿᩴ ᨶᩥᩈᩦᨴᩥᨲ᩠ᩅᩣ ᩍᨾᩔ ᨶᩥᨣᩕᩮᩤᨵᩔ ᩋᨣ᩠ᨣᩘᨠᩩᩁᨠᩴ ᨡᩣᨴᩤᨾᩥ. ᩍᨾᩣᩉᩴ, ᩈᨾ᩠ᨾᩣ, ᨸᩮᩣᩁᩣᨱᩴ ᩈᩁᩣᨾᩦ’ᨲᩥ.
</Paragraph>

<Paragraph number="1341" book="cula">
ᩋᨳ ᨡᩮᩣ, ᨽᩥᨠ᩠ᨡᩅᩮ, ᨾᨠ᩠ᨠᨭᩮᩣ ᨧ ᩉᨲ᩠ᨳᩥᨶᩣᨣᩮᩤ ᨧ ᨲᩥᨲ᩠ᨲᩥᩁᩴ ᨸᩩᨧ᩠ᨨᩥᩴᩈᩩ—  ‘ᨲ᩠ᩅᩴ, ᩈᨾ᩠ᨾ, ᨠᩥᩴ ᨸᩮᩣᩁᩣᨱᩴ ᩈᩁᩈᩦ’ᨲᩥ? ‘ᩋᨾᩩᨠᩈ᩠ᨾᩥᩴ, ᩈᨾ᩠ᨾᩣ, ᩒᨠᩣᩈᩮ ᨾᩉᩣᨶᩥᨣᩕᩮᩤᨵᩮᩤ ᩋᩉᩮᩣᩈᩥ. ᨲᨲᩮᩣ ᩋᩉᩴ ᨹᩃᩴ ᨽᨠ᩠ᨡᩥᨲ᩠ᩅᩣ ᩍᨾᩈ᩠ᨾᩥᩴ ᩒᨠᩣᩈᩮ ᩅᨧ᩠ᨧᩴ ᩋᨠᩣᩈᩥᩴ; ᨲᩔᩣᨿᩴ ᨶᩥᨣᩕᩮᩤᨵᩮᩤ ᨩᩣᨲᩮᩣ. ᨲᨴᩤᩉᩴ, ᩈᨾ᩠ᨾᩣ, ᨩᩣᨲᩥᨿᩣ ᨾᩉᨶ᩠ᨲᨲᩁᩮᩣ’ᨲᩥ.
</Paragraph>

<Paragraph number="1342" book="cula">
ᩋᨳ ᨡᩮᩣ, ᨽᩥᨠ᩠ᨡᩅᩮ, ᨾᨠ᩠ᨠᨭᩮᩣ ᨧ ᩉᨲ᩠ᨳᩥᨶᩣᨣᩮᩤ ᨧ ᨲᩥᨲ᩠ᨲᩥᩁᩴ ᩑᨲᨴᩅᩮᩤᨧᩩᩴ—  ‘ᨲ᩠ᩅᩴ, ᩈᨾ᩠ᨾ, ᩋᨾ᩠ᩉᩣᨠᩴ ᨩᩣᨲᩥᨿᩣ ᨾᩉᨶ᩠ᨲᨲᩁᩮᩣ. ᨲᩴ ᨾᨿᩴ ᩈᨠ᩠ᨠᩁᩥᩔᩣᨾ ᨣᩁᩩᩴ ᨠᩁᩥᩔᩣᨾ ᨾᩣᨶᩮᩔᩣᨾ ᨸᩪᨩᩮᩔᩣᨾ, ᨲᩩᨿ᩠ᩉᨬ᩠ᨧ ᨾᨿᩴ ᩒᩅᩤᨴᩮ ᨸᨲᩥᨭ᩠ᨮᩥᩔᩣᨾᩣ’ᨲᩥ. ᩋᨳ ᨡᩮᩣ, ᨽᩥᨠ᩠ᨡᩅᩮ, ᨲᩥᨲ᩠ᨲᩥᩁᩮᩣ ᨾᨠ᩠ᨠᨭᨬ᩠ᨧ ᩉᨲ᩠ᨳᩥᨶᩣᨣᨬ᩠ᨧ ᨸᨬ᩠ᨧᩈᩩ ᩈᩦᩃᩮᩈᩩ ᩈᨾᩣᨴᨸᩮᩈᩥ, ᩋᨲ᩠ᨲᨶᩣ ᨧ ᨸᨬ᩠ᨧᩈᩩ ᩈᩦᩃᩮᩈᩩ ᩈᨾᩣᨴᩤᨿ ᩅᨲ᩠ᨲᨲᩥ. ᨲᩮ ᩋᨬ᩠ᨬᨾᨬ᩠ᨬᩴ ᩈᨣᩤᩁᩅᩤ ᩈᨸ᩠ᨸᨲᩥᩔᩣ ᩈᨽᩣᨣᩅᩩᨲ᩠ᨲᩥᨠᩣ ᩅᩥᩉᩁᩥᨲ᩠ᩅᩣ ᨠᩣᨿᩔ ᨽᩮᨴᩤ ᨸᩁᩴ ᨾᩁᨱᩣ ᩈᩩᨣᨲᩥᩴ ᩈᨣ᩠ᨣᩴ ᩃᩮᩣᨠᩴ ᩏᨸᨸᨩ᩠ᨩᩥᩴᩈᩩ. ᩑᩅᩴ ᨡᩮᩣ ᨲᩴ, ᨽᩥᨠ᩠ᨡᩅᩮ, ᨲᩥᨲ᩠ᨲᩥᩁᩥᨿᩴ ᨶᩣᨾ ᨻᩕᩉ᩠ᨾᨧᩁᩥᨿᩴ ᩋᩉᩮᩣᩈᩥ.
</Paragraph>

<Paragraph number="1343" type="verses" book="cula">
_‘ᨿᩮ ᩅᩩᨯ᩠ᨰᨾᨸᨧᩣᨿᨶ᩠ᨲᩥ,_  
_ᨶᩁᩣ ᨵᨾ᩠ᨾᩔ ᨠᩮᩣᩅᩥᨴᩤ;_  
_ᨴᩥᨭ᩠ᨮᩮ ᨵᨾ᩠ᨾᩮ ᨧ ᨸᩣᩈᩴᩈᩣ,_  
_ᩈᨾ᩠ᨸᩁᩣᨿᩮ ᨧ ᩈᩩᨣ᩠ᨣᨲᩦ’ᨲᩥ._  

</Paragraph>

<Paragraph number="1344" book="cula">
ᨲᩮ ᩉᩥ ᨶᩣᨾ, ᨽᩥᨠ᩠ᨡᩅᩮ, ᨲᩥᩁᨧ᩠ᨨᩣᨶᨣᨲᩣ ᨸᩣᨱᩣ ᩋᨬ᩠ᨬᨾᨬ᩠ᨬᩴ ᩈᨣᩤᩁᩅᩤ ᩈᨸ᩠ᨸᨲᩥᩔᩣ ᩈᨽᩣᨣᩅᩩᨲ᩠ᨲᩥᨠᩣ ᩅᩥᩉᩁᩥᩔᨶ᩠ᨲᩥ. ᩍᨵ ᨡᩮᩣ ᨲᩴ, ᨽᩥᨠ᩠ᨡᩅᩮ, ᩈᩮᩣᨽᩮᨳ ᨿᩴ ᨲᩩᨾ᩠ᩉᩮ ᩑᩅᩴ ᩈ᩠ᩅᩣᨠ᩠ᨡᩣᨲᩮ ᨵᨾ᩠ᨾᩅᩥᨶᨿᩮ ᨸᨻ᩠ᨻᨩᩥᨲᩣ ᩈᨾᩣᨶᩣ ᩋᨬ᩠ᨬᨾᨬ᩠ᨬᩴ ᩋᨣᩤᩁᩅᩤ ᩋᨸ᩠ᨸᨲᩥᩔᩣ ᩋᩈᨽᩣᨣᩅᩩᨲ᩠ᨲᩥᨠᩣ ᩅᩥᩉᩁᩮᨿ᩠ᨿᩣᨳ? ᨶᩮᨲᩴ, ᨽᩥᨠ᩠ᨡᩅᩮ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ …ᨸᩮ…  ᩅᩥᨣᩁᩉᩥᨲ᩠ᩅᩣ …ᨸᩮ…  ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨿᨳᩣᩅᩩᨯ᩠ᨰᩴ ᩋᨽᩥᩅᩤᨴᨶᩴ, ᨸᨧ᩠ᨧᩩᨭ᩠ᨮᩣᨶᩴ, ᩋᨬ᩠ᨩᩃᩥᨠᨾ᩠ᨾᩴ, ᩈᩣᨾᩦᨧᩥᨠᨾ᩠ᨾᩴ, ᩋᨣ᩠ᨣᩤᩈᨶᩴ, ᩋᨣ᩠ᨣᩮᩤᨴᨠᩴ, ᩋᨣ᩠ᨣᨸᩥᨱ᩠ᨯᩴ. ᨶ ᨧ, ᨽᩥᨠ᩠ᨡᩅᩮ, ᩈᩴᨥᩥᨠᩴ ᨿᨳᩣᩅᩩᨯ᩠ᨰᩴ ᨸᨭᩥᨻᩣᩉᩥᨲᨻ᩠ᨻᩴ. ᨿᩮᩣ ᨸᨭᩥᨻᩣᩉᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>
</Division>