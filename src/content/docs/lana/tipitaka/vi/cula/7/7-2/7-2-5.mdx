---
title: "7.2.5 ᨶᩣᩊᩣᨣᩥᩁᩥᨸᩮᩈᨶ"
tableOfContents: false
sidebar:
  order: 5
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="342" book="cula">

<Paragraph number="1550" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩁᩣᨩᨣᩉᩮ ᨶᩣᩊᩣᨣᩥᩁᩥ ᨶᩣᨾ ᩉᨲ᩠ᨳᩦ ᨧᨱ᩠ᨯᩮᩣ ᩉᩮᩣᨲᩥ, ᨾᨶᩩᩔᨥᩣᨲᨠᩮᩣ. ᩋᨳ ᨡᩮᩣ ᨴᩮᩅᨴᨲ᩠ᨲᩮᩣ ᩁᩣᨩᨣᩉᩴ ᨸᩅᩥᩈᩥᨲ᩠ᩅᩣ ᩉᨲ᩠ᨳᩥᩈᩣᩃᩴ ᨣᨶ᩠ᨲ᩠ᩅᩣ ᩉᨲ᩠ᨳᩥᨽᨱ᩠ᨯᩮ ᩑᨲᨴᩅᩮᩤᨧ—  “ᨾᨿᩴ ᨡᩮᩣ, ᨽᨱᩮ, ᩁᩣᨩᨬᩣᨲᨠᩣ ᨶᩣᨾ ᨸᨭᩥᨻᩃᩣ ᨶᩦᨧᨭ᩠ᨮᩣᨶᩥᨿᩴ ᩏᨧ᩠ᨧᨭ᩠ᨮᩣᨶᩮ ᨮᨸᩮᨲᩩᩴ, ᨽᨲ᩠ᨲᨾ᩠ᨸᩥ ᩅᩮᨲᨶᨾ᩠ᨸᩥ ᩅᨯ᩠ᨰᩣᨸᩮᨲᩩᩴ. ᨲᩮᨶ ᩉᩥ, ᨽᨱᩮ, ᨿᨴᩤ ᩈᨾᨱᩮᩣ ᨣᩮᩤᨲᨾᩮᩣ ᩍᨾᩴ ᩁᨧ᩠ᨨᩴ ᨸᨭᩥᨸᨶ᩠ᨶᩮᩣ ᩉᩮᩣᨲᩥ, ᨲᨴᩤ ᩍᨾᩴ ᨶᩣᩊᩣᨣᩥᩁᩥᩴ ᩉᨲ᩠ᨳᩥᩴ ᨾᩩᨬ᩠ᨧᩮᨲ᩠ᩅᩣ ᩍᨾᩴ ᩁᨧ᩠ᨨᩴ ᨸᨭᩥᨸᩣᨴᩮᨳᩣ”ᨲᩥ. “ᩑᩅᩴ, ᨽᨶ᩠ᨲᩮ”ᨲᩥ ᨡᩮᩣ ᨲᩮ ᩉᨲ᩠ᨳᩥᨽᨱ᩠ᨯᩣ ᨴᩮᩅᨴᨲ᩠ᨲᩔ ᨸᨧ᩠ᨧᩔᩮᩣᩈᩩᩴ. ᩋᨳ ᨡᩮᩣ ᨽᨣᩅᩤ ᨸᩩᨻ᩠ᨻᨱ᩠ᩉᩈᨾᨿᩴ ᨶᩥᩅᩤᩈᩮᨲ᩠ᩅᩣ ᨸᨲ᩠ᨲᨧᩦᩅᩁᨾᩣᨴᩤᨿ ᩈᨾ᩠ᨻᩉᩩᩃᩮᩉᩥ ᨽᩥᨠ᩠ᨡᩪᩉᩥ ᩈᨴ᩠ᨵᩥᩴ ᩁᩣᨩᨣᩉᩴ ᨸᩥᨱ᩠ᨯᩣᨿ ᨸᩣᩅᩥᩈᩥ. ᩋᨳ ᨡᩮᩣ ᨽᨣᩅᩤ ᨲᩴ ᩁᨧ᩠ᨨᩴ ᨸᨭᩥᨸᨩ᩠ᨩᩥ. ᩋᨴ᩠ᨴᩈᩣᩈᩩᩴ ᨡᩮᩣ ᨲᩮ ᩉᨲ᩠ᨳᩥᨽᨱ᩠ᨯᩣ ᨽᨣᩅᨶ᩠ᨲᩴ ᨲᩴ ᩁᨧ᩠ᨨᩴ ᨸᨭᩥᨸᨶ᩠ᨶᩴ. ᨴᩥᩈ᩠ᩅᩣᨶ ᨶᩣᩊᩣᨣᩥᩁᩥᩴ ᩉᨲ᩠ᨳᩥᩴ ᨾᩩᨬ᩠ᨧᩥᨲ᩠ᩅᩣ ᨲᩴ ᩁᨧ᩠ᨨᩴ ᨸᨭᩥᨸᩣᨴᩮᩈᩩᩴ. ᩋᨴ᩠ᨴᩈᩣ ᨡᩮᩣ ᨶᩣᩊᩣᨣᩥᩁᩥ ᩉᨲ᩠ᨳᩦ ᨽᨣᩅᨶ᩠ᨲᩴ ᨴᩪᩁᨲᩮᩣᩅ ᩋᩣᨣᨧ᩠ᨨᨶ᩠ᨲᩴ. ᨴᩥᩈ᩠ᩅᩣᨶ ᩈᩮᩣᨱ᩠ᨯᩴ ᩏᩔᩣᨸᩮᨲ᩠ᩅᩣ ᨸᩉᨭ᩠ᨮᨠᨱ᩠ᨱᩅᩤᩃᩮᩣ ᨿᩮᨶ ᨽᨣᩅᩤ ᨲᩮᨶ ᩋᨽᩥᨵᩤᩅᩥ. ᩋᨴ᩠ᨴᩈᩣᩈᩩᩴ ᨡᩮᩣ ᨲᩮ ᨽᩥᨠ᩠ᨡᩪ ᨶᩣᩊᩣᨣᩥᩁᩥᩴ ᩉᨲ᩠ᨳᩥᩴ ᨴᩪᩁᨲᩮᩣᩅ ᩋᩣᨣᨧ᩠ᨨᨶ᩠ᨲᩴ. ᨴᩥᩈ᩠ᩅᩣᨶ ᨽᨣᩅᨶ᩠ᨲᩴ ᩑᨲᨴᩅᩮᩤᨧᩩᩴ—  “ᩋᨿᩴ, ᨽᨶ᩠ᨲᩮ, ᨶᩣᩊᩣᨣᩥᩁᩥ ᩉᨲ᩠ᨳᩦ ᨧᨱ᩠ᨯᩮᩣ ᨾᨶᩩᩔᨥᩣᨲᨠᩮᩣ ᩍᨾᩴ ᩁᨧ᩠ᨨᩴ ᨸᨭᩥᨸᨶ᩠ᨶᩮᩣ. ᨸᨭᩥᨠ᩠ᨠᨾᨲᩩ, ᨽᨶ᩠ᨲᩮ, ᨽᨣᩅᩤ; ᨸᨭᩥᨠ᩠ᨠᨾᨲᩩ ᩈᩩᨣᨲᩮᩣ”ᨲᩥ. “ᩋᩣᨣᨧ᩠ᨨᨳ, ᨽᩥᨠ᩠ᨡᩅᩮ, ᨾᩣ ᨽᩣᨿᩥᨲ᩠ᨳ. ᩋᨭ᩠ᨮᩣᨶᨾᩮᨲᩴ, ᨽᩥᨠ᩠ᨡᩅᩮ, ᩋᨶᩅᨠᩣᩈᩮᩣ, ᨿᩴ ᨸᩁᩪᨸᨠ᩠ᨠᨾᩮᨶ ᨲᨳᩣᨣᨲᩴ ᨩᩦᩅᩥᨲᩣ ᩅᩮᩤᩁᩮᩣᨸᩮᨿ᩠ᨿ. ᩋᨶᩩᨸᨠ᩠ᨠᨾᩮᨶ, ᨽᩥᨠ᩠ᨡᩅᩮ, ᨲᨳᩣᨣᨲᩣ ᨸᩁᩥᨶᩥᨻ᩠ᨻᩣᨿᨶ᩠ᨲᩦ”ᨲᩥ.
</Paragraph>

<Paragraph number="1551" book="cula">
ᨴᩩᨲᩥᨿᨾ᩠ᨸᩥ ᨡᩮᩣ ᨲᩮ ᨽᩥᨠ᩠ᨡᩪ …ᨸᩮ…  ᨲᨲᩥᨿᨾ᩠ᨸᩥ ᨡᩮᩣ ᨲᩮ ᨽᩥᨠ᩠ᨡᩪ ᨽᨣᩅᨶ᩠ᨲᩴ ᩑᨲᨴᩅᩮᩤᨧᩩᩴ—  “ᩋᨿᩴ, ᨽᨶ᩠ᨲᩮ, ᨶᩣᩊᩣᨣᩥᩁᩥ ᩉᨲ᩠ᨳᩦ ᨧᨱ᩠ᨯᩮᩣ ᨾᨶᩩᩔᨥᩣᨲᨠᩮᩣ ᩍᨾᩴ ᩁᨧ᩠ᨨᩴ ᨸᨭᩥᨸᨶ᩠ᨶᩮᩣ. ᨸᨭᩥᨠ᩠ᨠᨾᨲᩩ, ᨽᨶ᩠ᨲᩮ, ᨽᨣᩅᩤ; ᨸᨭᩥᨠ᩠ᨠᨾᨲᩩ ᩈᩩᨣᨲᩮᩣ”ᨲᩥ. “ᩋᩣᨣᨧ᩠ᨨᨳ, ᨽᩥᨠ᩠ᨡᩅᩮ, ᨾᩣ ᨽᩣᨿᩥᨲ᩠ᨳ. ᩋᨭ᩠ᨮᩣᨶᨾᩮᨲᩴ, ᨽᩥᨠ᩠ᨡᩅᩮ, ᩋᨶᩅᨠᩣᩈᩮᩣ, ᨿᩴ ᨸᩁᩪᨸᨠ᩠ᨠᨾᩮᨶ ᨲᨳᩣᨣᨲᩴ ᨩᩦᩅᩥᨲᩣ ᩅᩮᩤᩁᩮᩣᨸᩮᨿ᩠ᨿ. ᩋᨶᩩᨸᨠ᩠ᨠᨾᩮᨶ, ᨽᩥᨠ᩠ᨡᩅᩮ, ᨲᨳᩣᨣᨲᩣ ᨸᩁᩥᨶᩥᨻ᩠ᨻᩣᨿᨶ᩠ᨲᩦ”ᨲᩥ.
</Paragraph>

<Paragraph number="1552" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨾᨶᩩᩔᩣ ᨸᩣᩈᩣᨴᩮᩈᩩᨸᩥ ᩉᨾ᩠ᨾᩥᨿᩮᩈᩩᨸᩥ ᨨᨴᨶᩮᩈᩩᨸᩥ ᩋᩣᩁᩩᩊ᩠ᩉᩣ ᩋᨧ᩠ᨨᨶ᩠ᨲᩥ. ᨲᨲ᩠ᨳ ᨿᩮ ᨲᩮ ᨾᨶᩩᩔᩣ ᩋᩔᨴ᩠ᨵᩤ ᩋᨸ᩠ᨸᩈᨶ᩠ᨶᩣ ᨴᩩᨻ᩠ᨻᩩᨴ᩠ᨵᩥᨶᩮᩣ, ᨲᩮ ᩑᩅᨾᩣᩉᩴᩈᩩ—  “ᩋᨽᩥᩁᩪᨸᩮᩣ ᩅᨲ, ᨽᩮᩣ, ᨾᩉᩣᩈᨾᨱᩮᩣ ᨶᩣᨣᩮᨶ ᩅᩥᩉᩮᨮᩦᨿᩥᩔᨲᩦ”ᨲᩥ. ᨿᩮ ᨸᨶ ᨲᩮ ᨾᨶᩩᩔᩣ ᩈᨴ᩠ᨵᩤ ᨸᩈᨶ᩠ᨶᩣ ᨸᨱ᩠ᨯᩥᨲᩣ ᨻ᩠ᨿᨲ᩠ᨲᩣ ᨻᩩᨴ᩠ᨵᩥᨾᨶ᩠ᨲᩮᩣ, ᨲᩮ ᩑᩅᨾᩣᩉᩴᩈᩩ—  “ᨶᨧᩥᩁᩔᩴ ᩅᨲ, ᨽᩮᩣ, ᨶᩣᨣᩮᩤ ᨶᩣᨣᩮᨶ ᩈᩘᨣᩤᨾᩮᩔᨲᩦ”ᨲᩥ. ᩋᨳ ᨡᩮᩣ ᨽᨣᩅᩤ ᨶᩣᩊᩣᨣᩥᩁᩥᩴ ᩉᨲ᩠ᨳᩥᩴ ᨾᩮᨲ᩠ᨲᩮᨶ ᨧᩥᨲ᩠ᨲᩮᨶ ᨹᩁᩥ. ᩋᨳ ᨡᩮᩣ ᨶᩣᩊᩣᨣᩥᩁᩥ ᩉᨲ᩠ᨳᩦ ᨽᨣᩅᨲᩮᩣ ᨾᩮᨲ᩠ᨲᩮᨶ ᨧᩥᨲ᩠ᨲᩮᨶ ᨹᩩᨭ᩠ᨮᩮᩣ ᩈᩮᩣᨱ᩠ᨯᩴ ᩒᩁᩮᩣᨸᩮᨲ᩠ᩅᩣ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᨽᨣᩅᨲᩮᩣ ᨸᩩᩁᨲᩮᩣ ᩋᨭ᩠ᨮᩣᩈᩥ. ᩋᨳ ᨡᩮᩣ ᨽᨣᩅᩤ ᨴᨠ᩠ᨡᩥᨱᩮᨶ ᩉᨲ᩠ᨳᩮᨶ ᨶᩣᩊᩣᨣᩥᩁᩥᩔ ᩉᨲ᩠ᨳᩥᩔ ᨠᩩᨾ᩠ᨽᩴ ᨸᩁᩣᨾᩈᨶ᩠ᨲᩮᩣ ᨶᩣᩊᩣᨣᩥᩁᩥᩴ ᩉᨲ᩠ᨳᩥᩴ ᩍᨾᩣᩉᩥ ᨣᩤᨳᩣᩉᩥ ᩋᨩ᩠ᨫᨽᩣᩈᩥ—
</Paragraph>

<Paragraph number="1553" type="verses" book="cula">
_“ᨾᩣ ᨠᩩᨬ᩠ᨩᩁ ᨶᩣᨣᨾᩣᩈᨴᩮᩤ,_  
_ᨴᩩᨠ᩠ᨡᨬ᩠ᩉᩥ ᨠᩩᨬ᩠ᨩᩁ ᨶᩣᨣᨾᩣᩈᨴᩮᩤ;_  
_ᨶ ᩉᩥ ᨶᩣᨣᩉᨲᩔ ᨠᩩᨬ᩠ᨩᩁ,_  
_ᩈᩩᨣᨲᩥ ᩉᩮᩣᨲᩥ ᩍᨲᩮᩣ ᨸᩁᩴ ᨿᨲᩮᩣ._  

</Paragraph>

<Paragraph number="1554" type="verses" book="cula">
_ᨾᩣ ᨧ ᨾᨴᩮᩤ ᨾᩣ ᨧ ᨸᨾᩣᨴᩮᩤ,_  
_ᨶ ᩉᩥ ᨸᨾᨲ᩠ᨲᩣ ᩈᩩᨣᨲᩥᩴ ᩅᨩᨶ᩠ᨲᩥ ᨲᩮ;_  
_ᨲ᩠ᩅᨬ᩠ᨬᩮᩅ ᨲᨳᩣ ᨠᩁᩥᩔᩈᩥ,_  
_ᨿᩮᨶ ᨲ᩠ᩅᩴ ᩈᩩᨣᨲᩥᩴ ᨣᨾᩥᩔᩈᩦ”ᨲᩥ._  

</Paragraph>

<Paragraph number="1555" book="cula">
ᩋᨳ ᨡᩮᩣ ᨶᩣᩊᩣᨣᩥᩁᩥ ᩉᨲ᩠ᨳᩦ ᩈᩮᩣᨱ᩠ᨯᩣᨿ ᨽᨣᩅᨲᩮᩣ ᨸᩣᨴᨸᩴᩈᩪᨶᩥ ᨣᩉᩮᨲ᩠ᩅᩣ ᩏᨸᩁᩥᨾᩩᨴ᩠ᨵᨶᩥ ᩋᩣᨠᩥᩁᩥᨲ᩠ᩅᩣ ᨸᨭᩥᨠᩩᨭᩥᨿᩮᩣᩅ ᩒᩈᨠ᩠ᨠᩥ, ᨿᩣᩅ ᨽᨣᩅᨶ᩠ᨲᩴ ᩋᨴ᩠ᨴᨠ᩠ᨡᩥ. ᩋᨳ ᨡᩮᩣ ᨶᩣᩊᩣᨣᩥᩁᩥ ᩉᨲ᩠ᨳᩦ ᩉᨲ᩠ᨳᩥᩈᩣᩃᩴ ᨣᨶ᩠ᨲ᩠ᩅᩣ ᩈᨠᩮ ᨮᩣᨶᩮ ᩋᨭ᩠ᨮᩣᩈᩥ. ᨲᨳᩣ ᨴᨶ᩠ᨲᩮᩣ ᨧ ᨸᨶ ᨶᩣᩊᩣᨣᩥᩁᩥ ᩉᨲ᩠ᨳᩦ ᩋᩉᩮᩣᩈᩥ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨾᨶᩩᩔᩣ ᩍᨾᩴ ᨣᩤᨳᩴ ᨣᩤᨿᨶ᩠ᨲᩥ—
</Paragraph>

<Paragraph number="1556" type="verses" book="cula">
_“ᨴᨱ᩠ᨯᩮᨶᩮᨠᩮ ᨴᨾᨿᨶ᩠ᨲᩥ,_  
_ᩋᩘᨠᩩᩈᩮᩉᩥ ᨠᩈᩣᩉᩥ ᨧ;_  
_ᩋᨴᨱ᩠ᨯᩮᨶ ᩋᩈᨲ᩠ᨳᩮᨶ,_  
_ᨶᩣᨣᩮᩤ ᨴᨶ᩠ᨲᩮᩣ ᨾᩉᩮᩈᩥᨶᩣ”ᨲᩥ._  

</Paragraph>

<Paragraph number="1557" book="cula">
ᨾᨶᩩᩔᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨿᩣᩅ ᨸᩣᨸᩮᩣ ᩋᨿᩴ ᨴᩮᩅᨴᨲ᩠ᨲᩮᩣ, ᩋᩃᨠ᩠ᨡᩥᨠᩮᩣ, ᨿᨲᩕ ᩉᩥ ᨶᩣᨾ ᩈᨾᨱᩔ ᨣᩮᩤᨲᨾᩔ ᩑᩅᩴᨾᩉᩥᨴ᩠ᨵᩥᨠᩔ ᩑᩅᩴᨾᩉᩣᨶᩩᨽᩣᩅᩔ ᩅᨵᩤᨿ ᨸᩁᨠ᩠ᨠᨾᩥᩔᨲᩦ”ᨲᩥ. ᨴᩮᩅᨴᨲ᩠ᨲᩔ ᩃᩣᨽᩈᨠ᩠ᨠᩣᩁᩮᩣ ᨸᩁᩥᩉᩣᨿᩥ. ᨽᨣᩅᨲᩮᩣ ᨧ ᩃᩣᨽᩈᨠ᩠ᨠᩣᩁᩮᩣ ᩋᨽᩥᩅᨯ᩠ᨰᩥ.
</Paragraph>
</Division>