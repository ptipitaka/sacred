---
title: "7.1.2 ᨴᩮᩅᨴᨲ᩠ᨲᩅᨲ᩠ᨳᩩ"
tableOfContents: false
sidebar:
  order: 2
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="333" book="cula">

<Paragraph number="1502" book="cula">
ᩋᨳ ᨡᩮᩣ ᨽᨣᩅᩤ ᩋᨶᩩᨸᩥᨿᩣᨿᩴ ᨿᨳᩣᨽᩥᩁᨶ᩠ᨲᩴ ᩅᩥᩉᩁᩥᨲ᩠ᩅᩣ ᨿᩮᨶ ᨠᩮᩣᩈᨾ᩠ᨻᩦ ᨲᩮᨶ ᨧᩣᩁᩥᨠᩴ ᨸᨠ᩠ᨠᩣᨾᩥ. ᩋᨶᩩᨸᩩᨻ᩠ᨻᩮᨶ ᨧᩣᩁᩥᨠᩴ ᨧᩁᨾᩣᨶᩮᩣ ᨿᩮᨶ ᨠᩮᩣᩈᨾ᩠ᨻᩦ ᨲᨴᩅᩈᩁᩥ. ᨲᨲᩕ ᩈᩩᨴᩴ ᨽᨣᩅᩤ ᨠᩮᩣᩈᨾ᩠ᨻᩥᨿᩴ ᩅᩥᩉᩁᨲᩥ ᨥᩮᩣᩈᩥᨲᩣᩁᩣᨾᩮ. ᩋᨳ ᨡᩮᩣ ᨴᩮᩅᨴᨲ᩠ᨲᩔ ᩁᩉᩮᩣᨣᨲᩔ ᨸᨭᩥᩈᩃᩖᩦᨶᩔ ᩑᩅᩴ ᨧᩮᨲᩈᩮᩣ ᨸᩁᩥᩅᩥᨲᨠ᩠ᨠᩮᩣ ᩏᨴᨸᩣᨴᩥ—  “ᨠᩴ ᨶᩩ ᨡᩮᩣ ᩋᩉᩴ ᨸᩈᩣᨴᩮᨿ᩠ᨿᩴ, ᨿᩈ᩠ᨾᩥᩴ ᨾᩮ ᨸᩈᨶ᩠ᨶᩮ ᨻᩉᩩᩃᩣᨽᩈᨠ᩠ᨠᩣᩁᩮᩣ ᩏᨸ᩠ᨸᨩ᩠ᨩᩮᨿ᩠ᨿᩣ”ᨲᩥ? ᩋᨳ ᨡᩮᩣ ᨴᩮᩅᨴᨲ᩠ᨲᩔ ᩑᨲᨴᩉᩮᩣᩈᩥ—  “ᩋᨿᩴ ᨡᩮᩣ ᩋᨩᩣᨲᩈᨲ᩠ᨲᩩ ᨠᩩᨾᩣᩁᩮᩣ ᨲᩁᩩᨱᩮᩣ ᨧᩮᩅ ᩋᩣᨿᨲᩥᩴ ᨽᨴ᩠ᨴᩮᩤ ᨧ. ᨿᨶ᩠ᨶᩪᨶᩣᩉᩴ ᩋᨩᩣᨲᩈᨲ᩠ᨲᩩᩴ ᨠᩩᨾᩣᩁᩴ ᨸᩈᩣᨴᩮᨿ᩠ᨿᩴ. ᨲᩈ᩠ᨾᩥᩴ ᨾᩮ ᨸᩈᨶ᩠ᨶᩮ ᨻᩉᩩᩃᩣᨽᩈᨠ᩠ᨠᩣᩁᩮᩣ ᩏᨸ᩠ᨸᨩ᩠ᨩᩥᩔᨲᩦ”ᨲᩥ.
</Paragraph>

<Paragraph number="1503" book="cula">
ᩋᨳ ᨡᩮᩣ ᨴᩮᩅᨴᨲ᩠ᨲᩮᩣ ᩈᩮᨶᩣᩈᨶᩴ ᩈᩴᩈᩣᨾᩮᨲ᩠ᩅᩣ ᨸᨲ᩠ᨲᨧᩦᩅᩁᨾᩣᨴᩤᨿ ᨿᩮᨶ ᩁᩣᨩᨣᩉᩴ ᨲᩮᨶ ᨸᨠ᩠ᨠᩣᨾᩥ. ᩋᨶᩩᨸᩩᨻ᩠ᨻᩮᨶ ᨿᩮᨶ ᩁᩣᨩᨣᩉᩴ ᨲᨴᩅᩈᩁᩥ. ᩋᨳ ᨡᩮᩣ ᨴᩮᩅᨴᨲ᩠ᨲᩮᩣ ᩈᨠᩅᨱ᩠ᨱᩴ ᨸᨭᩥᩈᩴᩉᩁᩥᨲ᩠ᩅᩣ ᨠᩩᨾᩣᩁᨠᩅᨱ᩠ᨱᩴ ᩋᨽᩥᨶᩥᨾ᩠ᨾᩥᨶᩥᨲ᩠ᩅᩣ ᩋᩉᩥᨾᩮᨡᩃᩥᨠᩣᨿ ᩋᨩᩣᨲᩈᨲ᩠ᨲᩩᩔ ᨠᩩᨾᩣᩁᩔ ᩏᨧ᩠ᨨᩘᨣᩮ ᨸᩣᨲᩩᩁᩉᩮᩣᩈᩥ. ᩋᨳ ᨡᩮᩣ ᩋᨩᩣᨲᩈᨲ᩠ᨲᩩ ᨠᩩᨾᩣᩁᩮᩣ ᨽᩦᨲᩮᩣ ᩋᩉᩮᩣᩈᩥ, ᩏᨻ᩠ᨻᩥᨣ᩠ᨣᩮᩤ ᩏᩔᩘᨠᩦ ᩏᨲᩕᩈ᩠ᨲᩮᩣ. ᩋᨳ ᨡᩮᩣ ᨴᩮᩅᨴᨲ᩠ᨲᩮᩣ ᩋᨩᩣᨲᩈᨲ᩠ᨲᩩᩴ ᨠᩩᨾᩣᩁᩴ ᩑᨲᨴᩅᩮᩤᨧ—  “ᨽᩣᨿᩈᩥ ᨾᩴ ᨲ᩠ᩅᩴ, ᨠᩩᨾᩣᩁᩣ”ᨲᩥ? “ᩋᩣᨾ ᨽᩣᨿᩣᨾᩥ. ᨠᩮᩣᩈᩥ ᨲ᩠ᩅᨶ᩺”ᨲᩥ? “ᩋᩉᩴ ᨴᩮᩅᨴᨲ᩠ᨲᩮᩣ”ᨲᩥ. “ᩈᨧᩮ ᨡᩮᩣ ᨲ᩠ᩅᩴ, ᨽᨶ᩠ᨲᩮ, ᩋᨿ᩠ᨿᩮᩣ ᨴᩮᩅᨴᨲ᩠ᨲᩮᩣ, ᩍᩘᨥ ᩈᨠᩮᨶᩮᩅ ᩅᨱ᩠ᨱᩮᨶ ᨸᩣᨲᩩᨽᩅᩔᩪ”ᨲᩥ. ᩋᨳ ᨡᩮᩣ ᨴᩮᩅᨴᨲ᩠ᨲᩮᩣ ᨠᩩᨾᩣᩁᨠᩅᨱ᩠ᨱᩴ ᨸᨭᩥᩈᩴᩉᩁᩥᨲ᩠ᩅᩣ ᩈᩘᨥᩣᨭᩥᨸᨲ᩠ᨲᨧᩦᩅᩁᨵᩁᩮᩣ ᩋᨩᩣᨲᩈᨲ᩠ᨲᩩᩔ ᨠᩩᨾᩣᩁᩔ ᨸᩩᩁᨲᩮᩣ ᩋᨭ᩠ᨮᩣᩈᩥ. ᩋᨳ ᨡᩮᩣ ᩋᨩᩣᨲᩈᨲ᩠ᨲᩩ ᨠᩩᨾᩣᩁᩮᩣ ᨴᩮᩅᨴᨲ᩠ᨲᩔ ᩍᨾᩥᨶᩣ ᩍᨴ᩠ᨵᩥᨸᩣᨭᩥᩉᩣᩁᩥᨿᩮᨶ ᩋᨽᩥᨸ᩠ᨸᩈᨶ᩠ᨶᩮᩣ ᨸᨬ᩠ᨧᩉᩥ ᩁᨳᩈᨲᩮᩉᩥ ᩈᩣᨿᩴ ᨸᩣᨲᩴ ᩏᨸᨭ᩠ᨮᩣᨶᩴ ᨣᨧ᩠ᨨᨲᩥ, ᨸᨬ᩠ᨧ ᨧ ᨳᩣᩃᩥᨸᩣᨠᩈᨲᩣᨶᩥ ᨽᨲ᩠ᨲᩣᨽᩥᩉᩣᩁᩮᩣ ᩋᨽᩥᩉᩁᩦᨿᨲᩥ. ᩋᨳ ᨡᩮᩣ ᨴᩮᩅᨴᨲ᩠ᨲᩔ ᩃᩣᨽᩈᨠ᩠ᨠᩣᩁᩈᩥᩃᩮᩣᨠᩮᨶ ᩋᨽᩥᨽᩪᨲᩔ ᨸᩁᩥᨿᩣᨴᩥᨶ᩠ᨶᨧᩥᨲ᩠ᨲᩔ ᩑᩅᩁᩪᨸᩴ ᩍᨧ᩠ᨨᩣᨣᨲᩴ ᩏᨸ᩠ᨸᨩ᩠ᨩᩥ—  “ᩋᩉᩴ ᨽᩥᨠ᩠ᨡᩩᩈᩴᨥᩴ ᨸᩁᩥᩉᩁᩥᩔᩣᨾᩦ”ᨲᩥ. ᩈᩉ ᨧᩥᨲ᩠ᨲᩩᨸ᩠ᨸᩣᨴᩤᩅ ᨴᩮᩅᨴᨲ᩠ᨲᩮᩣ ᨲᩔᩣ ᩍᨴ᩠ᨵᩥᨿᩣ ᨸᩁᩥᩉᩣᨿᩥ.
</Paragraph>

<Paragraph number="1504" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨠᨠᩩᨵᩮᩤ ᨶᩣᨾ ᨠᩮᩣᩊᩥᨿᨸᩩᨲ᩠ᨲᩮᩣ, ᩋᩣᨿᩈ᩠ᨾᨲᩮᩣ ᨾᩉᩣᨾᩮᩣᨣ᩠ᨣᩃᩖᩣᨶᩔ ᩏᨸᨭ᩠ᨮᩣᨠᩮᩣ, ᩋᨵᩩᨶᩣ ᨠᩣᩃᩘᨠᨲᩮᩣ ᩋᨬ᩠ᨬᨲᩁᩴ ᨾᨶᩮᩣᨾᨿᩴ ᨠᩣᨿᩴ ᩏᨸᨸᨶ᩠ᨶᩮᩣ. ᨲᩔ ᩑᩅᩁᩪᨸᩮᩣ ᩋᨲ᩠ᨲᨽᩣᩅᨸ᩠ᨸᨭᩥᩃᩣᨽᩮᩣ ᩉᩮᩣᨲᩥ—  ᩈᩮᨿ᩠ᨿᨳᩣᨸᩥ ᨶᩣᨾ ᨴ᩠ᩅᩮ ᩅᩤ ᨲᩦᨱᩥ ᩅᩤ ᨾᩣᨣᨵᨠᩣᨶᩥ ᨣᩤᨾᨠ᩠ᨡᩮᨲ᩠ᨲᩣᨶᩥ. ᩈᩮᩣ ᨲᩮᨶ ᩋᨲ᩠ᨲᨽᩣᩅᨸ᩠ᨸᨭᩥᩃᩣᨽᩮᨶ ᨶᩮᩅ ᩋᨲ᩠ᨲᩣᨶᩴ ᨶ ᨸᩁᩴ ᨻ᩠ᨿᩣᨻᩣᨵᩮᨲᩥ. ᩋᨳ ᨡᩮᩣ ᨠᨠᩩᨵᩮᩤ ᨴᩮᩅᨸᩩᨲ᩠ᨲᩮᩣ ᨿᩮᨶᩣᨿᩈ᩠ᨾᩣ ᨾᩉᩣᨾᩮᩣᨣ᩠ᨣᩃᩖᩣᨶᩮᩣ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᩋᩣᨿᩈ᩠ᨾᨶ᩠ᨲᩴ ᨾᩉᩣᨾᩮᩣᨣ᩠ᨣᩃᩖᩣᨶᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᩋᨭ᩠ᨮᩣᩈᩥ. ᩑᨠᨾᨶ᩠ᨲᩴ ᨮᩥᨲᩮᩣ ᨡᩮᩣ ᨠᨠᩩᨵᩮᩤ ᨴᩮᩅᨸᩩᨲ᩠ᨲᩮᩣ ᩋᩣᨿᩈ᩠ᨾᨶ᩠ᨲᩴ ᨾᩉᩣᨾᩮᩣᨣ᩠ᨣᩃᩖᩣᨶᩴ ᩑᨲᨴᩅᩮᩤᨧ—  “ᨴᩮᩅᨴᨲ᩠ᨲᩔ, ᨽᨶ᩠ᨲᩮ, ᩃᩣᨽᩈᨠ᩠ᨠᩣᩁᩈᩥᩃᩮᩣᨠᩮᨶ ᩋᨽᩥᨽᩪᨲᩔ ᨸᩁᩥᨿᩣᨴᩥᨶ᩠ᨶᨧᩥᨲ᩠ᨲᩔ ᩑᩅᩁᩪᨸᩴ ᩍᨧ᩠ᨨᩣᨣᨲᩴ ᩏᨸ᩠ᨸᨩ᩠ᨩᩥ—  ‘ᩋᩉᩴ ᨽᩥᨠ᩠ᨡᩩᩈᩴᨥᩴ ᨸᩁᩥᩉᩁᩥᩔᩣᨾᩦ’ᨲᩥ. ᩈᩉ ᨧᩥᨲ᩠ᨲᩩᨸ᩠ᨸᩣᨴᩤᩅ, ᨽᨶ᩠ᨲᩮ, ᨴᩮᩅᨴᨲ᩠ᨲᩮᩣ ᨲᩔᩣ ᩍᨴ᩠ᨵᩥᨿᩣ ᨸᩁᩥᩉᩦᨶᩮᩣ”ᨲᩥ. ᩍᨴᨾᩅᩮᩤᨧ ᨠᨠᩩᨵᩮᩤ ᨴᩮᩅᨸᩩᨲ᩠ᨲᩮᩣ. ᩍᨴᩴ ᩅᨲ᩠ᩅᩣ ᩋᩣᨿᩈ᩠ᨾᨶ᩠ᨲᩴ ᨾᩉᩣᨾᩮᩣᨣ᩠ᨣᩃᩖᩣᨶᩴ ᩋᨽᩥᩅᩤᨴᩮᨲ᩠ᩅᩣ ᨸᨴᨠ᩠ᨡᩥᨱᩴ ᨠᨲ᩠ᩅᩣ ᨲᨲ᩠ᨳᩮᩅ ᩋᨶ᩠ᨲᩁᨵᩤᨿᩥ.
</Paragraph>

<Paragraph number="1505" book="cula">
ᩋᨳ ᨡᩮᩣ ᩋᩣᨿᩈ᩠ᨾᩣ ᨾᩉᩣᨾᩮᩣᨣ᩠ᨣᩃᩖᩣᨶᩮᩣ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᨶᩥᩈᩦᨴᩥ. ᩑᨠᨾᨶ᩠ᨲᩴ ᨶᩥᩈᩥᨶ᩠ᨶᩮᩣ ᨡᩮᩣ ᩋᩣᨿᩈ᩠ᨾᩣ ᨾᩉᩣᨾᩮᩣᨣ᩠ᨣᩃᩖᩣᨶᩮᩣ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᨠᨠᩩᨵᩮᩤ ᨶᩣᨾ, ᨽᨶ᩠ᨲᩮ, ᨠᩮᩣᩊᩥᨿᨸᩩᨲ᩠ᨲᩮᩣ ᨾᨾ ᩏᨸᨭ᩠ᨮᩣᨠᩮᩣ ᩋᨵᩩᨶᩣ ᨠᩣᩃᩘᨠᨲᩮᩣ ᩋᨬ᩠ᨬᨲᩁᩴ ᨾᨶᩮᩣᨾᨿᩴ ᨠᩣᨿᩴ ᩏᨸᨸᨶ᩠ᨶᩮᩣ. ᨲᩔ ᩑᩅᩁᩪᨸᩮᩣ ᩋᨲ᩠ᨲᨽᩣᩅᨸ᩠ᨸᨭᩥᩃᩣᨽᩮᩣ—  ᩈᩮᨿ᩠ᨿᨳᩣᨸᩥ ᨶᩣᨾ ᨴ᩠ᩅᩮ ᩅᩤ ᨲᩦᨱᩥ ᩅᩤ ᨾᩣᨣᨵᨠᩣᨶᩥ ᨣᩤᨾᨠ᩠ᨡᩮᨲ᩠ᨲᩣᨶᩥ. ᩈᩮᩣ ᨲᩮᨶ ᩋᨲ᩠ᨲᨽᩣᩅᨸ᩠ᨸᨭᩥᩃᩣᨽᩮᨶ ᨶᩮᩅ ᩋᨲ᩠ᨲᩣᨶᩴ ᨶ ᨸᩁᩴ ᨻ᩠ᨿᩣᨻᩣᨵᩮᨲᩥ. ᩋᨳ ᨡᩮᩣ, ᨽᨶ᩠ᨲᩮ, ᨠᨠᩩᨵᩮᩤ ᨴᩮᩅᨸᩩᨲ᩠ᨲᩮᩣ ᨿᩮᨶᩣᩉᩴ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᨾᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᩋᨭ᩠ᨮᩣᩈᩥ. ᩑᨠᨾᨶ᩠ᨲᩴ ᨮᩥᨲᩮᩣ ᨡᩮᩣ, ᨽᨶ᩠ᨲᩮ, ᨠᨠᩩᨵᩮᩤ ᨴᩮᩅᨸᩩᨲ᩠ᨲᩮᩣ ᨾᩴ ᩑᨲᨴᩅᩮᩤᨧ—  ‘ᨴᩮᩅᨴᨲ᩠ᨲᩔ, ᨽᨶ᩠ᨲᩮ, ᩃᩣᨽᩈᨠ᩠ᨠᩣᩁᩈᩥᩃᩮᩣᨠᩮᨶ ᩋᨽᩥᨽᩪᨲᩔ ᨸᩁᩥᨿᩣᨴᩥᨶ᩠ᨶᨧᩥᨲ᩠ᨲᩔ ᩑᩅᩁᩪᨸᩴ ᩍᨧ᩠ᨨᩣᨣᨲᩴ ᩏᨸ᩠ᨸᨩ᩠ᨩᩥ—  ᩋᩉᩴ ᨽᩥᨠ᩠ᨡᩩᩈᩴᨥᩴ ᨸᩁᩥᩉᩁᩥᩔᩣᨾᩦᨲᩥ. ᩈᩉ ᨧᩥᨲ᩠ᨲᩩᨸ᩠ᨸᩣᨴᩤᩅ, ᨽᨶ᩠ᨲᩮ, ᨴᩮᩅᨴᨲ᩠ᨲᩮᩣ ᨲᩔᩣ ᩍᨴ᩠ᨵᩥᨿᩣ ᨸᩁᩥᩉᩦᨶᩮᩣ’ᨲᩥ. ᩍᨴᨾᩅᩮᩤᨧ, ᨽᨶ᩠ᨲᩮ, ᨠᨠᩩᨵᩮᩤ ᨴᩮᩅᨸᩩᨲ᩠ᨲᩮᩣ. ᩍᨴᩴ ᩅᨲ᩠ᩅᩣ ᨾᩴ ᩋᨽᩥᩅᩤᨴᩮᨲ᩠ᩅᩣ ᨸᨴᨠ᩠ᨡᩥᨱᩴ ᨠᨲ᩠ᩅᩣ ᨲᨲ᩠ᨳᩮᩅ ᩋᨶ᩠ᨲᩁᨵᩤᨿᩦ”ᨲᩥ.
</Paragraph>

<Paragraph number="1506" book="cula">
“ᨠᩥᩴ ᨸᨶ ᨲᩮ, ᨾᩮᩣᨣ᩠ᨣᩃᩖᩣᨶ, ᨠᨠᩩᨵᩮᩤ ᨴᩮᩅᨸᩩᨲ᩠ᨲᩮᩣ ᨧᩮᨲᩈᩣ ᨧᩮᨲᩮᩣ ᨸᩁᩥᨧ᩠ᨧ ᩅᩥᨴᩥᨲᩮᩣ? ᨿᩴ ᨠᩥᨬ᩠ᨧᩥ ᨠᨠᩩᨵᩮᩤ ᨴᩮᩅᨸᩩᨲ᩠ᨲᩮᩣ ᨽᩣᩈᨲᩥ ᩈᨻ᩠ᨻᩴ ᨲᩴ ᨲᨳᩮᩅ ᩉᩮᩣᨲᩥ, ᨶᩮᩣ ᩋᨬ᩠ᨬᨳᩣ”ᨲᩥ? “ᨧᩮᨲᩈᩣ ᨧᩮᨲᩮᩣ ᨸᩁᩥᨧ᩠ᨧ ᩅᩥᨴᩥᨲᩮᩣ ᨧ ᨾᩮ, ᨽᨶ᩠ᨲᩮ, ᨠᨠᩩᨵᩮᩤ ᨴᩮᩅᨸᩩᨲ᩠ᨲᩮᩣ. ᨿᩴ ᨠᩥᨬ᩠ᨧᩥ ᨠᨠᩩᨵᩮᩤ ᨴᩮᩅᨸᩩᨲ᩠ᨲᩮᩣ ᨽᩣᩈᨲᩥ ᩈᨻ᩠ᨻᩴ ᨲᩴ ᨲᨳᩮᩅ ᩉᩮᩣᨲᩥ, ᨶᩮᩣ ᩋᨬ᩠ᨬᨳᩣ”ᨲᩥ. “ᩁᨠ᩠ᨡᩔᩮᨲᩴ, ᨾᩮᩣᨣ᩠ᨣᩃᩖᩣᨶ, ᩅᩤᨧᩴ. ᩁᨠ᩠ᨡᩔᩮᨲᩴ, ᨾᩮᩣᨣ᩠ᨣᩃᩖᩣᨶ, ᩅᩤᨧᩴ. ᩍᨴᩤᨶᩥ ᩈᩮᩣ ᨾᩮᩣᨥᨸᩩᩁᩥᩈᩮᩣ ᩋᨲ᩠ᨲᨶᩣᩅ ᩋᨲ᩠ᨲᩣᨶᩴ ᨸᩣᨲᩩᨠᩁᩥᩔᨲᩥ.
</Paragraph>
</Division>