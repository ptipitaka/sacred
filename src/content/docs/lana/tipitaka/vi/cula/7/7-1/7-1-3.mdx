---
title: "7.1.3 ᨸᨬ᩠ᨧᩈᨲ᩠ᨳᩩᨠᨳᩣ"
tableOfContents: false
sidebar:
  order: 3
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="334" book="cula">

<Paragraph number="1507" book="cula">
ᨸᨬ᩠ᨧᩥᨾᩮ, ᨾᩮᩣᨣ᩠ᨣᩃᩖᩣᨶ, ᩈᨲ᩠ᨳᩣᩁᩮᩣ ᩈᨶ᩠ᨲᩮᩣ ᩈᩴᩅᩥᨩ᩠ᨩᨾᩣᨶᩣ ᩃᩮᩣᨠᩈ᩠ᨾᩥᩴ. ᨠᨲᨾᩮ ᨸᨬ᩠ᨧ? ᩍᨵ, ᨾᩮᩣᨣ᩠ᨣᩃᩖᩣᨶ, ᩑᨠᨧ᩠ᨧᩮᩣ ᩈᨲ᩠ᨳᩣ ᩋᨸᩁᩥᩈᩩᨴ᩠ᨵᩈᩦᩃᩮᩣ ᩈᨾᩣᨶᩮᩣ ‘ᨸᩁᩥᩈᩩᨴ᩠ᨵᩈᩦᩃᩮᩣᨾ᩠ᩉᩦ’ᨲᩥ ᨸᨭᩥᨩᩣᨶᩣᨲᩥ ‘ᨸᩁᩥᩈᩩᨴ᩠ᨵᩴ ᨾᩮ ᩈᩦᩃᩴ ᨸᩁᩥᨿᩮᩣᨴᩤᨲᩴ ᩋᩈᩴᨠᩥᩃᩥᨭ᩠ᨮᨶ᩺’ᨲᩥ ᨧ. ᨲᨾᩮᨶᩴ ᩈᩣᩅᨠᩣ ᩑᩅᩴ ᨩᩣᨶᨶ᩠ᨲᩥ—  ‘ᩋᨿᩴ ᨡᩮᩣ ᨽᩅᩴ ᩈᨲ᩠ᨳᩣ ᩋᨸᩁᩥᩈᩩᨴ᩠ᨵᩈᩦᩃᩮᩣ ᩈᨾᩣᨶᩮᩣ “ᨸᩁᩥᩈᩩᨴ᩠ᨵᩈᩦᩃᩮᩣᨾ᩠ᩉᩦ”ᨲᩥ ᨸᨭᩥᨩᩣᨶᩣᨲᩥ “ᨸᩁᩥᩈᩩᨴ᩠ᨵᩴ ᨾᩮ ᩈᩦᩃᩴ ᨸᩁᩥᨿᩮᩣᨴᩤᨲᩴ ᩋᩈᩴᨠᩥᩃᩥᨭ᩠ᨮᨶ᩺”ᨲᩥ ᨧ. ᨾᨿᨬ᩠ᨧᩮᩅ ᨡᩮᩣ ᨸᨶ ᨣᩥᩉᩦᨶᩴ ᩋᩣᩁᩮᩣᨧᩮᨿ᩠ᨿᩣᨾ, ᨶᩣᩔᩔ ᨾᨶᩣᨸᩴ. ᨿᩴ ᨡᩮᩣ ᨸᨶᩔ ᩋᨾᨶᩣᨸᩴ, ᨠᨳᩴ ᨶᩴ ᨾᨿᩴ ᨲᩮᨶ ᩈᨾᩩᨴᩤᨧᩁᩮᨿ᩠ᨿᩣᨾ? ᩈᨾ᩠ᨾᨶ᩠ᨶᨲᩥ ᨡᩮᩣ ᨸᨶ ᨧᩦᩅᩁᨸᩥᨱ᩠ᨯᨸᩣᨲᩈᩮᨶᩣᩈᨶᨣᩥᩃᩣᨶᨸ᩠ᨸᨧ᩠ᨧᨿᨽᩮᩈᨩ᩠ᨩᨸᩁᩥᨠ᩠ᨡᩣᩁᩮᨶ—  ᨿᩴ ᨲᩩᨾᩮᩣ ᨠᩁᩥᩔᨲᩥ, ᨲᩩᨾᩮᩣᩅ ᨲᩮᨶ ᨸᨬ᩠ᨬᩣᨿᩥᩔᨲᩦ’ᨲᩥ. ᩑᩅᩁᩪᨸᩴ ᨡᩮᩣ, ᨾᩮᩣᨣ᩠ᨣᩃᩖᩣᨶ, ᩈᨲ᩠ᨳᩣᩁᩴ ᩈᩣᩅᨠᩣ ᩈᩦᩃᨲᩮᩣ ᩁᨠ᩠ᨡᨶ᩠ᨲᩥ; ᩑᩅᩁᩪᨸᩮᩣ ᨧ ᨸᨶ ᩈᨲ᩠ᨳᩣ ᩈᩣᩅᨠᩮᩉᩥ ᩈᩦᩃᨲᩮᩣ ᩁᨠ᩠ᨡᩴ ᨸᨧ᩠ᨧᩣᩈᩦᩈᨲᩥ.
</Paragraph>

<Paragraph number="1508" book="cula">
ᨸᩩᨶ ᨧᨸᩁᩴ, ᨾᩮᩣᨣ᩠ᨣᩃᩖᩣᨶ, ᩍᨵᩮᨠᨧ᩠ᨧᩮᩣ ᩈᨲ᩠ᨳᩣ ᩋᨸᩁᩥᩈᩩᨴ᩠ᨵᩤᨩᩦᩅᩮᩤ ᩈᨾᩣᨶᩮᩣ ‘ᨸᩁᩥᩈᩩᨴ᩠ᨵᩤᨩᩦᩅᩮᩤᨾ᩠ᩉᩦ’ᨲᩥ ᨸᨭᩥᨩᩣᨶᩣᨲᩥ ‘ᨸᩁᩥᩈᩩᨴ᩠ᨵᩮᩤ ᨾᩮ ᩋᩣᨩᩦᩅᩮᩤ ᨸᩁᩥᨿᩮᩣᨴᩤᨲᩮᩣ ᩋᩈᩴᨠᩥᩃᩥᨭ᩠ᨮᩮᩣ’ᨲᩥ ᨧ. ᨲᨾᩮᨶᩴ ᩈᩣᩅᨠᩣ ᩑᩅᩴ ᨩᩣᨶᨶ᩠ᨲᩥ—  ‘ᩋᨿᩴ ᨡᩮᩣ ᨽᩅᩴ ᩈᨲ᩠ᨳᩣ ᩋᨸᩁᩥᩈᩩᨴ᩠ᨵᩤᨩᩦᩅᩮᩤ ᩈᨾᩣᨶᩮᩣ “ᨸᩁᩥᩈᩩᨴ᩠ᨵᩤᨩᩦᩅᩮᩤᨾ᩠ᩉᩦ”ᨲᩥ ᨸᨭᩥᨩᩣᨶᩣᨲᩥ “ᨸᩁᩥᩈᩩᨴ᩠ᨵᩮᩤ ᨾᩮ ᩋᩣᨩᩦᩅᩮᩤ ᨸᩁᩥᨿᩮᩣᨴᩤᨲᩮᩣ ᩋᩈᩴᨠᩥᩃᩥᨭ᩠ᨮᩮᩣ”ᨲᩥ ᨧ. ᨾᨿᨬ᩠ᨧᩮᩅ ᨡᩮᩣ ᨸᨶ ᨣᩥᩉᩦᨶᩴ ᩋᩣᩁᩮᩣᨧᩮᨿ᩠ᨿᩣᨾ, ᨶᩣᩔᩔ ᨾᨶᩣᨸᩴ. ᨿᩴ ᨡᩮᩣ ᨸᨶᩔ ᩋᨾᨶᩣᨸᩴ, ᨠᨳᩴ ᨶᩴ ᨾᨿᩴ ᨲᩮᨶ ᩈᨾᩩᨴᩤᨧᩁᩮᨿ᩠ᨿᩣᨾ? ᩈᨾ᩠ᨾᨶ᩠ᨶᨲᩥ ᨡᩮᩣ ᨸᨶ ᨧᩦᩅᩁᨸᩥᨱ᩠ᨯᨸᩣᨲᩈᩮᨶᩣᩈᨶᨣᩥᩃᩣᨶᨸ᩠ᨸᨧ᩠ᨧᨿᨽᩮᩈᨩ᩠ᨩᨸᩁᩥᨠ᩠ᨡᩣᩁᩮᨶ—  ᨿᩴ ᨲᩩᨾᩮᩣ ᨠᩁᩥᩔᨲᩥ, ᨲᩩᨾᩮᩣᩅ ᨲᩮᨶ ᨸᨬ᩠ᨬᩣᨿᩥᩔᨲᩦ’ᨲᩥ. ᩑᩅᩁᩪᨸᩴ ᨡᩮᩣ, ᨾᩮᩣᨣ᩠ᨣᩃᩖᩣᨶ, ᩈᨲ᩠ᨳᩣᩁᩴ ᩈᩣᩅᨠᩣ ᩋᩣᨩᩦᩅᨲᩮᩣ ᩁᨠ᩠ᨡᨶ᩠ᨲᩥ; ᩑᩅᩁᩪᨸᩮᩣ ᨧ ᨸᨶ ᩈᨲ᩠ᨳᩣ ᩈᩣᩅᨠᩮᩉᩥ ᩋᩣᨩᩦᩅᨲᩮᩣ ᩁᨠ᩠ᨡᩴ ᨸᨧ᩠ᨧᩣᩈᩦᩈᨲᩥ.
</Paragraph>

<Paragraph number="1509" book="cula">
ᨸᩩᨶ ᨧᨸᩁᩴ, ᨾᩮᩣᨣ᩠ᨣᩃᩖᩣᨶ, ᩍᨵᩮᨠᨧ᩠ᨧᩮᩣ ᩈᨲ᩠ᨳᩣ ᩋᨸᩁᩥᩈᩩᨴ᩠ᨵᨵᨾ᩠ᨾᨴᩮᩈᨶᩮᩣ ᩈᨾᩣᨶᩮᩣ ‘ᨸᩁᩥᩈᩩᨴ᩠ᨵᨵᨾ᩠ᨾᨴᩮᩈᨶᩮᩣᨾ᩠ᩉᩦ’ᨲᩥ ᨸᨭᩥᨩᩣᨶᩣᨲᩥ ‘ᨸᩁᩥᩈᩩᨴ᩠ᨵᩤ ᨾᩮ ᨵᨾ᩠ᨾᨴᩮᩈᨶᩣ ᨸᩁᩥᨿᩮᩣᨴᩤᨲᩣ ᩋᩈᩴᨠᩥᩃᩥᨭ᩠ᨮᩣ’ᨲᩥ ᨧ. ᨲᨾᩮᨶᩴ ᩈᩣᩅᨠᩣ ᩑᩅᩴ ᨩᩣᨶᨶ᩠ᨲᩥ—  ‘ᩋᨿᩴ ᨡᩮᩣ ᨽᩅᩴ ᩈᨲ᩠ᨳᩣ ᩋᨸᩁᩥᩈᩩᨴ᩠ᨵᨵᨾ᩠ᨾᨴᩮᩈᨶᩮᩣ ᩈᨾᩣᨶᩮᩣ “ᨸᩁᩥᩈᩩᨴ᩠ᨵᨵᨾ᩠ᨾᨴᩮᩈᨶᩮᩣᨾ᩠ᩉᩦ”ᨲᩥ ᨸᨭᩥᨩᩣᨶᩣᨲᩥ “ᨸᩁᩥᩈᩩᨴ᩠ᨵᩤ ᨾᩮ ᨵᨾ᩠ᨾᨴᩮᩈᨶᩣ ᨸᩁᩥᨿᩮᩣᨴᩤᨲᩣ ᩋᩈᩴᨠᩥᩃᩥᨭ᩠ᨮᩣ”ᨲᩥ ᨧ. ᨾᨿᨬ᩠ᨧᩮᩅ ᨡᩮᩣ ᨸᨶ ᨣᩥᩉᩦᨶᩴ ᩋᩣᩁᩮᩣᨧᩮᨿ᩠ᨿᩣᨾ, ᨶᩣᩔᩔ ᨾᨶᩣᨸᩴ. ᨿᩴ ᨡᩮᩣ ᨸᨶᩔ ᩋᨾᨶᩣᨸᩴ, ᨠᨳᩴ ᨶᩴ ᨾᨿᩴ ᨲᩮᨶ ᩈᨾᩩᨴᩤᨧᩁᩮᨿ᩠ᨿᩣᨾ? ᩈᨾ᩠ᨾᨶ᩠ᨶᨲᩥ ᨡᩮᩣ ᨸᨶ ᨧᩦᩅᩁᨸᩥᨱ᩠ᨯᨸᩣᨲᩈᩮᨶᩣᩈᨶᨣᩥᩃᩣᨶᨸ᩠ᨸᨧ᩠ᨧᨿᨽᩮᩈᨩ᩠ᨩᨸᩁᩥᨠ᩠ᨡᩣᩁᩮᨶ—  ᨿᩴ ᨲᩩᨾᩮᩣ ᨠᩁᩥᩔᨲᩥ, ᨲᩩᨾᩮᩣᩅ ᨲᩮᨶ ᨸᨬ᩠ᨬᩣᨿᩥᩔᨲᩦ’ᨲᩥ. ᩑᩅᩁᩪᨸᩴ ᨡᩮᩣ, ᨾᩮᩣᨣ᩠ᨣᩃᩖᩣᨶ, ᩈᨲ᩠ᨳᩣᩁᩴ ᩈᩣᩅᨠᩣ ᨵᨾ᩠ᨾᨴᩮᩈᨶᨲᩮᩣ ᩁᨠ᩠ᨡᨶ᩠ᨲᩥ; ᩑᩅᩁᩪᨸᩮᩣ ᨧ ᨸᨶ ᩈᨲ᩠ᨳᩣ ᩈᩣᩅᨠᩮᩉᩥ ᨵᨾ᩠ᨾᨴᩮᩈᨶᨲᩮᩣ ᩁᨠ᩠ᨡᩴ ᨸᨧ᩠ᨧᩣᩈᩦᩈᨲᩥ.
</Paragraph>

<Paragraph number="1510" book="cula">
ᨸᩩᨶ ᨧᨸᩁᩴ, ᨾᩮᩣᨣ᩠ᨣᩃᩖᩣᨶ, ᩍᨵᩮᨠᨧ᩠ᨧᩮᩣ ᩈᨲ᩠ᨳᩣ ᩋᨸᩁᩥᩈᩩᨴ᩠ᨵᩅᩮᨿ᩠ᨿᩣᨠᩁᨱᩮᩣ ᩈᨾᩣᨶᩮᩣ ‘ᨸᩁᩥᩈᩩᨴ᩠ᨵᩅᩮᨿ᩠ᨿᩣᨠᩁᨱᩮᩣᨾ᩠ᩉᩦ’ᨲᩥ ᨸᨭᩥᨩᩣᨶᩣᨲᩥ ‘ᨸᩁᩥᩈᩩᨴ᩠ᨵᩴ ᨾᩮ ᩅᩮᨿ᩠ᨿᩣᨠᩁᨱᩴ ᨸᩁᩥᨿᩮᩣᨴᩤᨲᩴ ᩋᩈᩴᨠᩥᩃᩥᨭ᩠ᨮᨶ᩺’ᨲᩥ ᨧ. ᨲᨾᩮᨶᩴ ᩈᩣᩅᨠᩣ ᩑᩅᩴ ᨩᩣᨶᨶ᩠ᨲᩥ—  ‘ᩋᨿᩴ ᨡᩮᩣ ᨽᩅᩴ ᩈᨲ᩠ᨳᩣ ᩋᨸᩁᩥᩈᩩᨴ᩠ᨵᩅᩮᨿ᩠ᨿᩣᨠᩁᨱᩮᩣ ᩈᨾᩣᨶᩮᩣ “ᨸᩁᩥᩈᩩᨴ᩠ᨵᩅᩮᨿ᩠ᨿᩣᨠᩁᨱᩮᩣᨾ᩠ᩉᩦ”ᨲᩥ ᨸᨭᩥᨩᩣᨶᩣᨲᩥ “ᨸᩁᩥᩈᩩᨴ᩠ᨵᩴ ᨾᩮ ᩅᩮᨿ᩠ᨿᩣᨠᩁᨱᩴ ᨸᩁᩥᨿᩮᩣᨴᩤᨲᩴ ᩋᩈᩴᨠᩥᩃᩥᨭ᩠ᨮᨶ᩺”ᨲᩥ ᨧ. ᨾᨿᨬ᩠ᨧᩮᩅ ᨡᩮᩣ ᨸᨶ ᨣᩥᩉᩦᨶᩴ ᩋᩣᩁᩮᩣᨧᩮᨿ᩠ᨿᩣᨾ, ᨶᩣᩔᩔ ᨾᨶᩣᨸᩴ. ᨿᩴ ᨡᩮᩣ ᨸᨶᩔ ᩋᨾᨶᩣᨸᩴ, ᨠᨳᩴ ᨶᩴ ᨾᨿᩴ ᨲᩮᨶ ᩈᨾᩩᨴᩤᨧᩁᩮᨿ᩠ᨿᩣᨾ? ᩈᨾ᩠ᨾᨶ᩠ᨶᨲᩥ ᨡᩮᩣ ᨸᨶ ᨧᩦᩅᩁᨸᩥᨱ᩠ᨯᨸᩣᨲᩈᩮᨶᩣᩈᨶᨣᩥᩃᩣᨶᨸ᩠ᨸᨧ᩠ᨧᨿᨽᩮᩈᨩ᩠ᨩᨸᩁᩥᨠ᩠ᨡᩣᩁᩮᨶ—  ᨿᩴ ᨲᩩᨾᩮᩣ ᨠᩁᩥᩔᨲᩥ, ᨲᩩᨾᩮᩣᩅ ᨲᩮᨶ ᨸᨬ᩠ᨬᩣᨿᩥᩔᨲᩦ’ᨲᩥ. ᩑᩅᩁᩪᨸᩴ ᨡᩮᩣ, ᨾᩮᩣᨣ᩠ᨣᩃᩖᩣᨶ, ᩈᨲ᩠ᨳᩣᩁᩴ ᩈᩣᩅᨠᩣ ᩅᩮᨿ᩠ᨿᩣᨠᩁᨱᨲᩮᩣ ᩁᨠ᩠ᨡᨶ᩠ᨲᩥ; ᩑᩅᩁᩪᨸᩮᩣ ᨧ ᨸᨶ ᩈᨲ᩠ᨳᩣ ᩈᩣᩅᨠᩮᩉᩥ ᩅᩮᨿ᩠ᨿᩣᨠᩁᨱᨲᩮᩣ ᩁᨠ᩠ᨡᩴ ᨸᨧ᩠ᨧᩣᩈᩦᩈᨲᩥ.
</Paragraph>

<Paragraph number="1511" book="cula">
ᨸᩩᨶ ᨧᨸᩁᩴ, ᨾᩮᩣᨣ᩠ᨣᩃᩖᩣᨶ, ᩍᨵᩮᨠᨧ᩠ᨧᩮᩣ ᩈᨲ᩠ᨳᩣ ᩋᨸᩁᩥᩈᩩᨴ᩠ᨵᨬᩣᨱᨴᩔᨶᩮᩣ ᩈᨾᩣᨶᩮᩣ ‘ᨸᩁᩥᩈᩩᨴ᩠ᨵᨬᩣᨱᨴᩔᨶᩮᩣᨾ᩠ᩉᩦ’ᨲᩥ ᨸᨭᩥᨩᩣᨶᩣᨲᩥ ‘ᨸᩁᩥᩈᩩᨴ᩠ᨵᩴ ᨾᩮ ᨬᩣᨱᨴᩔᨶᩴ ᨸᩁᩥᨿᩮᩣᨴᩤᨲᩴ ᩋᩈᩴᨠᩥᩃᩥᨭ᩠ᨮᨶ᩺’ᨲᩥ ᨧ. ᨲᨾᩮᨶᩴ ᩈᩣᩅᨠᩣ ᩑᩅᩴ ᨩᩣᨶᨶ᩠ᨲᩥ—  ‘ᩋᨿᩴ ᨡᩮᩣ ᨽᩅᩴ ᩈᨲ᩠ᨳᩣ ᩋᨸᩁᩥᩈᩩᨴ᩠ᨵᨬᩣᨱᨴᩔᨶᩮᩣ ᩈᨾᩣᨶᩮᩣ “ᨸᩁᩥᩈᩩᨴ᩠ᨵᨬᩣᨱᨴᩔᨶᩮᩣᨾ᩠ᩉᩦ”ᨲᩥ ᨸᨭᩥᨩᩣᨶᩣᨲᩥ “ᨸᩁᩥᩈᩩᨴ᩠ᨵᩴ ᨾᩮ ᨬᩣᨱᨴᩔᨶᩴ ᨸᩁᩥᨿᩮᩣᨴᩤᨲᩴ ᩋᩈᩴᨠᩥᩃᩥᨭ᩠ᨮᨶ᩺”ᨲᩥ ᨧ. ᨾᨿᨬ᩠ᨧᩮᩅ ᨡᩮᩣ ᨸᨶ ᨣᩥᩉᩦᨶᩴ ᩋᩣᩁᩮᩣᨧᩮᨿ᩠ᨿᩣᨾ, ᨶᩣᩔᩔ ᨾᨶᩣᨸᩴ. ᨿᩴ ᨡᩮᩣ ᨸᨶᩔ ᩋᨾᨶᩣᨸᩴ, ᨠᨳᩴ ᨶᩴ ᨾᨿᩴ ᨲᩮᨶ ᩈᨾᩩᨴᩤᨧᩁᩮᨿ᩠ᨿᩣᨾ? ᩈᨾ᩠ᨾᨶ᩠ᨶᨲᩥ ᨡᩮᩣ ᨸᨶ ᨧᩦᩅᩁᨸᩥᨱ᩠ᨯᨸᩣᨲᩈᩮᨶᩣᩈᨶᨣᩥᩃᩣᨶᨸ᩠ᨸᨧ᩠ᨧᨿᨽᩮᩈᨩ᩠ᨩᨸᩁᩥᨠ᩠ᨡᩣᩁᩮᨶ—  ᨿᩴ ᨲᩩᨾᩮᩣ ᨠᩁᩥᩔᨲᩥ, ᨲᩩᨾᩮᩣᩅ ᨲᩮᨶ ᨸᨬ᩠ᨬᩣᨿᩥᩔᨲᩦ’ᨲᩥ. ᩑᩅᩁᩪᨸᩴ ᨡᩮᩣ, ᨾᩮᩣᨣ᩠ᨣᩃᩖᩣᨶ, ᩈᨲ᩠ᨳᩣᩁᩴ ᩈᩣᩅᨠᩣ ᨬᩣᨱᨴᩔᨶᨲᩮᩣ ᩁᨠ᩠ᨡᨶ᩠ᨲᩥ; ᩑᩅᩁᩪᨸᩮᩣ ᨧ ᨸᨶ ᩈᨲ᩠ᨳᩣ ᩈᩣᩅᨠᩮᩉᩥ ᨬᩣᨱᨴᩔᨶᨲᩮᩣ ᩁᨠ᩠ᨡᩴ ᨸᨧ᩠ᨧᩣᩈᩦᩈᨲᩦᨲᩥ. ᩍᨾᩮ ᨡᩮᩣ, ᨾᩮᩣᨣ᩠ᨣᩃᩖᩣᨶ, ᨸᨬ᩠ᨧ ᩈᨲ᩠ᨳᩣᩁᩮᩣ ᩈᨶ᩠ᨲᩮᩣ ᩈᩴᩅᩥᨩ᩠ᨩᨾᩣᨶᩣ ᩃᩮᩣᨠᩈ᩠ᨾᩥᩴ.
</Paragraph>

<Paragraph number="1512" book="cula">
ᩋᩉᩴ ᨡᩮᩣ ᨸᨶ, ᨾᩮᩣᨣ᩠ᨣᩃᩖᩣᨶ, ᨸᩁᩥᩈᩩᨴ᩠ᨵᩈᩦᩃᩮᩣ ᩈᨾᩣᨶᩮᩣ ‘ᨸᩁᩥᩈᩩᨴ᩠ᨵᩈᩦᩃᩮᩣᨾ᩠ᩉᩦ’ᨲᩥ ᨸᨭᩥᨩᩣᨶᩣᨾᩥ ‘ᨸᩁᩥᩈᩩᨴ᩠ᨵᩴ ᨾᩮ ᩈᩦᩃᩴ ᨸᩁᩥᨿᩮᩣᨴᩤᨲᩴ ᩋᩈᩴᨠᩥᩃᩥᨭ᩠ᨮᨶ᩺’ᨲᩥ ᨧ. ᨶ ᨧ ᨾᩴ ᩈᩣᩅᨠᩣ ᩈᩦᩃᨲᩮᩣ ᩁᨠ᩠ᨡᨶ᩠ᨲᩥ; ᨶ ᨧᩣᩉᩴ ᩈᩣᩅᨠᩮᩉᩥ ᩈᩦᩃᨲᩮᩣ ᩁᨠ᩠ᨡᩴ ᨸᨧ᩠ᨧᩣᩈᩦᩈᩣᨾᩥ. ᨸᩁᩥᩈᩩᨴ᩠ᨵᩤᨩᩦᩅᩮᩤ ᩈᨾᩣᨶᩮᩣ …ᨸᩮ…  ᨸᩁᩥᩈᩩᨴ᩠ᨵᨵᨾ᩠ᨾᨴᩮᩈᨶᩮᩣ ᩈᨾᩣᨶᩮᩣ …ᨸᩮ…  ᨸᩁᩥᩈᩩᨴ᩠ᨵᩅᩮᨿ᩠ᨿᩣᨠᩁᨱᩮᩣ ᩈᨾᩣᨶᩮᩣ …ᨸᩮ…  ᨸᩁᩥᩈᩩᨴ᩠ᨵᨬᩣᨱᨴᩔᨶᩮᩣ ᩈᨾᩣᨶᩮᩣ ‘ᨸᩁᩥᩈᩩᨴ᩠ᨵᨬᩣᨱᨴᩔᨶᩮᩣᨾ᩠ᩉᩦ’ᨲᩥ ᨸᨭᩥᨩᩣᨶᩣᨾᩥ ‘ᨸᩁᩥᩈᩩᨴ᩠ᨵᩴ ᨾᩮ ᨬᩣᨱᨴᩔᨶᩴ ᨸᩁᩥᨿᩮᩣᨴᩤᨲᩴ ᩋᩈᩴᨠᩥᩃᩥᨭ᩠ᨮᨶ᩺’ᨲᩥ ᨧ. ᨶ ᨧ ᨾᩴ ᩈᩣᩅᨠᩣ ᨬᩣᨱᨴᩔᨶᨲᩮᩣ ᩁᨠ᩠ᨡᨶ᩠ᨲᩥ; ᨶ ᨧᩣᩉᩴ ᩈᩣᩅᨠᩮᩉᩥ ᨬᩣᨱᨴᩔᨶᨲᩮᩣ ᩁᨠ᩠ᨡᩴ ᨸᨧ᩠ᨧᩣᩈᩦᩈᩣᨾᩦ”ᨲᩥ.
</Paragraph>

</Division>
<Division number="335" book="cula">

<Paragraph number="1513" book="cula">
ᩋᨳ ᨡᩮᩣ ᨽᨣᩅᩤ ᨠᩮᩣᩈᨾ᩠ᨻᩥᨿᩴ ᨿᨳᩣᨽᩥᩁᨶ᩠ᨲᩴ ᩅᩥᩉᩁᩥᨲ᩠ᩅᩣ ᨿᩮᨶ ᩁᩣᨩᨣᩉᩴ ᨲᩮᨶ ᨧᩣᩁᩥᨠᩴ ᨸᨠ᩠ᨠᩣᨾᩥ. ᩋᨶᩩᨸᩩᨻ᩠ᨻᩮᨶ ᨧᩣᩁᩥᨠᩴ ᨧᩁᨾᩣᨶᩮᩣ ᨿᩮᨶ ᩁᩣᨩᨣᩉᩴ ᨲᨴᩅᩈᩁᩥ. ᨲᨲᩕ ᩈᩩᨴᩴ ᨽᨣᩅᩤ ᩁᩣᨩᨣᩉᩮ ᩅᩥᩉᩁᨲᩥ ᩅᩮᩊᩩᩅᨶᩮ ᨠᩃᨶ᩠ᨴᨠᨶᩥᩅᩤᨸᩮ. ᩋᨳ ᨡᩮᩣ ᩈᨾ᩠ᨻᩉᩩᩃᩣ ᨽᩥᨠ᩠ᨡᩪ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥᩴᩈᩩ, ᩏᨸᩈᩘᨠᨾᩥᨲ᩠ᩅᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᨶᩥᩈᩦᨴᩥᩴᩈᩩ. ᩑᨠᨾᨶ᩠ᨲᩴ ᨶᩥᩈᩥᨶ᩠ᨶᩣ ᨡᩮᩣ ᨲᩮ ᨽᩥᨠ᩠ᨡᩪ ᨽᨣᩅᨶ᩠ᨲᩴ ᩑᨲᨴᩅᩮᩤᨧᩩᩴ—  “ᨴᩮᩅᨴᨲ᩠ᨲᩔ, ᨽᨶ᩠ᨲᩮ, ᩋᨩᩣᨲᩈᨲ᩠ᨲᩩ ᨠᩩᨾᩣᩁᩮᩣ ᨸᨬ᩠ᨧᩉᩥ ᩁᨳᩈᨲᩮᩉᩥ ᩈᩣᨿᩴ ᨸᩣᨲᩴ ᩏᨸᨭ᩠ᨮᩣᨶᩴ ᨣᨧ᩠ᨨᨲᩥ; ᨸᨬ᩠ᨧ ᨧ ᨳᩣᩃᩥᨸᩣᨠᩈᨲᩣᨶᩥ ᨽᨲ᩠ᨲᩣᨽᩥᩉᩣᩁᩮᩣ ᩋᨽᩥᩉᩁᩦᨿᨲᩦ”ᨲᩥ. “ᨾᩣ, ᨽᩥᨠ᩠ᨡᩅᩮ, ᨴᩮᩅᨴᨲ᩠ᨲᩔ ᩃᩣᨽᩈᨠ᩠ᨠᩣᩁᩈᩥᩃᩮᩣᨠᩴ ᨸᩥᩉᨿᩥᨲ᩠ᨳ. ᨿᩣᩅᨠᩦᩅᨬ᩠ᨧ, ᨽᩥᨠ᩠ᨡᩅᩮ, ᨴᩮᩅᨴᨲ᩠ᨲᩔ ᩋᨩᩣᨲᩈᨲ᩠ᨲᩩ ᨠᩩᨾᩣᩁᩮᩣ ᨸᨬ᩠ᨧᩉᩥ ᩁᨳᩈᨲᩮᩉᩥ ᩈᩣᨿᩴ ᨸᩣᨲᩴ ᩏᨸᨭ᩠ᨮᩣᨶᩴ ᨣᨾᩥᩔᨲᩥ, ᨸᨬ᩠ᨧ ᨧ ᨳᩣᩃᩥᨸᩣᨠᩈᨲᩣᨶᩥ ᨽᨲ᩠ᨲᩣᨽᩥᩉᩣᩁᩮᩣ ᩋᨽᩥᩉᩁᩦᨿᩥᩔᨲᩥ, ᩉᩣᨶᩥᨿᩮᩅ, ᨽᩥᨠ᩠ᨡᩅᩮ, ᨴᩮᩅᨴᨲ᩠ᨲᩔ ᨸᩣᨭᩥᨠᩘᨡᩣ ᨠᩩᩈᩃᩮᩈᩩ ᨵᨾ᩠ᨾᩮᩈᩩ, ᨶᩮᩣ ᩅᩩᨯ᩠ᨰᩥ.
</Paragraph>

<Paragraph number="1514" book="cula">
ᩈᩮᨿ᩠ᨿᨳᩣᨸᩥ, ᨽᩥᨠ᩠ᨡᩅᩮ, ᨧᨱ᩠ᨯᩔ ᨠᩩᨠ᩠ᨠᩩᩁᩔ ᨶᩣᩈᩣᨿ ᨸᩥᨲ᩠ᨲᩴ ᨽᩥᨶ᩠ᨴᩮᨿ᩠ᨿᩩᩴ, ᩑᩅᨬ᩠ᩉᩥ ᩈᩮᩣ, ᨽᩥᨠ᩠ᨡᩅᩮ, ᨠᩩᨠ᩠ᨠᩩᩁᩮᩣ ᨽᩥᨿ᩠ᨿᩮᩣᩈᩮᩣ ᨾᨲ᩠ᨲᩣᨿ ᨧᨱ᩠ᨯᨲᩁᩮᩣ ᩋᩔ; ᩑᩅᨾᩮᩅ ᨡᩮᩣ, ᨽᩥᨠ᩠ᨡᩅᩮ, ᨿᩣᩅᨠᩦᩅᨬ᩠ᨧ ᨴᩮᩅᨴᨲ᩠ᨲᩔ ᩋᨩᩣᨲᩈᨲ᩠ᨲᩩ ᨠᩩᨾᩣᩁᩮᩣ ᨸᨬ᩠ᨧᩉᩥ ᩁᨳᩈᨲᩮᩉᩥ ᩈᩣᨿᩴ ᨸᩣᨲᩴ ᩏᨸᨭ᩠ᨮᩣᨶᩴ ᨣᨾᩥᩔᨲᩥ, ᨸᨬ᩠ᨧ ᨧ ᨳᩣᩃᩥᨸᩣᨠᩈᨲᩣᨶᩥ ᨽᨲ᩠ᨲᩣᨽᩥᩉᩣᩁᩮᩣ ᩋᨽᩥᩉᩁᩦᨿᩥᩔᨲᩥ, ᩉᩣᨶᩥᨿᩮᩅ, ᨽᩥᨠ᩠ᨡᩅᩮ, ᨴᩮᩅᨴᨲ᩠ᨲᩔ ᨸᩣᨭᩥᨠᩘᨡᩣ ᨠᩩᩈᩃᩮᩈᩩ ᨵᨾ᩠ᨾᩮᩈᩩ, ᨶᩮᩣ ᩅᩩᨯ᩠ᨰᩥ.
</Paragraph>

<Paragraph number="1515" book="cula">
ᩋᨲ᩠ᨲᩅᨵᩤᨿ, ᨽᩥᨠ᩠ᨡᩅᩮ, ᨴᩮᩅᨴᨲ᩠ᨲᩔ ᩃᩣᨽᩈᨠ᩠ᨠᩣᩁᩈᩥᩃᩮᩣᨠᩮᩣ ᩏᨴᨸᩣᨴᩥ, ᨸᩁᩣᨽᩅᩤᨿ ᨴᩮᩅᨴᨲ᩠ᨲᩔ ᩃᩣᨽᩈᨠ᩠ᨠᩣᩁᩈᩥᩃᩮᩣᨠᩮᩣ ᩏᨴᨸᩣᨴᩥ.
</Paragraph>

<Paragraph number="1516" book="cula">
ᩈᩮᨿ᩠ᨿᨳᩣᨸᩥ, ᨽᩥᨠ᩠ᨡᩅᩮ, ᨠᨴᩃᩦ ᩋᨲ᩠ᨲᩅᨵᩤᨿ ᨹᩃᩴ ᨴᩮᨲᩥ, ᨸᩁᩣᨽᩅᩤᨿ ᨹᩃᩴ ᨴᩮᨲᩥ; ᩑᩅᨾᩮᩅ ᨡᩮᩣ, ᨽᩥᨠ᩠ᨡᩅᩮ, ᩋᨲ᩠ᨲᩅᨵᩤᨿ ᨴᩮᩅᨴᨲ᩠ᨲᩔ ᩃᩣᨽᩈᨠ᩠ᨠᩣᩁᩈᩥᩃᩮᩣᨠᩮᩣ ᩏᨴᨸᩣᨴᩥ, ᨸᩁᩣᨽᩅᩤᨿ ᨴᩮᩅᨴᨲ᩠ᨲᩔ ᩃᩣᨽᩈᨠ᩠ᨠᩣᩁᩈᩥᩃᩮᩣᨠᩮᩣ ᩏᨴᨸᩣᨴᩥ.
</Paragraph>

<Paragraph number="1517" book="cula">
ᩈᩮᨿ᩠ᨿᨳᩣᨸᩥ, ᨽᩥᨠ᩠ᨡᩅᩮ, ᩅᩮᩊᩩ ᩋᨲ᩠ᨲᩅᨵᩤᨿ ᨹᩃᩴ ᨴᩮᨲᩥ, ᨸᩁᩣᨽᩅᩤᨿ ᨹᩃᩴ ᨴᩮᨲᩥ; ᩑᩅᨾᩮᩅ ᨡᩮᩣ, ᨽᩥᨠ᩠ᨡᩅᩮ, ᩋᨲ᩠ᨲᩅᨵᩤᨿ ᨴᩮᩅᨴᨲ᩠ᨲᩔ ᩃᩣᨽᩈᨠ᩠ᨠᩣᩁᩈᩥᩃᩮᩣᨠᩮᩣ ᩏᨴᨸᩣᨴᩥ, ᨸᩁᩣᨽᩅᩤᨿ ᨴᩮᩅᨴᨲ᩠ᨲᩔ ᩃᩣᨽᩈᨠ᩠ᨠᩣᩁᩈᩥᩃᩮᩣᨠᩮᩣ ᩏᨴᨸᩣᨴᩥ.
</Paragraph>

<Paragraph number="1518" book="cula">
ᩈᩮᨿ᩠ᨿᨳᩣᨸᩥ, ᨽᩥᨠ᩠ᨡᩅᩮ, ᨶᩊᩮᩣ ᩋᨲ᩠ᨲᩅᨵᩤᨿ ᨹᩃᩴ ᨴᩮᨲᩥ, ᨸᩁᩣᨽᩅᩤᨿ ᨹᩃᩴ ᨴᩮᨲᩥ; ᩑᩅᨾᩮᩅ ᨡᩮᩣ, ᨽᩥᨠ᩠ᨡᩅᩮ, ᩋᨲ᩠ᨲᩅᨵᩤᨿ ᨴᩮᩅᨴᨲ᩠ᨲᩔ ᩃᩣᨽᩈᨠ᩠ᨠᩣᩁᩈᩥᩃᩮᩣᨠᩮᩣ ᩏᨴᨸᩣᨴᩥ, ᨸᩁᩣᨽᩅᩤᨿ ᨴᩮᩅᨴᨲ᩠ᨲᩔ ᩃᩣᨽᩈᨠ᩠ᨠᩣᩁᩈᩥᩃᩮᩣᨠᩮᩣ ᩏᨴᨸᩣᨴᩥ.
</Paragraph>

<Paragraph number="1519" book="cula">
ᩈᩮᨿ᩠ᨿᨳᩣᨸᩥ, ᨽᩥᨠ᩠ᨡᩅᩮ, ᩋᩔᨲᩁᩦ ᩋᨲ᩠ᨲᩅᨵᩤᨿ ᨣᨻ᩠ᨽᩴ ᨣᨱ᩠ᩉᩣᨲᩥ, ᨸᩁᩣᨽᩅᩤᨿ ᨣᨻ᩠ᨽᩴ ᨣᨱ᩠ᩉᩣᨲᩥ; ᩑᩅᨾᩮᩅ ᨡᩮᩣ, ᨽᩥᨠ᩠ᨡᩅᩮ, ᩋᨲ᩠ᨲᩅᨵᩤᨿ ᨴᩮᩅᨴᨲ᩠ᨲᩔ ᩃᩣᨽᩈᨠ᩠ᨠᩣᩁᩈᩥᩃᩮᩣᨠᩮᩣ ᩏᨴᨸᩣᨴᩥ, ᨸᩁᩣᨽᩅᩤᨿ ᨴᩮᩅᨴᨲ᩠ᨲᩔ ᩃᩣᨽᩈᨠ᩠ᨠᩣᩁᩈᩥᩃᩮᩣᨠᩮᩣ ᩏᨴᨸᩣᨴᩦᨲᩥ.
</Paragraph>

<Paragraph number="1520" type="verses" book="cula">
_ᨹᩃᩴ ᩅᩮ ᨠᨴᩃᩥᩴ ᩉᨶ᩠ᨲᩥ,_  
_ᨹᩃᩴ ᩅᩮᩊᩩᩴ ᨹᩃᩴ ᨶᩊᩴ;_  
_ᩈᨠ᩠ᨠᩣᩁᩮᩣ ᨠᩣᨸᩩᩁᩥᩈᩴ ᩉᨶ᩠ᨲᩥ,_  
_ᨣᨻ᩠ᨽᩮᩣ ᩋᩔᨲᩁᩥᩴ ᨿᨳᩣ”ᨲᩥ._  


</Paragraph>
</Division>

<Paragraph number="1521" type="center" book="cula">
ᨸᨮᨾᨽᩣᨱᩅᩤᩁᩮᩣ ᨶᩥᨭ᩠ᨮᩥᨲᩮᩣ.
</Paragraph>