---
title: "7.2.1 ᨸᨠᩣᩈᨶᩦᨿᨠᨾ᩠ᨾ"
tableOfContents: false
sidebar:
  order: 1
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="336" book="cula">

<Paragraph number="1522" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᨣᩅᩤ ᨾᩉᨲᩥᨿᩣ ᨸᩁᩥᩈᩣᨿ ᨸᩁᩥᩅᩩᨲᩮᩣ ᨵᨾ᩠ᨾᩴ ᨴᩮᩈᩮᨶ᩠ᨲᩮᩣ ᨶᩥᩈᩥᨶ᩠ᨶᩮᩣ ᩉᩮᩣᨲᩥ ᩈᩁᩣᨩᩥᨠᩣᨿ ᨸᩁᩥᩈᩣᨿ. ᩋᨳ ᨡᩮᩣ ᨴᩮᩅᨴᨲ᩠ᨲᩮᩣ ᩏᨭ᩠ᨮᩣᨿᩣᩈᨶᩣ ᩑᨠᩴᩈᩴ ᩏᨲ᩠ᨲᩁᩣᩈᩘᨣᩴ ᨠᩁᩥᨲ᩠ᩅᩣ ᨿᩮᨶ ᨽᨣᩅᩤ ᨲᩮᨶᨬ᩠ᨩᩃᩥᩴ ᨸᨱᩣᨾᩮᨲ᩠ᩅᩣ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᨩᩥᨱ᩠ᨱᩮᩣ ᨴᩤᨶᩥ, ᨽᨶ᩠ᨲᩮ, ᨽᨣᩅᩤ ᩅᩩᨯ᩠ᨰᩮᩣ ᨾᩉᩃᩖᨠᩮᩣ ᩋᨴ᩠ᨵᨣᨲᩮᩣ ᩅᨿᩮᩣᩋᨶᩩᨸ᩠ᨸᨲ᩠ᨲᩮᩣ. ᩋᨸ᩠ᨸᩮᩣᩔᩩᨠ᩠ᨠᩮᩣ ᨴᩤᨶᩥ, ᨽᨶ᩠ᨲᩮ, ᨽᨣᩅᩤ ᨴᩥᨭ᩠ᨮᨵᨾ᩠ᨾᩈᩩᨡᩅᩥᩉᩣᩁᩴ ᩋᨶᩩᨿᩩᨲ᩠ᨲᩮᩣ ᩅᩥᩉᩁᨲᩩ, ᨾᨾᩴ ᨽᩥᨠ᩠ᨡᩩᩈᩴᨥᩴ ᨶᩥᩔᨩ᩠ᨩᨲᩩ. ᩋᩉᩴ ᨽᩥᨠ᩠ᨡᩩᩈᩴᨥᩴ ᨸᩁᩥᩉᩁᩥᩔᩣᨾᩦ”ᨲᩥ. “ᩋᩃᩴ, ᨴᩮᩅᨴᨲ᩠ᨲ, ᨾᩣ ᨲᩮ ᩁᩩᨧ᩠ᨧᩥ ᨽᩥᨠ᩠ᨡᩩᩈᩴᨥᩴ ᨸᩁᩥᩉᩁᩥᨲᩩᨶ᩺”ᨲᩥ.
</Paragraph>

<Paragraph number="1523" book="cula">
ᨴᩩᨲᩥᨿᨾ᩠ᨸᩥ ᨡᩮᩣ ᨴᩮᩅᨴᨲ᩠ᨲᩮᩣ …ᨸᩮ…  ᨲᨲᩥᨿᨾ᩠ᨸᩥ ᨡᩮᩣ ᨴᩮᩅᨴᨲ᩠ᨲᩮᩣ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᨩᩥᨱ᩠ᨱᩮᩣ ᨴᩤᨶᩥ, ᨽᨶ᩠ᨲᩮ, ᨽᨣᩅᩤ ᩅᩩᨯ᩠ᨰᩮᩣ ᨾᩉᩃᩖᨠᩮᩣ ᩋᨴ᩠ᨵᨣᨲᩮᩣ ᩅᨿᩮᩣᩋᨶᩩᨸ᩠ᨸᨲ᩠ᨲᩮᩣ. ᩋᨸ᩠ᨸᩮᩣᩔᩩᨠ᩠ᨠᩮᩣ ᨴᩤᨶᩥ, ᨽᨶ᩠ᨲᩮ, ᨽᨣᩅᩤ ᨴᩥᨭ᩠ᨮᨵᨾ᩠ᨾᩈᩩᨡᩅᩥᩉᩣᩁᩴ ᩋᨶᩩᨿᩩᨲ᩠ᨲᩮᩣ ᩅᩥᩉᩁᨲᩩ, ᨾᨾᩴ ᨽᩥᨠ᩠ᨡᩩᩈᩴᨥᩴ ᨶᩥᩔᨩ᩠ᨩᨲᩩ. ᩋᩉᩴ ᨽᩥᨠ᩠ᨡᩩᩈᩴᨥᩴ ᨸᩁᩥᩉᩁᩥᩔᩣᨾᩦ”ᨲᩥ.
</Paragraph>

<Paragraph number="1524" book="cula">
“ᩈᩣᩁᩥᨸᩩᨲ᩠ᨲᨾᩮᩣᨣ᩠ᨣᩃᩖᩣᨶᩣᨶᨾ᩠ᨸᩥ ᨡᩮᩣ ᩋᩉᩴ, ᨴᩮᩅᨴᨲ᩠ᨲ, ᨽᩥᨠ᩠ᨡᩩᩈᩴᨥᩴ ᨶ ᨶᩥᩔᨩ᩠ᨩᩮᨿ᩠ᨿᩴ, ᨠᩥᩴ ᨸᨶ ᨲᩩᨿ᩠ᩉᩴ ᨨᩅᩔ ᨡᩮᩊᩣᩈᨠᩔᩣ”ᨲᩥ. ᩋᨳ ᨡᩮᩣ ᨴᩮᩅᨴᨲ᩠ᨲᩮᩣ—  ᩈᩁᩣᨩᩥᨠᩣᨿ ᨾᩴ ᨽᨣᩅᩤ ᨸᩁᩥᩈᩣᨿ ᨡᩮᩊᩣᩈᨠᩅᩤᨴᩮᨶ ᩋᨸᩈᩣᨴᩮᨲᩥ, ᩈᩣᩁᩥᨸᩩᨲ᩠ᨲᨾᩮᩣᨣ᩠ᨣᩃᩖᩣᨶᩮᩅ ᩏᨠ᩠ᨠᩴᩈᨲᩦᨲᩥ—  ᨠᩩᨸᩥᨲᩮᩣ ᩋᨶᨲ᩠ᨲᨾᨶᩮᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᨸᨴᨠ᩠ᨡᩥᨱᩴ ᨠᨲ᩠ᩅᩣ ᨸᨠ᩠ᨠᩣᨾᩥ. ᩋᨿᨬ᩠ᨧᩁᩉᩥ ᨴᩮᩅᨴᨲ᩠ᨲᩔ ᨽᨣᩅᨲᩥ ᨸᨮᨾᩮᩣ ᩋᩣᨥᩣᨲᩮᩣ ᩋᩉᩮᩣᩈᩥ.
</Paragraph>

<Paragraph number="1525" book="cula">
ᩋᨳ ᨡᩮᩣ ᨽᨣᩅᩤ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᨲᩮᨶ ᩉᩥ, ᨽᩥᨠ᩠ᨡᩅᩮ, ᩈᩴᨥᩮᩣ ᨴᩮᩅᨴᨲ᩠ᨲᩔ ᩁᩣᨩᨣᩉᩮ ᨸᨠᩣᩈᨶᩦᨿᩴ ᨠᨾ᩠ᨾᩴ ᨠᩁᩮᩣᨲᩩ—  ‘ᨸᩩᨻ᩠ᨻᩮ ᨴᩮᩅᨴᨲ᩠ᨲᩔ ᩋᨬ᩠ᨬᩣ ᨸᨠᨲᩥ ᩋᩉᩮᩣᩈᩥ, ᩍᨴᩤᨶᩥ ᩋᨬ᩠ᨬᩣ ᨸᨠᨲᩥ. ᨿᩴ ᨴᩮᩅᨴᨲ᩠ᨲᩮᩣ ᨠᩁᩮᨿ᩠ᨿ ᨠᩣᨿᩮᨶ ᩅᩤᨧᩣᨿ, ᨶ ᨲᩮᨶ ᨻᩩᨴ᩠ᨵᩮᩤ ᩅᩤ ᨵᨾ᩠ᨾᩮᩣ ᩅᩤ ᩈᩴᨥᩮᩣ ᩅᩤ ᨴᨭ᩠ᨮᨻ᩠ᨻᩮᩣ, ᨴᩮᩅᨴᨲ᩠ᨲᩮᩣᩅ ᨲᩮᨶ ᨴᨭ᩠ᨮᨻ᩠ᨻᩮᩣ’ᨲᩥ. ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᨠᩣᨲᨻ᩠ᨻᩴ. ᨻ᩠ᨿᨲ᩠ᨲᩮᨶ ᨽᩥᨠ᩠ᨡᩩᨶᩣ ᨸᨭᩥᨻᩃᩮᨶ ᩈᩴᨥᩮᩣ ᨬᩣᨸᩮᨲᨻ᩠ᨻᩮᩣ—
</Paragraph>

</Division>
<Division number="337" book="cula">

<Paragraph number="1526" book="cula">
‘ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᨿᨴᩥ ᩈᩴᨥᩔ ᨸᨲ᩠ᨲᨠᩃᩖᩴ ᩈᩴᨥᩮᩣ ᨴᩮᩅᨴᨲ᩠ᨲᩔ ᩁᩣᨩᨣᩉᩮ ᨸᨠᩣᩈᨶᩦᨿᩴ ᨠᨾ᩠ᨾᩴ ᨠᩁᩮᨿ᩠ᨿ—  “ᨸᩩᨻ᩠ᨻᩮ ᨴᩮᩅᨴᨲ᩠ᨲᩔ ᩋᨬ᩠ᨬᩣ ᨸᨠᨲᩥ ᩋᩉᩮᩣᩈᩥ, ᩍᨴᩤᨶᩥ ᩋᨬ᩠ᨬᩣ ᨸᨠᨲᩥ. ᨿᩴ ᨴᩮᩅᨴᨲ᩠ᨲᩮᩣ ᨠᩁᩮᨿ᩠ᨿ ᨠᩣᨿᩮᨶ ᩅᩤᨧᩣᨿ, ᨶ ᨲᩮᨶ ᨻᩩᨴ᩠ᨵᩮᩤ ᩅᩤ ᨵᨾ᩠ᨾᩮᩣ ᩅᩤ ᩈᩴᨥᩮᩣ ᩅᩤ ᨴᨭ᩠ᨮᨻ᩠ᨻᩮᩣ, ᨴᩮᩅᨴᨲ᩠ᨲᩮᩣᩅ ᨲᩮᨶ ᨴᨭ᩠ᨮᨻ᩠ᨻᩮᩣ”ᨲᩥ. ᩑᩈᩣ ᨬᨲ᩠ᨲᩥ.
</Paragraph>

<Paragraph number="1527" book="cula">
ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩈᩴᨥᩮᩣ ᨴᩮᩅᨴᨲ᩠ᨲᩔ ᩁᩣᨩᨣᩉᩮ ᨸᨠᩣᩈᨶᩦᨿᩴ ᨠᨾ᩠ᨾᩴ ᨠᩁᩮᩣᨲᩥ—  “ᨸᩩᨻ᩠ᨻᩮ ᨴᩮᩅᨴᨲ᩠ᨲᩔ ᩋᨬ᩠ᨬᩣ ᨸᨠᨲᩥ ᩋᩉᩮᩣᩈᩥ, ᩍᨴᩤᨶᩥ ᩋᨬ᩠ᨬᩣ ᨸᨠᨲᩥ. ᨿᩴ ᨴᩮᩅᨴᨲ᩠ᨲᩮᩣ ᨠᩁᩮᨿ᩠ᨿ ᨠᩣᨿᩮᨶ ᩅᩤᨧᩣᨿ, ᨶ ᨲᩮᨶ ᨻᩩᨴ᩠ᨵᩮᩤ ᩅᩤ ᨵᨾ᩠ᨾᩮᩣ ᩅᩤ ᩈᩴᨥᩮᩣ ᩅᩤ ᨴᨭ᩠ᨮᨻ᩠ᨻᩮᩣ, ᨴᩮᩅᨴᨲ᩠ᨲᩮᩣᩅ ᨲᩮᨶ ᨴᨭ᩠ᨮᨻ᩠ᨻᩮᩣ”ᨲᩥ. ᨿᩔᩣᨿᩈ᩠ᨾᨲᩮᩣ ᨡᨾᨲᩥ ᨴᩮᩅᨴᨲ᩠ᨲᩔ ᩁᩣᨩᨣᩉᩮ ᨸᨠᩣᩈᨶᩦᨿᩔ ᨠᨾ᩠ᨾᩔ ᨠᩁᨱᩴ—  “ᨸᩩᨻ᩠ᨻᩮ ᨴᩮᩅᨴᨲ᩠ᨲᩔ ᩋᨬ᩠ᨬᩣ ᨸᨠᨲᩥ ᩋᩉᩮᩣᩈᩥ, ᩍᨴᩤᨶᩥ ᩋᨬ᩠ᨬᩣ ᨸᨠᨲᩥ, ᨿᩴ ᨴᩮᩅᨴᨲ᩠ᨲᩮᩣ ᨠᩁᩮᨿ᩠ᨿ ᨠᩣᨿᩮᨶ ᩅᩤᨧᩣᨿ, ᨶ ᨲᩮᨶ ᨻᩩᨴ᩠ᨵᩮᩤ ᩅᩤ ᨵᨾ᩠ᨾᩮᩣ ᩅᩤ ᩈᩴᨥᩮᩣ ᩅᩤ ᨴᨭ᩠ᨮᨻ᩠ᨻᩮᩣ, ᨴᩮᩅᨴᨲ᩠ᨲᩮᩣᩅ ᨲᩮᨶ ᨴᨭ᩠ᨮᨻ᩠ᨻᩮᩣ”ᨲᩥ—  ᩈᩮᩣ ᨲᩩᨱ᩠ᩉᩔ; ᨿᩔ ᨶᨠ᩠ᨡᨾᨲᩥ, ᩈᩮᩣ ᨽᩣᩈᩮᨿ᩠ᨿ.
</Paragraph>

<Paragraph number="1528" book="cula">
ᨠᨲᩴ ᩈᩴᨥᩮᨶ ᨴᩮᩅᨴᨲ᩠ᨲᩔ ᩁᩣᨩᨣᩉᩮ ᨸᨠᩣᩈᨶᩦᨿᩴ ᨠᨾ᩠ᨾᩴ—  “ᨸᩩᨻ᩠ᨻᩮ ᨴᩮᩅᨴᨲ᩠ᨲᩔ ᩋᨬ᩠ᨬᩣ ᨸᨠᨲᩥ ᩋᩉᩮᩣᩈᩥ, ᩍᨴᩤᨶᩥ ᩋᨬ᩠ᨬᩣ ᨸᨠᨲᩥ. ᨿᩴ ᨴᩮᩅᨴᨲ᩠ᨲᩮᩣ ᨠᩁᩮᨿ᩠ᨿ ᨠᩣᨿᩮᨶ ᩅᩤᨧᩣᨿ, ᨶ ᨲᩮᨶ ᨻᩩᨴ᩠ᨵᩮᩤ ᩅᩤ ᨵᨾ᩠ᨾᩮᩣ ᩅᩤ ᩈᩴᨥᩮᩣ ᩅᩤ ᨴᨭ᩠ᨮᨻ᩠ᨻᩮᩣ, ᨴᩮᩅᨴᨲ᩠ᨲᩮᩣᩅ ᨲᩮᨶ ᨴᨭ᩠ᨮᨻ᩠ᨻᩮᩣ”ᨲᩥ. ᨡᨾᨲᩥ ᩈᩴᨥᩔ, ᨲᩈ᩠ᨾᩣ ᨲᩩᨱ᩠ᩉᩦ, ᩑᩅᨾᩮᨲᩴ ᨵᩤᩁᨿᩣᨾᩦ’”ᨲᩥ.
</Paragraph>

</Division>
<Division number="338" book="cula">

<Paragraph number="1529" book="cula">
ᩋᨳ ᨡᩮᩣ ᨽᨣᩅᩤ ᩋᩣᨿᩈ᩠ᨾᨶ᩠ᨲᩴ ᩈᩣᩁᩥᨸᩩᨲ᩠ᨲᩴ ᩋᩣᨾᨶ᩠ᨲᩮᩈᩥ—  “ᨲᩮᨶ ᩉᩥ ᨲ᩠ᩅᩴ, ᩈᩣᩁᩥᨸᩩᨲ᩠ᨲ, ᨴᩮᩅᨴᨲ᩠ᨲᩴ ᩁᩣᨩᨣᩉᩮ ᨸᨠᩣᩈᩮᩉᩦ”ᨲᩥ. “ᨸᩩᨻ᩠ᨻᩮ ᨾᨿᩣ, ᨽᨶ᩠ᨲᩮ, ᨴᩮᩅᨴᨲ᩠ᨲᩔ ᩁᩣᨩᨣᩉᩮ ᩅᨱ᩠ᨱᩮᩣ ᨽᩣᩈᩥᨲᩮᩣ—  ‘ᨾᩉᩥᨴ᩠ᨵᩥᨠᩮᩣ ᨣᩮᩤᨵᩥᨸᩩᨲ᩠ᨲᩮᩣ, ᨾᩉᩣᨶᩩᨽᩣᩅᩮᩤ ᨣᩮᩤᨵᩥᨸᩩᨲ᩠ᨲᩮᩣ’ᨲᩥ. ᨠᨳᩣᩉᩴ, ᨽᨶ᩠ᨲᩮ, ᨴᩮᩅᨴᨲ᩠ᨲᩴ ᩁᩣᨩᨣᩉᩮ ᨸᨠᩣᩈᩮᨾᩦ”ᨲᩥ? “ᨶᨶᩩ ᨲᨿᩣ, ᩈᩣᩁᩥᨸᩩᨲ᩠ᨲ, ᨽᩪᨲᩮᩣᨿᩮᩅ ᨴᩮᩅᨴᨲ᩠ᨲᩔ ᩁᩣᨩᨣᩉᩮ ᩅᨱ᩠ᨱᩮᩣ ᨽᩣᩈᩥᨲᩮᩣ—  ‘ᨾᩉᩥᨴ᩠ᨵᩥᨠᩮᩣ ᨣᩮᩤᨵᩥᨸᩩᨲ᩠ᨲᩮᩣ, ᨾᩉᩣᨶᩩᨽᩣᩅᩮᩤ ᨣᩮᩤᨵᩥᨸᩩᨲ᩠ᨲᩮᩣ’”ᨲᩥ? “ᩑᩅᩴ, ᨽᨶ᩠ᨲᩮ”ᨲᩥ. “ᩑᩅᨾᩮᩅ ᨡᩮᩣ ᨲ᩠ᩅᩴ, ᩈᩣᩁᩥᨸᩩᨲ᩠ᨲ, ᨽᩪᨲᩴᨿᩮᩅ ᨴᩮᩅᨴᨲ᩠ᨲᩴ ᩁᩣᨩᨣᩉᩮ ᨸᨠᩣᩈᩮᩉᩦ”ᨲᩥ. “ᩑᩅᩴ, ᨽᨶ᩠ᨲᩮ”ᨲᩥ ᨡᩮᩣ ᩋᩣᨿᩈ᩠ᨾᩣ ᩈᩣᩁᩥᨸᩩᨲ᩠ᨲᩮᩣ ᨽᨣᩅᨲᩮᩣ ᨸᨧ᩠ᨧᩔᩮᩣᩈᩥ.
</Paragraph>

<Paragraph number="1530" book="cula">
ᩋᨳ ᨡᩮᩣ ᨽᨣᩅᩤ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᨲᩮᨶ ᩉᩥ, ᨽᩥᨠ᩠ᨡᩅᩮ, ᩈᩴᨥᩮᩣ ᩈᩣᩁᩥᨸᩩᨲ᩠ᨲᩴ ᩈᨾ᩠ᨾᨶ᩠ᨶᨲᩩ ᨴᩮᩅᨴᨲ᩠ᨲᩴ ᩁᩣᨩᨣᩉᩮ ᨸᨠᩣᩈᩮᨲᩩᩴ—  ‘ᨸᩩᨻ᩠ᨻᩮ ᨴᩮᩅᨴᨲ᩠ᨲᩔ ᩋᨬ᩠ᨬᩣ ᨸᨠᨲᩥ ᩋᩉᩮᩣᩈᩥ, ᩍᨴᩤᨶᩥ ᩋᨬ᩠ᨬᩣ ᨸᨠᨲᩥ. ᨿᩴ ᨴᩮᩅᨴᨲ᩠ᨲᩮᩣ ᨠᩁᩮᨿ᩠ᨿ ᨠᩣᨿᩮᨶ ᩅᩤᨧᩣᨿ, ᨶ ᨲᩮᨶ ᨻᩩᨴ᩠ᨵᩮᩤ ᩅᩤ ᨵᨾ᩠ᨾᩮᩣ ᩅᩤ ᩈᩴᨥᩮᩣ ᩅᩤ ᨴᨭ᩠ᨮᨻ᩠ᨻᩮᩣ, ᨴᩮᩅᨴᨲ᩠ᨲᩮᩣᩅ ᨲᩮᨶ ᨴᨭ᩠ᨮᨻ᩠ᨻᩮᩣ’ᨲᩥ. ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩈᨾ᩠ᨾᨶ᩠ᨶᩥᨲᨻ᩠ᨻᩮᩣ. ᨸᨮᨾᩴ ᩈᩣᩁᩥᨸᩩᨲ᩠ᨲᩮᩣ ᨿᩣᨧᩥᨲᨻ᩠ᨻᩮᩣ. ᨿᩣᨧᩥᨲ᩠ᩅᩣ ᨻ᩠ᨿᨲ᩠ᨲᩮᨶ ᨽᩥᨠ᩠ᨡᩩᨶᩣ ᨸᨭᩥᨻᩃᩮᨶ ᩈᩴᨥᩮᩣ ᨬᩣᨸᩮᨲᨻ᩠ᨻᩮᩣ—
</Paragraph>

<Paragraph number="1531" book="cula">
‘ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᨿᨴᩥ ᩈᩴᨥᩔ ᨸᨲ᩠ᨲᨠᩃᩖᩴ, ᩈᩴᨥᩮᩣ ᩋᩣᨿᩈ᩠ᨾᨶ᩠ᨲᩴ ᩈᩣᩁᩥᨸᩩᨲ᩠ᨲᩴ ᩈᨾ᩠ᨾᨶ᩠ᨶᩮᨿ᩠ᨿ ᨴᩮᩅᨴᨲ᩠ᨲᩴ ᩁᩣᨩᨣᩉᩮ ᨸᨠᩣᩈᩮᨲᩩᩴ—  “ᨸᩩᨻ᩠ᨻᩮ ᨴᩮᩅᨴᨲ᩠ᨲᩔ ᩋᨬ᩠ᨬᩣ ᨸᨠᨲᩥ ᩋᩉᩮᩣᩈᩥ, ᩍᨴᩤᨶᩥ ᩋᨬ᩠ᨬᩣ ᨸᨠᨲᩥ. ᨿᩴ ᨴᩮᩅᨴᨲ᩠ᨲᩮᩣ ᨠᩁᩮᨿ᩠ᨿ ᨠᩣᨿᩮᨶ ᩅᩤᨧᩣᨿ, ᨶ ᨲᩮᨶ ᨻᩩᨴ᩠ᨵᩮᩤ ᩅᩤ ᨵᨾ᩠ᨾᩮᩣ ᩅᩤ ᩈᩴᨥᩮᩣ ᩅᩤ ᨴᨭ᩠ᨮᨻ᩠ᨻᩮᩣ, ᨴᩮᩅᨴᨲ᩠ᨲᩮᩣᩅ ᨲᩮᨶ ᨴᨭ᩠ᨮᨻ᩠ᨻᩮᩣ”ᨲᩥ. ᩑᩈᩣ ᨬᨲ᩠ᨲᩥ.
</Paragraph>

<Paragraph number="1532" book="cula">
ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩈᩴᨥᩮᩣ ᩋᩣᨿᩈ᩠ᨾᨶ᩠ᨲᩴ ᩈᩣᩁᩥᨸᩩᨲ᩠ᨲᩴ ᩈᨾ᩠ᨾᨶ᩠ᨶᨲᩥ ᨴᩮᩅᨴᨲ᩠ᨲᩴ ᩁᩣᨩᨣᩉᩮ ᨸᨠᩣᩈᩮᨲᩩᩴ—  “ᨸᩩᨻ᩠ᨻᩮ ᨴᩮᩅᨴᨲ᩠ᨲᩔ ᩋᨬ᩠ᨬᩣ ᨸᨠᨲᩥ ᩋᩉᩮᩣᩈᩥ, ᩍᨴᩤᨶᩥ ᩋᨬ᩠ᨬᩣ ᨸᨠᨲᩥ, ᨿᩴ ᨴᩮᩅᨴᨲ᩠ᨲᩮᩣ ᨠᩁᩮᨿ᩠ᨿ ᨠᩣᨿᩮᨶ ᩅᩤᨧᩣᨿ, ᨶ ᨲᩮᨶ ᨻᩩᨴ᩠ᨵᩮᩤ ᩅᩤ ᨵᨾ᩠ᨾᩮᩣ ᩅᩤ ᩈᩴᨥᩮᩣ ᩅᩤ ᨴᨭ᩠ᨮᨻ᩠ᨻᩮᩣ, ᨴᩮᩅᨴᨲ᩠ᨲᩮᩣᩅ ᨲᩮᨶ ᨴᨭ᩠ᨮᨻ᩠ᨻᩮᩣ”ᨲᩥ. ᨿᩔᩣᨿᩈ᩠ᨾᨲᩮᩣ ᨡᨾᨲᩥ, ᩋᩣᨿᩈ᩠ᨾᨲᩮᩣ ᩈᩣᩁᩥᨸᩩᨲ᩠ᨲᩔ ᩈᨾ᩠ᨾᩩᨲᩥ ᨴᩮᩅᨴᨲ᩠ᨲᩴ ᩁᩣᨩᨣᩉᩮ ᨸᨠᩣᩈᩮᨲᩩᩴ—  “ᨸᩩᨻ᩠ᨻᩮ ᨴᩮᩅᨴᨲ᩠ᨲᩔ ᩋᨬ᩠ᨬᩣ ᨸᨠᨲᩥ ᩋᩉᩮᩣᩈᩥ, ᩍᨴᩤᨶᩥ ᩋᨬ᩠ᨬᩣ ᨸᨠᨲᩥ, ᨿᩴ ᨴᩮᩅᨴᨲ᩠ᨲᩮᩣ ᨠᩁᩮᨿ᩠ᨿ ᨠᩣᨿᩮᨶ ᩅᩤᨧᩣᨿ, ᨶ ᨲᩮᨶ ᨻᩩᨴ᩠ᨵᩮᩤ ᩅᩤ ᨵᨾ᩠ᨾᩮᩣ ᩅᩤ ᩈᩴᨥᩮᩣ ᩅᩤ ᨴᨭ᩠ᨮᨻ᩠ᨻᩮᩣ, ᨴᩮᩅᨴᨲ᩠ᨲᩮᩣᩅ ᨲᩮᨶ ᨴᨭ᩠ᨮᨻ᩠ᨻᩮᩣ”ᨲᩥ—  ᩈᩮᩣ ᨲᩩᨱ᩠ᩉᩔ; ᨿᩔ ᨶᨠ᩠ᨡᨾᨲᩥ, ᩈᩮᩣ ᨽᩣᩈᩮᨿ᩠ᨿ.
</Paragraph>

<Paragraph number="1533" book="cula">
ᩈᨾ᩠ᨾᨲᩮᩣ ᩈᩴᨥᩮᨶ ᩋᩣᨿᩈ᩠ᨾᩣ ᩈᩣᩁᩥᨸᩩᨲ᩠ᨲᩮᩣ ᨴᩮᩅᨴᨲ᩠ᨲᩴ ᩁᩣᨩᨣᩉᩮ ᨸᨠᩣᩈᩮᨲᩩᩴ—  “ᨸᩩᨻ᩠ᨻᩮ ᨴᩮᩅᨴᨲ᩠ᨲᩔ ᩋᨬ᩠ᨬᩣ ᨸᨠᨲᩥ ᩋᩉᩮᩣᩈᩥ, ᩍᨴᩤᨶᩥ ᩋᨬ᩠ᨬᩣ ᨸᨠᨲᩥ. ᨿᩴ ᨴᩮᩅᨴᨲ᩠ᨲᩮᩣ ᨠᩁᩮᨿ᩠ᨿ ᨠᩣᨿᩮᨶ ᩅᩤᨧᩣᨿ, ᨶ ᨲᩮᨶ ᨻᩩᨴ᩠ᨵᩮᩤ ᩅᩤ ᨵᨾ᩠ᨾᩮᩣ ᩅᩤ ᩈᩴᨥᩮᩣ ᩅᩤ ᨴᨭ᩠ᨮᨻ᩠ᨻᩮᩣ, ᨴᩮᩅᨴᨲ᩠ᨲᩮᩣᩅ ᨲᩮᨶ ᨴᨭ᩠ᨮᨻ᩠ᨻᩮᩣ”ᨲᩥ. ᨡᨾᨲᩥ ᩈᩴᨥᩔ, ᨲᩈ᩠ᨾᩣ ᨲᩩᨱ᩠ᩉᩦ, ᩑᩅᨾᩮᨲᩴ ᨵᩤᩁᨿᩣᨾᩦ’”ᨲᩥ.
</Paragraph>

<Paragraph number="1534" book="cula">
ᩈᨾ᩠ᨾᨲᩮᩣ ᨧ ᩋᩣᨿᩈ᩠ᨾᩣ ᩈᩣᩁᩥᨸᩩᨲ᩠ᨲᩮᩣ ᩈᨾ᩠ᨻᩉᩩᩃᩮᩉᩥ ᨽᩥᨠ᩠ᨡᩪᩉᩥ ᩈᨴ᩠ᨵᩥᩴ ᩁᩣᨩᨣᩉᩴ ᨸᩅᩥᩈᩥᨲ᩠ᩅᩣ ᨴᩮᩅᨴᨲ᩠ᨲᩴ ᩁᩣᨩᨣᩉᩮ ᨸᨠᩣᩈᩮᩈᩥ—  “ᨸᩩᨻ᩠ᨻᩮ ᨴᩮᩅᨴᨲ᩠ᨲᩔ ᩋᨬ᩠ᨬᩣ ᨸᨠᨲᩥ ᩋᩉᩮᩣᩈᩥ, ᩍᨴᩤᨶᩥ ᩋᨬ᩠ᨬᩣ ᨸᨠᨲᩥ. ᨿᩴ ᨴᩮᩅᨴᨲ᩠ᨲᩮᩣ ᨠᩁᩮᨿ᩠ᨿ ᨠᩣᨿᩮᨶ ᩅᩤᨧᩣᨿ, ᨶ ᨲᩮᨶ ᨻᩩᨴ᩠ᨵᩮᩤ ᩅᩤ ᨵᨾ᩠ᨾᩮᩣ ᩅᩤ ᩈᩴᨥᩮᩣ ᩅᩤ ᨴᨭ᩠ᨮᨻ᩠ᨻᩮᩣ, ᨴᩮᩅᨴᨲ᩠ᨲᩮᩣᩅ ᨲᩮᨶ ᨴᨭ᩠ᨮᨻ᩠ᨻᩮᩣ”ᨲᩥ. ᨲᨲ᩠ᨳ ᨿᩮ ᨲᩮ ᨾᨶᩩᩔᩣ ᩋᩔᨴ᩠ᨵᩤ ᩋᨸ᩠ᨸᩈᨶ᩠ᨶᩣ ᨴᩩᨻ᩠ᨻᩩᨴ᩠ᨵᩥᨶᩮᩣ, ᨲᩮ ᩑᩅᨾᩣᩉᩴᩈᩩ—  “ᩏᩈᩪᨿᨠᩣ ᩍᨾᩮ ᩈᨾᨱᩣ ᩈᨠ᩠ᨿᨸᩩᨲ᩠ᨲᩥᨿᩣ ᨴᩮᩅᨴᨲ᩠ᨲᩔ ᩃᩣᨽᩈᨠ᩠ᨠᩣᩁᩴ ᩏᩈᩪᨿᨶ᩠ᨲᩦ”ᨲᩥ. ᨿᩮ ᨸᨶ ᨲᩮ ᨾᨶᩩᩔᩣ ᩈᨴ᩠ᨵᩤ ᨸᩈᨶ᩠ᨶᩣ ᨸᨱ᩠ᨯᩥᨲᩣ ᨻ᩠ᨿᨲ᩠ᨲᩣ ᨻᩩᨴ᩠ᨵᩥᨾᨶ᩠ᨲᩮᩣ, ᨲᩮ ᩑᩅᨾᩣᩉᩴᩈᩩ—  “ᨶ ᨡᩮᩣ ᩍᨴᩴ ᩒᩁᨠᩴ ᨽᩅᩥᩔᨲᩥ ᨿᨳᩣ ᨽᨣᩅᩤ ᨴᩮᩅᨴᨲ᩠ᨲᩴ ᩁᩣᨩᨣᩉᩮ ᨸᨠᩣᩈᩣᨸᩮᨲᩦ”ᨲᩥ.
</Paragraph>
</Division>