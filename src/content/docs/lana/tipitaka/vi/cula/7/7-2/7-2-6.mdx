---
title: "7.2.6 ᨸᨬ᩠ᨧᩅᨲ᩠ᨳᩩᨿᩣᨧᨶᨠᨳᩣ"
tableOfContents: false
sidebar:
  order: 6
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="343" book="cula">

<Paragraph number="1558" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨴᩮᩅᨴᨲ᩠ᨲᩮᩣ ᨸᩁᩥᩉᩦᨶᩃᩣᨽᩈᨠ᩠ᨠᩣᩁᩮᩣ ᩈᨸᩁᩥᩈᩮᩣ ᨠᩩᩃᩮᩈᩩ ᩅᩥᨬ᩠ᨬᩣᨸᩮᨲ᩠ᩅᩣ ᩅᩥᨬ᩠ᨬᩣᨸᩮᨲ᩠ᩅᩣ ᨽᩩᨬ᩠ᨩᨲᩥ. ᨾᨶᩩᩔᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᩈᨾᨱᩣ ᩈᨠ᩠ᨿᨸᩩᨲ᩠ᨲᩥᨿᩣ ᨠᩩᩃᩮᩈᩩ ᩅᩥᨬ᩠ᨬᩣᨸᩮᨲ᩠ᩅᩣ ᩅᩥᨬ᩠ᨬᩣᨸᩮᨲ᩠ᩅᩣ ᨽᩩᨬ᩠ᨩᩥᩔᨶ᩠ᨲᩥ. ᨠᩔ ᩈᨾ᩠ᨸᨶ᩠ᨶᩴ ᨶ ᨾᨶᩣᨸᩴ, ᨠᩔ ᩈᩣᨴᩩᩴ ᨶ ᩁᩩᨧ᩠ᨧᨲᩦ”ᨲᩥ. ᩋᩔᩮᩣᩈᩩᩴ ᨡᩮᩣ ᨽᩥᨠ᩠ᨡᩪ ᨲᩮᩈᩴ ᨾᨶᩩᩔᩣᨶᩴ ᩏᨩ᩠ᨫᩣᨿᨶ᩠ᨲᩣᨶᩴ ᨡᩥᨿ᩠ᨿᨶ᩠ᨲᩣᨶᩴ ᩅᩥᨸᩣᨧᩮᨶ᩠ᨲᩣᨶᩴ. ᨿᩮ ᨲᩮ ᨽᩥᨠ᩠ᨡᩪ ᩋᨸ᩠ᨸᩥᨧ᩠ᨨᩣ …ᨸᩮ…  ᨲᩮ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᨴᩮᩅᨴᨲ᩠ᨲᩮᩣ ᩈᨸᩁᩥᩈᩮᩣ ᨠᩩᩃᩮᩈᩩ ᩅᩥᨬ᩠ᨬᩣᨸᩮᨲ᩠ᩅᩣ ᩅᩥᨬ᩠ᨬᩣᨸᩮᨲ᩠ᩅᩣ ᨽᩩᨬ᩠ᨩᩥᩔᨲᩦ”ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ …ᨸᩮ…  “ᩈᨧ᩠ᨧᩴ ᨠᩥᩁ ᨲ᩠ᩅᩴ, ᨴᩮᩅᨴᨲ᩠ᨲ, ᩈᨸᩁᩥᩈᩮᩣ ᨠᩩᩃᩮᩈᩩ ᩅᩥᨬ᩠ᨬᩣᨸᩮᨲ᩠ᩅᩣ ᩅᩥᨬ᩠ᨬᩣᨸᩮᨲ᩠ᩅᩣ ᨽᩩᨬ᩠ᨩᩈᩦ”ᨲᩥ? “ᩈᨧ᩠ᨧᩴ, ᨽᨣᩅᩤ”ᨲᩥ …ᨸᩮ…  ᩅᩥᨣᩁᩉᩥᨲ᩠ᩅᩣ …ᨸᩮ…  ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᨲᩮᨶ ᩉᩥ, ᨽᩥᨠ᩠ᨡᩅᩮ, ᨽᩥᨠ᩠ᨡᩪᨶᩴ ᨠᩩᩃᩮᩈᩩ ᨲᩥᨠᨽᩮᩣᨩᨶᩴ ᨸᨬ᩠ᨬᨸᩮᩔᩣᨾᩥ ᨲᨿᩮᩣ ᩋᨲ᩠ᨳᩅᩈᩮ ᨸᨭᩥᨧ᩠ᨧ—  ᨴᩩᨾ᩠ᨾᩘᨠᩪᨶᩴ ᨸᩩᨣ᩠ᨣᩃᩣᨶᩴ ᨶᩥᨣ᩠ᨣᩉᩣᨿ; ᨸᩮᩈᩃᩣᨶᩴ ᨽᩥᨠ᩠ᨡᩪᨶᩴ ᨹᩣᩈᩩᩅᩥᩉᩣᩁᩣᨿ, ‘ᨾᩣ ᨸᩣᨸᩥᨧ᩠ᨨᩣ ᨸᨠ᩠ᨡᩴ ᨶᩥᩔᩣᨿ ᩈᩴᨥᩴ ᨽᩥᨶ᩠ᨴᩮᨿ᩠ᨿᩩᨶ᩺’ᨲᩥ; ᨠᩩᩃᩣᨶᩩᨴ᩠ᨴᨿᩣᨿ ᨧ. ᨣᨱᨽᩮᩣᨩᨶᩮ ᨿᨳᩣᨵᨾ᩠ᨾᩮᩣ ᨠᩣᩁᩮᨲᨻ᩠ᨻᩮᩣ”ᨲᩥ.
</Paragraph>

<Paragraph number="1559" book="cula">
ᩋᨳ ᨡᩮᩣ ᨴᩮᩅᨴᨲ᩠ᨲᩮᩣ ᨿᩮᨶ ᨠᩮᩣᨠᩣᩃᩥᨠᩮᩣ ᨠᨭᨾᩮᩣᨴᨠᨲᩥᩔᨠᩮᩣ ᨡᨱ᩠ᨯᨴᩮᩅᩥᨿᩣ ᨸᩩᨲ᩠ᨲᩮᩣ ᩈᨾᩩᨴ᩠ᨴᨴᨲ᩠ᨲᩮᩣ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᨠᩮᩣᨠᩣᩃᩥᨠᩴ ᨠᨭᨾᩮᩣᨴᨠᨲᩥᩔᨠᩴ ᨡᨱ᩠ᨯᨴᩮᩅᩥᨿᩣ ᨸᩩᨲ᩠ᨲᩴ ᩈᨾᩩᨴ᩠ᨴᨴᨲ᩠ᨲᩴ ᩑᨲᨴᩅᩮᩤᨧ—  “ᩑᨳ, ᨾᨿᩴ, ᩋᩣᩅᩩᩈᩮᩣ, ᩈᨾᨱᩔ ᨣᩮᩤᨲᨾᩔ ᩈᩴᨥᨽᩮᨴᩴ ᨠᩁᩥᩔᩣᨾ ᨧᨠ᩠ᨠᨽᩮᨴᨶ᩺”ᨲᩥ. ᩑᩅᩴ ᩅᩩᨲ᩠ᨲᩮ, ᨠᩮᩣᨠᩣᩃᩥᨠᩮᩣ ᨴᩮᩅᨴᨲ᩠ᨲᩴ ᩑᨲᨴᩅᩮᩤᨧ—  “ᩈᨾᨱᩮᩣ ᨡᩮᩣ, ᩋᩣᩅᩩᩈᩮᩣ, ᨣᩮᩤᨲᨾᩮᩣ ᨾᩉᩥᨴ᩠ᨵᩥᨠᩮᩣ ᨾᩉᩣᨶᩩᨽᩣᩅᩮᩤ. ᨠᨳᩴ ᨾᨿᩴ ᩈᨾᨱᩔ ᨣᩮᩤᨲᨾᩔ ᩈᩴᨥᨽᩮᨴᩴ ᨠᩁᩥᩔᩣᨾ ᨧᨠ᩠ᨠᨽᩮᨴᨶ᩺”ᨲᩥ? “ᩑᨳ, ᨾᨿᩴ, ᩋᩣᩅᩩᩈᩮᩣ, ᩈᨾᨱᩴ ᨣᩮᩤᨲᨾᩴ ᩏᨸᩈᩘᨠᨾᩥᨲ᩠ᩅᩣ ᨸᨬ᩠ᨧ ᩅᨲ᩠ᨳᩪᨶᩥ ᨿᩣᨧᩥᩔᩣᨾ—  ‘ᨽᨣᩅᩤ, ᨽᨶ᩠ᨲᩮ, ᩋᨶᩮᨠᨸᩁᩥᨿᩣᨿᩮᨶ ᩋᨸ᩠ᨸᩥᨧ᩠ᨨᩔ ᩈᨶ᩠ᨲᩩᨭ᩠ᨮᩔ ᩈᩃᩖᩮᨡᩔ ᨵᩩᨲᩔ ᨸᩣᩈᩣᨴᩥᨠᩔ ᩋᨸᨧᨿᩔ ᩅᩦᩁᩥᨿᩣᩁᨾ᩠ᨽᩔ ᩅᨱ᩠ᨱᩅᩤᨴᩦ. ᩍᨾᩣᨶᩥ, ᨽᨶ᩠ᨲᩮ, ᨸᨬ᩠ᨧ ᩅᨲ᩠ᨳᩪᨶᩥ ᩋᨶᩮᨠᨸᩁᩥᨿᩣᨿᩮᨶ ᩋᨸ᩠ᨸᩥᨧ᩠ᨨᨲᩣᨿ ᩈᨶ᩠ᨲᩩᨭ᩠ᨮᩥᨿᩣ ᩈᩃᩖᩮᨡᩣᨿ ᨵᩩᨲᨲᩣᨿ ᨸᩣᩈᩣᨴᩥᨠᨲᩣᨿ ᩋᨸᨧᨿᩣᨿ ᩅᩦᩁᩥᨿᩣᩁᨾ᩠ᨽᩣᨿ ᩈᩴᩅᨲ᩠ᨲᨶ᩠ᨲᩥ. ᩈᩣᨵᩩ, ᨽᨶ᩠ᨲᩮ, ᨽᩥᨠ᩠ᨡᩪ ᨿᩣᩅᨩᩦᩅᩴ ᩋᩣᩁᨬ᩠ᨬᩥᨠᩣ ᩋᩔᩩ; ᨿᩮᩣ ᨣᩤᨾᨶ᩠ᨲᩴ ᩒᩈᩁᩮᨿ᩠ᨿ, ᩅᨩ᩠ᨩᩴ ᨶᩴ ᨹᩩᩈᩮᨿ᩠ᨿ. ᨿᩣᩅᨩᩦᩅᩴ ᨸᩥᨱ᩠ᨯᨸᩣᨲᩥᨠᩣ ᩋᩔᩩ; ᨿᩮᩣ ᨶᩥᨾᨶ᩠ᨲᨶᩴ ᩈᩣᨴᩥᨿᩮᨿ᩠ᨿ, ᩅᨩ᩠ᨩᩴ ᨶᩴ ᨹᩩᩈᩮᨿ᩠ᨿ. ᨿᩣᩅᨩᩦᩅᩴ ᨸᩴᩈᩩᨠᩪᩃᩥᨠᩣ ᩋᩔᩩ; ᨿᩮᩣ ᨣᩉᨸᨲᩥᨧᩦᩅᩁᩴ ᩈᩣᨴᩥᨿᩮᨿ᩠ᨿ, ᩅᨩ᩠ᨩᩴ ᨶᩴ ᨹᩩᩈᩮᨿ᩠ᨿ. ᨿᩣᩅᨩᩦᩅᩴ ᩁᩩᨠ᩠ᨡᨾᩪᩃᩥᨠᩣ ᩋᩔᩩ; ᨿᩮᩣ ᨨᨶ᩠ᨶᩴ ᩏᨸᨣᨧ᩠ᨨᩮᨿ᩠ᨿ, ᩅᨩ᩠ᨩᩴ ᨶᩴ ᨹᩩᩈᩮᨿ᩠ᨿ. ᨿᩣᩅᨩᩦᩅᩴ ᨾᨧ᩠ᨨᨾᩴᩈᩴ ᨶ ᨡᩣᨴᩮᨿ᩠ᨿᩩᩴ; ᨿᩮᩣ ᨾᨧ᩠ᨨᨾᩴᩈᩴ ᨡᩣᨴᩮᨿ᩠ᨿ, ᩅᨩ᩠ᨩᩴ ᨶᩴ ᨹᩩᩈᩮᨿ᩠ᨿᩣ’ᨲᩥ. ᩍᨾᩣᨶᩥ ᨸᨬ᩠ᨧ ᩅᨲ᩠ᨳᩪᨶᩥ ᩈᨾᨱᩮᩣ ᨣᩮᩤᨲᨾᩮᩣ ᨶᩣᨶᩩᨩᩣᨶᩥᩔᨲᩥ. ᨲᩮ ᨾᨿᩴ ᩍᨾᩮᩉᩥ ᨸᨬ᩠ᨧᩉᩥ ᩅᨲ᩠ᨳᩪᩉᩥ ᨩᨶᩴ ᩈᨬ᩠ᨬᩣᨸᩮᩔᩣᨾᩣ”ᨲᩥ. “ᩈᨠ᩠ᨠᩣ ᨡᩮᩣ, ᩋᩣᩅᩩᩈᩮᩣ, ᩍᨾᩮᩉᩥ ᨸᨬ᩠ᨧᩉᩥ ᩅᨲ᩠ᨳᩪᩉᩥ ᩈᨾᨱᩔ ᨣᩮᩤᨲᨾᩔ ᩈᩴᨥᨽᩮᨴᩮᩤ ᨠᩣᨲᩩᩴ ᨧᨠ᩠ᨠᨽᩮᨴᩮᩤ. ᩃᩪᨡᨸ᩠ᨸᩈᨶ᩠ᨶᩣ ᩉᩥ, ᩋᩣᩅᩩᩈᩮᩣ, ᨾᨶᩩᩔᩣ”ᨲᩥ.
</Paragraph>

<Paragraph number="1560" book="cula">
ᩋᨳ ᨡᩮᩣ ᨴᩮᩅᨴᨲ᩠ᨲᩮᩣ ᩈᨸᩁᩥᩈᩮᩣ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᨶᩥᩈᩦᨴᩥ. ᩑᨠᨾᨶ᩠ᨲᩴ ᨶᩥᩈᩥᨶ᩠ᨶᩮᩣ ᨡᩮᩣ ᨴᩮᩅᨴᨲ᩠ᨲᩮᩣ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᨽᨣᩅᩤ, ᨽᨶ᩠ᨲᩮ, ᩋᨶᩮᨠᨸᩁᩥᨿᩣᨿᩮᨶ ᩋᨸ᩠ᨸᩥᨧ᩠ᨨᩔ ᩈᨶ᩠ᨲᩩᨭ᩠ᨮᩔ ᩈᩃᩖᩮᨡᩔ ᨵᩩᨲᩔ ᨸᩣᩈᩣᨴᩥᨠᩔ ᩋᨸᨧᨿᩔ ᩅᩦᩁᩥᨿᩣᩁᨾ᩠ᨽᩔ ᩅᨱ᩠ᨱᩅᩤᨴᩦ. ᩍᨾᩣᨶᩥ, ᨽᨶ᩠ᨲᩮ, ᨸᨬ᩠ᨧ ᩅᨲ᩠ᨳᩪᨶᩥ ᩋᨶᩮᨠᨸᩁᩥᨿᩣᨿᩮᨶ ᩋᨸ᩠ᨸᩥᨧ᩠ᨨᨲᩣᨿ ᩈᨶ᩠ᨲᩩᨭ᩠ᨮᩥᨿᩣ ᩈᩃᩖᩮᨡᩣᨿ ᨵᩩᨲᨲᩣᨿ ᨸᩣᩈᩣᨴᩥᨠᨲᩣᨿ ᩋᨸᨧᨿᩣᨿ ᩅᩦᩁᩥᨿᩣᩁᨾ᩠ᨽᩣᨿ ᩈᩴᩅᨲ᩠ᨲᨶ᩠ᨲᩥ. ᩈᩣᨵᩩ, ᨽᨶ᩠ᨲᩮ, ᨽᩥᨠ᩠ᨡᩪ ᨿᩣᩅᨩᩦᩅᩴ ᩋᩣᩁᨬ᩠ᨬᩥᨠᩣ ᩋᩔᩩ; ᨿᩮᩣ ᨣᩤᨾᨶ᩠ᨲᩴ ᩒᩈᩁᩮᨿ᩠ᨿ, ᩅᨩ᩠ᨩᩴ ᨶᩴ ᨹᩩᩈᩮᨿ᩠ᨿ. ᨿᩣᩅᨩᩦᩅᩴ ᨸᩥᨱ᩠ᨯᨸᩣᨲᩥᨠᩣ ᩋᩔᩩ; ᨿᩮᩣ ᨶᩥᨾᨶ᩠ᨲᨶᩴ ᩈᩣᨴᩥᨿᩮᨿ᩠ᨿ, ᩅᨩ᩠ᨩᩴ ᨶᩴ ᨹᩩᩈᩮᨿ᩠ᨿ. ᨿᩣᩅᨩᩦᩅᩴ ᨸᩴᩈᩩᨠᩪᩃᩥᨠᩣ ᩋᩔᩩ; ᨿᩮᩣ ᨣᩉᨸᨲᩥᨧᩦᩅᩁᩴ ᩈᩣᨴᩥᨿᩮᨿ᩠ᨿ, ᩅᨩ᩠ᨩᩴ ᨶᩴ ᨹᩩᩈᩮᨿ᩠ᨿ. ᨿᩣᩅᨩᩦᩅᩴ ᩁᩩᨠ᩠ᨡᨾᩪᩃᩥᨠᩣ ᩋᩔᩩ; ᨿᩮᩣ ᨨᨶ᩠ᨶᩴ ᩏᨸᨣᨧ᩠ᨨᩮᨿ᩠ᨿ, ᩅᨩ᩠ᨩᩴ ᨶᩴ ᨹᩩᩈᩮᨿ᩠ᨿ. ᨿᩣᩅᨩᩦᩅᩴ ᨾᨧ᩠ᨨᨾᩴᩈᩴ ᨶ ᨡᩣᨴᩮᨿ᩠ᨿᩩᩴ; ᨿᩮᩣ ᨾᨧ᩠ᨨᨾᩴᩈᩴ ᨡᩣᨴᩮᨿ᩠ᨿ, ᩅᨩ᩠ᨩᩴ ᨶᩴ ᨹᩩᩈᩮᨿ᩠ᨿᩣ”ᨲᩥ. “ᩋᩃᩴ, ᨴᩮᩅᨴᨲ᩠ᨲ. ᨿᩮᩣ ᩍᨧ᩠ᨨᨲᩥ, ᩋᩣᩁᨬ᩠ᨬᩥᨠᩮᩣ ᩉᩮᩣᨲᩩ; ᨿᩮᩣ ᩍᨧ᩠ᨨᨲᩥ, ᨣᩤᨾᨶ᩠ᨲᩮ ᩅᩥᩉᩁᨲᩩ. ᨿᩮᩣ ᩍᨧ᩠ᨨᨲᩥ, ᨸᩥᨱ᩠ᨯᨸᩣᨲᩥᨠᩮᩣ ᩉᩮᩣᨲᩩ; ᨿᩮᩣ ᩍᨧ᩠ᨨᨲᩥ, ᨶᩥᨾᨶ᩠ᨲᨶᩴ ᩈᩣᨴᩥᨿᨲᩩ. ᨿᩮᩣ ᩍᨧ᩠ᨨᨲᩥ, ᨸᩴᩈᩩᨠᩪᩃᩥᨠᩮᩣ ᩉᩮᩣᨲᩩ; ᨿᩮᩣ ᩍᨧ᩠ᨨᨲᩥ, ᨣᩉᨸᨲᩥᨧᩦᩅᩁᩴ ᩈᩣᨴᩥᨿᨲᩩ. ᩋᨭ᩠ᨮᨾᩣᩈᩮ ᨡᩮᩣ ᨾᨿᩣ, ᨴᩮᩅᨴᨲ᩠ᨲ, ᩁᩩᨠ᩠ᨡᨾᩪᩃᩈᩮᨶᩣᩈᨶᩴ ᩋᨶᩩᨬ᩠ᨬᩣᨲᩴ; ᨲᩥᨠᩮᩣᨭᩥᨸᩁᩥᩈᩩᨴ᩠ᨵᩴ ᨾᨧ᩠ᨨᨾᩴᩈᩴ—  ᩋᨴᩥᨭ᩠ᨮᩴ, ᩋᩔᩩᨲᩴ, ᩋᨸᩁᩥᩈᩘᨠᩥᨲᨶ᩺”ᨲᩥ. ᩋᨳ ᨡᩮᩣ ᨴᩮᩅᨴᨲ᩠ᨲᩮᩣ—  “ᨶ ᨽᨣᩅᩤ ᩍᨾᩣᨶᩥ ᨸᨬ᩠ᨧ ᩅᨲ᩠ᨳᩪᨶᩥ ᩋᨶᩩᨩᩣᨶᩣᨲᩦ”ᨲᩥ—  ᩉᨭ᩠ᨮᩮᩣ ᩏᨴᨣ᩠ᨣᩮᩤ ᩈᨸᩁᩥᩈᩮᩣ ᩏᨭ᩠ᨮᩣᨿᩣᩈᨶᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᨸᨴᨠ᩠ᨡᩥᨱᩴ ᨠᨲ᩠ᩅᩣ ᨸᨠ᩠ᨠᩣᨾᩥ.
</Paragraph>

<Paragraph number="1561" book="cula">
ᩋᨳ ᨡᩮᩣ ᨴᩮᩅᨴᨲ᩠ᨲᩮᩣ ᩈᨸᩁᩥᩈᩮᩣ ᩁᩣᨩᨣᩉᩴ ᨸᩅᩥᩈᩥᨲ᩠ᩅᩣ ᨸᨬ᩠ᨧᩉᩥ ᩅᨲ᩠ᨳᩪᩉᩥ ᨩᨶᩴ ᩈᨬ᩠ᨬᩣᨸᩮᩈᩥ—  “ᨾᨿᩴ, ᩋᩣᩅᩩᩈᩮᩣ, ᩈᨾᨱᩴ ᨣᩮᩤᨲᨾᩴ ᩏᨸᩈᩘᨠᨾᩥᨲ᩠ᩅᩣ ᨸᨬ᩠ᨧ ᩅᨲ᩠ᨳᩪᨶᩥ ᨿᩣᨧᩥᨾ᩠ᩉᩣ—  ‘ᨽᨣᩅᩤ, ᨽᨶ᩠ᨲᩮ, ᩋᨶᩮᨠᨸᩁᩥᨿᩣᨿᩮᨶ ᩋᨸ᩠ᨸᩥᨧ᩠ᨨᩔ …ᨸᩮ…  ᩅᩦᩁᩥᨿᩣᩁᨾ᩠ᨽᩔ ᩅᨱ᩠ᨱᩅᩤᨴᩦ. ᩍᨾᩣᨶᩥ, ᨽᨶ᩠ᨲᩮ, ᨸᨬ᩠ᨧ ᩅᨲ᩠ᨳᩪᨶᩥ ᩋᨶᩮᨠᨸᩁᩥᨿᩣᨿᩮᨶ ᩋᨸ᩠ᨸᩥᨧ᩠ᨨᨲᩣᨿ …ᨸᩮ…  ᩅᩦᩁᩥᨿᩣᩁᨾ᩠ᨽᩣᨿ ᩈᩴᩅᨲ᩠ᨲᨶ᩠ᨲᩥ. ᩈᩣᨵᩩ, ᨽᨶ᩠ᨲᩮ, ᨽᩥᨠ᩠ᨡᩪ ᨿᩣᩅᨩᩦᩅᩴ ᩋᩣᩁᨬ᩠ᨬᩥᨠᩣ ᩋᩔᩩ; ᨿᩮᩣ ᨣᩤᨾᨶ᩠ᨲᩴ ᩒᩈᩁᩮᨿ᩠ᨿ, ᩅᨩ᩠ᨩᩴ ᨶᩴ ᨹᩩᩈᩮᨿ᩠ᨿ …ᨸᩮ…  ᨿᩣᩅᨩᩦᩅᩴ ᨾᨧ᩠ᨨᨾᩴᩈᩴ ᨶ ᨡᩣᨴᩮᨿ᩠ᨿᩩᩴ; ᨿᩮᩣ ᨾᨧ᩠ᨨᨾᩴᩈᩴ ᨡᩣᨴᩮᨿ᩠ᨿ, ᩅᨩ᩠ᨩᩴ ᨶᩴ ᨹᩩᩈᩮᨿ᩠ᨿᩣ’ᨲᩥ. ᩍᨾᩣᨶᩥ ᨸᨬ᩠ᨧ ᩅᨲ᩠ᨳᩪᨶᩥ ᩈᨾᨱᩮᩣ ᨣᩮᩤᨲᨾᩮᩣ ᨶᩣᨶᩩᨩᩣᨶᩣᨲᩥ. ᨲᩮ ᨾᨿᩴ ᩍᨾᩮᩉᩥ ᨸᨬ᩠ᨧᩉᩥ ᩅᨲ᩠ᨳᩪᩉᩥ ᩈᨾᩣᨴᩤᨿ ᩅᨲ᩠ᨲᩣᨾᩣ”ᨲᩥ.
</Paragraph>

<Paragraph number="1562" book="cula">
ᨲᨲ᩠ᨳ ᨿᩮ ᨲᩮ ᨾᨶᩩᩔᩣ ᩋᩔᨴ᩠ᨵᩤ ᩋᨸ᩠ᨸᩈᨶ᩠ᨶᩣ ᨴᩩᨻ᩠ᨻᩩᨴ᩠ᨵᩥᨶᩮᩣ, ᨲᩮ ᩑᩅᨾᩣᩉᩴᩈᩩ—  “ᩍᨾᩮ ᨡᩮᩣ ᩈᨾᨱᩣ ᩈᨠ᩠ᨿᨸᩩᨲ᩠ᨲᩥᨿᩣ ᨵᩩᨲᩣ ᩈᩃᩖᩮᨡᩅᩩᨲ᩠ᨲᩥᨶᩮᩣ. ᩈᨾᨱᩮᩣ ᨸᨶ ᨣᩮᩤᨲᨾᩮᩣ ᨻᩣᩉᩩᩃᩖᩥᨠᩮᩣ ᨻᩣᩉᩩᩃᩖᩣᨿ ᨧᩮᨲᩮᨲᩦ”ᨲᩥ. ᨿᩮ ᨸᨶ ᨲᩮ ᨾᨶᩩᩔᩣ ᩈᨴ᩠ᨵᩤ ᨸᩈᨶ᩠ᨶᩣ ᨸᨱ᩠ᨯᩥᨲᩣ ᨻ᩠ᨿᨲ᩠ᨲᩣ ᨻᩩᨴ᩠ᨵᩥᨾᨶ᩠ᨲᩮᩣ, ᨲᩮ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᨴᩮᩅᨴᨲ᩠ᨲᩮᩣ ᨽᨣᩅᨲᩮᩣ ᩈᩴᨥᨽᩮᨴᩤᨿ ᨸᩁᨠ᩠ᨠᨾᩥᩔᨲᩥ ᨧᨠ᩠ᨠᨽᩮᨴᩤᨿᩣ”ᨲᩥ.
</Paragraph>

<Paragraph number="1563" book="cula">
ᩋᩔᩮᩣᩈᩩᩴ ᨡᩮᩣ ᨽᩥᨠ᩠ᨡᩪ ᨲᩮᩈᩴ ᨾᨶᩩᩔᩣᨶᩴ ᩏᨩ᩠ᨫᩣᨿᨶ᩠ᨲᩣᨶᩴ ᨡᩥᨿ᩠ᨿᨶ᩠ᨲᩣᨶᩴ ᩅᩥᨸᩣᨧᩮᨶ᩠ᨲᩣᨶᩴ. ᨿᩮ ᨲᩮ ᨽᩥᨠ᩠ᨡᩪ ᩋᨸ᩠ᨸᩥᨧ᩠ᨨᩣ …ᨸᩮ…  ᨲᩮ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᨴᩮᩅᨴᨲ᩠ᨲᩮᩣ ᩈᩴᨥᨽᩮᨴᩤᨿ ᨸᩁᨠ᩠ᨠᨾᩥᩔᨲᩥ ᨧᨠ᩠ᨠᨽᩮᨴᩤᨿᩣ”ᨲᩥ.
</Paragraph>

<Paragraph number="1564" book="cula">
ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ …ᨸᩮ…  “ᩈᨧ᩠ᨧᩴ ᨠᩥᩁ ᨲ᩠ᩅᩴ, ᨴᩮᩅᨴᨲ᩠ᨲ, ᩈᩴᨥᨽᩮᨴᩤᨿ ᨸᩁᨠ᩠ᨠᨾᩈᩥ ᨧᨠ᩠ᨠᨽᩮᨴᩤᨿᩣ”ᨲᩥ? “ᩈᨧ᩠ᨧᩴ, ᨽᨣᩅᩤ”ᨲᩥ. “ᩋᩃᩴ, ᨴᩮᩅᨴᨲ᩠ᨲ. ᨾᩣ ᨲᩮ ᩁᩩᨧ᩠ᨧᩥ ᩈᩴᨥᨽᩮᨴᩮᩤ. ᨣᩁᩩᨠᩮᩣ ᨡᩮᩣ, ᨴᩮᩅᨴᨲ᩠ᨲ, ᩈᩴᨥᨽᩮᨴᩮᩤ. ᨿᩮᩣ ᨡᩮᩣ, ᨴᩮᩅᨴᨲ᩠ᨲ, ᩈᨾᨣ᩠ᨣᩴ ᩈᩴᨥᩴ ᨽᩥᨶ᩠ᨴᨲᩥ, ᨠᨸ᩠ᨸᨭ᩠ᨮᩥᨠᩴ ᨠᩥᨻ᩠ᨻᩥᩈᩴ ᨸᩈᩅᨲᩥ, ᨠᨸ᩠ᨸᩴ ᨶᩥᩁᨿᨾ᩠ᩉᩥ ᨸᨧ᩠ᨧᨲᩥ. ᨿᩮᩣ ᨧ ᨡᩮᩣ, ᨴᩮᩅᨴᨲ᩠ᨲ, ᨽᩥᨶ᩠ᨶᩴ ᩈᩴᨥᩴ ᩈᨾᨣ᩠ᨣᩴ ᨠᩁᩮᩣᨲᩥ, ᨻᩕᩉ᩠ᨾᩴ ᨸᩩᨬ᩠ᨬᩴ ᨸᩈᩅᨲᩥ, ᨠᨸ᩠ᨸᩴ ᩈᨣ᩠ᨣᨾ᩠ᩉᩥ ᨾᩮᩣᨴᨲᩥ. ᩋᩃᩴ, ᨴᩮᩅᨴᨲ᩠ᨲ. ᨾᩣ ᨲᩮ ᩁᩩᨧ᩠ᨧᩥ ᩈᩴᨥᨽᩮᨴᩮᩤ. ᨣᩁᩩᨠᩮᩣ ᨡᩮᩣ, ᨴᩮᩅᨴᨲ᩠ᨲ, ᩈᩴᨥᨽᩮᨴᩮᩤ”ᨲᩥ.
</Paragraph>

<Paragraph number="1565" book="cula">
ᩋᨳ ᨡᩮᩣ ᩋᩣᨿᩈ᩠ᨾᩣ ᩋᩣᨶᨶ᩠ᨴᩮᩣ ᨸᩩᨻ᩠ᨻᨱ᩠ᩉᩈᨾᨿᩴ ᨶᩥᩅᩤᩈᩮᨲ᩠ᩅᩣ ᨸᨲ᩠ᨲᨧᩦᩅᩁᨾᩣᨴᩤᨿ ᩁᩣᨩᨣᩉᩴ ᨸᩥᨱ᩠ᨯᩣᨿ ᨸᩣᩅᩥᩈᩥ. ᩋᨴ᩠ᨴᩈᩣ ᨡᩮᩣ ᨴᩮᩅᨴᨲ᩠ᨲᩮᩣ ᩋᩣᨿᩈ᩠ᨾᨶ᩠ᨲᩴ ᩋᩣᨶᨶ᩠ᨴᩴ ᩁᩣᨩᨣᩉᩮ ᨸᩥᨱ᩠ᨯᩣᨿ ᨧᩁᨶ᩠ᨲᩴ. ᨴᩥᩈ᩠ᩅᩣᨶ ᨿᩮᨶᩣᨿᩈ᩠ᨾᩣ ᩋᩣᨶᨶ᩠ᨴᩮᩣ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᩋᩣᨿᩈ᩠ᨾᨶ᩠ᨲᩴ ᩋᩣᨶᨶ᩠ᨴᩴ ᩑᨲᨴᩅᩮᩤᨧ—  “ᩋᨩ᩠ᨩᨲᨣ᩠ᨣᩮᨴᩤᨶᩣᩉᩴ, ᩋᩣᩅᩩᩈᩮᩣ ᩋᩣᨶᨶ᩠ᨴ, ᩋᨬ᩠ᨬᨲᩕᩮᩅ ᨽᨣᩅᨲᩣ, ᩋᨬ᩠ᨬᨲᩕᩮᩅ ᨽᩥᨠ᩠ᨡᩩᩈᩴᨥᩣ, ᩏᨸᩮᩣᩈᨳᩴ ᨠᩁᩥᩔᩣᨾᩥ ᩈᩴᨥᨠᨾ᩠ᨾᩴ ᨠᩁᩥᩔᩣᨾᩦ”ᨲᩥ.
</Paragraph>

<Paragraph number="1566" book="cula">
ᩋᨳ ᨡᩮᩣ ᩋᩣᨿᩈ᩠ᨾᩣ ᩋᩣᨶᨶ᩠ᨴᩮᩣ ᩁᩣᨩᨣᩉᩮ ᨸᩥᨱ᩠ᨯᩣᨿ ᨧᩁᩥᨲ᩠ᩅᩣ ᨸᨧ᩠ᨨᩣᨽᨲ᩠ᨲᩴ ᨸᩥᨱ᩠ᨯᨸᩣᨲᨸᨭᩥᨠ᩠ᨠᨶ᩠ᨲᩮᩣ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᨶᩥᩈᩦᨴᩥ. ᩑᨠᨾᨶ᩠ᨲᩴ ᨶᩥᩈᩥᨶ᩠ᨶᩮᩣ ᨡᩮᩣ ᩋᩣᨿᩈ᩠ᨾᩣ ᩋᩣᨶᨶ᩠ᨴᩮᩣ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᩍᨵᩤᩉᩴ, ᨽᨶ᩠ᨲᩮ, ᨸᩩᨻ᩠ᨻᨱ᩠ᩉᩈᨾᨿᩴ ᨶᩥᩅᩤᩈᩮᨲ᩠ᩅᩣ ᨸᨲ᩠ᨲᨧᩦᩅᩁᨾᩣᨴᩤᨿ ᩁᩣᨩᨣᩉᩴ ᨸᩥᨱ᩠ᨯᩣᨿ ᨸᩣᩅᩥᩈᩥᩴ. ᩋᨴ᩠ᨴᩈᩣ ᨡᩮᩣ ᨾᩴ, ᨽᨶ᩠ᨲᩮ, ᨴᩮᩅᨴᨲ᩠ᨲᩮᩣ ᩁᩣᨩᨣᩉᩮ ᨸᩥᨱ᩠ᨯᩣᨿ ᨧᩁᨶ᩠ᨲᩴ. ᨴᩥᩈ᩠ᩅᩣᨶ ᨿᩮᨶᩣᩉᩴ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᨾᩴ ᩑᨲᨴᩅᩮᩤᨧ—  ‘ᩋᨩ᩠ᨩᨲᨣ᩠ᨣᩮᨴᩤᨶᩣᩉᩴ, ᩋᩣᩅᩩᩈᩮᩣ ᩋᩣᨶᨶ᩠ᨴ, ᩋᨬ᩠ᨬᨲᩕᩮᩅ ᨽᨣᩅᨲᩣ, ᩋᨬ᩠ᨬᨲᩕᩮᩅ ᨽᩥᨠ᩠ᨡᩩᩈᩴᨥᩣ, ᩏᨸᩮᩣᩈᨳᩴ ᨠᩁᩥᩔᩣᨾᩥ ᩈᩴᨥᨠᨾ᩠ᨾᩴ ᨠᩁᩥᩔᩣᨾᩦ’ᨲᩥ. ᩋᨩ᩠ᨩᨲᨣ᩠ᨣᩮ, ᨽᨶ᩠ᨲᩮ, ᨴᩮᩅᨴᨲ᩠ᨲᩮᩣ ᩈᩴᨥᩴ ᨽᩥᨶ᩠ᨴᩥᩔᨲᩦ”ᨲᩥ. ᩋᨳ ᨡᩮᩣ ᨽᨣᩅᩤ ᩑᨲᨾᨲ᩠ᨳᩴ ᩅᩥᨴᩥᨲ᩠ᩅᩣ ᨲᩣᨿᩴ ᩅᩮᩃᩣᨿᩴ ᩍᨾᩴ ᩏᨴᩤᨶᩴ ᩏᨴᩤᨶᩮᩈᩥ—
</Paragraph>

<Paragraph number="1567" type="verses" book="cula">
_“ᩈᩩᨠᩁᩴ ᩈᩣᨵᩩᨶᩣ ᩈᩣᨵᩩᩴ,_  
_ᩈᩣᨵᩩᩴ ᨸᩣᨸᩮᨶ ᨴᩩᨠ᩠ᨠᩁᩴ;_  
_ᨸᩣᨸᩴ ᨸᩣᨸᩮᨶ ᩈᩩᨠᩁᩴ,_  
_ᨸᩣᨸᨾᩁᩥᨿᩮᩉᩥ ᨴᩩᨠ᩠ᨠᩁᨶ᩺”ᨲᩥ._  


</Paragraph>
</Division>

<Paragraph number="1568" type="center" book="cula">
ᨴᩩᨲᩥᨿᨽᩣᨱᩅᩤᩁᩮᩣ ᨶᩥᨭ᩠ᨮᩥᨲᩮᩣ.
</Paragraph>