---
title: "7.1.1 ᨨᩈᨠ᩠ᨿᨸᨻ᩠ᨻᨩ᩠ᨩᩣᨠᨳᩣ"
tableOfContents: false
sidebar:
  order: 1
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="330" book="cula">

<Paragraph number="1492" book="cula">
ᨲᩮᨶ ᩈᨾᨿᩮᨶ ᨻᩩᨴ᩠ᨵᩮᩤ ᨽᨣᩅᩤ ᩋᨶᩩᨸᩥᨿᩣᨿᩴ ᩅᩥᩉᩁᨲᩥ, ᩋᨶᩩᨸᩥᨿᩴ ᨶᩣᨾ ᨾᩃᩖᩣᨶᩴ ᨶᩥᨣᨾᩮᩣ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨽᩥᨬ᩠ᨬᩣᨲᩣ ᩋᨽᩥᨬ᩠ᨬᩣᨲᩣ ᩈᨠ᩠ᨿᨠᩩᨾᩣᩁᩣ ᨽᨣᩅᨶ᩠ᨲᩴ ᨸᨻ᩠ᨻᨩᩥᨲᩴ ᩋᨶᩩᨸᨻ᩠ᨻᨩᨶ᩠ᨲᩥ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨾᩉᩣᨶᩣᨾᩮᩣ ᨧ ᩈᨠ᩠ᨠᩮᩣ ᩋᨶᩩᩁᩩᨴ᩠ᨵᩮᩤ ᨧ ᩈᨠ᩠ᨠᩮᩣ ᨴ᩠ᩅᩮᨽᩣᨲᩥᨠᩣ ᩉᩮᩣᨶ᩠ᨲᩥ. ᩋᨶᩩᩁᩩᨴ᩠ᨵᩮᩤ ᩈᨠ᩠ᨠᩮᩣ ᩈᩩᨡᩩᨾᩣᩃᩮᩣ ᩉᩮᩣᨲᩥ. ᨲᩔ ᨲᨿᩮᩣ ᨸᩣᩈᩣᨴᩤ ᩉᩮᩣᨶ᩠ᨲᩥ—  ᩑᨠᩮᩣ ᩉᩮᨾᨶ᩠ᨲᩥᨠᩮᩣ, ᩑᨠᩮᩣ ᨣᩥᨾ᩠ᩉᩥᨠᩮᩣ, ᩑᨠᩮᩣ ᩅᩔᩥᨠᩮᩣ. ᩈᩮᩣ ᩅᩔᩥᨠᩮ ᨸᩣᩈᩣᨴᩮ ᨧᨲ᩠ᨲᩣᩁᩮᩣ ᨾᩣᩈᩮ ᨶᩥᨸ᩠ᨸᩩᩁᩥᩈᩮᩉᩥ ᨲᩪᩁᩥᨿᩮᩉᩥ ᨸᩁᩥᨧᩣᩁᨿᨾᩣᨶᩮᩣ ᨶ ᩉᩮᨭ᩠ᨮᩣᨸᩣᩈᩣᨴᩴ ᩒᩁᩮᩣᩉᨲᩥ. ᩋᨳ ᨡᩮᩣ ᨾᩉᩣᨶᩣᨾᩔ ᩈᨠ᩠ᨠᩔ ᩑᨲᨴᩉᩮᩣᩈᩥ—  “ᩑᨲᩁᩉᩥ ᨡᩮᩣ ᩋᨽᩥᨬ᩠ᨬᩣᨲᩣ ᩋᨽᩥᨬ᩠ᨬᩣᨲᩣ ᩈᨠ᩠ᨿᨠᩩᨾᩣᩁᩣ ᨽᨣᩅᨶ᩠ᨲᩴ ᨸᨻ᩠ᨻᨩᩥᨲᩴ ᩋᨶᩩᨸᨻ᩠ᨻᨩᨶ᩠ᨲᩥ. ᩋᨾ᩠ᩉᩣᨠᨬ᩠ᨧ ᨸᨶ ᨠᩩᩃᩣ ᨶᨲ᩠ᨳᩥ ᨠᩮᩣᨧᩥ ᩋᨣᩤᩁᩈ᩠ᨾᩣ ᩋᨶᨣᩤᩁᩥᨿᩴ ᨸᨻ᩠ᨻᨩᩥᨲᩮᩣ. ᨿᨶ᩠ᨶᩪᨶᩣᩉᩴ ᩅᩤ ᨸᨻ᩠ᨻᨩᩮᨿ᩠ᨿᩴ, ᩋᨶᩩᩁᩩᨴ᩠ᨵᩮᩤ ᩅᩤ”ᨲᩥ. ᩋᨳ ᨡᩮᩣ ᨾᩉᩣᨶᩣᨾᩮᩣ ᩈᨠ᩠ᨠᩮᩣ ᨿᩮᨶ ᩋᨶᩩᩁᩩᨴ᩠ᨵᩮᩤ ᩈᨠ᩠ᨠᩮᩣ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᩋᨶᩩᩁᩩᨴ᩠ᨵᩴ ᩈᨠ᩠ᨠᩴ ᩑᨲᨴᩅᩮᩤᨧ—  “ᩑᨲᩁᩉᩥ, ᨲᩣᨲ ᩋᨶᩩᩁᩩᨴ᩠ᨵ, ᩋᨽᩥᨬ᩠ᨬᩣᨲᩣ ᩋᨽᩥᨬ᩠ᨬᩣᨲᩣ ᩈᨠ᩠ᨿᨠᩩᨾᩣᩁᩣ ᨽᨣᩅᨶ᩠ᨲᩴ ᨸᨻ᩠ᨻᨩᩥᨲᩴ ᩋᨶᩩᨸᨻ᩠ᨻᨩᨶ᩠ᨲᩥ. ᩋᨾ᩠ᩉᩣᨠᨬ᩠ᨧ ᨸᨶ ᨠᩩᩃᩣ ᨶᨲ᩠ᨳᩥ ᨠᩮᩣᨧᩥ ᩋᨣᩤᩁᩈ᩠ᨾᩣ ᩋᨶᨣᩤᩁᩥᨿᩴ ᨸᨻ᩠ᨻᨩᩥᨲᩮᩣ. ᨲᩮᨶ ᩉᩥ ᨲ᩠ᩅᩴ ᩅᩤ ᨸᨻ᩠ᨻᨩ, ᩋᩉᩴ ᩅᩤ ᨸᨻ᩠ᨻᨩᩥᩔᩣᨾᩦ”ᨲᩥ. “ᩋᩉᩴ ᨡᩮᩣ ᩈᩩᨡᩩᨾᩣᩃᩮᩣ, ᨶᩣᩉᩴ ᩈᨠ᩠ᨠᩮᩣᨾᩥ ᩋᨣᩤᩁᩈ᩠ᨾᩣ ᩋᨶᨣᩤᩁᩥᨿᩴ ᨸᨻ᩠ᨻᨩᩥᨲᩩᩴ. ᨲ᩠ᩅᩴ ᨸᨻ᩠ᨻᨩᩣᩉᩦ”ᨲᩥ. “ᩑᩉᩥ ᨡᩮᩣ ᨲᩮ, ᨲᩣᨲ ᩋᨶᩩᩁᩩᨴ᩠ᨵ, ᨥᩁᩣᩅᩤᩈᨲ᩠ᨳᩴ ᩋᨶᩩᩈᩣᩈᩥᩔᩣᨾᩥ. ᨸᨮᨾᩴ ᨡᩮᨲ᩠ᨲᩴ ᨠᩈᩣᨸᩮᨲᨻ᩠ᨻᩴ. ᨠᩈᩣᨸᩮᨲ᩠ᩅᩣ ᩅᨸᩣᨸᩮᨲᨻ᩠ᨻᩴ. ᩅᨸᩣᨸᩮᨲ᩠ᩅᩣ ᩏᨴᨠᩴ ᩋᨽᩥᨶᩮᨲᨻ᩠ᨻᩴ. ᩏᨴᨠᩴ ᩋᨽᩥᨶᩮᨲ᩠ᩅᩣ ᩏᨴᨠᩴ ᨶᩥᨶ᩠ᨶᩮᨲᨻ᩠ᨻᩴ. ᩏᨴᨠᩴ ᨶᩥᨶ᩠ᨶᩮᨲ᩠ᩅᩣ ᨶᩥᨴ᩠ᨵᩤᨸᩮᨲᨻ᩠ᨻᩴ. ᨶᩥᨴ᩠ᨵᩤᨸᩮᨲ᩠ᩅᩣ ᩃᩅᩤᨸᩮᨲᨻ᩠ᨻᩴ. ᩃᩅᩤᨸᩮᨲ᩠ᩅᩣ ᩏᨻ᩠ᨻᩣᩉᩣᨸᩮᨲᨻ᩠ᨻᩴ. ᩏᨻ᩠ᨻᩣᩉᩣᨸᩮᨲ᩠ᩅᩣ ᨸᩩᨬ᩠ᨩᩴ ᨠᩣᩁᩣᨸᩮᨲᨻ᩠ᨻᩴ. ᨸᩩᨬ᩠ᨩᩴ ᨠᩣᩁᩣᨸᩮᨲ᩠ᩅᩣ ᨾᨴ᩠ᨴᩤᨸᩮᨲᨻ᩠ᨻᩴ. ᨾᨴ᩠ᨴᩤᨸᩮᨲ᩠ᩅᩣ ᨸᩃᩣᩃᩣᨶᩥ ᩏᨴ᩠ᨵᩁᩣᨸᩮᨲᨻ᩠ᨻᩣᨶᩥ. ᨸᩃᩣᩃᩣᨶᩥ ᩏᨴ᩠ᨵᩁᩣᨸᩮᨲ᩠ᩅᩣ ᨽᩩᩈᩥᨠᩣ ᩏᨴ᩠ᨵᩁᩣᨸᩮᨲᨻ᩠ᨻᩣ. ᨽᩩᩈᩥᨠᩴ ᩏᨴ᩠ᨵᩁᩣᨸᩮᨲ᩠ᩅᩣ ᩒᨸᩩᨶᩣᨸᩮᨲᨻ᩠ᨻᩴ. ᩒᨸᩩᨶᩣᨸᩮᨲ᩠ᩅᩣ ᩋᨲᩥᩉᩁᩣᨸᩮᨲᨻ᩠ᨻᩴ. ᩋᨲᩥᩉᩁᩣᨸᩮᨲ᩠ᩅᩣ ᩋᩣᨿᨲᩥᨾ᩠ᨸᩥ ᩅᩔᩴ ᩑᩅᨾᩮᩅ ᨠᩣᨲᨻ᩠ᨻᩴ, ᩋᩣᨿᨲᩥᨾ᩠ᨸᩥ ᩅᩔᩴ ᩑᩅᨾᩮᩅ ᨠᩣᨲᨻ᩠ᨻᨶ᩺”ᨲᩥ. “ᨶ ᨠᨾ᩠ᨾᩣ ᨡᩦᨿᨶ᩠ᨲᩥ? ᨶ ᨠᨾ᩠ᨾᩣᨶᩴ ᩋᨶ᩠ᨲᩮᩣ ᨸᨬ᩠ᨬᩣᨿᨲᩥ? ᨠᨴᩤ ᨠᨾ᩠ᨾᩣ ᨡᩦᨿᩥᩔᨶ᩠ᨲᩥ? ᨠᨴᩤ ᨠᨾ᩠ᨾᩣᨶᩴ ᩋᨶ᩠ᨲᩮᩣ ᨸᨬ᩠ᨬᩣᨿᩥᩔᨲᩥ? ᨠᨴᩤ ᨾᨿᩴ ᩋᨸ᩠ᨸᩮᩣᩔᩩᨠ᩠ᨠᩣ ᨸᨬ᩠ᨧᩉᩥ ᨠᩣᨾᨣᩩᨱᩮᩉᩥ ᩈᨾᨸ᩠ᨸᩥᨲᩣ ᩈᨾᩘᨣᩦᨽᩪᨲᩣ ᨸᩁᩥᨧᩣᩁᩮᩔᩣᨾᩣ”ᨲᩥ? “ᨶ ᩉᩥ, ᨲᩣᨲ ᩋᨶᩩᩁᩩᨴ᩠ᨵ, ᨠᨾ᩠ᨾᩣ ᨡᩦᨿᨶ᩠ᨲᩥ. ᨶ ᨠᨾ᩠ᨾᩣᨶᩴ ᩋᨶ᩠ᨲᩮᩣ ᨸᨬ᩠ᨬᩣᨿᨲᩥ. ᩋᨡᩦᨱᩮᩅ ᨠᨾ᩠ᨾᩮ ᨸᩥᨲᩁᩮᩣ ᨧ ᨸᩥᨲᩣᨾᩉᩣ ᨧ ᨠᩣᩃᩘᨠᨲᩣ”ᨲᩥ. “ᨲᩮᨶ ᩉᩥ ᨲ᩠ᩅᨬ᩠ᨬᩮᩅ ᨥᩁᩣᩅᩤᩈᨲ᩠ᨳᩮᨶ ᩏᨸᨩᩣᨶᩣᩉᩥ. ᩋᩉᩴ ᩋᨣᩤᩁᩈ᩠ᨾᩣ ᩋᨶᨣᩤᩁᩥᨿᩴ ᨸᨻ᩠ᨻᨩᩥᩔᩣᨾᩦ”ᨲᩥ.
</Paragraph>

<Paragraph number="1493" book="cula">
ᩋᨳ ᨡᩮᩣ ᩋᨶᩩᩁᩩᨴ᩠ᨵᩮᩤ ᩈᨠ᩠ᨠᩮᩣ ᨿᩮᨶ ᨾᩣᨲᩣ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᨾᩣᨲᩁᩴ ᩑᨲᨴᩅᩮᩤᨧ—  “ᩍᨧ᩠ᨨᩣᨾᩉᩴ, ᩋᨾ᩠ᨾ, ᩋᨣᩤᩁᩈ᩠ᨾᩣ ᩋᨶᨣᩤᩁᩥᨿᩴ ᨸᨻ᩠ᨻᨩᩥᨲᩩᩴ. ᩋᨶᩩᨩᩣᨶᩣᩉᩥ ᨾᩴ ᩋᨣᩤᩁᩈ᩠ᨾᩣ ᩋᨶᨣᩤᩁᩥᨿᩴ ᨸᨻ᩠ᨻᨩ᩠ᨩᩣᨿᩣ”ᨲᩥ. ᩑᩅᩴ ᩅᩩᨲ᩠ᨲᩮ, ᩋᨶᩩᩁᩩᨴ᩠ᨵᩔ ᩈᨠ᩠ᨠᩔ ᨾᩣᨲᩣ ᩋᨶᩩᩁᩩᨴ᩠ᨵᩴ ᩈᨠ᩠ᨠᩴ ᩑᨲᨴᩅᩮᩤᨧ—  “ᨲᩩᨾ᩠ᩉᩮ ᨡᩮᩣ ᨾᩮ, ᨲᩣᨲ ᩋᨶᩩᩁᩩᨴ᩠ᨵ, ᨴ᩠ᩅᩮ ᨸᩩᨲ᩠ᨲᩣ ᨸᩥᨿᩣ ᨾᨶᩣᨸᩣ ᩋᨸ᩠ᨸᨭᩥᨠᩪᩃᩣ. ᨾᩁᨱᩮᨶᨸᩥ ᩅᩮᩤ ᩋᨠᩣᨾᨠᩣ ᩅᩥᨶᩣ ᨽᩅᩥᩔᩣᨾᩥ. ᨠᩥᩴ ᨸᨶᩣᩉᩴ ᨲᩩᨾ᩠ᩉᩮ ᨩᩦᩅᨶ᩠ᨲᩮ ᩋᨶᩩᨩᩣᨶᩥᩔᩣᨾᩥ ᩋᨣᩤᩁᩈ᩠ᨾᩣ ᩋᨶᨣᩤᩁᩥᨿᩴ ᨸᨻ᩠ᨻᨩ᩠ᨩᩣᨿᩣ”ᨲᩥ? ᨴᩩᨲᩥᨿᨾ᩠ᨸᩥ ᨡᩮᩣ …ᨸᩮ…  ᨲᨲᩥᨿᨾ᩠ᨸᩥ ᨡᩮᩣ ᩋᨶᩩᩁᩩᨴ᩠ᨵᩮᩤ ᩈᨠ᩠ᨠᩮᩣ ᨾᩣᨲᩁᩴ ᩑᨲᨴᩅᩮᩤᨧ—  “ᩍᨧ᩠ᨨᩣᨾᩉᩴ, ᩋᨾ᩠ᨾ, ᩋᨣᩤᩁᩈ᩠ᨾᩣ ᩋᨶᨣᩤᩁᩥᨿᩴ ᨸᨻ᩠ᨻᨩᩥᨲᩩᩴ. ᩋᨶᩩᨩᩣᨶᩣᩉᩥ ᨾᩴ ᩋᨣᩤᩁᩈ᩠ᨾᩣ ᩋᨶᨣᩤᩁᩥᨿᩴ ᨸᨻ᩠ᨻᨩ᩠ᨩᩣᨿᩣ”ᨲᩥ.
</Paragraph>

<Paragraph number="1494" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᨴ᩠ᨴᩥᨿᩮᩣ ᩈᨠ᩠ᨿᩁᩣᨩᩣ ᩈᨠ᩠ᨿᩣᨶᩴ ᩁᨩ᩠ᨩᩴ ᨠᩣᩁᩮᨲᩥ. ᩈᩮᩣ ᨧ ᩋᨶᩩᩁᩩᨴ᩠ᨵᩔ ᩈᨠ᩠ᨠᩔ ᩈᩉᩣᨿᩮᩣ ᩉᩮᩣᨲᩥ. ᩋᨳ ᨡᩮᩣ ᩋᨶᩩᩁᩩᨴ᩠ᨵᩔ ᩈᨠ᩠ᨠᩔ ᨾᩣᨲᩣ—  “ᩋᨿᩴ ᨡᩮᩣ ᨽᨴ᩠ᨴᩥᨿᩮᩣ ᩈᨠ᩠ᨿᩁᩣᨩᩣ ᩈᨠ᩠ᨿᩣᨶᩴ ᩁᨩ᩠ᨩᩴ ᨠᩣᩁᩮᨲᩥ; ᩋᨶᩩᩁᩩᨴ᩠ᨵᩔ ᩈᨠ᩠ᨠᩔ ᩈᩉᩣᨿᩮᩣ; ᩈᩮᩣ ᨶ ᩏᩔᩉᨲᩥ ᩋᨣᩤᩁᩈ᩠ᨾᩣ ᩋᨶᨣᩤᩁᩥᨿᩴ ᨸᨻ᩠ᨻᨩᩥᨲᩩᨶ᩺”ᨲᩥ—  ᩋᨶᩩᩁᩩᨴ᩠ᨵᩴ ᩈᨠ᩠ᨠᩴ ᩑᨲᨴᩅᩮᩤᨧ—  “ᩈᨧᩮ, ᨲᩣᨲ ᩋᨶᩩᩁᩩᨴ᩠ᨵ, ᨽᨴ᩠ᨴᩥᨿᩮᩣ ᩈᨠ᩠ᨿᩁᩣᨩᩣ ᩋᨣᩤᩁᩈ᩠ᨾᩣ ᩋᨶᨣᩤᩁᩥᨿᩴ ᨸᨻ᩠ᨻᨩᨲᩥ, ᩑᩅᩴ ᨲ᩠ᩅᨾ᩠ᨸᩥ ᨸᨻ᩠ᨻᨩᩣᩉᩦ”ᨲᩥ. ᩋᨳ ᨡᩮᩣ ᩋᨶᩩᩁᩩᨴ᩠ᨵᩮᩤ ᩈᨠ᩠ᨠᩮᩣ ᨿᩮᨶ ᨽᨴ᩠ᨴᩥᨿᩮᩣ ᩈᨠ᩠ᨿᩁᩣᨩᩣ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᨽᨴ᩠ᨴᩥᨿᩴ ᩈᨠ᩠ᨿᩁᩣᨩᩣᨶᩴ ᩑᨲᨴᩅᩮᩤᨧ—  “ᨾᨾ ᨡᩮᩣ, ᩈᨾ᩠ᨾ, ᨸᨻ᩠ᨻᨩ᩠ᨩᩣ ᨲᩅ ᨸᨭᩥᨻᨴ᩠ᨵᩤ”ᨲᩥ. “ᩈᨧᩮ ᨲᩮ, ᩈᨾ᩠ᨾ, ᨸᨻ᩠ᨻᨩ᩠ᨩᩣ ᨾᨾ ᨸᨭᩥᨻᨴ᩠ᨵᩤ ᩅᩤ ᩋᨸ᩠ᨸᨭᩥᨻᨴ᩠ᨵᩤ ᩅᩤ ᩈᩣ ᩉᩮᩣᨲᩩ, ᩋᩉᩴ ᨲᨿᩣ; ᨿᨳᩣ ᩈᩩᨡᩴ ᨸᨻ᩠ᨻᨩᩣᩉᩦ”ᨲᩥ. “ᩑᩉᩥ, ᩈᨾ᩠ᨾ, ᩏᨽᩮᩣ ᩋᨣᩤᩁᩈ᩠ᨾᩣ ᩋᨶᨣᩤᩁᩥᨿᩴ ᨸᨻ᩠ᨻᨩᩥᩔᩣᨾᩣ”ᨲᩥ. “ᨶᩣᩉᩴ, ᩈᨾ᩠ᨾ, ᩈᨠ᩠ᨠᩮᩣᨾᩥ ᩋᨣᩤᩁᩈ᩠ᨾᩣ ᩋᨶᨣᩤᩁᩥᨿᩴ ᨸᨻ᩠ᨻᨩᩥᨲᩩᨶ᩠ᨲᩥ. ᨿᩴ ᨲᩮ ᩈᨠ᩠ᨠᩣ ᩋᨬ᩠ᨬᩴ ᨾᨿᩣ ᨠᩣᨲᩩᩴ, ᨠ᩠ᨿᩣᩉᩴ ᨠᩁᩥᩔᩣᨾᩥ. ᨲ᩠ᩅᩴ ᨸᨻ᩠ᨻᨩᩣᩉᩦ”ᨲᩥ. “ᨾᩣᨲᩣ ᨡᩮᩣ ᨾᩴ, ᩈᨾ᩠ᨾ, ᩑᩅᨾᩣᩉ—  ‘ᩈᨧᩮ, ᨲᩣᨲ ᩋᨶᩩᩁᩩᨴ᩠ᨵ, ᨽᨴ᩠ᨴᩥᨿᩮᩣ ᩈᨠ᩠ᨿᩁᩣᨩᩣ ᩋᨣᩤᩁᩈ᩠ᨾᩣ ᩋᨶᨣᩤᩁᩥᨿᩴ ᨸᨻ᩠ᨻᨩᨲᩥ, ᩑᩅᩴ ᨲ᩠ᩅᨾ᩠ᨸᩥ ᨸᨻ᩠ᨻᨩᩣᩉᩦ’”ᨲᩥ. “ᨽᩣᩈᩥᨲᩣ ᨡᩮᩣ ᨸᨶ ᨲᩮ, ᩈᨾ᩠ᨾ, ᩑᩈᩣ ᩅᩤᨧᩣ. ᩈᨧᩮ ᨲᩮ, ᩈᨾ᩠ᨾ, ᨸᨻ᩠ᨻᨩ᩠ᨩᩣ ᨾᨾ ᨸᨭᩥᨻᨴ᩠ᨵᩤ ᩅᩤ, ᩋᨸ᩠ᨸᨭᩥᨻᨴ᩠ᨵᩤ ᩅᩤ ᩈᩣ ᩉᩮᩣᨲᩩ, ᩋᩉᩴ ᨲᨿᩣ; ᨿᨳᩣ ᩈᩩᨡᩴ ᨸᨻ᩠ᨻᨩᩣᩉᩦ”ᨲᩥ. “ᩑᩉᩥ, ᩈᨾ᩠ᨾ, ᩏᨽᩮᩣ ᩋᨣᩤᩁᩈ᩠ᨾᩣ ᩋᨶᨣᩤᩁᩥᨿᩴ ᨸᨻ᩠ᨻᨩᩥᩔᩣᨾᩣ”ᨲᩥ.
</Paragraph>

<Paragraph number="1495" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨾᨶᩩᩔᩣ ᩈᨧ᩠ᨧᩅᩤᨴᩥᨶᩮᩣ ᩉᩮᩣᨶ᩠ᨲᩥ, ᩈᨧ᩠ᨧᨸᨭᩥᨬ᩠ᨬᩣ. ᩋᨳ ᨡᩮᩣ ᨽᨴ᩠ᨴᩥᨿᩮᩣ ᩈᨠ᩠ᨿᩁᩣᨩᩣ ᩋᨶᩩᩁᩩᨴ᩠ᨵᩴ ᩈᨠ᩠ᨠᩴ ᩑᨲᨴᩅᩮᩤᨧ—  “ᩋᩣᨣᨾᩮᩉᩥ, ᩈᨾ᩠ᨾ, ᩈᨲ᩠ᨲᩅᩔᩣᨶᩥ. ᩈᨲ᩠ᨲᨶ᩠ᨶᩴ ᩅᩔᩣᨶᩴ ᩋᨧ᩠ᨧᨿᩮᨶ ᩏᨽᩮᩣ ᩋᨣᩤᩁᩈ᩠ᨾᩣ ᩋᨶᨣᩤᩁᩥᨿᩴ ᨸᨻ᩠ᨻᨩᩥᩔᩣᨾᩣ”ᨲᩥ. “ᩋᨲᩥᨧᩥᩁᩴ, ᩈᨾ᩠ᨾ, ᩈᨲ᩠ᨲᩅᩔᩣᨶᩥ. ᨶᩣᩉᩴ ᩈᨠ᩠ᨠᩮᩣᨾᩥ ᩈᨲ᩠ᨲᩅᩔᩣᨶᩥ ᩋᩣᨣᨾᩮᨲᩩᨶ᩺”ᨲᩥ. “ᩋᩣᨣᨾᩮᩉᩥ, ᩈᨾ᩠ᨾ, ᨨᩅᩔᩣᨶᩥ …ᨸᩮ…  ᨸᨬ᩠ᨧᩅᩔᩣᨶᩥ…  ᨧᨲ᩠ᨲᩣᩁᩥ ᩅᩔᩣᨶᩥ…  ᨲᩦᨱᩥ ᩅᩔᩣᨶᩥ…  ᨴ᩠ᩅᩮ ᩅᩔᩣᨶᩥ…  ᩑᨠᩴ ᩅᩔᩴ. ᩑᨠᩔ ᩅᩔᩔ ᩋᨧ᩠ᨧᨿᩮᨶ ᩏᨽᩮᩣ ᩋᨣᩤᩁᩈ᩠ᨾᩣ ᩋᨶᨣᩤᩁᩥᨿᩴ ᨸᨻ᩠ᨻᨩᩥᩔᩣᨾᩣ”ᨲᩥ. “ᩋᨲᩥᨧᩥᩁᩴ, ᩈᨾ᩠ᨾ, ᩑᨠᩅᩔᩴ. ᨶᩣᩉᩴ ᩈᨠ᩠ᨠᩮᩣᨾᩥ ᩑᨠᩴ ᩅᩔᩴ ᩋᩣᨣᨾᩮᨲᩩᨶ᩺”ᨲᩥ. “ᩋᩣᨣᨾᩮᩉᩥ, ᩈᨾ᩠ᨾ, ᩈᨲ᩠ᨲᨾᩣᩈᩮ. ᩈᨲ᩠ᨲᨶ᩠ᨶᩴ ᨾᩣᩈᩣᨶᩴ ᩋᨧ᩠ᨧᨿᩮᨶ ᩏᨽᩮᩣᨸᩥ ᩋᨣᩤᩁᩈ᩠ᨾᩣ ᩋᨶᨣᩤᩁᩥᨿᩴ ᨸᨻ᩠ᨻᨩᩥᩔᩣᨾᩣ”ᨲᩥ. “ᩋᨲᩥᨧᩥᩁᩴ, ᩈᨾ᩠ᨾ, ᩈᨲ᩠ᨲᨾᩣᩈᩣ. ᨶᩣᩉᩴ ᩈᨠ᩠ᨠᩮᩣᨾᩥ ᩈᨲ᩠ᨲᨾᩣᩈᩮ ᩋᩣᨣᨾᩮᨲᩩᨶ᩺”ᨲᩥ. “ᩋᩣᨣᨾᩮᩉᩥ, ᩈᨾ᩠ᨾ, ᨨ ᨾᩣᩈᩮ …ᨸᩮ…  ᨸᨬ᩠ᨧ ᨾᩣᩈᩮ…  ᨧᨲ᩠ᨲᩣᩁᩮᩣ ᨾᩣᩈᩮ…  ᨲᨿᩮᩣ ᨾᩣᩈᩮ…  ᨴ᩠ᩅᩮ ᨾᩣᩈᩮ…  ᩑᨠᩴ ᨾᩣᩈᩴ…  ᩋᨯ᩠ᨰᨾᩣᩈᩴ. ᩋᨯ᩠ᨰᨾᩣᩈᩔ ᩋᨧ᩠ᨧᨿᩮᨶ ᩏᨽᩮᩣᨸᩥ ᩋᨣᩤᩁᩈ᩠ᨾᩣ ᩋᨶᨣᩤᩁᩥᨿᩴ ᨸᨻ᩠ᨻᨩᩥᩔᩣᨾᩣ”ᨲᩥ. “ᩋᨲᩥᨧᩥᩁᩴ, ᩈᨾ᩠ᨾ, ᩋᨯ᩠ᨰᨾᩣᩈᩮᩣ. ᨶᩣᩉᩴ ᩈᨠ᩠ᨠᩮᩣᨾᩥ ᩋᨯ᩠ᨰᨾᩣᩈᩴ ᩋᩣᨣᨾᩮᨲᩩᨶ᩺”ᨲᩥ. “ᩋᩣᨣᨾᩮᩉᩥ, ᩈᨾ᩠ᨾ, ᩈᨲ᩠ᨲᩣᩉᩴ ᨿᩣᩅᩤᩉᩴ ᨸᩩᨲ᩠ᨲᩮ ᨧ ᨽᩣᨲᩁᩮᩣ ᨧ ᩁᨩ᩠ᨩᩴ ᨶᩥᨿ᩠ᨿᩣᨴᩮᨾᩦ”ᨲᩥ. “ᨶ ᨧᩥᩁᩴ, ᩈᨾ᩠ᨾ, ᩈᨲ᩠ᨲᩣᩉᩮᩣ, ᩋᩣᨣᨾᩮᩔᩣᨾᩦ”ᨲᩥ.
</Paragraph>

</Division>
<Division number="331" book="cula">

<Paragraph number="1496" book="cula">
ᩋᨳ ᨡᩮᩣ ᨽᨴ᩠ᨴᩥᨿᩮᩣ ᨧ ᩈᨠ᩠ᨿᩁᩣᨩᩣ ᩋᨶᩩᩁᩩᨴ᩠ᨵᩮᩤ ᨧ ᩋᩣᨶᨶ᩠ᨴᩮᩣ ᨧ ᨽᨣᩩ ᨧ ᨠᩥᨾᩥᩃᩮᩣ ᨧ ᨴᩮᩅᨴᨲ᩠ᨲᩮᩣ ᨧ, ᩏᨸᩣᩃᩥᨠᨸ᩠ᨸᨠᩮᨶ ᩈᨲ᩠ᨲᨾᩣ, ᨿᨳᩣ ᨸᩩᩁᩮ ᨧᨲᩩᩁᩘᨣᩥᨶᩥᨿᩣ ᩈᩮᨶᩣᨿ ᩏᨿ᩠ᨿᩣᨶᨽᩪᨾᩥᩴ ᨶᩥᨿ᩠ᨿᨶ᩠ᨲᩥ, ᩑᩅᨾᩮᩅ ᨧᨲᩩᩁᩘᨣᩥᨶᩥᨿᩣ ᩈᩮᨶᩣᨿ ᨶᩥᨿ᩠ᨿᩥᩴᩈᩩ. ᨲᩮ ᨴᩪᩁᩴ ᨣᨶ᩠ᨲ᩠ᩅᩣ ᩈᩮᨶᩴ ᨶᩥᩅᨲ᩠ᨲᩣᨸᩮᨲ᩠ᩅᩣ ᨸᩁᩅᩥᩈᨿᩴ ᩒᨠ᩠ᨠᨾᩥᨲ᩠ᩅᩣ ᩋᩣᨽᩁᨱᩴ ᩒᨾᩩᨬ᩠ᨧᩥᨲ᩠ᩅᩣ ᩏᨲ᩠ᨲᩁᩣᩈᩘᨣᩮᨶ ᨽᨱ᩠ᨯᩥᨠᩴ ᨻᨶ᩠ᨵᩥᨲ᩠ᩅᩣ ᩏᨸᩣᩃᩥᩴ ᨠᨸ᩠ᨸᨠᩴ ᩑᨲᨴᩅᩮᩤᨧᩩᩴ—  “ᩉᨶ᩠ᨴ, ᨽᨱᩮ ᩏᨸᩣᩃᩥ, ᨶᩥᩅᨲ᩠ᨲᩔᩩ; ᩋᩃᩴ ᨲᩮ ᩑᨲ᩠ᨲᨠᩴ ᨩᩦᩅᩥᨠᩣᨿᩣ”ᨲᩥ. ᩋᨳ ᨡᩮᩣ ᩏᨸᩣᩃᩥᩔ ᨠᨸ᩠ᨸᨠᩔ ᨶᩥᩅᨲ᩠ᨲᨶ᩠ᨲᩔ ᩑᨲᨴᩉᩮᩣᩈᩥ—  “ᨧᨱ᩠ᨯᩣ ᨡᩮᩣ ᩈᩣᨠᩥᨿᩣ; ᩍᨾᩥᨶᩣ ᨠᩩᨾᩣᩁᩣ ᨶᩥᨸ᩠ᨸᩣᨲᩥᨲᩣᨲᩥ ᨥᩣᨲᩣᨸᩮᨿ᩠ᨿᩩᨾ᩠ᨸᩥ ᨾᩴ. ᩍᨾᩮ ᩉᩥ ᨶᩣᨾ ᩈᨠ᩠ᨿᨠᩩᨾᩣᩁᩣ ᩋᨣᩤᩁᩈ᩠ᨾᩣ ᩋᨶᨣᩤᩁᩥᨿᩴ ᨸᨻ᩠ᨻᨩᩥᩔᨶ᩠ᨲᩥ. ᨠᩥᨾᩘᨣᩴ ᨸᨶᩣᩉᨶ᩺”ᨲᩥ. ᨽᨱ᩠ᨯᩥᨠᩴ ᨾᩩᨬ᩠ᨧᩥᨲ᩠ᩅᩣ ᨲᩴ ᨽᨱ᩠ᨯᩴ ᩁᩩᨠ᩠ᨡᩮ ᩋᩣᩃᨣ᩠ᨣᩮᨲ᩠ᩅᩣ “ᨿᩮᩣ ᨸᩔᨲᩥ, ᨴᩥᨶ᩠ᨶᩴᨿᩮᩅ ᩉᩁᨲᩪ”ᨲᩥ ᩅᨲ᩠ᩅᩣ ᨿᩮᨶ ᨲᩮ ᩈᨠ᩠ᨿᨠᩩᨾᩣᩁᩣ ᨲᩮᨶᩩᨸᩈᩘᨠᨾᩥ. ᩋᨴ᩠ᨴᩈᩣᩈᩩᩴ ᨡᩮᩣ ᨲᩮ ᩈᨠ᩠ᨿᨠᩩᨾᩣᩁᩣ ᩏᨸᩣᩃᩥᩴ ᨠᨸ᩠ᨸᨠᩴ ᨴᩪᩁᨲᩮᩣᩅ ᩋᩣᨣᨧ᩠ᨨᨶ᩠ᨲᩴ. ᨴᩥᩈ᩠ᩅᩣᨶ ᩏᨸᩣᩃᩥᩴ ᨠᨸ᩠ᨸᨠᩴ ᩑᨲᨴᩅᩮᩤᨧᩩᩴ—  “ᨠᩥᩔ, ᨽᨱᩮ ᩏᨸᩣᩃᩥ, ᨶᩥᩅᨲ᩠ᨲᩮᩈᩦ”ᨲᩥ? “ᩍᨵ ᨾᩮ, ᩋᨿ᩠ᨿᨸᩩᨲ᩠ᨲᩣ, ᨶᩥᩅᨲ᩠ᨲᨶ᩠ᨲᩔ ᩑᨲᨴᩉᩮᩣᩈᩥ—  ‘ᨧᨱ᩠ᨯᩣ ᨡᩮᩣ ᩈᩣᨠᩥᨿᩣ; ᩍᨾᩥᨶᩣ ᨠᩩᨾᩣᩁᩣ ᨶᩥᨸ᩠ᨸᩣᨲᩥᨲᩣᨲᩥ ᨥᩣᨲᩣᨸᩮᨿ᩠ᨿᩩᨾ᩠ᨸᩥ ᨾᩴ. ᩍᨾᩮ ᩉᩥ ᨶᩣᨾ ᩈᨠ᩠ᨿᨠᩩᨾᩣᩁᩣ ᩋᨣᩤᩁᩈ᩠ᨾᩣ ᩋᨶᨣᩤᩁᩥᨿᩴ ᨸᨻ᩠ᨻᨩᩥᩔᨶ᩠ᨲᩥ. ᨠᩥᨾᩘᨣᩴ ᨸᨶᩣᩉᨶ᩺’ᨲᩥ. ᩈᩮᩣ ᨡᩮᩣ ᩋᩉᩴ, ᩋᨿ᩠ᨿᨸᩩᨲ᩠ᨲᩣ, ᨽᨱ᩠ᨯᩥᨠᩴ ᨾᩩᨬ᩠ᨧᩥᨲ᩠ᩅᩣ ᨲᩴ ᨽᨱ᩠ᨯᩴ ᩁᩩᨠ᩠ᨡᩮ ᩋᩣᩃᨣ᩠ᨣᩮᨲ᩠ᩅᩣ ‘ᨿᩮᩣ ᨸᩔᨲᩥ, ᨴᩥᨶ᩠ᨶᨬ᩠ᨬᩮᩅ ᩉᩁᨲᩪ’ᨲᩥ ᩅᨲ᩠ᩅᩣ ᨲᨲᩮᩣᨾ᩠ᩉᩥ ᨸᨭᩥᨶᩥᩅᨲ᩠ᨲᩮᩣ”ᨲᩥ. “ᩈᩩᨭ᩠ᨮᩩ, ᨽᨱᩮ ᩏᨸᩣᩃᩥ, ᩋᨠᩣᩈᩥ ᨿᨾ᩠ᨸᩥ ᨶ ᨶᩥᩅᨲ᩠ᨲᩮᩣ. ᨧᨱ᩠ᨯᩣ ᨡᩮᩣ ᩈᩣᨠᩥᨿᩣ; ᩍᨾᩥᨶᩣ ᨠᩩᨾᩣᩁᩣ ᨶᩥᨸ᩠ᨸᩣᨲᩥᨲᩣᨲᩥ ᨥᩣᨲᩣᨸᩮᨿ᩠ᨿᩩᨾ᩠ᨸᩥ ᨲᨶ᩺”ᨲᩥ.
</Paragraph>

<Paragraph number="1497" book="cula">
ᩋᨳ ᨡᩮᩣ ᩈᨠ᩠ᨿᨠᩩᨾᩣᩁᩣ ᩏᨸᩣᩃᩥᩴ ᨠᨸ᩠ᨸᨠᩴ ᩋᩣᨴᩤᨿ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥᩴᩈᩩ, ᩏᨸᩈᩘᨠᨾᩥᨲ᩠ᩅᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᨶᩥᩈᩦᨴᩥᩴᩈᩩ. ᩑᨠᨾᨶ᩠ᨲᩴ ᨶᩥᩈᩥᨶ᩠ᨶᩣ ᨡᩮᩣ ᨲᩮ ᩈᨠ᩠ᨿᨠᩩᨾᩣᩁᩣ ᨽᨣᩅᨶ᩠ᨲᩴ ᩑᨲᨴᩅᩮᩤᨧᩩᩴ—  “ᨾᨿᩴ, ᨽᨶ᩠ᨲᩮ, ᩈᩣᨠᩥᨿᩣ ᨶᩣᨾ ᨾᩣᨶᩔᩥᨶᩮᩣ. ᩋᨿᩴ, ᨽᨶ᩠ᨲᩮ, ᩏᨸᩣᩃᩥ ᨠᨸ᩠ᨸᨠᩮᩣ ᩋᨾ᩠ᩉᩣᨠᩴ ᨴᩦᨥᩁᨲ᩠ᨲᩴ ᨸᩁᩥᨧᩣᩁᨠᩮᩣ. ᩍᨾᩴ ᨽᨣᩅᩤ ᨸᨮᨾᩴ ᨸᨻ᩠ᨻᩣᨩᩮᨲᩩ. ᩍᨾᩔ ᨾᨿᩴ ᩋᨽᩥᩅᩤᨴᨶᨸᨧ᩠ᨧᩩᨭ᩠ᨮᩣᨶᩋᨬ᩠ᨩᩃᩥᨠᨾ᩠ᨾᩈᩣᨾᩦᨧᩥᨠᨾ᩠ᨾᩴ ᨠᩁᩥᩔᩣᨾ. ᩑᩅᩴ ᩋᨾ᩠ᩉᩣᨠᩴ ᩈᩣᨠᩥᨿᩣᨶᩴ ᩈᩣᨠᩥᨿᨾᩣᨶᩮᩣ ᨶᩥᨾ᩠ᨾᩣᨶᩣᨿᩥᩔᨲᩦ”ᨲᩥ.
</Paragraph>

<Paragraph number="1498" book="cula">
ᩋᨳ ᨡᩮᩣ ᨽᨣᩅᩤ ᩏᨸᩣᩃᩥᩴ ᨠᨸ᩠ᨸᨠᩴ ᨸᨮᨾᩴ ᨸᨻ᩠ᨻᩣᨩᩮᩈᩥ, ᨸᨧ᩠ᨨᩣ ᨲᩮ ᩈᨠ᩠ᨿᨠᩩᨾᩣᩁᩮ. ᩋᨳ ᨡᩮᩣ ᩋᩣᨿᩈ᩠ᨾᩣ ᨽᨴ᩠ᨴᩥᨿᩮᩣ ᨲᩮᨶᩮᩅ ᩋᨶ᩠ᨲᩁᩅᩔᩮᨶ ᨲᩥᩔᩮᩣ ᩅᩥᨩ᩠ᨩᩣ ᩈᨧ᩠ᨨᩣᨠᩣᩈᩥ. ᩋᩣᨿᩈ᩠ᨾᩣ ᩋᨶᩩᩁᩩᨴ᩠ᨵᩮᩤ ᨴᩥᨻ᩠ᨻᨧᨠ᩠ᨡᩩᩴ ᩏᨸ᩠ᨸᩣᨴᩮᩈᩥ. ᩋᩣᨿᩈ᩠ᨾᩣ ᩋᩣᨶᨶ᩠ᨴᩮᩣ ᩈᩮᩣᨲᩣᨸᨲ᩠ᨲᩥᨹᩃᩴ ᩈᨧ᩠ᨨᩣᨠᩣᩈᩥ. ᨴᩮᩅᨴᨲ᩠ᨲᩮᩣ ᨸᩮᩣᨳᩩᨩ᩠ᨩᨶᩥᨠᩴ ᩍᨴ᩠ᨵᩥᩴ ᩋᨽᩥᨶᩥᨸ᩠ᨹᩣᨴᩮᩈᩥ.
</Paragraph>

</Division>
<Division number="332" book="cula">

<Paragraph number="1499" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᩣᨿᩈ᩠ᨾᩣ ᨽᨴ᩠ᨴᩥᨿᩮᩣ ᩋᩁᨬ᩠ᨬᨣᨲᩮᩣᨸᩥ ᩁᩩᨠ᩠ᨡᨾᩪᩃᨣᨲᩮᩣᨸᩥ ᩈᩩᨬ᩠ᨬᩣᨣᩤᩁᨣᨲᩮᩣᨸᩥ ᩋᨽᩥᨠ᩠ᨡᨱᩴ ᩏᨴᩤᨶᩴ ᩏᨴᩤᨶᩮᩈᩥ—  “ᩋᩉᩮᩣ ᩈᩩᨡᩴ, ᩋᩉᩮᩣ ᩈᩩᨡᨶ᩺”ᨲᩥ. ᩋᨳ ᨡᩮᩣ ᩈᨾ᩠ᨻᩉᩩᩃᩣ ᨽᩥᨠ᩠ᨡᩪ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥᩴᩈᩩ, ᩏᨸᩈᩘᨠᨾᩥᨲ᩠ᩅᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᨶᩥᩈᩦᨴᩥᩴᩈᩩ. ᩑᨠᨾᨶ᩠ᨲᩴ ᨶᩥᩈᩥᨶ᩠ᨶᩣ ᨡᩮᩣ ᨲᩮ ᨽᩥᨠ᩠ᨡᩪ ᨽᨣᩅᨶ᩠ᨲᩴ ᩑᨲᨴᩅᩮᩤᨧᩩᩴ—  “ᩋᩣᨿᩈ᩠ᨾᩣ, ᨽᨶ᩠ᨲᩮ, ᨽᨴ᩠ᨴᩥᨿᩮᩣ ᩋᩁᨬ᩠ᨬᨣᨲᩮᩣᨸᩥ ᩁᩩᨠ᩠ᨡᨾᩪᩃᨣᨲᩮᩣᨸᩥ ᩈᩩᨬ᩠ᨬᩣᨣᩤᩁᨣᨲᩮᩣᨸᩥ ᩋᨽᩥᨠ᩠ᨡᨱᩴ ᩏᨴᩤᨶᩴ ᩏᨴᩤᨶᩮᩈᩥ—  ‘ᩋᩉᩮᩣ ᩈᩩᨡᩴ, ᩋᩉᩮᩣ ᩈᩩᨡᨶ᩺’ᨲᩥ. ᨶᩥᩔᩴᩈᨿᩴ ᨡᩮᩣ, ᨽᨶ᩠ᨲᩮ, ᩋᩣᨿᩈ᩠ᨾᩣ ᨽᨴ᩠ᨴᩥᨿᩮᩣ ᩋᨶᨽᩥᩁᨲᩮᩣᩅ ᨻᩕᩉ᩠ᨾᨧᩁᩥᨿᩴ ᨧᩁᨲᩥ. ᨲᩴᨿᩮᩅ ᩅᩤ ᨸᩩᩁᩥᨾᩴ ᩁᨩ᩠ᨩᩈᩩᨡᩴ ᩈᨾᨶᩩᩔᩁᨶ᩠ᨲᩮᩣ ᩋᩁᨬ᩠ᨬᨣᨲᩮᩣᨸᩥ ᩁᩩᨠ᩠ᨡᨾᩪᩃᨣᨲᩮᩣᨸᩥ ᩈᩩᨬ᩠ᨬᩣᨣᩤᩁᨣᨲᩮᩣᨸᩥ ᩋᨽᩥᨠ᩠ᨡᨱᩴ ᩏᨴᩤᨶᩴ ᩏᨴᩤᨶᩮᩈᩥ—  ‘ᩋᩉᩮᩣ ᩈᩩᨡᩴ, ᩋᩉᩮᩣ ᩈᩩᨡᨶ᩺’”ᨲᩥ.
</Paragraph>

<Paragraph number="1500" book="cula">
ᩋᨳ ᨡᩮᩣ ᨽᨣᩅᩤ ᩋᨬ᩠ᨬᨲᩁᩴ ᨽᩥᨠ᩠ᨡᩩᩴ ᩋᩣᨾᨶ᩠ᨲᩮᩈᩥ—  “ᩑᩉᩥ ᨲ᩠ᩅᩴ, ᨽᩥᨠ᩠ᨡᩩ, ᨾᨾ ᩅᨧᨶᩮᨶ ᨽᨴ᩠ᨴᩥᨿᩴ ᨽᩥᨠ᩠ᨡᩩᩴ ᩋᩣᨾᨶ᩠ᨲᩮᩉᩥ—  ‘ᩈᨲ᩠ᨳᩣ ᨲᩴ, ᩋᩣᩅᩩᩈᩮᩣ ᨽᨴ᩠ᨴᩥᨿ, ᩋᩣᨾᨶ᩠ᨲᩮᨲᩦ’”ᨲᩥ. “ᩑᩅᩴ, ᨽᨶ᩠ᨲᩮ”ᨲᩥ ᨡᩮᩣ ᩈᩮᩣ ᨽᩥᨠ᩠ᨡᩩ ᨽᨣᩅᨲᩮᩣ ᨸᨭᩥᩔᩩᨲ᩠ᩅᩣ ᨿᩮᨶᩣᨿᩈ᩠ᨾᩣ ᨽᨴ᩠ᨴᩥᨿᩮᩣ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᩋᩣᨿᩈ᩠ᨾᨶ᩠ᨲᩴ ᨽᨴ᩠ᨴᩥᨿᩴ ᩑᨲᨴᩅᩮᩤᨧ—  “ᩈᨲ᩠ᨳᩣ ᨲᩴ, ᩋᩣᩅᩩᩈᩮᩣ ᨽᨴ᩠ᨴᩥᨿ, ᩋᩣᨾᨶ᩠ᨲᩮᨲᩦ”ᨲᩥ. “ᩑᩅᨾᩣᩅᩩᩈᩮᩣ”ᨲᩥ ᨡᩮᩣ ᩋᩣᨿᩈ᩠ᨾᩣ ᨽᨴ᩠ᨴᩥᨿᩮᩣ ᨲᩔ ᨽᩥᨠ᩠ᨡᩩᨶᩮᩣ ᨸᨭᩥᩔᩩᨲ᩠ᩅᩣ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᨶᩥᩈᩦᨴᩥ. ᩑᨠᨾᨶ᩠ᨲᩴ ᨶᩥᩈᩥᨶ᩠ᨶᩴ ᨡᩮᩣ ᩋᩣᨿᩈ᩠ᨾᨶ᩠ᨲᩴ ᨽᨴ᩠ᨴᩥᨿᩴ ᨽᨣᩅᩤ ᩑᨲᨴᩅᩮᩤᨧ—  “ᩈᨧ᩠ᨧᩴ ᨠᩥᩁ ᨲ᩠ᩅᩴ, ᨽᨴ᩠ᨴᩥᨿ, ᩋᩁᨬ᩠ᨬᨣᨲᩮᩣᨸᩥ ᩁᩩᨠ᩠ᨡᨾᩪᩃᨣᨲᩮᩣᨸᩥ ᩈᩩᨬ᩠ᨬᩣᨣᩤᩁᨣᨲᩮᩣᨸᩥ ᩋᨽᩥᨠ᩠ᨡᨱᩴ ᩏᨴᩤᨶᩴ ᩏᨴᩤᨶᩮᩈᩥ—  ‘ᩋᩉᩮᩣ ᩈᩩᨡᩴ, ᩋᩉᩮᩣ ᩈᩩᨡᨶ᩺’”ᨲᩥ? “ᩑᩅᩴ, ᨽᨶ᩠ᨲᩮ”ᨲᩥ. “ᨠᩥᩴ ᨸᨶ ᨲ᩠ᩅᩴ, ᨽᨴ᩠ᨴᩥᨿ, ᩋᨲ᩠ᨳᩅᩈᩴ ᩈᨾ᩠ᨸᩔᨾᩣᨶᩮᩣ ᩋᩁᨬ᩠ᨬᨣᨲᩮᩣᨸᩥ ᩁᩩᨠ᩠ᨡᨾᩪᩃᨣᨲᩮᩣᨸᩥ ᩈᩩᨬ᩠ᨬᩣᨣᩤᩁᨣᨲᩮᩣᨸᩥ ᩋᨽᩥᨠ᩠ᨡᨱᩴ ᩏᨴᩤᨶᩴ ᩏᨴᩤᨶᩮᩈᩥ—  ‘ᩋᩉᩮᩣ ᩈᩩᨡᩴ, ᩋᩉᩮᩣ ᩈᩩᨡᨶ᩺’”ᨲᩥ? “ᨸᩩᨻ᩠ᨻᩮ ᨾᩮ, ᨽᨶ᩠ᨲᩮ, ᩁᨬ᩠ᨬᩮᩣ ᩈᨲᩮᩣᨸᩥ ᩋᨶ᩠ᨲᩮᩣᨸᩥ ᩋᨶ᩠ᨲᩮᨸᩩᩁᩮ ᩁᨠ᩠ᨡᩣ ᩈᩩᩈᩴᩅᩥᩉᩥᨲᩣ ᩉᩮᩣᨲᩥ, ᨻᩉᩥᨸᩥ ᩋᨶ᩠ᨲᩮᨸᩩᩁᩮ ᩁᨠ᩠ᨡᩣ ᩈᩩᩈᩴᩅᩥᩉᩥᨲᩣ ᩉᩮᩣᨲᩥ, ᩋᨶ᩠ᨲᩮᩣᨸᩥ ᨶᨣᩁᩮ ᩁᨠ᩠ᨡᩣ ᩈᩩᩈᩴᩅᩥᩉᩥᨲᩣ ᩉᩮᩣᨲᩥ, ᨻᩉᩥᨸᩥ ᨶᨣᩁᩮ ᩁᨠ᩠ᨡᩣ ᩈᩩᩈᩴᩅᩥᩉᩥᨲᩣ ᩉᩮᩣᨲᩥ, ᩋᨶ᩠ᨲᩮᩣᨸᩥ ᨩᨶᨸᨴᩮ ᩁᨠ᩠ᨡᩣ ᩈᩩᩈᩴᩅᩥᩉᩥᨲᩣ ᩉᩮᩣᨲᩥ, ᨻᩉᩥᨸᩥ ᨩᨶᨸᨴᩮ ᩁᨠ᩠ᨡᩣ ᩈᩩᩈᩴᩅᩥᩉᩥᨲᩣ ᩉᩮᩣᨲᩥ. ᩈᩮᩣ ᨡᩮᩣ ᩋᩉᩴ, ᨽᨶ᩠ᨲᩮ, ᩑᩅᩴ ᩁᨠ᩠ᨡᩥᨲᩮᩣᨸᩥ ᨣᩮᩤᨸᩥᨲᩮᩣᨸᩥ ᩈᨶ᩠ᨲᩮᩣ ᨽᩦᨲᩮᩣ ᩏᨻ᩠ᨻᩥᨣ᩠ᨣᩮᩤ ᩏᩔᩘᨠᩦ ᩏᨲᩕᩈ᩠ᨲᩮᩣ ᩅᩥᩉᩁᩣᨾᩥ. ᩑᨲᩁᩉᩥ ᨡᩮᩣ ᨸᨶ ᩋᩉᩴ ᩑᨠᩮᩣ, ᨽᨶ᩠ᨲᩮ, ᩋᩁᨬ᩠ᨬᨣᨲᩮᩣᨸᩥ ᩁᩩᨠ᩠ᨡᨾᩪᩃᨣᨲᩮᩣᨸᩥ ᩈᩩᨬ᩠ᨬᩣᨣᩤᩁᨣᨲᩮᩣᨸᩥ ᩋᨽᩦᨲᩮᩣ ᩋᨶᩩᨻ᩠ᨻᩥᨣ᩠ᨣᩮᩤ ᩋᨶᩩᩔᩘᨠᩦ ᩋᨶᩩᨲᩕᩈ᩠ᨲᩮᩣ ᩋᨸ᩠ᨸᩮᩣᩔᩩᨠ᩠ᨠᩮᩣ ᨸᨶ᩠ᨶᩃᩮᩣᨾᩮᩣ ᨸᩁᨴᨲ᩠ᨲᩅᩩᨲ᩠ᨲᩮᩣ ᨾᩥᨣᨽᩪᨲᩮᨶ ᨧᩮᨲᩈᩣ ᩅᩥᩉᩁᩣᨾᩦᨲᩥ. ᩍᨾᩴ ᨡᩮᩣ ᩋᩉᩴ, ᨽᨶ᩠ᨲᩮ, ᩋᨲ᩠ᨳᩅᩈᩴ ᩈᨾ᩠ᨸᩔᨾᩣᨶᩮᩣ ᩋᩁᨬ᩠ᨬᨣᨲᩮᩣᨸᩥ ᩁᩩᨠ᩠ᨡᨾᩪᩃᨣᨲᩮᩣᨸᩥ ᩈᩩᨬ᩠ᨬᩣᨣᩤᩁᨣᨲᩮᩣᨸᩥ ᩋᨽᩥᨠ᩠ᨡᨱᩴ ᩏᨴᩤᨶᩴ ᩏᨴᩤᨶᩮᨾᩥ—  ‘ᩋᩉᩮᩣ ᩈᩩᨡᩴ, ᩋᩉᩮᩣ ᩈᩩᨡᨶ᩺’”ᨲᩥ. ᩋᨳ ᨡᩮᩣ ᨽᨣᩅᩤ ᩑᨲᨾᨲ᩠ᨳᩴ ᩅᩥᨴᩥᨲ᩠ᩅᩣ ᨲᩣᨿᩴ ᩅᩮᩃᩣᨿᩴ ᩍᨾᩴ ᩏᨴᩤᨶᩴ ᩏᨴᩤᨶᩮᩈᩥ—
</Paragraph>

<Paragraph number="1501" type="verses" book="cula">
_“ᨿᩔᨶ᩠ᨲᩁᨲᩮᩣ ᨶ ᩈᨶ᩠ᨲᩥ ᨠᩮᩣᨸᩣ,_  
ᩍᨲᩥ ᨽᩅᩤᨽᩅᨲᨬ᩠ᨧ ᩅᩦᨲᩥᩅᨲ᩠ᨲᩮᩣ;_  
_ᨲᩴ ᩅᩥᨣᨲᨽᨿᩴ ᩈᩩᨡᩥᩴ ᩋᩈᩮᩣᨠᩴ,_  
_ᨴᩮᩅᩤ ᨶᩣᨶᩩᨽᩅᨶ᩠ᨲᩥ ᨴᩔᨶᩣᨿᩣ”ᨲᩥ._
</Paragraph>
</Division>