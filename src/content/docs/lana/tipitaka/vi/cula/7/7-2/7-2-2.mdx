---
title: "7.2.2 ᩋᨩᩣᨲᩈᨲ᩠ᨲᩩᨠᩩᨾᩣᩁᩅᨲ᩠ᨳᩩ"
tableOfContents: false
sidebar:
  order: 2
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="339" book="cula">

<Paragraph number="1535" book="cula">
ᩋᨳ ᨡᩮᩣ ᨴᩮᩅᨴᨲ᩠ᨲᩮᩣ ᨿᩮᨶ ᩋᨩᩣᨲᩈᨲ᩠ᨲᩩ ᨠᩩᨾᩣᩁᩮᩣ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᩋᨩᩣᨲᩈᨲ᩠ᨲᩩᩴ ᨠᩩᨾᩣᩁᩴ ᩑᨲᨴᩅᩮᩤᨧ—  “ᨸᩩᨻ᩠ᨻᩮ ᨡᩮᩣ, ᨠᩩᨾᩣᩁ, ᨾᨶᩩᩔᩣ ᨴᩦᨥᩣᨿᩩᨠᩣ, ᩑᨲᩁᩉᩥ ᩋᨸ᩠ᨸᩣᨿᩩᨠᩣ. ᨮᩣᨶᩴ ᨡᩮᩣ ᨸᨶᩮᨲᩴ ᩅᩥᨩ᩠ᨩᨲᩥ ᨿᩴ ᨲ᩠ᩅᩴ ᨠᩩᨾᩣᩁᩮᩣᩅ ᩈᨾᩣᨶᩮᩣ ᨠᩣᩃᩴ ᨠᩁᩮᨿ᩠ᨿᩣᩈᩥ. ᨲᩮᨶ ᩉᩥ ᨲ᩠ᩅᩴ, ᨠᩩᨾᩣᩁ, ᨸᩥᨲᩁᩴ ᩉᨶ᩠ᨲ᩠ᩅᩣ ᩁᩣᨩᩣ ᩉᩮᩣᩉᩥ. ᩋᩉᩴ ᨽᨣᩅᨶ᩠ᨲᩴ ᩉᨶ᩠ᨲ᩠ᩅᩣ ᨻᩩᨴ᩠ᨵᩮᩤ ᨽᩅᩥᩔᩣᨾᩦ”ᨲᩥ.
</Paragraph>

<Paragraph number="1536" book="cula">
ᩋᨳ ᨡᩮᩣ ᩋᨩᩣᨲᩈᨲ᩠ᨲᩩ ᨠᩩᨾᩣᩁᩮᩣ—  “ᩋᨿ᩠ᨿᩮᩣ ᨡᩮᩣ ᨴᩮᩅᨴᨲ᩠ᨲᩮᩣ ᨾᩉᩥᨴ᩠ᨵᩥᨠᩮᩣ ᨾᩉᩣᨶᩩᨽᩣᩅᩮᩤ, ᨩᩣᨶᩮᨿ᩠ᨿᩣᩈᩥ ᩋᨿ᩠ᨿᩮᩣ ᨴᩮᩅᨴᨲ᩠ᨲᩮᩣ”ᨲᩥ—  ᩐᩁᩩᨿᩣ ᨸᩮᩣᨲ᩠ᨳᨶᩥᨠᩴ ᨻᨶ᩠ᨵᩥᨲ᩠ᩅᩣ ᨴᩥᩅᩤ ᨴᩥᩅᩔ ᨽᩦᨲᩮᩣ ᩏᨻ᩠ᨻᩥᨣ᩠ᨣᩮᩤ ᩏᩔᩘᨠᩦ ᩏᨲᩕᩈ᩠ᨲᩮᩣ ᩈᩉᩈᩣ ᩋᨶ᩠ᨲᩮᨸᩩᩁᩴ ᨸᩣᩅᩥᩈᩥ. ᩋᨴ᩠ᨴᩈᩣᩈᩩᩴ ᨡᩮᩣ ᩋᨶ᩠ᨲᩮᨸᩩᩁᩮ ᩏᨸᨧᩣᩁᨠᩣ ᨾᩉᩣᨾᨲ᩠ᨲᩣ ᩋᨩᩣᨲᩈᨲ᩠ᨲᩩᩴ ᨠᩩᨾᩣᩁᩴ ᨴᩥᩅᩤ ᨴᩥᩅᩔ ᨽᩦᨲᩴ ᩏᨻ᩠ᨻᩥᨣ᩠ᨣᩴ ᩏᩔᩘᨠᩥᩴ ᩏᨲᩕᩈ᩠ᨲᩴ ᩈᩉᩈᩣ ᩋᨶ᩠ᨲᩮᨸᩩᩁᩴ ᨸᩅᩥᩈᨶ᩠ᨲᩴ; ᨴᩥᩈ᩠ᩅᩣᨶ ᩋᨣ᩠ᨣᩉᩮᩈᩩᩴ. ᨲᩮ ᩅᩥᨧᩥᨶᨶ᩠ᨲᩣ ᩐᩁᩩᨿᩣ ᨸᩮᩣᨲ᩠ᨳᨶᩥᨠᩴ ᨻᨴ᩠ᨵᩴ ᨴᩥᩈ᩠ᩅᩣᨶ ᩋᨩᩣᨲᩈᨲ᩠ᨲᩩᩴ ᨠᩩᨾᩣᩁᩴ ᩑᨲᨴᩅᩮᩤᨧᩩᩴ—  “ᨠᩥᩴ ᨲ᩠ᩅᩴ, ᨠᩩᨾᩣᩁ, ᨠᨲ᩠ᨲᩩᨠᩣᨾᩮᩣᩈᩦ”ᨲᩥ? “ᨸᩥᨲᩁᨾ᩠ᩉᩥ ᩉᨶ᩠ᨲᩩᨠᩣᨾᩮᩣ”ᨲᩥ. “ᨠᩮᨶᩣᩈᩥ ᩏᩔᩣᩉᩥᨲᩮᩣ”ᨲᩥ? “ᩋᨿ᩠ᨿᩮᨶ ᨴᩮᩅᨴᨲ᩠ᨲᩮᨶᩣ”ᨲᩥ. ᩑᨠᨧ᩠ᨧᩮ ᨾᩉᩣᨾᨲ᩠ᨲᩣ ᩑᩅᩴ ᨾᨲᩥᩴ ᩋᨠᩴᩈᩩ—  “ᨠᩩᨾᩣᩁᩮᩣ ᨧ ᩉᨶ᩠ᨲᨻ᩠ᨻᩮᩣ, ᨴᩮᩅᨴᨲ᩠ᨲᩮᩣ ᨧ, ᩈᨻ᩠ᨻᩮ ᨧ ᨽᩥᨠ᩠ᨡᩪ ᩉᨶ᩠ᨲᨻ᩠ᨻᩣ”ᨲᩥ. ᩑᨠᨧ᩠ᨧᩮ ᨾᩉᩣᨾᨲ᩠ᨲᩣ ᩑᩅᩴ ᨾᨲᩥᩴ ᩋᨠᩴᩈᩩ—  “ᨶ ᨽᩥᨠ᩠ᨡᩪ ᩉᨶ᩠ᨲᨻ᩠ᨻᩣ. ᨶ ᨽᩥᨠ᩠ᨡᩪ ᨠᩥᨬ᩠ᨧᩥ ᩋᨸᩁᨩ᩠ᨫᨶ᩠ᨲᩥ. ᨠᩩᨾᩣᩁᩮᩣ ᨧ ᩉᨶ᩠ᨲᨻ᩠ᨻᩮᩣ, ᨴᩮᩅᨴᨲ᩠ᨲᩮᩣ ᨧᩣ”ᨲᩥ. ᩑᨠᨧ᩠ᨧᩮ ᨾᩉᩣᨾᨲ᩠ᨲᩣ ᩑᩅᩴ ᨾᨲᩥᩴ ᩋᨠᩴᩈᩩ—  “ᨶ ᨠᩩᨾᩣᩁᩮᩣ ᨧ ᩉᨶ᩠ᨲᨻ᩠ᨻᩮᩣ, ᨶ ᨴᩮᩅᨴᨲ᩠ᨲᩮᩣ. ᨶ ᨽᩥᨠ᩠ᨡᩪ ᩉᨶ᩠ᨲᨻ᩠ᨻᩣ. ᩁᨬ᩠ᨬᩮᩣ ᩋᩣᩁᩮᩣᨧᩮᨲᨻ᩠ᨻᩴ. ᨿᨳᩣ ᩁᩣᨩᩣ ᩅᨠ᩠ᨡᨲᩥ ᨲᨳᩣ ᨠᩁᩥᩔᩣᨾᩣ”ᨲᩥ.
</Paragraph>

<Paragraph number="1537" book="cula">
ᩋᨳ ᨡᩮᩣ ᨲᩮ ᨾᩉᩣᨾᨲ᩠ᨲᩣ ᩋᨩᩣᨲᩈᨲ᩠ᨲᩩᩴ ᨠᩩᨾᩣᩁᩴ ᩋᩣᨴᩤᨿ ᨿᩮᨶ ᩁᩣᨩᩣ ᨾᩣᨣᨵᩮᩤ ᩈᩮᨶᩥᨿᩮᩣ ᨻᩥᨾ᩠ᨻᩥᩈᩣᩁᩮᩣ ᨲᩮᨶᩩᨸᩈᩘᨠᨾᩥᩴᩈᩩ, ᩏᨸᩈᩘᨠᨾᩥᨲ᩠ᩅᩣ ᩁᨬ᩠ᨬᩮᩣ ᨾᩣᨣᨵᩔ ᩈᩮᨶᩥᨿᩔ ᨻᩥᨾ᩠ᨻᩥᩈᩣᩁᩔ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨠᨳᩴ, ᨽᨱᩮ, ᨾᩉᩣᨾᨲ᩠ᨲᩮᩉᩥ ᨾᨲᩥ ᨠᨲᩣ”ᨲᩥ? “ᩑᨠᨧ᩠ᨧᩮ, ᨴᩮᩅ, ᨾᩉᩣᨾᨲ᩠ᨲᩣ ᩑᩅᩴ ᨾᨲᩥᩴ ᩋᨠᩴᩈᩩ—  ‘ᨠᩩᨾᩣᩁᩮᩣ ᨧ ᩉᨶ᩠ᨲᨻ᩠ᨻᩮᩣ, ᨴᩮᩅᨴᨲ᩠ᨲᩮᩣ ᨧ, ᩈᨻ᩠ᨻᩮ ᨧ ᨽᩥᨠ᩠ᨡᩪ ᩉᨶ᩠ᨲᨻ᩠ᨻᩣ’ᨲᩥ. ᩑᨠᨧ᩠ᨧᩮ ᨾᩉᩣᨾᨲ᩠ᨲᩣ ᩑᩅᩴ ᨾᨲᩥᩴ ᩋᨠᩴᩈᩩ—  ‘ᨶ ᨽᩥᨠ᩠ᨡᩪ ᩉᨶ᩠ᨲᨻ᩠ᨻᩣ. ᨶ ᨽᩥᨠ᩠ᨡᩪ ᨠᩥᨬ᩠ᨧᩥ ᩋᨸᩁᨩ᩠ᨫᨶ᩠ᨲᩥ. ᨠᩩᨾᩣᩁᩮᩣ ᨧ ᩉᨶ᩠ᨲᨻ᩠ᨻᩮᩣ, ᨴᩮᩅᨴᨲ᩠ᨲᩮᩣ ᨧᩣ’ᨲᩥ. ᩑᨠᨧ᩠ᨧᩮ ᨾᩉᩣᨾᨲ᩠ᨲᩣ ᩑᩅᩴ ᨾᨲᩥᩴ ᩋᨠᩴᩈᩩ—  ‘ᨶ ᨠᩩᨾᩣᩁᩮᩣ ᨧ ᩉᨶ᩠ᨲᨻ᩠ᨻᩮᩣ, ᨶ ᨴᩮᩅᨴᨲ᩠ᨲᩮᩣ. ᨶ ᨽᩥᨠ᩠ᨡᩪ ᩉᨶ᩠ᨲᨻ᩠ᨻᩣ. ᩁᨬ᩠ᨬᩮᩣ ᩋᩣᩁᩮᩣᨧᩮᨲᨻ᩠ᨻᩴ. ᨿᨳᩣ ᩁᩣᨩᩣ ᩅᨠ᩠ᨡᨲᩥ ᨲᨳᩣ ᨠᩁᩥᩔᩣᨾᩣ’”ᨲᩥ. “ᨠᩥᩴ, ᨽᨱᩮ, ᨠᩁᩥᩔᨲᩥ ᨻᩩᨴ᩠ᨵᩮᩤ ᩅᩤ ᨵᨾ᩠ᨾᩮᩣ ᩅᩤ ᩈᩴᨥᩮᩣ ᩅᩤ? ᨶᨶᩩ ᨽᨣᩅᨲᩣ ᨸᨭᩥᨠᨧ᩠ᨧᩮᩅ ᨴᩮᩅᨴᨲ᩠ᨲᩮᩣ ᩁᩣᨩᨣᩉᩮ ᨸᨠᩣᩈᩣᨸᩥᨲᩮᩣ—  ‘ᨸᩩᨻ᩠ᨻᩮ ᨴᩮᩅᨴᨲ᩠ᨲᩔ ᩋᨬ᩠ᨬᩣ ᨸᨠᨲᩥ ᩋᩉᩮᩣᩈᩥ, ᩍᨴᩤᨶᩥ ᩋᨬ᩠ᨬᩣ ᨸᨠᨲᩥ. ᨿᩴ ᨴᩮᩅᨴᨲ᩠ᨲᩮᩣ ᨠᩁᩮᨿ᩠ᨿ ᨠᩣᨿᩮᨶ ᩅᩤᨧᩣᨿ, ᨶ ᨲᩮᨶ ᨻᩩᨴ᩠ᨵᩮᩤ ᩅᩤ ᨵᨾ᩠ᨾᩮᩣ ᩅᩤ ᩈᩴᨥᩮᩣ ᩅᩤ ᨴᨭ᩠ᨮᨻ᩠ᨻᩮᩣ, ᨴᩮᩅᨴᨲ᩠ᨲᩮᩣᩅ ᨲᩮᨶ ᨴᨭ᩠ᨮᨻ᩠ᨻᩮᩣ’”ᨲᩥ? ᨲᨲ᩠ᨳ ᨿᩮ ᨲᩮ ᨾᩉᩣᨾᨲ᩠ᨲᩣ ᩑᩅᩴ ᨾᨲᩥᩴ ᩋᨠᩴᩈᩩ—  “ᨠᩩᨾᩣᩁᩮᩣ ᨧ ᩉᨶ᩠ᨲᨻ᩠ᨻᩮᩣ ᨴᩮᩅᨴᨲ᩠ᨲᩮᩣ ᨧ; ᩈᨻ᩠ᨻᩮ ᨧ ᨽᩥᨠ᩠ᨡᩪ ᩉᨶ᩠ᨲᨻ᩠ᨻᩣ”ᨲᩥ; ᨲᩮ ᩋᨭ᩠ᨮᩣᨶᩮ ᩋᨠᩣᩈᩥ. ᨿᩮ ᨲᩮ ᨾᩉᩣᨾᨲ᩠ᨲᩣ ᩑᩅᩴ ᨾᨲᩥᩴ ᩋᨠᩴᩈᩩ—  “ᨶ ᨽᩥᨠ᩠ᨡᩪ ᩉᨶ᩠ᨲᨻ᩠ᨻᩣ; ᨶ ᨽᩥᨠ᩠ᨡᩪ ᨠᩥᨬ᩠ᨧᩥ ᩋᨸᩁᨩ᩠ᨫᨶ᩠ᨲᩥ; ᨠᩩᨾᩣᩁᩮᩣ ᨧ ᩉᨶ᩠ᨲᨻ᩠ᨻᩮᩣ ᨴᩮᩅᨴᨲ᩠ᨲᩮᩣ ᨧᩣ”ᨲᩥ; ᨲᩮ ᨶᩦᨧᩮ ᨮᩣᨶᩮ ᨮᨸᩮᩈᩥ. ᨿᩮ ᨲᩮ ᨾᩉᩣᨾᨲ᩠ᨲᩣ ᩑᩅᩴ ᨾᨲᩥᩴ ᩋᨠᩴᩈᩩ—  “ᨶ ᨠᩩᨾᩣᩁᩮᩣ ᨧ ᩉᨶ᩠ᨲᨻ᩠ᨻᩮᩣ, ᨶ ᨴᩮᩅᨴᨲ᩠ᨲᩮᩣ; ᨶ ᨽᩥᨠ᩠ᨡᩪ ᩉᨶ᩠ᨲᨻ᩠ᨻᩣ; ᩁᨬ᩠ᨬᩮᩣ ᩋᩣᩁᩮᩣᨧᩮᨲᨻ᩠ᨻᩴ; ᨿᨳᩣ ᩁᩣᨩᩣ ᩅᨠ᩠ᨡᨲᩥ ᨲᨳᩣ ᨠᩁᩥᩔᩣᨾᩣ”ᨲᩥ; ᨲᩮ ᩏᨧ᩠ᨧᩮ ᨮᩣᨶᩮ ᨮᨸᩮᩈᩥ. ᩋᨳ ᨡᩮᩣ ᩁᩣᨩᩣ ᨾᩣᨣᨵᩮᩤ ᩈᩮᨶᩥᨿᩮᩣ ᨻᩥᨾ᩠ᨻᩥᩈᩣᩁᩮᩣ ᩋᨩᩣᨲᩈᨲ᩠ᨲᩩᩴ ᨠᩩᨾᩣᩁᩴ ᩑᨲᨴᩅᩮᩤᨧ—  “ᨠᩥᩔ ᨾᩴ ᨲ᩠ᩅᩴ, ᨠᩩᨾᩣᩁ, ᩉᨶ᩠ᨲᩩᨠᩣᨾᩮᩣᩈᩦ”ᨲᩥ? “ᩁᨩ᩠ᨩᩮᨶᩣᨾ᩠ᩉᩥ, ᨴᩮᩅ, ᩋᨲ᩠ᨳᩥᨠᩮᩣ”ᨲᩥ. “ᩈᨧᩮ ᨡᩮᩣ ᨲ᩠ᩅᩴ, ᨠᩩᨾᩣᩁ, ᩁᨩ᩠ᨩᩮᨶ ᩋᨲ᩠ᨳᩥᨠᩮᩣ, ᩑᨲᩴ ᨲᩮ ᩁᨩ᩠ᨩᨶ᩺”ᨲᩥ ᩋᨩᩣᨲᩈᨲ᩠ᨲᩩᩔ ᨠᩩᨾᩣᩁᩔ ᩁᨩ᩠ᨩᩴ ᨶᩥᨿ᩠ᨿᩣᨴᩮᩈᩥ.
</Paragraph>
</Division>