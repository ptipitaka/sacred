---
title: "7.3.1 ᩈᩴᨥᨽᩮᨴᨠᨳᩣ"
tableOfContents: false
sidebar:
  order: 1
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="344" book="cula">

<Paragraph number="1569" book="cula">
ᩋᨳ ᨡᩮᩣ ᨴᩮᩅᨴᨲ᩠ᨲᩮᩣ ᨲᨴᩉᩩᨸᩮᩣᩈᨳᩮ ᩏᨭ᩠ᨮᩣᨿᩣᩈᨶᩣ ᩈᩃᩣᨠᩴ ᨣᩤᩉᩮᩈᩥ—  “ᨾᨿᩴ, ᩋᩣᩅᩩᩈᩮᩣ, ᩈᨾᨱᩴ ᨣᩮᩤᨲᨾᩴ ᩏᨸᩈᩘᨠᨾᩥᨲ᩠ᩅᩣ ᨸᨬ᩠ᨧ ᩅᨲ᩠ᨳᩪᨶᩥ ᨿᩣᨧᩥᨾ᩠ᩉᩣ—  ‘ᨽᨣᩅᩤ, ᨽᨶ᩠ᨲᩮ, ᩋᨶᩮᨠᨸᩁᩥᨿᩣᨿᩮᨶ ᩋᨸ᩠ᨸᩥᨧ᩠ᨨᩔ …ᨸᩮ…  ᩅᩦᩁᩥᨿᩣᩁᨾ᩠ᨽᩔ ᩅᨱ᩠ᨱᩅᩤᨴᩦ. ᩍᨾᩣᨶᩥ, ᨽᨶ᩠ᨲᩮ, ᨸᨬ᩠ᨧ ᩅᨲ᩠ᨳᩪᨶᩥ ᩋᨶᩮᨠᨸᩁᩥᨿᩣᨿᩮᨶ ᩋᨸ᩠ᨸᩥᨧ᩠ᨨᨲᩣᨿ …ᨸᩮ…  ᩅᩦᩁᩥᨿᩣᩁᨾ᩠ᨽᩣᨿ ᩈᩴᩅᨲ᩠ᨲᨶ᩠ᨲᩥ. ᩈᩣᨵᩩ, ᨽᨶ᩠ᨲᩮ, ᨽᩥᨠ᩠ᨡᩪ ᨿᩣᩅᨩᩦᩅᩴ ᩋᩣᩁᨬ᩠ᨬᩥᨠᩣ ᩋᩔᩩ; ᨿᩮᩣ ᨣᩤᨾᨶ᩠ᨲᩴ ᩒᩈᩁᩮᨿ᩠ᨿ, ᩅᨩ᩠ᨩᩴ ᨶᩴ ᨹᩩᩈᩮᨿ᩠ᨿ …ᨸᩮ…  ᨿᩣᩅᨩᩦᩅᩴ ᨾᨧ᩠ᨨᨾᩴᩈᩴ ᨶ ᨡᩣᨴᩮᨿ᩠ᨿᩩᩴ; ᨿᩮᩣ ᨾᨧ᩠ᨨᨾᩴᩈᩴ ᨡᩣᨴᩮᨿ᩠ᨿ, ᩅᨩ᩠ᨩᩴ ᨶᩴ ᨹᩩᩈᩮᨿ᩠ᨿᩣ’ᨲᩥ. ᩍᨾᩣᨶᩥ ᨸᨬ᩠ᨧ ᩅᨲ᩠ᨳᩪᨶᩥ ᩈᨾᨱᩮᩣ ᨣᩮᩤᨲᨾᩮᩣ ᨶᩣᨶᩩᨩᩣᨶᩣᨲᩥ. ᨲᩮ ᨾᨿᩴ ᩍᨾᩮᩉᩥ ᨸᨬ᩠ᨧᩉᩥ ᩅᨲ᩠ᨳᩪᩉᩥ ᩈᨾᩣᨴᩤᨿ ᩅᨲ᩠ᨲᩣᨾ. ᨿᩔᩣᨿᩈ᩠ᨾᨲᩮᩣ ᩍᨾᩣᨶᩥ ᨸᨬ᩠ᨧ ᩅᨲ᩠ᨳᩪᨶᩥ ᨡᨾᨶ᩠ᨲᩥ, ᩈᩮᩣ ᩈᩃᩣᨠᩴ ᨣᨱ᩠ᩉᩣᨲᩪ”ᨲᩥ.
</Paragraph>

<Paragraph number="1570" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩅᩮᩈᩣᩃᩥᨠᩣ ᩅᨩ᩠ᨩᩥᨸᩩᨲ᩠ᨲᨠᩣ ᨸᨬ᩠ᨧᨾᨲ᩠ᨲᩣᨶᩥ ᨽᩥᨠ᩠ᨡᩩᩈᨲᩣᨶᩥ ᨶᩅᨠᩣ ᨧᩮᩅ ᩉᩮᩣᨶ᩠ᨲᩥ ᩋᨸ᩠ᨸᨠᨲᨬ᩠ᨬᩩᨶᩮᩣ ᨧ. ᨲᩮ—  “ᩋᨿᩴ ᨵᨾ᩠ᨾᩮᩣ, ᩋᨿᩴ ᩅᩥᨶᨿᩮᩣ, ᩍᨴᩴ ᩈᨲ᩠ᨳᩩᩈᩣᩈᨶᨶ᩺”ᨲᩥ ᩈᩃᩣᨠᩴ ᨣᨱ᩠ᩉᩥᩴᩈᩩ. ᩋᨳ ᨡᩮᩣ ᨴᩮᩅᨴᨲ᩠ᨲᩮᩣ ᩈᩴᨥᩴ ᨽᩥᨶ᩠ᨴᩥᨲ᩠ᩅᩣ ᨸᨬ᩠ᨧᨾᨲ᩠ᨲᩣᨶᩥ ᨽᩥᨠ᩠ᨡᩩᩈᨲᩣᨶᩥ ᩋᩣᨴᩤᨿ ᨿᩮᨶ ᨣᨿᩣᩈᩦᩈᩴ ᨲᩮᨶ ᨸᨠ᩠ᨠᩣᨾᩥ. ᩋᨳ ᨡᩮᩣ ᩈᩣᩁᩥᨸᩩᨲ᩠ᨲᨾᩮᩣᨣ᩠ᨣᩃᩖᩣᨶᩣ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥᩴᩈᩩ, ᩏᨸᩈᩘᨠᨾᩥᨲ᩠ᩅᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᨶᩥᩈᩦᨴᩥᩴᩈᩩ. ᩑᨠᨾᨶ᩠ᨲᩴ ᨶᩥᩈᩥᨶ᩠ᨶᩮᩣ ᨡᩮᩣ ᩋᩣᨿᩈ᩠ᨾᩣ ᩈᩣᩁᩥᨸᩩᨲ᩠ᨲᩮᩣ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᨴᩮᩅᨴᨲ᩠ᨲᩮᩣ, ᨽᨶ᩠ᨲᩮ, ᩈᩴᨥᩴ ᨽᩥᨶ᩠ᨴᩥᨲ᩠ᩅᩣ ᨸᨬ᩠ᨧᨾᨲ᩠ᨲᩣᨶᩥ ᨽᩥᨠ᩠ᨡᩩᩈᨲᩣᨶᩥ ᩋᩣᨴᩤᨿ ᨿᩮᨶ ᨣᨿᩣᩈᩦᩈᩴ ᨲᩮᨶ ᨸᨠ᩠ᨠᨶ᩠ᨲᩮᩣ”ᨲᩥ. “ᨶ ᩉᩥ ᨶᩣᨾ ᨲᩩᨾ᩠ᩉᩣᨠᩴ, ᩈᩣᩁᩥᨸᩩᨲ᩠ᨲᩣ, ᨲᩮᩈᩩ ᨶᩅᨠᩮᩈᩩ ᨽᩥᨠ᩠ᨡᩪᩈᩩ ᨠᩣᩁᩩᨬ᩠ᨬᨾ᩠ᨸᩥ ᨽᩅᩥᩔᨲᩥ? ᨣᨧ᩠ᨨᨳ ᨲᩩᨾ᩠ᩉᩮ, ᩈᩣᩁᩥᨸᩩᨲ᩠ᨲᩣ, ᨸᩩᩁᩣ ᨲᩮ ᨽᩥᨠ᩠ᨡᩪ ᩋᨶᨿᨻ᩠ᨿᩈᨶᩴ ᩋᩣᨸᨩ᩠ᨩᨶ᩠ᨲᩦ”ᨲᩥ. “ᩑᩅᩴ, ᨽᨶ᩠ᨲᩮ”ᨲᩥ ᨡᩮᩣ ᩈᩣᩁᩥᨸᩩᨲ᩠ᨲᨾᩮᩣᨣ᩠ᨣᩃᩖᩣᨶᩣ ᨽᨣᩅᨲᩮᩣ ᨸᨭᩥᩔᩩᨲ᩠ᩅᩣ ᩏᨭ᩠ᨮᩣᨿᩣᩈᨶᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᨸᨴᨠ᩠ᨡᩥᨱᩴ ᨠᨲ᩠ᩅᩣ ᨿᩮᨶ ᨣᨿᩣᩈᩦᩈᩴ ᨲᩮᨶᩩᨸᩈᩘᨠᨾᩥᩴᩈᩩ.
</Paragraph>

<Paragraph number="1571" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᨽᨣᩅᨲᩮᩣ ᩋᩅᩥᨴᩪᩁᩮ ᩁᩮᩣᨴᨾᩣᨶᩮᩣ ᨮᩥᨲᩮᩣ ᩉᩮᩣᨲᩥ. ᩋᨳ ᨡᩮᩣ ᨽᨣᩅᩤ ᨲᩴ ᨽᩥᨠ᩠ᨡᩩᩴ ᩑᨲᨴᩅᩮᩤᨧ—  “ᨠᩥᩔ ᨲ᩠ᩅᩴ, ᨽᩥᨠ᩠ᨡᩩ, ᩁᩮᩣᨴᩈᩦ”ᨲᩥ? “ᨿᩮᨸᩥ ᨲᩮ, ᨽᨶ᩠ᨲᩮ, ᨽᨣᩅᨲᩮᩣ ᩋᨣ᩠ᨣᩈᩣᩅᨠᩣ ᩈᩣᩁᩥᨸᩩᨲ᩠ᨲᨾᩮᩣᨣ᩠ᨣᩃᩖᩣᨶᩣ ᨲᩮᨸᩥ ᨴᩮᩅᨴᨲ᩠ᨲᩔ ᩈᨶ᩠ᨲᩥᨠᩮ ᨣᨧ᩠ᨨᨶ᩠ᨲᩥ ᨴᩮᩅᨴᨲ᩠ᨲᩔ ᨵᨾ᩠ᨾᩴ ᩁᩮᩣᨧᩮᨶ᩠ᨲᩣ”ᨲᩥ. “ᩋᨭ᩠ᨮᩣᨶᨾᩮᨲᩴ, ᨽᩥᨠ᩠ᨡᩩ, ᩋᨶᩅᨠᩣᩈᩮᩣ, ᨿᩴ ᩈᩣᩁᩥᨸᩩᨲ᩠ᨲᨾᩮᩣᨣ᩠ᨣᩃᩖᩣᨶᩣ ᨴᩮᩅᨴᨲ᩠ᨲᩔ ᨵᨾ᩠ᨾᩴ ᩁᩮᩣᨧᩮᨿ᩠ᨿᩩᩴ, ᩋᨸᩥ ᨧ ᨲᩮ ᨣᨲᩣ ᨽᩥᨠ᩠ᨡᩪᨶᩴ ᩈᨬ᩠ᨬᨲ᩠ᨲᩥᨿᩣ”ᨲᩥ.
</Paragraph>

</Division>
<Division number="345" book="cula">

<Paragraph number="1572" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨴᩮᩅᨴᨲ᩠ᨲᩮᩣ ᨾᩉᨲᩥᨿᩣ ᨸᩁᩥᩈᩣᨿ ᨸᩁᩥᩅᩩᨲᩮᩣ ᨵᨾ᩠ᨾᩴ ᨴᩮᩈᩮᨶ᩠ᨲᩮᩣ ᨶᩥᩈᩥᨶ᩠ᨶᩮᩣ ᩉᩮᩣᨲᩥ. ᩋᨴ᩠ᨴᩈᩣ ᨡᩮᩣ ᨴᩮᩅᨴᨲ᩠ᨲᩮᩣ ᩈᩣᩁᩥᨸᩩᨲ᩠ᨲᨾᩮᩣᨣ᩠ᨣᩃᩖᩣᨶᩮ ᨴᩪᩁᨲᩮᩣᩅ ᩋᩣᨣᨧ᩠ᨨᨶ᩠ᨲᩮ. ᨴᩥᩈ᩠ᩅᩣᨶ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᨸᩔᨳ, ᨽᩥᨠ᩠ᨡᩅᩮ, ᨿᩣᩅ ᩈ᩠ᩅᩣᨠ᩠ᨡᩣᨲᩮᩣ ᨾᨿᩣ ᨵᨾ᩠ᨾᩮᩣ, ᨿᩮᨸᩥ ᨲᩮ ᩈᨾᨱᩔ ᨣᩮᩤᨲᨾᩔ ᩋᨣ᩠ᨣᩈᩣᩅᨠᩣ ᩈᩣᩁᩥᨸᩩᨲ᩠ᨲᨾᩮᩣᨣ᩠ᨣᩃᩖᩣᨶᩣ ᨲᩮᨸᩥ ᨾᨾ ᩈᨶ᩠ᨲᩥᨠᩮ ᩋᩣᨣᨧ᩠ᨨᨶ᩠ᨲᩥ. ᨾᨾ ᨵᨾ᩠ᨾᩴ ᩁᩮᩣᨧᩮᨶ᩠ᨲᩣ”ᨲᩥ. ᩑᩅᩴ ᩅᩩᨲ᩠ᨲᩮ, ᨠᩮᩣᨠᩣᩃᩥᨠᩮᩣ ᨴᩮᩅᨴᨲ᩠ᨲᩴ ᩑᨲᨴᩅᩮᩤᨧ—  “ᨾᩣ, ᩋᩣᩅᩩᩈᩮᩣ ᨴᩮᩅᨴᨲ᩠ᨲ, ᩈᩣᩁᩥᨸᩩᨲ᩠ᨲᨾᩮᩣᨣ᩠ᨣᩃᩖᩣᨶᩮ ᩅᩥᩔᩈᩥ. ᨸᩣᨸᩥᨧ᩠ᨨᩣ ᩈᩣᩁᩥᨸᩩᨲ᩠ᨲᨾᩮᩣᨣ᩠ᨣᩃᩖᩣᨶᩣ, ᨸᩣᨸᩥᨠᩣᨶᩴ ᩍᨧ᩠ᨨᩣᨶᩴ ᩅᩈᩴ ᨣᨲᩣ”ᨲᩥ. “ᩋᩃᩴ, ᩋᩣᩅᩩᩈᩮᩣ. ᩈ᩠ᩅᩣᨣᨲᩴ ᨲᩮᩈᩴ ᨿᨲᩮᩣ ᨾᩮ ᨵᨾ᩠ᨾᩴ ᩁᩮᩣᨧᩮᨶ᩠ᨲᩦ”ᨲᩥ.
</Paragraph>

<Paragraph number="1573" book="cula">
ᩋᨳ ᨡᩮᩣ ᨴᩮᩅᨴᨲ᩠ᨲᩮᩣ ᩋᩣᨿᩈ᩠ᨾᨶ᩠ᨲᩴ ᩈᩣᩁᩥᨸᩩᨲ᩠ᨲᩴ ᩏᨸᨯ᩠ᨰᩣᩈᨶᩮᨶ ᨶᩥᨾᨶ᩠ᨲᩮᩈᩥ—  “ᩑᩉᩣᩅᩩᩈᩮᩣ ᩈᩣᩁᩥᨸᩩᨲ᩠ᨲ, ᩍᨵ ᨶᩥᩈᩦᨴᩤᩉᩦ”ᨲᩥ. “ᩋᩃᩴ, ᩋᩣᩅᩩᩈᩮᩣ”ᨲᩥ ᨡᩮᩣ ᩋᩣᨿᩈ᩠ᨾᩣ ᩈᩣᩁᩥᨸᩩᨲ᩠ᨲᩮᩣ ᩋᨬ᩠ᨬᨲᩁᩴ ᩋᩣᩈᨶᩴ ᨣᩉᩮᨲ᩠ᩅᩣ ᩑᨠᨾᨶ᩠ᨲᩴ ᨶᩥᩈᩦᨴᩥ. ᩋᩣᨿᩈ᩠ᨾᩣᨸᩥ ᨡᩮᩣ ᨾᩉᩣᨾᩮᩣᨣ᩠ᨣᩃᩖᩣᨶᩮᩣ ᩋᨬ᩠ᨬᨲᩁᩴ ᩋᩣᩈᨶᩴ ᨣᩉᩮᨲ᩠ᩅᩣ ᩑᨠᨾᨶ᩠ᨲᩴ ᨶᩥᩈᩦᨴᩥ. ᩋᨳ ᨡᩮᩣ ᨴᩮᩅᨴᨲ᩠ᨲᩮᩣ ᨻᩉᩩᨴᩮᩅ ᩁᨲ᩠ᨲᩥᩴ ᨽᩥᨠ᩠ᨡᩪ ᨵᨾ᩠ᨾᩥᨿᩣ ᨠᨳᩣᨿ ᩈᨶ᩠ᨴᩔᩮᨲ᩠ᩅᩣ ᩈᨾᩣᨴᨸᩮᨲ᩠ᩅᩣ ᩈᨾᩩᨲ᩠ᨲᩮᨩᩮᨲ᩠ᩅᩣ ᩈᨾ᩠ᨸᩉᩴᩈᩮᨲ᩠ᩅᩣ ᩋᩣᨿᩈ᩠ᨾᨶ᩠ᨲᩴ ᩈᩣᩁᩥᨸᩩᨲ᩠ᨲᩴ ᩋᨩ᩠ᨫᩮᩈᩥ—  “ᩅᩥᨣᨲᨳᩥᨶᨾᩥᨴ᩠ᨵᩮᩤ ᨡᩮᩣ, ᩋᩣᩅᩩᩈᩮᩣ ᩈᩣᩁᩥᨸᩩᨲ᩠ᨲ, ᨽᩥᨠ᩠ᨡᩩᩈᩴᨥᩮᩣ. ᨸᨭᩥᨽᩣᨲᩩ ᨲᩴ, ᩋᩣᩅᩩᩈᩮᩣ ᩈᩣᩁᩥᨸᩩᨲ᩠ᨲ, ᨽᩥᨠ᩠ᨡᩪᨶᩴ ᨵᨾ᩠ᨾᩦ ᨠᨳᩣ, ᨸᩥᨭ᩠ᨮᩥ ᨾᩮ ᩋᩣᨣᩥᩃᩣᨿᨲᩥ, ᨲᨾᩉᩴ ᩋᩣᨿᨾᩥᩔᩣᨾᩦ”ᨲᩥ. “ᩑᩅᨾᩣᩅᩩᩈᩮᩣ”ᨲᩥ ᨡᩮᩣ ᩋᩣᨿᩈ᩠ᨾᩣ ᩈᩣᩁᩥᨸᩩᨲ᩠ᨲᩮᩣ ᨴᩮᩅᨴᨲ᩠ᨲᩔ ᨸᨧ᩠ᨧᩔᩮᩣᩈᩥ. ᩋᨳ ᨡᩮᩣ ᨴᩮᩅᨴᨲ᩠ᨲᩮᩣ ᨧᨲᩩᨣ᩠ᨣᩩᨱᩴ ᩈᩘᨥᩣᨭᩥᩴ ᨸᨬ᩠ᨬᨸᩮᨲ᩠ᩅᩣ ᨴᨠ᩠ᨡᩥᨱᩮᨶ ᨸᩔᩮᨶ ᩈᩮᨿ᩠ᨿᩴ ᨠᨸ᩠ᨸᩮᩈᩥ. ᨲᩔ ᨠᩥᩃᨾᨶ᩠ᨲᩔ ᨾᩩᨭ᩠ᨮᩔᨲᩥᩔ ᩋᩈᨾ᩠ᨸᨩᩣᨶᩔ ᨾᩩᩉᩩᨲ᩠ᨲᨠᩮᨶᩮᩅ ᨶᩥᨴ᩠ᨴᩤ ᩒᨠ᩠ᨠᨾᩥ.
</Paragraph>

<Paragraph number="1574" book="cula">
ᩋᨳ ᨡᩮᩣ ᩋᩣᨿᩈ᩠ᨾᩣ ᩈᩣᩁᩥᨸᩩᨲ᩠ᨲᩮᩣ ᩋᩣᨴᩮᩈᨶᩣᨸᩣᨭᩥᩉᩣᩁᩥᨿᩣᨶᩩᩈᩣᩈᨶᩥᨿᩣ ᨽᩥᨠ᩠ᨡᩪ ᨵᨾ᩠ᨾᩥᨿᩣ ᨠᨳᩣᨿ ᩒᩅᨴᩥ ᩋᨶᩩᩈᩣᩈᩥ. ᩋᩣᨿᩈ᩠ᨾᩣ ᨾᩉᩣᨾᩮᩣᨣ᩠ᨣᩃᩖᩣᨶᩮᩣ ᩍᨴ᩠ᨵᩥᨸᩣᨭᩥᩉᩣᩁᩥᨿᩣᨶᩩᩈᩣᩈᨶᩥᨿᩣ ᨽᩥᨠ᩠ᨡᩪ ᨵᨾ᩠ᨾᩥᨿᩣ ᨠᨳᩣᨿ ᩒᩅᨴᩥ ᩋᨶᩩᩈᩣᩈᩥ. ᩋᨳ ᨡᩮᩣ ᨲᩮᩈᩴ ᨽᩥᨠ᩠ᨡᩪᨶᩴ ᩋᩣᨿᩈ᩠ᨾᨲᩣ ᩈᩣᩁᩥᨸᩩᨲ᩠ᨲᩮᨶ ᩋᩣᨴᩮᩈᨶᩣᨸᩣᨭᩥᩉᩣᩁᩥᨿᩣᨶᩩᩈᩣᩈᨶᩥᨿᩣ ᩋᩣᨿᩈ᩠ᨾᨲᩣ ᨧ ᨾᩉᩣᨾᩮᩣᨣ᩠ᨣᩃᩖᩣᨶᩮᨶ ᩍᨴ᩠ᨵᩥᨸᩣᨭᩥᩉᩣᩁᩥᨿᩣᨶᩩᩈᩣᩈᨶᩥᨿᩣ ᩒᩅᨴᩥᨿᨾᩣᨶᩣᨶᩴ ᩋᨶᩩᩈᩣᩈᩥᨿᨾᩣᨶᩣᨶᩴ ᩅᩥᩁᨩᩴ ᩅᩦᨲᨾᩃᩴ ᨵᨾ᩠ᨾᨧᨠ᩠ᨡᩩᩴ ᩏᨴᨸᩣᨴᩥ—  “ᨿᩴ ᨠᩥᨬ᩠ᨧᩥ ᩈᨾᩩᨴᨿᨵᨾ᩠ᨾᩴ ᩈᨻ᩠ᨻᩴ ᨲᩴ ᨶᩥᩁᩮᩣᨵᨵᨾ᩠ᨾᨶ᩺”ᨲᩥ.
</Paragraph>

<Paragraph number="1575" book="cula">
ᩋᨳ ᨡᩮᩣ ᩋᩣᨿᩈ᩠ᨾᩣ ᩈᩣᩁᩥᨸᩩᨲ᩠ᨲᩮᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᨣᨧ᩠ᨨᩣᨾ ᨾᨿᩴ, ᩋᩣᩅᩩᩈᩮᩣ, ᨽᨣᩅᨲᩮᩣ ᩈᨶ᩠ᨲᩥᨠᩮ. ᨿᩮᩣ ᨲᩔ ᨽᨣᩅᨲᩮᩣ ᨵᨾ᩠ᨾᩴ ᩁᩮᩣᨧᩮᩈᩥ ᩈᩮᩣ ᩋᩣᨣᨧ᩠ᨨᨲᩪ”ᨲᩥ. ᩋᨳ ᨡᩮᩣ ᩈᩣᩁᩥᨸᩩᨲ᩠ᨲᨾᩮᩣᨣ᩠ᨣᩃᩖᩣᨶᩣ ᨲᩣᨶᩥ ᨸᨬ᩠ᨧᨽᩥᨠ᩠ᨡᩩᩈᨲᩣᨶᩥ ᩋᩣᨴᩤᨿ ᨿᩮᨶ ᩅᩮᩊᩩᩅᨶᩴ ᨲᩮᨶᩩᨸᩈᩘᨠᨾᩥᩴᩈᩩ. ᩋᨳ ᨡᩮᩣ ᨠᩮᩣᨠᩣᩃᩥᨠᩮᩣ ᨴᩮᩅᨴᨲ᩠ᨲᩴ ᩏᨭ᩠ᨮᩣᨸᩮᩈᩥ—  “ᩏᨭ᩠ᨮᩮᩉᩥ, ᩋᩣᩅᩩᩈᩮᩣ ᨴᩮᩅᨴᨲ᩠ᨲ, ᨶᩦᨲᩣ ᨲᩮ ᨽᩥᨠ᩠ᨡᩪ ᩈᩣᩁᩥᨸᩩᨲ᩠ᨲᨾᩮᩣᨣ᩠ᨣᩃᩖᩣᨶᩮᩉᩥ. ᨶᨶᩩ ᨲ᩠ᩅᩴ, ᩋᩣᩅᩩᩈᩮᩣ ᨴᩮᩅᨴᨲ᩠ᨲ, ᨾᨿᩣ ᩅᩩᨲ᩠ᨲᩮᩣ—  ‘ᨾᩣ, ᩋᩣᩅᩩᩈᩮᩣ ᨴᩮᩅᨴᨲ᩠ᨲ, ᩈᩣᩁᩥᨸᩩᨲ᩠ᨲᨾᩮᩣᨣ᩠ᨣᩃᩖᩣᨶᩮ ᩅᩥᩔᩣᩈᩥ. ᨸᩣᨸᩥᨧ᩠ᨨᩣ ᩈᩣᩁᩥᨸᩩᨲ᩠ᨲᨾᩮᩣᨣ᩠ᨣᩃᩖᩣᨶᩣ, ᨸᩣᨸᩥᨠᩣᨶᩴ ᩍᨧ᩠ᨨᩣᨶᩴ ᩅᩈᩴ ᨣᨲᩣ’”ᨲᩥ? ᩋᨳ ᨡᩮᩣ ᨴᩮᩅᨴᨲ᩠ᨲᩔ ᨲᨲ᩠ᨳᩮᩅ ᩏᨱ᩠ᩉᩴ ᩃᩮᩣᩉᩥᨲᩴ ᨾᩩᨡᨲᩮᩣ ᩏᨣ᩠ᨣᨬ᩠ᨨᩥ.
</Paragraph>

<Paragraph number="1576" book="cula">
ᩋᨳ ᨡᩮᩣ ᩈᩣᩁᩥᨸᩩᨲ᩠ᨲᨾᩮᩣᨣ᩠ᨣᩃᩖᩣᨶᩣ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥᩴᩈᩩ, ᩏᨸᩈᩘᨠᨾᩥᨲ᩠ᩅᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᨶᩥᩈᩦᨴᩥᩈᩩᩴ. ᩑᨠᨾᨶ᩠ᨲᩴ ᨶᩥᩈᩥᨶ᩠ᨶᩮᩣ ᨡᩮᩣ ᩋᩣᨿᩈ᩠ᨾᩣ ᩈᩣᩁᩥᨸᩩᨲ᩠ᨲᩮᩣ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᩈᩣᨵᩩ, ᨽᨶ᩠ᨲᩮ, ᨽᩮᨴᨠᩣᨶᩩᩅᨲ᩠ᨲᨠᩣ ᨽᩥᨠ᩠ᨡᩪ ᨸᩩᨶ ᩏᨸᩈᨾ᩠ᨸᨩ᩠ᨩᩮᨿ᩠ᨿᩩᨶ᩺”ᨲᩥ. “ᩋᩃᩴ, ᩈᩣᩁᩥᨸᩩᨲ᩠ᨲ. ᨾᩣ ᨲᩮ ᩁᩩᨧ᩠ᨧᩥ ᨽᩮᨴᨠᩣᨶᩩᩅᨲ᩠ᨲᨠᩣᨶᩴ ᨽᩥᨠ᩠ᨡᩪᨶᩴ ᨸᩩᨶ ᩏᨸᩈᨾ᩠ᨸᨴᩤ. ᨲᩮᨶ ᩉᩥ ᨲ᩠ᩅᩴ, ᩈᩣᩁᩥᨸᩩᨲ᩠ᨲ, ᨽᩮᨴᨠᩣᨶᩩᩅᨲ᩠ᨲᨠᩮ ᨽᩥᨠ᩠ᨡᩪ ᨳᩩᩃᩖᨧ᩠ᨧᨿᩴ ᨴᩮᩈᩣᨸᩮᩉᩥ. ᨠᨳᩴ ᨸᨶ ᨲᩮ, ᩈᩣᩁᩥᨸᩩᨲ᩠ᨲ, ᨴᩮᩅᨴᨲ᩠ᨲᩮᩣ ᨸᨭᩥᨸᨩ᩠ᨩᩦ”ᨲᩥ? “ᨿᨳᩮᩅ, ᨽᨶ᩠ᨲᩮ, ᨽᨣᩅᩤ ᨻᩉᩩᨴᩮᩅ ᩁᨲ᩠ᨲᩥᩴ ᨽᩥᨠ᩠ᨡᩪ ᨵᨾ᩠ᨾᩥᨿᩣ ᨠᨳᩣᨿ ᩈᨶ᩠ᨴᩔᩮᨲ᩠ᩅᩣ ᩈᨾᩣᨴᨸᩮᨲ᩠ᩅᩣ ᩈᨾᩩᨲ᩠ᨲᩮᨩᩮᨲ᩠ᩅᩣ ᩈᨾ᩠ᨸᩉᩴᩈᩮᨲ᩠ᩅᩣ ᨾᩴ ᩋᨩ᩠ᨫᩮᩈᨲᩥ—  ‘ᩅᩥᨣᨲᨳᩥᨶᨾᩥᨴ᩠ᨵᩮᩤ ᨡᩮᩣ, ᩈᩣᩁᩥᨸᩩᨲ᩠ᨲ, ᨽᩥᨠ᩠ᨡᩩᩈᩴᨥᩮᩣ; ᨸᨭᩥᨽᩣᨲᩩ ᨲᩴ, ᩈᩣᩁᩥᨸᩩᨲ᩠ᨲ, ᨽᩥᨠ᩠ᨡᩪᨶᩴ ᨵᨾ᩠ᨾᩦ ᨠᨳᩣ, ᨸᩥᨭ᩠ᨮᩥ ᨾᩮ ᩋᩣᨣᩥᩃᩣᨿᨲᩥ, ᨲᨾᩉᩴ ᩋᩣᨿᨾᩥᩔᩣᨾᩦ’ᨲᩥ. ᩑᩅᨾᩮᩅ ᨡᩮᩣ, ᨽᨶ᩠ᨲᩮ, ᨴᩮᩅᨴᨲ᩠ᨲᩮᩣ ᨸᨭᩥᨸᨩ᩠ᨩᩦ”ᨲᩥ.
</Paragraph>

</Division>
<Division number="346" book="cula">

<Paragraph number="1577" book="cula">
ᩋᨳ ᨡᩮᩣ ᨽᨣᩅᩤ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᨽᩪᨲᨸᩩᨻ᩠ᨻᩴ, ᨽᩥᨠ᩠ᨡᩅᩮ, ᩋᩁᨬ᩠ᨬᩣᨿᨲᨶᩮ ᨾᩉᩣᩈᩁᩈᩦ. ᨲᩴ ᨶᩣᨣᩤ ᩏᨸᨶᩥᩔᩣᨿ ᩅᩥᩉᩁᩥᩴᩈᩩ. ᨲᩮ ᨲᩴ ᩈᩁᩈᩥᩴ ᩒᨣᩤᩉᩮᨲ᩠ᩅᩣ, ᩈᩮᩣᨱ᩠ᨯᩣᨿ ᨽᩥᩈᨾᩩᩊᩣᩃᩴ ᩋᨻ᩠ᨻᩩᩉᩥᨲ᩠ᩅᩣ, ᩈᩩᩅᩥᨠ᩠ᨡᩣᩃᩥᨲᩴ ᩅᩥᨠ᩠ᨡᩣᩃᩮᨲ᩠ᩅᩣ, ᩋᨠᨴ᩠ᨴᨾᩴ ᩈᩘᨡᩣᨴᩥᨲ᩠ᩅᩣ ᩋᨩ᩠ᨫᩮᩣᩉᩁᨶ᩠ᨲᩥ. ᨲᩮᩈᩴ ᨲᩴ ᩅᨱ᩠ᨱᩣᨿ ᨧᩮᩅ ᩉᩮᩣᨲᩥ, ᨻᩃᩣᨿ ᨧ. ᨶ ᨧ ᨲᨲᩮᩣᨶᩥᨴᩤᨶᩴ ᨾᩁᨱᩴ ᩅᩤ ᨶᩥᨣᨧ᩠ᨨᨶ᩠ᨲᩥ, ᨾᩁᨱᨾᨲ᩠ᨲᩴ ᩅᩤ ᨴᩩᨠ᩠ᨡᩴ. ᨲᩮᩈᩴᨿᩮᩅ ᨡᩮᩣ ᨸᨶ, ᨽᩥᨠ᩠ᨡᩅᩮ, ᨾᩉᩣᨶᩣᨣᩤᨶᩴ ᩋᨶᩩᩈᩥᨠ᩠ᨡᨾᩣᨶᩣ ᨲᩁᩩᨱᩣ ᨽᩥᩘᨠᨧ᩠ᨨᩣᨸᩣ. ᨲᩮ ᨲᩴ ᩈᩁᩈᩥᩴ ᩒᨣᩤᩉᩮᨲ᩠ᩅᩣ, ᩈᩮᩣᨱ᩠ᨯᩣᨿ ᨽᩥᩈᨾᩩᩊᩣᩃᩴ ᩋᨻ᩠ᨻᩩᩉᩥᨲ᩠ᩅᩣ, ᨶ ᩈᩩᩅᩥᨠ᩠ᨡᩣᩃᩥᨲᩴ ᩅᩥᨠ᩠ᨡᩣᩃᩮᨲ᩠ᩅᩣ, ᩈᨠᨴ᩠ᨴᨾᩴ ᩈᩘᨡᩣᨴᩥᨲ᩠ᩅᩣ, ᩋᨩ᩠ᨫᩮᩣᩉᩁᨶ᩠ᨲᩥ. ᨲᩮᩈᩴ ᨲᩴ ᨶᩮᩅ ᩅᨱ᩠ᨱᩣᨿ ᩉᩮᩣᨲᩥ, ᨶ ᨻᩃᩣᨿ. ᨲᨲᩮᩣᨶᩥᨴᩤᨶᨬ᩠ᨧ ᨾᩁᨱᩴ ᩅᩤ ᨶᩥᨣᨧ᩠ᨨᨶ᩠ᨲᩥ, ᨾᩁᨱᨾᨲ᩠ᨲᩴ ᩅᩤ ᨴᩩᨠ᩠ᨡᩴ. ᩑᩅᨾᩮᩅ ᨡᩮᩣ, ᨽᩥᨠ᩠ᨡᩅᩮ, ᨴᩮᩅᨴᨲ᩠ᨲᩮᩣ ᨾᨾᩣᨶᩩᨠᩕᩩᨻ᩠ᨻᩴ ᨠᨸᨱᩮᩣ ᨾᩁᩥᩔᨲᩦᨲᩥ.
</Paragraph>

<Paragraph number="1578" type="verses" book="cula">
_ᨾᩉᩣᩅᩁᩣᩉᩔ ᨾᩉᩥᩴ ᩅᩥᨠᩕᩩᨻ᩠ᨻᨲᩮᩣ,_  
_ᨽᩥᩈᩴ ᨥᩈᩣᨶᩔ ᨶᨴᩦᩈᩩ ᨩᨣ᩠ᨣᨲᩮᩣ;_  
_ᨽᩥᩘᨠᩮᩣᩅ ᨸᩘᨠᩴ ᩋᨽᩥᨽᨠ᩠ᨡᨿᩥᨲ᩠ᩅᩣ,_  
_ᨾᨾᩣᨶᩩᨠᩕᩩᨻ᩠ᨻᩴ ᨠᨸᨱᩮᩣ ᨾᩁᩥᩔᨲᩦᨲᩥ._  

</Paragraph>

</Division>
<Division number="347" book="cula">

<Paragraph number="1579" book="cula">
ᩋᨭ᩠ᨮᩉᩥ, ᨽᩥᨠ᩠ᨡᩅᩮ, ᩋᩘᨣᩮᩉᩥ ᩈᨾᨶ᩠ᨶᩣᨣᨲᩮᩣ ᨽᩥᨠ᩠ᨡᩩ ᨴᩪᨲᩮᨿ᩠ᨿᩴ ᨣᨶ᩠ᨲᩩᨾᩁᩉᨲᩥ. ᨠᨲᨾᩮᩉᩥ ᩋᨭ᩠ᨮᩉᩥ? ᩍᨵ, ᨽᩥᨠ᩠ᨡᩅᩮ, ᨽᩥᨠ᩠ᨡᩩ ᩈᩮᩣᨲᩣ ᨧ ᩉᩮᩣᨲᩥ, ᩈᩣᩅᩮᨲᩣ ᨧ, ᩏᨣ᩠ᨣᩉᩮᨲᩣ ᨧ, ᨵᩤᩁᩮᨲᩣ ᨧ, ᩅᩥᨬ᩠ᨬᩣᨲᩣ ᨧ, ᩅᩥᨬ᩠ᨬᩣᨸᩮᨲᩣ ᨧ, ᨠᩩᩈᩃᩮᩣ ᨧ ᩈᩉᩥᨲᩣᩈᩉᩥᨲᩔ, ᨶᩮᩣ ᨧ ᨠᩃᩉᨠᩣᩁᨠᩮᩣ—  ᩍᨾᩮᩉᩥ ᨡᩮᩣ, ᨽᩥᨠ᩠ᨡᩅᩮ, ᩋᨭ᩠ᨮᩉᩘᨣᩮᩉᩥ ᩈᨾᨶ᩠ᨶᩣᨣᨲᩮᩣ ᨽᩥᨠ᩠ᨡᩩ ᨴᩪᨲᩮᨿ᩠ᨿᩴ ᨣᨶ᩠ᨲᩩᨾᩁᩉᨲᩥ.
</Paragraph>

<Paragraph number="1580" book="cula">
ᩋᨭ᩠ᨮᩉᩥ, ᨽᩥᨠ᩠ᨡᩅᩮ, ᩋᩘᨣᩮᩉᩥ ᩈᨾᨶ᩠ᨶᩣᨣᨲᩮᩣ ᩈᩣᩁᩥᨸᩩᨲ᩠ᨲᩮᩣ ᨴᩪᨲᩮᨿ᩠ᨿᩴ ᨣᨶ᩠ᨲᩩᨾᩁᩉᨲᩥ. ᨠᨲᨾᩮᩉᩥ ᩋᨭ᩠ᨮᩉᩥ? ᩍᨵ, ᨽᩥᨠ᩠ᨡᩅᩮ, ᩈᩣᩁᩥᨸᩩᨲ᩠ᨲᩮᩣ ᩈᩮᩣᨲᩣ ᨧ ᩉᩮᩣᨲᩥ, ᩈᩣᩅᩮᨲᩣ ᨧ, ᩏᨣ᩠ᨣᩉᩮᨲᩣ ᨧ, ᨵᩤᩁᩮᨲᩣ ᨧ, ᩅᩥᨬ᩠ᨬᩣᨲᩣ ᨧ, ᩅᩥᨬ᩠ᨬᩣᨸᩮᨲᩣ ᨧ, ᨠᩩᩈᩃᩮᩣ ᨧ ᩈᩉᩥᨲᩣᩈᩉᩥᨲᩔ, ᨶᩮᩣ ᨧ ᨠᩃᩉᨠᩣᩁᨠᩮᩣ—  ᩍᨾᩮᩉᩥ ᨡᩮᩣ, ᨽᩥᨠ᩠ᨡᩅᩮ, ᩋᨭ᩠ᨮᩉᩘᨣᩮᩉᩥ ᩈᨾᨶ᩠ᨶᩣᨣᨲᩮᩣ ᩈᩣᩁᩥᨸᩩᨲ᩠ᨲᩮᩣ ᨴᩪᨲᩮᨿ᩠ᨿᩴ ᨣᨶ᩠ᨲᩩᨾᩁᩉᨲᩦᨲᩥ.
</Paragraph>

<Paragraph number="1581" type="verses" book="cula">
_ᨿᩮᩣ ᩅᩮ ᨶ ᨻ᩠ᨿᨳᨲᩥ ᨸᨲ᩠ᩅᩣ,_  
_ᨸᩁᩥᩈᩴ ᩏᨣ᩠ᨣᩅᩤᨴᩥᨶᩥᩴ;_  
_ᨶ ᨧ ᩉᩣᨸᩮᨲᩥ ᩅᨧᨶᩴ,_  
_ᨶ ᨧ ᨨᩣᨴᩮᨲᩥ ᩈᩣᩈᨶᩴ._  

</Paragraph>

<Paragraph number="1582" type="verses" book="cula">
_ᩋᩈᨶ᩠ᨴᩥᨴ᩠ᨵᩮᩤ ᨧ ᩋᨠ᩠ᨡᩣᨲᩥ,_  
_ᨸᩩᨧ᩠ᨨᩥᨲᩮᩣ ᨧ ᨶ ᨠᩩᨸ᩠ᨸᨲᩥ;_  
_ᩈ ᩅᩮ ᨲᩣᨴᩥᩈᨠᩮᩣ ᨽᩥᨠ᩠ᨡᩩ,_  
_ᨴᩪᨲᩮᨿ᩠ᨿᩴ ᨣᨶ᩠ᨲᩩᨾᩁᩉᨲᩦᨲᩥ._  

</Paragraph>

</Division>
<Division number="348" book="cula">

<Paragraph number="1583" book="cula">
ᩋᨭ᩠ᨮᩉᩥ, ᨽᩥᨠ᩠ᨡᩅᩮ, ᩋᩈᨴ᩠ᨵᨾ᩠ᨾᩮᩉᩥ ᩋᨽᩥᨽᩪᨲᩮᩣ ᨸᩁᩥᨿᩣᨴᩥᨶ᩠ᨶᨧᩥᨲ᩠ᨲᩮᩣ ᨴᩮᩅᨴᨲ᩠ᨲᩮᩣ ᩋᩣᨸᩣᨿᩥᨠᩮᩣ ᨶᩮᩁᨿᩥᨠᩮᩣ ᨠᨸ᩠ᨸᨭ᩠ᨮᩮᩣ ᩋᨲᩮᨠᩥᨧ᩠ᨨᩮᩣ. ᨠᨲᨾᩮᩉᩥ ᩋᨭ᩠ᨮᩉᩥ? ᩃᩣᨽᩮᨶ, ᨽᩥᨠ᩠ᨡᩅᩮ, ᩋᨽᩥᨽᩪᨲᩮᩣ ᨸᩁᩥᨿᩣᨴᩥᨶ᩠ᨶᨧᩥᨲ᩠ᨲᩮᩣ ᨴᩮᩅᨴᨲ᩠ᨲᩮᩣ ᩋᩣᨸᩣᨿᩥᨠᩮᩣ ᨶᩮᩁᨿᩥᨠᩮᩣ ᨠᨸ᩠ᨸᨭ᩠ᨮᩮᩣ ᩋᨲᩮᨠᩥᨧ᩠ᨨᩮᩣ; ᩋᩃᩣᨽᩮᨶ, ᨽᩥᨠ᩠ᨡᩅᩮ …ᨸᩮ…  ᨿᩈᩮᨶ, ᨽᩥᨠ᩠ᨡᩅᩮ …ᨸᩮ…  ᩋᨿᩈᩮᨶ, ᨽᩥᨠ᩠ᨡᩅᩮ …ᨸᩮ…  ᩈᨠ᩠ᨠᩣᩁᩮᨶ, ᨽᩥᨠ᩠ᨡᩅᩮ …ᨸᩮ…  ᩋᩈᨠ᩠ᨠᩣᩁᩮᨶ, ᨽᩥᨠ᩠ᨡᩅᩮ …ᨸᩮ…  ᨸᩣᨸᩥᨧ᩠ᨨᨲᩣᨿ, ᨽᩥᨠ᩠ᨡᩅᩮ …ᨸᩮ…  ᨸᩣᨸᨾᩥᨲ᩠ᨲᨲᩣᨿ ᨽᩥᨠ᩠ᨡᩅᩮ, ᩋᨽᩥᨽᩪᨲᩮᩣ ᨸᩁᩥᨿᩣᨴᩥᨶ᩠ᨶᨧᩥᨲ᩠ᨲᩮᩣ ᨴᩮᩅᨴᨲ᩠ᨲᩮᩣ ᩋᩣᨸᩣᨿᩥᨠᩮᩣ ᨶᩮᩁᨿᩥᨠᩮᩣ ᨠᨸ᩠ᨸᨭ᩠ᨮᩮᩣ ᩋᨲᩮᨠᩥᨧ᩠ᨨᩮᩣ—  ᩍᨾᩮᩉᩥ ᨡᩮᩣ, ᨽᩥᨠ᩠ᨡᩅᩮ, ᩋᨭ᩠ᨮᩉᩥ ᩋᩈᨴ᩠ᨵᨾ᩠ᨾᩮᩉᩥ ᩋᨽᩥᨽᩪᨲᩮᩣ ᨸᩁᩥᨿᩣᨴᩥᨶ᩠ᨶᨧᩥᨲ᩠ᨲᩮᩣ ᨴᩮᩅᨴᨲ᩠ᨲᩮᩣ ᩋᩣᨸᩣᨿᩥᨠᩮᩣ ᨶᩮᩁᨿᩥᨠᩮᩣ ᨠᨸ᩠ᨸᨭ᩠ᨮᩮᩣ ᩋᨲᩮᨠᩥᨧ᩠ᨨᩮᩣ.
</Paragraph>

</Division>
<Division number="349" book="cula">

<Paragraph number="1584" book="cula">
ᩈᩣᨵᩩ, ᨽᩥᨠ᩠ᨡᩅᩮ, ᨽᩥᨠ᩠ᨡᩩ ᩏᨸ᩠ᨸᨶ᩠ᨶᩴ ᩃᩣᨽᩴ ᩋᨽᩥᨽᩩᨿ᩠ᨿ ᩋᨽᩥᨽᩩᨿ᩠ᨿ ᩅᩥᩉᩁᩮᨿ᩠ᨿ, ᩏᨸ᩠ᨸᨶ᩠ᨶᩴ ᩋᩃᩣᨽᩴ …ᨸᩮ…  ᩏᨸ᩠ᨸᨶ᩠ᨶᩴ ᨿᩈᩴ…  ᩏᨸ᩠ᨸᨶ᩠ᨶᩴ ᩋᨿᩈᩴ…  ᩏᨸ᩠ᨸᨶ᩠ᨶᩴ ᩈᨠ᩠ᨠᩣᩁᩴ…  ᩏᨸ᩠ᨸᨶ᩠ᨶᩴ ᩋᩈᨠ᩠ᨠᩣᩁᩴ…  ᩏᨸ᩠ᨸᨶ᩠ᨶᩴ ᨸᩣᨸᩥᨧ᩠ᨨᨲᩴ…  ᩏᨸ᩠ᨸᨶ᩠ᨶᩴ ᨸᩣᨸᨾᩥᨲ᩠ᨲᨲᩴ ᩋᨽᩥᨽᩩᨿ᩠ᨿ ᩋᨽᩥᨽᩩᨿ᩠ᨿ ᩅᩥᩉᩁᩮᨿ᩠ᨿ. ᨠᨳᨬ᩠ᨧ, ᨽᩥᨠ᩠ᨡᩅᩮ, ᨽᩥᨠ᩠ᨡᩩ ᩋᨲ᩠ᨳᩅᩈᩴ ᨸᨭᩥᨧ᩠ᨧ ᩏᨸ᩠ᨸᨶ᩠ᨶᩴ ᩃᩣᨽᩴ ᩋᨽᩥᨽᩩᨿ᩠ᨿ ᩋᨽᩥᨽᩩᨿ᩠ᨿ ᩅᩥᩉᩁᩮᨿ᩠ᨿ, ᩏᨸ᩠ᨸᨶ᩠ᨶᩴ ᩋᩃᩣᨽᩴ …ᨸᩮ…  ᩏᨸ᩠ᨸᨶ᩠ᨶᩴ ᨿᩈᩴ…  ᩏᨸ᩠ᨸᨶ᩠ᨶᩴ ᩋᨿᩈᩴ…  ᩏᨸ᩠ᨸᨶ᩠ᨶᩴ ᩈᨠ᩠ᨠᩣᩁᩴ…  ᩏᨸ᩠ᨸᨶ᩠ᨶᩴ ᩋᩈᨠ᩠ᨠᩣᩁᩴ…  ᩏᨸ᩠ᨸᨶ᩠ᨶᩴ ᨸᩣᨸᩥᨧ᩠ᨨᨲᩴ…  ᩏᨸ᩠ᨸᨶ᩠ᨶᩴ ᨸᩣᨸᨾᩥᨲ᩠ᨲᨲᩴ ᩋᨽᩥᨽᩩᨿ᩠ᨿ ᩋᨽᩥᨽᩩᨿ᩠ᨿ ᩅᩥᩉᩁᩮᨿ᩠ᨿ? ᨿᩴ ᩉᩥᩔ, ᨽᩥᨠ᩠ᨡᩅᩮ, ᩏᨸ᩠ᨸᨶ᩠ᨶᩴ ᩃᩣᨽᩴ ᩋᨶᨽᩥᨽᩩᨿ᩠ᨿ ᩅᩥᩉᩁᨲᩮᩣ ᩏᨸ᩠ᨸᨩ᩠ᨩᩮᨿ᩠ᨿᩩᩴ ᩋᩣᩈᩅᩤ ᩅᩥᨥᩣᨲᨸᩁᩥᩊᩣᩉᩣ, ᩏᨸ᩠ᨸᨶ᩠ᨶᩴ ᩃᩣᨽᩴ ᩋᨽᩥᨽᩩᨿ᩠ᨿ ᩋᨽᩥᨽᩩᨿ᩠ᨿ ᩅᩥᩉᩁᨲᩮᩣ ᩑᩅᩴᩈᨲᩮ ᩋᩣᩈᩅᩤ ᩅᩥᨥᩣᨲᨸᩁᩥᩊᩣᩉᩣ ᨶ ᩉᩮᩣᨶ᩠ᨲᩥ. ᨿᩴ ᩉᩥᩔ, ᨽᩥᨠ᩠ᨡᩅᩮ, ᩏᨸ᩠ᨸᨶ᩠ᨶᩴ ᩋᩃᩣᨽᩴ …ᨸᩮ…  ᩏᨸ᩠ᨸᨶ᩠ᨶᩴ ᨿᩈᩴ…  ᩏᨸ᩠ᨸᨶ᩠ᨶᩴ ᩋᨿᩈᩴ…  ᩏᨸ᩠ᨸᨶ᩠ᨶᩴ ᩈᨠ᩠ᨠᩣᩁᩴ…  ᩏᨸ᩠ᨸᨶ᩠ᨶᩴ ᩋᩈᨠ᩠ᨠᩣᩁᩴ…  ᩏᨸ᩠ᨸᨶ᩠ᨶᩴ ᨸᩣᨸᩥᨧ᩠ᨨᨲᩴ…  ᩏᨸ᩠ᨸᨶ᩠ᨶᩴ ᨸᩣᨸᨾᩥᨲ᩠ᨲᨲᩴ ᩋᨶᨽᩥᨽᩩᨿ᩠ᨿ ᩅᩥᩉᩁᨲᩮᩣ ᩏᨸ᩠ᨸᨩ᩠ᨩᩮᨿ᩠ᨿᩩᩴ ᩋᩣᩈᩅᩤ ᩅᩥᨥᩣᨲᨸᩁᩥᩊᩣᩉᩣ, ᩏᨸ᩠ᨸᨶ᩠ᨶᩴ ᨸᩣᨸᨾᩥᨲ᩠ᨲᨲᩴ ᩋᨽᩥᨽᩩᨿ᩠ᨿ ᩋᨽᩥᨽᩩᨿ᩠ᨿ ᩅᩥᩉᩁᨲᩮᩣ ᩑᩅᩴᩈᨲᩮ ᩋᩣᩈᩅᩤ ᩅᩥᨥᩣᨲᨸᩁᩥᩊᩣᩉᩣ ᨶ ᩉᩮᩣᨶ᩠ᨲᩥ. ᩍᨴᩴ ᨡᩮᩣ, ᨽᩥᨠ᩠ᨡᩅᩮ, ᩋᨲ᩠ᨳᩅᩈᩴ ᨸᨭᩥᨧ᩠ᨧ ᩏᨸ᩠ᨸᨶ᩠ᨶᩴ ᩃᩣᨽᩴ ᩋᨽᩥᨽᩩᨿ᩠ᨿ ᩋᨽᩥᨽᩩᨿ᩠ᨿ ᩅᩥᩉᩁᩮᨿ᩠ᨿ, ᩏᨸ᩠ᨸᨶ᩠ᨶᩴ ᩋᩃᩣᨽᩴ …ᨸᩮ…  ᩏᨸ᩠ᨸᨶ᩠ᨶᩴ ᨿᩈᩴ…  ᩏᨸ᩠ᨸᨶ᩠ᨶᩴ ᩋᨿᩈᩴ…  ᩏᨸ᩠ᨸᨶ᩠ᨶᩴ ᩈᨠ᩠ᨠᩣᩁᩴ…  ᩏᨸ᩠ᨸᨶ᩠ᨶᩴ ᩋᩈᨠ᩠ᨠᩣᩁᩴ…  ᩏᨸ᩠ᨸᨶ᩠ᨶᩴ ᨸᩣᨸᩥᨧ᩠ᨨᨲᩴ…  ᩏᨸ᩠ᨸᨶ᩠ᨶᩴ ᨸᩣᨸᨾᩥᨲ᩠ᨲᨲᩴ ᩋᨽᩥᨽᩩᨿ᩠ᨿ ᩋᨽᩥᨽᩩᨿ᩠ᨿ ᩅᩥᩉᩁᩮᨿ᩠ᨿ. ᨲᩈ᩠ᨾᩣᨲᩥᩉ, ᨽᩥᨠ᩠ᨡᩅᩮ, ᩏᨸ᩠ᨸᨶ᩠ᨶᩴ ᩃᩣᨽᩴ ᩋᨽᩥᨽᩩᨿ᩠ᨿ ᩋᨽᩥᨽᩩᨿ᩠ᨿ ᩅᩥᩉᩁᩥᩔᩣᨾ, ᩏᨸ᩠ᨸᨶ᩠ᨶᩴ ᩋᩃᩣᨽᩴ …ᨸᩮ…  ᩏᨸ᩠ᨸᨶ᩠ᨶᩴ ᨿᩈᩴ…  ᩏᨸ᩠ᨸᨶ᩠ᨶᩴ ᩋᨿᩈᩴ…  ᩏᨸ᩠ᨸᨶ᩠ᨶᩴ ᩈᨠ᩠ᨠᩣᩁᩴ…  ᩏᨸ᩠ᨸᨶ᩠ᨶᩴ ᩋᩈᨠ᩠ᨠᩣᩁᩴ…  ᩏᨸ᩠ᨸᨶ᩠ᨶᩴ ᨸᩣᨸᩥᨧ᩠ᨨᨲᩴ…  ᩏᨸ᩠ᨸᨶ᩠ᨶᩴ ᨸᩣᨸᨾᩥᨲ᩠ᨲᨲᩴ ᩋᨽᩥᨽᩩᨿ᩠ᨿ ᩋᨽᩥᨽᩩᨿ᩠ᨿ ᩅᩥᩉᩁᩥᩔᩣᨾᩣᨲᩥ; ᩑᩅᨬ᩠ᩉᩥ ᩅᩮᩤ, ᨽᩥᨠ᩠ᨡᩅᩮ, ᩈᩥᨠ᩠ᨡᩥᨲᨻ᩠ᨻᨶ᩠ᨲᩥ.
</Paragraph>

</Division>
<Division number="350" book="cula">

<Paragraph number="1585" book="cula">
ᨲᩦᩉᩥ, ᨽᩥᨠ᩠ᨡᩅᩮ, ᩋᩈᨴ᩠ᨵᨾ᩠ᨾᩮᩉᩥ ᩋᨽᩥᨽᩪᨲᩮᩣ ᨸᩁᩥᨿᩣᨴᩥᨶ᩠ᨶᨧᩥᨲ᩠ᨲᩮᩣ ᨴᩮᩅᨴᨲ᩠ᨲᩮᩣ ᩋᩣᨸᩣᨿᩥᨠᩮᩣ ᨶᩮᩁᨿᩥᨠᩮᩣ ᨠᨸ᩠ᨸᨭ᩠ᨮᩮᩣ ᩋᨲᩮᨠᩥᨧ᩠ᨨᩮᩣ. ᨠᨲᨾᩮᩉᩥ ᨲᩦᩉᩥ? ᨸᩣᨸᩥᨧ᩠ᨨᨲᩣ, ᨸᩣᨸᨾᩥᨲ᩠ᨲᨲᩣ, ᩒᩁᨾᨲ᩠ᨲᨠᩮᨶ ᩅᩥᩈᩮᩈᩣᨵᩥᨣᨾᩮᨶ ᩋᨶ᩠ᨲᩁᩣ ᩅᩮᩤᩈᩣᨶᩴ ᩋᩣᨸᩣᨴᩥ—  ᩍᨾᩮᩉᩥ ᨡᩮᩣ, ᨽᩥᨠ᩠ᨡᩅᩮ, ᨲᩦᩉᩥ ᩋᩈᨴ᩠ᨵᨾ᩠ᨾᩮᩉᩥ ᩋᨽᩥᨽᩪᨲᩮᩣ ᨸᩁᩥᨿᩣᨴᩥᨶ᩠ᨶᨧᩥᨲ᩠ᨲᩮᩣ ᨴᩮᩅᨴᨲ᩠ᨲᩮᩣ ᩋᩣᨸᩣᨿᩥᨠᩮᩣ ᨶᩮᩁᨿᩥᨠᩮᩣ ᨠᨸ᩠ᨸᨭ᩠ᨮᩮᩣ ᩋᨲᩮᨠᩥᨧ᩠ᨨᩮᩣᨲᩥ.
</Paragraph>

<Paragraph number="1586" type="verses" book="cula">
_ᨾᩣ ᨩᩣᨲᩩ ᨠᩮᩣᨧᩥ ᩃᩮᩣᨠᩈ᩠ᨾᩥᩴ,_  
_ᨸᩣᨸᩥᨧ᩠ᨨᩮᩣ ᩏᨴᨸᨩ᩠ᨩᨳ;_  
_ᨲᨴᨾᩥᨶᩣᨸᩥ ᨩᩣᨶᩣᨳ,_  
_ᨸᩣᨸᩥᨧ᩠ᨨᩣᨶᩴ ᨿᨳᩣᨣᨲᩥ._  

</Paragraph>

<Paragraph number="1587" type="verses" book="cula">
_ᨸᨱ᩠ᨯᩥᨲᩮᩣᨲᩥ ᩈᨾᨬ᩠ᨬᩣᨲᩮᩣ,_  
_ᨽᩣᩅᩥᨲᨲ᩠ᨲᩮᩣᨲᩥ ᩈᨾ᩠ᨾᨲᩮᩣ;_  
_ᨩᩃᩴᩅ ᨿᩈᩈᩣ ᩋᨭ᩠ᨮᩣ,_  
_ᨴᩮᩅᨴᨲ᩠ᨲᩮᩣᨲᩥ ᨾᩮ ᩈᩩᨲᩴ._  

</Paragraph>

<Paragraph number="1588" type="verses" book="cula">
_ᩈᩮᩣ ᨸᨾᩣᨴᩴ ᩋᨶᩩᨧᩥᨱ᩠ᨱᩮᩣ,_  
_ᩋᩣᩈᨩ᩠ᨩ ᨶᩴ ᨲᨳᩣᨣᨲᩴ;_  
_ᩋᩅᩦᨧᩥᨶᩥᩁᨿᩴ ᨸᨲ᩠ᨲᩮᩣ,_  
_ᨧᨲᩩᨴ᩠ᩅᩤᩁᩴ ᨽᨿᩣᨶᨠᩴ._  

</Paragraph>

<Paragraph number="1589" type="verses" book="cula">
_ᩋᨴᩩᨭ᩠ᨮᩔ ᩉᩥ ᨿᩮᩣ ᨴᩩᨻ᩠ᨽᩮ,_  
_ᨸᩣᨸᨠᨾ᩠ᨾᩴ ᩋᨠᩕᩩᨻ᩠ᨻᨲᩮᩣ;_  
_ᨲᨾᩮᩅ ᨸᩣᨸᩴ ᨹᩩᩈᨲᩥ,_  
_ᨴᩩᨭ᩠ᨮᨧᩥᨲ᩠ᨲᩴ ᩋᨶᩣᨴᩁᩴ._  

</Paragraph>

<Paragraph number="1590" type="verses" book="cula">
_ᩈᨾᩩᨴ᩠ᨴᩴ ᩅᩥᩈᨠᩩᨾ᩠ᨽᩮᨶ,_  
_ᨿᩮᩣ ᨾᨬ᩠ᨬᩮᨿ᩠ᨿ ᨸᨴᩪᩈᩥᨲᩩᩴ;_  
_ᨶ ᩈᩮᩣ ᨲᩮᨶ ᨸᨴᩪᩈᩮᨿ᩠ᨿ,_  
_ᨽᩮᩈ᩠ᨾᩣ ᩉᩥ ᩏᨴᨵᩦ ᨾᩉᩣ._  

</Paragraph>

<Paragraph number="1591" type="verses" book="cula">
_ᩑᩅᨾᩮᩅ ᨲᨳᩣᨣᨲᩴ,_  
_ᨿᩮᩣ ᩅᩤᨴᩮᨶᩩᨸᩉᩥᩴᩈᨲᩥ;_  
_ᩈᨾᨣ᩠ᨣᨲᩴ ᩈᨶ᩠ᨲᨧᩥᨲ᩠ᨲᩴ,_  
_ᩅᩤᨴᩮᩤ ᨲᨾ᩠ᩉᩥ ᨶ ᩁᩪᩉᨲᩥ._  

</Paragraph>

<Paragraph number="1592" type="verses" book="cula">
_ᨲᩣᨴᩥᩈᩴ ᨾᩥᨲ᩠ᨲᩴ ᨠᩕᩩᨻ᩠ᨻᩮᨳ,_  
_ᨲᨬ᩠ᨧ ᩈᩮᩅᩮᨳ ᨸᨱ᩠ᨯᩥᨲᩮᩣ;_  
_ᨿᩔ ᨾᨣ᩠ᨣᩤᨶᩩᨣᩮᩤ ᨽᩥᨠ᩠ᨡᩩ,_  
_ᨡᨿᩴ ᨴᩩᨠ᩠ᨡᩔ ᨸᩣᨸᩩᨱᩮ”ᨲᩥ._
</Paragraph>
</Division>