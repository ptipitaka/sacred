---
title: "7.2.4 ᩃᩮᩣᩉᩥᨲᩩᨸ᩠ᨸᩣᨴᨠᨠᨾ᩠ᨾ"
tableOfContents: false
sidebar:
  order: 4
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="341" book="cula">

<Paragraph number="1544" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᨣᩅᩤ ᨣᩥᨩ᩠ᨫᨠᩪᨭᩔ ᨸᨻ᩠ᨻᨲᩔ ᨨᩣᨿᩣᨿᩴ ᨧᩘᨠᨾᨲᩥ. ᩋᨳ ᨡᩮᩣ ᨴᩮᩅᨴᨲ᩠ᨲᩮᩣ ᨣᩥᨩ᩠ᨫᨠᩪᨭᩴ ᨸᨻ᩠ᨻᨲᩴ ᩋᩣᩁᩩᩉᩥᨲ᩠ᩅᩣ ᨾᩉᨲᩥᩴ ᩈᩥᩃᩴ ᨸᩅᩥᨩ᩠ᨫᩥ—  ᩍᨾᩣᨿ ᩈᨾᨱᩴ ᨣᩮᩤᨲᨾᩴ ᨩᩦᩅᩥᨲᩣ ᩅᩮᩤᩁᩮᩣᨸᩮᩔᩣᨾᩦᨲᩥ. ᨴ᩠ᩅᩮ ᨸᨻ᩠ᨻᨲᨠᩪᨭᩣ ᩈᨾᩣᨣᨶ᩠ᨲ᩠ᩅᩣ ᨲᩴ ᩈᩥᩃᩴ ᩈᨾ᩠ᨸᨭᩥᨧ᩠ᨨᩥᩴᩈᩩ. ᨲᨲᩮᩣ ᨸᨸᨲᩥᨠᩣ ᩏᨸ᩠ᨸᨲᩥᨲ᩠ᩅᩣ ᨽᨣᩅᨲᩮᩣ ᨸᩣᨴᩮ ᩁᩩᩉᩥᩁᩴ ᩏᨸ᩠ᨸᩣᨴᩮᩈᩥ. ᩋᨳ ᨡᩮᩣ ᨽᨣᩅᩤ ᩏᨴ᩠ᨵᩴ ᩏᩃᩖᩮᩣᨠᩮᨲ᩠ᩅᩣ ᨴᩮᩅᨴᨲ᩠ᨲᩴ ᩑᨲᨴᩅᩮᩤᨧ—  “ᨻᩉᩩᩴ ᨲᨿᩣ, ᨾᩮᩣᨥᨸᩩᩁᩥᩈ, ᩋᨸᩩᨬ᩠ᨬᩴ ᨸᩈᩩᨲᩴ, ᨿᩴ ᨲ᩠ᩅᩴ ᨴᩩᨭ᩠ᨮᨧᩥᨲ᩠ᨲᩮᩣ ᩅᨵᨠᨧᩥᨲ᩠ᨲᩮᩣ ᨲᨳᩣᨣᨲᩔ ᩁᩩᩉᩥᩁᩴ ᩏᨸ᩠ᨸᩣᨴᩮᩈᩦ”ᨲᩥ. ᩋᨳ ᨡᩮᩣ ᨽᨣᩅᩤ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᩍᨴᩴ, ᨽᩥᨠ᩠ᨡᩅᩮ, ᨴᩮᩅᨴᨲ᩠ᨲᩮᨶ ᨸᨮᨾᩴ ᩋᩣᨶᨶ᩠ᨲᩁᩥᨿᩴ ᨠᨾ᩠ᨾᩴ ᩏᨸᨧᩥᨲᩴ, ᨿᩴ ᨴᩩᨭ᩠ᨮᨧᩥᨲ᩠ᨲᩮᨶ ᩅᨵᨠᨧᩥᨲ᩠ᨲᩮᨶ ᨲᨳᩣᨣᨲᩔ ᩁᩩᩉᩥᩁᩴ ᩏᨸ᩠ᨸᩣᨴᩥᨲᨶ᩺”ᨲᩥ.
</Paragraph>

<Paragraph number="1545" book="cula">
ᩋᩔᩮᩣᩈᩩᩴ ᨡᩮᩣ ᨽᩥᨠ᩠ᨡᩪ—  “ᨴᩮᩅᨴᨲ᩠ᨲᩮᨶ ᨠᩥᩁ ᨽᨣᩅᨲᩮᩣ ᩅᨵᩮᩤ ᨸᨿᩩᨲ᩠ᨲᩮᩣ”ᨲᩥ. ᨲᩮ ᨧ ᨽᩥᨠ᩠ᨡᩪ ᨽᨣᩅᨲᩮᩣ ᩅᩥᩉᩣᩁᩔ ᨸᩁᩥᨲᩮᩣ ᨸᩁᩥᨲᩮᩣ ᨧᩘᨠᨾᨶ᩠ᨲᩥ ᩏᨧ᩠ᨧᩣᩈᨴ᩠ᨴᩤ ᨾᩉᩣᩈᨴ᩠ᨴᩤ ᩈᨩ᩠ᨫᩣᨿᩴ ᨠᩁᩮᩣᨶ᩠ᨲᩣ, ᨽᨣᩅᨲᩮᩣ ᩁᨠ᩠ᨡᩣᩅᩁᨱᨣᩩᨲ᩠ᨲᩥᨿᩣ. ᩋᩔᩮᩣᩈᩥ ᨡᩮᩣ ᨽᨣᩅᩤ ᩏᨧ᩠ᨧᩣᩈᨴ᩠ᨴᩴ ᨾᩉᩣᩈᨴ᩠ᨴᩴ ᩈᨩ᩠ᨫᩣᨿᩈᨴ᩠ᨴᩴ. ᩈᩩᨲ᩠ᩅᩣᨶ ᩋᩣᨿᩈ᩠ᨾᨶ᩠ᨲᩴ ᩋᩣᨶᨶ᩠ᨴᩴ ᩋᩣᨾᨶ᩠ᨲᩮᩈᩥ—  “ᨠᩥᩴ ᨶᩩ ᨡᩮᩣ ᩈᩮᩣ, ᩋᩣᨶᨶ᩠ᨴ, ᩏᨧ᩠ᨧᩣᩈᨴ᩠ᨴᩮᩤ ᨾᩉᩣᩈᨴ᩠ᨴᩮᩤ ᩈᨩ᩠ᨫᩣᨿᩈᨴ᩠ᨴᩮᩤ”ᨲᩥ? “ᩋᩔᩮᩣᩈᩩᩴ ᨡᩮᩣ, ᨽᨶ᩠ᨲᩮ, ᨽᩥᨠ᩠ᨡᩪ—  ‘ᨴᩮᩅᨴᨲ᩠ᨲᩮᨶ ᨠᩥᩁ ᨽᨣᩅᨲᩮᩣ ᩅᨵᩮᩤ ᨸᨿᩩᨲ᩠ᨲᩮᩣ’ᨲᩥ. ᨲᩮ ᨧ, ᨽᨶ᩠ᨲᩮ, ᨽᩥᨠ᩠ᨡᩪ ᨽᨣᩅᨲᩮᩣ ᩅᩥᩉᩣᩁᩔ ᨸᩁᩥᨲᩮᩣ ᨸᩁᩥᨲᩮᩣ ᨧᩘᨠᨾᨶ᩠ᨲᩥ ᩏᨧ᩠ᨧᩣᩈᨴ᩠ᨴᩤ ᨾᩉᩣᩈᨴ᩠ᨴᩤ ᩈᨩ᩠ᨫᩣᨿᩴ ᨠᩁᩮᩣᨶ᩠ᨲᩣ, ᨽᨣᩅᨲᩮᩣ ᩁᨠ᩠ᨡᩣᩅᩁᨱᨣᩩᨲ᩠ᨲᩥᨿᩣ. ᩈᩮᩣ ᩑᩈᩮᩣ, ᨽᨣᩅᩤ, ᩏᨧ᩠ᨧᩣᩈᨴ᩠ᨴᩮᩤ ᨾᩉᩣᩈᨴ᩠ᨴᩮᩤ ᩈᨩ᩠ᨫᩣᨿᩈᨴ᩠ᨴᩮᩤ”ᨲᩥ. “ᨲᩮᨶ ᩉᩣᨶᨶ᩠ᨴ, ᨾᨾ ᩅᨧᨶᩮᨶ ᨲᩮ ᨽᩥᨠ᩠ᨡᩪ ᩋᩣᨾᨶ᩠ᨲᩮᩉᩥ—  ᩈᨲ᩠ᨳᩣ ᩋᩣᨿᩈ᩠ᨾᨶ᩠ᨲᩮ ᩋᩣᨾᨶ᩠ᨲᩮᨲᩦ”ᨲᩥ. “ᩑᩅᩴ, ᨽᨶ᩠ᨲᩮ”ᨲᩥ ᨡᩮᩣ ᩋᩣᨿᩈ᩠ᨾᩣ ᩋᩣᨶᨶ᩠ᨴᩮᩣ ᨽᨣᩅᨲᩮᩣ ᨸᨭᩥᩔᩩᨲ᩠ᩅᩣ ᨿᩮᨶ ᨲᩮ ᨽᩥᨠ᩠ᨡᩪ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᨲᩮ ᨽᩥᨠ᩠ᨡᩪ ᩑᨲᨴᩅᩮᩤᨧ—  “ᩈᨲ᩠ᨳᩣ ᩋᩣᨿᩈ᩠ᨾᨶ᩠ᨲᩮ ᩋᩣᨾᨶ᩠ᨲᩮᨲᩦ”ᨲᩥ. “ᩑᩅᨾᩣᩅᩩᩈᩮᩣ”ᨲᩥ ᨡᩮᩣ ᨲᩮ ᨽᩥᨠ᩠ᨡᩪ ᩋᩣᨿᩈ᩠ᨾᨲᩮᩣ ᩋᩣᨶᨶ᩠ᨴᩔ ᨸᨭᩥᩔᩩᨲ᩠ᩅᩣ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥᩴᩈᩩ, ᩏᨸᩈᩘᨠᨾᩥᨲ᩠ᩅᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᨶᩥᩈᩦᨴᩥᩴᩈᩩ. ᩑᨠᨾᨶ᩠ᨲᩴ ᨶᩥᩈᩥᨶ᩠ᨶᩮ ᨡᩮᩣ ᨲᩮ ᨽᩥᨠ᩠ᨡᩪ ᨽᨣᩅᩤ ᩑᨲᨴᩅᩮᩤᨧ—
</Paragraph>

<Paragraph number="1546" book="cula">
“ᩋᨭ᩠ᨮᩣᨶᨾᩮᨲᩴ, ᨽᩥᨠ᩠ᨡᩅᩮ, ᩋᨶᩅᨠᩣᩈᩮᩣ, ᨿᩴ ᨸᩁᩪᨸᨠ᩠ᨠᨾᩮᨶ ᨲᨳᩣᨣᨲᩴ ᨩᩦᩅᩥᨲᩣ ᩅᩮᩤᩁᩮᩣᨸᩮᨿ᩠ᨿ. ᩋᨶᩩᨸᨠ᩠ᨠᨾᩮᨶ, ᨽᩥᨠ᩠ᨡᩅᩮ, ᨲᨳᩣᨣᨲᩣ ᨸᩁᩥᨶᩥᨻ᩠ᨻᩣᨿᨶ᩠ᨲᩥ.
</Paragraph>

<Paragraph number="1547" book="cula">
ᨸᨬ᩠ᨧᩥᨾᩮ, ᨽᩥᨠ᩠ᨡᩅᩮ, ᩈᨲ᩠ᨳᩣᩁᩮᩣ ᩈᨶ᩠ᨲᩮᩣ ᩈᩴᩅᩥᨩ᩠ᨩᨾᩣᨶᩣ ᩃᩮᩣᨠᩈ᩠ᨾᩥᩴ. ᨠᨲᨾᩮ ᨸᨬ᩠ᨧ? ᩍᨵ, ᨽᩥᨠ᩠ᨡᩅᩮ, ᩑᨠᨧ᩠ᨧᩮᩣ ᩈᨲ᩠ᨳᩣ ᩋᨸᩁᩥᩈᩩᨴ᩠ᨵᩈᩦᩃᩮᩣ ᩈᨾᩣᨶᩮᩣ ‘ᨸᩁᩥᩈᩩᨴ᩠ᨵᩈᩦᩃᩮᩣᨾ᩠ᩉᩦ’ᨲᩥ ᨸᨭᩥᨩᩣᨶᩣᨲᩥ ‘ᨸᩁᩥᩈᩩᨴ᩠ᨵᩴ ᨾᩮ ᩈᩦᩃᩴ ᨸᩁᩥᨿᩮᩣᨴᩤᨲᩴ ᩋᩈᩴᨠᩥᩃᩥᨭ᩠ᨮᨶ᩺’ᨲᩥ ᨧ. ᨲᨾᩮᨶᩴ ᩈᩣᩅᨠᩣ ᩑᩅᩴ ᨩᩣᨶᨶ᩠ᨲᩥ—  ‘ᩋᨿᩴ ᨡᩮᩣ ᨽᩅᩴ ᩈᨲ᩠ᨳᩣ ᩋᨸᩁᩥᩈᩩᨴ᩠ᨵᩈᩦᩃᩮᩣ ᩈᨾᩣᨶᩮᩣ “ᨸᩁᩥᩈᩩᨴ᩠ᨵᩈᩦᩃᩮᩣᨾ᩠ᩉᩦ”ᨲᩥ ᨸᨭᩥᨩᩣᨶᩣᨲᩥ “ᨸᩁᩥᩈᩩᨴ᩠ᨵᩴ ᨾᩮ ᩈᩦᩃᩴ ᨸᩁᩥᨿᩮᩣᨴᩤᨲᩴ ᩋᩈᩴᨠᩥᩃᩥᨭ᩠ᨮᨶ᩺”ᨲᩥ ᨧ. ᨾᨿᨬ᩠ᨧᩮᩅ ᨡᩮᩣ ᨸᨶ ᨣᩥᩉᩦᨶᩴ ᩋᩣᩁᩮᩣᨧᩮᨿ᩠ᨿᩣᨾ, ᨶᩣᩔᩔ ᨾᨶᩣᨸᩴ. ᨿᩴ ᨡᩮᩣ ᨸᨶᩔ ᩋᨾᨶᩣᨸᩴ, ᨠᨳᩴ ᨶᩴ ᨾᨿᩴ ᨲᩮᨶ ᩈᨾᩩᨴᩤᨧᩁᩮᨿ᩠ᨿᩣᨾ? ᩈᨾ᩠ᨾᨶ᩠ᨶᨲᩥ ᨡᩮᩣ ᨸᨶ ᨧᩦᩅᩁᨸᩥᨱ᩠ᨯᨸᩣᨲᩈᩮᨶᩣᩈᨶᨣᩥᩃᩣᨶᨸ᩠ᨸᨧ᩠ᨧᨿᨽᩮᩈᨩ᩠ᨩᨸᩁᩥᨠ᩠ᨡᩣᩁᩮᨶ—  ᨿᩴ ᨲᩩᨾᩮᩣ ᨠᩁᩥᩔᨲᩥ, ᨲᩩᨾᩮᩣᩅ ᨲᩮᨶ ᨸᨬ᩠ᨬᩣᨿᩥᩔᨲᩦ’ᨲᩥ. ᩑᩅᩁᩪᨸᩴ ᨡᩮᩣ, ᨽᩥᨠ᩠ᨡᩅᩮ, ᩈᨲ᩠ᨳᩣᩁᩴ ᩈᩣᩅᨠᩣ ᩈᩦᩃᨲᩮᩣ ᩁᨠ᩠ᨡᨶ᩠ᨲᩥ; ᩑᩅᩁᩪᨸᩮᩣ ᨧ ᨸᨶ ᩈᨲ᩠ᨳᩣ ᩈᩣᩅᨠᩮᩉᩥ ᩈᩦᩃᨲᩮᩣ ᩁᨠ᩠ᨡᩴ ᨸᨧ᩠ᨧᩣᩈᩦᩈᨲᩥ.
</Paragraph>

<Paragraph number="1548" book="cula">
ᨸᩩᨶ ᨧᨸᩁᩴ, ᨽᩥᨠ᩠ᨡᩅᩮ, ᩍᨵᩮᨠᨧ᩠ᨧᩮᩣ ᩈᨲ᩠ᨳᩣ ᩋᨸᩁᩥᩈᩩᨴ᩠ᨵᩤᨩᩦᩅᩮᩤ ᩈᨾᩣᨶᩮᩣ …ᨸᩮ…  ᩋᨸᩁᩥᩈᩩᨴ᩠ᨵᨵᨾ᩠ᨾᨴᩮᩈᨶᩮᩣ ᩈᨾᩣᨶᩮᩣ …ᨸᩮ…  ᩋᨸᩁᩥᩈᩩᨴ᩠ᨵᩅᩮᨿ᩠ᨿᩣᨠᩁᨱᩮᩣ ᩈᨾᩣᨶᩮᩣ …ᨸᩮ…  ᩋᨸᩁᩥᩈᩩᨴ᩠ᨵᨬᩣᨱᨴᩔᨶᩮᩣ ᩈᨾᩣᨶᩮᩣ ‘ᨸᩁᩥᩈᩩᨴ᩠ᨵᨬᩣᨱᨴᩔᨶᩮᩣᨾ᩠ᩉᩦ’ᨲᩥ ᨸᨭᩥᨩᩣᨶᩣᨲᩥ ‘ᨸᩁᩥᩈᩩᨴ᩠ᨵᩴ ᨾᩮ ᨬᩣᨱᨴᩔᨶᩴ ᨸᩁᩥᨿᩮᩣᨴᩤᨲᩴ ᩋᩈᩴᨠᩥᩃᩥᨭ᩠ᨮᨶ᩺’ᨲᩥ ᨧ. ᨲᨾᩮᨶᩴ ᩈᩣᩅᨠᩣ ᩑᩅᩴ ᨩᩣᨶᨶ᩠ᨲᩥ—  ‘ᩋᨿᩴ ᨡᩮᩣ ᨽᩅᩴ ᩈᨲ᩠ᨳᩣ ᩋᨸᩁᩥᩈᩩᨴ᩠ᨵᨬᩣᨱᨴᩔᨶᩮᩣ ᩈᨾᩣᨶᩮᩣ “ᨸᩁᩥᩈᩩᨴ᩠ᨵᨬᩣᨱᨴᩔᨶᩮᩣᨾ᩠ᩉᩦ”ᨲᩥ ᨸᨭᩥᨩᩣᨶᩣᨲᩥ “ᨸᩁᩥᩈᩩᨴ᩠ᨵᩴ ᨾᩮ ᨬᩣᨱᨴᩔᨶᩴ ᨸᩁᩥᨿᩮᩣᨴᩤᨲᩴ ᩋᩈᩴᨠᩥᩃᩥᨭ᩠ᨮᨶ᩺”ᨲᩥ ᨧ. ᨾᨿᨬ᩠ᨧᩮᩅ ᨡᩮᩣ ᨸᨶ ᨣᩥᩉᩦᨶᩴ ᩋᩣᩁᩮᩣᨧᩮᨿ᩠ᨿᩣᨾ, ᨶᩣᩔᩔ ᨾᨶᩣᨸᩴ. ᨿᩴ ᨡᩮᩣ ᨸᨶᩔ ᩋᨾᨶᩣᨸᩴ, ᨠᨳᩴ ᨶ ᨾᨿᩴ ᨲᩮᨶ ᩈᨾᩩᨴᩤᨧᩁᩮᨿ᩠ᨿᩣᨾ? ᩈᨾ᩠ᨾᨶ᩠ᨶᨲᩥ ᨡᩮᩣ ᨸᨶ ᨧᩦᩅᩁᨸᩥᨱ᩠ᨯᨸᩣᨲᩈᩮᨶᩣᩈᨶᨣᩥᩃᩣᨶᨸ᩠ᨸᨧ᩠ᨧᨿᨽᩮᩈᨩ᩠ᨩᨸᩁᩥᨠ᩠ᨡᩣᩁᩮᨶ—  ᨿᩴ ᨲᩩᨾᩮᩣ ᨠᩁᩥᩔᨲᩥ, ᨲᩩᨾᩮᩣᩅ ᨲᩮᨶ ᨸᨬ᩠ᨬᩣᨿᩥᩔᨲᩦ’ᨲᩥ. ᩑᩅᩁᩪᨸᩴ ᨡᩮᩣ, ᨽᩥᨠ᩠ᨡᩅᩮ, ᩈᨲ᩠ᨳᩣᩁᩴ ᩈᩣᩅᨠᩣ ᨬᩣᨱᨴᩔᨶᨲᩮᩣ ᩁᨠ᩠ᨡᨶ᩠ᨲᩥ; ᩑᩅᩁᩪᨸᩮᩣ ᨧ ᨸᨶ ᩈᨲ᩠ᨳᩣ ᩈᩣᩅᨠᩮᩉᩥ ᨬᩣᨱᨴᩔᨶᨲᩮᩣ ᩁᨠ᩠ᨡᩴ ᨸᨧ᩠ᨧᩣᩈᩦᩈᨲᩥ. ᩍᨾᩮ ᨡᩮᩣ, ᨽᩥᨠ᩠ᨡᩅᩮ, ᨸᨬ᩠ᨧ ᩈᨲ᩠ᨳᩣᩁᩮᩣ ᩈᨶ᩠ᨲᩮᩣ ᩈᩴᩅᩥᨩ᩠ᨩᨾᩣᨶᩣ ᩃᩮᩣᨠᩈ᩠ᨾᩥᩴ.
</Paragraph>

<Paragraph number="1549" book="cula">
ᩋᩉᩴ ᨡᩮᩣ ᨸᨶ, ᨽᩥᨠ᩠ᨡᩅᩮ, ᨸᩁᩥᩈᩩᨴ᩠ᨵᩈᩦᩃᩮᩣ ᩈᨾᩣᨶᩮᩣ ‘ᨸᩁᩥᩈᩩᨴ᩠ᨵᩈᩦᩃᩮᩣᨾ᩠ᩉᩦ’ᨲᩥ ᨸᨭᩥᨩᩣᨶᩣᨾᩥ ‘ᨸᩁᩥᩈᩩᨴ᩠ᨵᩴ ᨾᩮ ᩈᩦᩃᩴ ᨸᩁᩥᨿᩮᩣᨴᩤᨲᩴ ᩋᩈᩴᨠᩥᩃᩥᨭ᩠ᨮᨶ᩺’ᨲᩥ ᨧ. ᨶ ᨧ ᨾᩴ ᩈᩣᩅᨠᩣ ᩈᩦᩃᨲᩮᩣ ᩁᨠ᩠ᨡᨶ᩠ᨲᩥ; ᨶ ᨧᩣᩉᩴ ᩈᩣᩅᨠᩮᩉᩥ ᩈᩦᩃᨲᩮᩣ ᩁᨠ᩠ᨡᩴ ᨸᨧ᩠ᨧᩣᩈᩦᩈᩣᨾᩥ. ᩋᩉᩴ ᨡᩮᩣ ᨸᨶ, ᨽᩥᨠ᩠ᨡᩅᩮ, ᨸᩁᩥᩈᩩᨴ᩠ᨵᩤᨩᩦᩅᩮᩤ ᩈᨾᩣᨶᩮᩣ …ᨸᩮ…  ᨸᩁᩥᩈᩩᨴ᩠ᨵᨵᨾ᩠ᨾᨴᩮᩈᨶᩮᩣ ᩈᨾᩣᨶᩮᩣ …ᨸᩮ…  ᨸᩁᩥᩈᩩᨴ᩠ᨵᩅᩮᨿ᩠ᨿᩣᨠᩁᨱᩮᩣ ᩈᨾᩣᨶᩮᩣ …ᨸᩮ…  ᨸᩁᩥᩈᩩᨴ᩠ᨵᨬᩣᨱᨴᩔᨶᩮᩣ ᩈᨾᩣᨶᩮᩣ “ᨸᩁᩥᩈᩩᨴ᩠ᨵᨬᩣᨱᨴᩔᨶᩮᩣᨾ᩠ᩉᩦ”ᨲᩥ ᨸᨭᩥᨩᩣᨶᩣᨾᩥ “ᨸᩁᩥᩈᩩᨴ᩠ᨵᩴ ᨾᩮ ᨬᩣᨱᨴᩔᨶᩴ ᨸᩁᩥᨿᩮᩣᨴᩤᨲᩴ ᩋᩈᩴᨠᩥᩃᩥᨭ᩠ᨮᨶ᩺”ᨲᩥ ᨧ, ᨶ ᨧ ᨾᩴ ᩈᩣᩅᨠᩣ ᨬᩣᨱᨴᩔᨶᨲᩮᩣ ᩁᨠ᩠ᨡᨶ᩠ᨲᩥ, ᨶ ᨧᩣᩉᩴ ᩈᩣᩅᨠᩮᩉᩥ ᨬᩣᨱᨴᩔᨶᨲᩮᩣ ᩁᨠ᩠ᨡᩴ ᨸᨧ᩠ᨧᩣᩈᩦᩈᩣᨾᩥ. “ᩋᨭ᩠ᨮᩣᨶᨾᩮᨲᩴ, ᨽᩥᨠ᩠ᨡᩅᩮ, ᩋᨶᩅᨠᩣᩈᩮᩣ, ᨿᩴ ᨸᩁᩪᨸᨠ᩠ᨠᨾᩮᨶ ᨲᨳᩣᨣᨲᩴ ᨩᩦᩅᩥᨲᩣ ᩅᩮᩤᩁᩮᩣᨸᩮᨿ᩠ᨿ. ᩋᨶᩩᨸᨠ᩠ᨠᨾᩮᨶ, ᨽᩥᨠ᩠ᨡᩅᩮ, ᨲᨳᩣᨣᨲᩣ ᨸᩁᩥᨶᩥᨻ᩠ᨻᩣᨿᨶ᩠ᨲᩥ. ᨣᨧ᩠ᨨᨳ ᨲᩩᨾ᩠ᩉᩮ, ᨽᩥᨠ᩠ᨡᩅᩮ, ᨿᨳᩣᩅᩥᩉᩣᩁᩴ. ᩋᩁᨠ᩠ᨡᩥᨿᩣ, ᨽᩥᨠ᩠ᨡᩅᩮ, ᨲᨳᩣᨣᨲᩣ”ᨲᩥ.
</Paragraph>
</Division>