---
title: "7.2.3 ᩋᨽᩥᨾᩣᩁᨸᩮᩈᨶ"
tableOfContents: false
sidebar:
  order: 3
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="340" book="cula">

<Paragraph number="1538" book="cula">
ᩋᨳ ᨡᩮᩣ ᨴᩮᩅᨴᨲ᩠ᨲᩮᩣ ᨿᩮᨶ ᩋᨩᩣᨲᩈᨲ᩠ᨲᩩ ᨠᩩᨾᩣᩁᩮᩣ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᩋᨩᩣᨲᩈᨲ᩠ᨲᩩᩴ ᨠᩩᨾᩣᩁᩴ ᩑᨲᨴᩅᩮᩤᨧ—  “ᨸᩩᩁᩥᩈᩮ, ᨾᩉᩣᩁᩣᨩ, ᩋᩣᨱᩣᨸᩮᩉᩥ, ᨿᩮ ᩈᨾᨱᩴ ᨣᩮᩤᨲᨾᩴ ᨩᩦᩅᩥᨲᩣ ᩅᩮᩤᩁᩮᩣᨸᩮᩔᨶ᩠ᨲᩦ”ᨲᩥ. ᩋᨳ ᨡᩮᩣ ᩋᨩᩣᨲᩈᨲ᩠ᨲᩩ ᨠᩩᨾᩣᩁᩮᩣ ᨾᨶᩩᩔᩮ ᩋᩣᨱᩣᨸᩮᩈᩥ—  “ᨿᨳᩣ, ᨽᨱᩮ, ᩋᨿ᩠ᨿᩮᩣ ᨴᩮᩅᨴᨲ᩠ᨲᩮᩣ ᩋᩣᩉ ᨲᨳᩣ ᨠᩁᩮᨿ᩠ᨿᩣᨳᩣ”ᨲᩥ. ᩋᨳ ᨡᩮᩣ ᨴᩮᩅᨴᨲ᩠ᨲᩮᩣ ᩑᨠᩴ ᨸᩩᩁᩥᩈᩴ ᩋᩣᨱᩣᨸᩮᩈᩥ—  “ᨣᨧ᩠ᨨᩣᩅᩩᩈᩮᩣ, ᩋᨾᩩᨠᩈ᩠ᨾᩥᩴ ᩒᨠᩣᩈᩮ ᩈᨾᨱᩮᩣ ᨣᩮᩤᨲᨾᩮᩣ ᩅᩥᩉᩁᨲᩥ. ᨲᩴ ᨩᩦᩅᩥᨲᩣ ᩅᩮᩤᩁᩮᩣᨸᩮᨲ᩠ᩅᩣ ᩍᨾᩥᨶᩣ ᨾᨣ᩠ᨣᩮᨶ ᩋᩣᨣᨧ᩠ᨨᩣ”ᨲᩥ. ᨲᩈ᩠ᨾᩥᩴ ᨾᨣ᩠ᨣᩮ ᨴ᩠ᩅᩮ ᨸᩩᩁᩥᩈᩮ ᨮᨸᩮᩈᩥ—  “ᨿᩮᩣ ᩍᨾᩥᨶᩣ ᨾᨣ᩠ᨣᩮᨶ ᩑᨠᩮᩣ ᨸᩩᩁᩥᩈᩮᩣ ᩋᩣᨣᨧ᩠ᨨᨲᩥ, ᨲᩴ ᨩᩦᩅᩥᨲᩣ ᩅᩮᩤᩁᩮᩣᨸᩮᨲ᩠ᩅᩣ ᩍᨾᩥᨶᩣ ᨾᨣ᩠ᨣᩮᨶ ᩋᩣᨣᨧ᩠ᨨᨳᩣ”ᨲᩥ. ᨲᩈ᩠ᨾᩥᩴ ᨾᨣ᩠ᨣᩮ ᨧᨲ᩠ᨲᩣᩁᩮᩣ ᨸᩩᩁᩥᩈᩮ ᨮᨸᩮᩈᩥ—  “ᨿᩮ ᩍᨾᩥᨶᩣ ᨾᨣ᩠ᨣᩮᨶ ᨴ᩠ᩅᩮ ᨸᩩᩁᩥᩈᩣ ᩋᩣᨣᨧ᩠ᨨᨶ᩠ᨲᩥ, ᨲᩮ ᨩᩦᩅᩥᨲᩣ ᩅᩮᩤᩁᩮᩣᨸᩮᨲ᩠ᩅᩣ ᩍᨾᩥᨶᩣ ᨾᨣ᩠ᨣᩮᨶ ᩋᩣᨣᨧ᩠ᨨᨳᩣ”ᨲᩥ. ᨲᩈ᩠ᨾᩥᩴ ᨾᨣ᩠ᨣᩮ ᩋᨭ᩠ᨮ ᨸᩩᩁᩥᩈᩮ ᨮᨸᩮᩈᩥ—  “ᨿᩮ ᩍᨾᩥᨶᩣ ᨾᨣ᩠ᨣᩮᨶ ᨧᨲ᩠ᨲᩣᩁᩮᩣ ᨸᩩᩁᩥᩈᩣ ᩋᩣᨣᨧ᩠ᨨᨶ᩠ᨲᩥ, ᨲᩮ ᨩᩦᩅᩥᨲᩣ ᩅᩮᩤᩁᩮᩣᨸᩮᨲ᩠ᩅᩣ ᩍᨾᩥᨶᩣ ᨾᨣ᩠ᨣᩮᨶ ᩋᩣᨣᨧ᩠ᨨᨳᩣ”ᨲᩥ. ᨲᩈ᩠ᨾᩥᩴ ᨾᨣ᩠ᨣᩮ ᩈᩮᩣᩊᩈ ᨸᩩᩁᩥᩈᩮ ᨮᨸᩮᩈᩥ—  “ᨿᩮ ᩍᨾᩥᨶᩣ ᨾᨣ᩠ᨣᩮᨶ ᩋᨭ᩠ᨮ ᨸᩩᩁᩥᩈᩣ ᩋᩣᨣᨧ᩠ᨨᨶ᩠ᨲᩥ, ᨲᩮ ᨩᩦᩅᩥᨲᩣ ᩅᩮᩤᩁᩮᩣᨸᩮᨲ᩠ᩅᩣ ᩋᩣᨣᨧ᩠ᨨᨳᩣ”ᨲᩥ.
</Paragraph>

<Paragraph number="1539" book="cula">
ᩋᨳ ᨡᩮᩣ ᩈᩮᩣ ᩑᨠᩮᩣ ᨸᩩᩁᩥᩈᩮᩣ ᩋᩈᩥᨧᨾ᩠ᨾᩴ ᨣᩉᩮᨲ᩠ᩅᩣ ᨵᨶᩩᨠᩃᩣᨸᩴ ᩈᨶ᩠ᨶᨿ᩠ᩉᩥᨲ᩠ᩅᩣ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᨽᨣᩅᨲᩮᩣ ᩋᩅᩥᨴᩪᩁᩮ ᨽᩦᨲᩮᩣ ᩏᨻ᩠ᨻᩥᨣ᩠ᨣᩮᩤ ᩏᩔᩘᨠᩦ ᩏᨲᩕᩈ᩠ᨲᩮᩣ ᨸᨲ᩠ᨳᨴ᩠ᨵᩮᨶ ᨠᩣᨿᩮᨶ ᩋᨭ᩠ᨮᩣᩈᩥ. ᩋᨴ᩠ᨴᩈᩣ ᨡᩮᩣ ᨽᨣᩅᩤ ᨲᩴ ᨸᩩᩁᩥᩈᩴ ᨽᩦᨲᩴ ᩏᨻ᩠ᨻᩥᨣ᩠ᨣᩴ ᩏᩔᩘᨠᩥᩴ ᩏᨲᩕᩈ᩠ᨲᩴ ᨸᨲ᩠ᨳᨴ᩠ᨵᩮᨶ ᨠᩣᨿᩮᨶ ᨮᩥᨲᩴ. ᨴᩥᩈ᩠ᩅᩣᨶ ᨲᩴ ᨸᩩᩁᩥᩈᩴ ᩑᨲᨴᩅᩮᩤᨧ—  “ᩑᩉᩣᩅᩩᩈᩮᩣ, ᨾᩣ ᨽᩣᨿᩦ”ᨲᩥ. ᩋᨳ ᨡᩮᩣ ᩈᩮᩣ ᨸᩩᩁᩥᩈᩮᩣ ᩋᩈᩥᨧᨾ᩠ᨾᩴ ᩑᨠᨾᨶ᩠ᨲᩴ ᨠᩁᩥᨲ᩠ᩅᩣ ᨵᨶᩩᨠᩃᩣᨸᩴ ᨶᩥᨠ᩠ᨡᩥᨸᩥᨲ᩠ᩅᩣ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᨽᨣᩅᨲᩮᩣ ᨸᩣᨴᩮᩈᩩ ᩈᩥᩁᩈᩣ ᨶᩥᨸᨲᩥᨲ᩠ᩅᩣ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᩋᨧ᩠ᨧᨿᩮᩣ ᨾᩴ, ᨽᨶ᩠ᨲᩮ, ᩋᨧ᩠ᨧᨣᨾᩣ ᨿᨳᩣᨻᩣᩃᩴ ᨿᨳᩣᨾᩪᩊ᩠ᩉᩴ ᨿᨳᩣᩋᨠᩩᩈᩃᩴ, ᨿᩮᩣᩉᩴ ᨴᩩᨭ᩠ᨮᨧᩥᨲ᩠ᨲᩮᩣ ᩅᨵᨠᨧᩥᨲ᩠ᨲᩮᩣ ᩍᨵᩪᨸᩈᩘᨠᨶ᩠ᨲᩮᩣ. ᨲᩔ ᨾᩮ, ᨽᨶ᩠ᨲᩮ, ᨽᨣᩅᩤ ᩋᨧ᩠ᨧᨿᩴ ᩋᨧ᩠ᨧᨿᨲᩮᩣ ᨸᨭᩥᨣ᩠ᨣᨱ᩠ᩉᩣᨲᩩ ᩋᩣᨿᨲᩥᩴ ᩈᩴᩅᩁᩣᨿᩣ”ᨲᩥ. “ᨲᨣ᩠ᨥ ᨲ᩠ᩅᩴ, ᩋᩣᩅᩩᩈᩮᩣ, ᩋᨧ᩠ᨧᨿᩮᩣ ᩋᨧ᩠ᨧᨣᨾᩣ ᨿᨳᩣᨻᩣᩃᩴ ᨿᨳᩣᨾᩪᩊ᩠ᩉᩴ ᨿᨳᩣᩋᨠᩩᩈᩃᩴ, ᨿᩴ ᨲ᩠ᩅᩴ ᨴᩩᨭ᩠ᨮᨧᩥᨲ᩠ᨲᩮᩣ ᩅᨵᨠᨧᩥᨲ᩠ᨲᩮᩣ ᩍᨵᩪᨸᩈᩘᨠᨶ᩠ᨲᩮᩣ. ᨿᨲᩮᩣ ᨧ ᨡᩮᩣ ᨲ᩠ᩅᩴ, ᩋᩣᩅᩩᩈᩮᩣ, ᩋᨧ᩠ᨧᨿᩴ ᩋᨧ᩠ᨧᨿᨲᩮᩣ ᨴᩥᩈ᩠ᩅᩣ ᨿᨳᩣᨵᨾ᩠ᨾᩴ ᨸᨭᩥᨠᩁᩮᩣᩈᩥ, ᨲᩴ ᨲᩮ ᨾᨿᩴ ᨸᨭᩥᨣ᩠ᨣᨱ᩠ᩉᩣᨾ. ᩅᩩᨯ᩠ᨰᩥ ᩉᩮᩈᩣ, ᩋᩣᩅᩩᩈᩮᩣ, ᩋᩁᩥᨿᩔ ᩅᩥᨶᨿᩮ—  ᨿᩮᩣ ᩋᨧ᩠ᨧᨿᩴ ᩋᨧ᩠ᨧᨿᨲᩮᩣ ᨴᩥᩈ᩠ᩅᩣ ᨿᨳᩣᨵᨾ᩠ᨾᩴ ᨸᨭᩥᨠᩁᩮᩣᨲᩥ, ᩋᩣᨿᨲᩥᩴ ᩈᩴᩅᩁᩴ ᩋᩣᨸᨩ᩠ᨩᨲᩦ”ᨲᩥ.
</Paragraph>

<Paragraph number="1540" book="cula">
ᩋᨳ ᨡᩮᩣ ᨽᨣᩅᩤ ᨲᩔ ᨸᩩᩁᩥᩈᩔ ᩋᨶᩩᨸᩩᨻ᩠ᨻᩥᩴ ᨠᨳᩴ ᨠᨳᩮᩈᩥ, ᩈᩮᨿ᩠ᨿᨳᩥᨴᩴ—  ᨴᩤᨶᨠᨳᩴ ᩈᩦᩃᨠᨳᩴ ᩈᨣ᩠ᨣᨠᨳᩴ, ᨠᩣᨾᩣᨶᩴ ᩋᩣᨴᩦᨶᩅᩴ ᩒᨠᩣᩁᩴ ᩈᩴᨠᩥᩃᩮᩈᩴ, ᨶᩮᨠ᩠ᨡᨾ᩠ᨾᩮ ᩋᩣᨶᩥᩈᩴᩈᩴ ᨸᨠᩣᩈᩮᩈᩥ. ᨿᨴᩤ ᨲᩴ ᨽᨣᩅᩤ ᩋᨬ᩠ᨬᩣᩈᩥ ᨠᩃᩖᨧᩥᨲ᩠ᨲᩴ, ᨾᩩᨴᩩᨧᩥᨲ᩠ᨲᩴ, ᩅᩥᨶᩦᩅᩁᨱᨧᩥᨲ᩠ᨲᩴ, ᩏᨴᨣ᩠ᨣᨧᩥᨲ᩠ᨲᩴ, ᨸᩈᨶ᩠ᨶᨧᩥᨲ᩠ᨲᩴ, ᩋᨳ ᨿᩣ ᨻᩩᨴ᩠ᨵᩤᨶᩴ ᩈᩣᨾᩩᨠ᩠ᨠᩴᩈᩥᨠᩣ ᨵᨾ᩠ᨾᨴᩮᩈᨶᩣ ᨲᩴ ᨸᨠᩣᩈᩮᩈᩥ—  ᨴᩩᨠ᩠ᨡᩴ, ᩈᨾᩩᨴᨿᩴ, ᨶᩥᩁᩮᩣᨵᩴ, ᨾᨣ᩠ᨣᩴ. ᩈᩮᨿ᩠ᨿᨳᩣᨸᩥ ᨶᩣᨾ ᩈᩩᨴ᩠ᨵᩴ ᩅᨲ᩠ᨳᩴ ᩋᨸᨣᨲᨠᩣᩊᨠᩴ ᩈᨾ᩠ᨾᨴᩮᩅ ᩁᨩᨶᩴ ᨸᨭᩥᨣ᩠ᨣᩉᩮᨿ᩠ᨿ; ᩑᩅᨾᩮᩅ ᨲᩔ ᨸᩩᩁᩥᩈᩔ ᨲᩈ᩠ᨾᩥᩴᨿᩮᩅ ᩋᩣᩈᨶᩮ ᩅᩥᩁᨩᩴ ᩅᩦᨲᨾᩃᩴ ᨵᨾ᩠ᨾᨧᨠ᩠ᨡᩩᩴ ᩏᨴᨸᩣᨴᩥ—  “ᨿᩴ ᨠᩥᨬ᩠ᨧᩥ ᩈᨾᩩᨴᨿᨵᨾ᩠ᨾᩴ ᩈᨻ᩠ᨻᩴ ᨲᩴ ᨶᩥᩁᩮᩣᨵᨵᨾ᩠ᨾᨶ᩺”ᨲᩥ. ᩋᨳ ᨡᩮᩣ ᩈᩮᩣ ᨸᩩᩁᩥᩈᩮᩣ ᨴᩥᨭ᩠ᨮᨵᨾ᩠ᨾᩮᩣ ᨸᨲ᩠ᨲᨵᨾ᩠ᨾᩮᩣ ᩅᩥᨴᩥᨲᨵᨾ᩠ᨾᩮᩣ ᨸᩁᩥᨿᩮᩣᨣᩤᩊ᩠ᩉᨵᨾ᩠ᨾᩮᩣ ᨲᩥᨱ᩠ᨱᩅᩥᨧᩥᨠᩥᨧ᩠ᨨᩮᩣ ᩅᩥᨣᨲᨠᨳᩴᨠᨳᩮᩣ ᩅᩮᩈᩣᩁᨩ᩠ᨩᨸ᩠ᨸᨲ᩠ᨲᩮᩣ ᩋᨸᩁᨸ᩠ᨸᨧ᩠ᨧᨿᩮᩣ ᩈᨲ᩠ᨳᩩᩈᩣᩈᨶᩮ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᩋᨽᩥᨠ᩠ᨠᨶ᩠ᨲᩴ, ᨽᨶ᩠ᨲᩮ, ᩋᨽᩥᨠ᩠ᨠᨶ᩠ᨲᩴ, ᨽᨶ᩠ᨲᩮ. ᩈᩮᨿ᩠ᨿᨳᩣᨸᩥ, ᨽᨶ᩠ᨲᩮ, ᨶᩥᨠ᩠ᨠᩩᨩ᩠ᨩᩥᨲᩴ ᩅᩤ ᩏᨠ᩠ᨠᩩᨩ᩠ᨩᩮᨿ᩠ᨿ, ᨸᨭᩥᨧ᩠ᨨᨶ᩠ᨶᩴ ᩅᩤ ᩅᩥᩅᩁᩮᨿ᩠ᨿ, ᨾᩪᩊ᩠ᩉᩔ ᩅᩤ ᨾᨣ᩠ᨣᩴ ᩋᩣᨧᩥᨠ᩠ᨡᩮᨿ᩠ᨿ, ᩋᨶ᩠ᨵᨠᩣᩁᩮ ᩅᩤ ᨲᩮᩃᨸᨩ᩠ᨩᩮᩣᨲᩴ ᨵᩤᩁᩮᨿ᩠ᨿ—  ‘ᨧᨠ᩠ᨡᩩᨾᨶ᩠ᨲᩮᩣ ᩁᩪᨸᩣᨶᩥ ᨴᨠ᩠ᨡᨶ᩠ᨲᩦ’ᨲᩥ—  ᩑᩅᨾᩮᩅᩴ ᨽᨣᩅᨲᩣ ᩋᨶᩮᨠᨸᩁᩥᨿᩣᨿᩮᨶ ᨵᨾ᩠ᨾᩮᩣ ᨸᨠᩣᩈᩥᨲᩮᩣ. ᩑᩈᩣᩉᩴ, ᨽᨶ᩠ᨲᩮ, ᨽᨣᩅᨶ᩠ᨲᩴ ᩈᩁᨱᩴ ᨣᨧ᩠ᨨᩣᨾᩥ, ᨵᨾ᩠ᨾᨬ᩠ᨧ, ᨽᩥᨠ᩠ᨡᩩᩈᩴᨥᨬ᩠ᨧ. ᩏᨸᩣᩈᨠᩴ ᨾᩴ ᨽᨣᩅᩤ ᨵᩤᩁᩮᨲᩩ ᩋᨩ᩠ᨩᨲᨣ᩠ᨣᩮ ᨸᩣᨱᩩᨸᩮᨲᩴ ᩈᩁᨱᩴ ᨣᨲᨶ᩺”ᨲᩥ. ᩋᨳ ᨡᩮᩣ ᨽᨣᩅᩤ ᨲᩴ ᨸᩩᩁᩥᩈᩴ ᩑᨲᨴᩅᩮᩤᨧ—  “ᨾᩣ ᨡᩮᩣ ᨲ᩠ᩅᩴ, ᩋᩣᩅᩩᩈᩮᩣ, ᩍᨾᩥᨶᩣ ᨾᨣ᩠ᨣᩮᨶ ᨣᨧ᩠ᨨ, ᩍᨾᩥᨶᩣ ᨾᨣ᩠ᨣᩮᨶ ᨣᨧ᩠ᨨᩣᩉᩦ”ᨲᩥ ᩋᨬ᩠ᨬᩮᨶ ᨾᨣ᩠ᨣᩮᨶ ᩏᨿ᩠ᨿᩮᩣᨩᩮᩈᩥ.
</Paragraph>

<Paragraph number="1541" book="cula">
ᩋᨳ ᨡᩮᩣ ᨲᩮ ᨴ᩠ᩅᩮ ᨸᩩᩁᩥᩈᩣ—  “ᨠᩥᩴ ᨶᩩ ᨡᩮᩣ ᩈᩮᩣ ᩑᨠᩮᩣ ᨸᩩᩁᩥᩈᩮᩣ ᨧᩥᩁᩮᨶ ᩋᩣᨣᨧ᩠ᨨᨲᩦ”ᨲᩥ—  ᨸᨭᩥᨸᨳᩴ ᨣᨧ᩠ᨨᨶ᩠ᨲᩣ ᩋᨴ᩠ᨴᩈᩣᩈᩩᩴ ᨽᨣᩅᨶ᩠ᨲᩴ ᩋᨬ᩠ᨬᨲᩁᩈ᩠ᨾᩥᩴ ᩁᩩᨠ᩠ᨡᨾᩪᩃᩮ ᨶᩥᩈᩥᨶ᩠ᨶᩴ. ᨴᩥᩈ᩠ᩅᩣᨶ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥᩴᩈᩩ, ᩏᨸᩈᩘᨠᨾᩥᨲ᩠ᩅᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᨶᩥᩈᩦᨴᩥᩴᩈᩩ. ᨲᩮᩈᩴ ᨽᨣᩅᩤ ᩋᨶᩩᨸᩩᨻ᩠ᨻᩥᩴ ᨠᨳᩴ ᨠᨳᩮᩈᩥ …ᨸᩮ…  ᩋᨸᩁᨸ᩠ᨸᨧ᩠ᨧᨿᩣ ᩈᨲ᩠ᨳᩩᩈᩣᩈᨶᩮ ᨽᨣᩅᨶ᩠ᨲᩴ ᩑᨲᨴᩅᩮᩤᨧᩩᩴ—  “ᩋᨽᩥᨠ᩠ᨠᨶ᩠ᨲᩴ, ᨽᨶ᩠ᨲᩮ …ᨸᩮ…  ᩏᨸᩣᩈᨠᩮ ᨶᩮᩣ ᨽᨣᩅᩤ ᨵᩤᩁᩮᨲᩩ ᩋᨩ᩠ᨩᨲᨣ᩠ᨣᩮ ᨸᩣᨱᩩᨸᩮᨲᩴ ᩈᩁᨱᩴ ᨣᨲᩮ”ᨲᩥ. ᩋᨳ ᨡᩮᩣ ᨽᨣᩅᩤ ᨲᩮ ᨸᩩᩁᩥᩈᩮ ᩑᨲᨴᩅᩮᩤᨧ—  “ᨾᩣ ᨡᩮᩣ ᨲᩩᨾ᩠ᩉᩮ, ᩋᩣᩅᩩᩈᩮᩣ, ᩍᨾᩥᨶᩣ ᨾᨣ᩠ᨣᩮᨶ ᨣᨧ᩠ᨨᩥᨲ᩠ᨳ, ᩍᨾᩥᨶᩣ ᨾᨣ᩠ᨣᩮᨶ ᨣᨧ᩠ᨨᨳᩣ”ᨲᩥ ᩋᨬ᩠ᨬᩮᨶ ᨾᨣ᩠ᨣᩮᨶ ᩏᨿ᩠ᨿᩮᩣᨩᩮᩈᩥ.
</Paragraph>

<Paragraph number="1542" book="cula">
ᩋᨳ ᨡᩮᩣ ᨲᩮ ᨧᨲ᩠ᨲᩣᩁᩮᩣ ᨸᩩᩁᩥᩈᩣ …ᨸᩮ…  ᩋᨳ ᨡᩮᩣ ᨲᩮ ᩋᨭ᩠ᨮ ᨸᩩᩁᩥᩈᩣ …ᨸᩮ…  ᩋᨳ ᨡᩮᩣ ᨲᩮ ᩈᩮᩣᩊᩈ ᨸᩩᩁᩥᩈᩣ—  ᨠᩥᩴ ᨶᩩ ᨡᩮᩣ ᨲᩮ ᩋᨭ᩠ᨮ ᨸᩩᩁᩥᩈᩣ ᨧᩥᩁᩮᨶ ᩋᩣᨣᨧ᩠ᨨᨶ᩠ᨲᩦᨲᩥ—  ᨸᨭᩥᨸᨳᩴ ᨣᨧ᩠ᨨᨶ᩠ᨲᩣ ᩋᨴ᩠ᨴᩈᩣᩈᩩᩴ ᨽᨣᩅᨶ᩠ᨲᩴ ᩋᨬ᩠ᨬᨲᩁᩈ᩠ᨾᩥᩴ ᩁᩩᨠ᩠ᨡᨾᩪᩃᩮ ᨶᩥᩈᩥᨶ᩠ᨶᩴ. ᨴᩥᩈ᩠ᩅᩣᨶ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥᩴᩈᩩ, ᩏᨸᩈᩘᨠᨾᩥᨲ᩠ᩅᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᨶᩥᩈᩦᨴᩥᩴᩈᩩ. ᨲᩮᩈᩴ ᨽᨣᩅᩤ ᩋᨶᩩᨸᩩᨻ᩠ᨻᩥᩴ ᨠᨳᩴ ᨠᨳᩮᩈᩥ, ᩈᩮᨿ᩠ᨿᨳᩥᨴᩴ—  ᨴᩤᨶᨠᨳᩴ …ᨸᩮ…  ᩋᨸᩁᨸ᩠ᨸᨧ᩠ᨧᨿᩣ ᩈᨲ᩠ᨳᩩᩈᩣᩈᨶᩮ ᨽᨣᩅᨶ᩠ᨲᩴ ᩑᨲᨴᩅᩮᩤᨧᩩᩴ—  “ᩋᨽᩥᨠ᩠ᨠᨶ᩠ᨲᩴ, ᨽᨶ᩠ᨲᩮ …ᨸᩮ…  ᩏᨸᩣᩈᨠᩮ ᨶᩮᩣ ᨽᨣᩅᩤ ᨵᩤᩁᩮᨲᩩ ᩋᨩ᩠ᨩᨲᨣ᩠ᨣᩮ ᨸᩣᨱᩩᨸᩮᨲᩴ ᩈᩁᨱᩴ ᨣᨲᩮ”ᨲᩥ. ᩋᨳ ᨡᩮᩣ ᨽᨣᩅᩤ ᨲᩮ ᨸᩩᩁᩥᩈᩮ ᩑᨲᨴᩅᩮᩤᨧ—  “ᨾᩣ ᨡᩮᩣ ᨲᩩᨾ᩠ᩉᩮ, ᩋᩣᩅᩩᩈᩮᩣ, ᩍᨾᩥᨶᩣ ᨾᨣ᩠ᨣᩮᨶ ᨣᨧ᩠ᨨᩥᨲ᩠ᨳ, ᩍᨾᩥᨶᩣ ᨾᨣ᩠ᨣᩮᨶ ᨣᨧ᩠ᨨᨳᩣ”ᨲᩥ ᩋᨬ᩠ᨬᩮᨶ ᨾᨣ᩠ᨣᩮᨶ ᩏᨿ᩠ᨿᩮᩣᨩᩮᩈᩥ.
</Paragraph>

<Paragraph number="1543" book="cula">
ᩋᨳ ᨡᩮᩣ ᩈᩮᩣ ᩑᨠᩮᩣ ᨸᩩᩁᩥᩈᩮᩣ ᨿᩮᨶ ᨴᩮᩅᨴᨲ᩠ᨲᩮᩣ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᨴᩮᩅᨴᨲ᩠ᨲᩴ ᩑᨲᨴᩅᩮᩤᨧ—  “ᨶᩣᩉᩴ, ᨽᨶ᩠ᨲᩮ, ᩈᨠ᩠ᨠᩮᩣᨾᩥ ᨲᩴ ᨽᨣᩅᨶ᩠ᨲᩴ ᨩᩦᩅᩥᨲᩣ ᩅᩮᩤᩁᩮᩣᨸᩮᨲᩩᩴ; ᨾᩉᩥᨴ᩠ᨵᩥᨠᩮᩣ ᩈᩮᩣ ᨽᨣᩅᩤ ᨾᩉᩣᨶᩩᨽᩣᩅᩮᩤ”ᨲᩥ. “ᩋᩃᩴ, ᩋᩣᩅᩩᩈᩮᩣ; ᨾᩣ ᨲ᩠ᩅᩴ ᩈᨾᨱᩴ ᨣᩮᩤᨲᨾᩴ ᨩᩦᩅᩥᨲᩣ ᩅᩮᩤᩁᩮᩣᨸᩮᩈᩥ. ᩋᩉᨾᩮᩅ ᩈᨾᨱᩴ ᨣᩮᩤᨲᨾᩴ ᨩᩦᩅᩥᨲᩣ ᩅᩮᩤᩁᩮᩣᨸᩮᩔᩣᨾᩦ”ᨲᩥ.
</Paragraph>
</Division>