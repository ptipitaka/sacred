---
title: "7.3.2 ᩏᨸᩣᩃᩥᨸᨬ᩠ᩉᩣ"
tableOfContents: false
sidebar:
  order: 2
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="351" book="cula">

<Paragraph number="1593" book="cula">
ᩋᨳ ᨡᩮᩣ ᩋᩣᨿᩈ᩠ᨾᩣ ᩏᨸᩣᩃᩥ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᨶᩥᩈᩦᨴᩥ. ᩑᨠᨾᨶ᩠ᨲᩴ ᨶᩥᩈᩥᨶ᩠ᨶᩮᩣ ᨡᩮᩣ ᩋᩣᨿᩈ᩠ᨾᩣ ᩏᨸᩣᩃᩥ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᩈᩴᨥᩁᩣᨩᩥ ᩈᩴᨥᩁᩣᨩᩦᨲᩥ, ᨽᨶ᩠ᨲᩮ, ᩅᩩᨧ᩠ᨧᨲᩥ. ᨠᩥᨲ᩠ᨲᩣᩅᨲᩣ ᨶᩩ ᨡᩮᩣ, ᨽᨶ᩠ᨲᩮ, ᩈᩴᨥᩁᩣᨩᩥ ᩉᩮᩣᨲᩥ, ᨶᩮᩣ ᨧ ᩈᩴᨥᨽᩮᨴᩮᩤ? ᨠᩥᨲ᩠ᨲᩣᩅᨲᩣ ᨧ ᨸᨶ ᩈᩴᨥᩁᩣᨩᩥ ᨧᩮᩅ ᩉᩮᩣᨲᩥ ᩈᩴᨥᨽᩮᨴᩮᩤ ᨧᩣ”ᨲᩥ?
</Paragraph>

<Paragraph number="1594" book="cula">
“ᩑᨠᨲᩮᩣ, ᩏᨸᩣᩃᩥ, ᩑᨠᩮᩣ ᩉᩮᩣᨲᩥ, ᩑᨠᨲᩮᩣ ᨴ᩠ᩅᩮ, ᨧᨲᩩᨲ᩠ᨳᩮᩣ ᩋᨶᩩᩔᩣᩅᩮᨲᩥ, ᩈᩃᩣᨠᩴ ᨣᩤᩉᩮᨲᩥ—  ‘ᩋᨿᩴ ᨵᨾ᩠ᨾᩮᩣ, ᩋᨿᩴ ᩅᩥᨶᨿᩮᩣ, ᩍᨴᩴ ᩈᨲ᩠ᨳᩩᩈᩣᩈᨶᩴ, ᩍᨾᩴ ᨣᨱ᩠ᩉᨳ, ᩍᨾᩴ ᩁᩮᩣᨧᩮᨳᩣ’ᨲᩥ. ᩑᩅᨾ᩠ᨸᩥ ᨡᩮᩣ, ᩏᨸᩣᩃᩥ, ᩈᩴᨥᩁᩣᨩᩥ ᩉᩮᩣᨲᩥ, ᨶᩮᩣ ᨧ ᩈᩴᨥᨽᩮᨴᩮᩤ. ᩑᨠᨲᩮᩣ, ᩏᨸᩣᩃᩥ, ᨴ᩠ᩅᩮ ᩉᩮᩣᨶ᩠ᨲᩥ, ᩑᨠᨲᩮᩣ ᨴ᩠ᩅᩮ, ᨸᨬ᩠ᨧᨾᩮᩣ ᩋᨶᩩᩔᩣᩅᩮᨲᩥ, ᩈᩃᩣᨠᩴ ᨣᩤᩉᩮᨲᩥ—  ‘ᩋᨿᩴ ᨵᨾ᩠ᨾᩮᩣ, ᩋᨿᩴ ᩅᩥᨶᨿᩮᩣ, ᩍᨴᩴ ᩈᨲ᩠ᨳᩩᩈᩣᩈᨶᩴ, ᩍᨾᩴ ᨣᨱ᩠ᩉᨳ, ᩍᨾᩴ ᩁᩮᩣᨧᩮᨳᩣ’ᨲᩥ. ᩑᩅᨾ᩠ᨸᩥ ᨡᩮᩣ, ᩏᨸᩣᩃᩥ, ᩈᩴᨥᩁᩣᨩᩥ ᩉᩮᩣᨲᩥ, ᨶᩮᩣ ᨧ ᩈᩴᨥᨽᩮᨴᩮᩤ. ᩑᨠᨲᩮᩣ, ᩏᨸᩣᩃᩥ, ᨴ᩠ᩅᩮ ᩉᩮᩣᨶ᩠ᨲᩥ, ᩑᨠᨲᩮᩣ ᨲᨿᩮᩣ, ᨨᨭ᩠ᨮᩮᩣ ᩋᨶᩩᩔᩣᩅᩮᨲᩥ, ᩈᩃᩣᨠᩴ ᨣᩤᩉᩮᨲᩥ—  ‘ᩋᨿᩴ ᨵᨾ᩠ᨾᩮᩣ, ᩋᨿᩴ ᩅᩥᨶᨿᩮᩣ, ᩍᨴᩴ ᩈᨲ᩠ᨳᩩᩈᩣᩈᨶᩴ, ᩍᨾᩴ ᨣᨱ᩠ᩉᨳ, ᩍᨾᩴ ᩁᩮᩣᨧᩮᨳᩣ’ᨲᩥ. ᩑᩅᨾ᩠ᨸᩥ ᨡᩮᩣ, ᩏᨸᩣᩃᩥ, ᩈᩴᨥᩁᩣᨩᩥ ᩉᩮᩣᨲᩥ, ᨶᩮᩣ ᨧ ᩈᩴᨥᨽᩮᨴᩮᩤ. ᩑᨠᨲᩮᩣ, ᩏᨸᩣᩃᩥ, ᨲᨿᩮᩣ ᩉᩮᩣᨶ᩠ᨲᩥ, ᩑᨠᨲᩮᩣ ᨲᨿᩮᩣ, ᩈᨲ᩠ᨲᨾᩮᩣ ᩋᨶᩩᩔᩣᩅᩮᨲᩥ, ᩈᩃᩣᨠᩴ ᨣᩤᩉᩮᨲᩥ—  ‘ᩋᨿᩴ ᨵᨾ᩠ᨾᩮᩣ, ᩋᨿᩴ ᩅᩥᨶᨿᩮᩣ, ᩍᨴᩴ ᩈᨲ᩠ᨳᩩᩈᩣᩈᨶᩴ, ᩍᨾᩴ ᨣᨱ᩠ᩉᨳ, ᩍᨾᩴ ᩁᩮᩣᨧᩮᨳᩣ’ᨲᩥ. ᩑᩅᨾ᩠ᨸᩥ ᨡᩮᩣ, ᩏᨸᩣᩃᩥ, ᩈᩴᨥᩁᩣᨩᩥ ᩉᩮᩣᨲᩥ, ᨶᩮᩣ ᨧ ᩈᩴᨥᨽᩮᨴᩮᩤ. ᩑᨠᨲᩮᩣ, ᩏᨸᩣᩃᩥ, ᨲᨿᩮᩣ ᩉᩮᩣᨶ᩠ᨲᩥ, ᩑᨠᨲᩮᩣ ᨧᨲ᩠ᨲᩣᩁᩮᩣ, ᩋᨭ᩠ᨮᨾᩮᩣ ᩋᨶᩩᩔᩣᩅᩮᨲᩥ, ᩈᩃᩣᨠᩴ ᨣᩤᩉᩮᨲᩥ—  ‘ᩋᨿᩴ ᨵᨾ᩠ᨾᩮᩣ, ᩋᨿᩴ ᩅᩥᨶᨿᩮᩣ, ᩍᨴᩴ ᩈᨲ᩠ᨳᩩᩈᩣᩈᨶᩴ, ᩍᨾᩴ ᨣᨱ᩠ᩉᨳ, ᩍᨾᩴ ᩁᩮᩣᨧᩮᨳᩣ’ᨲᩥ. ᩑᩅᨾ᩠ᨸᩥ ᨡᩮᩣ, ᩏᨸᩣᩃᩥ, ᩈᩴᨥᩁᩣᨩᩥ ᩉᩮᩣᨲᩥ, ᨶᩮᩣ ᨧ ᩈᩴᨥᨽᩮᨴᩮᩤ. ᩑᨠᨲᩮᩣ, ᩏᨸᩣᩃᩥ, ᨧᨲ᩠ᨲᩣᩁᩮᩣ ᩉᩮᩣᨶ᩠ᨲᩥ, ᩑᨠᨲᩮᩣ ᨧᨲ᩠ᨲᩣᩁᩮᩣ, ᨶᩅᨾᩮᩣ ᩋᨶᩩᩔᩣᩅᩮᨲᩥ, ᩈᩃᩣᨠᩴ ᨣᩤᩉᩮᨲᩥ—  ‘ᩋᨿᩴ ᨵᨾ᩠ᨾᩮᩣ, ᩋᨿᩴ ᩅᩥᨶᨿᩮᩣ, ᩍᨴᩴ ᩈᨲ᩠ᨳᩩᩈᩣᩈᨶᩴ, ᩍᨾᩴ ᨣᨱ᩠ᩉᨳ, ᩍᨾᩴ ᩁᩮᩣᨧᩮᨳᩣ’ᨲᩥ. ᩑᩅᩴ ᨡᩮᩣ, ᩏᨸᩣᩃᩥ, ᩈᩴᨥᩁᩣᨩᩥ ᨧᩮᩅ ᩉᩮᩣᨲᩥ ᩈᩴᨥᨽᩮᨴᩮᩤ ᨧ. ᨶᩅᨶ᩠ᨶᩴ ᩅᩤ, ᩏᨸᩣᩃᩥ, ᩋᨲᩥᩁᩮᨠᨶᩅᨶ᩠ᨶᩴ ᩅᩤ ᩈᩴᨥᩁᩣᨩᩥ ᨧᩮᩅ ᩉᩮᩣᨲᩥ ᩈᩴᨥᨽᩮᨴᩮᩤ ᨧ. ᨶ ᨡᩮᩣ, ᩏᨸᩣᩃᩥ, ᨽᩥᨠ᩠ᨡᩩᨶᩦ ᩈᩴᨥᩴ ᨽᩥᨶ᩠ᨴᨲᩥ, ᩋᨸᩥ ᨧ ᨽᩮᨴᩤᨿ ᨸᩁᨠ᩠ᨠᨾᨲᩥ, ᨶ ᩈᩥᨠ᩠ᨡᨾᩣᨶᩣ ᩈᩴᨥᩴ ᨽᩥᨶ᩠ᨴᨲᩥ …ᨸᩮ…  ᨶ ᩈᩣᨾᨱᩮᩁᩮᩣ ᩈᩴᨥᩴ ᨽᩥᨶ᩠ᨴᨲᩥ, ᨶ ᩈᩣᨾᨱᩮᩁᩦ ᩈᩴᨥᩴ ᨽᩥᨶ᩠ᨴᨲᩥ, ᨶ ᩏᨸᩣᩈᨠᩮᩣ ᩈᩴᨥᩴ ᨽᩥᨶ᩠ᨴᨲᩥ, ᨶ ᩏᨸᩣᩈᩥᨠᩣ ᩈᩴᨥᩴ ᨽᩥᨶ᩠ᨴᨲᩥ, ᩋᨸᩥ ᨧ ᨽᩮᨴᩤᨿ ᨸᩁᨠ᩠ᨠᨾᨲᩥ. ᨽᩥᨠ᩠ᨡᩩ ᨡᩮᩣ, ᩏᨸᩣᩃᩥ, ᨸᨠᨲᨲ᩠ᨲᩮᩣ, ᩈᨾᩣᨶᩈᩴᩅᩤᩈᨠᩮᩣ, ᩈᨾᩣᨶᩈᩦᨾᩣᨿᩴ ᨮᩥᨲᩮᩣ, ᩈᩴᨥᩴ ᨽᩥᨶ᩠ᨴᨲᩦ”ᨲᩥ.
</Paragraph>

</Division>
<Division number="352" book="cula">

<Paragraph number="1595" book="cula">
“ᩈᩴᨥᨽᩮᨴᩮᩤ ᩈᩴᨥᨽᩮᨴᩮᩤᨲᩥ, ᨽᨶ᩠ᨲᩮ, ᩅᩩᨧ᩠ᨧᨲᩥ. ᨠᩥᨲ᩠ᨲᩣᩅᨲᩣ ᨶᩩ ᨡᩮᩣ, ᨽᨶ᩠ᨲᩮ, ᩈᩴᨥᩮᩣ ᨽᩥᨶ᩠ᨶᩮᩣ ᩉᩮᩣᨲᩦ”ᨲᩥ?
</Paragraph>

<Paragraph number="1596" book="cula">
“ᩍᨵᩩᨸᩣᩃᩥ, ᨽᩥᨠ᩠ᨡᩪ ᩋᨵᨾ᩠ᨾᩴ ᨵᨾ᩠ᨾᩮᩣᨲᩥ ᨴᩦᨸᩮᨶ᩠ᨲᩥ. (1)
</Paragraph>

<Paragraph number="1597" book="cula">
ᨵᨾ᩠ᨾᩴ ᩋᨵᨾ᩠ᨾᩮᩣᨲᩥ ᨴᩦᨸᩮᨶ᩠ᨲᩥ. (2)
</Paragraph>

<Paragraph number="1598" book="cula">
ᩋᩅᩥᨶᨿᩴ ᩅᩥᨶᨿᩮᩣᨲᩥ ᨴᩦᨸᩮᨶ᩠ᨲᩥ. (3)
</Paragraph>

<Paragraph number="1599" book="cula">
ᩅᩥᨶᨿᩴ ᩋᩅᩥᨶᨿᩮᩣᨲᩥ ᨴᩦᨸᩮᨶ᩠ᨲᩥ. (4)
</Paragraph>

<Paragraph number="1600" book="cula">
ᩋᨽᩣᩈᩥᨲᩴ ᩋᩃᨸᩥᨲᩴ ᨲᨳᩣᨣᨲᩮᨶ ᨽᩣᩈᩥᨲᩴ ᩃᨸᩥᨲᩴ ᨲᨳᩣᨣᨲᩮᨶᩣᨲᩥ ᨴᩦᨸᩮᨶ᩠ᨲᩥ. (5)
</Paragraph>

<Paragraph number="1601" book="cula">
ᨽᩣᩈᩥᨲᩴ ᩃᨸᩥᨲᩴ ᨲᨳᩣᨣᨲᩮᨶ ᩋᨽᩣᩈᩥᨲᩴ ᩋᩃᨸᩥᨲᩴ ᨲᨳᩣᨣᨲᩮᨶᩣᨲᩥ ᨴᩦᨸᩮᨶ᩠ᨲᩥ. (6)
</Paragraph>

<Paragraph number="1602" book="cula">
ᩋᨶᩣᨧᩥᨱ᩠ᨱᩴ ᨲᨳᩣᨣᨲᩮᨶ ᩋᩣᨧᩥᨱ᩠ᨱᩴ ᨲᨳᩣᨣᨲᩮᨶᩣᨲᩥ ᨴᩦᨸᩮᨶ᩠ᨲᩥ. (7)
</Paragraph>

<Paragraph number="1603" book="cula">
ᩋᩣᨧᩥᨱ᩠ᨱᩴ ᨲᨳᩣᨣᨲᩮᨶ ᩋᨶᩣᨧᩥᨱ᩠ᨱᩴ ᨲᨳᩣᨣᨲᩮᨶᩣᨲᩥ ᨴᩦᨸᩮᨶ᩠ᨲᩥ. (8)
</Paragraph>

<Paragraph number="1604" book="cula">
ᩋᨸᨬ᩠ᨬᨲ᩠ᨲᩴ ᨲᨳᩣᨣᨲᩮᨶ ᨸᨬ᩠ᨬᨲ᩠ᨲᩴ ᨲᨳᩣᨣᨲᩮᨶᩣᨲᩥ ᨴᩦᨸᩮᨶ᩠ᨲᩥ. (9)
</Paragraph>

<Paragraph number="1605" book="cula">
ᨸᨬ᩠ᨬᨲ᩠ᨲᩴ ᨲᨳᩣᨣᨲᩮᨶ ᩋᨸᨬ᩠ᨬᨲ᩠ᨲᩴ ᨲᨳᩣᨣᨲᩮᨶᩣᨲᩥ ᨴᩦᨸᩮᨶ᩠ᨲᩥ. (10)
</Paragraph>

<Paragraph number="1606" book="cula">
ᩋᨶᩣᨸᨲ᩠ᨲᩥᩴ ᩋᩣᨸᨲ᩠ᨲᩦᨲᩥ ᨴᩦᨸᩮᨶ᩠ᨲᩥ. (11)
</Paragraph>

<Paragraph number="1607" book="cula">
ᩋᩣᨸᨲ᩠ᨲᩥᩴ ᩋᨶᩣᨸᨲ᩠ᨲᩦᨲᩥ ᨴᩦᨸᩮᨶ᩠ᨲᩥ. (12)
</Paragraph>

<Paragraph number="1608" book="cula">
ᩃᩉᩩᨠᩴ ᩋᩣᨸᨲ᩠ᨲᩥᩴ ᨣᩁᩩᨠᩣ ᩋᩣᨸᨲ᩠ᨲᩦᨲᩥ ᨴᩦᨸᩮᨶ᩠ᨲᩥ. (13)
</Paragraph>

<Paragraph number="1609" book="cula">
ᨣᩁᩩᨠᩴ ᩋᩣᨸᨲ᩠ᨲᩥᩴ ᩃᩉᩩᨠᩣ ᩋᩣᨸᨲ᩠ᨲᩦᨲᩥ ᨴᩦᨸᩮᨶ᩠ᨲᩥ. (14)
</Paragraph>

<Paragraph number="1610" book="cula">
ᩈᩣᩅᩈᩮᩈᩴ ᩋᩣᨸᨲ᩠ᨲᩥᩴ ᩋᨶᩅᩈᩮᩈᩣ ᩋᩣᨸᨲ᩠ᨲᩦᨲᩥ ᨴᩦᨸᩮᨶ᩠ᨲᩥ. (15)
</Paragraph>

<Paragraph number="1611" book="cula">
ᩋᨶᩅᩈᩮᩈᩴ ᩋᩣᨸᨲ᩠ᨲᩥᩴ ᩈᩣᩅᩈᩮᩈᩣ ᩋᩣᨸᨲ᩠ᨲᩦᨲᩥ ᨴᩦᨸᩮᨶ᩠ᨲᩥ. (16)
</Paragraph>

<Paragraph number="1612" book="cula">
ᨴᩩᨭ᩠ᨮᩩᩃᩖᩴ ᩋᩣᨸᨲ᩠ᨲᩥᩴ ᩋᨴᩩᨭ᩠ᨮᩩᩃᩖᩣ ᩋᩣᨸᨲ᩠ᨲᩦᨲᩥ ᨴᩦᨸᩮᨶ᩠ᨲᩥ. (17)
</Paragraph>

<Paragraph number="1613" book="cula">
ᩋᨴᩩᨭ᩠ᨮᩩᩃᩖᩴ ᩋᩣᨸᨲ᩠ᨲᩥᩴ ᨴᩩᨭ᩠ᨮᩩᩃᩖᩣ ᩋᩣᨸᨲ᩠ᨲᩦᨲᩥ ᨴᩦᨸᩮᨶ᩠ᨲᩥ. (18)
</Paragraph>

<Paragraph number="1614" book="cula">
ᨲᩮ ᩍᨾᩮᩉᩥ ᩋᨭ᩠ᨮᩣᩁᩈᩉᩥ ᩅᨲ᩠ᨳᩪᩉᩥ ᩋᨸᨠᩔᨶ᩠ᨲᩥ, ᩋᩅᨸᨠᩔᨶ᩠ᨲᩥ, ᩋᩣᩅᩮᨶᩥᩴ ᩏᨸᩮᩣᩈᨳᩴ ᨠᩁᩮᩣᨶ᩠ᨲᩥ, ᩋᩣᩅᩮᨶᩥᩴ ᨸᩅᩤᩁᨱᩴ ᨠᩁᩮᩣᨶ᩠ᨲᩥ, ᩋᩣᩅᩮᨶᩥᩴ ᩈᩴᨥᨠᨾ᩠ᨾᩴ ᨠᩁᩮᩣᨶ᩠ᨲᩥ. ᩑᨲ᩠ᨲᩣᩅᨲᩣ ᨡᩮᩣ, ᩏᨸᩣᩃᩥ, ᩈᩴᨥᩮᩣ ᨽᩥᨶ᩠ᨶᩮᩣ ᩉᩮᩣᨲᩦ”ᨲᩥ.
</Paragraph>

</Division>
<Division number="353" book="cula">

<Paragraph number="1615" book="cula">
“ᩈᩴᨥᩈᩣᨾᨣ᩠ᨣᩦ ᩈᩴᨥᩈᩣᨾᨣ᩠ᨣᩦᨲᩥ, ᨽᨶ᩠ᨲᩮ, ᩅᩩᨧ᩠ᨧᨲᩥ. ᨠᩥᨲ᩠ᨲᩣᩅᨲᩣ ᨶᩩ ᨡᩮᩣ, ᨽᨶ᩠ᨲᩮ, ᩈᩴᨥᩮᩣ ᩈᨾᨣ᩠ᨣᩮᩤ ᩉᩮᩣᨲᩦ”ᨲᩥ?
</Paragraph>

<Paragraph number="1616" book="cula">
“ᩍᨵᩩᨸᩣᩃᩥ, ᨽᩥᨠ᩠ᨡᩪ ᩋᨵᨾ᩠ᨾᩴ ᩋᨵᨾ᩠ᨾᩮᩣᨲᩥ ᨴᩦᨸᩮᨶ᩠ᨲᩥ. (1)
</Paragraph>

<Paragraph number="1617" book="cula">
ᨵᨾ᩠ᨾᩴ ᨵᨾ᩠ᨾᩮᩣᨲᩥ ᨴᩦᨸᩮᨶ᩠ᨲᩥ. (2)
</Paragraph>

<Paragraph number="1618" book="cula">
ᩋᩅᩥᨶᨿᩴ ᩋᩅᩥᨶᨿᩮᩣᨲᩥ ᨴᩦᨸᩮᨶ᩠ᨲᩥ. (3)
</Paragraph>

<Paragraph number="1619" book="cula">
ᩅᩥᨶᨿᩴ ᩅᩥᨶᨿᩮᩣᨲᩥ ᨴᩦᨸᩮᨶ᩠ᨲᩥ. (4)
</Paragraph>

<Paragraph number="1620" book="cula">
ᩋᨽᩣᩈᩥᨲᩴ ᩋᩃᨸᩥᨲᩴ ᨲᨳᩣᨣᨲᩮᨶ ᩋᨽᩣᩈᩥᨲᩴ ᩋᩃᨸᩥᨲᩴ ᨲᨳᩣᨣᨲᩮᨶᩣᨲᩥ ᨴᩦᨸᩮᨶ᩠ᨲᩥ. (5)
</Paragraph>

<Paragraph number="1621" book="cula">
ᨽᩣᩈᩥᨲᩴ ᩃᨸᩥᨲᩴ ᨲᨳᩣᨣᨲᩮᨶ ᨽᩣᩈᩥᨲᩴ ᩃᨸᩥᨲᩴ ᨲᨳᩣᨣᨲᩮᨶᩣᨲᩥ ᨴᩦᨸᩮᨶ᩠ᨲᩥ. (6)
</Paragraph>

<Paragraph number="1622" book="cula">
ᩋᨶᩣᨧᩥᨱ᩠ᨱᩴ ᨲᨳᩣᨣᨲᩮᨶ ᩋᨶᩣᨧᩥᨱ᩠ᨱᩴ ᨲᨳᩣᨣᨲᩮᨶᩣᨲᩥ ᨴᩦᨸᩮᨶ᩠ᨲᩥ. (7)
</Paragraph>

<Paragraph number="1623" book="cula">
ᩋᩣᨧᩥᨱ᩠ᨱᩴ ᨲᨳᩣᨣᨲᩮᨶ ᩋᩣᨧᩥᨱ᩠ᨱᩴ ᨲᨳᩣᨣᨲᩮᨶᩣᨲᩥ ᨴᩦᨸᩮᨶ᩠ᨲᩥ. (8)
</Paragraph>

<Paragraph number="1624" book="cula">
ᩋᨸᨬ᩠ᨬᨲ᩠ᨲᩴ ᨲᨳᩣᨣᨲᩮᨶ ᩋᨸᨬ᩠ᨬᨲ᩠ᨲᩴ ᨲᨳᩣᨣᨲᩮᨶᩣᨲᩥ ᨴᩦᨸᩮᨶ᩠ᨲᩥ. (9)
</Paragraph>

<Paragraph number="1625" book="cula">
ᨸᨬ᩠ᨬᨲ᩠ᨲᩴ ᨲᨳᩣᨣᨲᩮᨶ ᨸᨬ᩠ᨬᨲ᩠ᨲᩴ ᨲᨳᩣᨣᨲᩮᨶᩣᨲᩥ ᨴᩦᨸᩮᨶ᩠ᨲᩥ. (10)
</Paragraph>

<Paragraph number="1626" book="cula">
ᩋᨶᩣᨸᨲ᩠ᨲᩥᩴ ᩋᨶᩣᨸᨲ᩠ᨲᩦᨲᩥ ᨴᩦᨸᩮᨶ᩠ᨲᩥ. (11)
</Paragraph>

<Paragraph number="1627" book="cula">
ᩋᩣᨸᨲ᩠ᨲᩥᩴ ᩋᩣᨸᨲ᩠ᨲᩦᨲᩥ ᨴᩦᨸᩮᨶ᩠ᨲᩥ. (12)
</Paragraph>

<Paragraph number="1628" book="cula">
ᩃᩉᩩᨠᩴ ᩋᩣᨸᨲ᩠ᨲᩥᩴ ᩃᩉᩩᨠᩣ ᩋᩣᨸᨲ᩠ᨲᩦᨲᩥ ᨴᩦᨸᩮᨶ᩠ᨲᩥ. (13)
</Paragraph>

<Paragraph number="1629" book="cula">
ᨣᩁᩩᨠᩴ ᩋᩣᨸᨲ᩠ᨲᩥᩴ ᨣᩁᩩᨠᩣ ᩋᩣᨸᨲ᩠ᨲᩦᨲᩥ ᨴᩦᨸᩮᨶ᩠ᨲᩥ. (14)
</Paragraph>

<Paragraph number="1630" book="cula">
ᩈᩣᩅᩈᩮᩈᩴ ᩋᩣᨸᨲ᩠ᨲᩥᩴ ᩈᩣᩅᩈᩮᩈᩣ ᩋᩣᨸᨲ᩠ᨲᩦᨲᩥ ᨴᩦᨸᩮᨶ᩠ᨲᩥ. (15)
</Paragraph>

<Paragraph number="1631" book="cula">
ᩋᨶᩅᩈᩮᩈᩴ ᩋᩣᨸᨲ᩠ᨲᩥᩴ ᩋᨶᩅᩈᩮᩈᩣ ᩋᩣᨸᨲ᩠ᨲᩦᨲᩥ ᨴᩦᨸᩮᨶ᩠ᨲᩥ. (16)
</Paragraph>

<Paragraph number="1632" book="cula">
ᨴᩩᨭ᩠ᨮᩩᩃᩖᩴ ᩋᩣᨸᨲ᩠ᨲᩥᩴ ᨴᩩᨭ᩠ᨮᩩᩃᩖᩣ ᩋᩣᨸᨲ᩠ᨲᩦᨲᩥ ᨴᩦᨸᩮᨶ᩠ᨲᩥ. (17)
</Paragraph>

<Paragraph number="1633" book="cula">
ᩋᨴᩩᨭ᩠ᨮᩩᩃᩖᩴ ᩋᩣᨸᨲ᩠ᨲᩥᩴ ᩋᨴᩩᨭ᩠ᨮᩩᩃᩖᩣ ᩋᩣᨸᨲ᩠ᨲᩦᨲᩥ ᨴᩦᨸᩮᨶ᩠ᨲᩥ. (18)
</Paragraph>

<Paragraph number="1634" book="cula">
ᨲᩮ ᩍᨾᩮᩉᩥ ᩋᨭ᩠ᨮᩣᩁᩈᩉᩥ ᩅᨲ᩠ᨳᩪᩉᩥ ᨶ ᩋᨸᨠᩔᨶ᩠ᨲᩥ, ᨶ ᩋᩅᨸᨠᩔᨶ᩠ᨲᩥ, ᨶ ᩋᩣᩅᩮᨶᩥᩴ ᩏᨸᩮᩣᩈᨳᩴ ᨠᩁᩮᩣᨶ᩠ᨲᩥ, ᨶ ᩋᩣᩅᩮᨶᩥᩴ ᨸᩅᩤᩁᨱᩴ ᨠᩁᩮᩣᨶ᩠ᨲᩥ, ᨶ ᩋᩣᩅᩮᨶᩥᩴ ᩈᩴᨥᨠᨾ᩠ᨾᩴ ᨠᩁᩮᩣᨶ᩠ᨲᩥ. ᩑᨲ᩠ᨲᩣᩅᨲᩣ ᨡᩮᩣ, ᩏᨸᩣᩃᩥ, ᩈᩴᨥᩮᩣ ᩈᨾᨣ᩠ᨣᩮᩤ ᩉᩮᩣᨲᩦ”ᨲᩥ.
</Paragraph>

</Division>
<Division number="354" book="cula">

<Paragraph number="1635" book="cula">
“ᩈᨾᨣ᩠ᨣᩴ ᨸᨶ, ᨽᨶ᩠ᨲᩮ, ᩈᩴᨥᩴ ᨽᩥᨶ᩠ᨴᩥᨲ᩠ᩅᩣ ᨠᩥᩴ ᩈᩮᩣ ᨸᩈᩅᨲᩦ”ᨲᩥ? “ᩈᨾᨣ᩠ᨣᩴ ᨡᩮᩣ, ᩏᨸᩣᩃᩥ, ᩈᩴᨥᩴ ᨽᩥᨶ᩠ᨴᩥᨲ᩠ᩅᩣ ᨠᨸ᩠ᨸᨭ᩠ᨮᩥᨠᩴ ᨠᩥᨻ᩠ᨻᩥᩈᩴ ᨸᩈᩅᨲᩥ, ᨠᨸ᩠ᨸᩴ ᨶᩥᩁᨿᨾ᩠ᩉᩥ ᨸᨧ᩠ᨧᨲᩦᨲᩥ.
</Paragraph>

<Paragraph number="1636" type="verses" book="cula">
_ᩋᩣᨸᩣᨿᩥᨠᩮᩣ ᨶᩮᩁᨿᩥᨠᩮᩣ,_  
_ᨠᨸ᩠ᨸᨭ᩠ᨮᩮᩣ ᩈᩴᨥᨽᩮᨴᨠᩮᩣ;_  
_ᩅᨣ᩠ᨣᩁᨲᩮᩣ ᩋᨵᨾ᩠ᨾᨭ᩠ᨮᩮᩣ,_  
_ᨿᩮᩣᨣᨠ᩠ᨡᩮᨾᩣ ᨸᨵᩴᩈᨲᩥ;_  
_ᩈᩴᨥᩴ ᩈᨾᨣ᩠ᨣᩴ ᨽᩥᨶ᩠ᨴᩥᨲ᩠ᩅᩣ,_  
_ᨠᨸ᩠ᨸᩴ ᨶᩥᩁᨿᨾ᩠ᩉᩥ ᨸᨧ᩠ᨧᨲᩦ”ᨲᩥ._  

</Paragraph>

<Paragraph number="1637" book="cula">
“ᨽᩥᨶ᩠ᨶᩴ ᨸᨶ, ᨽᨶ᩠ᨲᩮ, ᩈᩴᨥᩴ ᩈᨾᨣ᩠ᨣᩴ ᨠᨲ᩠ᩅᩣ ᨠᩥᩴ ᩈᩮᩣ ᨸᩈᩅᨲᩦ”ᨲᩥ? “ᨽᩥᨶ᩠ᨶᩴ ᨡᩮᩣ, ᩏᨸᩣᩃᩥ, ᩈᩴᨥᩴ ᩈᨾᨣ᩠ᨣᩴ ᨠᨲ᩠ᩅᩣ ᨻᩕᩉ᩠ᨾᩴ ᨸᩩᨬ᩠ᨬᩴ ᨸᩈᩅᨲᩥ, ᨠᨸ᩠ᨸᩴ ᩈᨣ᩠ᨣᨾ᩠ᩉᩥ ᨾᩮᩣᨴᨲᩦᨲᩥ.
</Paragraph>

<Paragraph number="1638" type="verses" book="cula">
_ᩈᩩᨡᩣ ᩈᩴᨥᩔ ᩈᩣᨾᨣ᩠ᨣᩦ,_  
_ᩈᨾᨣ᩠ᨣᩤᨶᨬ᩠ᨧ ᩋᨶᩩᨣ᩠ᨣᩉᩮᩣ;_  
_ᩈᨾᨣ᩠ᨣᩁᨲᩮᩣ ᨵᨾ᩠ᨾᨭ᩠ᨮᩮᩣ,_  
_ᨿᩮᩣᨣᨠ᩠ᨡᩮᨾᩣ ᨶ ᨵᩴᩈᨲᩥ;_  
_ᩈᩴᨥᩴ ᩈᨾᨣ᩠ᨣᩴ ᨠᨲ᩠ᩅᩣᨶ,_  
_ᨠᨸ᩠ᨸᩴ ᩈᨣ᩠ᨣᨾ᩠ᩉᩥ ᨾᩮᩣᨴᨲᩦ”ᨲᩥ._  

</Paragraph>

</Division>
<Division number="355" book="cula">

<Paragraph number="1639" book="cula">
“ᩈᩥᨿᩣ ᨶᩩ ᨡᩮᩣ, ᨽᨶ᩠ᨲᩮ, ᩈᩴᨥᨽᩮᨴᨠᩮᩣ ᩋᩣᨸᩣᨿᩥᨠᩮᩣ, ᨶᩮᩁᨿᩥᨠᩮᩣ, ᨠᨸ᩠ᨸᨭ᩠ᨮᩮᩣ, ᩋᨲᩮᨠᩥᨧ᩠ᨨᩮᩣ”ᨲᩥ? “ᩈᩥᨿᩣ, ᩏᨸᩣᩃᩥ, ᩈᩴᨥᨽᩮᨴᨠᩮᩣ ᩋᩣᨸᩣᨿᩥᨠᩮᩣ, ᨶᩮᩁᨿᩥᨠᩮᩣ, ᨠᨸ᩠ᨸᨭ᩠ᨮᩮᩣ, ᩋᨲᩮᨠᩥᨧ᩠ᨨᩮᩣ”ᨲᩥ.
</Paragraph>

<Paragraph number="1640" book="cula">
“ᩈᩥᨿᩣ ᨸᨶ, ᨽᨶ᩠ᨲᩮ, ᩈᩴᨥᨽᩮᨴᨠᩮᩣ ᨶ ᩋᩣᨸᩣᨿᩥᨠᩮᩣ, ᨶ ᨶᩮᩁᨿᩥᨠᩮᩣ, ᨶ ᨠᨸ᩠ᨸᨭ᩠ᨮᩮᩣ, ᨶ ᩋᨲᩮᨠᩥᨧ᩠ᨨᩮᩣ”ᨲᩥ? “ᩈᩥᨿᩣ, ᩏᨸᩣᩃᩥ, ᩈᩴᨥᨽᩮᨴᨠᩮᩣ ᨶ ᩋᩣᨸᩣᨿᩥᨠᩮᩣ, ᨶ ᨶᩮᩁᨿᩥᨠᩮᩣ, ᨶ ᨠᨸ᩠ᨸᨭ᩠ᨮᩮᩣ, ᨶ ᩋᨲᩮᨠᩥᨧ᩠ᨨᩮᩣ”ᨲᩥ.
</Paragraph>

<Paragraph number="1641" book="cula">
“ᨠᨲᨾᩮᩣ ᨸᨶ, ᨽᨶ᩠ᨲᩮ, ᩈᩴᨥᨽᩮᨴᨠᩮᩣ ᩋᩣᨸᩣᨿᩥᨠᩮᩣ, ᨶᩮᩁᨿᩥᨠᩮᩣ, ᨠᨸ᩠ᨸᨭ᩠ᨮᩮᩣ, ᩋᨲᩮᨠᩥᨧ᩠ᨨᩮᩣ”ᨲᩥ? “ᩍᨵᩩᨸᩣᩃᩥ, ᨽᩥᨠ᩠ᨡᩩ ᩋᨵᨾ᩠ᨾᩴ ᨵᨾ᩠ᨾᩮᩣᨲᩥ ᨴᩦᨸᩮᨲᩥ. ᨲᩈ᩠ᨾᩥᩴ ᩋᨵᨾ᩠ᨾᨴᩥᨭ᩠ᨮᩥ, ᨽᩮᨴᩮ ᩋᨵᨾ᩠ᨾᨴᩥᨭ᩠ᨮᩥ, ᩅᩥᨶᩥᨵᩤᨿ ᨴᩥᨭ᩠ᨮᩥᩴ, ᩅᩥᨶᩥᨵᩤᨿ ᨡᨶ᩠ᨲᩥᩴ, ᩅᩥᨶᩥᨵᩤᨿ ᩁᩩᨧᩥᩴ, ᩅᩥᨶᩥᨵᩤᨿ ᨽᩣᩅᩴ, ᩋᨶᩩᩔᩣᩅᩮᨲᩥ, ᩈᩃᩣᨠᩴ ᨣᩤᩉᩮᨲᩥ—  ‘ᩋᨿᩴ ᨵᨾ᩠ᨾᩮᩣ, ᩋᨿᩴ ᩅᩥᨶᨿᩮᩣ, ᩍᨴᩴ ᩈᨲ᩠ᨳᩩᩈᩣᩈᨶᩴ, ᩍᨾᩴ ᨣᨱ᩠ᩉᨳ, ᩍᨾᩴ ᩁᩮᩣᨧᩮᨳᩣ’ᨲᩥ. ᩋᨿᨾ᩠ᨸᩥ ᨡᩮᩣ, ᩏᨸᩣᩃᩥ, ᩈᩴᨥᨽᩮᨴᨠᩮᩣ ᩋᩣᨸᩣᨿᩥᨠᩮᩣ, ᨶᩮᩁᨿᩥᨠᩮᩣ, ᨠᨸ᩠ᨸᨭ᩠ᨮᩮᩣ, ᩋᨲᩮᨠᩥᨧ᩠ᨨᩮᩣ.
</Paragraph>

<Paragraph number="1642" book="cula">
ᨸᩩᨶ ᨧᨸᩁᩴ, ᩏᨸᩣᩃᩥ, ᨽᩥᨠ᩠ᨡᩩ ᩋᨵᨾ᩠ᨾᩴ ᨵᨾ᩠ᨾᩮᩣᨲᩥ ᨴᩦᨸᩮᨲᩥ. ᨲᩈ᩠ᨾᩥᩴ ᩋᨵᨾ᩠ᨾᨴᩥᨭ᩠ᨮᩥ, ᨽᩮᨴᩮ ᨵᨾ᩠ᨾᨴᩥᨭ᩠ᨮᩥ, ᩅᩥᨶᩥᨵᩤᨿ ᨴᩥᨭ᩠ᨮᩥᩴ, ᩅᩥᨶᩥᨵᩤᨿ ᨡᨶ᩠ᨲᩥᩴ, ᩅᩥᨶᩥᨵᩤᨿ ᩁᩩᨧᩥᩴ, ᩅᩥᨶᩥᨵᩤᨿ ᨽᩣᩅᩴ, ᩋᨶᩩᩔᩣᩅᩮᨲᩥ, ᩈᩃᩣᨠᩴ ᨣᩤᩉᩮᨲᩥ—  ‘ᩋᨿᩴ ᨵᨾ᩠ᨾᩮᩣ, ᩋᨿᩴ ᩅᩥᨶᨿᩮᩣ, ᩍᨴᩴ ᩈᨲ᩠ᨳᩩᩈᩣᩈᨶᩴ, ᩍᨾᩴ ᨣᨱ᩠ᩉᨳ, ᩍᨾᩴ ᩁᩮᩣᨧᩮᨳᩣ’ᨲᩥ. ᩋᨿᨾ᩠ᨸᩥ ᨡᩮᩣ, ᩏᨸᩣᩃᩥ, ᩈᩴᨥᨽᩮᨴᨠᩮᩣ ᩋᩣᨸᩣᨿᩥᨠᩮᩣ, ᨶᩮᩁᨿᩥᨠᩮᩣ, ᨠᨸ᩠ᨸᨭ᩠ᨮᩮᩣ, ᩋᨲᩮᨠᩥᨧ᩠ᨨᩮᩣ.
</Paragraph>

<Paragraph number="1643" book="cula">
ᨸᩩᨶ ᨧᨸᩁᩴ, ᩏᨸᩣᩃᩥ, ᨽᩥᨠ᩠ᨡᩩ ᩋᨵᨾ᩠ᨾᩴ ᨵᨾ᩠ᨾᩮᩣᨲᩥ ᨴᩦᨸᩮᨲᩥ. ᨲᩈ᩠ᨾᩥᩴ ᩋᨵᨾ᩠ᨾᨴᩥᨭ᩠ᨮᩥ, ᨽᩮᨴᩮ ᩅᩮᨾᨲᩥᨠᩮᩣ, ᩅᩥᨶᩥᨵᩤᨿ ᨴᩥᨭ᩠ᨮᩥᩴ, ᩅᩥᨶᩥᨵᩤᨿ ᨡᨶ᩠ᨲᩥᩴ, ᩅᩥᨶᩥᨵᩤᨿ ᩁᩩᨧᩥᩴ, ᩅᩥᨶᩥᨵᩤᨿ ᨽᩣᩅᩴ, ᩋᨶᩩᩔᩣᩅᩮᨲᩥ, ᩈᩃᩣᨠᩴ ᨣᩤᩉᩮᨲᩥ—  ‘ᩋᨿᩴ ᨵᨾ᩠ᨾᩮᩣ, ᩋᨿᩴ ᩅᩥᨶᨿᩮᩣ, ᩍᨴᩴ ᩈᨲ᩠ᨳᩩᩈᩣᩈᨶᩴ, ᩍᨾᩴ ᨣᨱ᩠ᩉᨳ, ᩍᨾᩴ ᩁᩮᩣᨧᩮᨳᩣ’ᨲᩥ. ᩋᨿᨾ᩠ᨸᩥ ᨡᩮᩣ, ᩏᨸᩣᩃᩥ, ᩈᩴᨥᨽᩮᨴᨠᩮᩣ ᩋᩣᨸᩣᨿᩥᨠᩮᩣ, ᨶᩮᩁᨿᩥᨠᩮᩣ, ᨠᨸ᩠ᨸᨭ᩠ᨮᩮᩣ, ᩋᨲᩮᨠᩥᨧ᩠ᨨᩮᩣ.
</Paragraph>

<Paragraph number="1644" book="cula">
ᨸᩩᨶ ᨧᨸᩁᩴ, ᩏᨸᩣᩃᩥ, ᨽᩥᨠ᩠ᨡᩩ ᩋᨵᨾ᩠ᨾᩴ ᨵᨾ᩠ᨾᩮᩣᨲᩥ ᨴᩦᨸᩮᨲᩥ. ᨲᩈ᩠ᨾᩥᩴ ᨵᨾ᩠ᨾᨴᩥᨭ᩠ᨮᩥ, ᨽᩮᨴᩮ ᩋᨵᨾ᩠ᨾᨴᩥᨭ᩠ᨮᩥ …ᨸᩮ…  ᨲᩈ᩠ᨾᩥᩴ ᨵᨾ᩠ᨾᨴᩥᨭ᩠ᨮᩥ ᨽᩮᨴᩮ ᨵᨾ᩠ᨾᨴᩥᨭ᩠ᨮᩥ. ᨲᩈ᩠ᨾᩥᩴ ᨵᨾ᩠ᨾᨴᩥᨭ᩠ᨮᩥ ᨽᩮᨴᩮ ᩅᩮᨾᨲᩥᨠᩮᩣ. ᨲᩈ᩠ᨾᩥᩴ ᩅᩮᨾᨲᩥᨠᩮᩣ ᨽᩮᨴᩮ ᩋᨵᨾ᩠ᨾᨴᩥᨭ᩠ᨮᩥ. ᨲᩈ᩠ᨾᩥᩴ ᩅᩮᨾᨲᩥᨠᩮᩣ ᨽᩮᨴᩮ ᨵᨾ᩠ᨾᨴᩥᨭ᩠ᨮᩥ. ᨲᩈ᩠ᨾᩥᩴ ᩅᩮᨾᨲᩥᨠᩮᩣ ᨽᩮᨴᩮ ᩅᩮᨾᨲᩥᨠᩮᩣ ᩅᩥᨶᩥᨵᩤᨿ ᨴᩥᨭ᩠ᨮᩥᩴ, ᩅᩥᨶᩥᨵᩤᨿ ᨡᨶ᩠ᨲᩥᩴ, ᩅᩥᨶᩥᨵᩤᨿ ᩁᩩᨧᩥᩴ, ᩅᩥᨶᩥᨵᩤᨿ ᨽᩣᩅᩴ, ᩋᨶᩩᩔᩣᩅᩮᨲᩥ, ᩈᩃᩣᨠᩴ ᨣᩤᩉᩮᨲᩥ—  ‘ᩋᨿᩴ ᨵᨾ᩠ᨾᩮᩣ, ᩋᨿᩴ ᩅᩥᨶᨿᩮᩣ, ᩍᨴᩴ ᩈᨲ᩠ᨳᩩᩈᩣᩈᨶᩴ, ᩍᨾᩴ ᨣᨱ᩠ᩉᨳ, ᩍᨾᩴ ᩁᩮᩣᨧᩮᨳᩣ’ᨲᩥ. ᩋᨿᨾ᩠ᨸᩥ ᨡᩮᩣ, ᩏᨸᩣᩃᩥ, ᩈᩴᨥᨽᩮᨴᨠᩮᩣ ᩋᩣᨸᩣᨿᩥᨠᩮᩣ, ᨶᩮᩁᨿᩥᨠᩮᩣ, ᨠᨸ᩠ᨸᨭ᩠ᨮᩮᩣ, ᩋᨲᩮᨠᩥᨧ᩠ᨨᩮᩣ.
</Paragraph>

<Paragraph number="1645" book="cula">
ᨸᩩᨶ ᨧᨸᩁᩴ, ᩏᨸᩣᩃᩥ, ᨽᩥᨠ᩠ᨡᩩ ᨵᨾ᩠ᨾᩴ ᩋᨵᨾ᩠ᨾᩮᩣᨲᩥ ᨴᩦᨸᩮᨲᩥ …ᨸᩮ…  ᩋᩅᩥᨶᨿᩴ ᩅᩥᨶᨿᩮᩣᨲᩥ ᨴᩦᨸᩮᨲᩥ…  ᩅᩥᨶᨿᩴ ᩋᩅᩥᨶᨿᩮᩣᨲᩥ ᨴᩦᨸᩮᨲᩥ…  ᩋᨽᩣᩈᩥᨲᩴ ᩋᩃᨸᩥᨲᩴ ᨲᨳᩣᨣᨲᩮᨶ ᨽᩣᩈᩥᨲᩴ ᩃᨸᩥᨲᩴ ᨲᨳᩣᨣᨲᩮᨶᩣᨲᩥ ᨴᩦᨸᩮᨲᩥ…  ᨽᩣᩈᩥᨲᩴ ᩃᨸᩥᨲᩴ ᨲᨳᩣᨣᨲᩮᨶ ᩋᨽᩣᩈᩥᨲᩴ ᩋᩃᨸᩥᨲᩴ ᨲᨳᩣᨣᨲᩮᨶᩣᨲᩥ ᨴᩦᨸᩮᨲᩥ…  ᩋᨶᩣᨧᩥᨱ᩠ᨱᩴ ᨲᨳᩣᨣᨲᩮᨶ ᩋᩣᨧᩥᨱ᩠ᨱᩴ ᨲᨳᩣᨣᨲᩮᨶᩣᨲᩥ ᨴᩦᨸᩮᨲᩥ…  ᩋᩣᨧᩥᨱ᩠ᨱᩴ ᨲᨳᩣᨣᨲᩮᨶ ᩋᨶᩣᨧᩥᨱ᩠ᨱᩴ ᨲᨳᩣᨣᨲᩮᨶᩣᨲᩥ ᨴᩦᨸᩮᨲᩥ…  ᩋᨸᨬ᩠ᨬᨲ᩠ᨲᩴ ᨲᨳᩣᨣᨲᩮᨶ ᨸᨬ᩠ᨬᨲ᩠ᨲᩴ ᨲᨳᩣᨣᨲᩮᨶᩣᨲᩥ ᨴᩦᨸᩮᨲᩥ…  ᨸᨬ᩠ᨬᨲ᩠ᨲᩴ ᨲᨳᩣᨣᨲᩮᨶ ᩋᨸᨬ᩠ᨬᨲ᩠ᨲᩴ ᨲᨳᩣᨣᨲᩮᨶᩣᨲᩥ ᨴᩦᨸᩮᨲᩥ…  ᩋᨶᩣᨸᨲ᩠ᨲᩥᩴ ᩋᩣᨸᨲ᩠ᨲᩦᨲᩥ ᨴᩦᨸᩮᨲᩥ…  ᩋᩣᨸᨲ᩠ᨲᩥᩴ ᩋᨶᩣᨸᨲ᩠ᨲᩦᨲᩥ ᨴᩦᨸᩮᨲᩥ…  ᩃᩉᩩᨠᩴ ᩋᩣᨸᨲ᩠ᨲᩥᩴ ᨣᩁᩩᨠᩣ ᩋᩣᨸᨲ᩠ᨲᩦᨲᩥ ᨴᩦᨸᩮᨲᩥ…  ᨣᩁᩩᨠᩴ ᩋᩣᨸᨲ᩠ᨲᩥᩴ ᩃᩉᩩᨠᩣ ᩋᩣᨸᨲ᩠ᨲᩦᨲᩥ ᨴᩦᨸᩮᨲᩥ…  ᩈᩣᩅᩈᩮᩈᩴ ᩋᩣᨸᨲ᩠ᨲᩥᩴ ᩋᨶᩅᩈᩮᩈᩣ ᩋᩣᨸᨲ᩠ᨲᩦᨲᩥ ᨴᩦᨸᩮᨲᩥ…  ᩋᨶᩅᩈᩮᩈᩴ ᩋᩣᨸᨲ᩠ᨲᩥᩴ ᩈᩣᩅᩈᩮᩈᩣ ᩋᩣᨸᨲ᩠ᨲᩦᨲᩥ ᨴᩦᨸᩮᨲᩥ…  ᨴᩩᨭ᩠ᨮᩩᩃᩖᩴ ᩋᩣᨸᨲ᩠ᨲᩥᩴ ᩋᨴᩩᨭ᩠ᨮᩩᩃᩖᩣ ᩋᩣᨸᨲ᩠ᨲᩦᨲᩥ ᨴᩦᨸᩮᨲᩥ…  ᩋᨴᩩᨭ᩠ᨮᩩᩃᩖᩴ ᩋᩣᨸᨲ᩠ᨲᩥᩴ ᨴᩩᨭ᩠ᨮᩩᩃᩖᩣ ᩋᩣᨸᨲ᩠ᨲᩦᨲᩥ ᨴᩦᨸᩮᨲᩥ…  ᨲᩈ᩠ᨾᩥᩴ ᩋᨵᨾ᩠ᨾᨴᩥᨭ᩠ᨮᩥ, ᨽᩮᨴᩮ ᩋᨵᨾ᩠ᨾᨴᩥᨭ᩠ᨮᩥ …ᨸᩮ…  ᨲᩈ᩠ᨾᩥᩴ ᩋᨵᨾ᩠ᨾᨴᩥᨭ᩠ᨮᩥ, ᨽᩮᨴᩮ ᨵᨾ᩠ᨾᨴᩥᨭ᩠ᨮᩥ…  ᨲᩈ᩠ᨾᩥᩴ ᩋᨵᨾ᩠ᨾᨴᩥᨭ᩠ᨮᩥ, ᨽᩮᨴᩮ ᩅᩮᨾᨲᩥᨠᩮᩣ…  ᨲᩈ᩠ᨾᩥᩴ ᨵᨾ᩠ᨾᨴᩥᨭ᩠ᨮᩥ, ᨽᩮᨴᩮ ᩋᨵᨾ᩠ᨾᨴᩥᨭ᩠ᨮᩥ…  ᨲᩈ᩠ᨾᩥᩴ ᨵᨾ᩠ᨾᨴᩥᨭ᩠ᨮᩥ, ᨽᩮᨴᩮ ᨵᨾ᩠ᨾᨴᩥᨭ᩠ᨮᩥ…  ᨲᩈ᩠ᨾᩥᩴ ᨵᨾ᩠ᨾᨴᩥᨭ᩠ᨮᩥ, ᨽᩮᨴᩮ ᩅᩮᨾᨲᩥᨠᩮᩣ…  ᨲᩈ᩠ᨾᩥᩴ ᩅᩮᨾᨲᩥᨠᩮᩣ, ᨽᩮᨴᩮ ᩋᨵᨾ᩠ᨾᨴᩥᨭ᩠ᨮᩥ…  ᨲᩈ᩠ᨾᩥᩴ ᩅᩮᨾᨲᩥᨠᩮᩣ, ᨽᩮᨴᩮ ᨵᨾ᩠ᨾᨴᩥᨭ᩠ᨮᩥ…  ᨲᩈ᩠ᨾᩥᩴ ᩅᩮᨾᨲᩥᨠᩮᩣ, ᨽᩮᨴᩮ ᩅᩮᨾᨲᩥᨠᩮᩣ, ᩅᩥᨶᩥᨵᩤᨿ ᨴᩥᨭ᩠ᨮᩥᩴ, ᩅᩥᨶᩥᨵᩤᨿ ᨡᨶ᩠ᨲᩥᩴ, ᩅᩥᨶᩥᨵᩤᨿ ᩁᩩᨧᩥᩴ, ᩅᩥᨶᩥᨵᩤᨿ ᨽᩣᩅᩴ, ᩋᨶᩩᩔᩣᩅᩮᨲᩥ, ᩈᩃᩣᨠᩴ ᨣᩤᩉᩮᨲᩥ—  ‘ᩋᨿᩴ ᨵᨾ᩠ᨾᩮᩣ, ᩋᨿᩴ ᩅᩥᨶᨿᩮᩣ, ᩍᨴᩴ ᩈᨲ᩠ᨳᩩᩈᩣᩈᨶᩴ, ᩍᨾᩴ ᨣᨱ᩠ᩉᨳ, ᩍᨾᩴ ᩁᩮᩣᨧᩮᨳᩣ’ᨲᩥ. ᩋᨿᨾ᩠ᨸᩥ ᨡᩮᩣ, ᩏᨸᩣᩃᩥ, ᩈᩴᨥᨽᩮᨴᨠᩮᩣ ᩋᩣᨸᩣᨿᩥᨠᩮᩣ, ᨶᩮᩁᨿᩥᨠᩮᩣ, ᨠᨸ᩠ᨸᨭ᩠ᨮᩮᩣ, ᩋᨲᩮᨠᩥᨧ᩠ᨨᩮᩣ”ᨲᩥ.
</Paragraph>

<Paragraph number="1646" book="cula">
“ᨠᨲᨾᩮᩣ ᨸᨶ, ᨽᨶ᩠ᨲᩮ, ᩈᩴᨥᨽᩮᨴᨠᩮᩣ ᨶ ᩋᩣᨸᩣᨿᩥᨠᩮᩣ, ᨶ ᨶᩮᩁᨿᩥᨠᩮᩣ, ᨶ ᨠᨸ᩠ᨸᨭ᩠ᨮᩮᩣ, ᨶ ᩋᨲᩮᨠᩥᨧ᩠ᨨᩮᩣ”ᨲᩥ? “ᩍᨵᩩᨸᩣᩃᩥ, ᨽᩥᨠ᩠ᨡᩩ ᩋᨵᨾ᩠ᨾᩴ ᨵᨾ᩠ᨾᩮᩣᨲᩥ ᨴᩦᨸᩮᨲᩥ. ᨲᩈ᩠ᨾᩥᩴ ᨵᨾ᩠ᨾᨴᩥᨭ᩠ᨮᩥ, ᨽᩮᨴᩮ ᨵᨾ᩠ᨾᨴᩥᨭ᩠ᨮᩥ, ᩋᩅᩥᨶᩥᨵᩤᨿ ᨴᩥᨭ᩠ᨮᩥᩴ, ᩋᩅᩥᨶᩥᨵᩤᨿ ᨡᨶ᩠ᨲᩥᩴ, ᩋᩅᩥᨶᩥᨵᩤᨿ ᩁᩩᨧᩥᩴ, ᩋᩅᩥᨶᩥᨵᩤᨿ ᨽᩣᩅᩴ, ᩋᨶᩩᩔᩣᩅᩮᨲᩥ, ᩈᩃᩣᨠᩴ ᨣᩤᩉᩮᨲᩥ—  ‘ᩋᨿᩴ ᨵᨾ᩠ᨾᩮᩣ, ᩋᨿᩴ ᩅᩥᨶᨿᩮᩣ, ᩍᨴᩴ ᩈᨲ᩠ᨳᩩᩈᩣᩈᨶᩴ, ᩍᨾᩴ ᨣᨱ᩠ᩉᨳ, ᩍᨾᩴ ᩁᩮᩣᨧᩮᨳᩣ’ᨲᩥ. ᩋᨿᨾ᩠ᨸᩥ ᨡᩮᩣ, ᩏᨸᩣᩃᩥ, ᩈᩴᨥᨽᩮᨴᨠᩮᩣ ᨶ ᩋᩣᨸᩣᨿᩥᨠᩮᩣ, ᨶ ᨶᩮᩁᨿᩥᨠᩮᩣ, ᨶ ᨠᨸ᩠ᨸᨭ᩠ᨮᩮᩣ, ᨶ ᩋᨲᩮᨠᩥᨧ᩠ᨨᩮᩣ.
</Paragraph>

<Paragraph number="1647" book="cula">
ᨸᩩᨶ ᨧᨸᩁᩴ, ᩏᨸᩣᩃᩥ, ᨽᩥᨠ᩠ᨡᩩ ᨵᨾ᩠ᨾᩴ ᩋᨵᨾ᩠ᨾᩮᩣᨲᩥ ᨴᩦᨸᩮᨲᩥ …ᨸᩮ…  ᨴᩩᨭ᩠ᨮᩩᩃᩖᩴ ᩋᩣᨸᨲ᩠ᨲᩥᩴ ᩋᨴᩩᨭ᩠ᨮᩩᩃᩖᩣ ᩋᩣᨸᨲ᩠ᨲᩦᨲᩥ ᨴᩦᨸᩮᨲᩥ. ᨲᩈ᩠ᨾᩥᩴ ᨵᨾ᩠ᨾᨴᩥᨭ᩠ᨮᩥ, ᨽᩮᨴᩮ ᨵᨾ᩠ᨾᨴᩥᨭ᩠ᨮᩥ, ᩋᩅᩥᨶᩥᨵᩤᨿ ᨴᩥᨭ᩠ᨮᩥᩴ, ᩋᩅᩥᨶᩥᨵᩤᨿ ᨡᨶ᩠ᨲᩥᩴ, ᩋᩅᩥᨶᩥᨵᩤᨿ ᩁᩩᨧᩥᩴ, ᩋᩅᩥᨶᩥᨵᩤᨿ ᨽᩣᩅᩴ, ᩋᨶᩩᩔᩣᩅᩮᨲᩥ, ᩈᩃᩣᨠᩴ ᨣᩤᩉᩮᨲᩥ—  ‘ᩋᨿᩴ ᨵᨾ᩠ᨾᩮᩣ, ᩋᨿᩴ ᩅᩥᨶᨿᩮᩣ, ᩍᨴᩴ ᩈᨲ᩠ᨳᩩᩈᩣᩈᨶᩴ, ᩍᨾᩴ ᨣᨱ᩠ᩉᨳ, ᩍᨾᩴ ᩁᩮᩣᨧᩮᨳᩣ’ᨲᩥ. ᩋᨿᨾ᩠ᨸᩥ ᨡᩮᩣ, ᩏᨸᩣᩃᩥ, ᩈᩴᨥᨽᩮᨴᨠᩮᩣ ᨶ ᩋᩣᨸᩣᨿᩥᨠᩮᩣ, ᨶ ᨶᩮᩁᨿᩥᨠᩮᩣ, ᨶ ᨠᨸ᩠ᨸᨭ᩠ᨮᩮᩣ, ᨶ ᩋᨲᩮᨠᩥᨧ᩠ᨨᩮᩣ”ᨲᩥ.

</Paragraph>
</Division>

<Paragraph number="1648" type="center" book="cula">
ᨲᨲᩥᨿᨽᩣᨱᩅᩤᩁᩮᩣ ᨶᩥᨭ᩠ᨮᩥᨲᩮᩣ.

  
ᩈᩴᨥᨽᩮᨴᨠᨠ᩠ᨡᨶ᩠ᨵᨠᩮᩣ ᩈᨲ᩠ᨲᨾᩮᩣ.



</Paragraph>

<Paragraph number="1649" type="center" book="cula">
ᨲᩔᩩᨴ᩠ᨴᩤᨶᩴ


</Paragraph>

<Paragraph number="1650" type="verses" book="cula">
_ᩋᨶᩩᨸᩥᨿᩮ ᩋᨽᩥᨬ᩠ᨬᩣᨲᩣ,_  
_ᩈᩩᨡᩩᨾᩣᩃᩮᩣ ᨶ ᩍᨧ᩠ᨨᨲᩥ;_  
_ᨠᩈᩣ ᩅᨸᩣ ᩋᨽᩥ ᨶᩥᨶ᩠ᨶᩮ,_  
_ᨶᩥᨴ᩠ᨵᩤ ᩃᩣᩅᩮ ᨧ ᩏᨻ᩠ᨻᩉᩮ._  

</Paragraph>

<Paragraph number="1651" type="verses" book="cula">
_ᨸᩩᨬ᩠ᨩᨾᨴ᩠ᨴᨸᩃᩣᩃᨬ᩠ᨧ,_  
_ᨽᩩᩈᩒᨹᩩᨱᨶᩦᩉᩁᩮ;_  
_ᩋᩣᨿᨲᩥᨾ᩠ᨸᩥ ᨶ ᨡᩦᨿᨶ᩠ᨲᩥ,_  
_ᨸᩥᨲᩁᩮᩣ ᨧ ᨸᩥᨲᩣᨾᩉᩣ._  

</Paragraph>

<Paragraph number="1652" type="verses" book="cula">
_ᨽᨴ᩠ᨴᩥᨿᩮᩣ ᩋᨶᩩᩁᩩᨴ᩠ᨵᩮᩤ ᨧ,_  
_ᩋᩣᨶᨶ᩠ᨴᩮᩣ ᨽᨣᩩ ᨠᩥᨾᩥᩃᩮᩣ;_  
_ᩈᨠ᩠ᨿᨾᩣᨶᩮᩣ ᨧ ᨠᩮᩣᩈᨾ᩠ᨻᩥᩴ,_  
_ᨸᩁᩥᩉᩣᨿᩥ ᨠᨠᩩᨵᩮᨶ ᨧ._  

</Paragraph>

<Paragraph number="1653" type="verses" book="cula">
_ᨸᨠᩣᩈᩮᩈᩥ ᨸᩥᨲᩩᨶᩮᩣ ᨧ,_  
_ᨸᩩᩁᩥᩈᩮ ᩈᩥᩃᩴ ᨶᩣᩊᩣᨣᩥᩁᩥᩴ;_  
_ᨲᩥᨠᨸᨬ᩠ᨧᨣᩁᩩᨠᩮᩣ ᨡᩮᩣ,_  
_ᨽᩥᨶ᩠ᨴᩥ ᨳᩩᩃᩖᨧ᩠ᨧᨿᩮᨶ ᨧ;_  
_ᨲᨿᩮᩣ ᩋᨭ᩠ᨮ ᨸᩩᨶ ᨲᩦᨱᩥ,_  
_ᩁᩣᨩᩥ ᨽᩮᨴᩤ ᩈᩥᨿᩣ ᨶᩩ ᨡᩮᩣᨲᩥ._  


</Paragraph>

<Paragraph number="1654" type="center" book="cula">
ᩈᩴᨥᨽᩮᨴᨠᨠ᩠ᨡᨶ᩠ᨵᨠᩮᩣ ᨶᩥᨭ᩠ᨮᩥᨲᩮᩣ.
</Paragraph>