---
title: "4.9.2 ᩏᨻ᩠ᨻᩣᩉᩥᨠᩣᨿᩅᩪᨸᩈᨾᨶ"
tableOfContents: false
sidebar:
  order: 2
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="231" book="cula">

<Paragraph number="944" book="cula">
ᨲᩮᩉᩥ ᨧᩮ, ᨽᩥᨠ᩠ᨡᩅᩮ, ᨽᩥᨠ᩠ᨡᩪᩉᩥ ᨲᩈ᩠ᨾᩥᩴ ᩋᨵᩥᨠᩁᨱᩮ ᩅᩥᨶᩥᨧ᩠ᨨᩥᨿᨾᩣᨶᩮ ᩋᨶᨶ᩠ᨲᩣᨶᩥ ᨧᩮᩅ ᨽᩔᩣᨶᩥ ᨩᩣᨿᨶ᩠ᨲᩥ, ᨶ ᨧᩮᨠᩔ ᨽᩣᩈᩥᨲᩔ ᩋᨲ᩠ᨳᩮᩣ ᩅᩥᨬ᩠ᨬᩣᨿᨲᩥ, ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩑᩅᩁᩪᨸᩴ ᩋᨵᩥᨠᩁᨱᩴ ᩏᨻ᩠ᨻᩣᩉᩥᨠᩣᨿ ᩅᩪᨸᩈᨾᩮᨲᩩᩴ. ᨴᩈᩉᩘᨣᩮᩉᩥ ᩈᨾᨶ᩠ᨶᩣᨣᨲᩮᩣ ᨽᩥᨠ᩠ᨡᩩ ᩏᨻ᩠ᨻᩣᩉᩥᨠᩣᨿ ᩈᨾ᩠ᨾᨶ᩠ᨶᩥᨲᨻ᩠ᨻᩮᩣ—  ᩈᩦᩃᩅᩤ ᩉᩮᩣᨲᩥ, ᨸᩣᨲᩥᨾᩮᩣᨠ᩠ᨡᩈᩴᩅᩁᩈᩴᩅᩩᨲᩮᩣ ᩅᩥᩉᩁᨲᩥ ᩋᩣᨧᩣᩁᨣᩮᩤᨧᩁᩈᨾ᩠ᨸᨶ᩠ᨶᩮᩣ ᩋᨱᩩᨾᨲ᩠ᨲᩮᩈᩩ ᩅᨩ᩠ᨩᩮᩈᩩ ᨽᨿᨴᩔᩣᩅᩦ, ᩈᨾᩣᨴᩤᨿ ᩈᩥᨠ᩠ᨡᨲᩥ ᩈᩥᨠ᩠ᨡᩣᨸᨴᩮᩈᩩ; ᨻᩉᩩᩔᩩᨲᩮᩣ ᩉᩮᩣᨲᩥ ᩈᩩᨲᨵᩁᩮᩣ ᩈᩩᨲᩈᨶ᩠ᨶᩥᨧᨿᩮᩣ, ᨿᩮ ᨲᩮ ᨵᨾ᩠ᨾᩣ ᩋᩣᨴᩥᨠᩃ᩠ᨿᩣᨱᩣ ᨾᨩ᩠ᨫᩮᨠᩃ᩠ᨿᩣᨱᩣ ᨸᩁᩥᨿᩮᩣᩈᩣᨶᨠᩃ᩠ᨿᩣᨱᩣ ᩈᩣᨲ᩠ᨳᩴ ᩈᨻ᩠ᨿᨬ᩠ᨩᨶᩴ ᨠᩮᩅᩃᨸᩁᩥᨸᩩᨱ᩠ᨱᩴ ᨸᩁᩥᩈᩩᨴ᩠ᨵᩴ ᨻᩕᩉ᩠ᨾᨧᩁᩥᨿᩴ ᩋᨽᩥᩅᨴᨶ᩠ᨲᩥ, ᨲᨳᩣᩁᩪᨸᩔ ᨵᨾ᩠ᨾᩣ ᨻᩉᩩᩔᩩᨲᩣ ᩉᩮᩣᨶ᩠ᨲᩥ, ᨵᩤᨲᩣ ᩅᨧᩈᩣ ᨸᩁᩥᨧᩥᨲᩣ ᨾᨶᩈᩣᨶᩩᨸᩮᨠ᩠ᨡᩥᨲᩣ ᨴᩥᨭ᩠ᨮᩥᨿᩣ ᩈᩩᨸ᩠ᨸᨭᩥᩅᩥᨴ᩠ᨵᩤ; ᩏᨽᨿᩣᨶᩥ ᨡᩮᩣ ᨸᨶᩔ ᨸᩣᨲᩥᨾᩮᩣᨠ᩠ᨡᩣᨶᩥ ᩅᩥᨲ᩠ᨳᩣᩁᩮᨶ ᩈ᩠ᩅᩣᨣᨲᩣᨶᩥ ᩉᩮᩣᨶ᩠ᨲᩥ ᩈᩩᩅᩥᨽᨲ᩠ᨲᩣᨶᩥ ᩈᩩᨸ᩠ᨸᩅᨲ᩠ᨲᩦᨶᩥ ᩈᩩᩅᩥᨶᩥᨧ᩠ᨨᩥᨲᩣᨶᩥ ᩈᩩᨲ᩠ᨲᩈᩮᩣ ᩋᨶᩩᨻ᩠ᨿᨬ᩠ᨩᨶᩈᩮᩣ; ᩅᩥᨶᨿᩮ ᨡᩮᩣ ᨸᨶ ᨮᩥᨲᩮᩣ ᩉᩮᩣᨲᩥ ᩋᩈᩴᩉᩦᩁᩮᩣ; ᨸᨭᩥᨻᩃᩮᩣ ᩉᩮᩣᨲᩥ ᩏᨽᩮᩣ ᩋᨲ᩠ᨳᨸᨧ᩠ᨧᨲ᩠ᨳᩥᨠᩮ ᩋᩔᩣᩈᩮᨲᩩᩴ ᩈᨬ᩠ᨬᩣᨸᩮᨲᩩᩴ ᨶᩥᨩ᩠ᨫᩣᨸᩮᨲᩩᩴ ᨸᩮᨠ᩠ᨡᩮᨲᩩᩴ ᨸᩈᩣᨴᩮᨲᩩᩴ; ᩋᨵᩥᨠᩁᨱᩈᨾᩩᨸ᩠ᨸᩣᨴᩅᩪᨸᩈᨾᨶᨠᩩᩈᩃᩮᩣ ᩉᩮᩣᨲᩥ; ᩋᨵᩥᨠᩁᨱᩴ ᨩᩣᨶᩣᨲᩥ; ᩋᨵᩥᨠᩁᨱᩈᨾᩩᨴᨿᩴ ᨩᩣᨶᩣᨲᩥ; ᩋᨵᩥᨠᩁᨱᨶᩥᩁᩮᩣᨵᩴ ᨩᩣᨶᩣᨲᩥ; ᩋᨵᩥᨠᩁᨱᨶᩥᩁᩮᩣᨵᨣᩤᨾᩥᨶᩥᨸᨭᩥᨸᨴᩴ ᨩᩣᨶᩣᨲᩥ. ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩍᨾᩮᩉᩥ ᨴᩈᩉᩘᨣᩮᩉᩥ ᩈᨾᨶ᩠ᨶᩣᨣᨲᩴ ᨽᩥᨠ᩠ᨡᩩᩴ ᩏᨻ᩠ᨻᩣᩉᩥᨠᩣᨿ ᩈᨾ᩠ᨾᨶ᩠ᨶᩥᨲᩩᩴ. ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩈᨾ᩠ᨾᨶ᩠ᨶᩥᨲᨻ᩠ᨻᩮᩣ. ᨸᨮᨾᩴ ᨽᩥᨠ᩠ᨡᩩ ᨿᩣᨧᩥᨲᨻ᩠ᨻᩮᩣ, ᨿᩣᨧᩥᨲ᩠ᩅᩣ ᨻ᩠ᨿᨲ᩠ᨲᩮᨶ ᨽᩥᨠ᩠ᨡᩩᨶᩣ ᨸᨭᩥᨻᩃᩮᨶ ᩈᩴᨥᩮᩣ ᨬᩣᨸᩮᨲᨻ᩠ᨻᩮᩣ—
</Paragraph>

</Division>
<Division number="232" book="cula">

<Paragraph number="945" book="cula">
‘ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩋᨾ᩠ᩉᩣᨠᩴ ᩍᨾᩈ᩠ᨾᩥᩴ ᩋᨵᩥᨠᩁᨱᩮ ᩅᩥᨶᩥᨧ᩠ᨨᩥᨿᨾᩣᨶᩮ ᩋᨶᨶ᩠ᨲᩣᨶᩥ ᨧᩮᩅ ᨽᩔᩣᨶᩥ ᨩᩣᨿᨶ᩠ᨲᩥ, ᨶ ᨧᩮᨠᩔ ᨽᩣᩈᩥᨲᩔ ᩋᨲ᩠ᨳᩮᩣ ᩅᩥᨬ᩠ᨬᩣᨿᨲᩥ. ᨿᨴᩥ ᩈᩴᨥᩔ ᨸᨲ᩠ᨲᨠᩃᩖᩴ, ᩈᩴᨥᩮᩣ ᩍᨲ᩠ᨳᨶ᩠ᨶᩣᨾᨬ᩠ᨧ ᩍᨲ᩠ᨳᨶ᩠ᨶᩣᨾᨬ᩠ᨧ ᨽᩥᨠ᩠ᨡᩩᩴ ᩈᨾ᩠ᨾᨶ᩠ᨶᩮᨿ᩠ᨿ ᩏᨻ᩠ᨻᩣᩉᩥᨠᩣᨿ ᩍᨾᩴ ᩋᨵᩥᨠᩁᨱᩴ ᩅᩪᨸᩈᨾᩮᨲᩩᩴ. ᩑᩈᩣ ᨬᨲ᩠ᨲᩥ.
</Paragraph>

<Paragraph number="946" book="cula">
ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩋᨾ᩠ᩉᩣᨠᩴ ᩍᨾᩈ᩠ᨾᩥᩴ ᩋᨵᩥᨠᩁᨱᩮ ᩅᩥᨶᩥᨧ᩠ᨨᩥᨿᨾᩣᨶᩮ ᩋᨶᨶ᩠ᨲᩣᨶᩥ ᨧᩮᩅ ᨽᩔᩣᨶᩥ ᨩᩣᨿᨶ᩠ᨲᩥ, ᨶ ᨧᩮᨠᩔ ᨽᩣᩈᩥᨲᩔ ᩋᨲ᩠ᨳᩮᩣ ᩅᩥᨬ᩠ᨬᩣᨿᨲᩥ. ᩈᩴᨥᩮᩣ ᩍᨲ᩠ᨳᨶ᩠ᨶᩣᨾᨬ᩠ᨧ ᩍᨲ᩠ᨳᨶ᩠ᨶᩣᨾᨬ᩠ᨧ ᨽᩥᨠ᩠ᨡᩩᩴ ᩈᨾ᩠ᨾᨶ᩠ᨶᨲᩥ ᩏᨻ᩠ᨻᩣᩉᩥᨠᩣᨿ ᩍᨾᩴ ᩋᨵᩥᨠᩁᨱᩴ ᩅᩪᨸᩈᨾᩮᨲᩩᩴ. ᨿᩔᩣᨿᩈ᩠ᨾᨲᩮᩣ ᨡᨾᨲᩥ ᩍᨲ᩠ᨳᨶ᩠ᨶᩣᨾᩔ ᨧ ᩍᨲ᩠ᨳᨶ᩠ᨶᩣᨾᩔ ᨧ ᨽᩥᨠ᩠ᨡᩩᨶᩮᩣ ᩈᨾ᩠ᨾᩩᨲᩥ ᩏᨻ᩠ᨻᩣᩉᩥᨠᩣᨿ ᩍᨾᩴ ᩋᨵᩥᨠᩁᨱᩴ ᩅᩪᨸᩈᨾᩮᨲᩩᩴ, ᩈᩮᩣ ᨲᩩᨱ᩠ᩉᩔ; ᨿᩔ ᨶᨠ᩠ᨡᨾᨲᩥ, ᩈᩮᩣ ᨽᩣᩈᩮᨿ᩠ᨿ.
</Paragraph>

<Paragraph number="947" book="cula">
ᩈᨾ᩠ᨾᨲᩮᩣ ᩈᩴᨥᩮᨶ ᩍᨲ᩠ᨳᨶ᩠ᨶᩣᨾᩮᩣ ᨧ ᩍᨲ᩠ᨳᨶ᩠ᨶᩣᨾᩮᩣ ᨧ ᨽᩥᨠ᩠ᨡᩩ ᩏᨻ᩠ᨻᩣᩉᩥᨠᩣᨿ ᩍᨾᩴ ᩋᨵᩥᨠᩁᨱᩴ ᩅᩪᨸᩈᨾᩮᨲᩩᩴ. ᨡᨾᨲᩥ ᩈᩴᨥᩔ, ᨲᩈ᩠ᨾᩣ ᨲᩩᨱ᩠ᩉᩦ, ᩑᩅᨾᩮᨲᩴ ᨵᩤᩁᨿᩣᨾᩦ’ᨲᩥ.
</Paragraph>

<Paragraph number="948" book="cula">
ᨲᩮ ᨧᩮ, ᨽᩥᨠ᩠ᨡᩅᩮ, ᨽᩥᨠ᩠ᨡᩪ ᩈᨠ᩠ᨠᩮᩣᨶ᩠ᨲᩥ ᨲᩴ ᩋᨵᩥᨠᩁᨱᩴ ᩏᨻ᩠ᨻᩣᩉᩥᨠᩣᨿ ᩅᩪᨸᩈᨾᩮᨲᩩᩴ, ᩍᨴᩴ ᩅᩩᨧ᩠ᨧᨲᩥ, ᨽᩥᨠ᩠ᨡᩅᩮ, ᩋᨵᩥᨠᩁᨱᩴ ᩅᩪᨸᩈᨶ᩠ᨲᩴ. ᨠᩮᨶ ᩅᩪᨸᩈᨶ᩠ᨲᩴ? ᩈᨾ᩠ᨾᩩᨡᩣᩅᩥᨶᨿᩮᨶ. ᨠᩥᨬ᩠ᨧ ᨲᨲ᩠ᨳ ᩈᨾ᩠ᨾᩩᨡᩣᩅᩥᨶᨿᩈ᩠ᨾᩥᩴ? ᨵᨾ᩠ᨾᩈᨾ᩠ᨾᩩᨡᨲᩣ, ᩅᩥᨶᨿᩈᨾ᩠ᨾᩩᨡᨲᩣ, ᨸᩩᨣ᩠ᨣᩃᩈᨾ᩠ᨾᩩᨡᨲᩣ …ᨸᩮ…  ᩑᩅᩴ ᩅᩪᨸᩈᨶ᩠ᨲᨬ᩠ᨧᩮ, ᨽᩥᨠ᩠ᨡᩅᩮ, ᩋᨵᩥᨠᩁᨱᩴ ᨠᩣᩁᨠᩮᩣ ᩏᨠ᩠ᨠᩮᩣᨭᩮᨲᩥ, ᩏᨠ᩠ᨠᩮᩣᨭᨶᨠᩴ ᨸᩣᨧᩥᨲ᩠ᨲᩥᨿᩴ.
</Paragraph>

</Division>
<Division number="233" book="cula">

<Paragraph number="949" book="cula">
ᨲᩮᩉᩥ ᨧᩮ, ᨽᩥᨠ᩠ᨡᩅᩮ, ᨽᩥᨠ᩠ᨡᩪᩉᩥ ᨲᩈ᩠ᨾᩥᩴ ᩋᨵᩥᨠᩁᨱᩮ ᩅᩥᨶᩥᨧ᩠ᨨᩥᨿᨾᩣᨶᩮ ᨲᨲᩕᩣᩔ ᨽᩥᨠ᩠ᨡᩩ ᨵᨾ᩠ᨾᨠᨳᩥᨠᩮᩣ, ᨲᩔ ᨶᩮᩅ ᩈᩩᨲ᩠ᨲᩴ ᩋᩣᨣᨲᩴ ᩉᩮᩣᨲᩥ, ᨶᩮᩣ ᩈᩩᨲ᩠ᨲᩅᩥᨽᩘᨣᩮᩤ, ᩈᩮᩣ ᩋᨲ᩠ᨳᩴ ᩋᩈᩃᩖᨠ᩠ᨡᩮᨶ᩠ᨲᩮᩣ ᨻ᩠ᨿᨬ᩠ᨩᨶᨧ᩠ᨨᩣᨿᩣᨿ ᩋᨲ᩠ᨳᩴ ᨸᨭᩥᨻᩣᩉᨲᩥ, ᨻ᩠ᨿᨲ᩠ᨲᩮᨶ ᨽᩥᨠ᩠ᨡᩩᨶᩣ ᨸᨭᩥᨻᩃᩮᨶ ᨲᩮ ᨽᩥᨠ᩠ᨡᩪ ᨬᩣᨸᩮᨲᨻ᩠ᨻᩣ—
</Paragraph>

<Paragraph number="950" book="cula">
‘ᩈᩩᨱᨶ᩠ᨲᩩ ᨾᩮ ᩋᩣᨿᩈ᩠ᨾᨶ᩠ᨲᩣ. ᩋᨿᩴ ᩍᨲ᩠ᨳᨶ᩠ᨶᩣᨾᩮᩣ ᨽᩥᨠ᩠ᨡᩩ ᨵᨾ᩠ᨾᨠᨳᩥᨠᩮᩣ. ᩍᨾᩔ ᨶᩮᩅ ᩈᩩᨲ᩠ᨲᩴ ᩋᩣᨣᨲᩴ ᩉᩮᩣᨲᩥ, ᨶᩮᩣ ᩈᩩᨲ᩠ᨲᩅᩥᨽᩘᨣᩮᩤ. ᩈᩮᩣ ᩋᨲ᩠ᨳᩴ ᩋᩈᩃᩖᨠ᩠ᨡᩮᨶ᩠ᨲᩮᩣ ᨻ᩠ᨿᨬ᩠ᨩᨶᨧ᩠ᨨᩣᨿᩣᨿ ᩋᨲ᩠ᨳᩴ ᨸᨭᩥᨻᩣᩉᨲᩥ. ᨿᨴᩤᨿᩈ᩠ᨾᨶ᩠ᨲᩣᨶᩴ ᨸᨲ᩠ᨲᨠᩃᩖᩴ, ᩍᨲ᩠ᨳᨶ᩠ᨶᩣᨾᩴ ᨽᩥᨠ᩠ᨡᩩᩴ ᩅᩩᨭ᩠ᨮᩣᨸᩮᨲ᩠ᩅᩣ ᩋᩅᩈᩮᩈᩣ ᩍᨾᩴ ᩋᨵᩥᨠᩁᨱᩴ ᩅᩪᨸᩈᨾᩮᨿ᩠ᨿᩣᨾᩣ’ᨲᩥ.
</Paragraph>

<Paragraph number="951" book="cula">
ᨲᩮ ᨧᩮ, ᨽᩥᨠ᩠ᨡᩅᩮ, ᨽᩥᨠ᩠ᨡᩪ ᨲᩴ ᨽᩥᨠ᩠ᨡᩩᩴ ᩅᩩᨭ᩠ᨮᩣᨸᩮᨲ᩠ᩅᩣ ᩈᨠ᩠ᨠᩮᩣᨶ᩠ᨲᩥ ᨲᩴ ᩋᨵᩥᨠᩁᨱᩴ ᩅᩪᨸᩈᨾᩮᨲᩩᩴ, ᩍᨴᩴ ᩅᩩᨧ᩠ᨧᨲᩥ, ᨽᩥᨠ᩠ᨡᩅᩮ, ᩋᨵᩥᨠᩁᨱᩴ ᩅᩪᨸᩈᨶ᩠ᨲᩴ. ᨠᩮᨶ ᩅᩪᨸᩈᨶ᩠ᨲᩴ? ᩈᨾ᩠ᨾᩩᨡᩣᩅᩥᨶᨿᩮᨶ. ᨠᩥᨬ᩠ᨧ ᨲᨲ᩠ᨳ ᩈᨾ᩠ᨾᩩᨡᩣᩅᩥᨶᨿᩈ᩠ᨾᩥᩴ? ᨵᨾ᩠ᨾᩈᨾ᩠ᨾᩩᨡᨲᩣ, ᩅᩥᨶᨿᩈᨾ᩠ᨾᩩᨡᨲᩣ, ᨸᩩᨣ᩠ᨣᩃᩈᨾ᩠ᨾᩩᨡᨲᩣ …ᨸᩮ…  ᩑᩅᩴ ᩅᩪᨸᩈᨶ᩠ᨲᨬ᩠ᨧᩮ, ᨽᩥᨠ᩠ᨡᩅᩮ, ᩋᨵᩥᨠᩁᨱᩴ ᨠᩣᩁᨠᩮᩣ ᩏᨠ᩠ᨠᩮᩣᨭᩮᨲᩥ, ᩏᨠ᩠ᨠᩮᩣᨭᨶᨠᩴ ᨸᩣᨧᩥᨲ᩠ᨲᩥᨿᩴ.
</Paragraph>

<Paragraph number="952" book="cula">
ᨲᩮᩉᩥ ᨧᩮ, ᨽᩥᨠ᩠ᨡᩅᩮ, ᨽᩥᨠ᩠ᨡᩪᩉᩥ ᨲᩈ᩠ᨾᩥᩴ ᩋᨵᩥᨠᩁᨱᩮ ᩅᩥᨶᩥᨧ᩠ᨨᩥᨿᨾᩣᨶᩮ ᨲᨲᩕᩣᩔ ᨽᩥᨠ᩠ᨡᩩ ᨵᨾ᩠ᨾᨠᨳᩥᨠᩮᩣ, ᨲᩔ ᩈᩩᨲ᩠ᨲᨬ᩠ᩉᩥ ᨡᩮᩣ ᩋᩣᨣᨲᩴ ᩉᩮᩣᨲᩥ, ᨶᩮᩣ ᩈᩩᨲ᩠ᨲᩅᩥᨽᩘᨣᩮᩤ, ᩈᩮᩣ ᩋᨲ᩠ᨳᩴ ᩋᩈᩃᩖᨠ᩠ᨡᩮᨶ᩠ᨲᩮᩣ ᨻ᩠ᨿᨬ᩠ᨩᨶᨧ᩠ᨨᩣᨿᩣᨿ ᩋᨲ᩠ᨳᩴ ᨸᨭᩥᨻᩣᩉᨲᩥ, ᨻ᩠ᨿᨲ᩠ᨲᩮᨶ ᨽᩥᨠ᩠ᨡᩩᨶᩣ ᨸᨭᩥᨻᩃᩮᨶ ᨲᩮ ᨽᩥᨠ᩠ᨡᩪ ᨬᩣᨸᩮᨲᨻ᩠ᨻᩣ—
</Paragraph>

<Paragraph number="953" book="cula">
‘ᩈᩩᨱᨶ᩠ᨲᩩ ᨾᩮ ᩋᩣᨿᩈ᩠ᨾᨶ᩠ᨲᩣ. ᩋᨿᩴ ᩍᨲ᩠ᨳᨶ᩠ᨶᩣᨾᩮᩣ ᨽᩥᨠ᩠ᨡᩩ ᨵᨾ᩠ᨾᨠᨳᩥᨠᩮᩣ. ᩍᨾᩔ ᩈᩩᨲ᩠ᨲᨬ᩠ᩉᩥ ᨡᩮᩣ ᩋᩣᨣᨲᩴ ᩉᩮᩣᨲᩥ, ᨶᩮᩣ ᩈᩩᨲ᩠ᨲᩅᩥᨽᩘᨣᩮᩤ. ᩈᩮᩣ ᩋᨲ᩠ᨳᩴ ᩋᩈᩃᩖᨠ᩠ᨡᩮᨶ᩠ᨲᩮᩣ ᨻ᩠ᨿᨬ᩠ᨩᨶᨧ᩠ᨨᩣᨿᩣᨿ ᩋᨲ᩠ᨳᩴ ᨸᨭᩥᨻᩣᩉᨲᩥ. ᨿᨴᩤᨿᩈ᩠ᨾᨶ᩠ᨲᩣᨶᩴ ᨸᨲ᩠ᨲᨠᩃᩖᩴ, ᩍᨲ᩠ᨳᨶ᩠ᨶᩣᨾᩴ ᨽᩥᨠ᩠ᨡᩩᩴ ᩅᩩᨭ᩠ᨮᩣᨸᩮᨲ᩠ᩅᩣ ᩋᩅᩈᩮᩈᩣ ᩍᨾᩴ ᩋᨵᩥᨠᩁᨱᩴ ᩅᩪᨸᩈᨾᩮᨿ᩠ᨿᩣᨾᩣ’ᨲᩥ.
</Paragraph>

<Paragraph number="954" book="cula">
ᨲᩮ ᨧᩮ, ᨽᩥᨠ᩠ᨡᩅᩮ, ᨽᩥᨠ᩠ᨡᩪ ᨲᩴ ᨽᩥᨠ᩠ᨡᩩᩴ ᩅᩩᨭ᩠ᨮᩣᨸᩮᨲ᩠ᩅᩣ ᩈᨠ᩠ᨠᩮᩣᨶ᩠ᨲᩥ ᨲᩴ ᩋᨵᩥᨠᩁᨱᩴ ᩅᩪᨸᩈᨾᩮᨲᩩᩴ, ᩍᨴᩴ ᩅᩩᨧ᩠ᨧᨲᩥ, ᨽᩥᨠ᩠ᨡᩅᩮ, ᩋᨵᩥᨠᩁᨱᩴ ᩅᩪᨸᩈᨶ᩠ᨲᩴ. ᨠᩮᨶ ᩅᩪᨸᩈᨶ᩠ᨲᩴ? ᩈᨾ᩠ᨾᩩᨡᩣᩅᩥᨶᨿᩮᨶ. ᨠᩥᨬ᩠ᨧ ᨲᨲ᩠ᨳ ᩈᨾ᩠ᨾᩩᨡᩣᩅᩥᨶᨿᩈ᩠ᨾᩥᩴ? ᨵᨾ᩠ᨾᩈᨾ᩠ᨾᩩᨡᨲᩣ, ᩅᩥᨶᨿᩈᨾ᩠ᨾᩩᨡᨲᩣ, ᨸᩩᨣ᩠ᨣᩃᩈᨾ᩠ᨾᩩᨡᨲᩣ …ᨸᩮ…  ᩑᩅᩴ ᩅᩪᨸᩈᨶ᩠ᨲᨬ᩠ᨧᩮ, ᨽᩥᨠ᩠ᨡᩅᩮ, ᩋᨵᩥᨠᩁᨱᩴ ᨠᩣᩁᨠᩮᩣ ᩏᨠ᩠ᨠᩮᩣᨭᩮᨲᩥ, ᩏᨠ᩠ᨠᩮᩣᨭᨶᨠᩴ ᨸᩣᨧᩥᨲ᩠ᨲᩥᨿᩴ.
</Paragraph>
</Division>