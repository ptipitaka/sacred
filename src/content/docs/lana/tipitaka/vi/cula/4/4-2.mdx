---
title: "4.2 ᩈᨲᩥᩅᩥᨶᨿ"
tableOfContents: false
sidebar:
  order: 2
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="189" book="cula">

<Paragraph number="807" book="cula">
ᨲᩮᨶ ᩈᨾᨿᩮᨶ ᨻᩩᨴ᩠ᨵᩮᩤ ᨽᨣᩅᩤ ᩁᩣᨩᨣᩉᩮ ᩅᩥᩉᩁᨲᩥ ᩅᩮᩊᩩᩅᨶᩮ ᨠᩃᨶ᩠ᨴᨠᨶᩥᩅᩤᨸᩮ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᩣᨿᩈ᩠ᨾᨲᩣ ᨴᨻ᩠ᨻᩮᨶ ᨾᩃᩖᨸᩩᨲ᩠ᨲᩮᨶ ᨩᩣᨲᩥᨿᩣ ᩈᨲ᩠ᨲᩅᩔᩮᨶ ᩋᩁᩉᨲ᩠ᨲᩴ ᩈᨧ᩠ᨨᩥᨠᨲᩴ ᩉᩮᩣᨲᩥ. ᨿᩴ ᨠᩥᨬ᩠ᨧᩥ ᩈᩣᩅᨠᩮᨶ ᨸᨲ᩠ᨲᨻ᩠ᨻᩴ ᩈᨻ᩠ᨻᩴ ᨲᩮᨶ ᩋᨶᩩᨸ᩠ᨸᨲ᩠ᨲᩴ ᩉᩮᩣᨲᩥ. ᨶᨲ᩠ᨳᩥ ᨧᩔ ᨠᩥᨬ᩠ᨧᩥ ᩏᨲ᩠ᨲᩁᩥ ᨠᩁᨱᩦᨿᩴ, ᨠᨲᩔ ᩅᩤ ᨸᨲᩥᨧᨿᩮᩣ. ᩋᨳ ᨡᩮᩣ ᩋᩣᨿᩈ᩠ᨾᨲᩮᩣ ᨴᨻ᩠ᨻᩔ ᨾᩃᩖᨸᩩᨲ᩠ᨲᩔ ᩁᩉᩮᩣᨣᨲᩔ ᨸᨭᩥᩈᩃᩖᩦᨶᩔ ᩑᩅᩴ ᨧᩮᨲᩈᩮᩣ ᨸᩁᩥᩅᩥᨲᨠ᩠ᨠᩮᩣ ᩏᨴᨸᩣᨴᩥ—  “ᨾᨿᩣ ᨡᩮᩣ ᨩᩣᨲᩥᨿᩣ ᩈᨲ᩠ᨲᩅᩔᩮᨶ ᩋᩁᩉᨲ᩠ᨲᩴ ᩈᨧ᩠ᨨᩥᨠᨲᩴ. ᨿᩴ ᨠᩥᨬ᩠ᨧᩥ ᩈᩣᩅᨠᩮᨶ ᨸᨲ᩠ᨲᨻ᩠ᨻᩴ ᩈᨻ᩠ᨻᩴ ᨾᨿᩣ ᩋᨶᩩᨸ᩠ᨸᨲ᩠ᨲᩴ. ᨶᨲ᩠ᨳᩥ ᨧ ᨾᩮ ᨠᩥᨬ᩠ᨧᩥ ᩏᨲ᩠ᨲᩁᩥᨠᩁᨱᩦᨿᩴ, ᨠᨲᩔ ᩅᩤ ᨸᨲᩥᨧᨿᩮᩣ. ᨠᩥᩴ ᨶᩩ ᨡᩮᩣ ᩋᩉᩴ ᩈᩴᨥᩔ ᩅᩮᨿ᩠ᨿᩣᩅᨧ᩠ᨧᩴ ᨠᩁᩮᨿ᩠ᨿᨶ᩺”ᨲᩥ.
</Paragraph>

<Paragraph number="808" book="cula">
ᩋᨳ ᨡᩮᩣ ᩋᩣᨿᩈ᩠ᨾᨲᩮᩣ ᨴᨻ᩠ᨻᩔ ᨾᩃᩖᨸᩩᨲ᩠ᨲᩔ ᩑᨲᨴᩉᩮᩣᩈᩥ—  “ᨿᨶ᩠ᨶᩪᨶᩣᩉᩴ ᩈᩴᨥᩔ ᩈᩮᨶᩣᩈᨶᨬ᩠ᨧ ᨸᨬ᩠ᨬᨸᩮᨿ᩠ᨿᩴ ᨽᨲ᩠ᨲᩣᨶᩥ ᨧ ᩏᨴ᩠ᨴᩥᩈᩮᨿ᩠ᨿᨶ᩺”ᨲᩥ. ᩋᨳ ᨡᩮᩣ ᩋᩣᨿᩈ᩠ᨾᩣ ᨴᨻ᩠ᨻᩮᩣ ᨾᩃᩖᨸᩩᨲ᩠ᨲᩮᩣ ᩈᩣᨿᨶ᩠ᩉᩈᨾᨿᩴ ᨸᨭᩥᩈᩃᩖᩣᨶᩣ ᩅᩩᨭ᩠ᨮᩥᨲᩮᩣ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᨶᩥᩈᩦᨴᩥ. ᩑᨠᨾᨶ᩠ᨲᩴ ᨶᩥᩈᩥᨶ᩠ᨶᩮᩣ ᨡᩮᩣ ᩋᩣᨿᩈ᩠ᨾᩣ ᨴᨻ᩠ᨻᩮᩣ ᨾᩃᩖᨸᩩᨲ᩠ᨲᩮᩣ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᩍᨵ ᨾᨿ᩠ᩉᩴ, ᨽᨶ᩠ᨲᩮ, ᩁᩉᩮᩣᨣᨲᩔ ᨸᨭᩥᩈᩃᩖᩦᨶᩔ ᩑᩅᩴ ᨧᩮᨲᩈᩮᩣ ᨸᩁᩥᩅᩥᨲᨠ᩠ᨠᩮᩣ ᩏᨴᨸᩣᨴᩥ—  ‘ᨾᨿᩣ ᨡᩮᩣ ᨩᩣᨲᩥᨿᩣ ᩈᨲ᩠ᨲᩅᩔᩮᨶ ᩋᩁᩉᨲ᩠ᨲᩴ ᩈᨧ᩠ᨨᩥᨠᨲᩴ. ᨿᩴ ᨠᩥᨬ᩠ᨧᩥ ᩈᩣᩅᨠᩮᨶ ᨸᨲ᩠ᨲᨻ᩠ᨻᩴ, ᩈᨻ᩠ᨻᩴ ᨾᨿᩣ ᩋᨶᩩᨸ᩠ᨸᨲ᩠ᨲᩴ. ᨶᨲ᩠ᨳᩥ ᨧ ᨾᩮ ᨠᩥᨬ᩠ᨧᩥ ᩏᨲ᩠ᨲᩁᩥᨠᩁᨱᩦᨿᩴ, ᨠᨲᩔ ᩅᩤ ᨸᨲᩥᨧᨿᩮᩣ. ᨠᩥᩴ ᨶᩩ ᨡᩮᩣ ᩋᩉᩴ ᩈᩴᨥᩔ ᩅᩮᨿ᩠ᨿᩣᩅᨧ᩠ᨧᩴ ᨠᩁᩮᨿ᩠ᨿᨶ᩺’ᨲᩥ? ᨲᩔ ᨾᨿ᩠ᩉᩴ, ᨽᨶ᩠ᨲᩮ, ᩑᨲᨴᩉᩮᩣᩈᩥ—  ‘ᨿᨶ᩠ᨶᩪᨶᩣᩉᩴ ᩈᩴᨥᩔ ᩈᩮᨶᩣᩈᨶᨬ᩠ᨧ ᨸᨬ᩠ᨬᨸᩮᨿ᩠ᨿᩴ ᨽᨲ᩠ᨲᩣᨶᩥ ᨧ ᩏᨴ᩠ᨴᩥᩈᩮᨿ᩠ᨿᨶ᩺’ᨲᩥ. ᩍᨧ᩠ᨨᩣᨾᩉᩴ, ᨽᨶ᩠ᨲᩮ, ᩈᩴᨥᩔ ᩈᩮᨶᩣᩈᨶᨬ᩠ᨧ ᨸᨬ᩠ᨬᩣᨸᩮᨲᩩᩴ ᨽᨲ᩠ᨲᩣᨶᩥ ᨧ ᩏᨴ᩠ᨴᩥᩈᩥᨲᩩᨶ᩺”ᨲᩥ. “ᩈᩣᨵᩩ ᩈᩣᨵᩩ, ᨴᨻ᩠ᨻ. ᨲᩮᨶ ᩉᩥ ᨲ᩠ᩅᩴ, ᨴᨻ᩠ᨻ, ᩈᩴᨥᩔ ᩈᩮᨶᩣᩈᨶᨬ᩠ᨧ ᨸᨬ᩠ᨬᨸᩮᩉᩥ ᨽᨲ᩠ᨲᩣᨶᩥ ᨧ ᩏᨴ᩠ᨴᩥᩈᩣᩉᩦ”ᨲᩥ. “ᩑᩅᩴ, ᨽᨶ᩠ᨲᩮ”ᨲᩥ ᨡᩮᩣ ᩋᩣᨿᩈ᩠ᨾᩣ ᨴᨻ᩠ᨻᩮᩣ ᨾᩃᩖᨸᩩᨲ᩠ᨲᩮᩣ ᨽᨣᩅᨲᩮᩣ ᨸᨧ᩠ᨧᩔᩮᩣᩈᩥ. ᩋᨳ ᨡᩮᩣ ᨽᨣᩅᩤ ᩑᨲᩈ᩠ᨾᩥᩴ ᨶᩥᨴᩤᨶᩮ ᩑᨲᩈ᩠ᨾᩥᩴ ᨸᨠᩁᨱᩮ ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᨲᩮᨶ ᩉᩥ, ᨽᩥᨠ᩠ᨡᩅᩮ, ᩈᩴᨥᩮᩣ ᨴᨻ᩠ᨻᩴ ᨾᩃᩖᨸᩩᨲ᩠ᨲᩴ ᩈᩮᨶᩣᩈᨶᨸᨬ᩠ᨬᩣᨸᨠᨬ᩠ᨧ ᨽᨲ᩠ᨲᩩᨴ᩠ᨴᩮᩈᨠᨬ᩠ᨧ ᩈᨾ᩠ᨾᨶ᩠ᨶᨲᩩ. ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩈᨾ᩠ᨾᨶ᩠ᨶᩥᨲᨻ᩠ᨻᩮᩣ. ᨸᨮᨾᩴ ᨴᨻ᩠ᨻᩮᩣ ᨾᩃᩖᨸᩩᨲ᩠ᨲᩮᩣ ᨿᩣᨧᩥᨲᨻ᩠ᨻᩮᩣ. ᨿᩣᨧᩥᨲ᩠ᩅᩣ ᨻ᩠ᨿᨲ᩠ᨲᩮᨶ ᨽᩥᨠ᩠ᨡᩩᨶᩣ ᨸᨭᩥᨻᩃᩮᨶ ᩈᩴᨥᩮᩣ ᨬᩣᨸᩮᨲᨻ᩠ᨻᩮᩣ—
</Paragraph>

</Division>
<Division number="190" book="cula">

<Paragraph number="809" book="cula">
‘ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᨿᨴᩥ ᩈᩴᨥᩔ ᨸᨲ᩠ᨲᨠᩃᩖᩴ, ᩈᩴᨥᩮᩣ ᩋᩣᨿᩈ᩠ᨾᨶ᩠ᨲᩴ ᨴᨻ᩠ᨻᩴ ᨾᩃᩖᨸᩩᨲ᩠ᨲᩴ ᩈᩮᨶᩣᩈᨶᨸᨬ᩠ᨬᩣᨸᨠᨬ᩠ᨧ ᨽᨲ᩠ᨲᩩᨴ᩠ᨴᩮᩈᨠᨬ᩠ᨧ ᩈᨾ᩠ᨾᨶ᩠ᨶᩮᨿ᩠ᨿ. ᩑᩈᩣ ᨬᨲ᩠ᨲᩥ.
</Paragraph>

<Paragraph number="810" book="cula">
ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩈᩴᨥᩮᩣ ᩋᩣᨿᩈ᩠ᨾᨶ᩠ᨲᩴ ᨴᨻ᩠ᨻᩴ ᨾᩃᩖᨸᩩᨲ᩠ᨲᩴ ᩈᩮᨶᩣᩈᨶᨸᨬ᩠ᨬᩣᨸᨠᨬ᩠ᨧ ᨽᨲ᩠ᨲᩩᨴ᩠ᨴᩮᩈᨠᨬ᩠ᨧ ᩈᨾ᩠ᨾᨶ᩠ᨶᨲᩥ. ᨿᩔᩣᨿᩈ᩠ᨾᨲᩮᩣ ᨡᨾᨲᩥ ᩋᩣᨿᩈ᩠ᨾᨲᩮᩣ ᨴᨻ᩠ᨻᩔ ᨾᩃᩖᨸᩩᨲ᩠ᨲᩔ ᩈᩮᨶᩣᩈᨶᨸᨬ᩠ᨬᩣᨸᨠᩔ ᨧ ᨽᨲ᩠ᨲᩩᨴ᩠ᨴᩮᩈᨠᩔ ᨧ ᩈᨾ᩠ᨾᩩᨲᩥ, ᩈᩮᩣ ᨲᩩᨱ᩠ᩉᩔ; ᨿᩔ ᨶᨠ᩠ᨡᨾᨲᩥ, ᩈᩮᩣ ᨽᩣᩈᩮᨿ᩠ᨿ.
</Paragraph>

<Paragraph number="811" book="cula">
ᩈᨾ᩠ᨾᨲᩮᩣ ᩈᩴᨥᩮᨶ ᩋᩣᨿᩈ᩠ᨾᩣ ᨴᨻ᩠ᨻᩮᩣ ᨾᩃᩖᨸᩩᨲ᩠ᨲᩮᩣ ᩈᩮᨶᩣᩈᨶᨸᨬ᩠ᨬᩣᨸᨠᩮᩣ ᨧ ᨽᨲ᩠ᨲᩩᨴ᩠ᨴᩮᩈᨠᩮᩣ ᨧ. ᨡᨾᨲᩥ ᩈᩴᨥᩔ, ᨲᩈ᩠ᨾᩣ ᨲᩩᨱ᩠ᩉᩦ, ᩑᩅᨾᩮᨲᩴ ᨵᩤᩁᨿᩣᨾᩦ’”ᨲᩥ.
</Paragraph>

</Division>
<Division number="191" book="cula">

<Paragraph number="812" book="cula">
ᩈᨾ᩠ᨾᨲᩮᩣ ᨧ ᨸᨶᩣᨿᩈ᩠ᨾᩣ ᨴᨻ᩠ᨻᩮᩣ ᨾᩃᩖᨸᩩᨲ᩠ᨲᩮᩣ ᩈᨽᩣᨣᩤᨶᩴ ᨽᩥᨠ᩠ᨡᩪᨶᩴ ᩑᨠᨩ᩠ᨫᩴ ᩈᩮᨶᩣᩈᨶᩴ ᨸᨬ᩠ᨬᨸᩮᨲᩥ. ᨿᩮ ᨲᩮ ᨽᩥᨠ᩠ᨡᩪ ᩈᩩᨲ᩠ᨲᨶ᩠ᨲᩥᨠᩣ ᨲᩮᩈᩴ ᩑᨠᨩ᩠ᨫᩴ ᩈᩮᨶᩣᩈᨶᩴ ᨸᨬ᩠ᨬᨸᩮᨲᩥ—  “ᨲᩮ ᩋᨬ᩠ᨬᨾᨬ᩠ᨬᩴ ᩈᩩᨲ᩠ᨲᨶ᩠ᨲᩴ ᩈᩘᨣᩤᨿᩥᩔᨶ᩠ᨲᩦ”ᨲᩥ. ᨿᩮ ᨲᩮ ᨽᩥᨠ᩠ᨡᩪ ᩅᩥᨶᨿᨵᩁᩣ ᨲᩮᩈᩴ ᩑᨠᨩ᩠ᨫᩴ ᩈᩮᨶᩣᩈᨶᩴ ᨸᨬ᩠ᨬᨸᩮᨲᩥ—  “ᨲᩮ ᩋᨬ᩠ᨬᨾᨬ᩠ᨬᩴ ᩅᩥᨶᨿᩴ ᩅᩥᨶᩥᨧ᩠ᨨᩥᨶᩥᩔᨶ᩠ᨲᩦ”ᨲᩥ. ᨿᩮ ᨲᩮ ᨽᩥᨠ᩠ᨡᩪ ᨵᨾ᩠ᨾᨠᨳᩥᨠᩣ ᨲᩮᩈᩴ ᩑᨠᨩ᩠ᨫᩴ ᩈᩮᨶᩣᩈᨶᩴ ᨸᨬ᩠ᨬᨸᩮᨲᩥ—  “ᨲᩮ ᩋᨬ᩠ᨬᨾᨬ᩠ᨬᩴ ᨵᨾ᩠ᨾᩴ ᩈᩣᨠᨧ᩠ᨨᩥᩔᨶ᩠ᨲᩦ”ᨲᩥ. ᨿᩮ ᨲᩮ ᨽᩥᨠ᩠ᨡᩪ ᨫᩣᨿᩥᨶᩮᩣ ᨲᩮᩈᩴ ᩑᨠᨩ᩠ᨫᩴ ᩈᩮᨶᩣᩈᨶᩴ ᨸᨬ᩠ᨬᨸᩮᨲᩥ—  “ᨲᩮ ᩋᨬ᩠ᨬᨾᨬ᩠ᨬᩴ ᨶ ᨻ᩠ᨿᩣᨻᩣᨵᩥᩔᨶ᩠ᨲᩦ”ᨲᩥ. ᨿᩮ ᨲᩮ ᨽᩥᨠ᩠ᨡᩪ ᨲᩥᩁᨧ᩠ᨨᩣᨶᨠᨳᩥᨠᩣ ᨠᩣᨿᨴᩊ᩠ᩉᩥᨻᩉᩩᩃᩣ ᩅᩥᩉᩁᨶ᩠ᨲᩥ ᨲᩮᩈᨾ᩠ᨸᩥ ᩑᨠᨩ᩠ᨫᩴ ᩈᩮᨶᩣᩈᨶᩴ ᨸᨬ᩠ᨬᨸᩮᨲᩥ—  “ᩍᨾᩣᨿᨸᩥᨾᩮ ᩋᩣᨿᩈ᩠ᨾᨶ᩠ᨲᩮᩣ ᩁᨲᩥᨿᩣ ᩋᨧ᩠ᨨᩥᩔᨶ᩠ᨲᩦ”ᨲᩥ. ᨿᩮᨸᩥ ᨲᩮ ᨽᩥᨠ᩠ᨡᩪ ᩅᩥᨠᩣᩃᩮ ᩋᩣᨣᨧ᩠ᨨᨶ᩠ᨲᩥ ᨲᩮᩈᨾ᩠ᨸᩥ ᨲᩮᨩᩮᩣᨵᩤᨲᩩᩴ ᩈᨾᩣᨸᨩ᩠ᨩᩥᨲ᩠ᩅᩣ ᨲᩮᨶᩮᩅ ᩋᩣᩃᩮᩣᨠᩮᨶ ᩈᩮᨶᩣᩈᨶᩴ ᨸᨬ᩠ᨬᨸᩮᨲᩥ; ᩋᨸᩥᩔᩩ ᨽᩥᨠ᩠ᨡᩪ ᩈᨬ᩠ᨧᩥᨧ᩠ᨧ ᩅᩥᨠᩣᩃᩮ ᩋᩣᨣᨧ᩠ᨨᨶ᩠ᨲᩥ—  “ᨾᨿᩴ ᩋᩣᨿᩈ᩠ᨾᨲᩮᩣ ᨴᨻ᩠ᨻᩔ ᨾᩃᩖᨸᩩᨲ᩠ᨲᩔ ᩍᨴ᩠ᨵᩥᨸᩣᨭᩥᩉᩣᩁᩥᨿᩴ ᨸᩔᩥᩔᩣᨾᩣ”ᨲᩥ.
</Paragraph>

<Paragraph number="813" book="cula">
ᨲᩮ ᩋᩣᨿᩈ᩠ᨾᨶ᩠ᨲᩴ ᨴᨻ᩠ᨻᩴ ᨾᩃᩖᨸᩩᨲ᩠ᨲᩴ ᩏᨸᩈᩘᨠᨾᩥᨲ᩠ᩅᩣ ᩑᩅᩴ ᩅᨴᨶ᩠ᨲᩥ—  “ᩋᨾ᩠ᩉᩣᨠᩴ, ᩋᩣᩅᩩᩈᩮᩣ ᨴᨻ᩠ᨻ, ᩈᩮᨶᩣᩈᨶᩴ ᨸᨬ᩠ᨬᨸᩮᩉᩦ”ᨲᩥ. ᨲᩮ ᩋᩣᨿᩈ᩠ᨾᩣ ᨴᨻ᩠ᨻᩮᩣ ᨾᩃᩖᨸᩩᨲ᩠ᨲᩮᩣ ᩑᩅᩴ ᩅᨴᩮᨲᩥ—  “ᨠᨲ᩠ᨳ ᩋᩣᨿᩈ᩠ᨾᨶ᩠ᨲᩣ ᩍᨧ᩠ᨨᨶ᩠ᨲᩥ ᨠᨲ᩠ᨳ ᨸᨬ᩠ᨬᨸᩮᨾᩦ”ᨲᩥ? ᨲᩮ ᩈᨬ᩠ᨧᩥᨧ᩠ᨧ ᨴᩪᩁᩮ ᩋᨸᨴᩥᩈᨶ᩠ᨲᩥ—  “ᩋᨾ᩠ᩉᩣᨠᩴ, ᩋᩣᩅᩩᩈᩮᩣ ᨴᨻ᩠ᨻ, ᨣᩥᨩ᩠ᨫᨠᩪᨭᩮ ᨸᨻ᩠ᨻᨲᩮ ᩈᩮᨶᩣᩈᨶᩴ ᨸᨬ᩠ᨬᨸᩮᩉᩥ. ᩋᨾ᩠ᩉᩣᨠᩴ, ᩋᩣᩅᩩᩈᩮᩣ, ᨧᩮᩣᩁᨸᨸᩣᨲᩮ ᩈᩮᨶᩣᩈᨶᩴ ᨸᨬ᩠ᨬᨸᩮᩉᩥ. ᩋᨾ᩠ᩉᩣᨠᩴ, ᩋᩣᩅᩩᩈᩮᩣ, ᩍᩈᩥᨣᩥᩃᩥᨸᩔᩮ ᨠᩣᩊᩈᩥᩃᩣᨿᩴ ᩈᩮᨶᩣᩈᨶᩴ ᨸᨬ᩠ᨬᨸᩮᩉᩥ. ᩋᨾ᩠ᩉᩣᨠᩴ, ᩋᩣᩅᩩᩈᩮᩣ, ᩅᩮᨽᩣᩁᨸᩔᩮ ᩈᨲ᩠ᨲᨸᨱ᩠ᨱᩥᨣᩩᩉᩣᨿᩴ ᩈᩮᨶᩣᩈᨶᩴ ᨸᨬ᩠ᨬᨸᩮᩉᩥ. ᩋᨾ᩠ᩉᩣᨠᩴ, ᩋᩣᩅᩩᩈᩮᩣ, ᩈᩦᨲᩅᨶᩮ ᩈᨸ᩠ᨸᩈᩮᩣᨱ᩠ᨯᩥᨠᨸᨻ᩠ᨽᩣᩁᩮ ᩈᩮᨶᩣᩈᨶᩴ ᨸᨬ᩠ᨬᨸᩮᩉᩥ. ᩋᨾ᩠ᩉᩣᨠᩴ, ᩋᩣᩅᩩᩈᩮᩣ, ᨣᩮᩤᨲᨾᨠᨠᨶ᩠ᨴᩁᩣᨿᩴ ᩈᩮᨶᩣᩈᨶᩴ ᨸᨬ᩠ᨬᨸᩮᩉᩥ. ᩋᨾ᩠ᩉᩣᨠᩴ, ᩋᩣᩅᩩᩈᩮᩣ, ᨲᩥᨶ᩠ᨴᩩᨠᨠᨶ᩠ᨴᩁᩣᨿᩴ ᩈᩮᨶᩣᩈᨶᩴ ᨸᨬ᩠ᨬᨸᩮᩉᩥ. ᩋᨾ᩠ᩉᩣᨠᩴ, ᩋᩣᩅᩩᩈᩮᩣ, ᨲᨸᩮᩣᨴᨠᨶ᩠ᨴᩁᩣᨿᩴ ᩈᩮᨶᩣᩈᨶᩴ ᨸᨬ᩠ᨬᨸᩮᩉᩥ. ᩋᨾ᩠ᩉᩣᨠᩴ, ᩋᩣᩅᩩᩈᩮᩣ, ᨲᨸᩮᩣᨴᩤᩁᩣᨾᩮ ᩈᩮᨶᩣᩈᨶᩴ ᨸᨬ᩠ᨬᨸᩮᩉᩥ. ᩋᨾ᩠ᩉᩣᨠᩴ, ᩋᩣᩅᩩᩈᩮᩣ, ᨩᩦᩅᨠᨾ᩠ᨻᩅᨶᩮ ᩈᩮᨶᩣᩈᨶᩴ ᨸᨬ᩠ᨬᨸᩮᩉᩥ. ᩋᨾ᩠ᩉᩣᨠᩴ, ᩋᩣᩅᩩᩈᩮᩣ, ᨾᨴ᩠ᨴᨠᩩᨧ᩠ᨨᩥᨾ᩠ᩉᩥ ᨾᩥᨣᨴᩤᨿᩮ ᩈᩮᨶᩣᩈᨶᩴ ᨸᨬ᩠ᨬᨸᩮᩉᩦ”ᨲᩥ.
</Paragraph>

<Paragraph number="814" book="cula">
ᨲᩮᩈᩴ ᩋᩣᨿᩈ᩠ᨾᩣ ᨴᨻ᩠ᨻᩮᩣ ᨾᩃᩖᨸᩩᨲ᩠ᨲᩮᩣ ᨲᩮᨩᩮᩣᨵᩤᨲᩩᩴ ᩈᨾᩣᨸᨩ᩠ᨩᩥᨲ᩠ᩅᩣ ᩋᩘᨣᩩᩃᩥᨿᩣ ᨩᩃᨾᩣᨶᩣᨿ ᨸᩩᩁᨲᩮᩣ ᨸᩩᩁᨲᩮᩣ ᨣᨧ᩠ᨨᨲᩥ. ᨲᩮᨸᩥ ᨲᩮᨶᩮᩅ ᩋᩣᩃᩮᩣᨠᩮᨶ ᩋᩣᨿᩈ᩠ᨾᨲᩮᩣ ᨴᨻ᩠ᨻᩔ ᨾᩃᩖᨸᩩᨲ᩠ᨲᩔ ᨸᩥᨭ᩠ᨮᩥᨲᩮᩣ ᨸᩥᨭ᩠ᨮᩥᨲᩮᩣ ᨣᨧ᩠ᨨᨶ᩠ᨲᩥ. ᨲᩮᩈᩴ ᩋᩣᨿᩈ᩠ᨾᩣ ᨴᨻ᩠ᨻᩮᩣ ᨾᩃᩖᨸᩩᨲ᩠ᨲᩮᩣ ᩑᩅᩴ ᩈᩮᨶᩣᩈᨶᩴ ᨸᨬ᩠ᨬᨸᩮᨲᩥ—  “ᩋᨿᩴ ᨾᨬ᩠ᨧᩮᩣ, ᩍᨴᩴ ᨸᩦᨮᩴ, ᩋᨿᩴ ᨽᩥᩈᩥ, ᩍᨴᩴ ᨻᩥᨻ᩠ᨻᩮᩣᩉᨶᩴ, ᩍᨴᩴ ᩅᨧ᩠ᨧᨭ᩠ᨮᩣᨶᩴ, ᩍᨴᩴ ᨸᩔᩣᩅᨭ᩠ᨮᩣᨶᩴ, ᩍᨴᩴ ᨸᩣᨶᩦᨿᩴ, ᩍᨴᩴ ᨸᩁᩥᨽᩮᩣᨩᨶᩦᨿᩴ, ᩋᨿᩴ ᨠᨲ᩠ᨲᩁᨴᨱ᩠ᨯᩮᩣ, ᩍᨴᩴ ᩈᩴᨥᩔ ᨠᨲᩥᨠᩈᨱ᩠ᨮᩣᨶᩴ, ᩍᨾᩴ ᨠᩣᩃᩴ ᨸᩅᩥᩈᩥᨲᨻ᩠ᨻᩴ, ᩍᨾᩴ ᨠᩣᩃᩴ ᨶᩥᨠ᩠ᨡᨾᩥᨲᨻ᩠ᨻᨶ᩺”ᨲᩥ. ᨲᩮᩈᩴ ᩋᩣᨿᩈ᩠ᨾᩣ ᨴᨻ᩠ᨻᩮᩣ ᨾᩃᩖᨸᩩᨲ᩠ᨲᩮᩣ ᩑᩅᩴ ᩈᩮᨶᩣᩈᨶᩴ ᨸᨬ᩠ᨬᨸᩮᨲ᩠ᩅᩣ ᨸᩩᨶᨴᩮᩅ ᩅᩮᩊᩩᩅᨶᩴ ᨸᨧ᩠ᨧᩣᨣᨧ᩠ᨨᨲᩥ.
</Paragraph>

</Division>
<Division number="192" book="cula">

<Paragraph number="815" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨾᩮᨲ᩠ᨲᩥᨿᨽᩪᨾᨩᨠᩣ ᨽᩥᨠ᩠ᨡᩪ ᨶᩅᨠᩣ ᨧᩮᩅ ᩉᩮᩣᨶ᩠ᨲᩥ ᩋᨸ᩠ᨸᨸᩩᨬ᩠ᨬᩣ ᨧ. ᨿᩣᨶᩥ ᩈᩴᨥᩔ ᩃᩣᨾᨠᩣᨶᩥ ᩈᩮᨶᩣᩈᨶᩣᨶᩥ ᨲᩣᨶᩥ ᨲᩮᩈᩴ ᨸᩣᨸᩩᨱᨶ᩠ᨲᩥ ᩃᩣᨾᨠᩣᨶᩥ ᨧ ᨽᨲ᩠ᨲᩣᨶᩥ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩁᩣᨩᨣᩉᩮ ᨾᨶᩩᩔᩣ ᩍᨧ᩠ᨨᨶ᩠ᨲᩥ ᨳᩮᩁᩣᨶᩴ ᨽᩥᨠ᩠ᨡᩪᨶᩴ ᩋᨽᩥᩈᩘᨡᩣᩁᩥᨠᩴ ᨸᩥᨱ᩠ᨯᨸᩣᨲᩴ ᨴᩤᨲᩩᩴ—  ᩈᨸ᩠ᨸᩥᨾ᩠ᨸᩥ, ᨲᩮᩃᨾ᩠ᨸᩥ, ᩏᨲ᩠ᨲᩁᩥᨽᩘᨣᨾ᩠ᨸᩥ. ᨾᩮᨲ᩠ᨲᩥᨿᨽᩪᨾᨩᨠᩣᨶᩴ ᨸᨶ ᨽᩥᨠ᩠ᨡᩪᨶᩴ ᨸᩣᨠᨲᩥᨠᩴ ᨴᩮᨶ᩠ᨲᩥ—  ᨿᨳᩣᩁᨶ᩠ᨵᩴ ᨠᨱᩣᨩᨠᩴ ᨻᩥᩃᩘᨣᨴᩩᨲᩥᨿᩴ. ᨲᩮ ᨸᨧ᩠ᨨᩣᨽᨲ᩠ᨲᩴ ᨸᩥᨱ᩠ᨯᨸᩣᨲᨸᨭᩥᨠ᩠ᨠᨶ᩠ᨲᩣ ᨳᩮᩁᩮ ᨽᩥᨠ᩠ᨡᩪ ᨸᩩᨧ᩠ᨨᨶ᩠ᨲᩥ—  “ᨲᩩᨾ᩠ᩉᩣᨠᩴ, ᩋᩣᩅᩩᩈᩮᩣ, ᨽᨲ᩠ᨲᨣ᩠ᨣᩮ ᨠᩥᩴ ᩋᩉᩮᩣᩈᩥ, ᨲᩩᨾ᩠ᩉᩣᨠᩴ ᨠᩥᩴ ᩋᩉᩮᩣᩈᩦ”ᨲᩥ? ᩑᨠᨧ᩠ᨧᩮ ᨳᩮᩁᩣ ᩑᩅᩴ ᩅᨴᨶ᩠ᨲᩥ—  “ᩋᨾ᩠ᩉᩣᨠᩴ, ᩋᩣᩅᩩᩈᩮᩣ, ᩈᨸ᩠ᨸᩥ ᩋᩉᩮᩣᩈᩥ, ᨲᩮᩃᩴ ᩋᩉᩮᩣᩈᩥ, ᩏᨲ᩠ᨲᩁᩥᨽᩘᨣᩴ ᩋᩉᩮᩣᩈᩦ”ᨲᩥ. ᨾᩮᨲ᩠ᨲᩥᨿᨽᩪᨾᨩᨠᩣ ᨸᨶ ᨽᩥᨠ᩠ᨡᩪ ᩑᩅᩴ ᩅᨴᨶ᩠ᨲᩥ—  “ᩋᨾ᩠ᩉᩣᨠᩴ, ᩋᩣᩅᩩᩈᩮᩣ, ᨶ ᨠᩥᨬ᩠ᨧᩥ ᩋᩉᩮᩣᩈᩥ—  ᨸᩣᨠᨲᩥᨠᩴ ᨿᨳᩣᩁᨶ᩠ᨵᩴ ᨠᨱᩣᨩᨠᩴ ᨻᩥᩃᩘᨣᨴᩩᨲᩥᨿᨶ᩺”ᨲᩥ.
</Paragraph>

<Paragraph number="816" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨠᩃ᩠ᨿᩣᨱᨽᨲ᩠ᨲᩥᨠᩮᩣ ᨣᩉᨸᨲᩥ ᩈᩴᨥᩔ ᨧᨲᩩᨠ᩠ᨠᨽᨲ᩠ᨲᩴ ᨴᩮᨲᩥ ᨶᩥᨧ᩠ᨧᨽᨲ᩠ᨲᩴ. ᩈᩮᩣ ᨽᨲ᩠ᨲᨣ᩠ᨣᩮ ᩈᨸᩩᨲ᩠ᨲᨴᩤᩁᩮᩣ ᩏᨸᨲᩥᨭ᩠ᨮᩥᨲ᩠ᩅᩣ ᨸᩁᩥᩅᩥᩈᨲᩥ—  ᩋᨬ᩠ᨬᩮ ᩒᨴᨶᩮᨶ ᨸᩩᨧ᩠ᨨᨶ᩠ᨲᩥ, ᩋᨬ᩠ᨬᩮ ᩈᩪᨸᩮᨶ ᨸᩩᨧ᩠ᨨᨶ᩠ᨲᩥ, ᩋᨬ᩠ᨬᩮ ᨲᩮᩃᩮᨶ ᨸᩩᨧ᩠ᨨᨶ᩠ᨲᩥ, ᩋᨬ᩠ᨬᩮ ᩏᨲ᩠ᨲᩁᩥᨽᩘᨣᩮᨶ ᨸᩩᨧ᩠ᨨᨶ᩠ᨲᩥ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨠᩃ᩠ᨿᩣᨱᨽᨲ᩠ᨲᩥᨠᩔ ᨣᩉᨸᨲᩥᨶᩮᩣ ᨽᨲ᩠ᨲᩴ ᩈ᩠ᩅᩣᨲᨶᩣᨿ ᨾᩮᨲ᩠ᨲᩥᨿᨽᩪᨾᨩᨠᩣᨶᩴ ᨽᩥᨠ᩠ᨡᩪᨶᩴ ᩏᨴ᩠ᨴᩥᨭ᩠ᨮᩴ ᩉᩮᩣᨲᩥ. ᩋᨳ ᨡᩮᩣ ᨠᩃ᩠ᨿᩣᨱᨽᨲ᩠ᨲᩥᨠᩮᩣ ᨣᩉᨸᨲᩥ ᩋᩣᩁᩣᨾᩴ ᩋᨣᨾᩣᩈᩥ ᨠᩮᨶᨧᩥᨴᩮᩅ ᨠᩁᨱᩦᨿᩮᨶ. ᩈᩮᩣ ᨿᩮᨶᩣᨿᩈ᩠ᨾᩣ ᨴᨻ᩠ᨻᩮᩣ ᨾᩃᩖᨸᩩᨲ᩠ᨲᩮᩣ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᩋᩣᨿᩈ᩠ᨾᨶ᩠ᨲᩴ ᨴᨻ᩠ᨻᩴ ᨾᩃᩖᨸᩩᨲ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᨶᩥᩈᩦᨴᩥ. ᩑᨠᨾᨶ᩠ᨲᩴ ᨶᩥᩈᩥᨶ᩠ᨶᩴ ᨡᩮᩣ ᨠᩃ᩠ᨿᩣᨱᨽᨲ᩠ᨲᩥᨠᩴ ᨣᩉᨸᨲᩥᩴ ᩋᩣᨿᩈ᩠ᨾᩣ ᨴᨻ᩠ᨻᩮᩣ ᨾᩃᩖᨸᩩᨲ᩠ᨲᩮᩣ ᨵᨾ᩠ᨾᩥᨿᩣ ᨠᨳᩣᨿ ᩈᨶ᩠ᨴᩔᩮᩈᩥ ᩈᨾᩣᨴᨸᩮᩈᩥ ᩈᨾᩩᨲ᩠ᨲᩮᨩᩮᩈᩥ ᩈᨾ᩠ᨸᩉᩴᩈᩮᩈᩥ. ᩋᨳ ᨡᩮᩣ ᨠᩃ᩠ᨿᩣᨱᨽᨲ᩠ᨲᩥᨠᩮᩣ ᨣᩉᨸᨲᩥ ᩋᩣᨿᩈ᩠ᨾᨲᩣ ᨴᨻ᩠ᨻᩮᨶ ᨾᩃᩖᨸᩩᨲ᩠ᨲᩮᨶ ᨵᨾ᩠ᨾᩥᨿᩣ ᨠᨳᩣᨿ ᩈᨶ᩠ᨴᩔᩥᨲᩮᩣ ᩈᨾᩣᨴᨸᩥᨲᩮᩣ ᩈᨾᩩᨲ᩠ᨲᩮᨩᩥᨲᩮᩣ ᩈᨾ᩠ᨸᩉᩴᩈᩥᨲᩮᩣ ᩋᩣᨿᩈ᩠ᨾᨶ᩠ᨲᩴ ᨴᨻ᩠ᨻᩴ ᨾᩃᩖᨸᩩᨲ᩠ᨲᩴ ᩑᨲᨴᩅᩮᩤᨧ—  “ᨠᩔ, ᨽᨶ᩠ᨲᩮ, ᩋᨾ᩠ᩉᩣᨠᩴ ᨥᩁᩮ ᩈ᩠ᩅᩣᨲᨶᩣᨿ ᨽᨲ᩠ᨲᩴ ᩏᨴ᩠ᨴᩥᨭ᩠ᨮᨶ᩺”ᨲᩥ? “ᨾᩮᨲ᩠ᨲᩥᨿᨽᩪᨾᨩᨠᩣᨶᩴ ᨡᩮᩣ, ᨣᩉᨸᨲᩥ, ᨽᩥᨠ᩠ᨡᩪᨶᩴ ᨲᩩᨾ᩠ᩉᩣᨠᩴ ᨥᩁᩮ ᩈ᩠ᩅᩣᨲᨶᩣᨿ ᨽᨲ᩠ᨲᩴ ᩏᨴ᩠ᨴᩥᨭ᩠ᨮᨶ᩺”ᨲᩥ. ᩋᨳ ᨡᩮᩣ ᨠᩃ᩠ᨿᩣᨱᨽᨲ᩠ᨲᩥᨠᩮᩣ ᨣᩉᨸᨲᩥ ᩋᨶᨲ᩠ᨲᨾᨶᩮᩣ ᩋᩉᩮᩣᩈᩥ. ᨠᨳᨬ᩠ᩉᩥ ᨶᩣᨾ ᨸᩣᨸᨽᩥᨠ᩠ᨡᩪ ᩋᨾ᩠ᩉᩣᨠᩴ ᨥᩁᩮ ᨽᩩᨬ᩠ᨩᩥᩔᨶ᩠ᨲᩦᨲᩥ ᨥᩁᩴ ᨣᨶ᩠ᨲ᩠ᩅᩣ ᨴᩤᩈᩥᩴ ᩋᩣᨱᩣᨸᩮᩈᩥ—  “ᨿᩮ, ᨩᩮ, ᩈ᩠ᩅᩮ ᨽᨲ᩠ᨲᩥᨠᩣ ᩋᩣᨣᨧ᩠ᨨᨶ᩠ᨲᩥ ᨲᩮ ᨠᩮᩣᨭ᩠ᨮᨠᩮ ᩋᩣᩈᨶᩴ ᨸᨬ᩠ᨬᨸᩮᨲ᩠ᩅᩣ ᨠᨱᩣᨩᨠᩮᨶ ᨻᩥᩃᩘᨣᨴᩩᨲᩥᨿᩮᨶ ᨸᩁᩥᩅᩥᩈᩣ”ᨲᩥ. “ᩑᩅᩴ, ᩋᨿ᩠ᨿᩣ”ᨲᩥ ᨡᩮᩣ ᩈᩣ ᨴᩤᩈᩦ ᨠᩃ᩠ᨿᩣᨱᨽᨲ᩠ᨲᩥᨠᩔ ᨣᩉᨸᨲᩥᨶᩮᩣ ᨸᨧ᩠ᨧᩔᩮᩣᩈᩥ.
</Paragraph>

<Paragraph number="817" book="cula">
ᩋᨳ ᨡᩮᩣ ᨾᩮᨲ᩠ᨲᩥᨿᨽᩪᨾᨩᨠᩣ ᨽᩥᨠ᩠ᨡᩪ—  “ᩉᩥᨿ᩠ᨿᩮᩣ ᨡᩮᩣ, ᩋᩣᩅᩩᩈᩮᩣ, ᩋᨾ᩠ᩉᩣᨠᩴ ᨠᩃ᩠ᨿᩣᨱᨽᨲ᩠ᨲᩥᨠᩔ ᨣᩉᨸᨲᩥᨶᩮᩣ ᨽᨲ᩠ᨲᩴ ᩏᨴ᩠ᨴᩥᨭ᩠ᨮᩴ; ᩈ᩠ᩅᩮ ᩋᨾ᩠ᩉᩮ ᨠᩃ᩠ᨿᩣᨱᨽᨲ᩠ᨲᩥᨠᩮᩣ ᨣᩉᨸᨲᩥ ᩈᨸᩩᨲ᩠ᨲᨴᩤᩁᩮᩣ ᩏᨸᨲᩥᨭ᩠ᨮᩥᨲ᩠ᩅᩣ ᨸᩁᩥᩅᩥᩈᩥᩔᨲᩥ; ᩋᨬ᩠ᨬᩮ ᩒᨴᨶᩮᨶ ᨸᩩᨧ᩠ᨨᩥᩔᨶ᩠ᨲᩥ, ᩋᨬ᩠ᨬᩮ ᩈᩪᨸᩮᨶ ᨸᩩᨧ᩠ᨨᩥᩔᨶ᩠ᨲᩥ, ᩋᨬ᩠ᨬᩮ ᨲᩮᩃᩮᨶ ᨸᩩᨧ᩠ᨨᩥᩔᨶ᩠ᨲᩥ, ᩋᨬ᩠ᨬᩮ ᩏᨲ᩠ᨲᩁᩥᨽᩘᨣᩮᨶ ᨸᩩᨧ᩠ᨨᩥᩔᨶ᩠ᨲᩦ”ᨲᩥ. ᨲᩮ ᨲᩮᨶᩮᩅ ᩈᩮᩣᨾᨶᩔᩮᨶ ᨶ ᨧᩥᨲ᩠ᨲᩁᩪᨸᩴ ᩁᨲ᩠ᨲᩥᨿᩣ ᩈᩩᨸᩥᩴᩈᩩ. ᩋᨳ ᨡᩮᩣ ᨾᩮᨲ᩠ᨲᩥᨿᨽᩪᨾᨩᨠᩣ ᨽᩥᨠ᩠ᨡᩪ ᨸᩩᨻ᩠ᨻᨱ᩠ᩉᩈᨾᨿᩴ ᨶᩥᩅᩤᩈᩮᨲ᩠ᩅᩣ ᨸᨲ᩠ᨲᨧᩦᩅᩁᨾᩣᨴᩤᨿ ᨿᩮᨶ ᨠᩃ᩠ᨿᩣᨱᨽᨲ᩠ᨲᩥᨠᩔ ᨣᩉᨸᨲᩥᨶᩮᩣ ᨶᩥᩅᩮᩈᨶᩴ ᨲᩮᨶᩩᨸᩈᩘᨠᨾᩥᩴᩈᩩ. ᩋᨴ᩠ᨴᩈᩣ ᨡᩮᩣ ᩈᩣ ᨴᩤᩈᩦ ᨾᩮᨲ᩠ᨲᩥᨿᨽᩪᨾᨩᨠᩮ ᨽᩥᨠ᩠ᨡᩪ ᨴᩪᩁᨲᩮᩣᩅ ᩋᩣᨣᨧ᩠ᨨᨶ᩠ᨲᩮ; ᨴᩥᩈ᩠ᩅᩣᨶ ᨠᩮᩣᨭ᩠ᨮᨠᩮ ᩋᩣᩈᨶᩴ ᨸᨬ᩠ᨬᨸᩮᨲ᩠ᩅᩣ ᨾᩮᨲ᩠ᨲᩥᨿᨽᩪᨾᨩᨠᩮ ᨽᩥᨠ᩠ᨡᩪ ᩑᨲᨴᩅᩮᩤᨧ—  “ᨶᩥᩈᩦᨴᨳ, ᨽᨶ᩠ᨲᩮ”ᨲᩥ. ᩋᨳ ᨡᩮᩣ ᨾᩮᨲ᩠ᨲᩥᨿᨽᩪᨾᨩᨠᩣᨶᩴ ᨽᩥᨠ᩠ᨡᩪᨶᩴ ᩑᨲᨴᩉᩮᩣᩈᩥ—  “ᨶᩥᩔᩴᩈᨿᩴ ᨡᩮᩣ ᨶ ᨲᩣᩅ ᨽᨲ᩠ᨲᩴ ᩈᩥᨴ᩠ᨵᩴ ᨽᩅᩥᩔᨲᩥ ᨿᨳᩣ ᨾᨿᩴ ᨠᩮᩣᨭ᩠ᨮᨠᩮ ᨶᩥᩈᩦᨴᩤᨸᩥᨿᩣᨾᩣ”ᨲᩥ. ᩋᨳ ᨡᩮᩣ ᩈᩣ ᨴᩤᩈᩦ ᨠᨱᩣᨩᨠᩮᨶ ᨻᩥᩃᩘᨣᨴᩩᨲᩥᨿᩮᨶ ᩏᨸᨣᨬ᩠ᨨᩥ—  “ᨽᩩᨬ᩠ᨩᨳ, ᨽᨶ᩠ᨲᩮ”ᨲᩥ. “ᨾᨿᩴ ᨡᩮᩣ, ᨽᨣᩥᨶᩥ, ᨶᩥᨧ᩠ᨧᨽᨲ᩠ᨲᩥᨠᩣ”ᨲᩥ. “ᨩᩣᨶᩣᨾᩥ ᩋᨿ᩠ᨿᩣ ᨶᩥᨧ᩠ᨧᨽᨲ᩠ᨲᩥᨠᩣᨲᩥ. ᩋᨸᩥ ᨧᩣᩉᩴ ᩉᩥᨿ᩠ᨿᩮᩣᩅ ᨣᩉᨸᨲᩥᨶᩣ ᩋᩣᨱᨲ᩠ᨲᩣ—  ‘ᨿᩮ, ᨩᩮ, ᩈ᩠ᩅᩮ ᨽᨲ᩠ᨲᩥᨠᩣ ᩋᩣᨣᨧ᩠ᨨᨶ᩠ᨲᩥ, ᨲᩮ ᨠᩮᩣᨭ᩠ᨮᨠᩮ ᩋᩣᩈᨶᩴ ᨸᨬ᩠ᨬᨸᩮᨲ᩠ᩅᩣ ᨠᨱᩣᨩᨠᩮᨶ ᨻᩥᩃᩘᨣᨴᩩᨲᩥᨿᩮᨶ ᨸᩁᩥᩅᩥᩈᩣ’ᨲᩥ. ᨽᩩᨬ᩠ᨩᨳ, ᨽᨶ᩠ᨲᩮ”ᨲᩥ. ᩋᨳ ᨡᩮᩣ ᨾᩮᨲ᩠ᨲᩥᨿᨽᩪᨾᨩᨠᩣ ᨽᩥᨠ᩠ᨡᩪ—  “ᩉᩥᨿ᩠ᨿᩮᩣ ᨡᩮᩣ, ᩋᩣᩅᩩᩈᩮᩣ, ᨠᩃ᩠ᨿᩣᨱᨽᨲ᩠ᨲᩥᨠᩮᩣ ᨣᩉᨸᨲᩥ ᩋᩣᩁᩣᨾᩴ ᩋᨣᨾᩣᩈᩥ ᨴᨻ᩠ᨻᩔ ᨾᩃᩖᨸᩩᨲ᩠ᨲᩔ ᩈᨶ᩠ᨲᩥᨠᩮ. ᨶᩥᩔᩴᩈᨿᩴ ᨡᩮᩣ ᨾᨿᩴ ᨴᨻ᩠ᨻᩮᨶ ᨾᩃᩖᨸᩩᨲ᩠ᨲᩮᨶ ᨣᩉᨸᨲᩥᨶᩮᩣ ᩋᨶ᩠ᨲᩁᩮ ᨸᩁᩥᨽᩥᨶ᩠ᨶᩣ”ᨲᩥ. ᨲᩮ ᨲᩮᨶᩮᩅ ᨴᩮᩤᨾᨶᩔᩮᨶ ᨶ ᨧᩥᨲ᩠ᨲᩁᩪᨸᩴ ᨽᩩᨬ᩠ᨩᩥᩴᩈᩩ. ᩋᨳ ᨡᩮᩣ ᨾᩮᨲ᩠ᨲᩥᨿᨽᩪᨾᨩᨠᩣ ᨽᩥᨠ᩠ᨡᩪ ᨸᨧ᩠ᨨᩣᨽᨲ᩠ᨲᩴ ᨸᩥᨱ᩠ᨯᨸᩣᨲᨸᨭᩥᨠ᩠ᨠᨶ᩠ᨲᩣ ᩋᩣᩁᩣᨾᩴ ᨣᨶ᩠ᨲ᩠ᩅᩣ ᨸᨲ᩠ᨲᨧᩦᩅᩁᩴ ᨸᨭᩥᩈᩣᨾᩮᨲ᩠ᩅᩣ ᨻᩉᩣᩁᩣᨾᨠᩮᩣᨭ᩠ᨮᨠᩮ ᩈᩘᨥᩣᨭᩥᨸᩃᩖᨲ᩠ᨳᩥᨠᩣᨿ ᨶᩥᩈᩦᨴᩥᩴᩈᩩ ᨲᩩᨱ᩠ᩉᩦᨽᩪᨲᩣ ᨾᩘᨠᩩᨽᩪᨲᩣ ᨸᨲ᩠ᨲᨠ᩠ᨡᨶ᩠ᨵᩣ ᩋᨵᩮᩤᨾᩩᨡᩣ ᨸᨩ᩠ᨫᩣᨿᨶ᩠ᨲᩣ ᩋᨸ᩠ᨸᨭᩥᨽᩣᨶᩣ.
</Paragraph>

<Paragraph number="818" book="cula">
ᩋᨳ ᨡᩮᩣ ᨾᩮᨲ᩠ᨲᩥᨿᩣ ᨽᩥᨠ᩠ᨡᩩᨶᩦ ᨿᩮᨶ ᨾᩮᨲ᩠ᨲᩥᨿᨽᩪᨾᨩᨠᩣ ᨽᩥᨠ᩠ᨡᩪ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᨾᩮᨲ᩠ᨲᩥᨿᨽᩪᨾᨩᨠᩮ ᨽᩥᨠ᩠ᨡᩪ ᩑᨲᨴᩅᩮᩤᨧ—  “ᩅᨶ᩠ᨴᩣᨾᩥ, ᩋᨿ᩠ᨿᩣ”ᨲᩥ. ᩑᩅᩴ ᩅᩩᨲ᩠ᨲᩮ, ᨾᩮᨲ᩠ᨲᩥᨿᨽᩪᨾᨩᨠᩣ ᨽᩥᨠ᩠ᨡᩪ ᨶᩣᩃᨸᩥᩴᩈᩩ. ᨴᩩᨲᩥᨿᨾ᩠ᨸᩥ ᨡᩮᩣ …ᨸᩮ…  ᨲᨲᩥᨿᨾ᩠ᨸᩥ ᨡᩮᩣ ᨾᩮᨲ᩠ᨲᩥᨿᩣ ᨽᩥᨠ᩠ᨡᩩᨶᩦ ᨾᩮᨲ᩠ᨲᩥᨿᨽᩪᨾᨩᨠᩮ ᨽᩥᨠ᩠ᨡᩪ ᩑᨲᨴᩅᩮᩤᨧ—  “ᩅᨶ᩠ᨴᩣᨾᩥ, ᩋᨿ᩠ᨿᩣ”ᨲᩥ. ᨲᨲᩥᨿᨾ᩠ᨸᩥ ᨡᩮᩣ ᨾᩮᨲ᩠ᨲᩥᨿᨽᩪᨾᨩᨠᩣ ᨽᩥᨠ᩠ᨡᩪ ᨶᩣᩃᨸᩥᩴᩈᩩ. “ᨠ᩠ᨿᩣᩉᩴ ᩋᨿ᩠ᨿᩣᨶᩴ ᩋᨸᩁᨩ᩠ᨫᩣᨾᩥ? ᨠᩥᩔ ᨾᩴ ᩋᨿ᩠ᨿᩣ ᨶᩣᩃᨸᨶ᩠ᨲᩦ”ᨲᩥ? “ᨲᨳᩣ ᩉᩥ ᨸᨶ ᨲ᩠ᩅᩴ, ᨽᨣᩥᨶᩥ, ᩋᨾ᩠ᩉᩮ ᨴᨻ᩠ᨻᩮᨶ ᨾᩃᩖᨸᩩᨲ᩠ᨲᩮᨶ ᩅᩥᩉᩮᨮᩥᨿᨾᩣᨶᩮ ᩋᨩ᩠ᨫᩩᨸᩮᨠ᩠ᨡᩈᩦ”ᨲᩥ? “ᨠ᩠ᨿᩣᩉᩴ, ᩋᨿ᩠ᨿᩣ, ᨠᩁᩮᩣᨾᩦ”ᨲᩥ? “ᩈᨧᩮ ᨡᩮᩣ ᨲ᩠ᩅᩴ, ᨽᨣᩥᨶᩥ, ᩍᨧ᩠ᨨᩮᨿ᩠ᨿᩣᩈᩥ, ᩋᨩ᩠ᨩᩮᩅ ᨽᨣᩅᩤ ᩋᩣᨿᩈ᩠ᨾᨶ᩠ᨲᩴ ᨴᨻ᩠ᨻᩴ ᨾᩃᩖᨸᩩᨲ᩠ᨲᩴ ᨶᩣᩈᩣᨸᩮᨿ᩠ᨿᩣ”ᨲᩥ. “ᨠ᩠ᨿᩣᩉᩴ, ᩋᨿ᩠ᨿᩣ, ᨠᩁᩮᩣᨾᩥ? ᨠᩥᩴ ᨾᨿᩣ ᩈᨠ᩠ᨠᩣ ᨠᩣᨲᩩᨶ᩺”ᨲᩥ? “ᩑᩉᩥ ᨲ᩠ᩅᩴ, ᨽᨣᩥᨶᩥ, ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾ, ᩏᨸᩈᩘᨠᨾᩥᨲ᩠ᩅᩣ ᨽᨣᩅᨶ᩠ᨲᩴ ᩑᩅᩴ ᩅᨴᩮᩉᩥ—  ‘ᩍᨴᩴ, ᨽᨶ᩠ᨲᩮ, ᨶᨧ᩠ᨨᨶ᩠ᨶᩴ ᨶᨸ᩠ᨸᨲᩥᩁᩪᨸᩴ, ᨿᩣᨿᩴ, ᨽᨶ᩠ᨲᩮ, ᨴᩥᩈᩣ ᩋᨽᨿᩣ ᩋᨶᩦᨲᩥᨠᩣ ᩋᨶᩩᨸᨴ᩠ᨴᩅᩤ ᩈᩣᨿᩴ ᨴᩥᩈᩣ ᩈᨽᨿᩣ ᩈᩎᨲᩥᨠᩣ ᩈᩮᩫᩣᨸᨴ᩠ᨴᩅᩤ; ᨿᨲᩮᩣ ᨶᩥᩅᩤᨲᩴ ᨲᨲᩮᩣ ᩈᩅᩤᨲᩴ; ᩏᨴᨠᩴ ᨾᨬ᩠ᨬᩮ ᩋᩣᨴᩥᨲ᩠ᨲᩴ; ᩋᨿ᩠ᨿᩮᨶᨾ᩠ᩉᩥ ᨴᨻ᩠ᨻᩮᨶ ᨾᩃᩖᨸᩩᨲ᩠ᨲᩮᨶ ᨴᩪᩈᩥᨲᩣ’”ᨲᩥ. “ᩑᩅᩴ, ᩋᨿ᩠ᨿᩣ”ᨲᩥ ᨡᩮᩣ ᨾᩮᨲ᩠ᨲᩥᨿᩣ ᨽᩥᨠ᩠ᨡᩩᨶᩦ ᨾᩮᨲ᩠ᨲᩥᨿᨽᩪᨾᨩᨠᩣᨶᩴ ᨽᩥᨠ᩠ᨡᩪᨶᩴ ᨸᨭᩥᩔᩩᨲ᩠ᩅᩣ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᩋᨭ᩠ᨮᩣᩈᩥ. ᩑᨠᨾᨶ᩠ᨲᩴ ᨮᩥᨲᩣ ᨡᩮᩣ ᨾᩮᨲ᩠ᨲᩥᨿᩣ ᨽᩥᨠ᩠ᨡᩩᨶᩦ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᩍᨴᩴ, ᨽᨶ᩠ᨲᩮ, ᨶᨧ᩠ᨨᨶ᩠ᨶᩴ ᨶᨸ᩠ᨸᨲᩥᩁᩪᨸᩴ, ᨿᩣᨿᩴ, ᨽᨶ᩠ᨲᩮ, ᨴᩥᩈᩣ ᩋᨽᨿᩣ ᩋᨶᩦᨲᩥᨠᩣ ᩋᨶᩩᨸᨴ᩠ᨴᩅᩤ ᩈᩣᨿᩴ ᨴᩥᩈᩣ ᩈᨽᨿᩣ ᩈᩎᨲᩥᨠᩣ ᩈᩮᩫᩣᨸᨴ᩠ᨴᩅᩤ; ᨿᨲᩮᩣ ᨶᩥᩅᩤᨲᩴ ᨲᨲᩮᩣ ᩈᩅᩤᨲᩴ; ᩏᨴᨠᩴ ᨾᨬ᩠ᨬᩮ ᩋᩣᨴᩥᨲ᩠ᨲᩴ; ᩋᨿ᩠ᨿᩮᨶᨾ᩠ᩉᩥ ᨴᨻ᩠ᨻᩮᨶ ᨾᩃᩖᨸᩩᨲ᩠ᨲᩮᨶ ᨴᩪᩈᩥᨲᩣ”ᨲᩥ.
</Paragraph>

</Division>
<Division number="193" book="cula">

<Paragraph number="819" book="cula">
ᩋᨳ ᨡᩮᩣ ᨽᨣᩅᩤ ᩑᨲᩈ᩠ᨾᩥᩴ ᨶᩥᨴᩤᨶᩮ ᩑᨲᩈ᩠ᨾᩥᩴ ᨸᨠᩁᨱᩮ ᨽᩥᨠ᩠ᨡᩩᩈᩴᨥᩴ ᩈᨶ᩠ᨶᩥᨸᩣᨲᩣᨸᩮᨲ᩠ᩅᩣ ᩋᩣᨿᩈ᩠ᨾᨶ᩠ᨲᩴ ᨴᨻ᩠ᨻᩴ ᨾᩃᩖᨸᩩᨲ᩠ᨲᩴ ᨸᨭᩥᨸᩩᨧ᩠ᨨᩥ—  “ᩈᩁᩈᩥ ᨲ᩠ᩅᩴ, ᨴᨻ᩠ᨻ, ᩑᩅᩁᩪᨸᩴ ᨠᨲ᩠ᨲᩣ ᨿᨳᩣᨿᩴ ᨽᩥᨠ᩠ᨡᩩᨶᩦ ᩋᩣᩉᩣ”ᨲᩥ? “ᨿᨳᩣ ᨾᩴ, ᨽᨶ᩠ᨲᩮ, ᨽᨣᩅᩤ ᨩᩣᨶᩣᨲᩦ”ᨲᩥ. ᨴᩩᨲᩥᨿᨾ᩠ᨸᩥ ᨡᩮᩣ ᨽᨣᩅᩤ ᩋᩣᨿᩈ᩠ᨾᨶ᩠ᨲᩴ ᨴᨻ᩠ᨻᩴ ᨾᩃᩖᨸᩩᨲ᩠ᨲᩴ ᩑᨲᨴᩅᩮᩤᨧ—  “ᩈᩁᩈᩥ ᨲ᩠ᩅᩴ, ᨴᨻ᩠ᨻ, ᩑᩅᩁᩪᨸᩴ ᨠᨲ᩠ᨲᩣ ᨿᨳᩣᨿᩴ ᨽᩥᨠ᩠ᨡᩩᨶᩦ ᩋᩣᩉᩣ”ᨲᩥ? “ᨿᨳᩣ ᨾᩴ, ᨽᨶ᩠ᨲᩮ, ᨽᨣᩅᩤ ᨩᩣᨶᩣᨲᩦ”ᨲᩥ. ᨲᨲᩥᨿᨾ᩠ᨸᩥ ᨡᩮᩣ ᨽᨣᩅᩤ ᩋᩣᨿᩈ᩠ᨾᨶ᩠ᨲᩴ ᨴᨻ᩠ᨻᩴ ᨾᩃᩖᨸᩩᨲ᩠ᨲᩴ ᩑᨲᨴᩅᩮᩤᨧ—  “ᩈᩁᩈᩥ ᨲ᩠ᩅᩴ, ᨴᨻ᩠ᨻ, ᩑᩅᩁᩪᨸᩴ ᨠᨲ᩠ᨲᩣ ᨿᨳᩣᨿᩴ ᨽᩥᨠ᩠ᨡᩩᨶᩦ ᩋᩣᩉᩣ”ᨲᩥ? “ᨿᨳᩣ ᨾᩴ, ᨽᨶ᩠ᨲᩮ, ᨽᨣᩅᩤ ᨩᩣᨶᩣᨲᩦ”ᨲᩥ. “ᨶ ᨡᩮᩣ, ᨴᨻ᩠ᨻ, ᨴᨻ᩠ᨻᩣ ᩑᩅᩴ ᨶᩥᨻ᩠ᨻᩮᨮᩮᨶ᩠ᨲᩥ. ᩈᨧᩮ ᨲᨿᩣ ᨠᨲᩴ ᨠᨲᨶ᩠ᨲᩥ ᩅᨴᩮᩉᩥ. ᩈᨧᩮ ᩋᨠᨲᩴ ᩋᨠᨲᨶ᩠ᨲᩥ ᩅᨴᩮᩉᩦ”ᨲᩥ. “ᨿᨲᩮᩣᩉᩴ, ᨽᨶ᩠ᨲᩮ, ᨩᩣᨲᩮᩣ ᨶᩣᨽᩥᨩᩣᨶᩣᨾᩥ ᩈᩩᨸᩥᨶᨶ᩠ᨲᩮᨶᨸᩥ ᨾᩮᨳᩩᨶᩴ ᨵᨾ᩠ᨾᩴ ᨸᨭᩥᩈᩮᩅᩥᨲᩣ, ᨸᨣᩮᩅ ᨩᩣᨣᩁᩮᩣ”ᨲᩥ. ᩋᨳ ᨡᩮᩣ ᨽᨣᩅᩤ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᨲᩮᨶ ᩉᩥ, ᨽᩥᨠ᩠ᨡᩅᩮ, ᨾᩮᨲ᩠ᨲᩥᨿᩴ ᨽᩥᨠ᩠ᨡᩩᨶᩥᩴ ᨶᩣᩈᩮᨳ. ᩍᨾᩮ ᨧ ᨽᩥᨠ᩠ᨡᩪ ᩋᨶᩩᨿᩩᨬ᩠ᨩᨳᩣ”ᨲᩥ. ᩍᨴᩴ ᩅᨲ᩠ᩅᩣ ᨽᨣᩅᩤ ᩏᨭ᩠ᨮᩣᨿᩣᩈᨶᩣ ᩅᩥᩉᩣᩁᩴ ᨸᩣᩅᩥᩈᩥ.
</Paragraph>

<Paragraph number="820" book="cula">
ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᨾᩮᨲ᩠ᨲᩥᨿᩴ ᨽᩥᨠ᩠ᨡᩩᨶᩥᩴ ᨶᩣᩈᩮᩈᩩᩴ. ᩋᨳ ᨡᩮᩣ ᨾᩮᨲ᩠ᨲᩥᨿᨽᩪᨾᨩᨠᩣ ᨽᩥᨠ᩠ᨡᩪ ᨲᩮ ᨽᩥᨠ᩠ᨡᩪ ᩑᨲᨴᩅᩮᩤᨧᩩᩴ—  “ᨾᩣᩅᩩᩈᩮᩣ, ᨾᩮᨲ᩠ᨲᩥᨿᩴ ᨽᩥᨠ᩠ᨡᩩᨶᩥᩴ ᨶᩣᩈᩮᨳ, ᨶ ᩈᩣ ᨠᩥᨬ᩠ᨧᩥ ᩋᨸᩁᨩ᩠ᨫᨲᩥ; ᩋᨾ᩠ᩉᩮᩉᩥ ᩈᩣ ᩏᩔᩣᩉᩥᨲᩣ ᨠᩩᨸᩥᨲᩮᩉᩥ ᩋᨶᨲ᩠ᨲᨾᨶᩮᩉᩥ ᨧᩣᩅᨶᩣᨵᩥᨸ᩠ᨸᩣᨿᩮᩉᩦ”ᨲᩥ. “ᨠᩥᩴ ᨸᨶ ᨲᩩᨾ᩠ᩉᩮ, ᩋᩣᩅᩩᩈᩮᩣ, ᩋᩣᨿᩈ᩠ᨾᨶ᩠ᨲᩴ ᨴᨻ᩠ᨻᩴ ᨾᩃᩖᨸᩩᨲ᩠ᨲᩴ ᩋᨾᩪᩃᩥᨠᩣᨿ ᩈᩦᩃᩅᩥᨸᨲ᩠ᨲᩥᨿᩣ ᩋᨶᩩᨴ᩠ᨵᩴᩈᩮᨳᩣ”ᨲᩥ? “ᩑᩅᨾᩣᩅᩩᩈᩮᩣ”ᨲᩥ. ᨿᩮ ᨲᩮ ᨽᩥᨠ᩠ᨡᩪ ᩋᨸ᩠ᨸᩥᨧ᩠ᨨᩣ …ᨸᩮ…  ᨲᩮ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᨾᩮᨲ᩠ᨲᩥᨿᨽᩪᨾᨩᨠᩣ ᨽᩥᨠ᩠ᨡᩪ ᩋᩣᨿᩈ᩠ᨾᨶ᩠ᨲᩴ ᨴᨻ᩠ᨻᩴ ᨾᩃᩖᨸᩩᨲ᩠ᨲᩴ ᩋᨾᩪᩃᩥᨠᩣᨿ ᩈᩦᩃᩅᩥᨸᨲ᩠ᨲᩥᨿᩣ ᩋᨶᩩᨴ᩠ᨵᩴᩈᩮᩔᨶ᩠ᨲᩦ”ᨲᩥ. ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ …ᨸᩮ…  “ᩈᨧ᩠ᨧᩴ ᨠᩥᩁ, ᨽᩥᨠ᩠ᨡᩅᩮ, ᨾᩮᨲ᩠ᨲᩥᨿᨽᩪᨾᨩᨠᩣ ᨽᩥᨠ᩠ᨡᩪ ᨴᨻ᩠ᨻᩴ ᨾᩃᩖᨸᩩᨲ᩠ᨲᩴ ᩋᨾᩪᩃᩥᨠᩣᨿ ᩈᩦᩃᩅᩥᨸᨲ᩠ᨲᩥᨿᩣ ᩋᨶᩩᨴ᩠ᨵᩴᩈᩮᨶ᩠ᨲᩦ”ᨲᩥ? “ᩈᨧ᩠ᨧᩴ, ᨽᨣᩅᩤ”ᨲᩥ …ᨸᩮ…  ᩅᩥᨣᩁᩉᩥᨲ᩠ᩅᩣ …ᨸᩮ…  ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—
</Paragraph>

<Paragraph number="821" book="cula">
“ᨲᩮᨶ ᩉᩥ, ᨽᩥᨠ᩠ᨡᩅᩮ, ᩈᩴᨥᩮᩣ ᨴᨻ᩠ᨻᩔ ᨾᩃᩖᨸᩩᨲ᩠ᨲᩔ ᩈᨲᩥᩅᩮᨸᩩᩃᩖᨸ᩠ᨸᨲ᩠ᨲᩔ ᩈᨲᩥᩅᩥᨶᨿᩴ ᨴᩮᨲᩩ. ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᨴᩤᨲᨻ᩠ᨻᩮᩣ—  ᨲᩮᨶ, ᨽᩥᨠ᩠ᨡᩅᩮ, ᨴᨻ᩠ᨻᩮᨶ ᨾᩃᩖᨸᩩᨲ᩠ᨲᩮᨶ ᩈᩴᨥᩴ ᩏᨸᩈᩘᨠᨾᩥᨲ᩠ᩅᩣ, ᩑᨠᩴᩈᩴ ᩏᨲ᩠ᨲᩁᩣᩈᩘᨣᩴ ᨠᩁᩥᨲ᩠ᩅᩣ, ᩅᩩᨯ᩠ᨰᩣᨶᩴ ᨽᩥᨠ᩠ᨡᩪᨶᩴ ᨸᩣᨴᩮ ᩅᨶ᩠ᨴᩥᨲ᩠ᩅᩣ, ᩏᨠ᩠ᨠᩩᨭᩥᨠᩴ ᨶᩥᩈᩦᨴᩥᨲ᩠ᩅᩣ, ᩋᨬ᩠ᨩᩃᩥᩴ ᨸᨣ᩠ᨣᩉᩮᨲ᩠ᩅᩣ, ᩑᩅᨾᩔ ᩅᨧᨶᩦᨿᩮᩣ—  ‘ᩍᨾᩮ ᨾᩴ, ᨽᨶ᩠ᨲᩮ, ᨾᩮᨲ᩠ᨲᩥᨿᨽᩪᨾᨩᨠᩣ ᨽᩥᨠ᩠ᨡᩪ ᩋᨾᩪᩃᩥᨠᩣᨿ ᩈᩦᩃᩅᩥᨸᨲ᩠ᨲᩥᨿᩣ ᩋᨶᩩᨴ᩠ᨵᩴᩈᩮᨶ᩠ᨲᩥ. ᩈᩮᩣᩉᩴ, ᨽᨶ᩠ᨲᩮ, ᩈᨲᩥᩅᩮᨸᩩᩃᩖᨸ᩠ᨸᨲ᩠ᨲᩮᩣ ᩈᩴᨥᩴ ᩈᨲᩥᩅᩥᨶᨿᩴ ᨿᩣᨧᩣᨾᩦ’ᨲᩥ. ᨴᩩᨲᩥᨿᨾ᩠ᨸᩥ ᨿᩣᨧᩥᨲᨻ᩠ᨻᩮᩣ. ᨲᨲᩥᨿᨾ᩠ᨸᩥ ᨿᩣᨧᩥᨲᨻ᩠ᨻᩮᩣ—  ‘ᩍᨾᩮ ᨾᩴ, ᨽᨶ᩠ᨲᩮ, ᨾᩮᨲ᩠ᨲᩥᨿᨽᩪᨾᨩᨠᩣ ᨽᩥᨠ᩠ᨡᩪ ᩋᨾᩪᩃᩥᨠᩣᨿ ᩈᩦᩃᩅᩥᨸᨲ᩠ᨲᩥᨿᩣ ᩋᨶᩩᨴ᩠ᨵᩴᩈᩮᨶ᩠ᨲᩥ. ᩈᩮᩣᩉᩴ ᩈᨲᩥᩅᩮᨸᩩᩃᩖᨸ᩠ᨸᨲ᩠ᨲᩮᩣ ᨲᨲᩥᨿᨾ᩠ᨸᩥ, ᨽᨶ᩠ᨲᩮ, ᩈᩴᨥᩴ ᩈᨲᩥᩅᩥᨶᨿᩴ ᨿᩣᨧᩣᨾᩦ’ᨲᩥ. ᨻ᩠ᨿᨲ᩠ᨲᩮᨶ ᨽᩥᨠ᩠ᨡᩩᨶᩣ ᨸᨭᩥᨻᩃᩮᨶ ᩈᩴᨥᩮᩣ ᨬᩣᨸᩮᨲᨻ᩠ᨻᩮᩣ—
</Paragraph>

</Division>
<Division number="194" book="cula">

<Paragraph number="822" book="cula">
‘ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩍᨾᩮ ᨾᩮᨲ᩠ᨲᩥᨿᨽᩪᨾᨩᨠᩣ ᨽᩥᨠ᩠ᨡᩪ ᩋᩣᨿᩈ᩠ᨾᨶ᩠ᨲᩴ ᨴᨻ᩠ᨻᩴ ᨾᩃᩖᨸᩩᨲ᩠ᨲᩴ ᩋᨾᩪᩃᩥᨠᩣᨿ ᩈᩦᩃᩅᩥᨸᨲ᩠ᨲᩥᨿᩣ ᩋᨶᩩᨴ᩠ᨵᩴᩈᩮᨶ᩠ᨲᩥ. ᩋᩣᨿᩈ᩠ᨾᩣ ᨴᨻ᩠ᨻᩮᩣ ᨾᩃᩖᨸᩩᨲ᩠ᨲᩮᩣ ᩈᨲᩥᩅᩮᨸᩩᩃᩖᨸ᩠ᨸᨲ᩠ᨲᩮᩣ ᩈᩴᨥᩴ ᩈᨲᩥᩅᩥᨶᨿᩴ ᨿᩣᨧᨲᩥ. ᨿᨴᩥ ᩈᩴᨥᩔ ᨸᨲ᩠ᨲᨠᩃᩖᩴ, ᩈᩴᨥᩮᩣ ᩋᩣᨿᩈ᩠ᨾᨲᩮᩣ ᨴᨻ᩠ᨻᩔ ᨾᩃᩖᨸᩩᨲ᩠ᨲᩔ ᩈᨲᩥᩅᩮᨸᩩᩃᩖᨸ᩠ᨸᨲ᩠ᨲᩔ ᩈᨲᩥᩅᩥᨶᨿᩴ ᨴᨴᩮᨿ᩠ᨿ. ᩑᩈᩣ ᨬᨲ᩠ᨲᩥ.
</Paragraph>

<Paragraph number="823" book="cula">
ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩍᨾᩮ ᨾᩮᨲ᩠ᨲᩥᨿᨽᩪᨾᨩᨠᩣ ᨽᩥᨠ᩠ᨡᩪ ᩋᩣᨿᩈ᩠ᨾᨶ᩠ᨲᩴ ᨴᨻ᩠ᨻᩴ ᨾᩃᩖᨸᩩᨲ᩠ᨲᩴ ᩋᨾᩪᩃᩥᨠᩣᨿ ᩈᩦᩃᩅᩥᨸᨲ᩠ᨲᩥᨿᩣ ᩋᨶᩩᨴ᩠ᨵᩴᩈᩮᨶ᩠ᨲᩥ. ᩋᩣᨿᩈ᩠ᨾᩣ ᨴᨻ᩠ᨻᩮᩣ ᨾᩃᩖᨸᩩᨲ᩠ᨲᩮᩣ ᩈᨲᩥᩅᩮᨸᩩᩃᩖᨸ᩠ᨸᨲ᩠ᨲᩮᩣ ᩈᩴᨥᩴ ᩈᨲᩥᩅᩥᨶᨿᩴ ᨿᩣᨧᨲᩥ. ᩈᩴᨥᩮᩣ ᩋᩣᨿᩈ᩠ᨾᨲᩮᩣ ᨴᨻ᩠ᨻᩔ ᨾᩃᩖᨸᩩᨲ᩠ᨲᩔ ᩈᨲᩥᩅᩮᨸᩩᩃᩖᨸ᩠ᨸᨲ᩠ᨲᩔ ᩈᨲᩥᩅᩥᨶᨿᩴ ᨴᩮᨲᩥ. ᨿᩔᩣᨿᩈ᩠ᨾᨲᩮᩣ ᨡᨾᨲᩥ ᩋᩣᨿᩈ᩠ᨾᨲᩮᩣ ᨴᨻ᩠ᨻᩔ ᨾᩃᩖᨸᩩᨲ᩠ᨲᩔ ᩈᨲᩥᩅᩮᨸᩩᩃᩖᨸ᩠ᨸᨲ᩠ᨲᩔ ᩈᨲᩥᩅᩥᨶᨿᩔ ᨴᩤᨶᩴ, ᩈᩮᩣ ᨲᩩᨱ᩠ᩉᩔ; ᨿᩔ ᨶᨠ᩠ᨡᨾᨲᩥ, ᩈᩮᩣ ᨽᩣᩈᩮᨿ᩠ᨿ.
</Paragraph>

<Paragraph number="824" book="cula">
ᨴᩩᨲᩥᨿᨾ᩠ᨸᩥ ᩑᨲᨾᨲ᩠ᨳᩴ ᩅᨴᩤᨾᩥ …ᨸᩮ…  ᨲᨲᩥᨿᨾ᩠ᨸᩥ ᩑᨲᨾᨲ᩠ᨳᩴ ᩅᨴᩤᨾᩥ—  ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩍᨾᩮ ᨾᩮᨲ᩠ᨲᩥᨿᨽᩪᨾᨩᨠᩣ ᨽᩥᨠ᩠ᨡᩪ ᩋᩣᨿᩈ᩠ᨾᨶ᩠ᨲᩴ ᨴᨻ᩠ᨻᩴ ᨾᩃᩖᨸᩩᨲ᩠ᨲᩴ ᩋᨾᩪᩃᩥᨠᩣᨿ ᩈᩦᩃᩅᩥᨸᨲ᩠ᨲᩥᨿᩣ ᩋᨶᩩᨴ᩠ᨵᩴᩈᩮᨶ᩠ᨲᩥ. ᩋᩣᨿᩈ᩠ᨾᩣ ᨴᨻ᩠ᨻᩮᩣ ᨾᩃᩖᨸᩩᨲ᩠ᨲᩮᩣ ᩈᨲᩥᩅᩮᨸᩩᩃᩖᨸ᩠ᨸᨲ᩠ᨲᩮᩣ ᩈᩴᨥᩴ ᩈᨲᩥᩅᩥᨶᨿᩴ ᨿᩣᨧᨲᩥ. ᩈᩴᨥᩮᩣ ᩋᩣᨿᩈ᩠ᨾᨲᩮᩣ ᨴᨻ᩠ᨻᩔ ᨾᩃᩖᨸᩩᨲ᩠ᨲᩔ ᩈᨲᩥᩅᩮᨸᩩᩃᩖᨸ᩠ᨸᨲ᩠ᨲᩔ ᩈᨲᩥᩅᩥᨶᨿᩴ ᨴᩮᨲᩥ. ᨿᩔᩣᨿᩈ᩠ᨾᨲᩮᩣ ᨡᨾᨲᩥ ᩋᩣᨿᩈ᩠ᨾᨲᩮᩣ ᨴᨻ᩠ᨻᩔ ᨾᩃᩖᨸᩩᨲ᩠ᨲᩔ ᩈᨲᩥᩅᩮᨸᩩᩃᩖᨸ᩠ᨸᨲ᩠ᨲᩔ ᩈᨲᩥᩅᩥᨶᨿᩔ ᨴᩤᨶᩴ, ᩈᩮᩣ ᨲᩩᨱ᩠ᩉᩔ; ᨿᩔ ᨶᨠ᩠ᨡᨾᨲᩥ, ᩈᩮᩣ ᨽᩣᩈᩮᨿ᩠ᨿ.
</Paragraph>

<Paragraph number="825" book="cula">
ᨴᩥᨶ᩠ᨶᩮᩣ ᩈᩴᨥᩮᨶ ᩋᩣᨿᩈ᩠ᨾᨲᩮᩣ ᨴᨻ᩠ᨻᩔ ᨾᩃᩖᨸᩩᨲ᩠ᨲᩔ ᩈᨲᩥᩅᩮᨸᩩᩃᩖᨸ᩠ᨸᨲ᩠ᨲᩔ ᩈᨲᩥᩅᩥᨶᨿᩮᩣ. ᨡᨾᨲᩥ ᩈᩴᨥᩔ, ᨲᩈ᩠ᨾᩣ ᨲᩩᨱ᩠ᩉᩦ, ᩑᩅᨾᩮᨲᩴ ᨵᩤᩁᨿᩣᨾᩦ’ᨲᩥ.
</Paragraph>

</Division>
<Division number="195" book="cula">

<Paragraph number="826" book="cula">
ᨸᨬ᩠ᨧᩥᨾᩣᨶᩥ, ᨽᩥᨠ᩠ᨡᩅᩮ, ᨵᨾ᩠ᨾᩥᨠᩣᨶᩥ ᩈᨲᩥᩅᩥᨶᨿᩔ ᨴᩤᨶᩣᨶᩥ. ᩈᩩᨴ᩠ᨵᩮᩤ ᩉᩮᩣᨲᩥ ᨽᩥᨠ᩠ᨡᩩ ᩋᨶᩣᨸᨲ᩠ᨲᩥᨠᩮᩣ, ᩋᨶᩩᩅᨴᨶ᩠ᨲᩥ ᨧ ᨶᩴ, ᨿᩣᨧᨲᩥ ᨧ, ᨲᩔ ᩈᩴᨥᩮᩣ ᩈᨲᩥᩅᩥᨶᨿᩴ ᨴᩮᨲᩥ ᨵᨾ᩠ᨾᩮᨶ ᩈᨾᨣ᩠ᨣᩮᨶ—  ᩍᨾᩣᨶᩥ ᨡᩮᩣ, ᨽᩥᨠ᩠ᨡᩅᩮ, ᨸᨬ᩠ᨧ ᨵᨾ᩠ᨾᩥᨠᩣᨶᩥ ᩈᨲᩥᩅᩥᨶᨿᩔ ᨴᩤᨶᩣᨶᩦ”ᨲᩥ.
</Paragraph>
</Division>