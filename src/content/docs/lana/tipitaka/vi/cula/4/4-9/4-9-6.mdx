---
title: "4.9.6 ᩋᨾᩪᩊ᩠ᩉᩅᩥᨶᨿ"
tableOfContents: false
sidebar:
  order: 6
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="237" book="cula">

<Paragraph number="974" book="cula">
ᩈᩥᨿᩣ ᩋᨶᩩᩅᩤᨴᩤᨵᩥᨠᩁᨱᩴ ᨴ᩠ᩅᩮ ᩈᨾᨳᩮ ᩋᨶᩣᨣᨾ᩠ᨾ—  ᩈᨲᩥᩅᩥᨶᨿᨬ᩠ᨧ, ᨲᩔᨸᩣᨸᩥᨿᩈᩥᨠᨬ᩠ᨧ; ᨴ᩠ᩅᩦᩉᩥ ᩈᨾᨳᩮᩉᩥ ᩈᨾ᩠ᨾᩮᨿ᩠ᨿ—  ᩈᨾ᩠ᨾᩩᨡᩣᩅᩥᨶᨿᩮᨶ ᨧ, ᩋᨾᩪᩊ᩠ᩉᩅᩥᨶᨿᩮᨶ ᨧᩣᨲᩥ? ᩈᩥᨿᩣᨲᩥᩔ ᩅᨧᨶᩦᨿᩴ. ᨿᨳᩣ ᨠᨳᩴ ᩅᩥᨿ? ᩍᨵ ᨸᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩩ ᩏᨾ᩠ᨾᨲ᩠ᨲᨠᩮᩣ ᩉᩮᩣᨲᩥ ᨧᩥᨲ᩠ᨲᩅᩥᨸᩁᩥᨿᩣᩈᨠᨲᩮᩣ. ᨲᩮᨶ ᩏᨾ᩠ᨾᨲ᩠ᨲᨠᩮᨶ ᨧᩥᨲ᩠ᨲᩅᩥᨸᩁᩥᨿᩣᩈᨠᨲᩮᨶ ᨻᩉᩩᩴ ᩋᩔᩣᨾᨱᨠᩴ ᩋᨩ᩠ᨫᩣᨧᩥᨱ᩠ᨱᩴ ᩉᩮᩣᨲᩥ ᨽᩣᩈᩥᨲᨸᩁᩥᨠ᩠ᨠᨶ᩠ᨲᩴ. ᨲᩴ ᨽᩥᨠ᩠ᨡᩪ ᩏᨾ᩠ᨾᨲ᩠ᨲᨠᩮᨶ ᨧᩥᨲ᩠ᨲᩅᩥᨸᩁᩥᨿᩣᩈᨠᨲᩮᨶ ᩋᨩ᩠ᨫᩣᨧᩥᨱ᩠ᨱᩮᨶ ᩋᩣᨸᨲ᩠ᨲᩥᨿᩣ ᨧᩮᩣᨴᩮᨶ᩠ᨲᩥ—  ‘ᩈᩁᨲᩣᨿᩈ᩠ᨾᩣ ᩑᩅᩁᩪᨸᩥᩴ ᩋᩣᨸᨲ᩠ᨲᩥᩴ ᩋᩣᨸᨩ᩠ᨩᩥᨲᩣ’ᨲᩥ. ᩈᩮᩣ ᩑᩅᩴ ᩅᨴᩮᨲᩥ—  ‘ᩋᩉᩴ ᨡᩮᩣ, ᩋᩣᩅᩩᩈᩮᩣ, ᩏᨾ᩠ᨾᨲ᩠ᨲᨠᩮᩣ ᩋᩉᩮᩣᩈᩥᩴ ᨧᩥᨲ᩠ᨲᩅᩥᨸᩁᩥᨿᩣᩈᨠᨲᩮᩣ. ᨲᩮᨶ ᨾᩮ ᩏᨾ᩠ᨾᨲ᩠ᨲᨠᩮᨶ ᨧᩥᨲ᩠ᨲᩅᩥᨸᩁᩥᨿᩣᩈᨠᨲᩮᨶ ᨻᩉᩩᩴ ᩋᩔᩣᨾᨱᨠᩴ ᩋᨩ᩠ᨫᩣᨧᩥᨱ᩠ᨱᩴ ᨽᩣᩈᩥᨲᨸᩁᩥᨠ᩠ᨠᨶ᩠ᨲᩴ. ᨶᩣᩉᩴ ᨲᩴ ᩈᩁᩣᨾᩥ. ᨾᩪᩊ᩠ᩉᩮᨶ ᨾᩮ ᩑᨲᩴ ᨠᨲᨶ᩺’ᨲᩥ. ᩑᩅᨾ᩠ᨸᩥ ᨶᩴ ᩅᩩᨧ᩠ᨧᨾᩣᨶᩣ ᨧᩮᩣᨴᩮᨶ᩠ᨲᩮᩅ—  ‘ᩈᩁᨲᩣᨿᩈ᩠ᨾᩣ ᩑᩅᩁᩪᨸᩥᩴ ᩋᩣᨸᨲ᩠ᨲᩥᩴ ᩋᩣᨸᨩ᩠ᨩᩥᨲᩣ’ᨲᩥ. ᨲᩔ ᨡᩮᩣ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩮᩣ ᩋᨾᩪᩊ᩠ᩉᩔ ᩋᨾᩪᩊ᩠ᩉᩅᩥᨶᨿᩮᩣ ᨴᩤᨲᨻ᩠ᨻᩮᩣ. ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᨴᩤᨲᨻ᩠ᨻᩮᩣ—
</Paragraph>

<Paragraph number="975" book="cula">
ᨲᩮᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩣ ᩈᩴᨥᩴ ᩏᨸᩈᩘᨠᨾᩥᨲ᩠ᩅᩣ ᩑᨠᩴᩈᩴ ᩏᨲ᩠ᨲᩁᩣᩈᩘᨣᩴ ᨠᩁᩥᨲ᩠ᩅᩣ …ᨸᩮ…  ᩑᩅᨾᩔ ᩅᨧᨶᩦᨿᩮᩣ—  ‘ᩋᩉᩴ, ᨽᨶ᩠ᨲᩮ, ᩏᨾ᩠ᨾᨲ᩠ᨲᨠᩮᩣ ᩋᩉᩮᩣᩈᩥᩴ ᨧᩥᨲ᩠ᨲᩅᩥᨸᩁᩥᨿᩣᩈᨠᨲᩮᩣ. ᨲᩮᨶ ᨾᩮ ᩏᨾ᩠ᨾᨲ᩠ᨲᨠᩮᨶ ᨧᩥᨲ᩠ᨲᩅᩥᨸᩁᩥᨿᩣᩈᨠᨲᩮᨶ ᨻᩉᩩᩴ ᩋᩔᩣᨾᨱᨠᩴ ᩋᨩ᩠ᨫᩣᨧᩥᨱ᩠ᨱᩴ ᨽᩣᩈᩥᨲᨸᩁᩥᨠ᩠ᨠᨶ᩠ᨲᩴ. ᨾᩴ ᨽᩥᨠ᩠ᨡᩪ ᩏᨾ᩠ᨾᨲ᩠ᨲᨠᩮᨶ ᨧᩥᨲ᩠ᨲᩅᩥᨸᩁᩥᨿᩣᩈᨠᨲᩮᨶ ᩋᨩ᩠ᨫᩣᨧᩥᨱ᩠ᨱᩮᨶ ᩋᩣᨸᨲ᩠ᨲᩥᨿᩣ ᨧᩮᩣᨴᩮᨶ᩠ᨲᩥ—  “ᩈᩁᨲᩣᨿᩈ᩠ᨾᩣ ᩑᩅᩁᩪᨸᩥᩴ ᩋᩣᨸᨲ᩠ᨲᩥᩴ ᩋᩣᨸᨩ᩠ᨩᩥᨲᩣ”ᨲᩥ. ᨲ᩠ᨿᩣᩉᩴ ᩑᩅᩴ ᩅᨴᩤᨾᩥ—  “ᩋᩉᩴ ᨡᩮᩣ, ᩋᩣᩅᩩᩈᩮᩣ, ᩏᨾ᩠ᨾᨲ᩠ᨲᨠᩮᩣ ᩋᩉᩮᩣᩈᩥᩴ ᨧᩥᨲ᩠ᨲᩅᩥᨸᩁᩥᨿᩣᩈᨠᨲᩮᩣ. ᨲᩮᨶ ᨾᩮ ᩏᨾ᩠ᨾᨲ᩠ᨲᨠᩮᨶ ᨧᩥᨲ᩠ᨲᩅᩥᨸᩁᩥᨿᩣᩈᨠᨲᩮᨶ ᨻᩉᩩᩴ ᩋᩔᩣᨾᨱᨠᩴ ᩋᨩ᩠ᨫᩣᨧᩥᨱ᩠ᨱᩴ ᨽᩣᩈᩥᨲᨸᩁᩥᨠ᩠ᨠᨶ᩠ᨲᩴ. ᨶᩣᩉᩴ ᨲᩴ ᩈᩁᩣᨾᩥ. ᨾᩪᩊ᩠ᩉᩮᨶ ᨾᩮ ᩑᨲᩴ ᨠᨲᨶ᩺”ᨲᩥ. ᩑᩅᨾ᩠ᨸᩥ ᨾᩴ ᩅᩩᨧ᩠ᨧᨾᩣᨶᩣ ᨧᩮᩣᨴᩮᨶ᩠ᨲᩮᩅ—  “ᩈᩁᨲᩣᨿᩈ᩠ᨾᩣ ᩑᩅᩁᩪᨸᩥᩴ ᩋᩣᨸᨲ᩠ᨲᩥᩴ ᩋᩣᨸᨩ᩠ᨩᩥᨲᩣ”ᨲᩥ. “ᩈᩮᩣᩉᩴ, ᨽᨶ᩠ᨲᩮ, ᩋᨾᩪᩊ᩠ᩉᩮᩣ ᩈᩴᨥᩴ ᩋᨾᩪᩊ᩠ᩉᩅᩥᨶᨿᩴ ᨿᩣᨧᩣᨾᩦ”’ᨲᩥ. ᨴᩩᨲᩥᨿᨾ᩠ᨸᩥ ᨿᩣᨧᩥᨲᨻ᩠ᨻᩮᩣ. ᨲᨲᩥᨿᨾ᩠ᨸᩥ ᨿᩣᨧᩥᨲᨻ᩠ᨻᩮᩣ. ᨻ᩠ᨿᨲ᩠ᨲᩮᨶ ᨽᩥᨠ᩠ᨡᩩᨶᩣ ᨸᨭᩥᨻᩃᩮᨶ ᩈᩴᨥᩮᩣ ᨬᩣᨸᩮᨲᨻ᩠ᨻᩮᩣ—
</Paragraph>

<Paragraph number="976" book="cula">
‘ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩋᨿᩴ ᩍᨲ᩠ᨳᨶ᩠ᨶᩣᨾᩮᩣ ᨽᩥᨠ᩠ᨡᩩ ᩏᨾ᩠ᨾᨲ᩠ᨲᨠᩮᩣ ᩋᩉᩮᩣᩈᩥ ᨧᩥᨲ᩠ᨲᩅᩥᨸᩁᩥᨿᩣᩈᨠᨲᩮᩣ. ᨲᩮᨶ ᩏᨾ᩠ᨾᨲ᩠ᨲᨠᩮᨶ ᨧᩥᨲ᩠ᨲᩅᩥᨸᩁᩥᨿᩣᩈᨠᨲᩮᨶ ᨻᩉᩩᩴ ᩋᩔᩣᨾᨱᨠᩴ ᩋᨩ᩠ᨫᩣᨧᩥᨱ᩠ᨱᩴ ᨽᩣᩈᩥᨲᨸᩁᩥᨠ᩠ᨠᨶ᩠ᨲᩴ. ᨲᩴ ᨽᩥᨠ᩠ᨡᩪ ᩏᨾ᩠ᨾᨲ᩠ᨲᨠᩮᨶ ᨧᩥᨲ᩠ᨲᩅᩥᨸᩁᩥᨿᩣᩈᨠᨲᩮᨶ ᩋᨩ᩠ᨫᩣᨧᩥᨱ᩠ᨱᩮᨶ ᩋᩣᨸᨲ᩠ᨲᩥᨿᩣ ᨧᩮᩣᨴᩮᨶ᩠ᨲᩥ—  “ᩈᩁᨲᩣᨿᩈ᩠ᨾᩣ ᩑᩅᩁᩪᨸᩥᩴ ᩋᩣᨸᨲ᩠ᨲᩥᩴ ᩋᩣᨸᨩ᩠ᨩᩥᨲᩣ”ᨲᩥ. ᩈᩮᩣ ᩑᩅᩴ ᩅᨴᩮᨲᩥ—  “ᩋᩉᩴ ᨡᩮᩣ, ᩋᩣᩅᩩᩈᩮᩣ, ᩏᨾ᩠ᨾᨲ᩠ᨲᨠᩮᩣ ᩋᩉᩮᩣᩈᩥᩴ ᨧᩥᨲ᩠ᨲᩅᩥᨸᩁᩥᨿᩣᩈᨠᨲᩮᩣ. ᨲᩮᨶ ᨾᩮ ᩏᨾ᩠ᨾᨲ᩠ᨲᨠᩮᨶ ᨧᩥᨲ᩠ᨲᩅᩥᨸᩁᩥᨿᩣᩈᨠᨲᩮᨶ ᨻᩉᩩᩴ ᩋᩔᩣᨾᨱᨠᩴ ᩋᨩ᩠ᨫᩣᨧᩥᨱ᩠ᨱᩴ ᨽᩣᩈᩥᨲᨸᩁᩥᨠ᩠ᨠᨶ᩠ᨲᩴ. ᨶᩣᩉᩴ ᨲᩴ ᩈᩁᩣᨾᩥ. ᨾᩪᩊ᩠ᩉᩮᨶ ᨾᩮ ᩑᨲᩴ ᨠᨲᨶ᩺”ᨲᩥ. ᩑᩅᨾ᩠ᨸᩥ ᨶᩴ ᩅᩩᨧ᩠ᨧᨾᩣᨶᩣ ᨧᩮᩣᨴᩮᨶ᩠ᨲᩮᩅ—  “ᩈᩁᨲᩣᨿᩈ᩠ᨾᩣ ᩑᩅᩁᩪᨸᩥᩴ ᩋᩣᨸᨲ᩠ᨲᩥᩴ ᩋᩣᨸᨩ᩠ᨩᩥᨲᩣ”ᨲᩥ. ᩈᩮᩣ ᩋᨾᩪᩊ᩠ᩉᩮᩣ ᩈᩴᨥᩴ ᩋᨾᩪᩊ᩠ᩉᩅᩥᨶᨿᩴ ᨿᩣᨧᨲᩥ. ᨿᨴᩥ ᩈᩴᨥᩔ ᨸᨲ᩠ᨲᨠᩃᩖᩴ, ᩈᩴᨥᩮᩣ ᩍᨲ᩠ᨳᨶ᩠ᨶᩣᨾᩔ ᨽᩥᨠ᩠ᨡᩩᨶᩮᩣ ᩋᨾᩪᩊ᩠ᩉᩔ ᩋᨾᩪᩊ᩠ᩉᩅᩥᨶᨿᩴ ᨴᨴᩮᨿ᩠ᨿ. ᩑᩈᩣ ᨬᨲ᩠ᨲᩥ.
</Paragraph>

<Paragraph number="977" book="cula">
ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩋᨿᩴ ᩍᨲ᩠ᨳᨶ᩠ᨶᩣᨾᩮᩣ ᨽᩥᨠ᩠ᨡᩩ ᩏᨾ᩠ᨾᨲ᩠ᨲᨠᩮᩣ ᩋᩉᩮᩣᩈᩥ ᨧᩥᨲ᩠ᨲᩅᩥᨸᩁᩥᨿᩣᩈᨠᨲᩮᩣ. ᨲᩮᨶ ᩏᨾ᩠ᨾᨲ᩠ᨲᨠᩮᨶ ᨧᩥᨲ᩠ᨲᩅᩥᨸᩁᩥᨿᩣᩈᨠᨲᩮᨶ ᨻᩉᩩᩴ ᩋᩔᩣᨾᨱᨠᩴ ᩋᨩ᩠ᨫᩣᨧᩥᨱ᩠ᨱᩴ ᨽᩣᩈᩥᨲᨸᩁᩥᨠ᩠ᨠᨶ᩠ᨲᩴ. ᨲᩴ ᨽᩥᨠ᩠ᨡᩪ ᩏᨾ᩠ᨾᨲ᩠ᨲᨠᩮᨶ ᨧᩥᨲ᩠ᨲᩅᩥᨸᩁᩥᨿᩣᩈᨠᨲᩮᨶ ᩋᨩ᩠ᨫᩣᨧᩥᨱ᩠ᨱᩮᨶ ᩋᩣᨸᨲ᩠ᨲᩥᨿᩣ ᨧᩮᩣᨴᩮᨶ᩠ᨲᩥ—  “ᩈᩁᨲᩣᨿᩈ᩠ᨾᩣ ᩑᩅᩁᩪᨸᩥᩴ ᩋᩣᨸᨲ᩠ᨲᩥᩴ ᩋᩣᨸᨩ᩠ᨩᩥᨲᩣ”ᨲᩥ. ᩈᩮᩣ ᩑᩅᩴ ᩅᨴᩮᨲᩥ—  “ᩋᩉᩴ ᨡᩮᩣ, ᩋᩣᩅᩩᩈᩮᩣ, ᩏᨾ᩠ᨾᨲ᩠ᨲᨠᩮᩣ ᩋᩉᩮᩣᩈᩥᩴ ᨧᩥᨲ᩠ᨲᩅᩥᨸᩁᩥᨿᩣᩈᨠᨲᩮᩣ. ᨲᩮᨶ ᨾᩮ ᩏᨾ᩠ᨾᨲ᩠ᨲᨠᩮᨶ ᨧᩥᨲ᩠ᨲᩅᩥᨸᩁᩥᨿᩣᩈᨠᨲᩮᨶ ᨻᩉᩩᩴ ᩋᩔᩣᨾᨱᨠᩴ ᩋᨩ᩠ᨫᩣᨧᩥᨱ᩠ᨱᩴ ᨽᩣᩈᩥᨲᨸᩁᩥᨠ᩠ᨠᨶ᩠ᨲᩴ. ᨶᩣᩉᩴ ᨲᩴ ᩈᩁᩣᨾᩥ. ᨾᩪᩊ᩠ᩉᩮᨶ ᨾᩮ ᩑᨲᩴ ᨠᨲᨶ᩺”ᨲᩥ. ᩑᩅᨾ᩠ᨸᩥ ᨶᩴ ᩅᩩᨧ᩠ᨧᨾᩣᨶᩣ ᨧᩮᩣᨴᩮᨶ᩠ᨲᩮᩅ—  “ᩈᩁᨲᩣᨿᩈ᩠ᨾᩣ ᩑᩅᩁᩪᨸᩥᩴ ᩋᩣᨸᨲ᩠ᨲᩥᩴ ᩋᩣᨸᨩ᩠ᨩᩥᨲᩣ”ᨲᩥ. ᩈᩮᩣ ᩋᨾᩪᩊ᩠ᩉᩮᩣ ᩈᩴᨥᩴ ᩋᨾᩪᩊ᩠ᩉᩅᩥᨶᨿᩴ ᨿᩣᨧᨲᩥ. ᩈᩴᨥᩮᩣ ᩍᨲ᩠ᨳᨶ᩠ᨶᩣᨾᩔ ᨽᩥᨠ᩠ᨡᩩᨶᩮᩣ ᩋᨾᩪᩊ᩠ᩉᩔ ᩋᨾᩪᩊ᩠ᩉᩅᩥᨶᨿᩴ ᨴᩮᨲᩥ. ᨿᩔᩣᨿᩈ᩠ᨾᨲᩮᩣ ᨡᨾᨲᩥ ᩍᨲ᩠ᨳᨶ᩠ᨶᩣᨾᩔ ᨽᩥᨠ᩠ᨡᩩᨶᩮᩣ ᩋᨾᩪᩊ᩠ᩉᩔ ᩋᨾᩪᩊ᩠ᩉᩅᩥᨶᨿᩔ ᨴᩤᨶᩴ, ᩈᩮᩣ ᨲᩩᨱ᩠ᩉᩔ; ᨿᩔ ᨶᨠ᩠ᨡᨾᨲᩥ, ᩈᩮᩣ ᨽᩣᩈᩮᨿ᩠ᨿ.
</Paragraph>

<Paragraph number="978" book="cula">
ᨴᩩᨲᩥᨿᨾ᩠ᨸᩥ ᩑᨲᨾᨲ᩠ᨳᩴ ᩅᨴᩤᨾᩥ …ᨸᩮ…  ᨲᨲᩥᨿᨾ᩠ᨸᩥ ᩑᨲᨾᨲ᩠ᨳᩴ ᩅᨴᩤᨾᩥ …ᨸᩮ… .
</Paragraph>

<Paragraph number="979" book="cula">
ᨴᩥᨶ᩠ᨶᩮᩣ ᩈᩴᨥᩮᨶ ᩍᨲ᩠ᨳᨶ᩠ᨶᩣᨾᩔ ᨽᩥᨠ᩠ᨡᩩᨶᩮᩣ ᩋᨾᩪᩊ᩠ᩉᩔ ᩋᨾᩪᩊ᩠ᩉᩅᩥᨶᨿᩮᩣ. ᨡᨾᨲᩥ ᩈᩴᨥᩔ, ᨲᩈ᩠ᨾᩣ ᨲᩩᨱ᩠ᩉᩦ, ᩑᩅᨾᩮᨲᩴ ᨵᩤᩁᨿᩣᨾᩦ’ᨲᩥ.
</Paragraph>

<Paragraph number="980" book="cula">
ᩍᨴᩴ ᩅᩩᨧ᩠ᨧᨲᩥ, ᨽᩥᨠ᩠ᨡᩅᩮ, ᩋᨵᩥᨠᩁᨱᩴ ᩅᩪᨸᩈᨶ᩠ᨲᩴ. ᨠᩮᨶ ᩅᩪᨸᩈᨶ᩠ᨲᩴ? ᩈᨾ᩠ᨾᩩᨡᩣᩅᩥᨶᨿᩮᨶ ᨧ, ᩋᨾᩪᩊ᩠ᩉᩅᩥᨶᨿᩮᨶ ᨧ. ᨠᩥᨬ᩠ᨧ ᨲᨲ᩠ᨳ ᩈᨾ᩠ᨾᩩᨡᩣᩅᩥᨶᨿᩈ᩠ᨾᩥᩴ? ᩈᩴᨥᩈᨾ᩠ᨾᩩᨡᨲᩣ, ᨵᨾ᩠ᨾᩈᨾ᩠ᨾᩩᨡᨲᩣ, ᩅᩥᨶᨿᩈᨾ᩠ᨾᩩᨡᨲᩣ, ᨸᩩᨣ᩠ᨣᩃᩈᨾ᩠ᨾᩩᨡᨲᩣ …ᨸᩮ…  ᨠᩥᨬ᩠ᨧ ᨲᨲ᩠ᨳ ᩋᨾᩪᩊ᩠ᩉᩅᩥᨶᨿᩈ᩠ᨾᩥᩴ? ᨿᩣ ᩋᨾᩪᩊ᩠ᩉᩅᩥᨶᨿᩔ ᨠᨾ᩠ᨾᩔ ᨠᩥᩁᩥᨿᩣ ᨠᩁᨱᩴ ᩏᨸᨣᨾᨶᩴ ᩋᨩ᩠ᨫᩩᨸᨣᨾᨶᩴ ᩋᨵᩥᩅᩤᩈᨶᩣ ᩋᨸ᩠ᨸᨭᩥᨠ᩠ᨠᩮᩣᩈᨶᩣ—  ᩍᨴᩴ ᨲᨲ᩠ᨳ ᩋᨾᩪᩊ᩠ᩉᩅᩥᨶᨿᩈ᩠ᨾᩥᩴ. ᩑᩅᩴ ᩅᩪᨸᩈᨶ᩠ᨲᨬ᩠ᨧᩮ, ᨽᩥᨠ᩠ᨡᩅᩮ, ᩋᨵᩥᨠᩁᨱᩴ ᨠᩣᩁᨠᩮᩣ ᩏᨠ᩠ᨠᩮᩣᨭᩮᨲᩥ, ᩏᨠ᩠ᨠᩮᩣᨭᨶᨠᩴ ᨸᩣᨧᩥᨲ᩠ᨲᩥᨿᩴ; ᨨᨶ᩠ᨴᨴᩤᨿᨠᩮᩣ ᨡᩦᨿᨲᩥ, ᨡᩦᨿᨶᨠᩴ ᨸᩣᨧᩥᨲ᩠ᨲᩥᨿᩴ.
</Paragraph>
</Division>