---
title: "4.4 ᨸᨭᩥᨬ᩠ᨬᩣᨲᨠᩁᨱ"
tableOfContents: false
sidebar:
  order: 4
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="200" book="cula">

<Paragraph number="841" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᩋᨸ᩠ᨸᨭᩥᨬ᩠ᨬᩣᨿ ᨽᩥᨠ᩠ᨡᩪᨶᩴ ᨠᨾ᩠ᨾᩣᨶᩥ ᨠᩁᩮᩣᨶ᩠ᨲᩥ—  ᨲᨩ᩠ᨩᨶᩦᨿᨾ᩠ᨸᩥ, ᨶᩥᨿᩔᨾ᩠ᨸᩥ, ᨸᨻ᩠ᨻᩣᨩᨶᩦᨿᨾ᩠ᨸᩥ, ᨸᨭᩥᩈᩣᩁᨱᩦᨿᨾ᩠ᨸᩥ, ᩏᨠ᩠ᨡᩮᨸᨶᩦᨿᨾ᩠ᨸᩥ. ᨿᩮ ᨲᩮ ᨽᩥᨠ᩠ᨡᩪ ᩋᨸ᩠ᨸᩥᨧ᩠ᨨᩣ …ᨸᩮ…  ᨲᩮ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᩋᨸ᩠ᨸᨭᩥᨬ᩠ᨬᩣᨿ ᨽᩥᨠ᩠ᨡᩪᨶᩴ ᨠᨾ᩠ᨾᩣᨶᩥ ᨠᩁᩥᩔᨶ᩠ᨲᩥ—  ᨲᨩ᩠ᨩᨶᩦᨿᨾ᩠ᨸᩥ, ᨶᩥᨿᩔᨾ᩠ᨸᩥ, ᨸᨻ᩠ᨻᩣᨩᨶᩦᨿᨾ᩠ᨸᩥ, ᨸᨭᩥᩈᩣᩁᨱᩦᨿᨾ᩠ᨸᩥ, ᩏᨠ᩠ᨡᩮᨸᨶᩦᨿᨾ᩠ᨸᩦ”ᨲᩥ. ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ …ᨸᩮ…  “ᩈᨧ᩠ᨧᩴ ᨠᩥᩁ, ᨽᩥᨠ᩠ᨡᩅᩮ …ᨸᩮ…  “ᩈᨧ᩠ᨧᩴ, ᨽᨣᩅᩤ”ᨲᩥ …ᨸᩮ…  ᩅᩥᨣᩁᩉᩥᨲ᩠ᩅᩣ …ᨸᩮ…  ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᨶ, ᨽᩥᨠ᩠ᨡᩅᩮ, ᩋᨸ᩠ᨸᨭᩥᨬ᩠ᨬᩣᨿ ᨽᩥᨠ᩠ᨡᩪᨶᩴ ᨠᨾ᩠ᨾᩴ ᨠᩣᨲᨻ᩠ᨻᩴ—  ᨲᨩ᩠ᨩᨶᩦᨿᩴ ᩅᩤ, ᨶᩥᨿᩔᩴ ᩅᩤ, ᨸᨻ᩠ᨻᩣᨩᨶᩦᨿᩴ ᩅᩤ, ᨸᨭᩥᩈᩣᩁᨱᩦᨿᩴ ᩅᩤ, ᩏᨠ᩠ᨡᩮᨸᨶᩦᨿᩴ ᩅᩤ. ᨿᩮᩣ ᨠᩁᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ.
</Paragraph>

</Division>
<Division number="201" book="cula">

<Paragraph number="842" book="cula">
ᩑᩅᩴ ᨡᩮᩣ, ᨽᩥᨠ᩠ᨡᩅᩮ, ᩋᨵᨾ᩠ᨾᩥᨠᩴ ᩉᩮᩣᨲᩥ ᨸᨭᩥᨬ᩠ᨬᩣᨲᨠᩁᨱᩴ, ᩑᩅᩴ ᨵᨾ᩠ᨾᩥᨠᩴ. ᨠᨳᨬ᩠ᨧ, ᨽᩥᨠ᩠ᨡᩅᩮ, ᩋᨵᨾ᩠ᨾᩥᨠᩴ ᩉᩮᩣᨲᩥ ᨸᨭᩥᨬ᩠ᨬᩣᨲᨠᩁᨱᩴ?
</Paragraph>

<Paragraph number="843" book="cula">
ᨽᩥᨠ᩠ᨡᩩ ᨸᩣᩁᩣᨩᩥᨠᩴ ᩋᨩ᩠ᨫᩣᨸᨶ᩠ᨶᩮᩣ ᩉᩮᩣᨲᩥ. ᨲᨾᩮᨶᩴ ᨧᩮᩣᨴᩮᨲᩥ ᩈᩴᨥᩮᩣ ᩅᩤ, ᩈᨾ᩠ᨻᩉᩩᩃᩣ ᩅᩤ, ᩑᨠᨸᩩᨣ᩠ᨣᩃᩮᩣ ᩅᩤ—  ‘ᨸᩣᩁᩣᨩᩥᨠᩴ ᩋᩣᨿᩈ᩠ᨾᩣ ᩋᨩ᩠ᨫᩣᨸᨶ᩠ᨶᩮᩣ’ᨲᩥ? ᩈᩮᩣ ᩑᩅᩴ ᩅᨴᩮᨲᩥ—  ‘ᨶ ᨡᩮᩣ ᩋᩉᩴ, ᩋᩣᩅᩩᩈᩮᩣ, ᨸᩣᩁᩣᨩᩥᨠᩴ ᩋᨩ᩠ᨫᩣᨸᨶ᩠ᨶᩮᩣ, ᩈᩴᨥᩣᨴᩥᩈᩮᩈᩴ ᩋᨩ᩠ᨫᩣᨸᨶ᩠ᨶᩮᩣ’ᨲᩥ. ᨲᩴ ᩈᩴᨥᩮᩣ ᩈᩴᨥᩣᨴᩥᩈᩮᩈᩮᨶ ᨠᩣᩁᩮᨲᩥ. ᩋᨵᨾ᩠ᨾᩥᨠᩴ ᨸᨭᩥᨬ᩠ᨬᩣᨲᨠᩁᨱᩴ.
</Paragraph>

<Paragraph number="844" book="cula">
ᨽᩥᨠ᩠ᨡᩩ ᨸᩣᩁᩣᨩᩥᨠᩴ ᩋᨩ᩠ᨫᩣᨸᨶ᩠ᨶᩮᩣ ᩉᩮᩣᨲᩥ. ᨲᨾᩮᨶᩴ ᨧᩮᩣᨴᩮᨲᩥ ᩈᩴᨥᩮᩣ ᩅᩤ, ᩈᨾ᩠ᨻᩉᩩᩃᩣ ᩅᩤ, ᩑᨠᨸᩩᨣ᩠ᨣᩃᩮᩣ ᩅᩤ—  ‘ᨸᩣᩁᩣᨩᩥᨠᩴ ᩋᩣᨿᩈ᩠ᨾᩣ ᩋᨩ᩠ᨫᩣᨸᨶ᩠ᨶᩮᩣ’ᨲᩥ? ᩈᩮᩣ ᩑᩅᩴ ᩅᨴᩮᨲᩥ—  ‘ᨶ ᨡᩮᩣ ᩋᩉᩴ, ᩋᩣᩅᩩᩈᩮᩣ, ᨸᩣᩁᩣᨩᩥᨠᩴ ᩋᨩ᩠ᨫᩣᨸᨶ᩠ᨶᩮᩣ, ᨳᩩᩃᩖᨧ᩠ᨧᨿᩴ …ᨸᩮ…  ᨸᩣᨧᩥᨲ᩠ᨲᩥᨿᩴ …ᨸᩮ…  ᨸᩣᨭᩥᨴᩮᩈᨶᩦᨿᩴ …ᨸᩮ…  ᨴᩩᨠ᩠ᨠᨭᩴ …ᨸᩮ…  ᨴᩩᨻ᩠ᨽᩣᩈᩥᨲᩴ ᩋᨩ᩠ᨫᩣᨸᨶ᩠ᨶᩮᩣ’ᨲᩥ. ᨲᩴ ᩈᩴᨥᩮᩣ ᨴᩩᨻ᩠ᨽᩣᩈᩥᨲᩮᨶ ᨠᩣᩁᩮᨲᩥ. ᩋᨵᨾ᩠ᨾᩥᨠᩴ ᨸᨭᩥᨬ᩠ᨬᩣᨲᨠᩁᨱᩴ.
</Paragraph>

<Paragraph number="845" book="cula">
ᨽᩥᨠ᩠ᨡᩩ ᩈᩴᨥᩣᨴᩥᩈᩮᩈᩴ …ᨸᩮ…  ᨳᩩᩃᩖᨧ᩠ᨧᨿᩴ …ᨸᩮ…  ᨸᩣᨧᩥᨲ᩠ᨲᩥᨿᩴ …ᨸᩮ…  ᨸᩣᨭᩥᨴᩮᩈᨶᩦᨿᩴ …ᨸᩮ…  ᨴᩩᨠ᩠ᨠᨭᩴ …ᨸᩮ…  ᨴᩩᨻ᩠ᨽᩣᩈᩥᨲᩴ ᩋᨩ᩠ᨫᩣᨸᨶ᩠ᨶᩮᩣ ᩉᩮᩣᨲᩥ. ᨲᨾᩮᨶᩴ ᨧᩮᩣᨴᩮᨲᩥ ᩈᩴᨥᩮᩣ ᩅᩤ, ᩈᨾ᩠ᨻᩉᩩᩃᩣ ᩅᩤ, ᩑᨠᨸᩩᨣ᩠ᨣᩃᩮᩣ ᩅᩤ—  ‘ᨴᩩᨻ᩠ᨽᩣᩈᩥᨲᩴ ᩋᩣᨿᩈ᩠ᨾᩣ ᩋᨩ᩠ᨫᩣᨸᨶ᩠ᨶᩮᩣ’ᨲᩥ? ᩈᩮᩣ ᩑᩅᩴ ᩅᨴᩮᨲᩥ—  ‘ᨶ ᨡᩮᩣ ᩋᩉᩴ, ᩋᩣᩅᩩᩈᩮᩣ, ᨴᩩᨻ᩠ᨽᩣᩈᩥᨲᩴ ᩋᨩ᩠ᨫᩣᨸᨶ᩠ᨶᩮᩣ, ᨸᩣᩁᩣᨩᩥᨠᩴ ᩋᨩ᩠ᨫᩣᨸᨶ᩠ᨶᩮᩣ’ᨲᩥ. ᨲᩴ ᩈᩴᨥᩮᩣ ᨸᩣᩁᩣᨩᩥᨠᩮᨶ ᨠᩣᩁᩮᨲᩥ. ᩋᨵᨾ᩠ᨾᩥᨠᩴ ᨸᨭᩥᨬ᩠ᨬᩣᨲᨠᩁᨱᩴ.
</Paragraph>

<Paragraph number="846" book="cula">
ᨽᩥᨠ᩠ᨡᩩ ᨴᩩᨻ᩠ᨽᩣᩈᩥᨲᩴ ᩋᨩ᩠ᨫᩣᨸᨶ᩠ᨶᩮᩣ ᩉᩮᩣᨲᩥ. ᨲᨾᩮᨶᩴ ᨧᩮᩣᨴᩮᨲᩥ ᩈᩴᨥᩮᩣ ᩅᩤ, ᩈᨾ᩠ᨻᩉᩩᩃᩣ ᩅᩤ, ᩑᨠᨸᩩᨣ᩠ᨣᩃᩮᩣ ᩅᩤ—  ‘ᨴᩩᨻ᩠ᨽᩣᩈᩥᨲᩴ ᩋᩣᨿᩈ᩠ᨾᩣ ᩋᨩ᩠ᨫᩣᨸᨶ᩠ᨶᩮᩣ’ᨲᩥ? ᩈᩮᩣ ᩑᩅᩴ ᩅᨴᩮᨲᩥ—  ‘ᨶ ᨡᩮᩣ ᩋᩉᩴ, ᩋᩣᩅᩩᩈᩮᩣ, ᨴᩩᨻ᩠ᨽᩣᩈᩥᨲᩴ ᩋᨩ᩠ᨫᩣᨸᨶ᩠ᨶᩮᩣ, ᩈᩴᨥᩣᨴᩥᩈᩮᩈᩴ …ᨸᩮ…  ᨳᩩᩃᩖᨧ᩠ᨧᨿᩴ …ᨸᩮ…  ᨸᩣᨧᩥᨲ᩠ᨲᩥᨿᩴ …ᨸᩮ…  ᨸᩣᨭᩥᨴᩮᩈᨶᩦᨿᩴ …ᨸᩮ…  ᨴᩩᨠ᩠ᨠᨭᩴ ᩋᨩ᩠ᨫᩣᨸᨶ᩠ᨶᩮᩣ’ᨲᩥ. ᨲᩴ ᩈᩴᨥᩮᩣ ᨴᩩᨠ᩠ᨠᨭᩮᨶ ᨠᩣᩁᩮᨲᩥ. ᩋᨵᨾ᩠ᨾᩥᨠᩴ ᨸᨭᩥᨬ᩠ᨬᩣᨲᨠᩁᨱᩴ. ᩑᩅᩴ ᨡᩮᩣ, ᨽᩥᨠ᩠ᨡᩅᩮ, ᩋᨵᨾ᩠ᨾᩥᨠᩴ ᩉᩮᩣᨲᩥ ᨸᨭᩥᨬ᩠ᨬᩣᨲᨠᩁᨱᩴ.
</Paragraph>

<Paragraph number="847" book="cula">
ᨠᨳᨬ᩠ᨧ, ᨽᩥᨠ᩠ᨡᩅᩮ, ᨵᨾ᩠ᨾᩥᨠᩴ ᩉᩮᩣᨲᩥ ᨸᨭᩥᨬ᩠ᨬᩣᨲᨠᩁᨱᩴ? ᨽᩥᨠ᩠ᨡᩩ ᨸᩣᩁᩣᨩᩥᨠᩴ ᩋᨩ᩠ᨫᩣᨸᨶ᩠ᨶᩮᩣ ᩉᩮᩣᨲᩥ. ᨲᨾᩮᨶᩴ ᨧᩮᩣᨴᩮᨲᩥ ᩈᩴᨥᩮᩣ ᩅᩤ, ᩈᨾ᩠ᨻᩉᩩᩃᩣ ᩅᩤ, ᩑᨠᨸᩩᨣ᩠ᨣᩃᩮᩣ ᩅᩤ—  ‘ᨸᩣᩁᩣᨩᩥᨠᩴ ᩋᩣᨿᩈ᩠ᨾᩣ ᩋᨩ᩠ᨫᩣᨸᨶ᩠ᨶᩮᩣ’ᨲᩥ? ᩈᩮᩣ ᩑᩅᩴ ᩅᨴᩮᨲᩥ—  ‘ᩋᩣᨾ, ᩋᩣᩅᩩᩈᩮᩣ, ᨸᩣᩁᩣᨩᩥᨠᩴ ᩋᨩ᩠ᨫᩣᨸᨶ᩠ᨶᩮᩣ’ᨲᩥ. ᨲᩴ ᩈᩴᨥᩮᩣ ᨸᩣᩁᩣᨩᩥᨠᩮᨶ ᨠᩣᩁᩮᨲᩥ. ᨵᨾ᩠ᨾᩥᨠᩴ ᨸᨭᩥᨬ᩠ᨬᩣᨲᨠᩁᨱᩴ.
</Paragraph>

<Paragraph number="848" book="cula">
ᨽᩥᨠ᩠ᨡᩩ ᩈᩴᨥᩣᨴᩥᩈᩮᩈᩴ …ᨸᩮ…  ᨳᩩᩃᩖᨧ᩠ᨧᨿᩴ …ᨸᩮ…  ᨸᩣᨧᩥᨲ᩠ᨲᩥᨿᩴ …ᨸᩮ…  ᨸᩣᨭᩥᨴᩮᩈᨶᩦᨿᩴ …ᨸᩮ…  ᨴᩩᨠ᩠ᨠᨭᩴ …ᨸᩮ…  ᨴᩩᨻ᩠ᨽᩣᩈᩥᨲᩴ ᩋᨩ᩠ᨫᩣᨸᨶ᩠ᨶᩮᩣ ᩉᩮᩣᨲᩥ. ᨲᨾᩮᨶᩴ ᨧᩮᩣᨴᩮᨲᩥ ᩈᩴᨥᩮᩣ ᩅᩤ, ᩈᨾ᩠ᨻᩉᩩᩃᩣ ᩅᩤ, ᩑᨠᨸᩩᨣ᩠ᨣᩃᩮᩣ ᩅᩤ—  ‘ᨴᩩᨻ᩠ᨽᩣᩈᩥᨲᩴ ᩋᩣᨿᩈ᩠ᨾᩣ ᩋᨩ᩠ᨫᩣᨸᨶ᩠ᨶᩮᩣ’ᨲᩥ? ᩈᩮᩣ ᩑᩅᩴ ᩅᨴᩮᨲᩥ—  ‘ᩋᩣᨾ, ᩋᩣᩅᩩᩈᩮᩣ, ᨴᩩᨻ᩠ᨽᩣᩈᩥᨲᩴ ᩋᨩ᩠ᨫᩣᨸᨶ᩠ᨶᩮᩣ’ᨲᩥ. ᨲᩴ ᩈᩴᨥᩮᩣ ᨴᩩᨻ᩠ᨽᩣᩈᩥᨲᩮᨶ ᨠᩣᩁᩮᨲᩥ. ᨵᨾ᩠ᨾᩥᨠᩴ ᨸᨭᩥᨬ᩠ᨬᩣᨲᨠᩁᨱᩴ. ᩑᩅᩴ ᨡᩮᩣ, ᨽᩥᨠ᩠ᨡᩅᩮ, ᨵᨾ᩠ᨾᩥᨠᩴ ᩉᩮᩣᨲᩥ ᨸᨭᩥᨬ᩠ᨬᩣᨲᨠᩁᨱᨶ᩺”ᨲᩥ.
</Paragraph>
</Division>