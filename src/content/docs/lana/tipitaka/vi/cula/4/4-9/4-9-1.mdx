---
title: "4.9.1 ᩈᨾ᩠ᨾᩩᨡᩣᩅᩥᨶᨿ"
tableOfContents: false
sidebar:
  order: 1
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="228" book="cula">

<Paragraph number="936" book="cula">
ᩅᩥᩅᩤᨴᩤᨵᩥᨠᩁᨱᩴ ᨠᨲᩥᩉᩥ ᩈᨾᨳᩮᩉᩥ ᩈᨾ᩠ᨾᨲᩥ? ᩅᩥᩅᩤᨴᩤᨵᩥᨠᩁᨱᩴ ᨴ᩠ᩅᩦᩉᩥ ᩈᨾᨳᩮᩉᩥ ᩈᨾ᩠ᨾᨲᩥ—  ᩈᨾ᩠ᨾᩩᨡᩣᩅᩥᨶᨿᩮᨶ ᨧ, ᨿᩮᨽᩩᨿ᩠ᨿᩈᩥᨠᩣᨿ ᨧ. ᩈᩥᨿᩣ ᩅᩥᩅᩤᨴᩤᨵᩥᨠᩁᨱᩴ ᩑᨠᩴ ᩈᨾᨳᩴ ᩋᨶᩣᨣᨾ᩠ᨾ ᨿᩮᨽᩩᨿ᩠ᨿᩈᩥᨠᩴ, ᩑᨠᩮᨶ ᩈᨾᨳᩮᨶ ᩈᨾᩮᨿ᩠ᨿ—  ᩈᨾ᩠ᨾᩩᨡᩣᩅᩥᨶᨿᩮᨶᩣᨲᩥ? ᩈᩥᨿᩣᨲᩥᩔ ᩅᨧᨶᩦᨿᩴ. ᨿᨳᩣ ᨠᨳᩴ ᩅᩥᨿ? ᩍᨵ ᨸᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩪ ᩅᩥᩅᨴᨶ᩠ᨲᩥ—  ᨵᨾ᩠ᨾᩮᩣᨲᩥ ᩅᩤ ᩋᨵᨾ᩠ᨾᩮᩣᨲᩥ ᩅᩤ, ᩅᩥᨶᨿᩮᩣᨲᩥ ᩅᩤ ᩋᩅᩥᨶᨿᩮᩣᨲᩥ ᩅᩤ, ᨽᩣᩈᩥᨲᩴ ᩃᨸᩥᨲᩴ ᨲᨳᩣᨣᨲᩮᨶᩣᨲᩥ ᩅᩤ ᩋᨽᩣᩈᩥᨲᩴ ᩋᩃᨸᩥᨲᩴ ᨲᨳᩣᨣᨲᩮᨶᩣᨲᩥ ᩅᩤ, ᩋᩣᨧᩥᨱ᩠ᨱᩴ ᨲᨳᩣᨣᨲᩮᨶᩣᨲᩥ ᩅᩤ ᩋᨶᩣᨧᩥᨱ᩠ᨱᩴ ᨲᨳᩣᨣᨲᩮᨶᩣᨲᩥ ᩅᩤ, ᨸᨬ᩠ᨬᨲ᩠ᨲᩴ ᨲᨳᩣᨣᨲᩮᨶᩣᨲᩥ ᩅᩤ ᩋᨸᨬ᩠ᨬᨲ᩠ᨲᩴ ᨲᨳᩣᨣᨲᩮᨶᩣᨲᩥ ᩅᩤ, ᩋᩣᨸᨲ᩠ᨲᩦᨲᩥ ᩅᩤ ᩋᨶᩣᨸᨲ᩠ᨲᩦᨲᩥ ᩅᩤ, ᩃᩉᩩᨠᩣ ᩋᩣᨸᨲ᩠ᨲᩦᨲᩥ ᩅᩤ ᨣᩁᩩᨠᩣ ᩋᩣᨸᨲ᩠ᨲᩦᨲᩥ ᩅᩤ, ᩈᩣᩅᩈᩮᩈᩣ ᩋᩣᨸᨲ᩠ᨲᩦᨲᩥ ᩅᩤ ᩋᨶᩅᩈᩮᩈᩣ ᩋᩣᨸᨲ᩠ᨲᩦᨲᩥ ᩅᩤ, ᨴᩩᨭ᩠ᨮᩩᩃᩖᩣ ᩋᩣᨸᨲ᩠ᨲᩦᨲᩥ ᩅᩤ ᩋᨴᩩᨭ᩠ᨮᩩᩃᩖᩣ ᩋᩣᨸᨲ᩠ᨲᩦᨲᩥ ᩅᩤ.
</Paragraph>

<Paragraph number="937" book="cula">
ᨲᩮ ᨧᩮ, ᨽᩥᨠ᩠ᨡᩅᩮ, ᨽᩥᨠ᩠ᨡᩪ ᩈᨠ᩠ᨠᩮᩣᨶ᩠ᨲᩥ ᨲᩴ ᩋᨵᩥᨠᩁᨱᩴ ᩅᩪᨸᩈᨾᩮᨲᩩᩴ, ᩍᨴᩴ ᩅᩩᨧ᩠ᨧᨲᩥ, ᨽᩥᨠ᩠ᨡᩅᩮ, ᩋᨵᩥᨠᩁᨱᩴ ᩅᩪᨸᩈᨶ᩠ᨲᩴ. ᨠᩮᨶ ᩅᩪᨸᩈᨶ᩠ᨲᩴ? ᩈᨾ᩠ᨾᩩᨡᩣᩅᩥᨶᨿᩮᨶ. ᨠᩥᨬ᩠ᨧ ᨲᨲ᩠ᨳ ᩈᨾ᩠ᨾᩩᨡᩣᩅᩥᨶᨿᩈ᩠ᨾᩥᩴ? ᩈᩴᨥᩈᨾ᩠ᨾᩩᨡᨲᩣ, ᨵᨾ᩠ᨾᩈᨾ᩠ᨾᩩᨡᨲᩣ, ᩅᩥᨶᨿᩈᨾ᩠ᨾᩩᨡᨲᩣ, ᨸᩩᨣ᩠ᨣᩃᩈᨾ᩠ᨾᩩᨡᨲᩣ. ᨠᩣ ᨧ ᨲᨲ᩠ᨳ ᩈᩴᨥᩈᨾ᩠ᨾᩩᨡᨲᩣ? ᨿᩣᩅᨲᩥᨠᩣ ᨽᩥᨠ᩠ᨡᩪ ᨠᨾ᩠ᨾᨸ᩠ᨸᨲ᩠ᨲᩣ ᨲᩮ ᩋᩣᨣᨲᩣ ᩉᩮᩣᨶ᩠ᨲᩥ, ᨨᨶ᩠ᨴᩣᩁᩉᩣᨶᩴ ᨨᨶ᩠ᨴᩮᩣ ᩋᩣᩉᨭᩮᩣ ᩉᩮᩣᨲᩥ, ᩈᨾ᩠ᨾᩩᨡᩦᨽᩪᨲᩣ ᨶ ᨸᨭᩥᨠ᩠ᨠᩮᩣᩈᨶ᩠ᨲᩥ—  ᩋᨿᩴ ᨲᨲ᩠ᨳ ᩈᩴᨥᩈᨾ᩠ᨾᩩᨡᨲᩣ. ᨠᩣ ᨧ ᨲᨲ᩠ᨳ ᨵᨾ᩠ᨾᩈᨾ᩠ᨾᩩᨡᨲᩣ, ᩅᩥᨶᨿᩈᨾ᩠ᨾᩩᨡᨲᩣ? ᨿᩮᨶ ᨵᨾ᩠ᨾᩮᨶ ᨿᩮᨶ ᩅᩥᨶᨿᩮᨶ ᨿᩮᨶ ᩈᨲ᩠ᨳᩩᩈᩣᩈᨶᩮᨶ ᨲᩴ ᩋᨵᩥᨠᩁᨱᩴ ᩅᩪᨸᩈᨾ᩠ᨾᨲᩥ—  ᩋᨿᩴ ᨲᨲ᩠ᨳ ᨵᨾ᩠ᨾᩈᨾ᩠ᨾᩩᨡᨲᩣ, ᩅᩥᨶᨿᩈᨾ᩠ᨾᩩᨡᨲᩣ. ᨠᩣ ᨧ ᨲᨲ᩠ᨳ ᨸᩩᨣ᩠ᨣᩃᩈᨾ᩠ᨾᩩᨡᨲᩣ? ᨿᩮᩣ ᨧ ᩅᩥᩅᨴᨲᩥ, ᨿᩮᨶ ᨧ ᩅᩥᩅᨴᨲᩥ, ᩏᨽᩮᩣ ᩋᨲ᩠ᨳᨸᨧ᩠ᨧᨲ᩠ᨳᩥᨠᩣ ᩈᨾ᩠ᨾᩩᨡᩦᨽᩪᨲᩣ ᩉᩮᩣᨶ᩠ᨲᩥ—  ᩋᨿᩴ ᨲᨲ᩠ᨳ ᨸᩩᨣ᩠ᨣᩃᩈᨾ᩠ᨾᩩᨡᨲᩣ. ᩑᩅᩴ ᩅᩪᨸᩈᨶ᩠ᨲᨬ᩠ᨧᩮ, ᨽᩥᨠ᩠ᨡᩅᩮ, ᩋᨵᩥᨠᩁᨱᩴ ᨠᩣᩁᨠᩮᩣ ᩏᨠ᩠ᨠᩮᩣᨭᩮᨲᩥ, ᩏᨠ᩠ᨠᩮᩣᨭᨶᨠᩴ ᨸᩣᨧᩥᨲ᩠ᨲᩥᨿᩴ; ᨨᨶ᩠ᨴᨴᩤᨿᨠᩮᩣ ᨡᩦᨿᨲᩥ, ᨡᩦᨿᨶᨠᩴ ᨸᩣᨧᩥᨲ᩠ᨲᩥᨿᩴ.
</Paragraph>

</Division>
<Division number="229" book="cula">

<Paragraph number="938" book="cula">
ᨲᩮ ᨧᩮ, ᨽᩥᨠ᩠ᨡᩅᩮ, ᨽᩥᨠ᩠ᨡᩪ ᨶ ᩈᨠ᩠ᨠᩮᩣᨶ᩠ᨲᩥ ᨲᩴ ᩋᨵᩥᨠᩁᨱᩴ ᨲᩈ᩠ᨾᩥᩴ ᩋᩣᩅᩤᩈᩮ ᩅᩪᨸᩈᨾᩮᨲᩩᩴ, ᨲᩮᩉᩥ, ᨽᩥᨠ᩠ᨡᩅᩮ, ᨽᩥᨠ᩠ᨡᩪᩉᩥ, ᨿᩈ᩠ᨾᩥᩴ ᩋᩣᩅᩤᩈᩮ ᩈᨾ᩠ᨻᩉᩩᩃᩣ ᨽᩥᨠ᩠ᨡᩪ, ᩈᩮᩣ ᩋᩣᩅᩤᩈᩮᩣ ᨣᨶ᩠ᨲᨻ᩠ᨻᩮᩣ. ᨲᩮ ᨧᩮ, ᨽᩥᨠ᩠ᨡᩅᩮ, ᨽᩥᨠ᩠ᨡᩪ ᨲᩴ ᩋᩣᩅᩤᩈᩴ ᨣᨧ᩠ᨨᨶ᩠ᨲᩣ ᩋᨶ᩠ᨲᩁᩣᨾᨣ᩠ᨣᩮ ᩈᨠ᩠ᨠᩮᩣᨶ᩠ᨲᩥ ᨲᩴ ᩋᨵᩥᨠᩁᨱᩴ ᩅᩪᨸᩈᨾᩮᨲᩩᩴ, ᩍᨴᩴ ᩅᩩᨧ᩠ᨧᨲᩥ, ᨽᩥᨠ᩠ᨡᩅᩮ, ᩋᨵᩥᨠᩁᨱᩴ ᩅᩪᨸᩈᨶ᩠ᨲᩴ. ᨠᩮᨶ ᩅᩪᨸᩈᨶ᩠ᨲᩴ? ᩈᨾ᩠ᨾᩩᨡᩣᩅᩥᨶᨿᩮᨶ. ᨠᩥᨬ᩠ᨧ ᨲᨲ᩠ᨳ ᩈᨾ᩠ᨾᩩᨡᩣᩅᩥᨶᨿᩈ᩠ᨾᩥᩴ? ᩈᩴᨥᩈᨾ᩠ᨾᩩᨡᨲᩣ, ᨵᨾ᩠ᨾᩈᨾ᩠ᨾᩩᨡᨲᩣ, ᩅᩥᨶᨿᩈᨾ᩠ᨾᩩᨡᨲᩣ, ᨸᩩᨣ᩠ᨣᩃᩈᨾ᩠ᨾᩩᨡᨲᩣ. ᨠᩣ ᨧ ᨲᨲ᩠ᨳ ᩈᩴᨥᩈᨾ᩠ᨾᩩᨡᨲᩣ? ᨿᩣᩅᨲᩥᨠᩣ ᨽᩥᨠ᩠ᨡᩪ ᨠᨾ᩠ᨾᨸ᩠ᨸᨲ᩠ᨲᩣ ᨲᩮ ᩋᩣᨣᨲᩣ ᩉᩮᩣᨶ᩠ᨲᩥ, ᨨᨶ᩠ᨴᩣᩁᩉᩣᨶᩴ ᨨᨶ᩠ᨴᩮᩣ ᩋᩣᩉᨭᩮᩣ ᩉᩮᩣᨲᩥ, ᩈᨾ᩠ᨾᩩᨡᩦᨽᩪᨲᩣ ᨶ ᨸᨭᩥᨠ᩠ᨠᩮᩣᩈᨶ᩠ᨲᩥ—  ᩋᨿᩴ ᨲᨲ᩠ᨳ ᩈᩴᨥᩈᨾ᩠ᨾᩩᨡᨲᩣ. ᨠᩣ ᨧ ᨲᨲ᩠ᨳ ᨵᨾ᩠ᨾᩈᨾ᩠ᨾᩩᨡᨲᩣ, ᩅᩥᨶᨿᩈᨾ᩠ᨾᩩᨡᨲᩣ? ᨿᩮᨶ ᨵᨾ᩠ᨾᩮᨶ ᨿᩮᨶ ᩅᩥᨶᨿᩮᨶ ᨿᩮᨶ ᩈᨲ᩠ᨳᩩᩈᩣᩈᨶᩮᨶ ᨲᩴ ᩋᨵᩥᨠᩁᨱᩴ ᩅᩪᨸᩈᨾ᩠ᨾᨲᩥ—  ᩋᨿᩴ ᨲᨲ᩠ᨳ ᨵᨾ᩠ᨾᩈᨾ᩠ᨾᩩᨡᨲᩣ, ᩅᩥᨶᨿᩈᨾ᩠ᨾᩩᨡᨲᩣ. ᨠᩣ ᨧ ᨲᨲ᩠ᨳ ᨸᩩᨣ᩠ᨣᩃᩈᨾ᩠ᨾᩩᨡᨲᩣ? ᨿᩮᩣ ᨧ ᩅᩥᩅᨴᨲᩥ, ᨿᩮᨶ ᨧ ᩅᩥᩅᨴᨲᩥ, ᩏᨽᩮᩣ ᩋᨲ᩠ᨳᨸᨧ᩠ᨧᨲ᩠ᨳᩥᨠᩣ ᩈᨾ᩠ᨾᩩᨡᩦᨽᩪᨲᩣ ᩉᩮᩣᨶ᩠ᨲᩥ—  ᩋᨿᩴ ᨲᨲ᩠ᨳ ᨸᩩᨣ᩠ᨣᩃᩈᨾ᩠ᨾᩩᨡᨲᩣ. ᩑᩅᩴ ᩅᩪᨸᩈᨶ᩠ᨲᨬ᩠ᨧᩮ, ᨽᩥᨠ᩠ᨡᩅᩮ, ᩋᨵᩥᨠᩁᨱᩴ ᨠᩣᩁᨠᩮᩣ ᩏᨠ᩠ᨠᩮᩣᨭᩮᨲᩥ, ᩏᨠ᩠ᨠᩮᩣᨭᨶᨠᩴ ᨸᩣᨧᩥᨲ᩠ᨲᩥᨿᩴ; ᨨᨶ᩠ᨴᨴᩤᨿᨠᩮᩣ ᨡᩦᨿᨲᩥ, ᨡᩦᨿᨶᨠᩴ ᨸᩣᨧᩥᨲ᩠ᨲᩥᨿᩴ.
</Paragraph>

</Division>
<Division number="230" book="cula">

<Paragraph number="939" book="cula">
ᨲᩮ ᨧᩮ, ᨽᩥᨠ᩠ᨡᩅᩮ, ᨽᩥᨠ᩠ᨡᩪ ᨲᩴ ᩋᩣᩅᩤᩈᩴ ᩋᩣᨣᨧ᩠ᨨᨶ᩠ᨲᩣ ᩋᨶ᩠ᨲᩁᩣᨾᨣ᩠ᨣᩮ ᨶ ᩈᨠ᩠ᨠᩮᩣᨶ᩠ᨲᩥ ᨲᩴ ᩋᨵᩥᨠᩁᨱᩴ ᩅᩪᨸᩈᨾᩮᨲᩩᩴ, ᨲᩮᩉᩥ, ᨽᩥᨠ᩠ᨡᩅᩮ, ᨽᩥᨠ᩠ᨡᩪᩉᩥ, ᨲᩴ ᩋᩣᩅᩤᩈᩴ ᨣᨶ᩠ᨲ᩠ᩅᩣ ᩋᩣᩅᩤᩈᩥᨠᩣ ᨽᩥᨠ᩠ᨡᩪ ᩑᩅᨾᩔᩩ ᩅᨧᨶᩦᨿᩣ—  ‘ᩍᨴᩴ ᨡᩮᩣ, ᩋᩣᩅᩩᩈᩮᩣ, ᩋᨵᩥᨠᩁᨱᩴ ᩑᩅᩴ ᨩᩣᨲᩴ, ᩑᩅᩴ ᩈᨾᩩᨸ᩠ᨸᨶ᩠ᨶᩴ; ᩈᩣᨵᩤᨿᩈ᩠ᨾᨶ᩠ᨲᩣ ᩍᨾᩴ ᩋᨵᩥᨠᩁᨱᩴ ᩅᩪᨸᩈᨾᩮᨶ᩠ᨲᩩ ᨵᨾ᩠ᨾᩮᨶ ᩅᩥᨶᨿᩮᨶ ᩈᨲ᩠ᨳᩩᩈᩣᩈᨶᩮᨶ, ᨿᨳᨿᩥᨴᩴ ᩋᨵᩥᨠᩁᨱᩴ ᩈᩩᩅᩪᨸᩈᨶ᩠ᨲᩴ ᩋᩔᩣ’ᨲᩥ.
</Paragraph>

<Paragraph number="940" book="cula">
ᩈᨧᩮ, ᨽᩥᨠ᩠ᨡᩅᩮ, ᩋᩣᩅᩤᩈᩥᨠᩣ ᨽᩥᨠ᩠ᨡᩪ ᩅᩩᨯ᩠ᨰᨲᩁᩣ ᩉᩮᩣᨶ᩠ᨲᩥ, ᩋᩣᨣᨶ᩠ᨲᩩᨠᩣ ᨽᩥᨠ᩠ᨡᩪ ᨶᩅᨠᨲᩁᩣ, ᨲᩮᩉᩥ, ᨽᩥᨠ᩠ᨡᩅᩮ, ᩋᩣᩅᩤᩈᩥᨠᩮᩉᩥ ᨽᩥᨠ᩠ᨡᩪᩉᩥ ᩋᩣᨣᨶ᩠ᨲᩩᨠᩣ ᨽᩥᨠ᩠ᨡᩪ ᩑᩅᨾᩔᩩ ᩅᨧᨶᩦᨿᩣ—  ‘ᩍᩘᨥ ᨲᩩᨾ᩠ᩉᩮ, ᩋᩣᨿᩈ᩠ᨾᨶ᩠ᨲᩮᩣ, ᨾᩩᩉᩩᨲ᩠ᨲᩴ ᩑᨠᨾᨶ᩠ᨲᩴ ᩉᩮᩣᨳ, ᨿᩣᩅ ᨾᨿᩴ ᨾᨶ᩠ᨲᩮᨾᩣ’ᨲᩥ. ᩈᨧᩮ ᨸᨶ, ᨽᩥᨠ᩠ᨡᩅᩮ, ᩋᩣᩅᩤᩈᩥᨠᩣ ᨽᩥᨠ᩠ᨡᩪ ᨶᩅᨠᨲᩁᩣ ᩉᩮᩣᨶ᩠ᨲᩥ, ᩋᩣᨣᨶ᩠ᨲᩩᨠᩣ ᨽᩥᨠ᩠ᨡᩪ ᩅᩩᨯ᩠ᨰᨲᩁᩣ, ᨲᩮᩉᩥ, ᨽᩥᨠ᩠ᨡᩅᩮ, ᩋᩣᩅᩤᩈᩥᨠᩮᩉᩥ ᨽᩥᨠ᩠ᨡᩪᩉᩥ ᩋᩣᨣᨶ᩠ᨲᩩᨠᩣ ᨽᩥᨠ᩠ᨡᩪ ᩑᩅᨾᩔᩩ ᩅᨧᨶᩦᨿᩣ—  ‘ᨲᩮᨶ ᩉᩥ ᨲᩩᨾ᩠ᩉᩮ, ᩋᩣᨿᩈ᩠ᨾᨶ᩠ᨲᩮᩣ, ᨾᩩᩉᩩᨲ᩠ᨲᩴ ᩍᨵᩮᩅ ᨲᩣᩅ ᩉᩮᩣᨳ, ᨿᩣᩅ ᨾᨿᩴ ᨾᨶ᩠ᨲᩮᨾᩣ’ᨲᩥ.
</Paragraph>

<Paragraph number="941" book="cula">
ᩈᨧᩮ ᨸᨶ, ᨽᩥᨠ᩠ᨡᩅᩮ, ᩋᩣᩅᩤᩈᩥᨠᩣᨶᩴ ᨽᩥᨠ᩠ᨡᩪᨶᩴ ᨾᨶ᩠ᨲᨿᨾᩣᨶᩣᨶᩴ ᩑᩅᩴ ᩉᩮᩣᨲᩥ—  ‘ᨶ ᨾᨿᩴ ᩈᨠ᩠ᨠᩮᩣᨾ ᩍᨾᩴ ᩋᨵᩥᨠᩁᨱᩴ ᩅᩪᨸᩈᨾᩮᨲᩩᩴ ᨵᨾ᩠ᨾᩮᨶ ᩅᩥᨶᨿᩮᨶ ᩈᨲ᩠ᨳᩩᩈᩣᩈᨶᩮᨶᩣ’ᨲᩥ, ᨶ ᨲᩴ ᩋᨵᩥᨠᩁᨱᩴ ᩋᩣᩅᩤᩈᩥᨠᩮᩉᩥ ᨽᩥᨠ᩠ᨡᩪᩉᩥ ᩈᨾ᩠ᨸᨭᩥᨧ᩠ᨨᩥᨲᨻ᩠ᨻᩴ. ᩈᨧᩮ ᨸᨶ, ᨽᩥᨠ᩠ᨡᩅᩮ, ᩋᩣᩅᩤᩈᩥᨠᩣᨶᩴ ᨽᩥᨠ᩠ᨡᩪᨶᩴ ᨾᨶ᩠ᨲᨿᨾᩣᨶᩣᨶᩴ ᩑᩅᩴ ᩉᩮᩣᨲᩥ—  ‘ᩈᨠ᩠ᨠᩮᩣᨾ ᨾᨿᩴ ᩍᨾᩴ ᩋᨵᩥᨠᩁᨱᩴ ᩅᩪᨸᩈᨾᩮᨲᩩᩴ ᨵᨾ᩠ᨾᩮᨶ ᩅᩥᨶᨿᩮᨶ ᩈᨲ᩠ᨳᩩᩈᩣᩈᨶᩮᨶᩣ’ᨲᩥ. ᨲᩮᩉᩥ, ᨽᩥᨠ᩠ᨡᩅᩮ, ᩋᩣᩅᩤᩈᩥᨠᩮᩉᩥ ᨽᩥᨠ᩠ᨡᩪᩉᩥ ᩋᩣᨣᨶ᩠ᨲᩩᨠᩣ ᨽᩥᨠ᩠ᨡᩪ ᩑᩅᨾᩔᩩ ᩅᨧᨶᩦᨿᩣ—  ‘ᩈᨧᩮ ᨲᩩᨾ᩠ᩉᩮ, ᩋᩣᨿᩈ᩠ᨾᨶ᩠ᨲᩮᩣ, ᩋᨾ᩠ᩉᩣᨠᩴ ᩍᨾᩴ ᩋᨵᩥᨠᩁᨱᩴ ᨿᨳᩣᨩᩣᨲᩴ ᨿᨳᩣᩈᨾᩩᨸ᩠ᨸᨶ᩠ᨶᩴ ᩋᩣᩁᩮᩣᨧᩮᩔᨳ, ᨿᨳᩣ ᨧ ᨾᨿᩴ ᩍᨾᩴ ᩋᨵᩥᨠᩁᨱᩴ ᩅᩪᨸᩈᨾᩮᩔᩣᨾ ᨵᨾ᩠ᨾᩮᨶ ᩅᩥᨶᨿᩮᨶ ᩈᨲ᩠ᨳᩩᩈᩣᩈᨶᩮᨶ ᨲᨳᩣ ᩈᩩᩅᩪᨸᩈᨶ᩠ᨲᩴ ᨽᩅᩥᩔᨲᩥ. ᩑᩅᩴ ᨾᨿᩴ ᩍᨾᩴ ᩋᨵᩥᨠᩁᨱᩴ ᩈᨾ᩠ᨸᨭᩥᨧ᩠ᨨᩥᩔᩣᨾ. ᨶᩮᩣ ᨧᩮ ᨲᩩᨾ᩠ᩉᩮ, ᩋᩣᨿᩈ᩠ᨾᨶ᩠ᨲᩮᩣ, ᩋᨾ᩠ᩉᩣᨠᩴ ᩍᨾᩴ ᩋᨵᩥᨠᩁᨱᩴ ᨿᨳᩣᨩᩣᨲᩴ ᨿᨳᩣᩈᨾᩩᨸ᩠ᨸᨶ᩠ᨶᩴ ᩋᩣᩁᩮᩣᨧᩮᩔᨳ, ᨿᨳᩣ ᨧ ᨾᨿᩴ ᩍᨾᩴ ᩋᨵᩥᨠᩁᨱᩴ ᩅᩪᨸᩈᨾᩮᩔᩣᨾ ᨵᨾ᩠ᨾᩮᨶ ᩅᩥᨶᨿᩮᨶ ᩈᨲ᩠ᨳᩩᩈᩣᩈᨶᩮᨶ ᨲᨳᩣ ᨶ ᩈᩩᩅᩪᨸᩈᨶ᩠ᨲᩴ ᨽᩅᩥᩔᨲᩥ, ᨶ ᨾᨿᩴ ᩍᨾᩴ ᩋᨵᩥᨠᩁᨱᩴ ᩈᨾ᩠ᨸᨭᩥᨧ᩠ᨨᩥᩔᩣᨾᩣ’ᨲᩥ. ᩑᩅᩴ ᩈᩩᨸᩁᩥᨣ᩠ᨣᩉᩥᨲᩴ ᨡᩮᩣ, ᨽᩥᨠ᩠ᨡᩅᩮ, ᨠᨲ᩠ᩅᩣ ᩋᩣᩅᩤᩈᩥᨠᩮᩉᩥ ᨽᩥᨠ᩠ᨡᩪᩉᩥ ᨲᩴ ᩋᨵᩥᨠᩁᨱᩴ ᩈᨾ᩠ᨸᨭᩥᨧ᩠ᨨᩥᨲᨻ᩠ᨻᩴ.
</Paragraph>

<Paragraph number="942" book="cula">
ᨲᩮᩉᩥ, ᨽᩥᨠ᩠ᨡᩅᩮ, ᩋᩣᨣᨶ᩠ᨲᩩᨠᩮᩉᩥ ᨽᩥᨠ᩠ᨡᩪᩉᩥ ᩋᩣᩅᩤᩈᩥᨠᩣ ᨽᩥᨠ᩠ᨡᩪ ᩑᩅᨾᩔᩩ ᩅᨧᨶᩦᨿᩣ—  ‘ᨿᨳᩣᨩᩣᨲᩴ ᨿᨳᩣᩈᨾᩩᨸ᩠ᨸᨶ᩠ᨶᩴ ᨾᨿᩴ ᩍᨾᩴ ᩋᨵᩥᨠᩁᨱᩴ ᩋᩣᨿᩈ᩠ᨾᨶ᩠ᨲᩣᨶᩴ ᩋᩣᩁᩮᩣᨧᩮᩔᩣᨾ. ᩈᨧᩮ ᩋᩣᨿᩈ᩠ᨾᨶ᩠ᨲᩣ ᩈᨠ᩠ᨠᩮᩣᨶ᩠ᨲᩥ ᩑᨲ᩠ᨲᨠᩮᨶ ᩅᩤ ᩑᨲ᩠ᨲᨠᩮᨶ ᩅᩤ ᩋᨶ᩠ᨲᩁᩮᨶ ᩍᨾᩴ ᩋᨵᩥᨠᩁᨱᩴ ᩅᩪᨸᩈᨾᩮᨲᩩᩴ ᨵᨾ᩠ᨾᩮᨶ ᩅᩥᨶᨿᩮᨶ ᩈᨲ᩠ᨳᩩᩈᩣᩈᨶᩮᨶ ᨲᨳᩣ ᩈᩩᩅᩪᨸᩈᨶ᩠ᨲᩴ ᨽᩅᩥᩔᨲᩥ. ᩑᩅᩴ ᨾᨿᩴ ᩍᨾᩴ ᩋᨵᩥᨠᩁᨱᩴ ᩋᩣᨿᩈ᩠ᨾᨶ᩠ᨲᩣᨶᩴ ᨶᩥᨿ᩠ᨿᩣᨴᩮᩔᩣᨾ. ᨶᩮᩣ ᨧᩮ ᩋᩣᨿᩈ᩠ᨾᨶ᩠ᨲᩣ ᩈᨠ᩠ᨠᩮᩣᨶ᩠ᨲᩥ ᩑᨲ᩠ᨲᨠᩮᨶ ᩅᩤ ᩑᨲ᩠ᨲᨠᩮᨶ ᩅᩤ ᩋᨶ᩠ᨲᩁᩮᨶ ᩍᨾᩴ ᩋᨵᩥᨠᩁᨱᩴ ᩅᩪᨸᩈᨾᩮᨲᩩᩴ ᨵᨾ᩠ᨾᩮᨶ ᩅᩥᨶᨿᩮᨶ ᩈᨲ᩠ᨳᩩᩈᩣᩈᨶᩮᨶ ᨲᨳᩣ ᨶ ᩈᩩᩅᩪᨸᩈᨶ᩠ᨲᩴ ᨽᩅᩥᩔᨲᩥ, ᨶ ᨾᨿᩴ ᩍᨾᩴ ᩋᨵᩥᨠᩁᨱᩴ ᩋᩣᨿᩈ᩠ᨾᨶ᩠ᨲᩣᨶᩴ ᨶᩥᨿ᩠ᨿᩣᨴᩮᩔᩣᨾ. ᨾᨿᨾᩮᩅ ᩍᨾᩔ ᩋᨵᩥᨠᩁᨱᩔ ᩈᩣᨾᩥᨶᩮᩣ ᨽᩅᩥᩔᩣᨾᩣ’ᨲᩥ. ᩑᩅᩴ ᩈᩩᨸᩁᩥᨣ᩠ᨣᩉᩥᨲᩴ ᨡᩮᩣ, ᨽᩥᨠ᩠ᨡᩅᩮ, ᨠᨲ᩠ᩅᩣ ᩋᩣᨣᨶ᩠ᨲᩩᨠᩮᩉᩥ ᨽᩥᨠ᩠ᨡᩪᩉᩥ ᨲᩴ ᩋᨵᩥᨠᩁᨱᩴ ᩋᩣᩅᩤᩈᩥᨠᩣᨶᩴ ᨽᩥᨠ᩠ᨡᩪᨶᩴ ᨶᩥᨿ᩠ᨿᩣᨴᩮᨲᨻ᩠ᨻᩴ.
</Paragraph>

<Paragraph number="943" book="cula">
ᨲᩮ ᨧᩮ, ᨽᩥᨠ᩠ᨡᩅᩮ, ᨽᩥᨠ᩠ᨡᩪ ᩈᨠ᩠ᨠᩮᩣᨶ᩠ᨲᩥ ᨲᩴ ᩋᨵᩥᨠᩁᨱᩴ ᩅᩪᨸᩈᨾᩮᨲᩩᩴ, ᩍᨴᩴ ᩅᩩᨧ᩠ᨧᨲᩥ, ᨽᩥᨠ᩠ᨡᩅᩮ, ᩋᨵᩥᨠᩁᨱᩴ ᩅᩪᨸᩈᨶ᩠ᨲᩴ. ᨠᩮᨶ ᩅᩪᨸᩈᨶ᩠ᨲᩴ? ᩈᨾ᩠ᨾᩩᨡᩣᩅᩥᨶᨿᩮᨶ. ᨠᩥᨬ᩠ᨧ ᨲᨲ᩠ᨳ ᩈᨾ᩠ᨾᩩᨡᩣᩅᩥᨶᨿᩈ᩠ᨾᩥᩴ? ᩈᩴᨥᩈᨾ᩠ᨾᩩᨡᨲᩣ, ᨵᨾ᩠ᨾᩈᨾ᩠ᨾᩩᨡᨲᩣ, ᩅᩥᨶᨿᩈᨾ᩠ᨾᩩᨡᨲᩣ, ᨸᩩᨣ᩠ᨣᩃᩈᨾ᩠ᨾᩩᨡᨲᩣ …ᨸᩮ…  ᩑᩅᩴ ᩅᩪᨸᩈᨶ᩠ᨲᨬ᩠ᨧᩮ, ᨽᩥᨠ᩠ᨡᩅᩮ, ᩋᨵᩥᨠᩁᨱᩴ ᨠᩣᩁᨠᩮᩣ ᩏᨠ᩠ᨠᩮᩣᨭᩮᨲᩥ, ᩏᨠ᩠ᨠᩮᩣᨭᨶᨠᩴ ᨸᩣᨧᩥᨲ᩠ᨲᩥᨿᩴ; ᨨᨶ᩠ᨴᨴᩤᨿᨠᩮᩣ ᨡᩦᨿᨲᩥ, ᨡᩦᨿᨶᨠᩴ ᨸᩣᨧᩥᨲ᩠ᨲᩥᨿᩴ.
</Paragraph>
</Division>