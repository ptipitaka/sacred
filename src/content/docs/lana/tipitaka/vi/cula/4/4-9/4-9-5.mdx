---
title: "4.9.5 ᩈᨲᩥᩅᩥᨶᨿ"
tableOfContents: false
sidebar:
  order: 5
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="236" book="cula">

<Paragraph number="967" book="cula">
“ᩋᨶᩩᩅᩤᨴᩤᨵᩥᨠᩁᨱᩴ ᨠᨲᩥᩉᩥ ᩈᨾᨳᩮᩉᩥ ᩈᨾ᩠ᨾᨲᩥ? ᩋᨶᩩᩅᩤᨴᩤᨵᩥᨠᩁᨱᩴ ᨧᨲᩪᩉᩥ ᩈᨾᨳᩮᩉᩥ ᩈᨾ᩠ᨾᨲᩥ—  ᩈᨾ᩠ᨾᩩᨡᩣᩅᩥᨶᨿᩮᨶ ᨧ, ᩈᨲᩥᩅᩥᨶᨿᩮᨶ ᨧ, ᩋᨾᩪᩊ᩠ᩉᩅᩥᨶᨿᩮᨶ ᨧ, ᨲᩔᨸᩣᨸᩥᨿᩈᩥᨠᩣᨿ ᨧ. ᩈᩥᨿᩣ ᩋᨶᩩᩅᩤᨴᩤᨵᩥᨠᩁᨱᩴ ᨴ᩠ᩅᩮ ᩈᨾᨳᩮ ᩋᨶᩣᨣᨾ᩠ᨾ—  ᩋᨾᩪᩊ᩠ᩉᩅᩥᨶᨿᨬ᩠ᨧ, ᨲᩔᨸᩣᨸᩥᨿᩈᩥᨠᨬ᩠ᨧ; ᨴ᩠ᩅᩦᩉᩥ ᩈᨾᨳᩮᩉᩥ ᩈᨾ᩠ᨾᩮᨿ᩠ᨿ—  ᩈᨾ᩠ᨾᩩᨡᩣᩅᩥᨶᨿᩮᨶ ᨧ, ᩈᨲᩥᩅᩥᨶᨿᩮᨶ ᨧᩣᨲᩥ? ᩈᩥᨿᩣᨲᩥᩔ ᩅᨧᨶᩦᨿᩴ. ᨿᨳᩣ ᨠᨳᩴ ᩅᩥᨿ? ᩍᨵ ᨸᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩪ ᨽᩥᨠ᩠ᨡᩩᩴ ᩋᨾᩪᩃᩥᨠᩣᨿ ᩈᩦᩃᩅᩥᨸᨲ᩠ᨲᩥᨿᩣ ᩋᨶᩩᨴ᩠ᨵᩴᩈᩮᨶ᩠ᨲᩥ. ᨲᩔ ᨡᩮᩣ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩮᩣ ᩈᨲᩥᩅᩮᨸᩩᩃᩖᨸ᩠ᨸᨲ᩠ᨲᩔ ᩈᨲᩥᩅᩥᨶᨿᩮᩣ ᨴᩤᨲᨻ᩠ᨻᩮᩣ. ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᨴᩤᨲᨻ᩠ᨻᩮᩣ—
</Paragraph>

<Paragraph number="968" book="cula">
ᨲᩮᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩣ ᩈᩴᨥᩴ ᩏᨸᩈᩘᨠᨾᩥᨲ᩠ᩅᩣ ᩑᨠᩴᩈᩴ ᩏᨲ᩠ᨲᩁᩣᩈᩘᨣᩴ ᨠᩁᩥᨲ᩠ᩅᩣ …ᨸᩮ…  ᩑᩅᨾᩔ ᩅᨧᨶᩦᨿᩮᩣ—  ‘ᨾᩴ, ᨽᨶ᩠ᨲᩮ, ᨽᩥᨠ᩠ᨡᩪ ᩋᨾᩪᩃᩥᨠᩣᨿ ᩈᩦᩃᩅᩥᨸᨲ᩠ᨲᩥᨿᩣ ᩋᨶᩩᨴ᩠ᨵᩴᩈᩮᨶ᩠ᨲᩥ. ᩈᩮᩣᩉᩴ, ᨽᨶ᩠ᨲᩮ, ᩈᨲᩥᩅᩮᨸᩩᩃᩖᨸ᩠ᨸᨲ᩠ᨲᩮᩣ ᩈᩴᨥᩴ ᩈᨲᩥᩅᩥᨶᨿᩴ ᨿᩣᨧᩣᨾᩦ’ᨲᩥ. ᨴᩩᨲᩥᨿᨾ᩠ᨸᩥ ᨿᩣᨧᩥᨲᨻ᩠ᨻᩮᩣ. ᨲᨲᩥᨿᨾ᩠ᨸᩥ ᨿᩣᨧᩥᨲᨻ᩠ᨻᩮᩣ. ᨻ᩠ᨿᨲ᩠ᨲᩮᨶᩴ ᨽᩥᨠ᩠ᨡᩩᨶᩣ ᨸᨭᩥᨻᩃᩮᨶ ᩈᩴᨥᩮᩣ ᨬᩣᨸᩮᨲᨻ᩠ᨻᩮᩣ—
</Paragraph>

<Paragraph number="969" book="cula">
‘ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᨽᩥᨠ᩠ᨡᩪ ᩍᨲ᩠ᨳᨶ᩠ᨶᩣᨾᩴ ᨽᩥᨠ᩠ᨡᩩᩴ ᩋᨾᩪᩃᩥᨠᩣᨿ ᩈᩦᩃᩅᩥᨸᨲ᩠ᨲᩥᨿᩣ ᩋᨶᩩᨴ᩠ᨵᩴᩈᩮᨶ᩠ᨲᩥ. ᩈᩮᩣ ᩈᨲᩥᩅᩮᨸᩩᩃᩖᨸ᩠ᨸᨲ᩠ᨲᩮᩣ ᩈᩴᨥᩴ ᩈᨲᩥᩅᩥᨶᨿᩴ ᨿᩣᨧᨲᩥ. ᨿᨴᩥ ᩈᩴᨥᩔ ᨸᨲ᩠ᨲᨠᩃᩖᩴ, ᩈᩴᨥᩮᩣ ᩍᨲ᩠ᨳᨶ᩠ᨶᩣᨾᩔ ᨽᩥᨠ᩠ᨡᩩᨶᩮᩣ ᩈᨲᩥᩅᩮᨸᩩᩃᩖᨸ᩠ᨸᨲ᩠ᨲᩔ ᩈᨲᩥᩅᩥᨶᨿᩴ ᨴᨴᩮᨿ᩠ᨿ. ᩑᩈᩣ ᨬᨲ᩠ᨲᩥ.
</Paragraph>

<Paragraph number="970" book="cula">
ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᨽᩥᨠ᩠ᨡᩪ ᩍᨲ᩠ᨳᨶ᩠ᨶᩣᨾᩴ ᨽᩥᨠ᩠ᨡᩩᩴ ᩋᨾᩪᩃᩥᨠᩣᨿ ᩈᩦᩃᩅᩥᨸᨲ᩠ᨲᩥᨿᩣ ᩋᨶᩩᨴ᩠ᨵᩴᩈᩮᨶ᩠ᨲᩥ. ᩈᩮᩣ ᩈᨲᩥᩅᩮᨸᩩᩃᩖᨸ᩠ᨸᨲ᩠ᨲᩮᩣ ᩈᩴᨥᩴ ᩈᨲᩥᩅᩥᨶᨿᩴ ᨿᩣᨧᨲᩥ. ᩈᩴᨥᩮᩣ ᩍᨲ᩠ᨳᨶ᩠ᨶᩣᨾᩔ ᨽᩥᨠ᩠ᨡᩩᨶᩮᩣ ᩈᨲᩥᩅᩮᨸᩩᩃᩖᨸ᩠ᨸᨲ᩠ᨲᩔ ᩈᨲᩥᩅᩥᨶᨿᩴ ᨴᩮᨲᩥ. ᨿᩔᩣᨿᩈ᩠ᨾᨲᩮᩣ ᨡᨾᨲᩥ ᩍᨲ᩠ᨳᨶ᩠ᨶᩣᨾᩔ ᨽᩥᨠ᩠ᨡᩩᨶᩮᩣ ᩈᨲᩥᩅᩮᨸᩩᩃᩖᨸ᩠ᨸᨲ᩠ᨲᩔ ᩈᨲᩥᩅᩥᨶᨿᩔ ᨴᩤᨶᩴ, ᩈᩮᩣ ᨲᩩᨱ᩠ᩉᩔ; ᨿᩔ ᨶᨠ᩠ᨡᨾᨲᩥ, ᩈᩮᩣ ᨽᩣᩈᩮᨿ᩠ᨿ.
</Paragraph>

<Paragraph number="971" book="cula">
ᨴᩩᨲᩥᨿᨾ᩠ᨸᩥ ᩑᨲᨾᨲ᩠ᨳᩴ ᩅᨴᩤᨾᩥ …ᨸᩮ…  ᨲᨲᩥᨿᨾ᩠ᨸᩥ ᩑᨲᨾᨲ᩠ᨳᩴ ᩅᨴᩤᨾᩥ …ᨸᩮ… .
</Paragraph>

<Paragraph number="972" book="cula">
ᨴᩥᨶ᩠ᨶᩮᩣ ᩈᩴᨥᩮᨶ ᩍᨲ᩠ᨳᨶ᩠ᨶᩣᨾᩔ ᨽᩥᨠ᩠ᨡᩩᨶᩮᩣ ᩈᨲᩥᩅᩮᨸᩩᩃᩖᨸ᩠ᨸᨲ᩠ᨲᩔ ᩈᨲᩥᩅᩥᨶᨿᩮᩣ. ᨡᨾᨲᩥ ᩈᩴᨥᩔ, ᨲᩈ᩠ᨾᩣ ᨲᩩᨱ᩠ᩉᩦ, ᩑᩅᨾᩮᨲᩴ ᨵᩤᩁᨿᩣᨾᩦ’ᨲᩥ.
</Paragraph>

<Paragraph number="973" book="cula">
ᩍᨴᩴ ᩅᩩᨧ᩠ᨧᨲᩥ, ᨽᩥᨠ᩠ᨡᩅᩮ, ᩋᨵᩥᨠᩁᨱᩴ ᩅᩪᨸᩈᨶ᩠ᨲᩴ. ᨠᩮᨶ ᩅᩪᨸᩈᨶ᩠ᨲᩴ? ᩈᨾ᩠ᨾᩩᨡᩣᩅᩥᨶᨿᩮᨶ ᨧ ᩈᨲᩥᩅᩥᨶᨿᩮᨶ ᨧ. ᨠᩥᨬ᩠ᨧ ᨲᨲ᩠ᨳ ᩈᨾ᩠ᨾᩩᨡᩣᩅᩥᨶᨿᩈ᩠ᨾᩥᩴ? ᩈᩴᨥᩈᨾ᩠ᨾᩩᨡᨲᩣ, ᨵᨾ᩠ᨾᩈᨾ᩠ᨾᩩᨡᨲᩣ, ᩅᩥᨶᨿᩈᨾ᩠ᨾᩩᨡᨲᩣ, ᨸᩩᨣ᩠ᨣᩃᩈᨾ᩠ᨾᩩᨡᨲᩣ …ᨸᩮ…  ᨠᩣ ᨧ ᨲᨲ᩠ᨳ ᨸᩩᨣ᩠ᨣᩃᩈᨾ᩠ᨾᩩᨡᨲᩣ? ᨿᩮᩣ ᨧ ᩋᨶᩩᩅᨴᨲᩥ, ᨿᨬ᩠ᨧ ᩋᨶᩩᩅᨴᨲᩥ, ᩏᨽᩮᩣ ᩈᨾ᩠ᨾᩩᨡᩦᨽᩪᨲᩣ ᩉᩮᩣᨶ᩠ᨲᩥ—  ᩋᨿᩴ ᨲᨲ᩠ᨳ ᨸᩩᨣ᩠ᨣᩃᩈᨾ᩠ᨾᩩᨡᨲᩣ. ᨠᩥᨬ᩠ᨧ ᨲᨲ᩠ᨳ ᩈᨲᩥᩅᩥᨶᨿᩈ᩠ᨾᩥᩴ? ᨿᩣ ᩈᨲᩥᩅᩥᨶᨿᩔ ᨠᨾ᩠ᨾᩔ ᨠᩥᩁᩥᨿᩣ ᨠᩁᨱᩴ ᩏᨸᨣᨾᨶᩴ ᩋᨩ᩠ᨫᩩᨸᨣᨾᨶᩴ ᩋᨵᩥᩅᩤᩈᨶᩣ ᩋᨸ᩠ᨸᨭᩥᨠ᩠ᨠᩮᩣᩈᨶᩣ—  ᩍᨴᩴ ᨲᨲ᩠ᨳ ᩈᨲᩥᩅᩥᨶᨿᩈ᩠ᨾᩥᩴ. ᩑᩅᩴ ᩅᩪᨸᩈᨶ᩠ᨲᨬ᩠ᨧᩮ, ᨽᩥᨠ᩠ᨡᩅᩮ, ᩋᨵᩥᨠᩁᨱᩴ ᨠᩣᩁᨠᩮᩣ ᩏᨠ᩠ᨠᩮᩣᨭᩮᨲᩥ, ᩏᨠ᩠ᨠᩮᩣᨭᨶᨠᩴ ᨸᩣᨧᩥᨲ᩠ᨲᩥᨿᩴ; ᨨᨶ᩠ᨴᨴᩤᨿᨠᩮᩣ ᨡᩦᨿᨲᩥ, ᨡᩦᨿᨶᨠᩴ ᨸᩣᨧᩥᨲ᩠ᨲᩥᨿᩴ.
</Paragraph>
</Division>