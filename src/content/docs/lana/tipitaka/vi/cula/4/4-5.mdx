---
title: "4.5 ᨿᩮᨽᩩᨿ᩠ᨿᩈᩥᨠᩣ"
tableOfContents: false
sidebar:
  order: 5
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="202" book="cula">

<Paragraph number="849" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᩈᩴᨥᨾᨩ᩠ᨫᩮ ᨽᨱ᩠ᨯᨶᨩᩣᨲᩣ ᨠᩃᩉᨩᩣᨲᩣ ᩅᩥᩅᩤᨴᩤᨸᨶ᩠ᨶᩣ ᩋᨬ᩠ᨬᨾᨬ᩠ᨬᩴ ᨾᩩᨡᩈᨲ᩠ᨲᩦᩉᩥ ᩅᩥᨲᩩᨴᨶ᩠ᨲᩣ ᩅᩥᩉᩁᨶ᩠ᨲᩥ, ᨶ ᩈᨠ᩠ᨠᩮᩣᨶ᩠ᨲᩥ ᨲᩴ ᩋᨵᩥᨠᩁᨱᩴ ᩅᩪᨸᩈᨾᩮᨲᩩᩴ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩑᩅᩁᩪᨸᩴ ᩋᨵᩥᨠᩁᨱᩴ ᨿᩮᨽᩩᨿ᩠ᨿᩈᩥᨠᩣᨿ ᩅᩪᨸᩈᨾᩮᨲᩩᩴ. ᨸᨬ᩠ᨧᩉᩘᨣᩮᩉᩥ ᩈᨾᨶ᩠ᨶᩣᨣᨲᩮᩣ ᨽᩥᨠ᩠ᨡᩩ ᩈᩃᩣᨠᨣ᩠ᨣᩤᩉᩣᨸᨠᩮᩣ ᩈᨾ᩠ᨾᨶ᩠ᨶᩥᨲᨻ᩠ᨻᩮᩣ—  ᨿᩮᩣ ᨶ ᨨᨶ᩠ᨴᩣᨣᨲᩥᩴ ᨣᨧ᩠ᨨᩮᨿ᩠ᨿ, ᨶ ᨴᩮᩤᩈᩣᨣᨲᩥᩴ ᨣᨧ᩠ᨨᩮᨿ᩠ᨿ, ᨶ ᨾᩮᩣᩉᩣᨣᨲᩥᩴ ᨣᨧ᩠ᨨᩮᨿ᩠ᨿ, ᨶ ᨽᨿᩣᨣᨲᩥᩴ ᨣᨧ᩠ᨨᩮᨿ᩠ᨿ, ᨣᩉᩥᨲᩣᨣᩉᩥᨲᨬ᩠ᨧ ᨩᩣᨶᩮᨿ᩠ᨿ. ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩈᨾ᩠ᨾᨶ᩠ᨶᩥᨲᨻ᩠ᨻᩮᩣ. ᨸᨮᨾᩴ ᨽᩥᨠ᩠ᨡᩩ ᨿᩣᨧᩥᨲᨻ᩠ᨻᩮᩣ, ᨿᩣᨧᩥᨲ᩠ᩅᩣ ᨻ᩠ᨿᨲ᩠ᨲᩮᨶ ᨽᩥᨠ᩠ᨡᩩᨶᩣ ᨸᨭᩥᨻᩃᩮᨶ ᩈᩴᨥᩮᩣ ᨬᩣᨸᩮᨲᨻ᩠ᨻᩮᩣ—
</Paragraph>

</Division>
<Division number="203" book="cula">

<Paragraph number="850" book="cula">
‘ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᨿᨴᩥ ᩈᩴᨥᩔ ᨸᨲ᩠ᨲᨠᩃᩖᩴ, ᩈᩴᨥᩮᩣ ᩍᨲ᩠ᨳᨶ᩠ᨶᩣᨾᩴ ᨽᩥᨠ᩠ᨡᩩᩴ ᩈᩃᩣᨠᨣ᩠ᨣᩤᩉᩣᨸᨠᩴ ᩈᨾ᩠ᨾᨶ᩠ᨶᩮᨿ᩠ᨿ. ᩑᩈᩣ ᨬᨲ᩠ᨲᩥ.
</Paragraph>

<Paragraph number="851" book="cula">
ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩈᩴᨥᩮᩣ ᩍᨲ᩠ᨳᨶ᩠ᨶᩣᨾᩴ ᨽᩥᨠ᩠ᨡᩩᩴ ᩈᩃᩣᨠᨣ᩠ᨣᩤᩉᩣᨸᨠᩴ ᩈᨾ᩠ᨾᨶ᩠ᨶᨲᩥ. ᨿᩔᩣᨿᩈ᩠ᨾᨲᩮᩣ ᨡᨾᨲᩥ ᩍᨲ᩠ᨳᨶ᩠ᨶᩣᨾᩔ ᨽᩥᨠ᩠ᨡᩩᨶᩮᩣ ᩈᩃᩣᨠᨣ᩠ᨣᩤᩉᩣᨸᨠᩔ ᩈᨾ᩠ᨾᩩᨲᩥ, ᩈᩮᩣ ᨲᩩᨱ᩠ᩉᩔ; ᨿᩔ ᨶᨠ᩠ᨡᨾᨲᩥ, ᩈᩮᩣ ᨽᩣᩈᩮᨿ᩠ᨿ.
</Paragraph>

<Paragraph number="852" book="cula">
ᩈᨾ᩠ᨾᨲᩮᩣ ᩈᩴᨥᩮᨶ ᩍᨲ᩠ᨳᨶ᩠ᨶᩣᨾᩮᩣ ᨽᩥᨠ᩠ᨡᩩ ᩈᩃᩣᨠᨣ᩠ᨣᩤᩉᩣᨸᨠᩮᩣ. ᨡᨾᨲᩥ ᩈᩴᨥᩔ, ᨲᩈ᩠ᨾᩣ ᨲᩩᨱ᩠ᩉᩦ, ᩑᩅᨾᩮᨲᩴ ᨵᩤᩁᨿᩣᨾᩦ’ᨲᩥ.
</Paragraph>

</Division>
<Division number="204" book="cula">

<Paragraph number="853" book="cula">
ᨴᩈᨿᩥᨾᩮ, ᨽᩥᨠ᩠ᨡᩅᩮ, ᩋᨵᨾ᩠ᨾᩥᨠᩣ ᩈᩃᩣᨠᨣ᩠ᨣᩤᩉᩣ, ᨴᩈ ᨵᨾ᩠ᨾᩥᨠᩣ. ᨠᨲᨾᩮ ᨴᩈ ᩋᨵᨾ᩠ᨾᩥᨠᩣ ᩈᩃᩣᨠᨣ᩠ᨣᩤᩉᩣ? ᩒᩁᨾᨲ᩠ᨲᨠᨬ᩠ᨧ ᩋᨵᩥᨠᩁᨱᩴ ᩉᩮᩣᨲᩥ, ᨶ ᨧ ᨣᨲᩥᨣᨲᩴ ᩉᩮᩣᨲᩥ, ᨶ ᨧ ᩈᩁᩥᨲᩈᩣᩁᩥᨲᩴ ᩉᩮᩣᨲᩥ, ᨩᩣᨶᩣᨲᩥ ᩋᨵᨾ᩠ᨾᩅᩤᨴᩦ ᨻᩉᩩᨲᩁᩣᨲᩥ, ᩋᨸ᩠ᨸᩮᩅ ᨶᩣᨾ ᩋᨵᨾ᩠ᨾᩅᩤᨴᩦ ᨻᩉᩩᨲᩁᩣ ᩋᩔᩪᨲᩥ, ᨩᩣᨶᩣᨲᩥ ᩈᩴᨥᩮᩣ ᨽᩥᨩ᩠ᨩᩥᩔᨲᩦᨲᩥ, ᩋᨸ᩠ᨸᩮᩅ ᨶᩣᨾ ᩈᩴᨥᩮᩣ ᨽᩥᨩ᩠ᨩᩮᨿ᩠ᨿᩣᨲᩥ, ᩋᨵᨾ᩠ᨾᩮᨶ ᨣᨱ᩠ᩉᨶ᩠ᨲᩥ, ᩅᨣ᩠ᨣᩤ ᨣᨱ᩠ᩉᨶ᩠ᨲᩥ, ᨶ ᨧ ᨿᨳᩣᨴᩥᨭ᩠ᨮᩥᨿᩣ ᨣᨱ᩠ᩉᨶ᩠ᨲᩥ—  ᩍᨾᩮ ᨴᩈ ᩋᨵᨾ᩠ᨾᩥᨠᩣ ᩈᩃᩣᨠᨣ᩠ᨣᩤᩉᩣ.
</Paragraph>

<Paragraph number="854" book="cula">
ᨠᨲᨾᩮ ᨴᩈ ᨵᨾ᩠ᨾᩥᨠᩣ ᩈᩃᩣᨠᨣ᩠ᨣᩤᩉᩣ? ᨶ ᨧ ᩒᩁᨾᨲ᩠ᨲᨠᩴ ᩋᨵᩥᨠᩁᨱᩴ ᩉᩮᩣᨲᩥ, ᨣᨲᩥᨣᨲᨬ᩠ᨧ ᩉᩮᩣᨲᩥ, ᩈᩁᩥᨲᩈᩣᩁᩥᨲᨬ᩠ᨧ ᩉᩮᩣᨲᩥ, ᨩᩣᨶᩣᨲᩥ ᨵᨾ᩠ᨾᩅᩤᨴᩦ ᨻᩉᩩᨲᩁᩣᨲᩥ, ᩋᨸ᩠ᨸᩮᩅ ᨶᩣᨾ ᨵᨾ᩠ᨾᩅᩤᨴᩦ ᨻᩉᩩᨲᩁᩣ ᩋᩔᩪᨲᩥ, ᨩᩣᨶᩣᨲᩥ ᩈᩴᨥᩮᩣ ᨶ ᨽᩥᨩ᩠ᨩᩥᩔᨲᩦᨲᩥ, ᩋᨸ᩠ᨸᩮᩅ ᨶᩣᨾ ᩈᩴᨥᩮᩣ ᨶ ᨽᩥᨩ᩠ᨩᩮᨿ᩠ᨿᩣᨲᩥ, ᨵᨾ᩠ᨾᩮᨶ ᨣᨱ᩠ᩉᨶ᩠ᨲᩥ, ᩈᨾᨣ᩠ᨣᩤ ᨣᨱ᩠ᩉᨶ᩠ᨲᩥ, ᨿᨳᩣᨴᩥᨭ᩠ᨮᩥᨿᩣ ᨧ ᨣᨱ᩠ᩉᨶ᩠ᨲᩥ—  ᩍᨾᩮ ᨴᩈ ᨵᨾ᩠ᨾᩥᨠᩣ ᩈᩃᩣᨠᨣ᩠ᨣᩤᩉᩣ”ᨲᩥ.
</Paragraph>
</Division>