---
title: "4.9.3 ᨿᩮᨽᩩᨿ᩠ᨿᩈᩥᨠᩣᩅᩥᨶᨿ"
tableOfContents: false
sidebar:
  order: 3
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="234" book="cula">

<Paragraph number="955" book="cula">
ᨲᩮ ᨧᩮ, ᨽᩥᨠ᩠ᨡᩅᩮ, ᨽᩥᨠ᩠ᨡᩪ ᨶ ᩈᨠ᩠ᨠᩮᩣᨶ᩠ᨲᩥ ᨲᩴ ᩋᨵᩥᨠᩁᨱᩴ ᩏᨻ᩠ᨻᩣᩉᩥᨠᩣᨿ ᩅᩪᨸᩈᨾᩮᨲᩩᩴ, ᨲᩮᩉᩥ, ᨽᩥᨠ᩠ᨡᩅᩮ, ᨽᩥᨠ᩠ᨡᩪᩉᩥ ᨲᩴ ᩋᨵᩥᨠᩁᨱᩴ ᩈᩴᨥᩔ ᨶᩥᨿ᩠ᨿᩣᨴᩮᨲᨻ᩠ᨻᩴ—  ‘ᨶ ᨾᨿᩴ, ᨽᨶ᩠ᨲᩮ, ᩈᨠ᩠ᨠᩮᩣᨾ ᩍᨾᩴ ᩋᨵᩥᨠᩁᨱᩴ ᩏᨻ᩠ᨻᩣᩉᩥᨠᩣᨿ ᩅᩪᨸᩈᨾᩮᨲᩩᩴ, ᩈᩴᨥᩮᩣᩅ ᩍᨾᩴ ᩋᨵᩥᨠᩁᨱᩴ ᩅᩪᨸᩈᨾᩮᨲᩪ’ᨲᩥ. ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩑᩅᩁᩪᨸᩴ ᩋᨵᩥᨠᩁᨱᩴ ᨿᩮᨽᩩᨿ᩠ᨿᩈᩥᨠᩣᨿ ᩅᩪᨸᩈᨾᩮᨲᩩᩴ. ᨸᨬ᩠ᨧᩉᩘᨣᩮᩉᩥ ᩈᨾᨶ᩠ᨶᩣᨣᨲᩮᩣ ᨽᩥᨠ᩠ᨡᩩ ᩈᩃᩣᨠᨣ᩠ᨣᩤᩉᩣᨸᨠᩮᩣ ᩈᨾ᩠ᨾᨶ᩠ᨶᩥᨲᨻ᩠ᨻᩮᩣ—  ᨿᩮᩣ ᨶ ᨨᨶ᩠ᨴᩣᨣᨲᩥᩴ ᨣᨧ᩠ᨨᩮᨿ᩠ᨿ, ᨶ ᨴᩮᩤᩈᩣᨣᨲᩥᩴ ᨣᨧ᩠ᨨᩮᨿ᩠ᨿ, ᨶ ᨾᩮᩣᩉᩣᨣᨲᩥᩴ ᨣᨧ᩠ᨨᩮᨿ᩠ᨿ, ᨶ ᨽᨿᩣᨣᨲᩥᩴ ᨣᨧ᩠ᨨᩮᨿ᩠ᨿ, ᨣᩉᩥᨲᩣᨣᩉᩥᨲᨬ᩠ᨧ ᨩᩣᨶᩮᨿ᩠ᨿ …ᨸᩮ…  ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩈᨾ᩠ᨾᨶ᩠ᨶᩥᨲᨻ᩠ᨻᩮᩣ. ᨸᨮᨾᩴ ᨽᩥᨠ᩠ᨡᩩ ᨿᩣᨧᩥᨲᨻ᩠ᨻᩮᩣ, ᨿᩣᨧᩥᨲ᩠ᩅᩣ ᨻ᩠ᨿᨲ᩠ᨲᩮᨶ ᨽᩥᨠ᩠ᨡᩩᨶᩣ ᨸᨭᩥᨻᩃᩮᨶ ᩈᩴᨥᩮᩣ ᨬᩣᨸᩮᨲᨻ᩠ᨻᩮᩣ—
</Paragraph>

<Paragraph number="956" book="cula">
‘ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᨿᨴᩥ ᩈᩴᨥᩔ ᨸᨲ᩠ᨲᨠᩃᩖᩴ, ᩈᩴᨥᩮᩣ ᩍᨲ᩠ᨳᨶ᩠ᨶᩣᨾᩴ ᨽᩥᨠ᩠ᨡᩩᩴ ᩈᩃᩣᨠᨣ᩠ᨣᩤᩉᩣᨸᨠᩴ ᩈᨾ᩠ᨾᨶ᩠ᨶᩮᨿ᩠ᨿ. ᩑᩈᩣ ᨬᨲ᩠ᨲᩥ.
</Paragraph>

<Paragraph number="957" book="cula">
ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩈᩴᨥᩮᩣ ᩍᨲ᩠ᨳᨶ᩠ᨶᩣᨾᩴ ᨽᩥᨠ᩠ᨡᩩᩴ ᩈᩃᩣᨠᨣ᩠ᨣᩤᩉᩣᨸᨠᩴ ᩈᨾ᩠ᨾᨶ᩠ᨶᨲᩥ. ᨿᩔᩣᨿᩈ᩠ᨾᨲᩮᩣ ᨡᨾᨲᩥ ᩍᨲ᩠ᨳᨶ᩠ᨶᩣᨾᩔ ᨽᩥᨠ᩠ᨡᩩᨶᩮᩣ ᩈᩃᩣᨠᨣ᩠ᨣᩤᩉᩣᨸᨠᩔ ᩈᨾ᩠ᨾᩩᨲᩥ, ᩈᩮᩣ ᨲᩩᨱ᩠ᩉᩔ; ᨿᩔ ᨶᨠ᩠ᨡᨾᨲᩥ, ᩈᩮᩣ ᨽᩣᩈᩮᨿ᩠ᨿ.
</Paragraph>

<Paragraph number="958" book="cula">
ᩈᨾ᩠ᨾᨲᩮᩣ ᩈᩴᨥᩮᨶ ᩍᨲ᩠ᨳᨶ᩠ᨶᩣᨾᩮᩣ ᨽᩥᨠ᩠ᨡᩩ ᩈᩃᩣᨠᨣ᩠ᨣᩤᩉᩣᨸᨠᩮᩣ. ᨡᨾᨲᩥ ᩈᩴᨥᩔ, ᨲᩈ᩠ᨾᩣ ᨲᩩᨱ᩠ᩉᩦ, ᩑᩅᨾᩮᨲᩴ ᨵᩤᩁᨿᩣᨾᩦ’ᨲᩥ.
</Paragraph>

<Paragraph number="959" book="cula">
ᨲᩮᨶ ᩈᩃᩣᨠᨣ᩠ᨣᩤᩉᩣᨸᨠᩮᨶ ᨽᩥᨠ᩠ᨡᩩᨶᩣ ᩈᩃᩣᨠᩣ ᨣᩤᩉᩮᨲᨻ᩠ᨻᩣ. ᨿᨳᩣ ᨻᩉᩩᨲᩁᩣ ᨽᩥᨠ᩠ᨡᩪ ᨵᨾ᩠ᨾᩅᩤᨴᩥᨶᩮᩣ ᩅᨴᨶ᩠ᨲᩥ ᨲᨳᩣ ᨲᩴ ᩋᨵᩥᨠᩁᨱᩴ ᩅᩪᨸᩈᨾᩮᨲᨻ᩠ᨻᩴ. ᩍᨴᩴ ᩅᩩᨧ᩠ᨧᨲᩥ, ᨽᩥᨠ᩠ᨡᩅᩮ, ᩋᨵᩥᨠᩁᨱᩴ ᩅᩪᨸᩈᨶ᩠ᨲᩴ. ᨠᩮᨶ ᩅᩪᨸᩈᨶ᩠ᨲᩴ? ᩈᨾ᩠ᨾᩩᨡᩣᩅᩥᨶᨿᩮᨶ ᨧ, ᨿᩮᨽᩩᨿ᩠ᨿᩈᩥᨠᩣᨿ ᨧ. ᨠᩥᨬ᩠ᨧ ᨲᨲ᩠ᨳ ᩈᨾ᩠ᨾᩩᨡᩣᩅᩥᨶᨿᩈ᩠ᨾᩥᩴ? ᩈᩴᨥᩈᨾ᩠ᨾᩩᨡᨲᩣ, ᨵᨾ᩠ᨾᩈᨾ᩠ᨾᩩᨡᨲᩣ, ᩅᩥᨶᨿᩈᨾ᩠ᨾᩩᨡᨲᩣ, ᨸᩩᨣ᩠ᨣᩃᩈᨾ᩠ᨾᩩᨡᨲᩣ. ᨠᩣ ᨧ ᨲᨲ᩠ᨳ ᩈᩴᨥᩈᨾ᩠ᨾᩩᨡᨲᩣ? ᨿᩣᩅᨲᩥᨠᩣ ᨽᩥᨠ᩠ᨡᩪ ᨠᨾ᩠ᨾᨸ᩠ᨸᨲ᩠ᨲᩣ ᨲᩮ ᩋᩣᨣᨲᩣ ᩉᩮᩣᨶ᩠ᨲᩥ, ᨨᨶ᩠ᨴᩣᩁᩉᩣᨶᩴ ᨨᨶ᩠ᨴᩮᩣ ᩋᩣᩉᨭᩮᩣ ᩉᩮᩣᨲᩥ, ᩈᨾ᩠ᨾᩩᨡᩦᨽᩪᨲᩣ ᨶ ᨸᨭᩥᨠ᩠ᨠᩮᩣᩈᨶ᩠ᨲᩥ—  ᩋᨿᩴ ᨲᨲ᩠ᨳ ᩈᩴᨥᩈᨾ᩠ᨾᩩᨡᨲᩣ. ᨠᩣ ᨧ ᨲᨲ᩠ᨳ ᨵᨾ᩠ᨾᩈᨾ᩠ᨾᩩᨡᨲᩣ, ᩅᩥᨶᨿᩈᨾ᩠ᨾᩩᨡᨲᩣ? ᨿᩮᨶ ᨵᨾ᩠ᨾᩮᨶ ᨿᩮᨶ ᩅᩥᨶᨿᩮᨶ ᨿᩮᨶ ᩈᨲ᩠ᨳᩩᩈᩣᩈᨶᩮᨶ ᨲᩴ ᩋᨵᩥᨠᩁᨱᩴ ᩅᩪᨸᩈᨾ᩠ᨾᨲᩥ—  ᩋᨿᩴ ᨲᨲ᩠ᨳ ᨵᨾ᩠ᨾᩈᨾ᩠ᨾᩩᨡᨲᩣ, ᩅᩥᨶᨿᩈᨾ᩠ᨾᩩᨡᨲᩣ. ᨠᩣ ᨧ ᨲᨲ᩠ᨳ ᨸᩩᨣ᩠ᨣᩃᩈᨾ᩠ᨾᩩᨡᨲᩣ? ᨿᩮᩣ ᨧ ᩅᩥᩅᨴᨲᩥ, ᨿᩮᨶ ᨧ ᩅᩥᩅᨴᨲᩥ, ᩏᨽᩮᩣ ᩋᨲ᩠ᨳᨸᨧ᩠ᨧᨲ᩠ᨳᩥᨠᩣ ᩈᨾ᩠ᨾᩩᨡᩦᨽᩪᨲᩣ ᩉᩮᩣᨶ᩠ᨲᩥ—  ᩋᨿᩴ ᨲᨲ᩠ᨳ ᨸᩩᨣ᩠ᨣᩃᩈᨾ᩠ᨾᩩᨡᨲᩣ. ᨠᩣ ᨧ ᨲᨲ᩠ᨳ ᨿᩮᨽᩩᨿ᩠ᨿᩈᩥᨠᩣᨿ? ᨿᩣ ᨿᩮᨽᩩᨿ᩠ᨿᩈᩥᨠᩣᨠᨾ᩠ᨾᩔ ᨠᩥᩁᩥᨿᩣ ᨠᩁᨱᩴ ᩏᨸᨣᨾᨶᩴ ᩋᨩ᩠ᨫᩩᨸᨣᨾᨶᩴ ᩋᨵᩥᩅᩤᩈᨶᩣ ᩋᨸ᩠ᨸᨭᩥᨠ᩠ᨠᩮᩣᩈᨶᩣ—  ᩋᨿᩴ ᨲᨲ᩠ᨳ ᨿᩮᨽᩩᨿ᩠ᨿᩈᩥᨠᩣᨿ. ᩑᩅᩴ ᩅᩪᨸᩈᨶ᩠ᨲᨬ᩠ᨧᩮ, ᨽᩥᨠ᩠ᨡᩅᩮ, ᩋᨵᩥᨠᩁᨱᩴ ᨠᩣᩁᨠᩮᩣ ᩏᨠ᩠ᨠᩮᩣᨭᩮᨲᩥ, ᩏᨠ᩠ᨠᩮᩣᨭᨶᨠᩴ ᨸᩣᨧᩥᨲ᩠ᨲᩥᨿᩴ; ᨨᨶ᩠ᨴᨴᩤᨿᨠᩮᩣ ᨡᩦᨿᨲᩥ, ᨡᩦᨿᨶᨠᩴ ᨸᩣᨧᩥᨲ᩠ᨲᩥᨿᨶ᩺”ᨲᩥ.
</Paragraph>
</Division>