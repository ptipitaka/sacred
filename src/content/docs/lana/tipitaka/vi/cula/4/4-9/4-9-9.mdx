---
title: "4.9.9 ᨲᩥᨱᩅᨲ᩠ᨳᩣᩁᨠ"
tableOfContents: false
sidebar:
  order: 9
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="240" book="cula">

<Paragraph number="993" book="cula">
ᩈᩥᨿᩣ ᩋᩣᨸᨲ᩠ᨲᩣᨵᩥᨠᩁᨱᩴ ᩑᨠᩴ ᩈᨾᨳᩴ ᩋᨶᩣᨣᨾ᩠ᨾ—  ᨸᨭᩥᨬ᩠ᨬᩣᨲᨠᩁᨱᩴ, ᨴ᩠ᩅᩦᩉᩥ ᩈᨾᨳᩮᩉᩥ ᩈᨾ᩠ᨾᩮᨿ᩠ᨿ—  ᩈᨾ᩠ᨾᩩᨡᩣᩅᩥᨶᨿᩮᨶ ᨧ, ᨲᩥᨱᩅᨲ᩠ᨳᩣᩁᨠᩮᨶ ᨧᩣᨲᩥ? ᩈᩥᨿᩣᨲᩥᩔ ᩅᨧᨶᩦᨿᩴ. ᨿᨳᩣ ᨠᨳᩴ ᩅᩥᨿ? ᩍᨵ ᨸᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩪᨶᩴ ᨽᨱ᩠ᨯᨶᨩᩣᨲᩣᨶᩴ ᨠᩃᩉᨩᩣᨲᩣᨶᩴ ᩅᩥᩅᩤᨴᩤᨸᨶ᩠ᨶᩣᨶᩴ ᩅᩥᩉᩁᨲᩴ ᨻᩉᩩᩴ ᩋᩔᩣᨾᨱᨠᩴ ᩋᨩ᩠ᨫᩣᨧᩥᨱ᩠ᨱᩴ ᩉᩮᩣᨲᩥ ᨽᩣᩈᩥᨲᨸᩁᩥᨠ᩠ᨠᨶ᩠ᨲᩴ. ᨲᨲᩕ ᨧᩮ ᨽᩥᨠ᩠ᨡᩪᨶᩴ ᩑᩅᩴ ᩉᩮᩣᨲᩥ—  ‘ᩋᨾ᩠ᩉᩣᨠᩴ ᨡᩮᩣ ᨽᨱ᩠ᨯᨶᨩᩣᨲᩣᨶᩴ ᨠᩃᩉᨩᩣᨲᩣᨶᩴ ᩅᩥᩅᩤᨴᩤᨸᨶ᩠ᨶᩣᨶᩴ ᩅᩥᩉᩁᨲᩴ ᨻᩉᩩᩴ ᩋᩔᩣᨾᨱᨠᩴ ᩋᨩ᩠ᨫᩣᨧᩥᨱ᩠ᨱᩴ ᨽᩣᩈᩥᨲᨸᩁᩥᨠ᩠ᨠᨶ᩠ᨲᩴ. ᩈᨧᩮ ᨾᨿᩴ ᩍᨾᩣᩉᩥ ᩋᩣᨸᨲ᩠ᨲᩦᩉᩥ ᩋᨬ᩠ᨬᨾᨬ᩠ᨬᩴ ᨠᩣᩁᩮᩔᩣᨾ, ᩈᩥᨿᩣᨸᩥ ᨲᩴ ᩋᨵᩥᨠᩁᨱᩴ ᨠᨠ᩠ᨡᩊᨲ᩠ᨲᩣᨿ ᩅᩤᩊᨲ᩠ᨲᩣᨿ ᨽᩮᨴᩤᨿ ᩈᩴᩅᨲ᩠ᨲᩮᨿ᩠ᨿᩣ’ᨲᩥ. ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩑᩅᩁᩪᨸᩴ ᩋᨵᩥᨠᩁᨱᩴ ᨲᩥᨱᩅᨲ᩠ᨳᩣᩁᨠᩮᨶ ᩅᩪᨸᩈᨾᩮᨲᩩᩴ. ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩅᩪᨸᩈᨾᩮᨲᨻ᩠ᨻᩴ. ᩈᨻ᩠ᨻᩮᩉᩮᩅ ᩑᨠᨩ᩠ᨫᩴ ᩈᨶ᩠ᨶᩥᨸᨲᩥᨲᨻ᩠ᨻᩴ, ᩈᨶ᩠ᨶᩥᨸᨲᩥᨲ᩠ᩅᩣ ᨻ᩠ᨿᨲ᩠ᨲᩮᨶ ᨽᩥᨠ᩠ᨡᩩᨶᩣ ᨸᨭᩥᨻᩃᩮᨶ ᩈᩴᨥᩮᩣ ᨬᩣᨸᩮᨲᨻ᩠ᨻᩮᩣ—
</Paragraph>

<Paragraph number="994" book="cula">
‘ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩋᨾ᩠ᩉᩣᨠᩴ ᨽᨱ᩠ᨯᨶᨩᩣᨲᩣᨶᩴ ᨠᩃᩉᨩᩣᨲᩣᨶᩴ ᩅᩥᩅᩤᨴᩤᨸᨶ᩠ᨶᩣᨶᩴ ᩅᩥᩉᩁᨲᩴ ᨻᩉᩩᩴ ᩋᩔᩣᨾᨱᨠᩴ ᩋᨩ᩠ᨫᩣᨧᩥᨱ᩠ᨱᩴ ᨽᩣᩈᩥᨲᨸᩁᩥᨠ᩠ᨠᨶ᩠ᨲᩴ. ᩈᨧᩮ ᨾᨿᩴ ᩍᨾᩣᩉᩥ ᩋᩣᨸᨲ᩠ᨲᩦᩉᩥ ᩋᨬ᩠ᨬᨾᨬ᩠ᨬᩴ ᨠᩣᩁᩮᩔᩣᨾ, ᩈᩥᨿᩣᨸᩥ ᨲᩴ ᩋᨵᩥᨠᩁᨱᩴ ᨠᨠ᩠ᨡᩊᨲ᩠ᨲᩣᨿ ᩅᩤᩊᨲ᩠ᨲᩣᨿ ᨽᩮᨴᩤᨿ ᩈᩴᩅᨲ᩠ᨲᩮᨿ᩠ᨿ. ᨿᨴᩥ ᩈᩴᨥᩔ ᨸᨲ᩠ᨲᨠᩃᩖᩴ, ᩈᩴᨥᩮᩣ ᩍᨾᩴ ᩋᨵᩥᨠᩁᨱᩴ ᨲᩥᨱᩅᨲ᩠ᨳᩣᩁᨠᩮᨶ ᩅᩪᨸᩈᨾᩮᨿ᩠ᨿ, ᨮᨸᩮᨲ᩠ᩅᩣ ᨳᩩᩃᩖᩅᨩ᩠ᨩᩴ, ᨮᨸᩮᨲ᩠ᩅᩣ ᨣᩥᩉᩥᨸ᩠ᨸᨭᩥᩈᩴᨿᩩᨲ᩠ᨲᨶ᩠ᨲᩥ. ᩑᨠᨲᩮᩣᨸᨠ᩠ᨡᩥᨠᩣᨶᩴ ᨽᩥᨠ᩠ᨡᩪᨶᩴ ᨻ᩠ᨿᨲ᩠ᨲᩮᨶ ᨽᩥᨠ᩠ᨡᩩᨶᩣ ᨸᨭᩥᨻᩃᩮᨶ ᩈᨠᩮᩣ ᨸᨠ᩠ᨡᩮᩣ ᨬᩣᨸᩮᨲᨻ᩠ᨻᩮᩣ—
</Paragraph>

<Paragraph number="995" book="cula">
ᩈᩩᨱᨶ᩠ᨲᩩ ᨾᩮ ᩋᩣᨿᩈ᩠ᨾᨶ᩠ᨲᩣ. ᩋᨾ᩠ᩉᩣᨠᩴ ᨽᨱ᩠ᨯᨶᨩᩣᨲᩣᨶᩴ ᨠᩃᩉᨩᩣᨲᩣᨶᩴ ᩅᩥᩅᩤᨴᩤᨸᨶ᩠ᨶᩣᨶᩴ ᩅᩥᩉᩁᨲᩴ ᨻᩉᩩᩴ ᩋᩔᩣᨾᨱᨠᩴ ᩋᨩ᩠ᨫᩣᨧᩥᨱ᩠ᨱᩴ ᨽᩣᩈᩥᨲᨸᩁᩥᨠ᩠ᨠᨶ᩠ᨲᩴ. ᩈᨧᩮ ᨾᨿᩴ ᩍᨾᩣᩉᩥ ᩋᩣᨸᨲ᩠ᨲᩦᩉᩥ ᩋᨬ᩠ᨬᨾᨬ᩠ᨬᩴ ᨠᩣᩁᩮᩔᩣᨾ, ᩈᩥᨿᩣᨸᩥ ᨲᩴ ᩋᨵᩥᨠᩁᨱᩴ ᨠᨠ᩠ᨡᩊᨲ᩠ᨲᩣᨿ ᩅᩤᩊᨲ᩠ᨲᩣᨿ ᨽᩮᨴᩤᨿ ᩈᩴᩅᨲ᩠ᨲᩮᨿ᩠ᨿ. ᨿᨴᩤᨿᩈ᩠ᨾᨶ᩠ᨲᩣᨶᩴ ᨸᨲ᩠ᨲᨠᩃᩖᩴ, ᩋᩉᩴ ᨿᩣ ᨧᩮᩅ ᩋᩣᨿᩈ᩠ᨾᨶ᩠ᨲᩣᨶᩴ ᩋᩣᨸᨲ᩠ᨲᩥ, ᨿᩣ ᨧ ᩋᨲ᩠ᨲᨶᩮᩣ ᩋᩣᨸᨲ᩠ᨲᩥ, ᩋᩣᨿᩈ᩠ᨾᨶ᩠ᨲᩣᨶᨬ᩠ᨧᩮᩅ ᩋᨲ᩠ᨳᩣᨿ, ᩋᨲ᩠ᨲᨶᩮᩣ ᨧ ᩋᨲ᩠ᨳᩣᨿ, ᩈᩴᨥᨾᨩ᩠ᨫᩮ ᨲᩥᨱᩅᨲ᩠ᨳᩣᩁᨠᩮᨶ ᨴᩮᩈᩮᨿ᩠ᨿᩴ, ᨮᨸᩮᨲ᩠ᩅᩣ ᨳᩩᩃᩖᩅᨩ᩠ᨩᩴ, ᨮᨸᩮᨲ᩠ᩅᩣ ᨣᩥᩉᩥᨸ᩠ᨸᨭᩥᩈᩴᨿᩩᨲ᩠ᨲᨶ᩺’ᨲᩥ.
</Paragraph>

</Division>
<Division number="241" book="cula">

<Paragraph number="996" book="cula">
ᩋᨳᩣᨸᩁᩮᩈᩴ ᩑᨠᨲᩮᩣᨸᨠ᩠ᨡᩥᨠᩣᨶᩴ ᨽᩥᨠ᩠ᨡᩪᨶᩴ ᨻ᩠ᨿᨲ᩠ᨲᩮᨶ ᨽᩥᨠ᩠ᨡᩩᨶᩣ ᨸᨭᩥᨻᩃᩮᨶ ᩈᨠᩮᩣ ᨸᨠ᩠ᨡᩮᩣ ᨬᩣᨸᩮᨲᨻ᩠ᨻᩮᩣ—
</Paragraph>

<Paragraph number="997" book="cula">
‘ᩈᩩᨱᨶ᩠ᨲᩩ ᨾᩮ ᩋᩣᨿᩈ᩠ᨾᨶ᩠ᨲᩣ. ᩋᨾ᩠ᩉᩣᨠᩴ ᨽᨱ᩠ᨯᨶᨩᩣᨲᩣᨶᩴ ᨠᩃᩉᨩᩣᨲᩣᨶᩴ ᩅᩥᩅᩤᨴᩤᨸᨶ᩠ᨶᩣᨶᩴ ᩅᩥᩉᩁᨲᩴ ᨻᩉᩩᩴ ᩋᩔᩣᨾᨱᨠᩴ ᩋᨩ᩠ᨫᩣᨧᩥᨱ᩠ᨱᩴ ᨽᩣᩈᩥᨲᨸᩁᩥᨠ᩠ᨠᨶ᩠ᨲᩴ. ᩈᨧᩮ ᨾᨿᩴ ᩍᨾᩣᩉᩥ ᩋᩣᨸᨲ᩠ᨲᩦᩉᩥ ᩋᨬ᩠ᨬᨾᨬ᩠ᨬᩴ ᨠᩣᩁᩮᩔᩣᨾ, ᩈᩥᨿᩣᨸᩥ ᨲᩴ ᩋᨵᩥᨠᩁᨱᩴ ᨠᨠ᩠ᨡᩊᨲ᩠ᨲᩣᨿ ᩅᩤᩊᨲ᩠ᨲᩣᨿ ᨽᩮᨴᩤᨿ ᩈᩴᩅᨲ᩠ᨲᩮᨿ᩠ᨿ. ᨿᨴᩤᨿᩈ᩠ᨾᨶ᩠ᨲᩣᨶᩴ ᨸᨲ᩠ᨲᨠᩃᩖᩴ, ᩋᩉᩴ ᨿᩣ ᨧᩮᩅ ᩋᩣᨿᩈ᩠ᨾᨶ᩠ᨲᩣᨶᩴ ᩋᩣᨸᨲ᩠ᨲᩥ, ᨿᩣ ᨧ ᩋᨲ᩠ᨲᨶᩮᩣ ᩋᩣᨸᨲ᩠ᨲᩥ, ᩋᩣᨿᩈ᩠ᨾᨶ᩠ᨲᩣᨶᨬ᩠ᨧᩮᩅ ᩋᨲ᩠ᨳᩣᨿ, ᩋᨲ᩠ᨲᨶᩮᩣ ᨧ ᩋᨲ᩠ᨳᩣᨿ, ᩈᩴᨥᨾᨩ᩠ᨫᩮ ᨲᩥᨱᩅᨲ᩠ᨳᩣᩁᨠᩮᨶ ᨴᩮᩈᩮᨿ᩠ᨿᩴ, ᨮᨸᩮᨲ᩠ᩅᩣ ᨳᩩᩃᩖᩅᨩ᩠ᨩᩴ, ᨮᨸᩮᨲ᩠ᩅᩣ ᨣᩥᩉᩥᨸ᩠ᨸᨭᩥᩈᩴᨿᩩᨲ᩠ᨲᨶ᩺’ᨲᩥ.
</Paragraph>

</Division>
<Division number="242" book="cula">

<Paragraph number="998" book="cula">
ᩋᨳᩣᨸᩁᩮᩈᩴ ᩑᨠᨲᩮᩣᨸᨠ᩠ᨡᩥᨠᩣᨶᩴ ᨽᩥᨠ᩠ᨡᩪᨶᩴ ᨻ᩠ᨿᨲ᩠ᨲᩮᨶ ᨽᩥᨠ᩠ᨡᩩᨶᩣ ᨸᨭᩥᨻᩃᩮᨶ ᩈᩴᨥᩮᩣ ᨬᩣᨸᩮᨲᨻ᩠ᨻᩮᩣ—
</Paragraph>

<Paragraph number="999" book="cula">
‘ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩋᨾ᩠ᩉᩣᨠᩴ ᨽᨱ᩠ᨯᨶᨩᩣᨲᩣᨶᩴ ᨠᩃᩉᨩᩣᨲᩣᨶᩴ ᩅᩥᩅᩤᨴᩤᨸᨶ᩠ᨶᩣᨶᩴ ᩅᩥᩉᩁᨲᩴ ᨻᩉᩩᩴ ᩋᩔᩣᨾᨱᨠᩴ ᩋᨩ᩠ᨫᩣᨧᩥᨱ᩠ᨱᩴ ᨽᩣᩈᩥᨲᨸᩁᩥᨠ᩠ᨠᨶ᩠ᨲᩴ. ᩈᨧᩮ ᨾᨿᩴ ᩍᨾᩣᩉᩥ ᩋᩣᨸᨲ᩠ᨲᩦᩉᩥ ᩋᨬ᩠ᨬᨾᨬ᩠ᨬᩴ ᨠᩣᩁᩮᩔᩣᨾ, ᩈᩥᨿᩣᨸᩥ ᨲᩴ ᩋᨵᩥᨠᩁᨱᩴ ᨠᨠ᩠ᨡᩊᨲ᩠ᨲᩣᨿ ᩅᩤᩊᨲ᩠ᨲᩣᨿ ᨽᩮᨴᩤᨿ ᩈᩴᩅᨲ᩠ᨲᩮᨿ᩠ᨿ. ᨿᨴᩥ ᩈᩴᨥᩔ ᨸᨲ᩠ᨲᨠᩃᩖᩴ, ᩋᩉᩴ ᨿᩣ ᨧᩮᩅ ᩍᨾᩮᩈᩴ ᩋᩣᨿᩈ᩠ᨾᨶ᩠ᨲᩣᨶᩴ ᩋᩣᨸᨲ᩠ᨲᩥ, ᨿᩣ ᨧ ᩋᨲ᩠ᨲᨶᩮᩣ ᩋᩣᨸᨲ᩠ᨲᩥ, ᩍᨾᩮᩈᨬ᩠ᨧᩮᩅ ᩋᩣᨿᩈ᩠ᨾᨶ᩠ᨲᩣᨶᩴ ᩋᨲ᩠ᨳᩣᨿ, ᩋᨲ᩠ᨲᨶᩮᩣ ᨧ ᩋᨲ᩠ᨳᩣᨿ, ᩈᩴᨥᨾᨩ᩠ᨫᩮ ᨲᩥᨱᩅᨲ᩠ᨳᩣᩁᨠᩮᨶ ᨴᩮᩈᩮᨿ᩠ᨿᩴ, ᨮᨸᩮᨲ᩠ᩅᩣ ᨳᩩᩃᩖᩅᨩ᩠ᨩᩴ, ᨮᨸᩮᨲ᩠ᩅᩣ ᨣᩥᩉᩥᨸ᩠ᨸᨭᩥᩈᩴᨿᩩᨲ᩠ᨲᩴ. ᩑᩈᩣ ᨬᨲ᩠ᨲᩥ.
</Paragraph>

<Paragraph number="1000" book="cula">
ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩋᨾ᩠ᩉᩣᨠᩴ ᨽᨱ᩠ᨯᨶᨩᩣᨲᩣᨶᩴ ᨠᩃᩉᨩᩣᨲᩣᨶᩴ ᩅᩥᩅᩤᨴᩤᨸᨶ᩠ᨶᩣᨶᩴ ᩅᩥᩉᩁᨲᩴ ᨻᩉᩩᩴ ᩋᩔᩣᨾᨱᨠᩴ ᩋᨩ᩠ᨫᩣᨧᩥᨱ᩠ᨱᩴ ᨽᩣᩈᩥᨲᨸᩁᩥᨠ᩠ᨠᨶ᩠ᨲᩴ. ᩈᨧᩮ ᨾᨿᩴ ᩍᨾᩣᩉᩥ ᩋᩣᨸᨲ᩠ᨲᩦᩉᩥ ᩋᨬ᩠ᨬᨾᨬ᩠ᨬᩴ ᨠᩣᩁᩮᩔᩣᨾ, ᩈᩥᨿᩣᨸᩥ ᨲᩴ ᩋᨵᩥᨠᩁᨱᩴ ᨠᨠ᩠ᨡᩊᨲ᩠ᨲᩣᨿ ᩅᩤᩊᨲ᩠ᨲᩣᨿ ᨽᩮᨴᩤᨿ ᩈᩴᩅᨲ᩠ᨲᩮᨿ᩠ᨿ. ᩋᩉᩴ ᨿᩣ ᨧᩮᩅ ᩍᨾᩮᩈᩴ ᩋᩣᨿᩈ᩠ᨾᨶ᩠ᨲᩣᨶᩴ ᩋᩣᨸᨲ᩠ᨲᩥ, ᨿᩣ ᨧ ᩋᨲ᩠ᨲᨶᩮᩣ ᩋᩣᨸᨲ᩠ᨲᩥ, ᩍᨾᩮᩈᨬ᩠ᨧᩮᩅ ᩋᩣᨿᩈ᩠ᨾᨶ᩠ᨲᩣᨶᩴ ᩋᨲ᩠ᨳᩣᨿ, ᩋᨲ᩠ᨲᨶᩮᩣ ᨧ ᩋᨲ᩠ᨳᩣᨿ, ᩈᩴᨥᨾᨩ᩠ᨫᩮ ᨲᩥᨱᩅᨲ᩠ᨳᩣᩁᨠᩮᨶ ᨴᩮᩈᩮᨾᩥ, ᨮᨸᩮᨲ᩠ᩅᩣ ᨳᩩᩃᩖᩅᨩ᩠ᨩᩴ, ᨮᨸᩮᨲ᩠ᩅᩣ ᨣᩥᩉᩥᨸ᩠ᨸᨭᩥᩈᩴᨿᩩᨲ᩠ᨲᩴ. ᨿᩔᩣᨿᩈ᩠ᨾᨲᩮᩣ ᨡᨾᨲᩥ ᩋᨾ᩠ᩉᩣᨠᩴ ᩍᨾᩣᩈᩴ ᩋᩣᨸᨲ᩠ᨲᩦᨶᩴ ᩈᩴᨥᨾᨩ᩠ᨫᩮ ᨲᩥᨱᩅᨲ᩠ᨳᩣᩁᨠᩮᨶ ᨴᩮᩈᨶᩣ, ᨮᨸᩮᨲ᩠ᩅᩣ ᨳᩩᩃᩖᩅᨩ᩠ᨩᩴ, ᨮᨸᩮᨲ᩠ᩅᩣ ᨣᩥᩉᩥᨸ᩠ᨸᨭᩥᩈᩴᨿᩩᨲ᩠ᨲᩴ, ᩈᩮᩣ ᨲᩩᨱ᩠ᩉᩔ; ᨿᩔ ᨶᨠ᩠ᨡᨾᨲᩥ, ᩈᩮᩣ ᨽᩣᩈᩮᨿ᩠ᨿ.
</Paragraph>

<Paragraph number="1001" book="cula">
ᨴᩮᩈᩥᨲᩣ ᩋᨾ᩠ᩉᩣᨠᩴ ᩍᨾᩣ ᩋᩣᨸᨲ᩠ᨲᩥᨿᩮᩣ ᩈᩴᨥᨾᨩ᩠ᨫᩮ ᨲᩥᨱᩅᨲ᩠ᨳᩣᩁᨠᩮᨶ, ᨮᨸᩮᨲ᩠ᩅᩣ ᨳᩩᩃᩖᩅᨩ᩠ᨩᩴ, ᨮᨸᩮᨲ᩠ᩅᩣ ᨣᩥᩉᩥᨸ᩠ᨸᨭᩥᩈᩴᨿᩩᨲ᩠ᨲᩴ. ᨡᨾᨲᩥ ᩈᩴᨥᩔ, ᨲᩈ᩠ᨾᩣ ᨲᩩᨱ᩠ᩉᩦ, ᩑᩅᨾᩮᨲᩴ ᨵᩤᩁᨿᩣᨾᩦ’ᨲᩥ.
</Paragraph>

<Paragraph number="1002" book="cula">
ᩋᨳᩣᨸᩁᩮᩈᩴ …ᨸᩮ…  ᩑᩅᨾᩮᨲᩴ ᨵᩤᩁᨿᩣᨾᩦ’ᨲᩥ.
</Paragraph>

<Paragraph number="1003" book="cula">
ᩍᨴᩴ ᩅᩩᨧ᩠ᨧᨲᩥ, ᨽᩥᨠ᩠ᨡᩅᩮ, ᩋᨵᩥᨠᩁᨱᩴ ᩅᩪᨸᩈᨶ᩠ᨲᩴ. ᨠᩮᨶ ᩅᩪᨸᩈᨶ᩠ᨲᩴ? ᩈᨾ᩠ᨾᩩᨡᩣᩅᩥᨶᨿᩮᨶ ᨧ, ᨲᩥᨱᩅᨲ᩠ᨳᩣᩁᨠᩮᨶ ᨧ. ᨠᩥᨬ᩠ᨧ ᨲᨲ᩠ᨳ ᩈᨾ᩠ᨾᩩᨡᩣᩅᩥᨶᨿᩈ᩠ᨾᩥᩴ? ᩈᩴᨥᩈᨾ᩠ᨾᩩᨡᨲᩣ, ᨵᨾ᩠ᨾᩈᨾ᩠ᨾᩩᨡᨲᩣ, ᩅᩥᨶᨿᩈᨾ᩠ᨾᩩᨡᨲᩣ, ᨸᩩᨣ᩠ᨣᩃᩈᨾ᩠ᨾᩩᨡᨲᩣ.
</Paragraph>

<Paragraph number="1004" book="cula">
ᨠᩣ ᨧ ᨲᨲ᩠ᨳ ᩈᩴᨥᩈᨾ᩠ᨾᩩᨡᨲᩣ? ᨿᩣᩅᨲᩥᨠᩣ ᨽᩥᨠ᩠ᨡᩪ ᨠᨾ᩠ᨾᨸ᩠ᨸᨲ᩠ᨲᩣ, ᨲᩮ ᩋᩣᨣᨲᩣ ᩉᩮᩣᨶ᩠ᨲᩥ, ᨨᨶ᩠ᨴᩣᩁᩉᩣᨶᩴ ᨨᨶ᩠ᨴᩮᩣ ᩋᩣᩉᨭᩮᩣ ᩉᩮᩣᨲᩥ, ᩈᨾ᩠ᨾᩩᨡᩦᨽᩪᨲᩣ ᨶ ᨸᨭᩥᨠ᩠ᨠᩮᩣᩈᨶ᩠ᨲᩥ—  ᩋᨿᩴ ᨲᨲ᩠ᨳ ᩈᩴᨥᩈᨾ᩠ᨾᩩᨡᨲᩣ.
</Paragraph>

<Paragraph number="1005" book="cula">
ᨠᩣ ᨧ ᨲᨲ᩠ᨳ ᨵᨾ᩠ᨾᩈᨾ᩠ᨾᩩᨡᨲᩣ, ᩅᩥᨶᨿᩈᨾ᩠ᨾᩩᨡᨲᩣ? ᨿᩮᨶ ᨵᨾ᩠ᨾᩮᨶ ᨿᩮᨶ ᩅᩥᨶᨿᩮᨶ ᨿᩮᨶ ᩈᨲ᩠ᨳᩩᩈᩣᩈᨶᩮᨶ ᨲᩴ ᩋᨵᩥᨠᩁᨱᩴ ᩅᩪᨸᩈᨾ᩠ᨾᨲᩥ—  ᩋᨿᩴ ᨲᨲ᩠ᨳ ᨵᨾ᩠ᨾᩈᨾ᩠ᨾᩩᨡᨲᩣ, ᩅᩥᨶᨿᩈᨾ᩠ᨾᩩᨡᨲᩣ.
</Paragraph>

<Paragraph number="1006" book="cula">
ᨠᩣ ᨧ ᨲᨲ᩠ᨳ ᨸᩩᨣ᩠ᨣᩃᩈᨾ᩠ᨾᩩᨡᨲᩣ? ᨿᩮᩣ ᨧ ᨴᩮᩈᩮᨲᩥ, ᨿᩔ ᨧ ᨴᩮᩈᩮᨲᩥ, ᩏᨽᩮᩣ ᩈᨾ᩠ᨾᩩᨡᩦᨽᩪᨲᩣ ᩉᩮᩣᨶ᩠ᨲᩥ—  ᩋᨿᩴ ᨲᨲ᩠ᨳ ᨸᩩᨣ᩠ᨣᩃᩈᨾ᩠ᨾᩩᨡᨲᩣ.
</Paragraph>

<Paragraph number="1007" book="cula">
ᨠᩥᨬ᩠ᨧ ᨲᨲ᩠ᨳ ᨲᩥᨱᩅᨲ᩠ᨳᩣᩁᨠᩈ᩠ᨾᩥᩴ? ᨿᩣ ᨲᩥᨱᩅᨲ᩠ᨳᩣᩁᨠᩔ ᨠᨾ᩠ᨾᩔ ᨠᩥᩁᩥᨿᩣ ᨠᩁᨱᩴ ᩏᨸᨣᨾᨶᩴ ᩋᨩ᩠ᨫᩩᨸᨣᨾᨶᩴ ᩋᨵᩥᩅᩤᩈᨶᩣ ᩋᨸ᩠ᨸᨭᩥᨠ᩠ᨠᩮᩣᩈᨶᩣ—  ᩍᨴᩴ ᨲᨲ᩠ᨳ ᨲᩥᨱᩅᨲ᩠ᨳᩣᩁᨠᩈ᩠ᨾᩥᩴ. ᩑᩅᩴ ᩅᩪᨸᩈᨶ᩠ᨲᨬ᩠ᨧᩮ, ᨽᩥᨠ᩠ᨡᩅᩮ, ᩋᨵᩥᨠᩁᨱᩴ ᨸᨭᩥᨣ᩠ᨣᩤᩉᨠᩮᩣ ᩏᨠ᩠ᨠᩮᩣᨭᩮᨲᩥ, ᩏᨠ᩠ᨠᩮᩣᨭᨶᨠᩴ ᨸᩣᨧᩥᨲ᩠ᨲᩥᨿᩴ; ᨨᨶ᩠ᨴᨴᩤᨿᨠᩮᩣ ᨡᩦᨿᨲᩥ, ᨡᩦᨿᨶᨠᩴ ᨸᩣᨧᩥᨲ᩠ᨲᩥᨿᩴ.
</Paragraph>

<Paragraph number="1008" book="cula">
ᨠᩥᨧ᩠ᨧᩣᨵᩥᨠᩁᨱᩴ ᨠᨲᩥᩉᩥ ᩈᨾᨳᩮᩉᩥ ᩈᨾ᩠ᨾᨲᩥ? ᨠᩥᨧ᩠ᨧᩣᨵᩥᨠᩁᨱᩴ ᩑᨠᩮᨶ ᩈᨾᨳᩮᨶ ᩈᨾ᩠ᨾᨲᩥ—  ᩈᨾ᩠ᨾᩩᨡᩣᩅᩥᨶᨿᩮᨶᩣ”ᨲᩥ.

</Paragraph>
</Division>

<Paragraph number="1009" type="center" book="cula">
ᩈᨾᨳᨠ᩠ᨡᨶ᩠ᨵᨠᩮᩣ ᨶᩥᨭ᩠ᨮᩥᨲᩮᩣ ᨧᨲᩩᨲ᩠ᨳᩮᩣ.
</Paragraph>