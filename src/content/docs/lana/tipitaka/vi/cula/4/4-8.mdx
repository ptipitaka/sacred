---
title: "4.8 ᩋᨵᩥᨠᩁᨱ"
tableOfContents: false
sidebar:
  order: 8
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="215" book="cula">

<Paragraph number="886" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪᨸᩥ ᨽᩥᨠ᩠ᨡᩪᩉᩥ ᩅᩥᩅᨴᨶ᩠ᨲᩥ, ᨽᩥᨠ᩠ᨡᩪᨸᩥ ᨽᩥᨠ᩠ᨡᩩᨶᩦᩉᩥ ᩅᩥᩅᨴᨶ᩠ᨲᩥ, ᨽᩥᨠ᩠ᨡᩩᨶᩥᨿᩮᩣᨸᩥ ᨽᩥᨠ᩠ᨡᩪᩉᩥ ᩅᩥᩅᨴᨶ᩠ᨲᩥ, ᨨᨶ᩠ᨶᩮᩣᨸᩥ ᨽᩥᨠ᩠ᨡᩩ ᨽᩥᨠ᩠ᨡᩩᨶᩦᨶᩴ ᩋᨶᩩᨸᨡᨩ᩠ᨩ ᨽᩥᨠ᩠ᨡᩪᩉᩥ ᩈᨴ᩠ᨵᩥᩴ ᩅᩥᩅᨴᨲᩥ, ᨽᩥᨠ᩠ᨡᩩᨶᩦᨶᩴ ᨸᨠ᩠ᨡᩴ ᨣᩤᩉᩮᨲᩥ. ᨿᩮ ᨲᩮ ᨽᩥᨠ᩠ᨡᩪ ᩋᨸ᩠ᨸᩥᨧ᩠ᨨᩣ …ᨸᩮ…  ᨲᩮ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᨨᨶ᩠ᨶᩮᩣ ᨽᩥᨠ᩠ᨡᩩ ᨽᩥᨠ᩠ᨡᩩᨶᩦᨶᩴ ᩋᨶᩩᨸᨡᨩ᩠ᨩ ᨽᩥᨠ᩠ᨡᩪᩉᩥ ᩈᨴ᩠ᨵᩥᩴ ᩅᩥᩅᨴᩥᩔᨲᩥ, ᨽᩥᨠ᩠ᨡᩩᨶᩦᨶᩴ ᨸᨠ᩠ᨡᩴ ᨣᩤᩉᩮᩔᨲᩦᨲᩥ. ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ …ᨸᩮ…  ᩈᨧ᩠ᨧᩴ ᨠᩥᩁ, ᨽᩥᨠ᩠ᨡᩅᩮ …ᨸᩮ…  ᩈᨧ᩠ᨧᩴ, ᨽᨣᩅᩤ”ᨲᩥ …ᨸᩮ…  ᩅᩥᨣᩁᩉᩥᨲ᩠ᩅᩣ …ᨸᩮ…  ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—
</Paragraph>

<Paragraph number="887" book="cula">
“ᨧᨲ᩠ᨲᩣᩁᩥᨾᩣᨶᩥ, ᨽᩥᨠ᩠ᨡᩅᩮ, ᩋᨵᩥᨠᩁᨱᩣᨶᩥ—  ᩅᩥᩅᩤᨴᩤᨵᩥᨠᩁᨱᩴ, ᩋᨶᩩᩅᩤᨴᩤᨵᩥᨠᩁᨱᩴ, ᩋᩣᨸᨲ᩠ᨲᩣᨵᩥᨠᩁᨱᩴ, ᨠᩥᨧ᩠ᨧᩣᨵᩥᨠᩁᨱᩴ.
</Paragraph>

<Paragraph number="888" book="cula">
ᨲᨲ᩠ᨳ ᨠᨲᨾᩴ ᩅᩥᩅᩤᨴᩤᨵᩥᨠᩁᨱᩴ? ᩍᨵ ᨸᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩪ ᩅᩥᩅᨴᨶ᩠ᨲᩥ—  ᨵᨾ᩠ᨾᩮᩣᨲᩥ ᩅᩤ ᩋᨵᨾ᩠ᨾᩮᩣᨲᩥ ᩅᩤ, ᩅᩥᨶᨿᩮᩣᨲᩥ ᩅᩤ ᩋᩅᩥᨶᨿᩮᩣᨲᩥ ᩅᩤ, ᨽᩣᩈᩥᨲᩴ ᩃᨸᩥᨲᩴ ᨲᨳᩣᨣᨲᩮᨶᩣᨲᩥ ᩅᩤ ᩋᨽᩣᩈᩥᨲᩴ ᩋᩃᨸᩥᨲᩴ ᨲᨳᩣᨣᨲᩮᨶᩣᨲᩥ ᩅᩤ, ᩋᩣᨧᩥᨱ᩠ᨱᩴ ᨲᨳᩣᨣᨲᩮᨶᩣᨲᩥ ᩅᩤ ᩋᨶᩣᨧᩥᨱ᩠ᨱᩴ ᨲᨳᩣᨣᨲᩮᨶᩣᨲᩥ ᩅᩤ, ᨸᨬ᩠ᨬᨲ᩠ᨲᩴ ᨲᨳᩣᨣᨲᩮᨶᩣᨲᩥ ᩅᩤ ᩋᨸᨬ᩠ᨬᨲ᩠ᨲᩴ ᨲᨳᩣᨣᨲᩮᨶᩣᨲᩥ ᩅᩤ, ᩋᩣᨸᨲ᩠ᨲᩦᨲᩥ ᩅᩤ ᩋᨶᩣᨸᨲ᩠ᨲᩦᨲᩥ ᩅᩤ, ᩃᩉᩩᨠᩣ ᩋᩣᨸᨲ᩠ᨲᩦᨲᩥ ᩅᩤ ᨣᩁᩩᨠᩣ ᩋᩣᨸᨲ᩠ᨲᩦᨲᩥ ᩅᩤ, ᩈᩣᩅᩈᩮᩈᩣ ᩋᩣᨸᨲ᩠ᨲᩦᨲᩥ ᩅᩤ ᩋᨶᩅᩈᩮᩈᩣ ᩋᩣᨸᨲ᩠ᨲᩦᨲᩥ ᩅᩤ, ᨴᩩᨭ᩠ᨮᩩᩃᩖᩣ ᩋᩣᨸᨲ᩠ᨲᩦᨲᩥ ᩅᩤ ᩋᨴᩩᨭ᩠ᨮᩩᩃᩖᩣ ᩋᩣᨸᨲ᩠ᨲᩦᨲᩥ ᩅᩤ? ᨿᩴ ᨲᨲ᩠ᨳ ᨽᨱ᩠ᨯᨶᩴ ᨠᩃᩉᩮᩣ ᩅᩥᨣ᩠ᨣᩉᩮᩣ ᩅᩥᩅᩤᨴᩮᩤ ᨶᩣᨶᩣᩅᩤᨴᩮᩤ ᩋᨬ᩠ᨬᨳᩣᩅᩤᨴᩮᩤ ᩅᩥᨸᨧ᩠ᨧᨲᩣᨿ ᩅᩮᩤᩉᩣᩁᩮᩣ ᨾᩮᨵᨣᩴ—  ᩍᨴᩴ ᩅᩩᨧ᩠ᨧᨲᩥ ᩅᩥᩅᩤᨴᩤᨵᩥᨠᩁᨱᩴ. (1)
</Paragraph>

<Paragraph number="889" book="cula">
ᨲᨲ᩠ᨳ ᨠᨲᨾᩴ ᩋᨶᩩᩅᩤᨴᩤᨵᩥᨠᩁᨱᩴ? ᩍᨵ ᨸᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩪ ᨽᩥᨠ᩠ᨡᩩᩴ ᩋᨶᩩᩅᨴᨶ᩠ᨲᩥ ᩈᩦᩃᩅᩥᨸᨲ᩠ᨲᩥᨿᩣ ᩅᩤ ᩋᩣᨧᩣᩁᩅᩥᨸᨲ᩠ᨲᩥᨿᩣ ᩅᩤ ᨴᩥᨭ᩠ᨮᩥᩅᩥᨸᨲ᩠ᨲᩥᨿᩣ ᩅᩤ ᩋᩣᨩᩦᩅᩅᩥᨸᨲ᩠ᨲᩥᨿᩣ ᩅᩤ. ᨿᩮᩣ ᨲᨲ᩠ᨳ ᩋᨶᩩᩅᩤᨴᩮᩤ ᩋᨶᩩᩅᨴᨶᩣ ᩋᨶᩩᩃᩖᨸᨶᩣ ᩋᨶᩩᨽᨱᨶᩣ ᩋᨶᩩᩈᨾ᩠ᨸᩅᩘᨠᨲᩣ ᩋᨻ᩠ᨽᩩᩔᩉᨶᨲᩣ ᩋᨶᩩᨻᩃᨸ᩠ᨸᨴᩤᨶᩴ—  ᩍᨴᩴ ᩅᩩᨧ᩠ᨧᨲᩥ ᩋᨶᩩᩅᩤᨴᩤᨵᩥᨠᩁᨱᩴ. (2)
</Paragraph>

<Paragraph number="890" book="cula">
ᨲᨲ᩠ᨳ ᨠᨲᨾᩴ ᩋᩣᨸᨲ᩠ᨲᩣᨵᩥᨠᩁᨱᩴ? ᨸᨬ᩠ᨧᨸᩥ ᩋᩣᨸᨲ᩠ᨲᩥᨠ᩠ᨡᨶ᩠ᨵᩣ ᩋᩣᨸᨲ᩠ᨲᩣᨵᩥᨠᩁᨱᩴ, ᩈᨲ᩠ᨲᨸᩥ ᩋᩣᨸᨲ᩠ᨲᩥᨠ᩠ᨡᨶ᩠ᨵᩣ ᩋᩣᨸᨲ᩠ᨲᩣᨵᩥᨠᩁᨱᩴ—  ᩍᨴᩴ ᩅᩩᨧ᩠ᨧᨲᩥ ᩋᩣᨸᨲ᩠ᨲᩣᨵᩥᨠᩁᨱᩴ. (3)
</Paragraph>

<Paragraph number="891" book="cula">
ᨲᨲ᩠ᨳ ᨠᨲᨾᩴ ᨠᩥᨧ᩠ᨧᩣᨵᩥᨠᩁᨱᩴ? ᨿᩣ ᩈᩴᨥᩔ ᨠᩥᨧ᩠ᨧᨿᨲᩣ, ᨠᩁᨱᩦᨿᨲᩣ, ᩋᨸᩃᩮᩣᨠᨶᨠᨾ᩠ᨾᩴ, ᨬᨲ᩠ᨲᩥᨠᨾ᩠ᨾᩴ, ᨬᨲ᩠ᨲᩥᨴᩩᨲᩥᨿᨠᨾ᩠ᨾᩴ, ᨬᨲ᩠ᨲᩥᨧᨲᩩᨲ᩠ᨳᨠᨾ᩠ᨾᩴ—  ᩍᨴᩴ ᩅᩩᨧ᩠ᨧᨲᩥ ᨠᩥᨧ᩠ᨧᩣᨵᩥᨠᩁᨱᩴ. (4)
</Paragraph>

</Division>
<Division number="216" book="cula">

<Paragraph number="892" book="cula">
ᩅᩥᩅᩤᨴᩤᨵᩥᨠᩁᨱᩔ ᨠᩥᩴ ᨾᩪᩃᩴ? ᨨ ᩅᩥᩅᩤᨴᨾᩪᩃᩣᨶᩥ ᩅᩥᩅᩤᨴᩤᨵᩥᨠᩁᨱᩔ ᨾᩪᩃᩴ. ᨲᩦᨱᩥᨸᩥ ᩋᨠᩩᩈᩃᨾᩪᩃᩣᨶᩥ ᩅᩥᩅᩤᨴᩤᨵᩥᨠᩁᨱᩔ ᨾᩪᩃᩴ, ᨲᩦᨱᩥᨸᩥ ᨠᩩᩈᩃᨾᩪᩃᩣᨶᩥ ᩅᩥᩅᩤᨴᩤᨵᩥᨠᩁᨱᩔ ᨾᩪᩃᩴ. ᨠᨲᨾᩣᨶᩥ ᨨ ᩅᩥᩅᩤᨴᨾᩪᩃᩣᨶᩥ ᩅᩥᩅᩤᨴᩤᨵᩥᨠᩁᨱᩔ ᨾᩪᩃᩴ? ᩍᨵ ᨸᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩩ ᨠᩮᩣᨵᨶᩮᩣ ᩉᩮᩣᨲᩥ ᩏᨸᨶᩣᩉᩦ. ᨿᩮᩣ ᩈᩮᩣ, ᨽᩥᨠ᩠ᨡᩅᩮ, ᨽᩥᨠ᩠ᨡᩩ ᨠᩮᩣᨵᨶᩮᩣ ᩉᩮᩣᨲᩥ ᩏᨸᨶᩣᩉᩦ, ᩈᩮᩣ ᩈᨲ᩠ᨳᩁᩥᨸᩥ ᩋᨣᩤᩁᩅᩮᩤ ᩅᩥᩉᩁᨲᩥ ᩋᨸ᩠ᨸᨲᩥᩔᩮᩣ, ᨵᨾ᩠ᨾᩮᨸᩥ ᩋᨣᩤᩁᩅᩮᩤ ᩅᩥᩉᩁᨲᩥ ᩋᨸ᩠ᨸᨲᩥᩔᩮᩣ, ᩈᩴᨥᩮᨸᩥ ᩋᨣᩤᩁᩅᩮᩤ ᩅᩥᩉᩁᨲᩥ ᩋᨸ᩠ᨸᨲᩥᩔᩮᩣ, ᩈᩥᨠ᩠ᨡᩣᨿᨸᩥ ᨶ ᨸᩁᩥᨸᩪᩁᨠᩣᩁᩦ ᩉᩮᩣᨲᩥ. ᨿᩮᩣ ᩈᩮᩣ, ᨽᩥᨠ᩠ᨡᩅᩮ, ᨽᩥᨠ᩠ᨡᩩ ᩈᨲ᩠ᨳᩁᩥᨸᩥ ᩋᨣᩤᩁᩅᩮᩤ ᩅᩥᩉᩁᨲᩥ ᩋᨸ᩠ᨸᨲᩥᩔᩮᩣ, ᨵᨾ᩠ᨾᩮᨸᩥ …ᨸᩮ…  ᩈᩴᨥᩮᨸᩥ …ᨸᩮ…  ᩈᩥᨠ᩠ᨡᩣᨿᨸᩥ ᨶ ᨸᩁᩥᨸᩪᩁᨠᩣᩁᩦ, ᩈᩮᩣ ᩈᩴᨥᩮ ᩅᩥᩅᩤᨴᩴ ᨩᨶᩮᨲᩥ. ᨿᩮᩣ ᩉᩮᩣᨲᩥ ᩅᩥᩅᩤᨴᩮᩤ ᨻᩉᩩᨩᨶᩣᩉᩥᨲᩣᨿ ᨻᩉᩩᨩᨶᩣᩈᩩᨡᩣᨿ ᨻᩉᩩᨶᩮᩣ ᨩᨶᩔ ᩋᨶᨲ᩠ᨳᩣᨿ ᩋᩉᩥᨲᩣᨿ ᨴᩩᨠ᩠ᨡᩣᨿ ᨴᩮᩅᨾᨶᩩᩔᩣᨶᩴ. ᩑᩅᩁᩪᨸᨬ᩠ᨧᩮ ᨲᩩᨾ᩠ᩉᩮ, ᨽᩥᨠ᩠ᨡᩅᩮ, ᩅᩥᩅᩤᨴᨾᩪᩃᩴ ᩋᨩ᩠ᨫᨲ᩠ᨲᩴ ᩅᩤ ᨻᩉᩥᨴ᩠ᨵᩤ ᩅᩤ ᩈᨾᨶᩩᨸᩔᩮᨿ᩠ᨿᩣᨳ, ᨲᨲᩕ ᨲᩩᨾ᩠ᩉᩮ, ᨽᩥᨠ᩠ᨡᩅᩮ, ᨲᩔᩮᩅ ᨸᩣᨸᨠᩔ ᩅᩥᩅᩤᨴᨾᩪᩃᩔ ᨸᩉᩣᨶᩣᨿ ᩅᩤᨿᨾᩮᨿ᩠ᨿᩣᨳ. ᩑᩅᩁᩪᨸᨬ᩠ᨧᩮ ᨲᩩᨾ᩠ᩉᩮ, ᨽᩥᨠ᩠ᨡᩅᩮ, ᩅᩥᩅᩤᨴᨾᩪᩃᩴ ᩋᨩ᩠ᨫᨲ᩠ᨲᩴ ᩅᩤ ᨻᩉᩥᨴ᩠ᨵᩤ ᩅᩤ ᨶ ᩈᨾᨶᩩᨸᩔᩮᨿ᩠ᨿᩣᨳ, ᨲᨲᩕ ᨲᩩᨾ᩠ᩉᩮ, ᨽᩥᨠ᩠ᨡᩅᩮ, ᨲᩔᩮᩅ ᨸᩣᨸᨠᩔ ᩅᩥᩅᩤᨴᨾᩪᩃᩔ ᩋᩣᨿᨲᩥᩴ ᩋᨶᩅᩔᩅᩤᨿ ᨸᨭᩥᨸᨩ᩠ᨩᩮᨿ᩠ᨿᩣᨳ. ᩑᩅᨾᩮᨲᩔ ᨸᩣᨸᨠᩔ ᩅᩥᩅᩤᨴᨾᩪᩃᩔ ᨸᩉᩣᨶᩴ ᩉᩮᩣᨲᩥ. ᩑᩅᨾᩮᨲᩔ ᨸᩣᨸᨠᩔ ᩅᩥᩅᩤᨴᨾᩪᩃᩔ ᩋᩣᨿᨲᩥᩴ ᩋᨶᩅᩔᩅᩮᩤ ᩉᩮᩣᨲᩥ.
</Paragraph>

<Paragraph number="893" book="cula">
ᨸᩩᨶ ᨧᨸᩁᩴ, ᨽᩥᨠ᩠ᨡᩅᩮ, ᨽᩥᨠ᩠ᨡᩩ ᨾᨠ᩠ᨡᩦ ᩉᩮᩣᨲᩥ ᨸᩊᩣᩈᩦ …ᨸᩮ…  ᩍᩔᩩᨠᩦ ᩉᩮᩣᨲᩥ ᨾᨧ᩠ᨨᩁᩦ, ᩈᨮᩮᩣ ᩉᩮᩣᨲᩥ ᨾᩣᨿᩣᩅᩦ, ᨸᩣᨸᩥᨧ᩠ᨨᩮᩣ ᩉᩮᩣᨲᩥ ᨾᩥᨧ᩠ᨨᩣᨴᩥᨭ᩠ᨮᩦ, ᩈᨶ᩠ᨴᩥᨭ᩠ᨮᩥᨸᩁᩣᨾᩣᩈᩦ ᩉᩮᩣᨲᩥ ᩋᩣᨵᩤᨶᨣ᩠ᨣᩤᩉᩦ ᨴᩩᨸ᩠ᨸᨭᩥᨶᩥᩔᨣ᩠ᨣᩦ. ᨿᩮᩣ ᩈᩮᩣ, ᨽᩥᨠ᩠ᨡᩅᩮ, ᨽᩥᨠ᩠ᨡᩩ ᩈᨶ᩠ᨴᩥᨭ᩠ᨮᩥᨸᩁᩣᨾᩣᩈᩦ ᩉᩮᩣᨲᩥ ᩋᩣᨵᩤᨶᨣ᩠ᨣᩤᩉᩦ ᨴᩩᨸ᩠ᨸᨭᩥᨶᩥᩔᨣ᩠ᨣᩦ, ᩈᩮᩣ ᩈᨲ᩠ᨳᩁᩥᨸᩥ ᩋᨣᩤᩁᩅᩮᩤ ᩅᩥᩉᩁᨲᩥ ᩋᨸ᩠ᨸᨲᩥᩔᩮᩣ, ᨵᨾ᩠ᨾᩮᨸᩥ ᩋᨣᩤᩁᩅᩮᩤ ᩅᩥᩉᩁᨲᩥ ᩋᨸ᩠ᨸᨲᩥᩔᩮᩣ, ᩈᩴᨥᩮᨸᩥ ᩋᨣᩤᩁᩅᩮᩤ ᩅᩥᩉᩁᨲᩥ ᩋᨸ᩠ᨸᨲᩥᩔᩮᩣ, ᩈᩥᨠ᩠ᨡᩣᨿᨸᩥ ᨶ ᨸᩁᩥᨸᩪᩁᨠᩣᩁᩦ ᩉᩮᩣᨲᩥ. ᨿᩮᩣ ᩈᩮᩣ, ᨽᩥᨠ᩠ᨡᩅᩮ, ᨽᩥᨠ᩠ᨡᩩ ᩈᨲ᩠ᨳᩁᩥᨸᩥ ᩋᨣᩤᩁᩅᩮᩤ ᩅᩥᩉᩁᨲᩥ ᩋᨸ᩠ᨸᨲᩥᩔᩮᩣ, ᨵᨾ᩠ᨾᩮᨸᩥ …ᨸᩮ…  ᩈᩴᨥᩮᨸᩥ …ᨸᩮ…  ᩈᩥᨠ᩠ᨡᩣᨿᨸᩥ ᨶ ᨸᩁᩥᨸᩪᩁᨠᩣᩁᩦ, ᩈᩮᩣ ᩈᩴᨥᩮ ᩅᩥᩅᩤᨴᩴ ᨩᨶᩮᨲᩥ. ᨿᩮᩣ ᩉᩮᩣᨲᩥ ᩅᩥᩅᩤᨴᩮᩤ ᨻᩉᩩᨩᨶᩣᩉᩥᨲᩣᨿ ᨻᩉᩩᨩᨶᩣᩈᩩᨡᩣᨿ ᨻᩉᩩᨶᩮᩣ ᨩᨶᩔ ᩋᨶᨲ᩠ᨳᩣᨿ ᩋᩉᩥᨲᩣᨿ ᨴᩩᨠ᩠ᨡᩣᨿ ᨴᩮᩅᨾᨶᩩᩔᩣᨶᩴ. ᩑᩅᩁᩪᨸᨬ᩠ᨧᩮ ᨲᩩᨾ᩠ᩉᩮ, ᨽᩥᨠ᩠ᨡᩅᩮ, ᩅᩥᩅᩤᨴᨾᩪᩃᩴ ᩋᨩ᩠ᨫᨲ᩠ᨲᩴ ᩅᩤ ᨻᩉᩥᨴ᩠ᨵᩤ ᩅᩤ ᩈᨾᨶᩩᨸᩔᩮᨿ᩠ᨿᩣᨳ, ᨲᨲᩕ ᨲᩩᨾ᩠ᩉᩮ, ᨽᩥᨠ᩠ᨡᩅᩮ, ᨲᩔᩮᩅ ᨸᩣᨸᨠᩔ ᩅᩥᩅᩤᨴᨾᩪᩃᩔ ᨸᩉᩣᨶᩣᨿ ᩅᩤᨿᨾᩮᨿ᩠ᨿᩣᨳ. ᩑᩅᩁᩪᨸᨬ᩠ᨧᩮ ᨲᩩᨾ᩠ᩉᩮ, ᨽᩥᨠ᩠ᨡᩅᩮ, ᩅᩥᩅᩤᨴᨾᩪᩃᩴ ᩋᨩ᩠ᨫᨲ᩠ᨲᩴ ᩅᩤ ᨻᩉᩥᨴ᩠ᨵᩤ ᩅᩤ ᨶ ᩈᨾᨶᩩᨸᩔᩮᨿ᩠ᨿᩣᨳ, ᨲᨲᩕ ᨲᩩᨾ᩠ᩉᩮ, ᨽᩥᨠ᩠ᨡᩅᩮ, ᨲᩔᩮᩅ ᨸᩣᨸᨠᩔ ᩅᩥᩅᩤᨴᨾᩪᩃᩔ ᩋᩣᨿᨲᩥᩴ ᩋᨶᩅᩔᩅᩤᨿ ᨸᨭᩥᨸᨩ᩠ᨩᩮᨿ᩠ᨿᩣᨳ. ᩑᩅᨾᩮᨲᩔ ᨸᩣᨸᨠᩔ ᩅᩥᩅᩤᨴᨾᩪᩃᩔ ᨸᩉᩣᨶᩴ ᩉᩮᩣᨲᩥ. ᩑᩅᨾᩮᨲᩔ ᨸᩣᨸᨠᩔ ᩅᩥᩅᩤᨴᨾᩪᩃᩔ ᩋᩣᨿᨲᩥᩴ ᩋᨶᩅᩔᩅᩮᩤ ᩉᩮᩣᨲᩥ. ᩍᨾᩣᨶᩥ ᨨ ᩅᩥᩅᩤᨴᨾᩪᩃᩣᨶᩥ ᩅᩥᩅᩤᨴᩤᨵᩥᨠᩁᨱᩔ ᨾᩪᩃᩴ.
</Paragraph>

<Paragraph number="894" book="cula">
ᨠᨲᨾᩣᨶᩥ ᨲᩦᨱᩥ ᩋᨠᩩᩈᩃᨾᩪᩃᩣᨶᩥ ᩅᩥᩅᩤᨴᩤᨵᩥᨠᩁᨱᩔ ᨾᩪᩃᩴ? ᩍᨵ ᨸᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩪ ᩃᩩᨴ᩠ᨵᨧᩥᨲ᩠ᨲᩣ ᩅᩥᩅᨴᨶ᩠ᨲᩥ, ᨴᩩᨭ᩠ᨮᨧᩥᨲ᩠ᨲᩣ ᩅᩥᩅᨴᨶ᩠ᨲᩥ, ᨾᩪᩊ᩠ᩉᨧᩥᨲ᩠ᨲᩣ ᩅᩥᩅᨴᨶ᩠ᨲᩥ—  ᨵᨾ᩠ᨾᩮᩣᨲᩥ ᩅᩤ ᩋᨵᨾ᩠ᨾᩮᩣᨲᩥ ᩅᩤ, ᩅᩥᨶᨿᩮᩣᨲᩥ ᩅᩤ ᩋᩅᩥᨶᨿᩮᩣᨲᩥ ᩅᩤ, ᨽᩣᩈᩥᨲᩴ ᩃᨸᩥᨲᩴ ᨲᨳᩣᨣᨲᩮᨶᩣᨲᩥ ᩅᩤ ᩋᨽᩣᩈᩥᨲᩴ ᩋᩃᨸᩥᨲᩴ ᨲᨳᩣᨣᨲᩮᨶᩣᨲᩥ ᩅᩤ, ᩋᩣᨧᩥᨱ᩠ᨱᩴ ᨲᨳᩣᨣᨲᩮᨶᩣᨲᩥ ᩅᩤ ᩋᨶᩣᨧᩥᨱ᩠ᨱᩴ ᨲᨳᩣᨣᨲᩮᨶᩣᨲᩥ ᩅᩤ, ᨸᨬ᩠ᨬᨲ᩠ᨲᩴ ᨲᨳᩣᨣᨲᩮᨶᩣᨲᩥ ᩅᩤ ᩋᨸᨬ᩠ᨬᨲ᩠ᨲᩴ ᨲᨳᩣᨣᨲᩮᨶᩣᨲᩥ ᩅᩤ, ᩋᩣᨸᨲ᩠ᨲᩦᨲᩥ ᩅᩤ ᩋᨶᩣᨸᨲ᩠ᨲᩦᨲᩥ ᩅᩤ, ᩃᩉᩩᨠᩣ ᩋᩣᨸᨲ᩠ᨲᩦᨲᩥ ᩅᩤ ᨣᩁᩩᨠᩣ ᩋᩣᨸᨲ᩠ᨲᩦᨲᩥ ᩅᩤ, ᩈᩣᩅᩈᩮᩈᩣ ᩋᩣᨸᨲ᩠ᨲᩦᨲᩥ ᩅᩤ ᩋᨶᩅᩈᩮᩈᩣ ᩋᩣᨸᨲ᩠ᨲᩦᨲᩥ ᩅᩤ, ᨴᩩᨭ᩠ᨮᩩᩃᩖᩣ ᩋᩣᨸᨲ᩠ᨲᩦᨲᩥ ᩅᩤ ᩋᨴᩩᨭ᩠ᨮᩩᩃᩖᩣ ᩋᩣᨸᨲ᩠ᨲᩦᨲᩥ ᩅᩤ. ᩍᨾᩣᨶᩥ ᨲᩦᨱᩥ ᩋᨠᩩᩈᩃᨾᩪᩃᩣᨶᩥ ᩅᩥᩅᩤᨴᩤᨵᩥᨠᩁᨱᩔ ᨾᩪᩃᩴ.
</Paragraph>

<Paragraph number="895" book="cula">
ᨠᨲᨾᩣᨶᩥ ᨲᩦᨱᩥ ᨠᩩᩈᩃᨾᩪᩃᩣᨶᩥ ᩅᩥᩅᩤᨴᩤᨵᩥᨠᩁᨱᩔ ᨾᩪᩃᩴ? ᩍᨵ ᨸᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩪ ᩋᩃᩩᨴ᩠ᨵᨧᩥᨲ᩠ᨲᩣ ᩅᩥᩅᨴᨶ᩠ᨲᩥ, ᩋᨴᩩᨭ᩠ᨮᨧᩥᨲ᩠ᨲᩣ ᩅᩥᩅᨴᨶ᩠ᨲᩥ, ᩋᨾᩪᩊ᩠ᩉᨧᩥᨲ᩠ᨲᩣ ᩅᩥᩅᨴᨶ᩠ᨲᩥ—  ᨵᨾ᩠ᨾᩮᩣᨲᩥ ᩅᩤ ᩋᨵᨾ᩠ᨾᩮᩣᨲᩥ ᩅᩤ …ᨸᩮ…  ᨴᩩᨭ᩠ᨮᩩᩃᩖᩣ ᩋᩣᨸᨲ᩠ᨲᩦᨲᩥ ᩅᩤ ᩋᨴᩩᨭ᩠ᨮᩩᩃᩖᩣ ᩋᩣᨸᨲ᩠ᨲᩦᨲᩥ ᩅᩤ. ᩍᨾᩣᨶᩥ ᨲᩦᨱᩥ ᨠᩩᩈᩃᨾᩪᩃᩣᨶᩥ ᩅᩥᩅᩤᨴᩤᨵᩥᨠᩁᨱᩔ ᨾᩪᩃᩴ.
</Paragraph>

</Division>
<Division number="217" book="cula">

<Paragraph number="896" book="cula">
“ᩋᨶᩩᩅᩤᨴᩤᨵᩥᨠᩁᨱᩔ ᨠᩥᩴ ᨾᩪᩃᩴ? ᨨ ᩋᨶᩩᩅᩤᨴᨾᩪᩃᩣᨶᩥ ᩋᨶᩩᩅᩤᨴᩤᨵᩥᨠᩁᨱᩔ ᨾᩪᩃᩴ. ᨲᩦᨱᩥᨸᩥ ᩋᨠᩩᩈᩃᨾᩪᩃᩣᨶᩥ ᩋᨶᩩᩅᩤᨴᩤᨵᩥᨠᩁᨱᩔ ᨾᩪᩃᩴ, ᨲᩦᨱᩥᨸᩥ ᨠᩩᩈᩃᨾᩪᩃᩣᨶᩥ ᩋᨶᩩᩅᩤᨴᩤᨵᩥᨠᩁᨱᩔ ᨾᩪᩃᩴ, ᨠᩣᨿᩮᩣᨸᩥ ᩋᨶᩩᩅᩤᨴᩤᨵᩥᨠᩁᨱᩔ ᨾᩪᩃᩴ, ᩅᩤᨧᩣᨸᩥ ᩋᨶᩩᩅᩤᨴᩤᨵᩥᨠᩁᨱᩔ ᨾᩪᩃᩴ.
</Paragraph>

<Paragraph number="897" book="cula">
ᨠᨲᨾᩣᨶᩥ ᨨ ᩋᨶᩩᩅᩤᨴᨾᩪᩃᩣᨶᩥ ᩋᨶᩩᩅᩤᨴᩤᨵᩥᨠᩁᨱᩔ ᨾᩪᩃᩴ? ᩍᨵ ᨸᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩩ ᨠᩮᩣᨵᨶᩮᩣ ᩉᩮᩣᨲᩥ ᩏᨸᨶᩣᩉᩦ. ᨿᩮᩣ ᩈᩮᩣ, ᨽᩥᨠ᩠ᨡᩅᩮ, ᨽᩥᨠ᩠ᨡᩩ ᨠᩮᩣᨵᨶᩮᩣ ᩉᩮᩣᨲᩥ ᩏᨸᨶᩣᩉᩦ, ᩈᩮᩣ ᩈᨲ᩠ᨳᩁᩥᨸᩥ ᩋᨣᩤᩁᩅᩮᩤ ᩅᩥᩉᩁᨲᩥ ᩋᨸ᩠ᨸᨲᩥᩔᩮᩣ, ᨵᨾ᩠ᨾᩮᨸᩥ ᩋᨣᩤᩁᩅᩮᩤ ᩅᩥᩉᩁᨲᩥ ᩋᨸ᩠ᨸᨲᩥᩔᩮᩣ, ᩈᩴᨥᩮᨸᩥ ᩋᨣᩤᩁᩅᩮᩤ ᩅᩥᩉᩁᨲᩥ ᩋᨸ᩠ᨸᨲᩥᩔᩮᩣ, ᩈᩥᨠ᩠ᨡᩣᨿᨸᩥ ᨶ ᨸᩁᩥᨸᩪᩁᨠᩣᩁᩦ ᩉᩮᩣᨲᩥ. ᨿᩮᩣ ᩈᩮᩣ, ᨽᩥᨠ᩠ᨡᩅᩮ, ᨽᩥᨠ᩠ᨡᩩ ᩈᨲ᩠ᨳᩁᩥᨸᩥ ᩋᨣᩤᩁᩅᩮᩤ ᩅᩥᩉᩁᨲᩥ ᩋᨸ᩠ᨸᨲᩥᩔᩮᩣ, ᨵᨾ᩠ᨾᩮᨸᩥ …ᨸᩮ…  ᩈᩴᨥᩮᨸᩥ …ᨸᩮ…  ᩈᩥᨠ᩠ᨡᩣᨿᨸᩥ ᨶ ᨸᩁᩥᨸᩪᩁᨠᩣᩁᩦ, ᩈᩮᩣ ᩈᩴᨥᩮ ᩋᨶᩩᩅᩤᨴᩴ ᨩᨶᩮᨲᩥ. ᨿᩮᩣ ᩉᩮᩣᨲᩥ ᩋᨶᩩᩅᩤᨴᩮᩤ ᨻᩉᩩᨩᨶᩣᩉᩥᨲᩣᨿ ᨻᩉᩩᨩᨶᩣᩈᩩᨡᩣᨿ ᨻᩉᩩᨶᩮᩣ ᨩᨶᩔ ᩋᨶᨲ᩠ᨳᩣᨿ ᩋᩉᩥᨲᩣᨿ ᨴᩩᨠ᩠ᨡᩣᨿ ᨴᩮᩅᨾᨶᩩᩔᩣᨶᩴ. ᩑᩅᩁᩪᨸᨬ᩠ᨧᩮ ᨲᩩᨾ᩠ᩉᩮ, ᨽᩥᨠ᩠ᨡᩅᩮ, ᩋᨶᩩᩅᩤᨴᨾᩪᩃᩴ ᩋᨩ᩠ᨫᨲ᩠ᨲᩴ ᩅᩤ ᨻᩉᩥᨴ᩠ᨵᩤ ᩅᩤ ᩈᨾᨶᩩᨸᩔᩮᨿ᩠ᨿᩣᨳ, ᨲᨲᩕ ᨲᩩᨾ᩠ᩉᩮ, ᨽᩥᨠ᩠ᨡᩅᩮ, ᨲᩔᩮᩅ ᨸᩣᨸᨠᩔ ᩋᨶᩩᩅᩤᨴᨾᩪᩃᩔ ᨸᩉᩣᨶᩣᨿ ᩅᩤᨿᨾᩮᨿ᩠ᨿᩣᨳ. ᩑᩅᩁᩪᨸᨬ᩠ᨧᩮ ᨲᩩᨾ᩠ᩉᩮ, ᨽᩥᨠ᩠ᨡᩅᩮ, ᩋᨶᩩᩅᩤᨴᨾᩪᩃᩴ ᩋᨩ᩠ᨫᨲ᩠ᨲᩴ ᩅᩤ ᨻᩉᩥᨴ᩠ᨵᩤ ᩅᩤ ᨶ ᩈᨾᨶᩩᨸᩔᩮᨿ᩠ᨿᩣᨳ, ᨲᨲᩕ ᨲᩩᨾ᩠ᩉᩮ, ᨽᩥᨠ᩠ᨡᩅᩮ, ᨲᩔᩮᩅ ᨸᩣᨸᨠᩔ ᩋᨶᩩᩅᩤᨴᨾᩪᩃᩔ ᩋᩣᨿᨲᩥᩴ ᩋᨶᩅᩔᩅᩤᨿ ᨸᨭᩥᨸᨩ᩠ᨩᩮᨿ᩠ᨿᩣᨳ. ᩑᩅᨾᩮᨲᩔ ᨸᩣᨸᨠᩔ ᩋᨶᩩᩅᩤᨴᨾᩪᩃᩔ ᨸᩉᩣᨶᩴ ᩉᩮᩣᨲᩥ. ᩑᩅᨾᩮᨲᩔ ᨸᩣᨸᨠᩔ ᩋᨶᩩᩅᩤᨴᨾᩪᩃᩔ ᩋᩣᨿᨲᩥᩴ ᩋᨶᩅᩔᩅᩮᩤ ᩉᩮᩣᨲᩥ.
</Paragraph>

<Paragraph number="898" book="cula">
ᨸᩩᨶ ᨧᨸᩁᩴ, ᨽᩥᨠ᩠ᨡᩅᩮ, ᨽᩥᨠ᩠ᨡᩩ ᨾᨠ᩠ᨡᩦ ᩉᩮᩣᨲᩥ ᨸᩊᩣᩈᩦ …ᨸᩮ…  ᩍᩔᩩᨠᩦ ᩉᩮᩣᨲᩥ ᨾᨧ᩠ᨨᩁᩦ, ᩈᨮᩮᩣ ᩉᩮᩣᨲᩥ ᨾᩣᨿᩣᩅᩦ, ᨸᩣᨸᩥᨧ᩠ᨨᩮᩣ ᩉᩮᩣᨲᩥ ᨾᩥᨧ᩠ᨨᩣᨴᩥᨭ᩠ᨮᩦ, ᩈᨶ᩠ᨴᩥᨭ᩠ᨮᩥᨸᩁᩣᨾᩣᩈᩦ ᩉᩮᩣᨲᩥ ᩋᩣᨵᩤᨶᨣ᩠ᨣᩤᩉᩦ ᨴᩩᨸ᩠ᨸᨭᩥᨶᩥᩔᨣ᩠ᨣᩦ. ᨿᩮᩣ ᩈᩮᩣ, ᨽᩥᨠ᩠ᨡᩅᩮ, ᨽᩥᨠ᩠ᨡᩩ ᩈᨶ᩠ᨴᩥᨭ᩠ᨮᩥᨸᩁᩣᨾᩣᩈᩦ ᩉᩮᩣᨲᩥ ᩋᩣᨵᩤᨶᨣ᩠ᨣᩤᩉᩦ ᨴᩩᨸ᩠ᨸᨭᩥᨶᩥᩔᨣ᩠ᨣᩦ, ᩈᩮᩣ ᩈᨲ᩠ᨳᩁᩥᨸᩥ ᩋᨣᩤᩁᩅᩮᩤ ᩅᩥᩉᩁᨲᩥ ᩋᨸ᩠ᨸᨲᩥᩔᩮᩣ, ᨵᨾ᩠ᨾᩮᨸᩥ ᩋᨣᩤᩁᩅᩮᩤ ᩅᩥᩉᩁᨲᩥ ᩋᨸ᩠ᨸᨲᩥᩔᩮᩣ, ᩈᩴᨥᩮᨸᩥ ᩋᨣᩤᩁᩅᩮᩤ ᩅᩥᩉᩁᨲᩥ ᩋᨸ᩠ᨸᨲᩥᩔᩮᩣ, ᩈᩥᨠ᩠ᨡᩣᨿᨸᩥ ᨶ ᨸᩁᩥᨸᩪᩁᨠᩣᩁᩦ ᩉᩮᩣᨲᩥ. ᨿᩮᩣ ᩈᩮᩣ, ᨽᩥᨠ᩠ᨡᩅᩮ, ᨽᩥᨠ᩠ᨡᩩ ᩈᨲ᩠ᨳᩁᩥᨸᩥ ᩋᨣᩤᩁᩅᩮᩤ ᩅᩥᩉᩁᨲᩥ ᩋᨸ᩠ᨸᨲᩥᩔᩮᩣ, ᨵᨾ᩠ᨾᩮᨸᩥ …ᨸᩮ…  ᩈᩴᨥᩮᨸᩥ …ᨸᩮ…  ᩈᩥᨠ᩠ᨡᩣᨿᨸᩥ ᨶ ᨸᩁᩥᨸᩪᩁᨠᩣᩁᩦ, ᩈᩮᩣ ᩈᩴᨥᩮ ᩋᨶᩩᩅᩤᨴᩴ ᨩᨶᩮᨲᩥ. ᨿᩮᩣ ᩉᩮᩣᨲᩥ ᩋᨶᩩᩅᩤᨴᩮᩤ ᨻᩉᩩᨩᨶᩣᩉᩥᨲᩣᨿ ᨻᩉᩩᨩᨶᩣᩈᩩᨡᩣᨿ ᨻᩉᩩᨶᩮᩣ ᨩᨶᩔ ᩋᨶᨲ᩠ᨳᩣᨿ ᩋᩉᩥᨲᩣᨿ ᨴᩩᨠ᩠ᨡᩣᨿ ᨴᩮᩅᨾᨶᩩᩔᩣᨶᩴ. ᩑᩅᩁᩪᨸᨬ᩠ᨧᩮ ᨲᩩᨾ᩠ᩉᩮ, ᨽᩥᨠ᩠ᨡᩅᩮ, ᩋᨶᩩᩅᩤᨴᨾᩪᩃᩴ ᩋᨩ᩠ᨫᨲ᩠ᨲᩴ ᩅᩤ ᨻᩉᩥᨴ᩠ᨵᩤ ᩅᩤ ᩈᨾᨶᩩᨸᩔᩮᨿ᩠ᨿᩣᨳ, ᨲᨲᩕ ᨲᩩᨾ᩠ᩉᩮ, ᨽᩥᨠ᩠ᨡᩅᩮ, ᨲᩔᩮᩅ ᨸᩣᨸᨠᩔ ᩋᨶᩩᩅᩤᨴᨾᩪᩃᩔ ᨸᩉᩣᨶᩣᨿ ᩅᩤᨿᨾᩮᨿ᩠ᨿᩣᨳ. ᩑᩅᩁᩪᨸᨬ᩠ᨧᩮ ᨲᩩᨾ᩠ᩉᩮ, ᨽᩥᨠ᩠ᨡᩅᩮ, ᩋᨶᩩᩅᩤᨴᨾᩪᩃᩴ ᩋᨩ᩠ᨫᨲ᩠ᨲᩴ ᩅᩤ ᨻᩉᩥᨴ᩠ᨵᩤ ᩅᩤ ᨶ ᩈᨾᨶᩩᨸᩔᩮᨿ᩠ᨿᩣᨳ, ᨲᨲᩕ ᨲᩩᨾ᩠ᩉᩮ, ᨽᩥᨠ᩠ᨡᩅᩮ, ᨲᩔᩮᩅ ᨸᩣᨸᨠᩔ ᩋᨶᩩᩅᩤᨴᨾᩪᩃᩔ ᩋᩣᨿᨲᩥᩴ ᩋᨶᩅᩔᩅᩤᨿ ᨸᨭᩥᨸᨩ᩠ᨩᩮᨿ᩠ᨿᩣᨳ. ᩑᩅᨾᩮᨲᩔ ᨸᩣᨸᨠᩔ ᩋᨶᩩᩅᩤᨴᨾᩪᩃᩔ ᨸᩉᩣᨶᩴ ᩉᩮᩣᨲᩥ. ᩑᩅᨾᩮᨲᩔ ᨸᩣᨸᨠᩔ ᩋᨶᩩᩅᩤᨴᨾᩪᩃᩔ ᩋᩣᨿᨲᩥᩴ ᩋᨶᩅᩔᩅᩮᩤ ᩉᩮᩣᨲᩥ. ᩍᨾᩣᨶᩥ ᨨ ᩋᨶᩩᩅᩤᨴᨾᩪᩃᩣᨶᩥ ᩋᨶᩩᩅᩤᨴᩤᨵᩥᨠᩁᨱᩔ ᨾᩪᩃᩴ.
</Paragraph>

<Paragraph number="899" book="cula">
ᨠᨲᨾᩣᨶᩥ ᨲᩦᨱᩥ ᩋᨠᩩᩈᩃᨾᩪᩃᩣᨶᩥ ᩋᨶᩩᩅᩤᨴᩤᨵᩥᨠᩁᨱᩔ ᨾᩪᩃᩴ? ᩍᨵ ᨸᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩪ ᨽᩥᨠ᩠ᨡᩩᩴ ᩃᩩᨴ᩠ᨵᨧᩥᨲ᩠ᨲᩣ ᩋᨶᩩᩅᨴᨶ᩠ᨲᩥ, ᨴᩩᨭ᩠ᨮᨧᩥᨲ᩠ᨲᩣ ᩋᨶᩩᩅᨴᨶ᩠ᨲᩥ, ᨾᩪᩊ᩠ᩉᨧᩥᨲ᩠ᨲᩣ ᩋᨶᩩᩅᨴᨶ᩠ᨲᩥ—  ᩈᩦᩃᩅᩥᨸᨲ᩠ᨲᩥᨿᩣ ᩅᩤ, ᩋᩣᨧᩣᩁᩅᩥᨸᨲ᩠ᨲᩥᨿᩣ ᩅᩤ, ᨴᩥᨭ᩠ᨮᩥᩅᩥᨸᨲ᩠ᨲᩥᨿᩣ ᩅᩤ, ᩋᩣᨩᩦᩅᩅᩥᨸᨲ᩠ᨲᩥᨿᩣ ᩅᩤ. ᩍᨾᩣᨶᩥ ᨲᩦᨱᩥ ᩋᨠᩩᩈᩃᨾᩪᩃᩣᨶᩥ ᩋᨶᩩᩅᩤᨴᩤᨵᩥᨠᩁᨱᩔ ᨾᩪᩃᩴ.
</Paragraph>

<Paragraph number="900" book="cula">
ᨠᨲᨾᩣᨶᩥ ᨲᩦᨱᩥ ᨠᩩᩈᩃᨾᩪᩃᩣᨶᩥ ᩋᨶᩩᩅᩤᨴᩤᨵᩥᨠᩁᨱᩔ ᨾᩪᩃᩴ? ᩍᨵ ᨸᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩪ ᨽᩥᨠ᩠ᨡᩩᩴ ᩋᩃᩩᨴ᩠ᨵᨧᩥᨲ᩠ᨲᩣ ᩋᨶᩩᩅᨴᨶ᩠ᨲᩥ, ᩋᨴᩩᨭ᩠ᨮᨧᩥᨲ᩠ᨲᩣ ᩋᨶᩩᩅᨴᨶ᩠ᨲᩥ, ᩋᨾᩪᩊ᩠ᩉᨧᩥᨲ᩠ᨲᩣ ᩋᨶᩩᩅᨴᨶ᩠ᨲᩥ—  ᩈᩦᩃᩅᩥᨸᨲ᩠ᨲᩥᨿᩣ ᩅᩤ, ᩋᩣᨧᩣᩁᩅᩥᨸᨲ᩠ᨲᩥᨿᩣ ᩅᩤ, ᨴᩥᨭ᩠ᨮᩥᩅᩥᨸᨲ᩠ᨲᩥᨿᩣ ᩅᩤ, ᩋᩣᨩᩦᩅᩅᩥᨸᨲ᩠ᨲᩥᨿᩣ ᩅᩤ. ᩍᨾᩣᨶᩥ ᨲᩦᨱᩥ ᨠᩩᩈᩃᨾᩪᩃᩣᨶᩥ ᩋᨶᩩᩅᩤᨴᩤᨵᩥᨠᩁᨱᩔ ᨾᩪᩃᩴ.
</Paragraph>

<Paragraph number="901" book="cula">
ᨠᨲᨾᩮᩣ ᨠᩣᨿᩮᩣ ᩋᨶᩩᩅᩤᨴᩤᨵᩥᨠᩁᨱᩔ ᨾᩪᩃᩴ? ᩍᨵᩮᨠᨧ᩠ᨧᩮᩣ ᨴᩩᨻ᩠ᨻᨱ᩠ᨱᩮᩣ ᩉᩮᩣᨲᩥ, ᨴᩩᨴ᩠ᨴᩔᩥᨠᩮᩣ, ᩒᨠᩮᩣᨭᩥᨾᨠᩮᩣ, ᨻᩉ᩠ᩅᩣᨻᩣᨵᩮᩤ, ᨠᩣᨱᩮᩣ ᩅᩤ, ᨠᩩᨱᩦ ᩅᩤ, ᨡᨬ᩠ᨩᩮᩣ ᩅᩤ, ᨸᨠ᩠ᨡᩉᨲᩮᩣ ᩅᩤ, ᨿᩮᨶ ᨶᩴ ᩋᨶᩩᩅᨴᨶ᩠ᨲᩥ. ᩋᨿᩴ ᨠᩣᨿᩮᩣ ᩋᨶᩩᩅᩤᨴᩤᨵᩥᨠᩁᨱᩔ ᨾᩪᩃᩴ.
</Paragraph>

<Paragraph number="902" book="cula">
ᨠᨲᨾᩣ ᩅᩤᨧᩣ ᩋᨶᩩᩅᩤᨴᩤᨵᩥᨠᩁᨱᩔ ᨾᩪᩃᩴ? ᩍᨵᩮᨠᨧ᩠ᨧᩮᩣ ᨴᩩᨻ᩠ᨻᨧᩮᩣ ᩉᩮᩣᨲᩥ, ᨾᨾ᩠ᨾᨶᩮᩣ, ᩑᩊᨣᩃᩅᩤᨧᩮᩣ, ᨿᩣᨿ ᨶᩴ ᩋᨶᩩᩅᨴᨶ᩠ᨲᩥ. ᩋᨿᩴ ᩅᩤᨧᩣ ᩋᨶᩩᩅᩤᨴᩤᨵᩥᨠᩁᨱᩔ ᨾᩪᩃᩴ.
</Paragraph>

</Division>
<Division number="218" book="cula">

<Paragraph number="903" book="cula">
ᩋᩣᨸᨲ᩠ᨲᩣᨵᩥᨠᩁᨱᩔ ᨠᩥᩴ ᨾᩪᩃᩴ? ᨨ ᩋᩣᨸᨲ᩠ᨲᩥᩈᨾᩩᨭ᩠ᨮᩣᨶᩣ ᩋᩣᨸᨲ᩠ᨲᩣᨵᩥᨠᩁᨱᩔ ᨾᩪᩃᩴ. ᩋᨲ᩠ᨳᩣᨸᨲ᩠ᨲᩥ ᨠᩣᨿᨲᩮᩣ ᩈᨾᩩᨭ᩠ᨮᩣᨲᩥ, ᨶ ᩅᩤᨧᨲᩮᩣ, ᨶ ᨧᩥᨲ᩠ᨲᨲᩮᩣ. ᩋᨲ᩠ᨳᩣᨸᨲ᩠ᨲᩥ ᩅᩤᨧᨲᩮᩣ ᩈᨾᩩᨭ᩠ᨮᩣᨲᩥ, ᨶ ᨠᩣᨿᨲᩮᩣ, ᨶ ᨧᩥᨲ᩠ᨲᨲᩮᩣ. ᩋᨲ᩠ᨳᩣᨸᨲ᩠ᨲᩥ ᨠᩣᨿᨲᩮᩣ ᨧ ᩅᩤᨧᨲᩮᩣ ᨧ ᩈᨾᩩᨭ᩠ᨮᩣᨲᩥ, ᨶ ᨧᩥᨲ᩠ᨲᨲᩮᩣ. ᩋᨲ᩠ᨳᩣᨸᨲ᩠ᨲᩥ ᨠᩣᨿᨲᩮᩣ ᨧ ᨧᩥᨲ᩠ᨲᨲᩮᩣ ᨧ ᩈᨾᩩᨭ᩠ᨮᩣᨲᩥ, ᨶ ᩅᩤᨧᨲᩮᩣ. ᩋᨲ᩠ᨳᩣᨸᨲ᩠ᨲᩥ ᩅᩤᨧᨲᩮᩣ ᨧ ᨧᩥᨲ᩠ᨲᨲᩮᩣ ᨧ ᩈᨾᩩᨭ᩠ᨮᩣᨲᩥ, ᨶ ᨠᩣᨿᨲᩮᩣ. ᩋᨲ᩠ᨳᩣᨸᨲ᩠ᨲᩥ ᨠᩣᨿᨲᩮᩣ ᨧ ᩅᩤᨧᨲᩮᩣ ᨧ ᨧᩥᨲ᩠ᨲᨲᩮᩣ ᨧ ᩈᨾᩩᨭ᩠ᨮᩣᨲᩥ. ᩍᨾᩮ ᨨ ᩋᩣᨸᨲ᩠ᨲᩥᩈᨾᩩᨭ᩠ᨮᩣᨶᩣ ᩋᩣᨸᨲ᩠ᨲᩣᨵᩥᨠᩁᨱᩔ ᨾᩪᩃᩴ.
</Paragraph>

</Division>
<Division number="219" book="cula">

<Paragraph number="904" book="cula">
ᨠᩥᨧ᩠ᨧᩣᨵᩥᨠᩁᨱᩔ ᨠᩥᩴ ᨾᩪᩃᩴ? ᨠᩥᨧ᩠ᨧᩣᨵᩥᨠᩁᨱᩔ ᩑᨠᩴ ᨾᩪᩃᩴ—  ᩈᩴᨥᩮᩣ.
</Paragraph>

</Division>
<Division number="220" book="cula">

<Paragraph number="905" book="cula">
ᩅᩥᩅᩤᨴᩤᨵᩥᨠᩁᨱᩴ ᨠᩩᩈᩃᩴ, ᩋᨠᩩᩈᩃᩴ, ᩋᨻ᩠ᨿᩣᨠᨲᩴ. ᩅᩥᩅᩤᨴᩤᨵᩥᨠᩁᨱᩴ ᩈᩥᨿᩣ ᨠᩩᩈᩃᩴ, ᩈᩥᨿᩣ ᩋᨠᩩᩈᩃᩴ, ᩈᩥᨿᩣ ᩋᨻ᩠ᨿᩣᨠᨲᩴ. ᨲᨲ᩠ᨳ ᨠᨲᨾᩴ ᩅᩥᩅᩤᨴᩤᨵᩥᨠᩁᨱᩴ ᨠᩩᩈᩃᩴ? ᩍᨵ ᨸᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩪ ᨠᩩᩈᩃᨧᩥᨲ᩠ᨲᩣ ᩅᩥᩅᨴᨶ᩠ᨲᩥ—  ᨵᨾ᩠ᨾᩮᩣᨲᩥ ᩅᩤ ᩋᨵᨾ᩠ᨾᩮᩣᨲᩥ ᩅᩤ …ᨸᩮ…  ᨴᩩᨭ᩠ᨮᩩᩃᩖᩣ ᩋᩣᨸᨲ᩠ᨲᩦᨲᩥ ᩅᩤ ᩋᨴᩩᨭ᩠ᨮᩩᩃᩖᩣ ᩋᩣᨸᨲ᩠ᨲᩦᨲᩥ ᩅᩤ. ᨿᩴ ᨲᨲ᩠ᨳ ᨽᨱ᩠ᨯᨶᩴ ᨠᩃᩉᩮᩣ ᩅᩥᨣ᩠ᨣᩉᩮᩣ ᩅᩥᩅᩤᨴᩮᩤ ᨶᩣᨶᩣᩅᩤᨴᩮᩤ ᩋᨬ᩠ᨬᨳᩣᩅᩤᨴᩮᩤ ᩅᩥᨸᨧ᩠ᨧᨲᩣᨿ ᩅᩮᩤᩉᩣᩁᩮᩣ ᨾᩮᨵᨣᩴ—  ᩍᨴᩴ ᩅᩩᨧ᩠ᨧᨲᩥ ᩅᩥᩅᩤᨴᩤᨵᩥᨠᩁᨱᩴ ᨠᩩᩈᩃᩴ.
</Paragraph>

<Paragraph number="906" book="cula">
ᨲᨲ᩠ᨳ ᨠᨲᨾᩴ ᩅᩥᩅᩤᨴᩤᨵᩥᨠᩁᨱᩴ ᩋᨠᩩᩈᩃᩴ? ᩍᨵ ᨸᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩪ ᩋᨠᩩᩈᩃᨧᩥᨲ᩠ᨲᩣ ᩅᩥᩅᨴᨶ᩠ᨲᩥ—  ᨵᨾ᩠ᨾᩮᩣᨲᩥ ᩅᩤ ᩋᨵᨾ᩠ᨾᩮᩣᨲᩥ ᩅᩤ …ᨸᩮ…  ᨴᩩᨭ᩠ᨮᩩᩃᩖᩣ ᩋᩣᨸᨲ᩠ᨲᩦᨲᩥ ᩅᩤ ᩋᨴᩩᨭ᩠ᨮᩩᩃᩖᩣ ᩋᩣᨸᨲ᩠ᨲᩦᨲᩥ ᩅᩤ. ᨿᩴ ᨲᨲ᩠ᨳ ᨽᨱ᩠ᨯᨶᩴ ᨠᩃᩉᩮᩣ ᩅᩥᨣ᩠ᨣᩉᩮᩣ ᩅᩥᩅᩤᨴᩮᩤ ᨶᩣᨶᩣᩅᩤᨴᩮᩤ ᩋᨬ᩠ᨬᨳᩣᩅᩤᨴᩮᩤ ᩅᩥᨸᨧ᩠ᨧᨲᩣᨿ ᩅᩮᩤᩉᩣᩁᩮᩣ ᨾᩮᨵᨣᩴ—  ᩍᨴᩴ ᩅᩩᨧ᩠ᨧᨲᩥ ᩅᩥᩅᩤᨴᩤᨵᩥᨠᩁᨱᩴ ᩋᨠᩩᩈᩃᩴ.
</Paragraph>

<Paragraph number="907" book="cula">
ᨲᨲ᩠ᨳ ᨠᨲᨾᩴ ᩅᩥᩅᩤᨴᩤᨵᩥᨠᩁᨱᩴ ᩋᨻ᩠ᨿᩣᨠᨲᩴ? ᩍᨵ ᨸᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩪ ᩋᨻ᩠ᨿᩣᨠᨲᨧᩥᨲ᩠ᨲᩣ ᩅᩥᩅᨴᨶ᩠ᨲᩥ—  ᨵᨾ᩠ᨾᩮᩣᨲᩥ ᩅᩤ ᩋᨵᨾ᩠ᨾᩮᩣᨲᩥ ᩅᩤ …ᨸᩮ…  ᨴᩩᨭ᩠ᨮᩩᩃᩖᩣ ᩋᩣᨸᨲ᩠ᨲᩦᨲᩥ ᩅᩤ ᩋᨴᩩᨭ᩠ᨮᩩᩃᩖᩣ ᩋᩣᨸᨲ᩠ᨲᩦᨲᩥ ᩅᩤ. ᨿᩴ ᨲᨲ᩠ᨳ ᨽᨱ᩠ᨯᨶᩴ ᨠᩃᩉᩮᩣ ᩅᩥᨣ᩠ᨣᩉᩮᩣ ᩅᩥᩅᩤᨴᩮᩤ ᨶᩣᨶᩣᩅᩤᨴᩮᩤ ᩋᨬ᩠ᨬᨳᩣᩅᩤᨴᩮᩤ ᩅᩥᨸᨧ᩠ᨧᨲᩣᨿ ᩅᩮᩤᩉᩣᩁᩮᩣ ᨾᩮᨵᨣᩴ—  ᩍᨴᩴ ᩅᩩᨧ᩠ᨧᨲᩥ ᩅᩥᩅᩤᨴᩤᨵᩥᨠᩁᨱᩴ ᩋᨻ᩠ᨿᩣᨠᨲᩴ.
</Paragraph>

</Division>
<Division number="221" book="cula">

<Paragraph number="908" book="cula">
ᩋᨶᩩᩅᩤᨴᩤᨵᩥᨠᩁᨱᩴ ᨠᩩᩈᩃᩴ, ᩋᨠᩩᩈᩃᩴ, ᩋᨻ᩠ᨿᩣᨠᨲᩴ. ᩋᨶᩩᩅᩤᨴᩤᨵᩥᨠᩁᨱᩴ ᩈᩥᨿᩣ ᨠᩩᩈᩃᩴ, ᩈᩥᨿᩣ ᩋᨠᩩᩈᩃᩴ, ᩈᩥᨿᩣ ᩋᨻ᩠ᨿᩣᨠᨲᩴ. ᨲᨲ᩠ᨳ ᨠᨲᨾᩴ ᩋᨶᩩᩅᩤᨴᩤᨵᩥᨠᩁᨱᩴ ᨠᩩᩈᩃᩴ? ᩍᨵ ᨸᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩪ ᨽᩥᨠ᩠ᨡᩩᩴ ᨠᩩᩈᩃᨧᩥᨲ᩠ᨲᩣ ᩋᨶᩩᩅᨴᨶ᩠ᨲᩥ—  ᩈᩦᩃᩅᩥᨸᨲ᩠ᨲᩥᨿᩣ ᩅᩤ, ᩋᩣᨧᩣᩁᩅᩥᨸᨲ᩠ᨲᩥᨿᩣ ᩅᩤ, ᨴᩥᨭ᩠ᨮᩥᩅᩥᨸᨲ᩠ᨲᩥᨿᩣ ᩅᩤ, ᩋᩣᨩᩦᩅᩅᩥᨸᨲ᩠ᨲᩥᨿᩣ ᩅᩤ. ᨿᩮᩣ ᨲᨲ᩠ᨳ ᩋᨶᩩᩅᩤᨴᩮᩤ ᩋᨶᩩᩅᨴᨶᩣ ᩋᨶᩩᩃᩖᨸᨶᩣ ᩋᨶᩩᨽᨱᨶᩣ ᩋᨶᩩᩈᨾ᩠ᨸᩅᩘᨠᨲᩣ ᩋᨻ᩠ᨽᩩᩔᩉᨶᨲᩣ ᩋᨶᩩᨻᩃᨸ᩠ᨸᨴᩤᨶᩴ—  ᩍᨴᩴ ᩅᩩᨧ᩠ᨧᨲᩥ ᩋᨶᩩᩅᩤᨴᩤᨵᩥᨠᩁᨱᩴ ᨠᩩᩈᩃᩴ.
</Paragraph>

<Paragraph number="909" book="cula">
ᨲᨲ᩠ᨳ ᨠᨲᨾᩴ ᩋᨶᩩᩅᩤᨴᩤᨵᩥᨠᩁᨱᩴ ᩋᨠᩩᩈᩃᩴ? ᩍᨵ ᨸᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩪ ᨽᩥᨠ᩠ᨡᩩᩴ ᩋᨠᩩᩈᩃᨧᩥᨲ᩠ᨲᩣ ᩋᨶᩩᩅᨴᨶ᩠ᨲᩥ—  ᩈᩦᩃᩅᩥᨸᨲ᩠ᨲᩥᨿᩣ ᩅᩤ, ᩋᩣᨧᩣᩁᩅᩥᨸᨲ᩠ᨲᩥᨿᩣ ᩅᩤ, ᨴᩥᨭ᩠ᨮᩥᩅᩥᨸᨲ᩠ᨲᩥᨿᩣ ᩅᩤ, ᩋᩣᨩᩦᩅᩅᩥᨸᨲ᩠ᨲᩥᨿᩣ ᩅᩤ. ᨿᩮᩣ ᨲᨲ᩠ᨳ ᩋᨶᩩᩅᩤᨴᩮᩤ ᩋᨶᩩᩅᨴᨶᩣ ᩋᨶᩩᩃᩖᨸᨶᩣ ᩋᨶᩩᨽᨱᨶᩣ ᩋᨶᩩᩈᨾ᩠ᨸᩅᩘᨠᨲᩣ ᩋᨻ᩠ᨽᩩᩔᩉᨶᨲᩣ ᩋᨶᩩᨻᩃᨸ᩠ᨸᨴᩤᨶᩴ—  ᩍᨴᩴ ᩅᩩᨧ᩠ᨧᨲᩥ ᩋᨶᩩᩅᩤᨴᩤᨵᩥᨠᩁᨱᩴ ᩋᨠᩩᩈᩃᩴ.
</Paragraph>

<Paragraph number="910" book="cula">
ᨲᨲ᩠ᨳ ᨠᨲᨾᩴ ᩋᨶᩩᩅᩤᨴᩤᨵᩥᨠᩁᨱᩴ ᩋᨻ᩠ᨿᩣᨠᨲᩴ? ᩍᨵ ᨸᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩪ ᨽᩥᨠ᩠ᨡᩩᩴ ᩋᨻ᩠ᨿᩣᨠᨲᨧᩥᨲ᩠ᨲᩣ ᩋᨶᩩᩅᨴᨶ᩠ᨲᩥ—  ᩈᩦᩃᩅᩥᨸᨲ᩠ᨲᩥᨿᩣ ᩅᩤ, ᩋᩣᨧᩣᩁᩅᩥᨸᨲ᩠ᨲᩥᨿᩣ ᩅᩤ, ᨴᩥᨭ᩠ᨮᩥᩅᩥᨸᨲ᩠ᨲᩥᨿᩣ ᩅᩤ, ᩋᩣᨩᩦᩅᩅᩥᨸᨲ᩠ᨲᩥᨿᩣ ᩅᩤ. ᨿᩮᩣ ᨲᨲ᩠ᨳ ᩋᨶᩩᩅᩤᨴᩮᩤ ᩋᨶᩩᩅᨴᨶᩣ ᩋᨶᩩᩃᩖᨸᨶᩣ ᩋᨶᩩᨽᨱᨶᩣ ᩋᨶᩩᩈᨾ᩠ᨸᩅᩘᨠᨲᩣ ᩋᨻ᩠ᨽᩩᩔᩉᨶᨲᩣ ᩋᨶᩩᨻᩃᨸ᩠ᨸᨴᩤᨶᩴ—  ᩍᨴᩴ ᩅᩩᨧ᩠ᨧᨲᩥ ᩋᨶᩩᩅᩤᨴᩤᨵᩥᨠᩁᨱᩴ ᩋᨻ᩠ᨿᩣᨠᨲᩴ.
</Paragraph>

</Division>
<Division number="222" book="cula">

<Paragraph number="911" book="cula">
ᩋᩣᨸᨲ᩠ᨲᩣᨵᩥᨠᩁᨱᩴ ᨠᩩᩈᩃᩴ, ᩋᨠᩩᩈᩃᩴ, ᩋᨻ᩠ᨿᩣᨠᨲᩴ? ᩋᩣᨸᨲ᩠ᨲᩣᨵᩥᨠᩁᨱᩴ ᩈᩥᨿᩣ ᩋᨠᩩᩈᩃᩴ, ᩈᩥᨿᩣ ᩋᨻ᩠ᨿᩣᨠᨲᩴ; ᨶᨲ᩠ᨳᩥ ᩋᩣᨸᨲ᩠ᨲᩣᨵᩥᨠᩁᨱᩴ ᨠᩩᩈᩃᩴ. ᨲᨲ᩠ᨳ ᨠᨲᨾᩴ ᩋᩣᨸᨲ᩠ᨲᩣᨵᩥᨠᩁᨱᩴ ᩋᨠᩩᩈᩃᩴ? ᨿᩴ ᨩᩣᨶᨶ᩠ᨲᩮᩣ ᩈᨬ᩠ᨩᩣᨶᨶ᩠ᨲᩮᩣ ᨧᩮᨧ᩠ᨧ ᩋᨽᩥᩅᩥᨲᩁᩥᨲ᩠ᩅᩣ ᩅᩦᨲᩥᨠ᩠ᨠᨾᩮᩣ—  ᩍᨴᩴ ᩅᩩᨧ᩠ᨧᨲᩥ ᩋᩣᨸᨲ᩠ᨲᩣᨵᩥᨠᩁᨱᩴ ᩋᨠᩩᩈᩃᩴ.
</Paragraph>

<Paragraph number="912" book="cula">
ᨲᨲ᩠ᨳ ᨠᨲᨾᩴ ᩋᩣᨸᨲ᩠ᨲᩣᨵᩥᨠᩁᨱᩴ ᩋᨻ᩠ᨿᩣᨠᨲᩴ? ᨿᩴ ᩋᨩᩣᨶᨶ᩠ᨲᩮᩣ ᩋᩈᨬ᩠ᨩᩣᨶᨶ᩠ᨲᩮᩣ ᩋᨧᩮᨧ᩠ᨧ ᩋᨶᨽᩥᩅᩥᨲᩁᩥᨲ᩠ᩅᩣ ᩅᩦᨲᩥᨠ᩠ᨠᨾᩮᩣ—  ᩍᨴᩴ ᩅᩩᨧ᩠ᨧᨲᩥ ᩋᩣᨸᨲ᩠ᨲᩣᨵᩥᨠᩁᨱᩴ ᩋᨻ᩠ᨿᩣᨠᨲᩴ.
</Paragraph>

</Division>
<Division number="223" book="cula">

<Paragraph number="913" book="cula">
ᨠᩥᨧ᩠ᨧᩣᨵᩥᨠᩁᨱᩴ ᨠᩩᩈᩃᩴ, ᩋᨠᩩᩈᩃᩴ, ᩋᨻ᩠ᨿᩣᨠᨲᩴ? ᨠᩥᨧ᩠ᨧᩣᨵᩥᨠᩁᨱᩴ ᩈᩥᨿᩣ ᨠᩩᩈᩃᩴ, ᩈᩥᨿᩣ ᩋᨠᩩᩈᩃᩴ, ᩈᩥᨿᩣ ᩋᨻ᩠ᨿᩣᨠᨲᩴ. ᨲᨲ᩠ᨳ ᨠᨲᨾᩴ ᨠᩥᨧ᩠ᨧᩣᨵᩥᨠᩁᨱᩴ ᨠᩩᩈᩃᩴ? ᨿᩴ ᩈᩴᨥᩮᩣ ᨠᩩᩈᩃᨧᩥᨲ᩠ᨲᩮᩣ ᨠᨾ᩠ᨾᩴ ᨠᩁᩮᩣᨲᩥ—  ᩋᨸᩃᩮᩣᨠᨶᨠᨾ᩠ᨾᩴ, ᨬᨲ᩠ᨲᩥᨠᨾ᩠ᨾᩴ, ᨬᨲ᩠ᨲᩥᨴᩩᨲᩥᨿᨠᨾ᩠ᨾᩴ, ᨬᨲ᩠ᨲᩥᨧᨲᩩᨲ᩠ᨳᨠᨾ᩠ᨾᩴ—  ᩍᨴᩴ ᩅᩩᨧ᩠ᨧᨲᩥ ᨠᩥᨧ᩠ᨧᩣᨵᩥᨠᩁᨱᩴ ᨠᩩᩈᩃᩴ.
</Paragraph>

<Paragraph number="914" book="cula">
ᨲᨲ᩠ᨳ ᨠᨲᨾᩴ ᨠᩥᨧ᩠ᨧᩣᨵᩥᨠᩁᨱᩴ ᩋᨠᩩᩈᩃᩴ? ᨿᩴ ᩈᩴᨥᩮᩣ ᩋᨠᩩᩈᩃᨧᩥᨲ᩠ᨲᩮᩣ ᨠᨾ᩠ᨾᩴ ᨠᩁᩮᩣᨲᩥ—  ᩋᨸᩃᩮᩣᨠᨶᨠᨾ᩠ᨾᩴ, ᨬᨲ᩠ᨲᩥᨠᨾ᩠ᨾᩴ, ᨬᨲ᩠ᨲᩥᨴᩩᨲᩥᨿᨠᨾ᩠ᨾᩴ, ᨬᨲ᩠ᨲᩥᨧᨲᩩᨲ᩠ᨳᨠᨾ᩠ᨾᩴ—  ᩍᨴᩴ ᩅᩩᨧ᩠ᨧᨲᩥ ᨠᩥᨧ᩠ᨧᩣᨵᩥᨠᩁᨱᩴ ᩋᨠᩩᩈᩃᩴ.
</Paragraph>

<Paragraph number="915" book="cula">
ᨲᨲ᩠ᨳ ᨠᨲᨾᩴ ᨠᩥᨧ᩠ᨧᩣᨵᩥᨠᩁᨱᩴ ᩋᨻ᩠ᨿᩣᨠᨲᩴ? ᨿᩴ ᩈᩴᨥᩮᩣ ᩋᨻ᩠ᨿᩣᨠᨲᨧᩥᨲ᩠ᨲᩮᩣ ᨠᨾ᩠ᨾᩴ ᨠᩁᩮᩣᨲᩥ—  ᩋᨸᩃᩮᩣᨠᨶᨠᨾ᩠ᨾᩴ, ᨬᨲ᩠ᨲᩥᨠᨾ᩠ᨾᩴ, ᨬᨲ᩠ᨲᩥᨴᩩᨲᩥᨿᨠᨾ᩠ᨾᩴ, ᨬᨲ᩠ᨲᩥᨧᨲᩩᨲ᩠ᨳᨠᨾ᩠ᨾᩴ—  ᩍᨴᩴ ᩅᩩᨧ᩠ᨧᨲᩥ ᨠᩥᨧ᩠ᨧᩣᨵᩥᨠᩁᨱᩴ ᩋᨻ᩠ᨿᩣᨠᨲᩴ.
</Paragraph>

</Division>
<Division number="224" book="cula">

<Paragraph number="916" book="cula">
ᩅᩥᩅᩤᨴᩮᩤ ᩅᩥᩅᩤᨴᩤᨵᩥᨠᩁᨱᩴ, ᩅᩥᩅᩤᨴᩮᩤ ᨶᩮᩣ ᩋᨵᩥᨠᩁᨱᩴ, ᩋᨵᩥᨠᩁᨱᩴ ᨶᩮᩣ ᩅᩥᩅᩤᨴᩮᩤ, ᩋᨵᩥᨠᩁᨱᨬ᩠ᨧᩮᩅ ᩅᩥᩅᩤᨴᩮᩤ ᨧ. ᩈᩥᨿᩣ ᩅᩥᩅᩤᨴᩮᩤ ᩅᩥᩅᩤᨴᩤᨵᩥᨠᩁᨱᩴ, ᩈᩥᨿᩣ ᩅᩥᩅᩤᨴᩮᩤ ᨶᩮᩣ ᩋᨵᩥᨠᩁᨱᩴ, ᩈᩥᨿᩣ ᩋᨵᩥᨠᩁᨱᩴ ᨶᩮᩣ ᩅᩥᩅᩤᨴᩮᩤ, ᩈᩥᨿᩣ ᩋᨵᩥᨠᩁᨱᨬ᩠ᨧᩮᩅ ᩅᩥᩅᩤᨴᩮᩤ ᨧ.
</Paragraph>

<Paragraph number="917" book="cula">
ᨲᨲ᩠ᨳ ᨠᨲᨾᩮᩣ ᩅᩥᩅᩤᨴᩮᩤ ᩅᩥᩅᩤᨴᩤᨵᩥᨠᩁᨱᩴ? ᩍᨵ ᨸᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩪ ᩅᩥᩅᨴᨶ᩠ᨲᩥ—  ᨵᨾ᩠ᨾᩮᩣᨲᩥ ᩅᩤ ᩋᨵᨾ᩠ᨾᩮᩣᨲᩥ ᩅᩤ …ᨸᩮ…  ᨴᩩᨭ᩠ᨮᩩᩃᩖᩣ ᩋᩣᨸᨲ᩠ᨲᩦᨲᩥ ᩅᩤ ᩋᨴᩩᨭ᩠ᨮᩩᩃᩖᩣ ᩋᩣᨸᨲ᩠ᨲᩦᨲᩥ ᩅᩤ. ᨿᩴ ᨲᨲ᩠ᨳ ᨽᨱ᩠ᨯᨶᩴ ᨠᩃᩉᩮᩣ ᩅᩥᨣ᩠ᨣᩉᩮᩣ ᩅᩥᩅᩤᨴᩮᩤ ᨶᩣᨶᩣᩅᩤᨴᩮᩤ ᩋᨬ᩠ᨬᨳᩣᩅᩤᨴᩮᩤ ᩅᩥᨸᨧ᩠ᨧᨲᩣᨿ ᩅᩮᩤᩉᩣᩁᩮᩣ ᨾᩮᨵᨣᩴ—  ᩋᨿᩴ ᩅᩥᩅᩤᨴᩮᩤ ᩅᩥᩅᩤᨴᩤᨵᩥᨠᩁᨱᩴ.
</Paragraph>

<Paragraph number="918" book="cula">
ᨲᨲ᩠ᨳ ᨠᨲᨾᩮᩣ ᩅᩥᩅᩤᨴᩮᩤ ᨶᩮᩣ ᩋᨵᩥᨠᩁᨱᩴ? ᨾᩣᨲᩣᨸᩥ ᨸᩩᨲ᩠ᨲᩮᨶ ᩅᩥᩅᨴᨲᩥ, ᨸᩩᨲ᩠ᨲᩮᩣᨸᩥ ᨾᩣᨲᩁᩣ ᩅᩥᩅᨴᨲᩥ, ᨸᩥᨲᩣᨸᩥ ᨸᩩᨲ᩠ᨲᩮᨶ ᩅᩥᩅᨴᨲᩥ, ᨸᩩᨲ᩠ᨲᩮᩣᨸᩥ ᨸᩥᨲᩁᩣ ᩅᩥᩅᨴᨲᩥ, ᨽᩣᨲᩣᨸᩥ ᨽᩣᨲᩁᩣ ᩅᩥᩅᨴᨲᩥ, ᨽᩣᨲᩣᨸᩥ ᨽᨣᩥᨶᩥᨿᩣ ᩅᩥᩅᨴᨲᩥ, ᨽᨣᩥᨶᩦᨸᩥ ᨽᩣᨲᩁᩣ ᩅᩥᩅᨴᨲᩥ, ᩈᩉᩣᨿᩮᩣᨸᩥ ᩈᩉᩣᨿᩮᨶ ᩅᩥᩅᨴᨲᩥ—  ᩋᨿᩴ ᩅᩥᩅᩤᨴᩮᩤ ᨶᩮᩣ ᩋᨵᩥᨠᩁᨱᩴ.
</Paragraph>

<Paragraph number="919" book="cula">
ᨲᨲ᩠ᨳ ᨠᨲᨾᩴ ᩋᨵᩥᨠᩁᨱᩴ ᨶᩮᩣ ᩅᩥᩅᩤᨴᩮᩤ? ᩋᨶᩩᩅᩤᨴᩤᨵᩥᨠᩁᨱᩴ, ᩋᩣᨸᨲ᩠ᨲᩣᨵᩥᨠᩁᨱᩴ, ᨠᩥᨧ᩠ᨧᩣᨵᩥᨠᩁᨱᩴ—  ᩍᨴᩴ ᩋᨵᩥᨠᩁᨱᩴ ᨶᩮᩣ ᩅᩥᩅᩤᨴᩮᩤ.
</Paragraph>

<Paragraph number="920" book="cula">
ᨲᨲ᩠ᨳ ᨠᨲᨾᩴ ᩋᨵᩥᨠᩁᨱᨬ᩠ᨧᩮᩅ ᩅᩥᩅᩤᨴᩮᩤ ᨧ? ᩅᩥᩅᩤᨴᩤᨵᩥᨠᩁᨱᩴ ᩋᨵᩥᨠᩁᨱᨬ᩠ᨧᩮᩅ ᩅᩥᩅᩤᨴᩮᩤ ᨧ.
</Paragraph>

</Division>
<Division number="225" book="cula">

<Paragraph number="921" book="cula">
ᩋᨶᩩᩅᩤᨴᩮᩤ ᩋᨶᩩᩅᩤᨴᩤᨵᩥᨠᩁᨱᩴ, ᩋᨶᩩᩅᩤᨴᩮᩤ ᨶᩮᩣ ᩋᨵᩥᨠᩁᨱᩴ, ᩋᨵᩥᨠᩁᨱᩴ ᨶᩮᩣ ᩋᨶᩩᩅᩤᨴᩮᩤ, ᩋᨵᩥᨠᩁᨱᨬ᩠ᨧᩮᩅ ᩋᨶᩩᩅᩤᨴᩮᩤ ᨧ. ᩈᩥᨿᩣ ᩋᨶᩩᩅᩤᨴᩮᩤ ᩋᨶᩩᩅᩤᨴᩤᨵᩥᨠᩁᨱᩴ, ᩈᩥᨿᩣ ᩋᨶᩩᩅᩤᨴᩮᩤ ᨶᩮᩣ ᩋᨵᩥᨠᩁᨱᩴ, ᩈᩥᨿᩣ ᩋᨵᩥᨠᩁᨱᩴ ᨶᩮᩣ ᩋᨶᩩᩅᩤᨴᩮᩤ, ᩈᩥᨿᩣ ᩋᨵᩥᨠᩁᨱᨬ᩠ᨧᩮᩅ ᩋᨶᩩᩅᩤᨴᩮᩤ ᨧ.
</Paragraph>

<Paragraph number="922" book="cula">
ᨲᨲ᩠ᨳ ᨠᨲᨾᩮᩣ ᩋᨶᩩᩅᩤᨴᩮᩤ ᩋᨶᩩᩅᩤᨴᩤᨵᩥᨠᩁᨱᩴ? ᩍᨵ ᨸᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩪ ᨽᩥᨠ᩠ᨡᩩᩴ ᩋᨶᩩᩅᨴᨶ᩠ᨲᩥ—  ᩈᩦᩃᩅᩥᨸᨲ᩠ᨲᩥᨿᩣ ᩅᩤ, ᩋᩣᨧᩣᩁᩅᩥᨸᨲ᩠ᨲᩥᨿᩣ ᩅᩤ, ᨴᩥᨭ᩠ᨮᩥᩅᩥᨸᨲ᩠ᨲᩥᨿᩣ ᩅᩤ, ᩋᩣᨩᩦᩅᩅᩥᨸᨲ᩠ᨲᩥᨿᩣ ᩅᩤ. ᨿᩮᩣ ᨲᨲ᩠ᨳ ᩋᨶᩩᩅᩤᨴᩮᩤ ᩋᨶᩩᩅᨴᨶᩣ ᩋᨶᩩᩃᩖᨸᨶᩣ ᩋᨶᩩᨽᨱᨶᩣ ᩋᨶᩩᩈᨾ᩠ᨸᩅᩘᨠᨲᩣ ᩋᨻ᩠ᨽᩩᩔᩉᨶᨲᩣ ᩋᨶᩩᨻᩃᨸ᩠ᨸᨴᩤᨶᩴ—  ᩋᨿᩴ ᩋᨶᩩᩅᩤᨴᩮᩤ ᩋᨶᩩᩅᩤᨴᩤᨵᩥᨠᩁᨱᩴ.
</Paragraph>

<Paragraph number="923" book="cula">
ᨲᨲ᩠ᨳ ᨠᨲᨾᩮᩣ ᩋᨶᩩᩅᩤᨴᩮᩤ ᨶᩮᩣ ᩋᨵᩥᨠᩁᨱᩴ? ᨾᩣᨲᩣᨸᩥ ᨸᩩᨲ᩠ᨲᩴ ᩋᨶᩩᩅᨴᨲᩥ, ᨸᩩᨲ᩠ᨲᩮᩣᨸᩥ ᨾᩣᨲᩁᩴ ᩋᨶᩩᩅᨴᨲᩥ, ᨸᩥᨲᩣᨸᩥ ᨸᩩᨲ᩠ᨲᩴ ᩋᨶᩩᩅᨴᨲᩥ, ᨸᩩᨲ᩠ᨲᩮᩣᨸᩥ ᨸᩥᨲᩁᩴ ᩋᨶᩩᩅᨴᨲᩥ, ᨽᩣᨲᩣᨸᩥ ᨽᩣᨲᩁᩴ ᩋᨶᩩᩅᨴᨲᩥ, ᨽᩣᨲᩣᨸᩥ ᨽᨣᩥᨶᩥᩴ ᩋᨶᩩᩅᨴᨲᩥ, ᨽᨣᩥᨶᩦᨸᩥ ᨽᩣᨲᩁᩴ ᩋᨶᩩᩅᨴᨲᩥ, ᩈᩉᩣᨿᩮᩣᨸᩥ ᩈᩉᩣᨿᩴ ᩋᨶᩩᩅᨴᨲᩥ—  ᩋᨿᩴ ᩋᨶᩩᩅᩤᨴᩮᩤ ᨶᩮᩣ ᩋᨵᩥᨠᩁᨱᩴ.
</Paragraph>

<Paragraph number="924" book="cula">
ᨲᨲ᩠ᨳ ᨠᨲᨾᩴ ᩋᨵᩥᨠᩁᨱᩴ ᨶᩮᩣ ᩋᨶᩩᩅᩤᨴᩮᩤ? ᩋᩣᨸᨲ᩠ᨲᩣᨵᩥᨠᩁᨱᩴ, ᨠᩥᨧ᩠ᨧᩣᨵᩥᨠᩁᨱᩴ, ᩅᩥᩅᩤᨴᩤᨵᩥᨠᩁᨱᩴ—  ᩍᨴᩴ ᩋᨵᩥᨠᩁᨱᩴ ᨶᩮᩣ ᩋᨶᩩᩅᩤᨴᩮᩤ.
</Paragraph>

<Paragraph number="925" book="cula">
ᨲᨲ᩠ᨳ ᨠᨲᨾᩴ ᩋᨵᩥᨠᩁᨱᨬ᩠ᨧᩮᩅ ᩋᨶᩩᩅᩤᨴᩮᩤ ᨧ? ᩋᨶᩩᩅᩤᨴᩤᨵᩥᨠᩁᨱᩴ ᩋᨵᩥᨠᩁᨱᨬ᩠ᨧᩮᩅ ᩋᨶᩩᩅᩤᨴᩮᩤ ᨧ.
</Paragraph>

</Division>
<Division number="226" book="cula">

<Paragraph number="926" book="cula">
ᩋᩣᨸᨲ᩠ᨲᩥ ᩋᩣᨸᨲ᩠ᨲᩣᨵᩥᨠᩁᨱᩴ, ᩋᩣᨸᨲ᩠ᨲᩥ ᨶᩮᩣ ᩋᨵᩥᨠᩁᨱᩴ, ᩋᨵᩥᨠᩁᨱᩴ ᨶᩮᩣ ᩋᩣᨸᨲ᩠ᨲᩥ, ᩋᨵᩥᨠᩁᨱᨬ᩠ᨧᩮᩅ ᩋᩣᨸᨲ᩠ᨲᩥ ᨧ. ᩈᩥᨿᩣ ᩋᩣᨸᨲ᩠ᨲᩥ ᩋᩣᨸᨲ᩠ᨲᩣᨵᩥᨠᩁᨱᩴ, ᩈᩥᨿᩣ ᩋᩣᨸᨲ᩠ᨲᩥ ᨶᩮᩣ ᩋᨵᩥᨠᩁᨱᩴ, ᩈᩥᨿᩣ ᩋᨵᩥᨠᩁᨱᩴ ᨶᩮᩣ ᩋᩣᨸᨲ᩠ᨲᩥ, ᩈᩥᨿᩣ ᩋᨵᩥᨠᩁᨱᨬ᩠ᨧᩮᩅ ᩋᩣᨸᨲ᩠ᨲᩥ ᨧ.
</Paragraph>

<Paragraph number="927" book="cula">
ᨲᨲ᩠ᨳ ᨠᨲᨾᩴ ᩋᩣᨸᨲ᩠ᨲᩥ ᩋᩣᨸᨲ᩠ᨲᩣᨵᩥᨠᩁᨱᩴ? ᨸᨬ᩠ᨧᨸᩥ ᩋᩣᨸᨲ᩠ᨲᩥᨠ᩠ᨡᨶ᩠ᨵᩣ ᩋᩣᨸᨲ᩠ᨲᩣᨵᩥᨠᩁᨱᩴ, ᩈᨲ᩠ᨲᨸᩥ ᩋᩣᨸᨲ᩠ᨲᩥᨠ᩠ᨡᨶ᩠ᨵᩣ ᩋᩣᨸᨲ᩠ᨲᩣᨵᩥᨠᩁᨱᩴ—  ᩋᨿᩴ ᩋᩣᨸᨲ᩠ᨲᩥ ᩋᩣᨸᨲ᩠ᨲᩣᨵᩥᨠᩁᨱᩴ.
</Paragraph>

<Paragraph number="928" book="cula">
ᨲᨲ᩠ᨳ ᨠᨲᨾᩴ ᩋᩣᨸᨲ᩠ᨲᩥ ᨶᩮᩣ ᩋᨵᩥᨠᩁᨱᩴ? ᩈᩮᩣᨲᩣᨸᨲ᩠ᨲᩥ ᩈᨾᩣᨸᨲ᩠ᨲᩥ—  ᩋᨿᩴ ᩋᩣᨸᨲ᩠ᨲᩥ ᨶᩮᩣ ᩋᨵᩥᨠᩁᨱᩴ.
</Paragraph>

<Paragraph number="929" book="cula">
ᨲᨲ᩠ᨳ ᨠᨲᨾᩴ ᩋᨵᩥᨠᩁᨱᩴ ᨶᩮᩣ ᩋᩣᨸᨲ᩠ᨲᩥ? ᨠᩥᨧ᩠ᨧᩣᨵᩥᨠᩁᨱᩴ, ᩅᩥᩅᩤᨴᩤᨵᩥᨠᩁᨱᩴ, ᩋᨶᩩᩅᩤᨴᩤᨵᩥᨠᩁᨱᩴ—  ᩍᨴᩴ ᩋᨵᩥᨠᩁᨱᩴ ᨶᩮᩣ ᩋᩣᨸᨲ᩠ᨲᩥ.
</Paragraph>

<Paragraph number="930" book="cula">
ᨲᨲ᩠ᨳ ᨠᨲᨾᩴ ᩋᨵᩥᨠᩁᨱᨬ᩠ᨧᩮᩅ ᩋᩣᨸᨲ᩠ᨲᩥ ᨧ? ᩋᩣᨸᨲ᩠ᨲᩣᨵᩥᨠᩁᨱᩴ ᩋᨵᩥᨠᩁᨱᨬ᩠ᨧᩮᩅ ᩋᩣᨸᨲ᩠ᨲᩥ ᨧ.
</Paragraph>

</Division>
<Division number="227" book="cula">

<Paragraph number="931" book="cula">
ᨠᩥᨧ᩠ᨧᩴ ᨠᩥᨧ᩠ᨧᩣᨵᩥᨠᩁᨱᩴ, ᨠᩥᨧ᩠ᨧᩴ ᨶᩮᩣ ᩋᨵᩥᨠᩁᨱᩴ, ᩋᨵᩥᨠᩁᨱᩴ ᨶᩮᩣ ᨠᩥᨧ᩠ᨧᩴ, ᩋᨵᩥᨠᩁᨱᨬ᩠ᨧᩮᩅ ᨠᩥᨧ᩠ᨧᨬ᩠ᨧ. ᩈᩥᨿᩣ ᨠᩥᨧ᩠ᨧᩴ ᨠᩥᨧ᩠ᨧᩣᨵᩥᨠᩁᨱᩴ, ᩈᩥᨿᩣ ᨠᩥᨧ᩠ᨧᩴ ᨶᩮᩣ ᩋᨵᩥᨠᩁᨱᩴ, ᩈᩥᨿᩣ ᩋᨵᩥᨠᩁᨱᩴ ᨶᩮᩣ ᨠᩥᨧ᩠ᨧᩴ, ᩈᩥᨿᩣ ᩋᨵᩥᨠᩁᨱᨬ᩠ᨧᩮᩅ ᨠᩥᨧ᩠ᨧᨬ᩠ᨧ.
</Paragraph>

<Paragraph number="932" book="cula">
ᨲᨲ᩠ᨳ ᨠᨲᨾᩴ ᨠᩥᨧ᩠ᨧᩴ ᨠᩥᨧ᩠ᨧᩣᨵᩥᨠᩁᨱᩴ? ᨿᩣ ᩈᩴᨥᩔ ᨠᩥᨧ᩠ᨧᨿᨲᩣ, ᨠᩁᨱᩦᨿᨲᩣ, ᩋᨸᩃᩮᩣᨠᨶᨠᨾ᩠ᨾᩴ, ᨬᨲ᩠ᨲᩥᨠᨾ᩠ᨾᩴ, ᨬᨲ᩠ᨲᩥᨴᩩᨲᩥᨿᨠᨾ᩠ᨾᩴ, ᨬᨲ᩠ᨲᩥᨧᨲᩩᨲ᩠ᨳᨠᨾ᩠ᨾᩴ—  ᩍᨴᩴ ᨠᩥᨧ᩠ᨧᩴ ᨠᩥᨧ᩠ᨧᩣᨵᩥᨠᩁᨱᩴ.
</Paragraph>

<Paragraph number="933" book="cula">
ᨲᨲ᩠ᨳ ᨠᨲᨾᩴ ᨠᩥᨧ᩠ᨧᩴ ᨶᩮᩣ ᩋᨵᩥᨠᩁᨱᩴ? ᩋᩣᨧᩁᩥᨿᨠᩥᨧ᩠ᨧᩴ, ᩏᨸᨩ᩠ᨫᩣᨿᨠᩥᨧ᩠ᨧᩴ, ᩈᨾᩣᨶᩩᨸᨩ᩠ᨫᩣᨿᨠᩥᨧ᩠ᨧᩴ, ᩈᨾᩣᨶᩣᨧᩁᩥᨿᨠᩥᨧ᩠ᨧᩴ—  ᩍᨴᩴ ᨠᩥᨧ᩠ᨧᩴ ᨶᩮᩣ ᩋᨵᩥᨠᩁᨱᩴ.
</Paragraph>

<Paragraph number="934" book="cula">
ᨲᨲ᩠ᨳ ᨠᨲᨾᩴ ᩋᨵᩥᨠᩁᨱᩴ ᨶᩮᩣ ᨠᩥᨧ᩠ᨧᩴ? ᩅᩥᩅᩤᨴᩤᨵᩥᨠᩁᨱᩴ, ᩋᨶᩩᩅᩤᨴᩤᨵᩥᨠᩁᨱᩴ, ᩋᩣᨸᨲ᩠ᨲᩣᨵᩥᨠᩁᨱᩴ—  ᩍᨴᩴ ᩋᨵᩥᨠᩁᨱᩴ ᨶᩮᩣ ᨠᩥᨧ᩠ᨧᩴ.
</Paragraph>

<Paragraph number="935" book="cula">
ᨲᨲ᩠ᨳ ᨠᨲᨾᩴ ᩋᨵᩥᨠᩁᨱᨬ᩠ᨧᩮᩅ ᨠᩥᨧ᩠ᨧᨬ᩠ᨧ? ᨠᩥᨧ᩠ᨧᩣᨵᩥᨠᩁᨱᩴ ᩋᨵᩥᨠᩁᨱᨬ᩠ᨧᩮᩅ ᨠᩥᨧ᩠ᨧᨬ᩠ᨧ.
</Paragraph>
</Division>