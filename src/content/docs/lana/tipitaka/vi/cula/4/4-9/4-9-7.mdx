---
title: "4.9.7 ᨲᩔᨸᩣᨸᩥᨿᩈᩥᨠᩣᩅᩥᨶᨿ"
tableOfContents: false
sidebar:
  order: 7
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="238" book="cula">

<Paragraph number="981" book="cula">
ᩈᩥᨿᩣ ᩋᨶᩩᩅᩤᨴᩤᨵᩥᨠᩁᨱᩴ ᨴ᩠ᩅᩮ ᩈᨾᨳᩮ ᩋᨶᩣᨣᨾ᩠ᨾ—  ᩈᨲᩥᩅᩥᨶᨿᨬ᩠ᨧ, ᩋᨾᩪᩊ᩠ᩉᩅᩥᨶᨿᨬ᩠ᨧ; ᨴ᩠ᩅᩦᩉᩥ ᩈᨾᨳᩮᩉᩥ ᩈᨾ᩠ᨾᩮᨿ᩠ᨿ—  ᩈᨾ᩠ᨾᩩᨡᩣᩅᩥᨶᨿᩮᨶ ᨧ, ᨲᩔᨸᩣᨸᩥᨿᩈᩥᨠᩣᨿ ᨧᩣᨲᩥ? ᩈᩥᨿᩣᨲᩥᩔ ᩅᨧᨶᩦᨿᩴ. ᨿᨳᩣ ᨠᨳᩴ ᩅᩥᨿ? ᩍᨵ ᨸᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩩ ᨽᩥᨠ᩠ᨡᩩᩴ ᩈᩴᨥᨾᨩ᩠ᨫᩮ ᨣᩁᩩᨠᩣᨿ ᩋᩣᨸᨲ᩠ᨲᩥᨿᩣ ᨧᩮᩣᨴᩮᨲᩥ—  ‘ᩈᩁᨲᩣᨿᩈ᩠ᨾᩣ ᩑᩅᩁᩪᨸᩥᩴ ᨣᩁᩩᨠᩴ ᩋᩣᨸᨲ᩠ᨲᩥᩴ ᩋᩣᨸᨩ᩠ᨩᩥᨲᩣ, ᨸᩣᩁᩣᨩᩥᨠᩴ ᩅᩤ ᨸᩣᩁᩣᨩᩥᨠᩈᩣᨾᨶ᩠ᨲᩴ ᩅᩤ’ᨲᩥ. ᩈᩮᩣ ᩑᩅᩴ ᩅᨴᩮᨲᩥ—  ‘ᨶ ᨡᩮᩣ ᩋᩉᩴ, ᩋᩣᩅᩩᩈᩮᩣ, ᩈᩁᩣᨾᩥ ᩑᩅᩁᩪᨸᩥᩴ ᨣᩁᩩᨠᩴ ᩋᩣᨸᨲ᩠ᨲᩥᩴ ᩋᩣᨸᨩ᩠ᨩᩥᨲᩣ, ᨸᩣᩁᩣᨩᩥᨠᩴ ᩅᩤ ᨸᩣᩁᩣᨩᩥᨠᩈᩣᨾᨶ᩠ᨲᩴ ᩅᩤ’ᨲᩥ. ᨲᨾᩮᨶᩴ ᩈᩮᩣ ᨶᩥᨻ᩠ᨻᩮᨮᩮᨶ᩠ᨲᩴ ᩋᨲᩥᩅᩮᨮᩮᨲᩥ—  ‘ᩍᩘᨥᩣᨿᩈ᩠ᨾᩣ ᩈᩣᨵᩩᨠᨾᩮᩅ ᨩᩣᨶᩣᩉᩥ, ᨿᨴᩥ ᩈᩁᩈᩥ ᩑᩅᩁᩪᨸᩥᩴ ᨣᩁᩩᨠᩴ ᩋᩣᨸᨲ᩠ᨲᩥᩴ ᩋᩣᨸᨩ᩠ᨩᩥᨲᩣ, ᨸᩣᩁᩣᨩᩥᨠᩴ ᩅᩤ ᨸᩣᩁᩣᨩᩥᨠᩈᩣᨾᨶ᩠ᨲᩴ ᩅᩤ’ᨲᩥ. ᩈᩮᩣ ᩑᩅᩴ ᩅᨴᩮᨲᩥ—  ‘ᨶ ᨡᩮᩣ ᩋᩉᩴ, ᩋᩣᩅᩩᩈᩮᩣ, ᩈᩁᩣᨾᩥ ᩑᩅᩁᩪᨸᩥᩴ ᨣᩁᩩᨠᩴ ᩋᩣᨸᨲ᩠ᨲᩥᩴ ᩋᩣᨸᨩ᩠ᨩᩥᨲᩣ, ᨸᩣᩁᩣᨩᩥᨠᩴ ᩅᩤ ᨸᩣᩁᩣᨩᩥᨠᩈᩣᨾᨶ᩠ᨲᩴ ᩅᩤ. ᩈᩁᩣᨾᩥ ᨧ ᨡᩮᩣ ᩋᩉᩴ, ᩋᩣᩅᩩᩈᩮᩣ, ᩑᩅᩁᩪᨸᩥᩴ ᩋᨸ᩠ᨸᨾᨲ᩠ᨲᩥᨠᩴ ᩋᩣᨸᨲ᩠ᨲᩥᩴ ᩋᩣᨸᨩ᩠ᨩᩥᨲᩣ’ᨲᩥ. ᨲᨾᩮᨶᩴ ᩈᩮᩣ ᨶᩥᨻ᩠ᨻᩮᨮᩮᨶ᩠ᨲᩴ ᩋᨲᩥᩅᩮᨮᩮᨲᩥ—  ‘ᩍᩘᨥᩣᨿᩈ᩠ᨾᩣ ᩈᩣᨵᩩᨠᨾᩮᩅ ᨩᩣᨶᩣᩉᩥ, ᨿᨴᩥ ᩈᩁᩈᩥ ᩑᩅᩁᩪᨸᩥᩴ ᨣᩁᩩᨠᩴ ᩋᩣᨸᨲ᩠ᨲᩥᩴ ᩋᩣᨸᨩ᩠ᨩᩥᨲᩣ, ᨸᩣᩁᩣᨩᩥᨠᩴ ᩅᩤ ᨸᩣᩁᩣᨩᩥᨠᩈᩣᨾᨶ᩠ᨲᩴ ᩅᩤ’ᨲᩥ. ᩈᩮᩣ ᩑᩅᩴ ᩅᨴᩮᨲᩥ—  ‘ᩍᨾᨬ᩠ᩉᩥ ᨶᩣᨾᩣᩉᩴ, ᩋᩣᩅᩩᩈᩮᩣ, ᩋᨸ᩠ᨸᨾᨲ᩠ᨲᩥᨠᩴ ᩋᩣᨸᨲ᩠ᨲᩥᩴ ᩋᩣᨸᨩ᩠ᨩᩥᨲ᩠ᩅᩣ ᩋᨸᩩᨭ᩠ᨮᩮᩣ ᨸᨭᩥᨩᩣᨶᩥᩔᩣᨾᩥ. ᨠᩥᩴ ᨸᨶᩣᩉᩴ ᩑᩅᩁᩪᨸᩥᩴ ᨣᩁᩩᨠᩴ ᩋᩣᨸᨲ᩠ᨲᩥᩴ ᩋᩣᨸᨩ᩠ᨩᩥᨲ᩠ᩅᩣ, ᨸᩣᩁᩣᨩᩥᨠᩴ ᩅᩤ ᨸᩣᩁᩣᨩᩥᨠᩈᩣᨾᨶ᩠ᨲᩴ ᩅᩤ, ᨸᩩᨭ᩠ᨮᩮᩣ ᨶ ᨸᨭᩥᨩᩣᨶᩥᩔᩣᨾᩦ’ᨲᩥ? ᩈᩮᩣ ᩑᩅᩴ ᩅᨴᩮᨲᩥ—  ‘ᩍᨾᨬ᩠ᩉᩥ ᨶᩣᨾ ᨲ᩠ᩅᩴ, ᩋᩣᩅᩩᩈᩮᩣ, ᩋᨸ᩠ᨸᨾᨲ᩠ᨲᩥᨠᩴ ᩋᩣᨸᨲ᩠ᨲᩥᩴ ᩋᩣᨸᨩ᩠ᨩᩥᨲ᩠ᩅᩣ ᩋᨸᩩᨭ᩠ᨮᩮᩣ ᨶ ᨸᨭᩥᨩᩣᨶᩥᩔᩈᩥ. ᨠᩥᩴ ᨸᨶ ᨲ᩠ᩅᩴ ᩑᩅᩁᩪᨸᩥᩴ ᨣᩁᩩᨠᩴ ᩋᩣᨸᨲ᩠ᨲᩥᩴ ᩋᩣᨸᨩ᩠ᨩᩥᨲ᩠ᩅᩣ, ᨸᩣᩁᩣᨩᩥᨠᩴ ᩅᩤ ᨸᩣᩁᩣᨩᩥᨠᩈᩣᨾᨶ᩠ᨲᩴ ᩅᩤ, ᩋᨸᩩᨭ᩠ᨮᩮᩣ ᨸᨭᩥᨩᩣᨶᩥᩔᩈᩥ? ᩍᩘᨥᩣᨿᩈ᩠ᨾᩣ ᩈᩣᨵᩩᨠᨾᩮᩅ ᨩᩣᨶᩣᩉᩥ, ᨿᨴᩥ ᩈᩁᩈᩥ ᩑᩅᩁᩪᨸᩥᩴ ᨣᩁᩩᨠᩴ ᩋᩣᨸᨲ᩠ᨲᩥᩴ ᩋᩣᨸᨩ᩠ᨩᩥᨲᩣ, ᨸᩣᩁᩣᨩᩥᨠᩴ ᩅᩤ ᨸᩣᩁᩣᨩᩥᨠᩈᩣᨾᨶ᩠ᨲᩴ ᩅᩤ’ᨲᩥ. ᩈᩮᩣ ᩑᩅᩴ ᩅᨴᩮᩈᩥ—  ‘ᩈᩁᩣᨾᩥ ᨡᩮᩣ ᩋᩉᩴ, ᩋᩣᩅᩩᩈᩮᩣ, ᩑᩅᩁᩪᨸᩥᩴ ᨣᩁᩩᨠᩴ ᩋᩣᨸᨲ᩠ᨲᩥᩴ ᩋᩣᨸᨩ᩠ᨩᩥᨲᩣ, ᨸᩣᩁᩣᨩᩥᨠᩴ ᩅᩤ ᨸᩣᩁᩣᨩᩥᨠᩈᩣᨾᨶ᩠ᨲᩴ ᩅᩤ. ᨴᩅᩤ ᨾᩮ ᩑᨲᩴ ᩅᩩᨲ᩠ᨲᩴ, ᩁᩅᩤ ᨾᩮ ᩑᨲᩴ ᩅᩩᨲ᩠ᨲᩴ—  ᨶᩣᩉᩴ ᨲᩴ ᩈᩁᩣᨾᩥ ᩑᩅᩁᩪᨸᩥᩴ ᨣᩁᩩᨠᩴ ᩋᩣᨸᨲ᩠ᨲᩥᩴ ᩋᩣᨸᨩ᩠ᨩᩥᨲᩣ, ᨸᩣᩁᩣᨩᩥᨠᩴ ᩅᩤ ᨸᩣᩁᩣᨩᩥᨠᩈᩣᨾᨶ᩠ᨲᩴ ᩅᩤ’ᨲᩥ. ᨲᩔ ᨡᩮᩣ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩮᩣ ᨲᩔᨸᩣᨸᩥᨿᩈᩥᨠᩣᨠᨾ᩠ᨾᩴ ᨠᩣᨲᨻ᩠ᨻᩴ. ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᨠᩣᨲᨻ᩠ᨻᩴ. ᨻ᩠ᨿᨲ᩠ᨲᩮᨶ ᨽᩥᨠ᩠ᨡᩩᨶᩣ ᨸᨭᩥᨻᩃᩮᨶ ᩈᩴᨥᩮᩣ ᨬᩣᨸᩮᨲᨻ᩠ᨻᩮᩣ—
</Paragraph>

<Paragraph number="982" book="cula">
‘ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩋᨿᩴ ᩍᨲ᩠ᨳᨶ᩠ᨶᩣᨾᩮᩣ ᨽᩥᨠ᩠ᨡᩩ ᩈᩴᨥᨾᨩ᩠ᨫᩮ ᨣᩁᩩᨠᩣᨿ ᩋᩣᨸᨲ᩠ᨲᩥᨿᩣ ᩋᨶᩩᨿᩩᨬ᩠ᨩᩥᨿᨾᩣᨶᩮᩣ ᩋᩅᨩᩣᨶᩥᨲ᩠ᩅᩣ ᨸᨭᩥᨩᩣᨶᩣᨲᩥ, ᨸᨭᩥᨩᩣᨶᩥᨲ᩠ᩅᩣ ᩋᩅᨩᩣᨶᩣᨲᩥ, ᩋᨬ᩠ᨬᩮᨶᩣᨬ᩠ᨬᩴ ᨸᨭᩥᨧᩁᨲᩥ, ᩈᨾ᩠ᨸᨩᩣᨶᨾᩩᩈᩣ ᨽᩣᩈᨲᩥ. ᨿᨴᩥ ᩈᩴᨥᩔ ᨸᨲ᩠ᨲᨠᩃᩖᩴ, ᩈᩴᨥᩮᩣ ᩍᨲ᩠ᨳᨶ᩠ᨶᩣᨾᩔ ᨽᩥᨠ᩠ᨡᩩᨶᩮᩣ ᨲᩔᨸᩣᨸᩥᨿᩈᩥᨠᩣᨠᨾ᩠ᨾᩴ ᨠᩁᩮᨿ᩠ᨿ. ᩑᩈᩣ ᨬᨲ᩠ᨲᩥ.
</Paragraph>

<Paragraph number="983" book="cula">
ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩋᨿᩴ ᩍᨲ᩠ᨳᨶ᩠ᨶᩣᨾᩮᩣ ᨽᩥᨠ᩠ᨡᩩ ᩈᩴᨥᨾᨩ᩠ᨫᩮ ᨣᩁᩩᨠᩣᨿ ᩋᩣᨸᨲ᩠ᨲᩥᨿᩣ ᩋᨶᩩᨿᩩᨬ᩠ᨩᩥᨿᨾᩣᨶᩮᩣ ᩋᩅᨩᩣᨶᩥᨲ᩠ᩅᩣ ᨸᨭᩥᨩᩣᨶᩣᨲᩥ, ᨸᨭᩥᨩᩣᨶᩥᨲ᩠ᩅᩣ ᩋᩅᨩᩣᨶᩣᨲᩥ, ᩋᨬ᩠ᨬᩮᨶᩣᨬ᩠ᨬᩴ ᨸᨭᩥᨧᩁᨲᩥ, ᩈᨾ᩠ᨸᨩᩣᨶᨾᩩᩈᩣ ᨽᩣᩈᨲᩥ. ᩈᩴᨥᩮᩣ ᩍᨲ᩠ᨳᨶ᩠ᨶᩣᨾᩔ ᨽᩥᨠ᩠ᨡᩩᨶᩮᩣ ᨲᩔᨸᩣᨸᩥᨿᩈᩥᨠᩣᨠᨾ᩠ᨾᩴ ᨠᩁᩮᩣᨲᩥ. ᨿᩔᩣᨿᩈ᩠ᨾᨲᩮᩣ ᨡᨾᨲᩥ ᩍᨲ᩠ᨳᨶ᩠ᨶᩣᨾᩔ ᨽᩥᨠ᩠ᨡᩩᨶᩮᩣ ᨲᩔᨸᩣᨸᩥᨿᩈᩥᨠᩣᨠᨾ᩠ᨾᩔ ᨠᩁᨱᩴ, ᩈᩮᩣ ᨲᩩᨱ᩠ᩉᩔ; ᨿᩔ ᨶᨠ᩠ᨡᨾᨲᩥ, ᩈᩮᩣ ᨽᩣᩈᩮᨿ᩠ᨿ.
</Paragraph>

<Paragraph number="984" book="cula">
ᨴᩩᨲᩥᨿᨾ᩠ᨸᩥ ᩑᨲᨾᨲ᩠ᨳᩴ ᩅᨴᩤᨾᩥ …ᨸᩮ…  ᨲᨲᩥᨿᨾ᩠ᨸᩥ ᩑᨲᨾᨲ᩠ᨳᩴ ᩅᨴᩤᨾᩥ …ᨸᩮ… .
</Paragraph>

<Paragraph number="985" book="cula">
ᨠᨲᩴ ᩈᩴᨥᩮᨶ ᩍᨲ᩠ᨳᨶ᩠ᨶᩣᨾᩔ ᨽᩥᨠ᩠ᨡᩩᨶᩮᩣ ᨲᩔᨸᩣᨸᩥᨿᩈᩥᨠᩣᨠᨾ᩠ᨾᩴ. ᨡᨾᨲᩥ ᩈᩴᨥᩔ, ᨲᩈ᩠ᨾᩣ ᨲᩩᨱ᩠ᩉᩦ, ᩑᩅᨾᩮᨲᩴ ᨵᩤᩁᨿᩣᨾᩦ’ᨲᩥ.
</Paragraph>

<Paragraph number="986" book="cula">
ᩍᨴᩴ ᩅᩩᨧ᩠ᨧᨲᩥ, ᨽᩥᨠ᩠ᨡᩅᩮ, ᩋᨵᩥᨠᩁᨱᩴ ᩅᩪᨸᩈᨶ᩠ᨲᩴ. ᨠᩮᨶ ᩅᩪᨸᩈᨶ᩠ᨲᩴ? ᩈᨾ᩠ᨾᩩᨡᩣᩅᩥᨶᨿᩮᨶ ᨧ, ᨲᩔᨸᩣᨸᩥᨿᩈᩥᨠᩣᨿ ᨧ. ᨠᩥᨬ᩠ᨧ ᨲᨲ᩠ᨳ ᩈᨾ᩠ᨾᩩᨡᩣᩅᩥᨶᨿᩈ᩠ᨾᩥᩴ? ᩈᩴᨥᩈᨾ᩠ᨾᩩᨡᨲᩣ, ᨵᨾ᩠ᨾᩈᨾ᩠ᨾᩩᨡᨲᩣ, ᩅᩥᨶᨿᩈᨾ᩠ᨾᩩᨡᨲᩣ …ᨸᩮ…  ᨠᩣ ᨧ ᨲᨲ᩠ᨳ ᨲᩔᨸᩣᨸᩥᨿᩈᩥᨠᩣᨿ? ᨿᩣ ᨲᩔᨸᩣᨸᩥᨿᩈᩥᨠᩣᨠᨾ᩠ᨾᩔ ᨠᩥᩁᩥᨿᩣ ᨠᩁᨱᩴ ᩏᨸᨣᨾᨶᩴ ᩋᨩ᩠ᨫᩩᨸᨣᨾᨶᩴ ᩋᨵᩥᩅᩤᩈᨶᩣ ᩋᨸ᩠ᨸᨭᩥᨠ᩠ᨠᩮᩣᩈᨶᩣ—  ᩋᨿᩴ ᨲᨲ᩠ᨳ ᨲᩔᨸᩣᨸᩥᨿᩈᩥᨠᩣᨿ. ᩑᩅᩴ ᩅᩪᨸᩈᨶ᩠ᨲᨬ᩠ᨧᩮ, ᨽᩥᨠ᩠ᨡᩅᩮ, ᩋᨵᩥᨠᩁᨱᩴ ᨠᩣᩁᨠᩮᩣ ᩏᨠ᩠ᨠᩮᩣᨭᩮᨲᩥ, ᩏᨠ᩠ᨠᩮᩣᨭᨶᨠᩴ ᨸᩣᨧᩥᨲ᩠ᨲᩥᨿᩴ; ᨨᨶ᩠ᨴᨴᩤᨿᨠᩮᩣ ᨡᩦᨿᨲᩥ, ᨡᩦᨿᨶᨠᩴ ᨸᩣᨧᩥᨲ᩠ᨲᩥᨿᩴ.
</Paragraph>
</Division>