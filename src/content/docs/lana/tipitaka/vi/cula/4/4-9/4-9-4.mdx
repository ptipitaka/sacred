---
title: "4.9.4 ᨲᩥᩅᩥᨵᩈᩃᩣᨠᨣ᩠ᨣᩤᩉ"
tableOfContents: false
sidebar:
  order: 4
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="235" book="cula">

<Paragraph number="960" book="cula">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩈᩣᩅᨲ᩠ᨳᩥᨿᩣ ᩑᩅᩴ ᨩᩣᨲᩴ ᩑᩅᩴ ᩈᨾᩩᨸ᩠ᨸᨶ᩠ᨶᩴ ᩋᨵᩥᨠᩁᨱᩴ ᩉᩮᩣᨲᩥ. ᩋᨳ ᨡᩮᩣ ᨲᩮ ᨽᩥᨠ᩠ᨡᩪ—  ᩋᩈᨶ᩠ᨲᩩᨭ᩠ᨮᩣ ᩈᩣᩅᨲ᩠ᨳᩥᨿᩣ ᩈᩴᨥᩔ ᩋᨵᩥᨠᩁᨱᩅᩪᨸᩈᨾᨶᩮᨶ—  ᩋᩔᩮᩣᩈᩩᩴ ᨡᩮᩣ ᩋᨾᩩᨠᩈ᩠ᨾᩥᩴ ᨠᩥᩁ ᩋᩣᩅᩤᩈᩮ ᩈᨾ᩠ᨻᩉᩩᩃᩣ ᨳᩮᩁᩣ ᩅᩥᩉᩁᨶ᩠ᨲᩥ ᨻᩉᩩᩔᩩᨲᩣ ᩋᩣᨣᨲᩣᨣᨾᩣ ᨵᨾ᩠ᨾᨵᩁᩣ ᩅᩥᨶᨿᨵᩁᩣ ᨾᩣᨲᩥᨠᩣᨵᩁᩣ ᨸᨱ᩠ᨯᩥᨲᩣ ᩅᩥᨿᨲ᩠ᨲᩣ ᨾᩮᨵᩤᩅᩥᨶᩮᩣ ᩃᨩ᩠ᨩᩥᨶᩮᩣ ᨠᩩᨠ᩠ᨠᩩᨧ᩠ᨧᨠᩣ ᩈᩥᨠ᩠ᨡᩣᨠᩣᨾᩣ. ᨲᩮ ᨧᩮ ᨳᩮᩁᩣ ᩍᨾᩴ ᩋᨵᩥᨠᩁᨱᩴ ᩅᩪᨸᩈᨾᩮᨿ᩠ᨿᩩᩴ ᨵᨾ᩠ᨾᩮᨶ ᩅᩥᨶᨿᩮᨶ ᩈᨲ᩠ᨳᩩᩈᩣᩈᨶᩮᨶ, ᩑᩅᨾᩥᨴᩴ ᩋᨵᩥᨠᩁᨱᩴ ᩈᩩᩅᩪᨸᩈᨶ᩠ᨲᩴ ᩋᩔᩣᨲᩥ. ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᨲᩴ ᩋᩣᩅᩤᩈᩴ ᨣᨶ᩠ᨲ᩠ᩅᩣ ᨲᩮ ᨳᩮᩁᩮ ᩑᨲᨴᩅᩮᩤᨧᩩᩴ—  “ᩍᨴᩴ, ᨽᨶ᩠ᨲᩮ, ᩋᨵᩥᨠᩁᨱᩴ ᩑᩅᩴ ᨩᩣᨲᩴ, ᩑᩅᩴ ᩈᨾᩩᨸ᩠ᨸᨶ᩠ᨶᩴ. ᩈᩣᨵᩩ, ᨽᨶ᩠ᨲᩮ, ᨳᩮᩁᩣ ᩍᨾᩴ ᩋᨵᩥᨠᩁᨱᩴ ᩅᩪᨸᩈᨾᩮᨶ᩠ᨲᩩ ᨵᨾ᩠ᨾᩮᨶ ᩅᩥᨶᨿᩮᨶ ᩈᨲ᩠ᨳᩩᩈᩣᩈᨶᩮᨶ, ᨿᨳᨿᩥᨴᩴ ᩋᨵᩥᨠᩁᨱᩴ ᩈᩩᩅᩪᨸᩈᨶ᩠ᨲᩴ ᩋᩔᩣ”ᨲᩥ. ᩋᨳ ᨡᩮᩣ ᨲᩮ ᨳᩮᩁᩣ—  ᨿᨳᩣ ᩈᩣᩅᨲ᩠ᨳᩥᨿᩣ ᩈᩴᨥᩮᨶ ᩋᨵᩥᨠᩁᨱᩴ ᩅᩪᨸᩈᨾᩥᨲᩴ ᨲᨳᩣ ᩈᩩᩅᩪᨸᩈᨶ᩠ᨲᨶ᩠ᨲᩥ—  ᨲᨳᩣ ᨲᩴ ᩋᨵᩥᨠᩁᨱᩴ ᩅᩪᨸᩈᨾᩮᩈᩩᩴ.
</Paragraph>

<Paragraph number="961" book="cula">
ᩋᨳ ᨡᩮᩣ ᨲᩮ ᨽᩥᨠ᩠ᨡᩪ—  ᩋᩈᨶ᩠ᨲᩩᨭ᩠ᨮᩣ ᩈᩣᩅᨲ᩠ᨳᩥᨿᩣ ᩈᩴᨥᩔ ᩋᨵᩥᨠᩁᨱᩅᩪᨸᩈᨾᨶᩮᨶ, ᩋᩈᨶ᩠ᨲᩩᨭ᩠ᨮᩣ ᩈᨾ᩠ᨻᩉᩩᩃᩣᨶᩴ ᨳᩮᩁᩣᨶᩴ ᩋᨵᩥᨠᩁᨱᩅᩪᨸᩈᨾᨶᩮᨶ—  ᩋᩔᩮᩣᩈᩩᩴ ᨡᩮᩣ ᩋᨾᩩᨠᩈ᩠ᨾᩥᩴ ᨠᩥᩁ ᩋᩣᩅᩤᩈᩮ ᨲᨿᩮᩣ ᨳᩮᩁᩣ ᩅᩥᩉᩁᨶ᩠ᨲᩥ …ᨸᩮ…  ᨴ᩠ᩅᩮ ᨳᩮᩁᩣ ᩅᩥᩉᩁᨶ᩠ᨲᩥ …ᨸᩮ…  ᩑᨠᩮᩣ ᨳᩮᩁᩮᩣ ᩅᩥᩉᩁᨲᩥ ᨻᩉᩩᩔᩩᨲᩮᩣ ᩋᩣᨣᨲᩣᨣᨾᩮᩣ ᨵᨾ᩠ᨾᨵᩁᩮᩣ ᩅᩥᨶᨿᨵᩁᩮᩣ ᨾᩣᨲᩥᨠᩣᨵᩁᩮᩣ ᨸᨱ᩠ᨯᩥᨲᩮᩣ ᩅᩥᨿᨲ᩠ᨲᩮᩣ ᨾᩮᨵᩤᩅᩦ ᩃᨩ᩠ᨩᩦ ᨠᩩᨠ᩠ᨠᩩᨧ᩠ᨧᨠᩮᩣ ᩈᩥᨠ᩠ᨡᩣᨠᩣᨾᩮᩣ. ᩈᩮᩣ ᨧᩮ ᨳᩮᩁᩮᩣ ᩍᨾᩴ ᩋᨵᩥᨠᩁᨱᩴ ᩅᩪᨸᩈᨾᩮᨿ᩠ᨿ ᨵᨾ᩠ᨾᩮᨶ ᩅᩥᨶᨿᩮᨶ ᩈᨲ᩠ᨳᩩᩈᩣᩈᨶᩮᨶ, ᩑᩅᨾᩥᨴᩴ ᩋᨵᩥᨠᩁᨱᩴ ᩈᩩᩅᩪᨸᩈᨶ᩠ᨲᩴ ᩋᩔᩣᨲᩥ. ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᨲᩴ ᩋᩣᩅᩤᩈᩴ ᨣᨶ᩠ᨲ᩠ᩅᩣ ᨲᩴ ᨳᩮᩁᩴ ᩑᨲᨴᩅᩮᩤᨧᩩᩴ—  “ᩍᨴᩴ, ᨽᨶ᩠ᨲᩮ, ᩋᨵᩥᨠᩁᨱᩴ ᩑᩅᩴ ᨩᩣᨲᩴ, ᩑᩅᩴ ᩈᨾᩩᨸ᩠ᨸᨶ᩠ᨶᩴ. ᩈᩣᨵᩩ, ᨽᨶ᩠ᨲᩮ, ᨳᩮᩁᩮᩣ ᩍᨾᩴ ᩋᨵᩥᨠᩁᨱᩴ ᩅᩪᨸᩈᨾᩮᨲᩩ ᨵᨾ᩠ᨾᩮᨶ ᩅᩥᨶᨿᩮᨶ ᩈᨲ᩠ᨳᩩᩈᩣᩈᨶᩮᨶ, ᨿᨳᨿᩥᨴᩴ ᩋᨵᩥᨠᩁᨱᩴ ᩈᩩᩅᩪᨸᩈᨶ᩠ᨲᩴ ᩋᩔᩣ”ᨲᩥ. ᩋᨳ ᨡᩮᩣ ᩈᩮᩣ ᨳᩮᩁᩮᩣ—  ᨿᨳᩣ ᩈᩣᩅᨲ᩠ᨳᩥᨿᩣ ᩈᩴᨥᩮᨶ ᩋᨵᩥᨠᩁᨱᩴ ᩅᩪᨸᩈᨾᩥᨲᩴ, ᨿᨳᩣ ᩈᨾ᩠ᨻᩉᩩᩃᩮᩉᩥ ᨳᩮᩁᩮᩉᩥ ᩋᨵᩥᨠᩁᨱᩴ ᩅᩪᨸᩈᨾᩥᨲᩴ, ᨿᨳᩣ ᨲᩦᩉᩥ ᨳᩮᩁᩮᩉᩥ ᩋᨵᩥᨠᩁᨱᩴ ᩅᩪᨸᩈᨾᩥᨲᩴ, ᨿᨳᩣ ᨴ᩠ᩅᩦᩉᩥ ᨳᩮᩁᩮᩉᩥ ᩋᨵᩥᨠᩁᨱᩴ ᩅᩪᨸᩈᨾᩥᨲᩴ, ᨲᨳᩣ ᩈᩩᩅᩪᨸᩈᨶ᩠ᨲᨶ᩠ᨲᩥ—  ᨲᨳᩣ ᨲᩴ ᩋᨵᩥᨠᩁᨱᩴ ᩅᩪᨸᩈᨾᩮᩈᩥ.
</Paragraph>

<Paragraph number="962" book="cula">
ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᩋᩈᨶ᩠ᨲᩩᨭ᩠ᨮᩣ ᩈᩣᩅᨲ᩠ᨳᩥᨿᩣ ᩈᩴᨥᩔ ᩋᨵᩥᨠᩁᨱᩅᩪᨸᩈᨾᨶᩮᨶ, ᩋᩈᨶ᩠ᨲᩩᨭ᩠ᨮᩣ ᩈᨾ᩠ᨻᩉᩩᩃᩣᨶᩴ ᨳᩮᩁᩣᨶᩴ ᩋᨵᩥᨠᩁᨱᩅᩪᨸᩈᨾᨶᩮᨶ, ᩋᩈᨶ᩠ᨲᩩᨭ᩠ᨮᩣ ᨲᩥᨱ᩠ᨱᩴ ᨳᩮᩁᩣᨶᩴ ᩋᨵᩥᨠᩁᨱᩅᩪᨸᩈᨾᨶᩮᨶ, ᩋᩈᨶ᩠ᨲᩩᨭ᩠ᨮᩣ ᨴ᩠ᩅᩥᨶ᩠ᨶᩴ ᨳᩮᩁᩣᨶᩴ ᩋᨵᩥᨠᩁᨱᩅᩪᨸᩈᨾᨶᩮᨶ, ᩋᩈᨶ᩠ᨲᩩᨭ᩠ᨮᩣ ᩑᨠᩔ ᨳᩮᩁᩔ ᩋᨵᩥᨠᩁᨱᩅᩪᨸᩈᨾᨶᩮᨶ, ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥᩴᩈᩩ, ᩏᨸᩈᩘᨠᨾᩥᨲ᩠ᩅᩣ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ …ᨸᩮ…
</Paragraph>

<Paragraph number="963" book="cula">
“ᨶᩥᩉᨲᨾᩮᨲᩴ, ᨽᩥᨠ᩠ᨡᩅᩮ, ᩋᨵᩥᨠᩁᨱᩴ ᩈᨶ᩠ᨲᩴ ᩅᩪᨸᩈᨶ᩠ᨲᩴ ᩈᩩᩅᩪᨸᩈᨶ᩠ᨲᩴ. ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨲᩮᩈᩴ ᨽᩥᨠ᩠ᨡᩪᨶᩴ ᩈᨬ᩠ᨬᨲ᩠ᨲᩥᨿᩣ ᨲᨿᩮᩣ ᩈᩃᩣᨠᨣ᩠ᨣᩤᩉᩮ—  ᨣᩪᩊ᩠ᩉᨠᩴ, ᩈᨠᨱ᩠ᨱᨩᨸ᩠ᨸᨠᩴ, ᩅᩥᩅᨭᨠᩴ.
</Paragraph>

<Paragraph number="964" book="cula">
ᨠᨳᨬ᩠ᨧ, ᨽᩥᨠ᩠ᨡᩅᩮ, ᨣᩪᩊ᩠ᩉᨠᩮᩣ ᩈᩃᩣᨠᨣ᩠ᨣᩤᩉᩮᩣ ᩉᩮᩣᨲᩥ? ᨲᩮᨶ ᩈᩃᩣᨠᨣ᩠ᨣᩤᩉᩣᨸᨠᩮᨶ ᨽᩥᨠ᩠ᨡᩩᨶᩣ ᩈᩃᩣᨠᩣᨿᩮᩣ ᩅᨱ᩠ᨱᩣᩅᨱ᩠ᨱᩣᨿᩮᩣ ᨠᨲ᩠ᩅᩣ ᩑᨠᨾᩮᨠᩮᩣ ᨽᩥᨠ᩠ᨡᩩ ᩏᨸᩈᩘᨠᨾᩥᨲ᩠ᩅᩣ ᩑᩅᨾᩔ ᩅᨧᨶᩦᨿᩮᩣ—  ‘ᩋᨿᩴ ᩑᩅᩴᩅᩤᨴᩥᩔ ᩈᩃᩣᨠᩣ, ᩋᨿᩴ ᩑᩅᩴᩅᩤᨴᩥᩔ ᩈᩃᩣᨠᩣ. ᨿᩴ ᩍᨧ᩠ᨨᩈᩥ ᨲᩴ ᨣᨱ᩠ᩉᩣᩉᩦ’ᨲᩥ. ᨣᩉᩥᨲᩮ ᩅᨲ᩠ᨲᨻ᩠ᨻᩮᩣ—  ‘ᨾᩣ ᨧ ᨠᩔᨧᩥ ᨴᩔᩮᩉᩦ’ᨲᩥ. ᩈᨧᩮ ᨩᩣᨶᩣᨲᩥ—  ᩋᨵᨾ᩠ᨾᩅᩤᨴᩦ ᨻᩉᩩᨲᩁᩣᨲᩥ, ᨴᩩᨣ᩠ᨣᩉᩮᩣᨲᩥ, ᨸᨧ᩠ᨧᩩᨠ᩠ᨠᨯ᩠ᨰᩥᨲᨻ᩠ᨻᩴ. ᩈᨧᩮ ᨩᩣᨶᩣᨲᩥ—  ᨵᨾ᩠ᨾᩅᩤᨴᩦ ᨻᩉᩩᨲᩁᩣᨲᩥ, ᩈᩩᨣ᩠ᨣᩉᩮᩣᨲᩥ, ᩈᩣᩅᩮᨲᨻ᩠ᨻᩴ. ᩑᩅᩴ ᨡᩮᩣ, ᨽᩥᨠ᩠ᨡᩅᩮ, ᨣᩪᩊ᩠ᩉᨠᩮᩣ ᩈᩃᩣᨠᨣ᩠ᨣᩤᩉᩮᩣ ᩉᩮᩣᨲᩥ.
</Paragraph>

<Paragraph number="965" book="cula">
ᨠᨳᨬ᩠ᨧ, ᨽᩥᨠ᩠ᨡᩅᩮ, ᩈᨠᨱ᩠ᨱᨩᨸ᩠ᨸᨠᩮᩣ ᩈᩃᩣᨠᨣ᩠ᨣᩤᩉᩮᩣ ᩉᩮᩣᨲᩥ? ᨲᩮᨶ ᩈᩃᩣᨠᨣ᩠ᨣᩤᩉᩣᨸᨠᩮᨶ ᨽᩥᨠ᩠ᨡᩩᨶᩣ ᩑᨠᨾᩮᨠᩔ ᨽᩥᨠ᩠ᨡᩩᨶᩮᩣ ᩏᨸᨠᨱ᩠ᨱᨠᩮ ᩋᩣᩁᩮᩣᨧᩮᨲᨻ᩠ᨻᩴ—  ‘ᩋᨿᩴ ᩑᩅᩴᩅᩤᨴᩥᩔ ᩈᩃᩣᨠᩣ, ᩋᨿᩴ ᩑᩅᩴᩅᩤᨴᩥᩔ ᩈᩃᩣᨠᩣ. ᨿᩴ ᩍᨧ᩠ᨨᩈᩥ ᨲᩴ ᨣᨱ᩠ᩉᩣᩉᩦ’ᨲᩥ. ᨣᩉᩥᨲᩮ ᩅᨲ᩠ᨲᨻ᩠ᨻᩮᩣ—  ‘ᨾᩣ ᨧ ᨠᩔᨧᩥ ᩋᩣᩁᩮᩣᨧᩮᩉᩦ’ᨲᩥ. ᩈᨧᩮ ᨩᩣᨶᩣᨲᩥ—  ᩋᨵᨾ᩠ᨾᩅᩤᨴᩦ ᨻᩉᩩᨲᩁᩣᨲᩥ, ᨴᩩᨣ᩠ᨣᩉᩮᩣᨲᩥ, ᨸᨧ᩠ᨧᩩᨠ᩠ᨠᨯ᩠ᨰᩥᨲᨻ᩠ᨻᩴ. ᩈᨧᩮ ᨩᩣᨶᩣᨲᩥ—  ᨵᨾ᩠ᨾᩅᩤᨴᩦ ᨻᩉᩩᨲᩁᩣᨲᩥ, ᩈᩩᨣ᩠ᨣᩉᩮᩣᨲᩥ, ᩈᩣᩅᩮᨲᨻ᩠ᨻᩴ. ᩑᩅᩴ ᨡᩮᩣ, ᨽᩥᨠ᩠ᨡᩅᩮ, ᩈᨠᨱ᩠ᨱᨩᨸ᩠ᨸᨠᩮᩣ ᩈᩃᩣᨠᨣ᩠ᨣᩤᩉᩮᩣ ᩉᩮᩣᨲᩥ.
</Paragraph>

<Paragraph number="966" book="cula">
ᨠᨳᨬ᩠ᨧ, ᨽᩥᨠ᩠ᨡᩅᩮ, ᩅᩥᩅᨭᨠᩮᩣ ᩈᩃᩣᨠᨣ᩠ᨣᩤᩉᩮᩣ ᩉᩮᩣᨲᩥ? ᩈᨧᩮ ᨩᩣᨶᩣᨲᩥ—  ᨵᨾ᩠ᨾᩅᩤᨴᩦ ᨻᩉᩩᨲᩁᩣᨲᩥ, ᩅᩥᩔᨭ᩠ᨮᩮᨶᩮᩅ ᩅᩥᩅᨭᩮᨶ ᨣᩤᩉᩮᨲᨻ᩠ᨻᩮᩣ. ᩑᩅᩴ ᨡᩮᩣ, ᨽᩥᨠ᩠ᨡᩅᩮ, ᩅᩥᩅᨭᨠᩮᩣ ᩈᩃᩣᨠᨣ᩠ᨣᩤᩉᩮᩣ ᩉᩮᩣᨲᩥ. ᩍᨾᩮ ᨡᩮᩣ, ᨽᩥᨠ᩠ᨡᩅᩮ, ᨲᨿᩮᩣ ᩈᩃᩣᨠᨣ᩠ᨣᩤᩉᩣ”ᨲᩥ.
</Paragraph>
</Division>