---
title: "1.1.2.2 ᩅᩥᨶᩦᨲᩅᨲ᩠ᨳᩩ"
tableOfContents: false
sidebar:
  order: 2
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="132" book="para">

<Paragraph number="292" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᩁᨩᨠᨲ᩠ᨳᩁᨱᩴ ᨣᨶ᩠ᨲ᩠ᩅᩣ ᩁᨩᨠᨽᨱ᩠ᨯᩥᨠᩴ ᩋᩅᩉᩁᩥᩴᩈᩩ. ᨲᩮᩈᩴ ᨠᩩᨠ᩠ᨠᩩᨧ᩠ᨧᩴ ᩋᩉᩮᩣᩈᩥ—  “ᨽᨣᩅᨲᩣ ᩈᩥᨠ᩠ᨡᩣᨸᨴᩴ ᨸᨬ᩠ᨬᨲ᩠ᨲᩴ. ᨠᨧ᩠ᨧᩥ ᨶᩩ ᨡᩮᩣ ᨾᨿᩴ ᨸᩣᩁᩣᨩᩥᨠᩴ ᩋᩣᨸᨲ᩠ᨲᩥᩴ ᩋᩣᨸᨶ᩠ᨶᩣ”ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᩣᨸᨲ᩠ᨲᩥᩴ ᨲᩩᨾ᩠ᩉᩮ, ᨽᩥᨠ᩠ᨡᩅᩮ, ᩋᩣᨸᨶ᩠ᨶᩣ ᨸᩣᩁᩣᨩᩥᨠᨶ᩺”ᨲᩥ. (1)
</Paragraph>

<Paragraph number="293" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᩁᨩᨠᨲ᩠ᨳᩁᨱᩴ ᨣᨶ᩠ᨲ᩠ᩅᩣ ᨾᩉᨣ᩠ᨥᩴ ᨴᩩᩔᩴ ᨸᩔᩥᨲ᩠ᩅᩣ ᨳᩮᨿ᩠ᨿᨧᩥᨲ᩠ᨲᩴ ᩏᨸ᩠ᨸᩣᨴᩮᩈᩥ. ᨲᩔ ᨠᩩᨠ᩠ᨠᩩᨧ᩠ᨧᩴ ᩋᩉᩮᩣᩈᩥ—  “ᨽᨣᩅᨲᩣ ᩈᩥᨠ᩠ᨡᩣᨸᨴᩴ ᨸᨬ᩠ᨬᨲ᩠ᨲᩴ, ᨠᨧ᩠ᨧᩥ ᨶᩩ ᨡᩮᩣ ᩋᩉᩴ ᨸᩣᩁᩣᨩᩥᨠᩴ ᩋᩣᨸᨲ᩠ᨲᩥᩴ ᩋᩣᨸᨶ᩠ᨶᩮᩣ”ᨲᩥ? ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩥ. “ᩋᨶᩣᨸᨲ᩠ᨲᩥ, ᨽᩥᨠ᩠ᨡᩩ, ᨧᩥᨲ᩠ᨲᩩᨸ᩠ᨸᩣᨴᩮ”ᨲᩥ. (2)
</Paragraph>

<Paragraph number="294" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᩁᨩᨠᨲ᩠ᨳᩁᨱᩴ ᨣᨶ᩠ᨲ᩠ᩅᩣ ᨾᩉᨣ᩠ᨥᩴ ᨴᩩᩔᩴ ᨸᩔᩥᨲ᩠ᩅᩣ ᨳᩮᨿ᩠ᨿᨧᩥᨲ᩠ᨲᩮᩣ ᩋᩣᨾᩈᩥ. ᨲᩔ ᨠᩩᨠ᩠ᨠᩩᨧ᩠ᨧᩴ ᩋᩉᩮᩣᩈᩥ …ᨸᩮ…  “ᩋᨶᩣᨸᨲ᩠ᨲᩥ, ᨽᩥᨠ᩠ᨡᩩ, ᨸᩣᩁᩣᨩᩥᨠᩔ. ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ. (3)
</Paragraph>

<Paragraph number="295" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᩁᨩᨠᨲ᩠ᨳᩁᨱᩴ ᨣᨶ᩠ᨲ᩠ᩅᩣ ᨾᩉᨣ᩠ᨥᩴ ᨴᩩᩔᩴ ᨸᩔᩥᨲ᩠ᩅᩣ ᨳᩮᨿ᩠ᨿᨧᩥᨲ᩠ᨲᩮᩣ ᨹᨶ᩠ᨴᩣᨸᩮᩈᩥ. ᨲᩔ ᨠᩩᨠ᩠ᨠᩩᨧ᩠ᨧᩴ ᩋᩉᩮᩣᩈᩥ …ᨸᩮ…  “ᩋᨶᩣᨸᨲ᩠ᨲᩥ, ᨽᩥᨠ᩠ᨡᩩ, ᨸᩣᩁᩣᨩᩥᨠᩔ. ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔᩣ”ᨲᩥ. (4)
</Paragraph>

<Paragraph number="296" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᩁᨩᨠᨲ᩠ᨳᩁᨱᩴ ᨣᨶ᩠ᨲ᩠ᩅᩣ ᨾᩉᨣ᩠ᨥᩴ ᨴᩩᩔᩴ ᨸᩔᩥᨲ᩠ᩅᩣ ᨳᩮᨿ᩠ᨿᨧᩥᨲ᩠ᨲᩮᩣ ᨮᩣᨶᩣ ᨧᩣᩅᩮᩈᩥ. ᨲᩔ ᨠᩩᨠ᩠ᨠᩩᨧ᩠ᨧᩴ ᩋᩉᩮᩣᩈᩥ …ᨸᩮ…  “ᩋᩣᨸᨲ᩠ᨲᩥᩴ ᨲ᩠ᩅᩴ, ᨽᩥᨠ᩠ᨡᩩ, ᩋᩣᨸᨶ᩠ᨶᩮᩣ ᨸᩣᩁᩣᨩᩥᨠᨶ᩺”ᨲᩥ. (5)
</Paragraph>

</Division>
<Division number="133" book="para">

<Paragraph number="297" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨸᩥᨱ᩠ᨯᨧᩣᩁᩥᨠᩮᩣ ᨽᩥᨠ᩠ᨡᩩ ᨾᩉᨣ᩠ᨥᩴ ᩏᨲ᩠ᨲᩁᨲ᩠ᨳᩁᨱᩴ ᨸᩔᩥᨲ᩠ᩅᩣ ᨳᩮᨿ᩠ᨿᨧᩥᨲ᩠ᨲᩴ ᩏᨸ᩠ᨸᩣᨴᩮᩈᩥ …ᨸᩮ…  ᨳᩮᨿ᩠ᨿᨧᩥᨲ᩠ᨲᩮᩣ ᩋᩣᨾᩈᩥ …ᨸᩮ…  ᨳᩮᨿ᩠ᨿᨧᩥᨲ᩠ᨲᩮᩣ ᨹᨶ᩠ᨴᩣᨸᩮᩈᩥ …ᨸᩮ…  ᨳᩮᨿ᩠ᨿᨧᩥᨲ᩠ᨲᩮᩣ ᨮᩣᨶᩣ ᨧᩣᩅᩮᩈᩥ. ᨲᩔ ᨠᩩᨠ᩠ᨠᩩᨧ᩠ᨧᩴ ᩋᩉᩮᩣᩈᩥ …ᨸᩮ…  “ᩋᩣᨸᨲ᩠ᨲᩥᩴ ᨲ᩠ᩅᩴ, ᨽᩥᨠ᩠ᨡᩩ, ᩋᩣᨸᨶ᩠ᨶᩮᩣ ᨸᩣᩁᩣᨩᩥᨠᨶ᩺”ᨲᩥ. (6–9)
</Paragraph>

</Division>
<Division number="134" book="para">

<Paragraph number="298" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᨴᩥᩅᩤ ᨽᨱ᩠ᨯᩴ ᨸᩔᩥᨲ᩠ᩅᩣ ᨶᩥᨾᩥᨲ᩠ᨲᩴ ᩋᨠᩣᩈᩥ—  “ᩁᨲ᩠ᨲᩥᩴ ᩋᩅᩉᩁᩥᩔᩣᨾᩦ”ᨲᩥ. ᩈᩮᩣ ᨲᩴ ᨾᨬ᩠ᨬᨾᩣᨶᩮᩣ ᨲᩴ ᩋᩅᩉᩁᩥ …ᨸᩮ…  ᨲᩴ ᨾᨬ᩠ᨬᨾᩣᨶᩮᩣ ᩋᨬ᩠ᨬᩴ ᩋᩅᩉᩁᩥ …ᨸᩮ…  ᩋᨬ᩠ᨬᩴ ᨾᨬ᩠ᨬᨾᩣᨶᩮᩣ ᨲᩴ ᩋᩅᩉᩁᩥ …ᨸᩮ…  ᩋᨬ᩠ᨬᩴ ᨾᨬ᩠ᨬᨾᩣᨶᩮᩣ ᩋᨬ᩠ᨬᩴ ᩋᩅᩉᩁᩥ. ᨲᩔ ᨠᩩᨠ᩠ᨠᩩᨧ᩠ᨧᩴ ᩋᩉᩮᩣᩈᩥ …ᨸᩮ…  “ᩋᩣᨸᨲ᩠ᨲᩥᩴ ᨲ᩠ᩅᩴ, ᨽᩥᨠ᩠ᨡᩩ, ᩋᩣᨸᨶ᩠ᨶᩮᩣ ᨸᩣᩁᩣᨩᩥᨠᨶ᩺”ᨲᩥ. (10–13)
</Paragraph>

<Paragraph number="299" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᨴᩥᩅᩤ ᨽᨱ᩠ᨯᩴ ᨸᩔᩥᨲ᩠ᩅᩣ ᨶᩥᨾᩥᨲ᩠ᨲᩴ ᩋᨠᩣᩈᩥ—  “ᩁᨲ᩠ᨲᩥᩴ ᩋᩅᩉᩁᩥᩔᩣᨾᩦ”ᨲᩥ. ᩈᩮᩣ ᨲᩴ ᨾᨬ᩠ᨬᨾᩣᨶᩮᩣ ᩋᨲ᩠ᨲᨶᩮᩣ ᨽᨱ᩠ᨯᩴ ᩋᩅᩉᩁᩥ. ᨲᩔ ᨠᩩᨠ᩠ᨠᩩᨧ᩠ᨧᩴ ᩋᩉᩮᩣᩈᩥ …ᨸᩮ…  “ᩋᨶᩣᨸᨲ᩠ᨲᩥ, ᨽᩥᨠ᩠ᨡᩩ, ᨸᩣᩁᩣᨩᩥᨠᩔ. ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ. (14)
</Paragraph>

<Paragraph number="300" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᩋᨬ᩠ᨬᩔ ᨽᨱ᩠ᨯᩴ ᩉᩁᨶ᩠ᨲᩮᩣ ᩈᩦᩈᩮ ᨽᩣᩁᩴ ᨳᩮᨿ᩠ᨿᨧᩥᨲ᩠ᨲᩮᩣ ᩋᩣᨾᩈᩥ …ᨸᩮ…  ᨳᩮᨿ᩠ᨿᨧᩥᨲ᩠ᨲᩮᩣ ᨹᨶ᩠ᨴᩣᨸᩮᩈᩥ …ᨸᩮ…  ᨳᩮᨿ᩠ᨿᨧᩥᨲ᩠ᨲᩮᩣ ᨡᨶ᩠ᨵᩴ ᩒᩁᩮᩣᨸᩮᩈᩥ …ᨸᩮ…  ᨡᨶ᩠ᨵᩮ ᨽᩣᩁᩴ ᨳᩮᨿ᩠ᨿᨧᩥᨲ᩠ᨲᩮᩣ ᩋᩣᨾᩈᩥ …ᨸᩮ…  ᨳᩮᨿ᩠ᨿᨧᩥᨲ᩠ᨲᩮᩣ ᨹᨶ᩠ᨴᩣᨸᩮᩈᩥ …ᨸᩮ…  ᨳᩮᨿ᩠ᨿᨧᩥᨲ᩠ᨲᩮᩣ ᨠᨭᩥᩴ ᩒᩁᩮᩣᨸᩮᩈᩥ …ᨸᩮ…  ᨠᨭᩥᨿᩣ ᨽᩣᩁᩴ ᨳᩮᨿ᩠ᨿᨧᩥᨲ᩠ᨲᩮᩣ ᩋᩣᨾᩈᩥ …ᨸᩮ…  ᨳᩮᨿ᩠ᨿᨧᩥᨲ᩠ᨲᩮᩣ ᨹᨶ᩠ᨴᩣᨸᩮᩈᩥ …ᨸᩮ…  ᨳᩮᨿ᩠ᨿᨧᩥᨲ᩠ᨲᩮᩣ ᩉᨲ᩠ᨳᩮᨶ ᩋᨣ᩠ᨣᩉᩮᩈᩥ …ᨸᩮ…  ᩉᨲ᩠ᨳᩮ ᨽᩣᩁᩴ ᨳᩮᨿ᩠ᨿᨧᩥᨲ᩠ᨲᩮᩣ ᨽᩪᨾᩥᨿᩴ ᨶᩥᨠ᩠ᨡᩥᨸᩥ …ᨸᩮ…  ᨳᩮᨿ᩠ᨿᨧᩥᨲ᩠ᨲᩮᩣ ᨽᩪᨾᩥᨲᩮᩣ ᩋᨣ᩠ᨣᩉᩮᩈᩥ. ᨲᩔ ᨠᩩᨠ᩠ᨠᩩᨧ᩠ᨧᩴ ᩋᩉᩮᩣᩈᩥ …ᨸᩮ…  “ᩋᩣᨸᨲ᩠ᨲᩥᩴ ᨲ᩠ᩅᩴ, ᨽᩥᨠ᩠ᨡᩩ, ᩋᩣᨸᨶ᩠ᨶᩮᩣ ᨸᩣᩁᩣᨩᩥᨠᨶ᩺”ᨲᩥ. (15–25)
</Paragraph>

</Division>
<Division number="135" book="para">

<Paragraph number="301" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᩋᨩ᩠ᨫᩮᩣᨠᩣᩈᩮ ᨧᩦᩅᩁᩴ ᨸᨲ᩠ᨳᩁᩥᨲ᩠ᩅᩣ ᩅᩥᩉᩣᩁᩴ ᨸᩣᩅᩥᩈᩥ. ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ—  “ᨾᩣᨿᩥᨴᩴ ᨧᩦᩅᩁᩴ ᨶᩔᩦ”ᨲᩥ, ᨸᨭᩥᩈᩣᨾᩮᩈᩥ. ᩈᩮᩣ ᨶᩥᨠ᩠ᨡᨾᩥᨲ᩠ᩅᩣ ᨲᩴ ᨽᩥᨠ᩠ᨡᩩᩴ ᨸᩩᨧ᩠ᨨᩥ—  “ᩋᩣᩅᩩᩈᩮᩣ, ᨾᨿ᩠ᩉᩴ ᨧᩦᩅᩁᩴ ᨠᩮᨶ ᩋᩅᩉᨭᨶ᩺”ᨲᩥ? ᩈᩮᩣ ᩑᩅᨾᩣᩉ—  “ᨾᨿᩣ ᩋᩅᩉᨭᨶ᩺”ᨲᩥ. “ᩈᩮᩣ ᨲᩴ ᩋᩣᨴᩥᨿᩥ, ᩋᩔᨾᨱᩮᩣᩈᩥ ᨲ᩠ᩅᨶ᩺”ᨲᩥ. ᨲᩔ ᨠᩩᨠ᩠ᨠᩩᨧ᩠ᨧᩴ ᩋᩉᩮᩣᩈᩥ …ᨸᩮ… . ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩥ. “ᨠᩥᩴᨧᩥᨲ᩠ᨲᩮᩣ ᨲ᩠ᩅᩴ, ᨽᩥᨠ᩠ᨡᩪ”ᨲᩥ? “ᨶᩥᩁᩩᨲ᩠ᨲᩥᨸᨳᩮᩣ ᩋᩉᩴ, ᨽᨣᩅᩤ”ᨲᩥ. “ᩋᨶᩣᨸᨲ᩠ᨲᩥ, ᨽᩥᨠ᩠ᨡᩩ, ᨶᩥᩁᩩᨲ᩠ᨲᩥᨸᨳᩮ”ᨲᩥ. (26)
</Paragraph>

<Paragraph number="302" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᨸᩦᨮᩮ ᨧᩦᩅᩁᩴ ᨶᩥᨠ᩠ᨡᩥᨸᩥᨲ᩠ᩅᩣ. ᨸᩦᨮᩮ ᨶᩥᩈᩦᨴᨶᩴ ᨶᩥᨠ᩠ᨡᩥᨸᩥᨲ᩠ᩅᩣ…  ᩉᩮᨭ᩠ᨮᩣᨸᩦᨮᩮ ᨸᨲ᩠ᨲᩴ ᨶᩥᨠ᩠ᨡᩥᨸᩥᨲ᩠ᩅᩣ ᩅᩥᩉᩣᩁᩴ ᨸᩣᩅᩥᩈᩥ. ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ—  “ᨾᩣᨿᩴ ᨸᨲ᩠ᨲᩮᩣ ᨶᩔᩦ”ᨲᩥ ᨸᨭᩥᩈᩣᨾᩮᩈᩥ. ᩈᩮᩣ ᨶᩥᨠ᩠ᨡᨾᩥᨲ᩠ᩅᩣ ᨲᩴ ᨽᩥᨠ᩠ᨡᩩᩴ ᨸᩩᨧ᩠ᨨᩥ—  “ᩋᩣᩅᩩᩈᩮᩣ, ᨾᨿ᩠ᩉᩴ ᨸᨲ᩠ᨲᩮᩣ ᨠᩮᨶ ᩋᩅᩉᨭᩮᩣ”ᨲᩥ? ᩈᩮᩣ ᩑᩅᨾᩣᩉ—  “ᨾᨿᩣ ᩋᩅᩉᨭᩮᩣ”ᨲᩥ. ᩈᩮᩣ ᨲᩴ ᩋᩣᨴᩥᨿᩥ, “ᩋᩔᨾᨱᩮᩣᩈᩥ ᨲ᩠ᩅᨶ᩺”ᨲᩥ. ᨲᩔ ᨠᩩᨠ᩠ᨠᩩᨧ᩠ᨧᩴ ᩋᩉᩮᩣᩈᩥ …ᨸᩮ…  “ᩋᨶᩣᨸᨲ᩠ᨲᩥ, ᨽᩥᨠ᩠ᨡᩩ, ᨶᩥᩁᩩᨲ᩠ᨲᩥᨸᨳᩮ”ᨲᩥ. (27–29)
</Paragraph>

<Paragraph number="303" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩣ ᨽᩥᨠ᩠ᨡᩩᨶᩦ ᩅᨲᩥᨿᩣ ᨧᩦᩅᩁᩴ ᨸᨲ᩠ᨳᩁᩥᨲ᩠ᩅᩣ ᩅᩥᩉᩣᩁᩴ ᨸᩣᩅᩥᩈᩥ. ᩋᨬ᩠ᨬᨲᩁᩣ ᨽᩥᨠ᩠ᨡᩩᨶᩦ—  “ᨾᩣᨿᩥᨴᩴ ᨧᩦᩅᩁᩴ ᨶᩔᩦ”ᨲᩥ ᨸᨭᩥᩈᩣᨾᩮᩈᩥ. ᩈᩣ ᨶᩥᨠ᩠ᨡᨾᩥᨲ᩠ᩅᩣ ᨲᩴ ᨽᩥᨠ᩠ᨡᩩᨶᩥᩴ ᨸᩩᨧ᩠ᨨᩥ—  “ᩋᨿ᩠ᨿᩮ, ᨾᨿ᩠ᩉᩴ ᨧᩦᩅᩁᩴ ᨠᩮᨶ ᩋᩅᩉᨭᨶ᩺”ᨲᩥ? ᩈᩣ ᩑᩅᨾᩣᩉ—  “ᨾᨿᩣ ᩋᩅᩉᨭᨶ᩺”ᨲᩥ. “ᩈᩣ ᨲᩴ ᩋᩣᨴᩥᨿᩥ, ᩋᩔᨾᨱᩦᩈᩥ ᨲ᩠ᩅᨶ᩺”ᨲᩥ. ᨲᩔᩣ ᨠᩩᨠ᩠ᨠᩩᨧ᩠ᨧᩴ ᩋᩉᩮᩣᩈᩥ …ᨸᩮ… . ᩋᨳ ᨡᩮᩣ ᩈᩣ ᨽᩥᨠ᩠ᨡᩩᨶᩦ ᨽᩥᨠ᩠ᨡᩩᨶᩦᨶᩴ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩥ. ᨽᩥᨠ᩠ᨡᩩᨶᩥᨿᩮᩣ ᨽᩥᨠ᩠ᨡᩪᨶᩴ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. ᨽᩥᨠ᩠ᨡᩪ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ …ᨸᩮ…  “ᩋᨶᩣᨸᨲ᩠ᨲᩥ, ᨽᩥᨠ᩠ᨡᩅᩮ, ᨶᩥᩁᩩᨲ᩠ᨲᩥᨸᨳᩮ”ᨲᩥ. (30)
</Paragraph>

</Division>
<Division number="136" book="para">

<Paragraph number="304" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᩅᩤᨲᨾᨱ᩠ᨯᩃᩥᨠᩣᨿ ᩏᨠ᩠ᨡᩥᨲ᩠ᨲᩴ ᩈᩣᨭᨠᩴ ᨸᩔᩥᨲ᩠ᩅᩣ ᩈᩣᨾᩥᨠᩣᨶᩴ ᨴᩔᩣᨾᩦᨲᩥ, ᩋᨣ᩠ᨣᩉᩮᩈᩥ. ᩈᩣᨾᩥᨠᩣ ᨲᩴ ᨽᩥᨠ᩠ᨡᩩᩴ ᨧᩮᩣᨴᩮᩈᩩᩴ—  “ᩋᩔᨾᨱᩮᩣᩈᩥ ᨲ᩠ᩅᨶ᩺”ᨲᩥ. ᨲᩔ ᨠᩩᨠ᩠ᨠᩩᨧ᩠ᨧᩴ ᩋᩉᩮᩣᩈᩥ …ᨸᩮ…  “ᨠᩥᩴᨧᩥᨲ᩠ᨲᩮᩣ ᨲ᩠ᩅᩴ, ᨽᩥᨠ᩠ᨡᩪ”ᨲᩥ? “ᩋᨳᩮᨿ᩠ᨿᨧᩥᨲ᩠ᨲᩮᩣ ᩋᩉᩴ, ᨽᨣᩅᩤ”ᨲᩥ. “ᩋᨶᩣᨸᨲ᩠ᨲᩥ, ᨽᩥᨠ᩠ᨡᩩ, ᩋᨳᩮᨿ᩠ᨿᨧᩥᨲ᩠ᨲᩔᩣ”ᨲᩥ. (31)
</Paragraph>

<Paragraph number="305" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᩅᩤᨲᨾᨱ᩠ᨯᩃᩥᨠᩣᨿ ᩏᨠ᩠ᨡᩥᨲ᩠ᨲᩴ ᩅᩮᨮᨶᩴ ᨸᩔᩥᨲ᩠ᩅᩣ—  “ᨸᩩᩁᩮ ᩈᩣᨾᩥᨠᩣ ᨸᩔᨶ᩠ᨲᩦ”ᨲᩥ ᨳᩮᨿ᩠ᨿᨧᩥᨲ᩠ᨲᩮᩣ ᩋᨣ᩠ᨣᩉᩮᩈᩥ. ᩈᩣᨾᩥᨠᩣ ᨲᩴ ᨽᩥᨠ᩠ᨡᩩᩴ ᨧᩮᩣᨴᩮᩈᩩᩴ—  “ᩋᩔᨾᨱᩮᩣᩈᩥ ᨲ᩠ᩅᨶ᩺”ᨲᩥ. ᨲᩔ ᨠᩩᨠ᩠ᨠᩩᨧ᩠ᨧᩴ ᩋᩉᩮᩣᩈᩥ …ᨸᩮ…  “ᩋᩣᨸᨲ᩠ᨲᩥᩴ ᨲ᩠ᩅᩴ, ᨽᩥᨠ᩠ᨡᩩ, ᩋᩣᨸᨶ᩠ᨶᩮᩣ ᨸᩣᩁᩣᨩᩥᨠᨶ᩺”ᨲᩥ. (32)
</Paragraph>

</Division>
<Division number="137" book="para">

<Paragraph number="306" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᩈᩩᩈᩣᨶᩴ ᨣᨶ᩠ᨲ᩠ᩅᩣ ᩋᨽᩥᨶ᩠ᨶᩮ ᩈᩁᩦᩁᩮ ᨸᩴᩈᩩᨠᩪᩃᩴ ᩋᨣ᩠ᨣᩉᩮᩈᩥ. ᨲᩈ᩠ᨾᩥᨬ᩠ᨧ ᩈᩁᩦᩁᩮ ᨸᩮᨲᩮᩣ ᩋᨵᩥᩅᨲ᩠ᨳᩮᩣ ᩉᩮᩣᨲᩥ. ᩋᨳ ᨡᩮᩣ ᩈᩮᩣ ᨸᩮᨲᩮᩣ ᨲᩴ ᨽᩥᨠ᩠ᨡᩩᩴ ᩑᨲᨴᩅᩮᩤᨧ—  “ᨾᩣ, ᨽᨶ᩠ᨲᩮ, ᨾᨿ᩠ᩉᩴ ᩈᩣᨭᨠᩴ ᩋᨣ᩠ᨣᩉᩮᩈᩦ”ᨲᩥ. ᩈᩮᩣ ᨽᩥᨠ᩠ᨡᩩ ᩋᨶᩣᨴᩥᨿᨶ᩠ᨲᩮᩣ ᩋᨣᨾᩣᩈᩥ. ᩋᨳ ᨡᩮᩣ ᨲᩴ ᩈᩁᩦᩁᩴ ᩏᨭ᩠ᨮᩉᩥᨲ᩠ᩅᩣ ᨲᩔ ᨽᩥᨠ᩠ᨡᩩᨶᩮᩣ ᨸᩥᨭ᩠ᨮᩥᨲᩮᩣ ᨸᩥᨭ᩠ᨮᩥᨲᩮᩣ ᩋᨶᩩᨻᨶ᩠ᨵᩥ. ᩋᨳ ᨡᩮᩣ ᩈᩮᩣ ᨽᩥᨠ᩠ᨡᩩ ᩅᩥᩉᩣᩁᩴ ᨸᩅᩥᩈᩥᨲ᩠ᩅᩣ ᨴ᩠ᩅᩤᩁᩴ ᨳᨠᩮᩈᩥ. ᩋᨳ ᨡᩮᩣ ᨲᩴ ᩈᩁᩦᩁᩴ ᨲᨲ᩠ᨳᩮᩅ ᨸᩁᩥᨸᨲᩥ. ᨲᩔ ᨠᩩᨠ᩠ᨠᩩᨧ᩠ᨧᩴ ᩋᩉᩮᩣᩈᩥ …ᨸᩮ…  “ᩋᨶᩣᨸᨲ᩠ᨲᩥ, ᨽᩥᨠ᩠ᨡᩩ, ᨸᩣᩁᩣᨩᩥᨠᩔ. ᨶ ᨧ, ᨽᩥᨠ᩠ᨡᩅᩮ, ᩋᨽᩥᨶ᩠ᨶᩮ ᩈᩁᩦᩁᩮ ᨸᩴᩈᩩᨠᩪᩃᩴ ᨣᩉᩮᨲᨻ᩠ᨻᩴ. ᨿᩮᩣ ᨣᨱ᩠ᩉᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ. (33)
</Paragraph>

</Division>
<Division number="138" book="para">

<Paragraph number="307" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᩈᩴᨥᩔ ᨧᩦᩅᩁᩮ ᨽᩣᨩᩦᨿᨾᩣᨶᩮ ᨳᩮᨿ᩠ᨿᨧᩥᨲ᩠ᨲᩮᩣ ᨠᩩᩈᩴ ᩈᩘᨠᩣᨾᩮᨲ᩠ᩅᩣ ᨧᩦᩅᩁᩴ ᩋᨣ᩠ᨣᩉᩮᩈᩥ. ᨲᩔ ᨠᩩᨠ᩠ᨠᩩᨧ᩠ᨧᩴ ᩋᩉᩮᩣᩈᩥ …ᨸᩮ…  “ᩋᩣᨸᨲ᩠ᨲᩥᩴ ᨲ᩠ᩅᩴ, ᨽᩥᨠ᩠ᨡᩩ, ᩋᩣᨸᨶ᩠ᨶᩮᩣ ᨸᩣᩁᩣᨩᩥᨠᨶ᩺”ᨲᩥ. (34)
</Paragraph>

</Division>
<Division number="139" book="para">

<Paragraph number="308" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᩣᨿᩈ᩠ᨾᩣ ᩋᩣᨶᨶ᩠ᨴᩮᩣ ᨩᨶ᩠ᨲᩣᨥᩁᩮ ᩋᨬ᩠ᨬᨲᩁᩔ ᨽᩥᨠ᩠ᨡᩩᨶᩮᩣ ᩋᨶ᩠ᨲᩁᩅᩤᩈᨠᩴ ᩋᨲ᩠ᨲᨶᩮᩣ ᨾᨬ᩠ᨬᨾᩣᨶᩮᩣ ᨶᩥᩅᩤᩈᩮᩈᩥ. ᩋᨳ ᨡᩮᩣ ᩈᩮᩣ ᨽᩥᨠ᩠ᨡᩩ ᩋᩣᨿᩈ᩠ᨾᨶ᩠ᨲᩴ ᩋᩣᨶᨶ᩠ᨴᩴ ᩑᨲᨴᩅᩮᩤᨧ—  “ᨠᩥᩔ ᨾᩮ ᨲ᩠ᩅᩴ, ᩋᩣᩅᩩᩈᩮᩣ ᩋᩣᨶᨶ᩠ᨴ, ᩋᨶ᩠ᨲᩁᩅᩤᩈᨠᩴ ᨶᩥᩅᩤᩈᩮᩈᩦ”ᨲᩥ? “ᩈᨠᩈᨬ᩠ᨬᩦ ᩋᩉᩴ, ᩋᩣᩅᩩᩈᩮᩣ”ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩣᨸᨲ᩠ᨲᩥ, ᨽᩥᨠ᩠ᨡᩅᩮ, ᩈᨠᩈᨬ᩠ᨬᩥᩔᩣ”ᨲᩥ. (35)
</Paragraph>

</Division>
<Division number="140" book="para">

<Paragraph number="309" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩈᨾ᩠ᨻᩉᩩᩃᩣ ᨽᩥᨠ᩠ᨡᩪ ᨣᩥᨩ᩠ᨫᨠᩪᨭᩣ ᨸᨻ᩠ᨻᨲᩣ ᩒᩁᩮᩣᩉᨶ᩠ᨲᩣ ᩈᩦᩉᩅᩥᨥᩣᩈᩴ ᨸᩔᩥᨲ᩠ᩅᩣ ᨸᨧᩣᨸᩮᨲ᩠ᩅᩣ ᨸᩁᩥᨽᩩᨬ᩠ᨩᩥᩴᩈᩩ. ᨲᩮᩈᩴ ᨠᩩᨠ᩠ᨠᩩᨧ᩠ᨧᩴ ᩋᩉᩮᩣᩈᩥ …ᨸᩮ…  “ᩋᨶᩣᨸᨲ᩠ᨲᩥ, ᨽᩥᨠ᩠ᨡᩅᩮ, ᩈᩦᩉᩅᩥᨥᩣᩈᩮ”ᨲᩥ. (36)
</Paragraph>

<Paragraph number="310" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩈᨾ᩠ᨻᩉᩩᩃᩣ ᨽᩥᨠ᩠ᨡᩪ ᨣᩥᨩ᩠ᨫᨠᩪᨭᩣ ᨸᨻ᩠ᨻᨲᩣ ᩒᩁᩮᩣᩉᨶ᩠ᨲᩣ ᨻ᩠ᨿᨣ᩠ᨥᩅᩥᨥᩣᩈᩴ ᨸᩔᩥᨲ᩠ᩅᩣ…  ᨴᩦᨸᩥᩅᩥᨥᩣᩈᩴ ᨸᩔᩥᨲ᩠ᩅᩣ…  ᨲᩁᨧ᩠ᨨᩅᩥᨥᩣᩈᩴ ᨸᩔᩥᨲ᩠ᩅᩣ…  ᨠᩮᩣᨠᩅᩥᨥᩣᩈᩴ ᨸᩔᩥᨲ᩠ᩅᩣ ᨸᨧᩣᨸᩮᨲ᩠ᩅᩣ ᨸᩁᩥᨽᩩᨬ᩠ᨩᩥᩴᩈᩩ. ᨲᩮᩈᩴ ᨠᩩᨠ᩠ᨠᩩᨧ᩠ᨧᩴ ᩋᩉᩮᩣᩈᩥ …ᨸᩮ…  “ᩋᨶᩣᨸᨲ᩠ᨲᩥ, ᨽᩥᨠ᩠ᨡᩅᩮ, ᨲᩥᩁᨧ᩠ᨨᩣᨶᨣᨲᨸᩁᩥᨣ᩠ᨣᩉᩮ”ᨲᩥ. (37–40)
</Paragraph>

</Division>
<Division number="141" book="para">

<Paragraph number="311" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᩈᩴᨥᩔ ᩒᨴᨶᩮ ᨽᩣᨩᩦᨿᨾᩣᨶᩮ—  “ᩋᨸᩁᩔ ᨽᩣᨣᩴ ᨴᩮᩉᩦ”ᨲᩥ ᩋᨾᩪᩃᨠᩴ ᩋᨣ᩠ᨣᩉᩮᩈᩥ. ᨲᩔ ᨠᩩᨠ᩠ᨠᩩᨧ᩠ᨧᩴ ᩋᩉᩮᩣᩈᩥ …ᨸᩮ…  “ᩋᨶᩣᨸᨲ᩠ᨲᩥ, ᨽᩥᨠ᩠ᨡᩩ, ᨸᩣᩁᩣᨩᩥᨠᩔ. ᩋᩣᨸᨲ᩠ᨲᩥ ᩈᨾ᩠ᨸᨩᩣᨶᨾᩩᩈᩣᩅᩤᨴᩮ ᨸᩣᨧᩥᨲ᩠ᨲᩥᨿᩔᩣ”ᨲᩥ. (41)
</Paragraph>

<Paragraph number="312" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᩈᩴᨥᩔ ᨡᩣᨴᨶᩦᨿᩮ ᨽᩣᨩᩦᨿᨾᩣᨶᩮ…  ᩈᩴᨥᩔ ᨸᩪᩅᩮ ᨽᩣᨩᩦᨿᨾᩣᨶᩮ…  ᩈᩴᨥᩔ ᩏᨧ᩠ᨨᩩᨾ᩠ᩉᩥ ᨽᩣᨩᩦᨿᨾᩣᨶᩮ…  ᩈᩴᨥᩔ ᨲᩥᨾ᩠ᨻᩁᩪᩈᨠᩮ ᨽᩣᨩᩦᨿᨾᩣᨶᩮ—  “ᩋᨸᩁᩔ ᨽᩣᨣᩴ ᨴᩮᩉᩦ”ᨲᩥ ᩋᨾᩪᩃᨠᩴ ᩋᨣ᩠ᨣᩉᩮᩈᩥ. ᨲᩔ ᨠᩩᨠ᩠ᨠᩩᨧ᩠ᨧᩴ ᩋᩉᩮᩣᩈᩥ …ᨸᩮ… . “ᩋᨶᩣᨸᨲ᩠ᨲᩥ, ᨽᩥᨠ᩠ᨡᩩ, ᨸᩣᩁᩣᨩᩥᨠᩔ. ᩋᩣᨸᨲ᩠ᨲᩥ ᩈᨾ᩠ᨸᨩᩣᨶᨾᩩᩈᩣᩅᩤᨴᩮ ᨸᩣᨧᩥᨲ᩠ᨲᩥᨿᩔᩣ”ᨲᩥ. (42–45)
</Paragraph>

</Division>
<Division number="142" book="para">

<Paragraph number="313" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᨴᩩᨻ᩠ᨽᩥᨠ᩠ᨡᩮ ᩒᨴᨶᩦᨿᨥᩁᩴ ᨸᩅᩥᩈᩥᨲ᩠ᩅᩣ ᨸᨲ᩠ᨲᨸᩪᩁᩴ ᩒᨴᨶᩴ ᨳᩮᨿ᩠ᨿᨧᩥᨲ᩠ᨲᩮᩣ ᩋᩅᩉᩁᩥ. ᨲᩔ ᨠᩩᨠ᩠ᨠᩩᨧ᩠ᨧᩴ ᩋᩉᩮᩣᩈᩥ …ᨸᩮ…  “ᩋᩣᨸᨲ᩠ᨲᩥᩴ ᨲ᩠ᩅᩴ, ᨽᩥᨠ᩠ᨡᩩ, ᩋᩣᨸᨶ᩠ᨶᩮᩣ ᨸᩣᩁᩣᨩᩥᨠᨶ᩺”ᨲᩥ. (46)
</Paragraph>

<Paragraph number="314" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᨴᩩᨻ᩠ᨽᩥᨠ᩠ᨡᩮ ᩈᩪᨶᨥᩁᩴ ᨸᩅᩥᩈᩥᨲ᩠ᩅᩣ ᨸᨲ᩠ᨲᨸᩪᩁᩴ ᨾᩴᩈᩴ ᨳᩮᨿ᩠ᨿᨧᩥᨲ᩠ᨲᩮᩣ ᩋᩅᩉᩁᩥ. ᨲᩔ ᨠᩩᨠ᩠ᨠᩩᨧ᩠ᨧᩴ ᩋᩉᩮᩣᩈᩥ …ᨸᩮ…  “ᩋᩣᨸᨲ᩠ᨲᩥᩴ ᨲ᩠ᩅᩴ, ᨽᩥᨠ᩠ᨡᩩ, ᩋᩣᨸᨶ᩠ᨶᩮᩣ ᨸᩣᩁᩣᨩᩥᨠᨶ᩺”ᨲᩥ. (47)
</Paragraph>

<Paragraph number="315" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᨴᩩᨻ᩠ᨽᩥᨠ᩠ᨡᩮ ᨸᩪᩅᨥᩁᩴ ᨸᩅᩥᩈᩥᨲ᩠ᩅᩣ ᨸᨲ᩠ᨲᨸᩪᩁᩴ ᨸᩪᩅᩴ ᨳᩮᨿ᩠ᨿᨧᩥᨲ᩠ᨲᩮᩣ ᩋᩅᩉᩁᩥ …ᨸᩮ…  ᨸᨲ᩠ᨲᨸᩪᩁᩣ ᩈᨠ᩠ᨡᩃᩥᨿᩮᩣ ᨳᩮᨿ᩠ᨿᨧᩥᨲ᩠ᨲᩮᩣ ᩋᩅᩉᩁᩥ …ᨸᩮ…  ᨸᨲ᩠ᨲᨸᩪᩁᩮ ᨾᩮᩣᨴᨠᩮ ᨳᩮᨿ᩠ᨿᨧᩥᨲ᩠ᨲᩮᩣ ᩋᩅᩉᩁᩥ. ᨲᩔ ᨠᩩᨠ᩠ᨠᩩᨧ᩠ᨧᩴ ᩋᩉᩮᩣᩈᩥ …ᨸᩮ…  “ᩋᩣᨸᨲ᩠ᨲᩥᩴ ᨲ᩠ᩅᩴ, ᨽᩥᨠ᩠ᨡᩩ, ᩋᩣᨸᨶ᩠ᨶᩮᩣ ᨸᩣᩁᩣᨩᩥᨠᨶ᩺”ᨲᩥ. (48–50)
</Paragraph>

</Division>
<Division number="143" book="para">

<Paragraph number="316" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᨴᩥᩅᩤ ᨸᩁᩥᨠ᩠ᨡᩣᩁᩴ ᨸᩔᩥᨲ᩠ᩅᩣ ᨶᩥᨾᩥᨲ᩠ᨲᩴ ᩋᨠᩣᩈᩥ—  “ᩁᨲ᩠ᨲᩥᩴ ᩋᩅᩉᩁᩥᩔᩣᨾᩦ”ᨲᩥ. ᩈᩮᩣ ᨲᩴ ᨾᨬ᩠ᨬᨾᩣᨶᩮᩣ ᨲᩴ ᩋᩅᩉᩁᩥ …ᨸᩮ…  ᨲᩴ ᨾᨬ᩠ᨬᨾᩣᨶᩮᩣ ᩋᨬ᩠ᨬᩴ ᩋᩅᩉᩁᩥ …ᨸᩮ…  ᩋᨬ᩠ᨬᩴ ᨾᨬ᩠ᨬᨾᩣᨶᩮᩣ ᨲᩴ ᩋᩅᩉᩁᩥ …ᨸᩮ…  ᩋᨬ᩠ᨬᩴ ᨾᨬ᩠ᨬᨾᩣᨶᩮᩣ ᩋᨬ᩠ᨬᩴ ᩋᩅᩉᩁᩥ. ᨲᩔ ᨠᩩᨠ᩠ᨠᩩᨧ᩠ᨧᩴ ᩋᩉᩮᩣᩈᩥ …ᨸᩮ…  “ᩋᩣᨸᨲ᩠ᨲᩥᩴ ᨲ᩠ᩅᩴ, ᨽᩥᨠ᩠ᨡᩩ, ᩋᩣᨸᨶ᩠ᨶᩮᩣ ᨸᩣᩁᩣᨩᩥᨠᨶ᩺”ᨲᩥ. (51–54)
</Paragraph>

<Paragraph number="317" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᨴᩥᩅᩤ ᨸᩁᩥᨠ᩠ᨡᩣᩁᩴ ᨸᩔᩥᨲ᩠ᩅᩣ ᨶᩥᨾᩥᨲ᩠ᨲᩴ ᩋᨠᩣᩈᩥ—  “ᩁᨲ᩠ᨲᩥᩴ ᩋᩅᩉᩁᩥᩔᩣᨾᩦ”ᨲᩥ. ᩈᩮᩣ ᨲᩴ ᨾᨬ᩠ᨬᨾᩣᨶᩮᩣ ᩋᨲ᩠ᨲᨶᩮᩣ ᨸᩁᩥᨠ᩠ᨡᩣᩁᩴ ᩋᩅᩉᩁᩥ. ᨲᩔ ᨠᩩᨠ᩠ᨠᩩᨧ᩠ᨧᩴ ᩋᩉᩮᩣᩈᩥ …ᨸᩮ…  “ᩋᨶᩣᨸᨲ᩠ᨲᩥ, ᨽᩥᨠ᩠ᨡᩩ, ᨸᩣᩁᩣᨩᩥᨠᩔ. ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ. (55)
</Paragraph>

</Division>
<Division number="144" book="para">

<Paragraph number="318" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᨸᩦᨮᩮ ᨳᩅᩥᨠᩴ ᨸᩔᩥᨲ᩠ᩅᩣ—  “ᩍᨲᩮᩣ ᨣᨱ᩠ᩉᨶ᩠ᨲᩮᩣ ᨸᩣᩁᩣᨩᩥᨠᩮᩣ ᨽᩅᩥᩔᩣᨾᩦ”ᨲᩥ ᩈᩉ ᨸᩦᨮᨠᩮᨶ ᩈᩘᨠᩣᨾᩮᨲ᩠ᩅᩣ ᩋᨣ᩠ᨣᩉᩮᩈᩥ. ᨲᩔ ᨠᩩᨠ᩠ᨠᩩᨧ᩠ᨧᩴ ᩋᩉᩮᩣᩈᩥ …ᨸᩮ…  “ᩋᩣᨸᨲ᩠ᨲᩥᩴ ᨲ᩠ᩅᩴ, ᨽᩥᨠ᩠ᨡᩩ, ᩋᩣᨸᨶ᩠ᨶᩮᩣ ᨸᩣᩁᩣᨩᩥᨠᨶ᩺”ᨲᩥ. (56)
</Paragraph>

<Paragraph number="319" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᩈᩴᨥᩔ ᨽᩥᩈᩥᩴ ᨳᩮᨿ᩠ᨿᨧᩥᨲ᩠ᨲᩮᩣ ᩋᩅᩉᩁᩥ. ᨲᩔ ᨠᩩᨠ᩠ᨠᩩᨧ᩠ᨧᩴ ᩋᩉᩮᩣᩈᩥ …ᨸᩮ…  “ᩋᩣᨸᨲ᩠ᨲᩥᩴ ᨲ᩠ᩅᩴ, ᨽᩥᨠ᩠ᨡᩩ, ᩋᩣᨸᨶ᩠ᨶᩮᩣ ᨸᩣᩁᩣᨩᩥᨠᨶ᩺”ᨲᩥ. (57)
</Paragraph>

</Division>
<Division number="145" book="para">

<Paragraph number="320" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᨧᩦᩅᩁᩅᩴᩈᩮ ᨧᩦᩅᩁᩴ ᨳᩮᨿ᩠ᨿᨧᩥᨲ᩠ᨲᩮᩣ ᩋᩅᩉᩁᩥ. ᨲᩔ ᨠᩩᨠ᩠ᨠᩩᨧ᩠ᨧᩴ ᩋᩉᩮᩣᩈᩥ …ᨸᩮ…  “ᩋᩣᨸᨲ᩠ᨲᩥᩴ ᨲ᩠ᩅᩴ, ᨽᩥᨠ᩠ᨡᩩ, ᩋᩣᨸᨶ᩠ᨶᩮᩣ ᨸᩣᩁᩣᨩᩥᨠᨶ᩺”ᨲᩥ. (58)
</Paragraph>

<Paragraph number="321" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᩅᩥᩉᩣᩁᩮ ᨧᩦᩅᩁᩴ ᩋᩅᩉᩁᩥᨲ᩠ᩅᩣ—  “ᩍᨲᩮᩣ ᨶᩥᨠ᩠ᨡᨾᨶ᩠ᨲᩮᩣ ᨸᩣᩁᩣᨩᩥᨠᩮᩣ ᨽᩅᩥᩔᩣᨾᩦ”ᨲᩥ ᩅᩥᩉᩣᩁᩣ ᨶ ᨶᩥᨠ᩠ᨡᨾᩥ …ᨸᩮ…  ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶᩥᨠ᩠ᨡᨾᩥ ᩅᩤ ᩈᩮᩣ, ᨽᩥᨠ᩠ᨡᩅᩮ, ᨾᩮᩣᨥᨸᩩᩁᩥᩈᩮᩣ ᨶ ᩅᩤ ᨶᩥᨠ᩠ᨡᨾᩥ, ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔᩣ”ᨲᩥ. (59)
</Paragraph>

</Division>
<Division number="146" book="para">

<Paragraph number="322" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨴ᩠ᩅᩮ ᨽᩥᨠ᩠ᨡᩪ ᩈᩉᩣᨿᨠᩣ ᩉᩮᩣᨶ᩠ᨲᩥ. ᩑᨠᩮᩣ ᨽᩥᨠ᩠ᨡᩩ ᨣᩤᨾᩴ ᨸᩥᨱ᩠ᨯᩣᨿ ᨸᩣᩅᩥᩈᩥ. ᨴᩩᨲᩥᨿᩮᩣ ᨽᩥᨠ᩠ᨡᩩ ᩈᩴᨥᩔ ᨡᩣᨴᨶᩦᨿᩮ ᨽᩣᨩᩦᨿᨾᩣᨶᩮ ᩈᩉᩣᨿᨠᩔ ᨽᩣᨣᩴ ᨣᩉᩮᨲ᩠ᩅᩣ ᨲᩔ ᩅᩥᩔᩈᨶ᩠ᨲᩮᩣ ᨸᩁᩥᨽᩩᨬ᩠ᨩᩥ. ᩈᩮᩣ ᨩᩣᨶᩥᨲ᩠ᩅᩣ ᨲᩴ ᨧᩮᩣᨴᩮᩈᩥ—  “ᩋᩔᨾᨱᩮᩣᩈᩥ ᨲ᩠ᩅᨶ᩺”ᨲᩥ. ᨲᩔ ᨠᩩᨠ᩠ᨠᩩᨧ᩠ᨧᩴ ᩋᩉᩮᩣᩈᩥ …ᨸᩮ…  “ᨠᩥᩴᨧᩥᨲ᩠ᨲᩮᩣ ᨲ᩠ᩅᩴ, ᨽᩥᨠ᩠ᨡᩪ”ᨲᩥ? “ᩅᩥᩔᩣᩈᨣ᩠ᨣᩤᩉᩮᩣ ᩋᩉᩴ, ᨽᨣᩅᩤ”ᨲᩥ. “ᩋᨶᩣᨸᨲ᩠ᨲᩥ, ᨽᩥᨠ᩠ᨡᩩ, ᩅᩥᩔᩣᩈᨣ᩠ᨣᩤᩉᩮ”ᨲᩥ. (60)
</Paragraph>

</Division>
<Division number="147" book="para">

<Paragraph number="323" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩈᨾ᩠ᨻᩉᩩᩃᩣ ᨽᩥᨠ᩠ᨡᩪ ᨧᩦᩅᩁᨠᨾ᩠ᨾᩴ ᨠᩁᩮᩣᨶ᩠ᨲᩥ. ᩈᩴᨥᩔ ᨡᩣᨴᨶᩦᨿᩮ ᨽᩣᨩᩦᨿᨾᩣᨶᩮ ᩈᨻ᩠ᨻᩮᩈᩴ ᨸᨭᩥᩅᩥᩈᩣ ᩋᩣᩉᩁᩥᨲ᩠ᩅᩣ ᩏᨸᨶᩥᨠ᩠ᨡᩥᨲ᩠ᨲᩣ ᩉᩮᩣᨶ᩠ᨲᩥ. ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᩋᨬ᩠ᨬᨲᩁᩔ ᨽᩥᨠ᩠ᨡᩩᨶᩮᩣ ᨸᨭᩥᩅᩥᩈᩴ ᩋᨲ᩠ᨲᨶᩮᩣ ᨾᨬ᩠ᨬᨾᩣᨶᩮᩣ ᨸᩁᩥᨽᩩᨬ᩠ᨩᩥ. ᩈᩮᩣ ᨩᩣᨶᩥᨲ᩠ᩅᩣ ᨲᩴ ᨧᩮᩣᨴᩮᩈᩥ—  “ᩋᩔᨾᨱᩮᩣᩈᩥ ᨲ᩠ᩅᨶ᩺”ᨲᩥ. ᨲᩔ ᨠᩩᨠ᩠ᨠᩩᨧ᩠ᨧᩴ ᩋᩉᩮᩣᩈᩥ …ᨸᩮ…  “ᨠᩥᩴᨧᩥᨲ᩠ᨲᩮᩣ ᨲ᩠ᩅᩴ, ᨽᩥᨠ᩠ᨡᩪ”ᨲᩥ? “ᩈᨠᩈᨬ᩠ᨬᩦ ᩋᩉᩴ, ᨽᨣᩅᩤ”ᨲᩥ. “ᩋᨶᩣᨸᨲ᩠ᨲᩥ, ᨽᩥᨠ᩠ᨡᩩ, ᩈᨠᩈᨬ᩠ᨬᩥᩔᩣ”ᨲᩥ. (61)
</Paragraph>

<Paragraph number="324" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩈᨾ᩠ᨻᩉᩩᩃᩣ ᨽᩥᨠ᩠ᨡᩪ ᨧᩦᩅᩁᨠᨾ᩠ᨾᩴ ᨠᩁᩮᩣᨶ᩠ᨲᩥ. ᩈᩴᨥᩔ ᨡᩣᨴᨶᩦᨿᩮ ᨽᩣᨩᩦᨿᨾᩣᨶᩮ ᩋᨬ᩠ᨬᨲᩁᩔ ᨽᩥᨠ᩠ᨡᩩᨶᩮᩣ ᨸᨲ᩠ᨲᩮᨶ ᩋᨬ᩠ᨬᨲᩁᩔ ᨽᩥᨠ᩠ᨡᩩᨶᩮᩣ ᨸᨭᩥᩅᩥᩈᩮᩣ ᩋᩣᩉᩁᩥᨲ᩠ᩅᩣ ᩏᨸᨶᩥᨠ᩠ᨡᩥᨲ᩠ᨲᩮᩣ ᩉᩮᩣᨲᩥ. ᨸᨲ᩠ᨲᩈᩣᨾᩥᨠᩮᩣ ᨽᩥᨠ᩠ᨡᩩ ᩋᨲ᩠ᨲᨶᩮᩣ ᨾᨬ᩠ᨬᨾᩣᨶᩮᩣ ᨸᩁᩥᨽᩩᨬ᩠ᨩᩥ. ᩈᩮᩣ ᨩᩣᨶᩥᨲ᩠ᩅᩣ ᨲᩴ ᨧᩮᩣᨴᩮᩈᩥ—  “ᩋᩔᨾᨱᩮᩣᩈᩥ ᨲ᩠ᩅᨶ᩺”ᨲᩥ. ᨲᩔ ᨠᩩᨠ᩠ᨠᩩᨧ᩠ᨧᩴ ᩋᩉᩮᩣᩈᩥ …ᨸᩮ…  “ᩋᨶᩣᨸᨲ᩠ᨲᩥ, ᨽᩥᨠ᩠ᨡᩩ, ᩈᨠᩈᨬ᩠ᨬᩥᩔᩣ”ᨲᩥ. (62)
</Paragraph>

</Division>
<Division number="148" book="para">

<Paragraph number="325" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨾ᩠ᨻᨧᩮᩣᩁᨠᩣ ᩋᨾ᩠ᨻᩴ ᨸᩣᨲᩮᨲ᩠ᩅᩣ ᨽᨱ᩠ᨯᩥᨠᩴ ᩋᩣᨴᩤᨿ ᩋᨣᨾᩴᩈᩩ. ᩈᩣᨾᩥᨠᩣ ᨲᩮ ᨧᩮᩣᩁᨠᩮ ᩋᨶᩩᨻᨶ᩠ᨵᩥᩴᩈᩩ. ᨧᩮᩣᩁᨠᩣ ᩈᩣᨾᩥᨠᩮ ᨸᩔᩥᨲ᩠ᩅᩣ ᨽᨱ᩠ᨯᩥᨠᩴ ᨸᩣᨲᩮᨲ᩠ᩅᩣ ᨸᩃᩣᨿᩥᩴᩈᩩ. ᨽᩥᨠ᩠ᨡᩪ ᨸᩴᩈᩩᨠᩪᩃᩈᨬ᩠ᨬᩥᨶᩮᩣ ᨸᨭᩥᨣ᩠ᨣᩉᩣᨸᩮᨲ᩠ᩅᩣ ᨸᩁᩥᨽᩩᨬ᩠ᨩᩥᩴᩈᩩ. ᩈᩣᨾᩥᨠᩣ ᨲᩮ ᨽᩥᨠ᩠ᨡᩪ ᨧᩮᩣᨴᩮᩈᩩᩴ—  “ᩋᩔᨾᨱᩣᨲ᩠ᨳ ᨲᩩᨾ᩠ᩉᩮ”ᨲᩥ. ᨲᩮᩈᩴ ᨠᩩᨠ᩠ᨠᩩᨧ᩠ᨧᩴ ᩋᩉᩮᩣᩈᩥ …ᨸᩮ…  ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨠᩥᩴᨧᩥᨲ᩠ᨲᩣ ᨲᩩᨾ᩠ᩉᩮ, ᨽᩥᨠ᩠ᨡᩅᩮ”ᨲᩥ? “ᨸᩴᩈᩩᨠᩪᩃᩈᨬ᩠ᨬᩥᨶᩮᩣ ᨾᨿᩴ, ᨽᨣᩅᩤ”ᨲᩥ. “ᩋᨶᩣᨸᨲ᩠ᨲᩥ, ᨽᩥᨠ᩠ᨡᩅᩮ, ᨸᩴᩈᩩᨠᩪᩃᩈᨬ᩠ᨬᩥᩔᩣ”ᨲᩥ. (63)
</Paragraph>

<Paragraph number="326" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨩᨾ᩠ᨻᩩᨧᩮᩣᩁᨠᩣ…  ᩃᨻᩩᨩᨧᩮᩣᩁᨠᩣ…  ᨸᨶᩈᨧᩮᩣᩁᨠᩣ…  ᨲᩣᩃᨸᨠ᩠ᨠᨧᩮᩣᩁᨠᩣ…  ᩏᨧ᩠ᨨᩩᨧᩮᩣᩁᨠᩣ…  ᨲᩥᨾ᩠ᨻᩁᩪᩈᨠᨧᩮᩣᩁᨠᩣ ᨲᩥᨾ᩠ᨻᩁᩪᩈᨠᩮ ᩏᨧ᩠ᨧᩥᨶᩥᨲ᩠ᩅᩣ ᨽᨱ᩠ᨯᩥᨠᩴ ᩋᩣᨴᩤᨿ ᩋᨣᨾᩴᩈᩩ. ᩈᩣᨾᩥᨠᩣ ᨲᩮ ᨧᩮᩣᩁᨠᩮ ᩋᨶᩩᨻᨶ᩠ᨵᩥᩴᩈᩩ. ᨧᩮᩣᩁᨠᩣ ᩈᩣᨾᩥᨠᩮ ᨸᩔᩥᨲ᩠ᩅᩣ ᨽᨱ᩠ᨯᩥᨠᩴ ᨸᩣᨲᩮᨲ᩠ᩅᩣ ᨸᩃᩣᨿᩥᩴᩈᩩ. ᨽᩥᨠ᩠ᨡᩪ ᨸᩴᩈᩩᨠᩪᩃᩈᨬ᩠ᨬᩥᨶᩮᩣ ᨸᨭᩥᨣ᩠ᨣᩉᩣᨸᩮᨲ᩠ᩅᩣ ᨸᩁᩥᨽᩩᨬ᩠ᨩᩥᩴᩈᩩ. ᩈᩣᨾᩥᨠᩣ ᨲᩮ ᨽᩥᨠ᩠ᨡᩪ ᨧᩮᩣᨴᩮᩈᩩᩴ—  “ᩋᩔᨾᨱᩣᨲ᩠ᨳ ᨲᩩᨾ᩠ᩉᩮ”ᨲᩥ. ᨲᩮᩈᩴ ᨠᩩᨠ᩠ᨠᩩᨧ᩠ᨧᩴ ᩋᩉᩮᩣᩈᩥ …ᨸᩮ…  “ᩋᨶᩣᨸᨲ᩠ᨲᩥ, ᨽᩥᨠ᩠ᨡᩅᩮ, ᨸᩴᩈᩩᨠᩪᩃᩈᨬ᩠ᨬᩥᩔᩣ”ᨲᩥ. (64–69)
</Paragraph>

<Paragraph number="327" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨾ᩠ᨻᨧᩮᩣᩁᨠᩣ ᩋᨾ᩠ᨻᩴ ᨸᩣᨲᩮᨲ᩠ᩅᩣ ᨽᨱ᩠ᨯᩥᨠᩴ ᩋᩣᨴᩤᨿ ᩋᨣᨾᩴᩈᩩ. ᩈᩣᨾᩥᨠᩣ ᨲᩮ ᨧᩮᩣᩁᨠᩮ ᩋᨶᩩᨻᨶ᩠ᨵᩥᩴᩈᩩ. ᨧᩮᩣᩁᨠᩣ ᩈᩣᨾᩥᨠᩮ ᨸᩔᩥᨲ᩠ᩅᩣ ᨽᨱ᩠ᨯᩥᨠᩴ ᨸᩣᨲᩮᨲ᩠ᩅᩣ ᨸᩃᩣᨿᩥᩴᩈᩩ. ᨽᩥᨠ᩠ᨡᩪ—  “ᨸᩩᩁᩮ ᩈᩣᨾᩥᨠᩣ ᨸᩔᨶ᩠ᨲᩦ”ᨲᩥ, ᨳᩮᨿ᩠ᨿᨧᩥᨲ᩠ᨲᩣ ᨸᩁᩥᨽᩩᨬ᩠ᨩᩥᩴᩈᩩ. ᩈᩣᨾᩥᨠᩣ ᨲᩮ ᨽᩥᨠ᩠ᨡᩪ ᨧᩮᩣᨴᩮᩈᩩᩴ—  “ᩋᩔᨾᨱᩣᨲ᩠ᨳ ᨲᩩᨾ᩠ᩉᩮ”ᨲᩥ. ᨲᩮᩈᩴ ᨠᩩᨠ᩠ᨠᩩᨧ᩠ᨧᩴ ᩋᩉᩮᩣᩈᩥ …ᨸᩮ…  “ᩋᩣᨸᨲ᩠ᨲᩥᩴ ᨲᩩᨾ᩠ᩉᩮ, ᨽᩥᨠ᩠ᨡᩅᩮ, ᩋᩣᨸᨶ᩠ᨶᩣ ᨸᩣᩁᩣᨩᩥᨠᨶ᩺”ᨲᩥ. (70)
</Paragraph>

<Paragraph number="328" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨩᨾ᩠ᨻᩩᨧᩮᩣᩁᨠᩣ…  ᩃᨻᩩᨩᨧᩮᩣᩁᨠᩣ…  ᨸᨶᩈᨧᩮᩣᩁᨠᩣ…  ᨲᩣᩃᨸᨠ᩠ᨠᨧᩮᩣᩁᨠᩣ…  ᩏᨧ᩠ᨨᩩᨧᩮᩣᩁᨠᩣ…  ᨲᩥᨾ᩠ᨻᩁᩪᩈᨠᨧᩮᩣᩁᨠᩣ ᨲᩥᨾ᩠ᨻᩁᩪᩈᨠᩮ ᩏᨧ᩠ᨧᩥᨶᩥᨲ᩠ᩅᩣ ᨽᨱ᩠ᨯᩥᨠᩴ ᩋᩣᨴᩤᨿ ᩋᨣᨾᩴᩈᩩ. ᩈᩣᨾᩥᨠᩣ ᨲᩮ ᨧᩮᩣᩁᨠᩮ ᩋᨶᩩᨻᨶ᩠ᨵᩥᩴᩈᩩ. ᨧᩮᩣᩁᨠᩣ ᩈᩣᨾᩥᨠᩮ ᨸᩔᩥᨲ᩠ᩅᩣ ᨽᨱ᩠ᨯᩥᨠᩴ ᨸᩣᨲᩮᨲ᩠ᩅᩣ ᨸᩃᩣᨿᩥᩴᩈᩩ. ᨽᩥᨠ᩠ᨡᩪ—  “ᨸᩩᩁᩮ ᩈᩣᨾᩥᨠᩣ ᨸᩔᨶ᩠ᨲᩦ”ᨲᩥ, ᨳᩮᨿ᩠ᨿᨧᩥᨲ᩠ᨲᩣ ᨸᩁᩥᨽᩩᨬ᩠ᨩᩥᩴᩈᩩ. ᩈᩣᨾᩥᨠᩣ ᨲᩮ ᨽᩥᨠ᩠ᨡᩪ ᨧᩮᩣᨴᩮᩈᩩᩴ—  “ᩋᩔᨾᨱᩣᨲ᩠ᨳ ᨲᩩᨾ᩠ᩉᩮ”ᨲᩥ. ᨲᩮᩈᩴ ᨠᩩᨠ᩠ᨠᩩᨧ᩠ᨧᩴ ᩋᩉᩮᩣᩈᩥ …ᨸᩮ…  “ᩋᩣᨸᨲ᩠ᨲᩥᩴ ᨲᩩᨾ᩠ᩉᩮ, ᨽᩥᨠ᩠ᨡᩅᩮ, ᩋᩣᨸᨶ᩠ᨶᩣ ᨸᩣᩁᩣᨩᩥᨠᨶ᩺”ᨲᩥ. (71–76)
</Paragraph>

<Paragraph number="329" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᩈᩴᨥᩔ ᩋᨾ᩠ᨻᩴ ᨳᩮᨿ᩠ᨿᨧᩥᨲ᩠ᨲᩮᩣ ᩋᩅᩉᩁᩥ…  ᩈᩴᨥᩔ ᨩᨾ᩠ᨻᩩᩴ…  ᩈᩴᨥᩔ ᩃᨻᩩᨩᩴ…  ᩈᩴᨥᩔ ᨸᨶᩈᩴ…  ᩈᩴᨥᩔ ᨲᩣᩃᨸᨠ᩠ᨠᩴ…  ᩈᩴᨥᩔ ᩏᨧ᩠ᨨᩩᩴ…  ᩈᩴᨥᩔ ᨲᩥᨾ᩠ᨻᩁᩪᩈᨠᩴ ᨳᩮᨿ᩠ᨿᨧᩥᨲ᩠ᨲᩮᩣ ᩋᩅᩉᩁᩥ. ᨲᩔ ᨠᩩᨠ᩠ᨠᩩᨧ᩠ᨧᩴ ᩋᩉᩮᩣᩈᩥ …ᨸᩮ…  “ᩋᩣᨸᨲ᩠ᨲᩥᩴ ᨲ᩠ᩅᩴ, ᨽᩥᨠ᩠ᨡᩩ, ᩋᩣᨸᨶ᩠ᨶᩮᩣ ᨸᩣᩁᩣᨩᩥᨠᨶ᩺”ᨲᩥ. (77–83)
</Paragraph>

</Division>
<Division number="149" book="para">

<Paragraph number="330" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᨸᩩᨸ᩠ᨹᩣᩁᩣᨾᩴ ᨣᨶ᩠ᨲ᩠ᩅᩣ ᩒᨧᩥᨲᩴ ᨸᩩᨸ᩠ᨹᩴ ᨸᨬ᩠ᨧᨾᩣᩈᨣ᩠ᨥᨶᨠᩴ ᨳᩮᨿ᩠ᨿᨧᩥᨲ᩠ᨲᩮᩣ ᩋᩅᩉᩁᩥ. ᨲᩔ ᨠᩩᨠ᩠ᨠᩩᨧ᩠ᨧᩴ ᩋᩉᩮᩣᩈᩥ …ᨸᩮ…  “ᩋᩣᨸᨲ᩠ᨲᩥᩴ ᨲ᩠ᩅᩴ, ᨽᩥᨠ᩠ᨡᩩ, ᩋᩣᨸᨶ᩠ᨶᩮᩣ ᨸᩣᩁᩣᨩᩥᨠᨶ᩺”ᨲᩥ. (84)
</Paragraph>

<Paragraph number="331" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᨸᩩᨸ᩠ᨹᩣᩁᩣᨾᩴ ᨣᨶ᩠ᨲ᩠ᩅᩣ ᨸᩩᨸ᩠ᨹᩴ ᩒᨧᩥᨶᩥᨲ᩠ᩅᩣ ᨸᨬ᩠ᨧᨾᩣᩈᨣ᩠ᨥᨶᨠᩴ ᨳᩮᨿ᩠ᨿᨧᩥᨲ᩠ᨲᩮᩣ ᩋᩅᩉᩁᩥ. ᨲᩔ ᨠᩩᨠ᩠ᨠᩩᨧ᩠ᨧᩴ ᩋᩉᩮᩣᩈᩥ …ᨸᩮ…  “ᩋᩣᨸᨲ᩠ᨲᩥᩴ ᨲ᩠ᩅᩴ, ᨽᩥᨠ᩠ᨡᩩ, ᩋᩣᨸᨶ᩠ᨶᩮᩣ ᨸᩣᩁᩣᨩᩥᨠᨶ᩺”ᨲᩥ. (85)
</Paragraph>

</Division>
<Division number="150" book="para">

<Paragraph number="332" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᨣᩤᨾᨠᩴ ᨣᨧ᩠ᨨᨶ᩠ᨲᩮᩣ ᩋᨬ᩠ᨬᨲᩁᩴ ᨽᩥᨠ᩠ᨡᩩᩴ ᩑᨲᨴᩅᩮᩤᨧ—  “ᩋᩣᩅᩩᩈᩮᩣ, ᨲᩩᨿ᩠ᩉᩴ ᩏᨸᨭ᩠ᨮᩣᨠᨠᩩᩃᩴ ᩅᩩᨲ᩠ᨲᩮᩣ ᩅᨩ᩠ᨩᩮᨾᩦ”ᨲᩥ. ᩈᩮᩣ ᨣᨶ᩠ᨲ᩠ᩅᩣ ᩑᨠᩴ ᩈᩣᨭᨠᩴ ᩋᩣᩉᩁᩣᨸᩮᨲ᩠ᩅᩣ ᩋᨲ᩠ᨲᨶᩣ ᨸᩁᩥᨽᩩᨬ᩠ᨩᩥ. ᩈᩮᩣ ᨩᩣᨶᩥᨲ᩠ᩅᩣ ᨲᩴ ᨧᩮᩣᨴᩮᩈᩥ—  “ᩋᩔᨾᨱᩮᩣᩈᩥ ᨲ᩠ᩅᨶ᩺”ᨲᩥ. ᨲᩔ ᨠᩩᨠ᩠ᨠᩩᨧ᩠ᨧᩴ ᩋᩉᩮᩣᩈᩥ …ᨸᩮ…  “ᩋᨶᩣᨸᨲ᩠ᨲᩥ, ᨽᩥᨠ᩠ᨡᩩ, ᨸᩣᩁᩣᨩᩥᨠᩔ. ᨶ ᨧ, ᨽᩥᨠ᩠ᨡᩅᩮ, ᩅᩩᨲ᩠ᨲᩮᩣ ᩅᨩ᩠ᨩᩮᨾᩦᨲᩥ ᩅᨲ᩠ᨲᨻ᩠ᨻᩮᩣ. ᨿᩮᩣ ᩅᨴᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ. (86)
</Paragraph>

<Paragraph number="333" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᨣᩤᨾᨠᩴ ᨣᨧ᩠ᨨᨲᩥ. ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᨲᩴ ᨽᩥᨠ᩠ᨡᩩᩴ ᩑᨲᨴᩅᩮᩤᨧ—  “ᩋᩣᩅᩩᩈᩮᩣ, ᨾᨿ᩠ᩉᩴ ᩏᨸᨭ᩠ᨮᩣᨠᨠᩩᩃᩴ ᩅᩩᨲ᩠ᨲᩮᩣ ᩅᨩ᩠ᨩᩮᩉᩦ”ᨲᩥ. ᩈᩮᩣ ᨣᨶ᩠ᨲ᩠ᩅᩣ ᨿᩩᨣᩈᩣᨭᨠᩴ ᩋᩣᩉᩁᩣᨸᩮᨲ᩠ᩅᩣ ᩑᨠᩴ ᩋᨲ᩠ᨲᨶᩣ ᨸᩁᩥᨽᩩᨬ᩠ᨩᩥ, ᩑᨠᩴ ᨲᩔ ᨽᩥᨠ᩠ᨡᩩᨶᩮᩣ ᩋᨴᩤᩈᩥ. ᩈᩮᩣ ᨩᩣᨶᩥᨲ᩠ᩅᩣ ᨲᩴ ᨧᩮᩣᨴᩮᩈᩥ—  “ᩋᩔᨾᨱᩮᩣᩈᩥ ᨲ᩠ᩅᨶ᩺”ᨲᩥ. ᨲᩔ ᨠᩩᨠ᩠ᨠᩩᨧ᩠ᨧᩴ ᩋᩉᩮᩣᩈᩥ …ᨸᩮ…  “ᩋᨶᩣᨸᨲ᩠ᨲᩥ, ᨽᩥᨠ᩠ᨡᩩ, ᨸᩣᩁᩣᨩᩥᨠᩔ. ᨶ ᨧ, ᨽᩥᨠ᩠ᨡᩅᩮ, ᩅᩩᨲ᩠ᨲᩮᩣ ᩅᨩ᩠ᨩᩮᩉᩦᨲᩥ ᩅᨲ᩠ᨲᨻ᩠ᨻᩮᩣ. ᨿᩮᩣ ᩅᨴᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ. (87)
</Paragraph>

<Paragraph number="334" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᨣᩤᨾᨠᩴ ᨣᨧ᩠ᨨᨶ᩠ᨲᩮᩣ ᩋᨬ᩠ᨬᨲᩁᩴ ᨽᩥᨠ᩠ᨡᩩᩴ ᩑᨲᨴᩅᩮᩤᨧ—  “ᩋᩣᩅᩩᩈᩮᩣ, ᨲᩩᨿ᩠ᩉᩴ ᩏᨸᨭ᩠ᨮᩣᨠᨠᩩᩃᩴ ᩅᩩᨲ᩠ᨲᩮᩣ ᩅᨩ᩠ᨩᩮᨾᩦ”ᨲᩥ. ᩈᩮᩣᨸᩥ ᩑᩅᨾᩣᩉ—  “ᩅᩩᨲ᩠ᨲᩮᩣ ᩅᨩ᩠ᨩᩮᩉᩦ”ᨲᩥ. ᩈᩮᩣ ᨣᨶ᩠ᨲ᩠ᩅᩣ ᩋᩣᩊ᩠ᩉᨠᩴ ᩈᨸ᩠ᨸᩥᩴ ᨲᩩᩃᩴ ᨣᩩᩊᩴ ᨴᩮᩤᨱᩴ ᨲᨱ᩠ᨯᩩᩃᩴ ᩋᩣᩉᩁᩣᨸᩮᨲ᩠ᩅᩣ ᩋᨲ᩠ᨲᨶᩣ ᨸᩁᩥᨽᩩᨬ᩠ᨩᩥ. ᩈᩮᩣ ᨩᩣᨶᩥᨲ᩠ᩅᩣ ᨲᩴ ᨧᩮᩣᨴᩮᩈᩥ—  “ᩋᩔᨾᨱᩮᩣᩈᩥ ᨲ᩠ᩅᨶ᩺”ᨲᩥ. ᨲᩔ ᨠᩩᨠ᩠ᨠᩩᨧ᩠ᨧᩴ ᩋᩉᩮᩣᩈᩥ …ᨸᩮ…  “ᩋᨶᩣᨸᨲ᩠ᨲᩥ, ᨽᩥᨠ᩠ᨡᩩ, ᨸᩣᩁᩣᨩᩥᨠᩔ. ᨶ ᨧ, ᨽᩥᨠ᩠ᨡᩅᩮ, ᩅᩩᨲ᩠ᨲᩮᩣ ᩅᨩ᩠ᨩᩮᨾᩦᨲᩥ ᩅᨲ᩠ᨲᨻ᩠ᨻᩮᩣ, ᨶ ᨧ ᩅᩩᨲ᩠ᨲᩮᩣ ᩅᨩ᩠ᨩᩮᩉᩦᨲᩥ ᩅᨲ᩠ᨲᨻ᩠ᨻᩮᩣ. ᨿᩮᩣ ᩅᨴᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ. (88)
</Paragraph>

</Division>
<Division number="151" book="para">

<Paragraph number="335" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨸᩩᩁᩥᩈᩮᩣ ᨾᩉᨣ᩠ᨥᩴ ᨾᨱᩥᩴ ᩋᩣᨴᩤᨿ ᩋᨬ᩠ᨬᨲᩁᩮᨶ ᨽᩥᨠ᩠ᨡᩩᨶᩣ ᩈᨴ᩠ᨵᩥᩴ ᩋᨴ᩠ᨵᩤᨶᨾᨣ᩠ᨣᨸ᩠ᨸᨭᩥᨸᨶ᩠ᨶᩮᩣ ᩉᩮᩣᨲᩥ. ᩋᨳ ᨡᩮᩣ ᩈᩮᩣ ᨸᩩᩁᩥᩈᩮᩣ ᩈᩩᩘᨠᨭ᩠ᨮᩣᨶᩴ ᨸᩔᩥᨲ᩠ᩅᩣ ᨲᩔ ᨽᩥᨠ᩠ᨡᩩᨶᩮᩣ ᩋᨩᩣᨶᨶ᩠ᨲᩔ ᨳᩅᩥᨠᩣᨿ ᨾᨱᩥᩴ ᨸᨠ᩠ᨡᩥᨸᩥᨲ᩠ᩅᩣ ᩈᩩᩘᨠᨭ᩠ᨮᩣᨶᩴ ᩋᨲᩥᨠ᩠ᨠᨾᩥᨲ᩠ᩅᩣ ᩋᨣ᩠ᨣᩉᩮᩈᩥ. ᨲᩔ ᨠᩩᨠ᩠ᨠᩩᨧ᩠ᨧᩴ ᩋᩉᩮᩣᩈᩥ …ᨸᩮ…  “ᨠᩥᩴᨧᩥᨲ᩠ᨲᩮᩣ ᨲ᩠ᩅᩴ, ᨽᩥᨠ᩠ᨡᩪ”ᨲᩥ? “ᨶᩣᩉᩴ, ᨽᨣᩅᩤ, ᨩᩣᨶᩣᨾᩦ”ᨲᩥ. “ᩋᨶᩣᨸᨲ᩠ᨲᩥ, ᨽᩥᨠ᩠ᨡᩩ, ᩋᨩᩣᨶᨶ᩠ᨲᩔᩣ”ᨲᩥ. (89)
</Paragraph>

<Paragraph number="336" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨸᩩᩁᩥᩈᩮᩣ ᨾᩉᨣ᩠ᨥᩴ ᨾᨱᩥᩴ ᩋᩣᨴᩤᨿ ᩋᨬ᩠ᨬᨲᩁᩮᨶ ᨽᩥᨠ᩠ᨡᩩᨶᩣ ᩈᨴ᩠ᨵᩥᩴ ᩋᨴ᩠ᨵᩤᨶᨾᨣ᩠ᨣᨸ᩠ᨸᨭᩥᨸᨶ᩠ᨶᩮᩣ ᩉᩮᩣᨲᩥ. ᩋᨳ ᨡᩮᩣ ᩈᩮᩣ ᨸᩩᩁᩥᩈᩮᩣ ᩈᩩᩘᨠᨭ᩠ᨮᩣᨶᩴ ᨸᩔᩥᨲ᩠ᩅᩣ ᨣᩥᩃᩣᨶᩣᩃᨿᩴ ᨠᩁᩥᨲ᩠ᩅᩣ ᩋᨲ᩠ᨲᨶᩮᩣ ᨽᨱ᩠ᨯᩥᨠᩴ ᨲᩔ ᨽᩥᨠ᩠ᨡᩩᨶᩮᩣ ᩋᨴᩤᩈᩥ. ᩋᨳ ᨡᩮᩣ ᩈᩮᩣ ᨸᩩᩁᩥᩈᩮᩣ ᩈᩩᩘᨠᨭ᩠ᨮᩣᨶᩴ ᩋᨲᩥᨠ᩠ᨠᨾᩥᨲ᩠ᩅᩣ ᨲᩴ ᨽᩥᨠ᩠ᨡᩩᩴ ᩑᨲᨴᩅᩮᩤᨧ—  “ᩋᩣᩉᩁ ᨾᩮ, ᨽᨶ᩠ᨲᩮ, ᨽᨱ᩠ᨯᩥᨠᩴ; ᨶᩣᩉᩴ ᩋᨠᩃᩖᨠᩮᩣ”ᨲᩥ. “ᨠᩥᩔ ᨸᨶ ᨲ᩠ᩅᩴ, ᩋᩣᩅᩩᩈᩮᩣ, ᩑᩅᩁᩪᨸᩴ ᩋᨠᩣᩈᩦ”ᨲᩥ? ᩋᨳ ᨡᩮᩣ ᩈᩮᩣ ᨸᩩᩁᩥᩈᩮᩣ ᨲᩔ ᨽᩥᨠ᩠ᨡᩩᨶᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩥ. ᨲᩔ ᨠᩩᨠ᩠ᨠᩩᨧ᩠ᨧᩴ ᩋᩉᩮᩣᩈᩥ …ᨸᩮ…  “ᨠᩥᩴᨧᩥᨲ᩠ᨲᩮᩣ ᨲ᩠ᩅᩴ, ᨽᩥᨠ᩠ᨡᩪ”ᨲᩥ? “ᨶᩣᩉᩴ, ᨽᨣᩅᩤ, ᨩᩣᨶᩣᨾᩦ”ᨲᩥ. “ᩋᨶᩣᨸᨲ᩠ᨲᩥ, ᨽᩥᨠ᩠ᨡᩩ, ᩋᨩᩣᨶᨶ᩠ᨲᩔᩣ”ᨲᩥ. (90)
</Paragraph>

</Division>
<Division number="152" book="para">

<Paragraph number="337" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᩈᨲ᩠ᨳᩮᨶ ᩈᨴ᩠ᨵᩥᩴ ᩋᨴ᩠ᨵᩤᨶᨾᨣ᩠ᨣᨸ᩠ᨸᨭᩥᨸᨶ᩠ᨶᩮᩣ ᩉᩮᩣᨲᩥ. ᩋᨬ᩠ᨬᨲᩁᩮᩣ ᨸᩩᩁᩥᩈᩮᩣ ᨲᩴ ᨽᩥᨠ᩠ᨡᩩᩴ ᩋᩣᨾᩥᩈᩮᨶ ᩏᨸᩃᩣᨸᩮᨲ᩠ᩅᩣ ᩈᩩᩘᨠᨭ᩠ᨮᩣᨶᩴ ᨸᩔᩥᨲ᩠ᩅᩣ ᨾᩉᨣ᩠ᨥᩴ ᨾᨱᩥᩴ ᨲᩔ ᨽᩥᨠ᩠ᨡᩩᨶᩮᩣ ᩋᨴᩤᩈᩥ—  “ᩍᨾᩴ, ᨽᨶ᩠ᨲᩮ, ᨾᨱᩥᩴ ᩈᩩᩘᨠᨭ᩠ᨮᩣᨶᩴ ᩋᨲᩥᨠ᩠ᨠᩣᨾᩮᩉᩦ”ᨲᩥ. ᩋᨳ ᨡᩮᩣ ᩈᩮᩣ ᨽᩥᨠ᩠ᨡᩩ ᨲᩴ ᨾᨱᩥᩴ ᩈᩩᩘᨠᨭ᩠ᨮᩣᨶᩴ ᩋᨲᩥᨠ᩠ᨠᩣᨾᩮᩈᩥ. ᨲᩔ ᨠᩩᨠ᩠ᨠᩩᨧ᩠ᨧᩴ ᩋᩉᩮᩣᩈᩥ …ᨸᩮ…  “ᩋᩣᨸᨲ᩠ᨲᩥᩴ ᨲ᩠ᩅᩴ, ᨽᩥᨠ᩠ᨡᩩ, ᩋᩣᨸᨶ᩠ᨶᩮᩣ ᨸᩣᩁᩣᨩᩥᨠᨶ᩺”ᨲᩥ. (91)
</Paragraph>

</Division>
<Division number="153" book="para">

<Paragraph number="338" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᨸᩣᩈᩮ ᨻᨶ᩠ᨵᩴ ᩈᩪᨠᩁᩴ ᨠᩣᩁᩩᨬ᩠ᨬᩮᨶ ᨾᩩᨬ᩠ᨧᩥ. ᨲᩔ ᨠᩩᨠ᩠ᨠᩩᨧ᩠ᨧᩴ ᩋᩉᩮᩣᩈᩥ …ᨸᩮ…  “ᨠᩥᩴᨧᩥᨲ᩠ᨲᩮᩣ ᨲ᩠ᩅᩴ, ᨽᩥᨠ᩠ᨡᩪ”ᨲᩥ? “ᨠᩣᩁᩩᨬ᩠ᨬᩣᨵᩥᨸ᩠ᨸᩣᨿᩮᩣ ᩋᩉᩴ, ᨽᨣᩅᩤ”ᨲᩥ. “ᩋᨶᩣᨸᨲ᩠ᨲᩥ, ᨽᩥᨠ᩠ᨡᩩ, ᨠᩣᩁᩩᨬ᩠ᨬᩣᨵᩥᨸ᩠ᨸᩣᨿᩔᩣ”ᨲᩥ. (92)
</Paragraph>

<Paragraph number="339" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᨸᩣᩈᩮ ᨻᨶ᩠ᨵᩴ ᩈᩪᨠᩁᩴ—  “ᨸᩩᩁᩮ ᩈᩣᨾᩥᨠᩣ ᨸᩔᨶ᩠ᨲᩦ”ᨲᩥ, ᨳᩮᨿ᩠ᨿᨧᩥᨲ᩠ᨲᩮᩣ ᨾᩩᨬ᩠ᨧᩥ. ᨲᩔ ᨠᩩᨠ᩠ᨠᩩᨧ᩠ᨧᩴ ᩋᩉᩮᩣᩈᩥ …ᨸᩮ…  “ᩋᩣᨸᨲ᩠ᨲᩥᩴ ᨲ᩠ᩅᩴ, ᨽᩥᨠ᩠ᨡᩩ, ᩋᩣᨸᨶ᩠ᨶᩮᩣ ᨸᩣᩁᩣᨩᩥᨠᨶ᩺”ᨲᩥ. (93)
</Paragraph>

<Paragraph number="340" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᨸᩣᩈᩮ ᨻᨶ᩠ᨵᩴ ᨾᩥᨣᩴ ᨠᩣᩁᩩᨬ᩠ᨬᩮᨶ ᨾᩩᨬ᩠ᨧᩥ…  ᨸᩣᩈᩮ ᨻᨶ᩠ᨵᩴ ᨾᩥᨣᩴ—  “ᨸᩩᩁᩮ ᩈᩣᨾᩥᨠᩣ ᨸᩔᨶ᩠ᨲᩦ”ᨲᩥ, ᨳᩮᨿ᩠ᨿᨧᩥᨲ᩠ᨲᩮᩣ ᨾᩩᨬ᩠ᨧᩥ…  ᨠᩩᨾᩥᨶᩮ ᨻᨶ᩠ᨵᩮ ᨾᨧ᩠ᨨᩮ ᨠᩣᩁᩩᨬ᩠ᨬᩮᨶ ᨾᩩᨬ᩠ᨧᩥ…  ᨠᩩᨾᩥᨶᩮ ᨻᨶ᩠ᨵᩮ ᨾᨧ᩠ᨨᩮ—  “ᨸᩩᩁᩮ ᩈᩣᨾᩥᨠᩣ ᨸᩔᨶ᩠ᨲᩦ”ᨲᩥ ᨳᩮᨿ᩠ᨿᨧᩥᨲ᩠ᨲᩮᩣ ᨾᩩᨬ᩠ᨧᩥ. ᨲᩔ ᨠᩩᨠ᩠ᨠᩩᨧ᩠ᨧᩴ ᩋᩉᩮᩣᩈᩥ …ᨸᩮ…  “ᩋᩣᨸᨲ᩠ᨲᩥᩴ ᨲ᩠ᩅᩴ, ᨽᩥᨠ᩠ᨡᩩ, ᩋᩣᨸᨶ᩠ᨶᩮᩣ ᨸᩣᩁᩣᨩᩥᨠᨶ᩺”ᨲᩥ. (94–97)
</Paragraph>

<Paragraph number="341" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᨿᩣᨶᩮ ᨽᨱ᩠ᨯᩴ ᨸᩔᩥᨲ᩠ᩅᩣ—  “ᩍᨲᩮᩣ ᨣᨱ᩠ᩉᨶ᩠ᨲᩮᩣ ᨸᩣᩁᩣᨩᩥᨠᩮᩣ ᨽᩅᩥᩔᩣᨾᩦ”ᨲᩥ, ᩋᨲᩥᨠ᩠ᨠᨾᩥᨲ᩠ᩅᩣ ᨸᩅᨭ᩠ᨭᩮᨲ᩠ᩅᩣ ᩋᨣ᩠ᨣᩉᩮᩈᩥ. ᨲᩔ ᨠᩩᨠ᩠ᨠᩩᨧ᩠ᨧᩴ ᩋᩉᩮᩣᩈᩥ …ᨸᩮ…  “ᩋᩣᨸᨲ᩠ᨲᩥᩴ ᨲ᩠ᩅᩴ, ᨽᩥᨠ᩠ᨡᩩ, ᩋᩣᨸᨶ᩠ᨶᩮᩣ ᨸᩣᩁᩣᨩᩥᨠᨶ᩺”ᨲᩥ. (98)
</Paragraph>

<Paragraph number="342" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᨠᩩᩃᩃᩮᨶ ᩏᨠ᩠ᨡᩥᨲ᩠ᨲᩴ ᨾᩴᩈᨸᩮᩈᩥᩴ—  “ᩈᩣᨾᩥᨠᩣᨶᩴ ᨴᩔᩣᨾᩦ”ᨲᩥ ᩋᨣ᩠ᨣᩉᩮᩈᩥ. ᩈᩣᨾᩥᨠᩣ ᨲᩴ ᨽᩥᨠ᩠ᨡᩩᩴ ᨧᩮᩣᨴᩮᩈᩩᩴ—  “ᩋᩔᨾᨱᩮᩣᩈᩥ ᨲ᩠ᩅᨶ᩺”ᨲᩥ. ᨲᩔ ᨠᩩᨠ᩠ᨠᩩᨧ᩠ᨧᩴ ᩋᩉᩮᩣᩈᩥ …ᨸᩮ…  “ᩋᨶᩣᨸᨲ᩠ᨲᩥ, ᨽᩥᨠ᩠ᨡᩩ, ᩋᨳᩮᨿ᩠ᨿᨧᩥᨲ᩠ᨲᩔᩣ”ᨲᩥ. (99)
</Paragraph>

<Paragraph number="343" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᨠᩩᩃᩃᩮᨶ ᩏᨠ᩠ᨡᩥᨲ᩠ᨲᩴ ᨾᩴᩈᨸᩮᩈᩥᩴ—  “ᨸᩩᩁᩮ ᩈᩣᨾᩥᨠᩣ ᨸᩔᨶ᩠ᨲᩦ”ᨲᩥ, ᨳᩮᨿ᩠ᨿᨧᩥᨲ᩠ᨲᩮᩣ ᩋᨣ᩠ᨣᩉᩮᩈᩥ. ᩈᩣᨾᩥᨠᩣ ᨲᩴ ᨽᩥᨠ᩠ᨡᩩᩴ ᨧᩮᩣᨴᩮᩈᩩᩴ—  “ᩋᩔᨾᨱᩮᩣᩈᩥ ᨲ᩠ᩅᨶ᩺”ᨲᩥ. ᨲᩔ ᨠᩩᨠ᩠ᨠᩩᨧ᩠ᨧᩴ ᩋᩉᩮᩣᩈᩥ …ᨸᩮ…  “ᩋᩣᨸᨲ᩠ᨲᩥᩴ ᨲ᩠ᩅᩴ, ᨽᩥᨠ᩠ᨡᩩ, ᩋᩣᨸᨶ᩠ᨶᩮᩣ ᨸᩣᩁᩣᨩᩥᨠᨶ᩺”ᨲᩥ. (100)
</Paragraph>

</Division>
<Division number="154" book="para">

<Paragraph number="344" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨾᨶᩩᩔᩣ ᩏᩊᩩᨾ᩠ᨸᩴ ᨻᨶ᩠ᨵᩥᨲ᩠ᩅᩣ ᩋᨧᩥᩁᩅᨲᩥᨿᩣ ᨶᨴᩥᨿᩣ ᩒᩈᩣᩁᩮᨶ᩠ᨲᩥ. ᨻᨶ᩠ᨵᨶᩮ ᨨᩥᨶ᩠ᨶᩮ ᨠᨭ᩠ᨮᩣᨶᩥ ᩅᩥᨸ᩠ᨸᨠᩥᨱ᩠ᨱᩣᨶᩥ ᩋᨣᨾᩴᩈᩩ. ᨽᩥᨠ᩠ᨡᩪ ᨸᩴᩈᩩᨠᩪᩃᩈᨬ᩠ᨬᩥᨶᩮᩣ ᩏᨲ᩠ᨲᩣᩁᩮᩈᩩᩴ. ᩈᩣᨾᩥᨠᩣ ᨲᩮ ᨽᩥᨠ᩠ᨡᩪ ᨧᩮᩣᨴᩮᩈᩩᩴ—  “ᩋᩔᨾᨱᩣᨲ᩠ᨳ ᨲᩩᨾ᩠ᩉᩮ”ᨲᩥ. ᨲᩮᩈᩴ ᨠᩩᨠ᩠ᨠᩩᨧ᩠ᨧᩴ ᩋᩉᩮᩣᩈᩥ …ᨸᩮ…  “ᩋᨶᩣᨸᨲ᩠ᨲᩥ, ᨽᩥᨠ᩠ᨡᩅᩮ, ᨸᩴᩈᩩᨠᩪᩃᩈᨬ᩠ᨬᩥᩔᩣ”ᨲᩥ. (101)
</Paragraph>

<Paragraph number="345" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨾᨶᩩᩔᩣ ᩏᩊᩩᨾ᩠ᨸᩴ ᨻᨶ᩠ᨵᩥᨲ᩠ᩅᩣ ᩋᨧᩥᩁᩅᨲᩥᨿᩣ ᨶᨴᩥᨿᩣ ᩒᩈᩣᩁᩮᨶ᩠ᨲᩥ. ᨻᨶ᩠ᨵᨶᩮ ᨨᩥᨶ᩠ᨶᩮ ᨠᨭ᩠ᨮᩣᨶᩥ ᩅᩥᨸ᩠ᨸᨠᩥᨱ᩠ᨱᩣᨶᩥ ᩋᨣᨾᩴᩈᩩ. ᨽᩥᨠ᩠ᨡᩪ—  “ᨸᩩᩁᩮ ᩈᩣᨾᩥᨠᩣ ᨸᩔᨶ᩠ᨲᩦ”ᨲᩥ, ᨳᩮᨿ᩠ᨿᨧᩥᨲ᩠ᨲᩣ ᩏᨲ᩠ᨲᩣᩁᩮᩈᩩᩴ. ᩈᩣᨾᩥᨠᩣ ᨲᩮ ᨽᩥᨠ᩠ᨡᩪ ᨧᩮᩣᨴᩮᩈᩩᩴ—  “ᩋᩔᨾᨱᩣᨲ᩠ᨳ ᨲᩩᨾ᩠ᩉᩮ”ᨲᩥ. ᨲᩮᩈᩴ ᨠᩩᨠ᩠ᨠᩩᨧ᩠ᨧᩴ ᩋᩉᩮᩣᩈᩥ …ᨸᩮ…  “ᩋᩣᨸᨲ᩠ᨲᩥᩴ ᨲᩩᨾ᩠ᩉᩮ, ᨽᩥᨠ᩠ᨡᩅᩮ, ᩋᩣᨸᨶ᩠ᨶᩣ ᨸᩣᩁᩣᨩᩥᨠᨶ᩺”ᨲᩥ. (102)
</Paragraph>

<Paragraph number="346" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨣᩮᩤᨸᩣᩃᨠᩮᩣ ᩁᩩᨠ᩠ᨡᩮ ᩈᩣᨭᨠᩴ ᩋᩣᩃᨣ᩠ᨣᩮᨲ᩠ᩅᩣ ᩏᨧ᩠ᨧᩣᩁᩴ ᩋᨣᨾᩣᩈᩥ. ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᨸᩴᩈᩩᨠᩪᩃᩈᨬ᩠ᨬᩦ ᩋᨣ᩠ᨣᩉᩮᩈᩥ. ᩋᨳ ᨡᩮᩣ ᩈᩮᩣ ᨣᩮᩤᨸᩣᩃᨠᩮᩣ ᨲᩴ ᨽᩥᨠ᩠ᨡᩩᩴ ᨧᩮᩣᨴᩮᩈᩥ—  “ᩋᩔᨾᨱᩮᩣᩈᩥ ᨲ᩠ᩅᨶ᩺”ᨲᩥ. ᨲᩔ ᨠᩩᨠ᩠ᨠᩩᨧ᩠ᨧᩴ ᩋᩉᩮᩣᩈᩥ …ᨸᩮ…  “ᩋᨶᩣᨸᨲ᩠ᨲᩥ, ᨽᩥᨠ᩠ᨡᩩ, ᨸᩴᩈᩩᨠᩪᩃᩈᨬ᩠ᨬᩥᩔᩣ”ᨲᩥ. (103)
</Paragraph>

<Paragraph number="347" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩔ ᨽᩥᨠ᩠ᨡᩩᨶᩮᩣ ᨶᨴᩥᩴ ᨲᩁᨶ᩠ᨲᩔ ᩁᨩᨠᩣᨶᩴ ᩉᨲ᩠ᨳᨲᩮᩣ ᨾᩩᨲ᩠ᨲᩴ ᩈᩣᨭᨠᩴ ᨸᩣᨴᩮ ᩃᨣ᩠ᨣᩴ ᩉᩮᩣᨲᩥ. ᩈᩮᩣ ᨽᩥᨠ᩠ᨡᩩ—  “ᩈᩣᨾᩥᨠᩣᨶᩴ ᨴᩔᩣᨾᩦ”ᨲᩥ ᩋᨣ᩠ᨣᩉᩮᩈᩥ. ᩈᩣᨾᩥᨠᩣ ᨲᩴ ᨽᩥᨠ᩠ᨡᩩᩴ ᨧᩮᩣᨴᩮᩈᩩᩴ—  “ᩋᩔᨾᨱᩮᩣᩈᩥ ᨲ᩠ᩅᨶ᩺”ᨲᩥ. ᨲᩔ ᨠᩩᨠ᩠ᨠᩩᨧ᩠ᨧᩴ ᩋᩉᩮᩣᩈᩥ …ᨸᩮ…  “ᩋᨶᩣᨸᨲ᩠ᨲᩥ, ᨽᩥᨠ᩠ᨡᩩ, ᩋᨳᩮᨿ᩠ᨿᨧᩥᨲ᩠ᨲᩔᩣ”ᨲᩥ. (104)
</Paragraph>

<Paragraph number="348" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩔ ᨽᩥᨠ᩠ᨡᩩᨶᩮᩣ ᨶᨴᩥᩴ ᨲᩁᨶ᩠ᨲᩔ ᩁᨩᨠᩣᨶᩴ ᩉᨲ᩠ᨳᨲᩮᩣ ᨾᩩᨲ᩠ᨲᩴ ᩈᩣᨭᨠᩴ ᨸᩣᨴᩮ ᩃᨣ᩠ᨣᩴ ᩉᩮᩣᨲᩥ. ᩈᩮᩣ ᨽᩥᨠ᩠ᨡᩩ—  “ᨸᩩᩁᩮ ᩈᩣᨾᩥᨠᩣ ᨸᩔᨶ᩠ᨲᩦ”ᨲᩥ, ᨳᩮᨿ᩠ᨿᨧᩥᨲ᩠ᨲᩮᩣ ᩋᨣ᩠ᨣᩉᩮᩈᩥ. ᩈᩣᨾᩥᨠᩣ ᨲᩴ ᨽᩥᨠ᩠ᨡᩩᩴ ᨧᩮᩣᨴᩮᩈᩩᩴ—  “ᩋᩔᨾᨱᩮᩣᩈᩥ ᨲ᩠ᩅᨶ᩺”ᨲᩥ. ᨲᩔ ᨠᩩᨠ᩠ᨠᩩᨧ᩠ᨧᩴ ᩋᩉᩮᩣᩈᩥ …ᨸᩮ…  “ᩋᩣᨸᨲ᩠ᨲᩥᩴ ᨲ᩠ᩅᩴ, ᨽᩥᨠ᩠ᨡᩩ, ᩋᩣᨸᨶ᩠ᨶᩮᩣ ᨸᩣᩁᩣᨩᩥᨠᨶ᩺”ᨲᩥ. (105)
</Paragraph>

</Division>
<Division number="155" book="para">

<Paragraph number="349" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᩈᨸ᩠ᨸᩥᨠᩩᨾ᩠ᨽᩥᩴ ᨸᩔᩥᨲ᩠ᩅᩣ ᨳᩮᩣᨠᩴ ᨳᩮᩣᨠᩴ ᨸᩁᩥᨽᩩᨬ᩠ᨩᩥ. ᨲᩔ ᨠᩩᨠ᩠ᨠᩩᨧ᩠ᨧᩴ ᩋᩉᩮᩣᩈᩥ …ᨸᩮ…  “ᩋᨶᩣᨸᨲ᩠ᨲᩥ, ᨽᩥᨠ᩠ᨡᩩ, ᨸᩣᩁᩣᨩᩥᨠᩔ; ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ. (106)
</Paragraph>

<Paragraph number="350" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩈᨾ᩠ᨻᩉᩩᩃᩣ ᨽᩥᨠ᩠ᨡᩪ ᩈᩴᩅᩥᨴᩉᩥᨲ᩠ᩅᩣ ᩋᨣᨾᩴᩈᩩ—  “ᨽᨱ᩠ᨯᩴ ᩋᩅᩉᩁᩥᩔᩣᨾᩣ”ᨲᩥ. ᩑᨠᩮᩣ ᨽᨱ᩠ᨯᩴ ᩋᩅᩉᩁᩥ. ᨲᩮ ᩑᩅᨾᩣᩉᩴᩈᩩ—  “ᨶ ᨾᨿᩴ ᨸᩣᩁᩣᨩᩥᨠᩣ. ᨿᩮᩣ ᩋᩅᩉᨭᩮᩣ ᩈᩮᩣ ᨸᩣᩁᩣᨩᩥᨠᩮᩣ”ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ…  “ᩋᩣᨸᨲ᩠ᨲᩥᩴ ᨲᩩᨾ᩠ᩉᩮ, ᨽᩥᨠ᩠ᨡᩅᩮ, ᩋᩣᨸᨶ᩠ᨶᩣ ᨸᩣᩁᩣᨩᩥᨠᨶ᩺”ᨲᩥ. (107)
</Paragraph>

<Paragraph number="351" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩈᨾ᩠ᨻᩉᩩᩃᩣ ᨽᩥᨠ᩠ᨡᩪ ᩈᩴᩅᩥᨴᩉᩥᨲ᩠ᩅᩣ ᨽᨱ᩠ᨯᩴ ᩋᩅᩉᩁᩥᨲ᩠ᩅᩣ ᨽᩣᨩᩮᩈᩩᩴ. ᨲᩮᩉᩥ ᨽᩣᨩᩦᨿᨾᩣᨶᩮ ᩑᨠᨾᩮᨠᩔ ᨸᨭᩥᩅᩥᩈᩮᩣ ᨶ ᨸᨬ᩠ᨧᨾᩣᩈᨠᩮᩣ ᨸᩪᩁᩥ. ᨲᩮ ᩑᩅᨾᩣᩉᩴᩈᩩ—  “ᨶ ᨾᨿᩴ ᨸᩣᩁᩣᨩᩥᨠᩣ”ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᩣᨸᨲ᩠ᨲᩥᩴ ᨲᩩᨾ᩠ᩉᩮ, ᨽᩥᨠ᩠ᨡᩅᩮ, ᩋᩣᨸᨶ᩠ᨶᩣ ᨸᩣᩁᩣᨩᩥᨠᨶ᩺”ᨲᩥ. (108)
</Paragraph>

<Paragraph number="352" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᩈᩣᩅᨲ᩠ᨳᩥᨿᩴ ᨴᩩᨻ᩠ᨽᩥᨠ᩠ᨡᩮ ᩋᩣᨸᨱᩥᨠᩔ ᨲᨱ᩠ᨯᩩᩃᨾᩩᨭ᩠ᨮᩥᩴ ᨳᩮᨿ᩠ᨿᨧᩥᨲ᩠ᨲᩮᩣ ᩋᩅᩉᩁᩥ. ᨲᩔ ᨠᩩᨠ᩠ᨠᩩᨧ᩠ᨧᩴ ᩋᩉᩮᩣᩈᩥ …ᨸᩮ…  “ᩋᩣᨸᨲ᩠ᨲᩥᩴ ᨲ᩠ᩅᩴ, ᨽᩥᨠ᩠ᨡᩩ, ᩋᩣᨸᨶ᩠ᨶᩮᩣ ᨸᩣᩁᩣᨩᩥᨠᨶ᩺”ᨲᩥ. (109)
</Paragraph>

<Paragraph number="353" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᩈᩣᩅᨲ᩠ᨳᩥᨿᩴ ᨴᩩᨻ᩠ᨽᩥᨠ᩠ᨡᩮ ᩋᩣᨸᨱᩥᨠᩔ ᨾᩩᨣ᩠ᨣᨾᩩᨭ᩠ᨮᩥᩴ…  ᨾᩣᩈᨾᩩᨭ᩠ᨮᩥᩴ…  ᨲᩥᩃᨾᩩᨭ᩠ᨮᩥᩴ ᨳᩮᨿ᩠ᨿᨧᩥᨲ᩠ᨲᩮᩣ ᩋᩅᩉᩁᩥ. ᨲᩔ ᨠᩩᨠ᩠ᨠᩩᨧ᩠ᨧᩴ ᩋᩉᩮᩣᩈᩥ …ᨸᩮ…  “ᩋᩣᨸᨲ᩠ᨲᩥᩴ ᨲ᩠ᩅᩴ, ᨽᩥᨠ᩠ᨡᩩ, ᩋᩣᨸᨶ᩠ᨶᩮᩣ ᨸᩣᩁᩣᨩᩥᨠᨶ᩺”ᨲᩥ. (110–112)
</Paragraph>

<Paragraph number="354" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩈᩣᩅᨲ᩠ᨳᩥᨿᩴ ᩋᨶ᩠ᨵᩅᨶᩮ ᨧᩮᩣᩁᨠᩣ ᨣᩤᩅᩥᩴ ᩉᨶ᩠ᨲ᩠ᩅᩣ ᨾᩴᩈᩴ ᨡᩣᨴᩥᨲ᩠ᩅᩣ ᩈᩮᩈᨠᩴ ᨸᨭᩥᩈᩣᨾᩮᨲ᩠ᩅᩣ ᩋᨣᨾᩴᩈᩩ. ᨽᩥᨠ᩠ᨡᩪ ᨸᩴᩈᩩᨠᩪᩃᩈᨬ᩠ᨬᩥᨶᩮᩣ ᨸᨭᩥᨣ᩠ᨣᩉᩣᨸᩮᨲ᩠ᩅᩣ ᨸᩁᩥᨽᩩᨬ᩠ᨩᩥᩴᩈᩩ. ᨧᩮᩣᩁᨠᩣ ᨲᩮ ᨽᩥᨠ᩠ᨡᩪ ᨧᩮᩣᨴᩮᩈᩩᩴ—  “ᩋᩔᨾᨱᩣᨲ᩠ᨳ ᨲᩩᨾ᩠ᩉᩮ”ᨲᩥ. ᨲᩮᩈᩴ ᨠᩩᨠ᩠ᨠᩩᨧ᩠ᨧᩴ ᩋᩉᩮᩣᩈᩥ …ᨸᩮ…  “ᩋᨶᩣᨸᨲ᩠ᨲᩥ, ᨽᩥᨠ᩠ᨡᩅᩮ, ᨸᩴᩈᩩᨠᩪᩃᩈᨬ᩠ᨬᩥᩔᩣ”ᨲᩥ. (113)
</Paragraph>

<Paragraph number="355" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩈᩣᩅᨲ᩠ᨳᩥᨿᩴ ᩋᨶ᩠ᨵᩅᨶᩮ ᨧᩮᩣᩁᨠᩣ ᩈᩪᨠᩁᩴ ᩉᨶ᩠ᨲ᩠ᩅᩣ ᨾᩴᩈᩴ ᨡᩣᨴᩥᨲ᩠ᩅᩣ ᩈᩮᩈᨠᩴ ᨸᨭᩥᩈᩣᨾᩮᨲ᩠ᩅᩣ ᩋᨣᨾᩴᩈᩩ. ᨽᩥᨠ᩠ᨡᩪ ᨸᩴᩈᩩᨠᩪᩃᩈᨬ᩠ᨬᩥᨶᩮᩣ ᨸᨭᩥᨣ᩠ᨣᩉᩣᨸᩮᨲ᩠ᩅᩣ ᨸᩁᩥᨽᩩᨬ᩠ᨩᩥᩴᩈᩩ. ᨧᩮᩣᩁᨠᩣ ᨲᩮ ᨽᩥᨠ᩠ᨡᩪ ᨧᩮᩣᨴᩮᩈᩩᩴ—  “ᩋᩔᨾᨱᩣᨲ᩠ᨳ ᨲᩩᨾ᩠ᩉᩮ”ᨲᩥ. ᨲᩮᩈᩴ ᨠᩩᨠ᩠ᨠᩩᨧ᩠ᨧᩴ ᩋᩉᩮᩣᩈᩥ …ᨸᩮ…  “ᩋᨶᩣᨸᨲ᩠ᨲᩥ, ᨽᩥᨠ᩠ᨡᩅᩮ, ᨸᩴᩈᩩᨠᩪᩃᩈᨬ᩠ᨬᩥᩔᩣ”ᨲᩥ. (114)
</Paragraph>

<Paragraph number="356" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᨲᩥᨱᨠ᩠ᨡᩮᨲ᩠ᨲᩴ ᨣᨶ᩠ᨲ᩠ᩅᩣ ᩃᩪᨲᩴ ᨲᩥᨱᩴ ᨸᨬ᩠ᨧᨾᩣᩈᨣ᩠ᨥᨶᨠᩴ ᨳᩮᨿ᩠ᨿᨧᩥᨲ᩠ᨲᩮᩣ ᩋᩅᩉᩁᩥ. ᨲᩔ ᨠᩩᨠ᩠ᨠᩩᨧ᩠ᨧᩴ ᩋᩉᩮᩣᩈᩥ …ᨸᩮ…  “ᩋᩣᨸᨲ᩠ᨲᩥᩴ ᨲ᩠ᩅᩴ, ᨽᩥᨠ᩠ᨡᩩ, ᩋᩣᨸᨶ᩠ᨶᩮᩣ ᨸᩣᩁᩣᨩᩥᨠᨶ᩺”ᨲᩥ. (115)
</Paragraph>

<Paragraph number="357" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᨲᩥᨱᨠ᩠ᨡᩮᨲ᩠ᨲᩴ ᨣᨶ᩠ᨲ᩠ᩅᩣ ᨲᩥᨱᩴ ᩃᩣᨿᩥᨲ᩠ᩅᩣ ᨸᨬ᩠ᨧᨾᩣᩈᨣ᩠ᨥᨶᨠᩴ ᨳᩮᨿ᩠ᨿᨧᩥᨲ᩠ᨲᩮᩣ ᩋᩅᩉᩁᩥ. ᨲᩔ ᨠᩩᨠ᩠ᨠᩩᨧ᩠ᨧᩴ ᩋᩉᩮᩣᩈᩥ …ᨸᩮ…  “ᩋᩣᨸᨲ᩠ᨲᩥᩴ ᨲ᩠ᩅᩴ, ᨽᩥᨠ᩠ᨡᩩ, ᩋᩣᨸᨶ᩠ᨶᩮᩣ ᨸᩣᩁᩣᨩᩥᨠᨶ᩺”ᨲᩥ. (116)
</Paragraph>

</Division>
<Division number="156" book="para">

<Paragraph number="358" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᩣᨣᨶ᩠ᨲᩩᨠᩣ ᨽᩥᨠ᩠ᨡᩪ ᩈᩴᨥᩔ ᩋᨾ᩠ᨻᩴ ᨽᩣᨩᩣᨸᩮᨲ᩠ᩅᩣ ᨸᩁᩥᨽᩩᨬ᩠ᨩᩥᩴᩈᩩ. ᩋᩣᩅᩤᩈᩥᨠᩣ ᨽᩥᨠ᩠ᨡᩪ ᨲᩮ ᨽᩥᨠ᩠ᨡᩪ ᨧᩮᩣᨴᩮᩈᩩᩴ—  “ᩋᩔᨾᨱᩣᨲ᩠ᨳ ᨲᩩᨾ᩠ᩉᩮ”ᨲᩥ. ᨲᩮᩈᩴ ᨠᩩᨠ᩠ᨠᩩᨧ᩠ᨧᩴ ᩋᩉᩮᩣᩈᩥ …ᨸᩮ…  ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨠᩥᩴᨧᩥᨲ᩠ᨲᩣ ᨲᩩᨾ᩠ᩉᩮ, ᨽᩥᨠ᩠ᨡᩅᩮ”ᨲᩥ? “ᨸᩁᩥᨽᩮᩣᨣᨲ᩠ᨳᩣᨿ ᨾᨿᩴ, ᨽᨣᩅᩤ”ᨲᩥ. “ᩋᨶᩣᨸᨲ᩠ᨲᩥ, ᨽᩥᨠ᩠ᨡᩅᩮ, ᨸᩁᩥᨽᩮᩣᨣᨲ᩠ᨳᩣᨿᩣ”ᨲᩥ. (117)
</Paragraph>

<Paragraph number="359" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᩣᨣᨶ᩠ᨲᩩᨠᩣ ᨽᩥᨠ᩠ᨡᩪ ᩈᩴᨥᩔ ᨩᨾ᩠ᨻᩩᩴ…  ᩈᩴᨥᩔ ᩃᨻᩩᨩᩴ…  ᩈᩴᨥᩔ ᨸᨶᩈᩴ…  ᩈᩴᨥᩔ ᨲᩣᩃᨸᨠ᩠ᨠᩴ…  ᩈᩴᨥᩔ ᩏᨧ᩠ᨨᩩᩴ…  ᩈᩴᨥᩔ ᨲᩥᨾ᩠ᨻᩁᩪᩈᨠᩴ ᨽᩣᨩᩣᨸᩮᨲ᩠ᩅᩣ ᨸᩁᩥᨽᩩᨬ᩠ᨩᩥᩴᩈᩩ. ᩋᩣᩅᩤᩈᩥᨠᩣ ᨽᩥᨠ᩠ᨡᩪ ᨲᩮ ᨽᩥᨠ᩠ᨡᩪ ᨧᩮᩣᨴᩮᩈᩩᩴ—  “ᩋᩔᨾᨱᩣᨲ᩠ᨳ ᨲᩩᨾ᩠ᩉᩮ”ᨲᩥ. ᨲᩮᩈᩴ ᨠᩩᨠ᩠ᨠᩩᨧ᩠ᨧᩴ ᩋᩉᩮᩣᩈᩥ …ᨸᩮ…  “ᩋᨶᩣᨸᨲ᩠ᨲᩥ, ᨽᩥᨠ᩠ᨡᩅᩮ, ᨸᩁᩥᨽᩮᩣᨣᨲ᩠ᨳᩣᨿᩣ”ᨲᩥ. (118–123)
</Paragraph>

<Paragraph number="360" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨾ᩠ᨻᨸᩣᩃᨠᩣ ᨽᩥᨠ᩠ᨡᩪᨶᩴ ᩋᨾ᩠ᨻᨹᩃᩴ ᨴᩮᨶ᩠ᨲᩥ. ᨽᩥᨠ᩠ᨡᩪ—  “ᨣᩮᩤᨸᩮᨲᩩᩴ ᩍᨾᩮ ᩍᩔᩁᩣ, ᨶᨿᩥᨾᩮ ᨴᩤᨲᩩᨶ᩺”ᨲᩥ, ᨠᩩᨠ᩠ᨠᩩᨧ᩠ᨧᩣᨿᨶ᩠ᨲᩣ ᨶ ᨸᨭᩥᨣ᩠ᨣᨱ᩠ᩉᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩣᨸᨲ᩠ᨲᩥ, ᨽᩥᨠ᩠ᨡᩅᩮ, ᨣᩮᩤᨸᨠᩔ ᨴᩤᨶᩮ”ᨲᩥ. (124)
</Paragraph>

<Paragraph number="361" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨩᨾ᩠ᨻᩩᨸᩣᩃᨠᩣ…  ᩃᨻᩩᨩᨸᩣᩃᨠᩣ…  ᨸᨶᩈᨸᩣᩃᨠᩣ…  ᨲᩣᩃᨸᨠ᩠ᨠᨸᩣᩃᨠᩣ…  ᩏᨧ᩠ᨨᩩᨸᩣᩃᨠᩣ…  ᨲᩥᨾ᩠ᨻᩁᩪᩈᨠᨸᩣᩃᨠᩣ ᨽᩥᨠ᩠ᨡᩪᨶᩴ ᨲᩥᨾ᩠ᨻᩁᩪᩈᨠᩴ ᨴᩮᨶ᩠ᨲᩥ. ᨽᩥᨠ᩠ᨡᩪ—  “ᨣᩮᩤᨸᩮᨲᩩᩴ ᩍᨾᩮ ᩍᩔᩁᩣ, ᨶᨿᩥᨾᩮ ᨴᩤᨲᩩᨶ᩺”ᨲᩥ, ᨠᩩᨠ᩠ᨠᩩᨧ᩠ᨧᩣᨿᨶ᩠ᨲᩣ ᨶ ᨸᨭᩥᨣ᩠ᨣᨱ᩠ᩉᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩣᨸᨲ᩠ᨲᩥ, ᨽᩥᨠ᩠ᨡᩅᩮ, ᨣᩮᩤᨸᨠᩔ ᨴᩤᨶᩮ”ᨲᩥ. (125–130)
</Paragraph>

<Paragraph number="362" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᩈᩴᨥᩔ ᨴᩤᩁᩩᩴ ᨲᩣᩅᨠᩣᩃᩥᨠᩴ ᩉᩁᩥᨲ᩠ᩅᩣ ᩋᨲ᩠ᨲᨶᩮᩣ ᩅᩥᩉᩣᩁᩔ ᨠᩩᨭ᩠ᨭᩴ ᩏᨸᨲ᩠ᨳᨾ᩠ᨽᩮᩈᩥ. ᨽᩥᨠ᩠ᨡᩪ ᨲᩴ ᨽᩥᨠ᩠ᨡᩩᩴ ᨧᩮᩣᨴᩮᩈᩩᩴ—  “ᩋᩔᨾᨱᩮᩣᩈᩥ ᨲ᩠ᩅᨶ᩺”ᨲᩥ. ᨲᩔ ᨠᩩᨠ᩠ᨠᩩᨧ᩠ᨧᩴ ᩋᩉᩮᩣᩈᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩥ. “ᨠᩥᩴᨧᩥᨲ᩠ᨲᩮᩣ ᨲ᩠ᩅᩴ, ᨽᩥᨠ᩠ᨡᩪ”ᨲᩥ? “ᨲᩣᩅᨠᩣᩃᩥᨠᩮᩣ ᩋᩉᩴ, ᨽᨣᩅᩤ”ᨲᩥ. “ᩋᨶᩣᨸᨲ᩠ᨲᩥ, ᨽᩥᨠ᩠ᨡᩩ, ᨲᩣᩅᨠᩣᩃᩥᨠᩮ”ᨲᩥ. (131)
</Paragraph>

<Paragraph number="363" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᩈᩴᨥᩔ ᩏᨴᨠᩴ ᨳᩮᨿ᩠ᨿᨧᩥᨲ᩠ᨲᩮᩣ ᩋᩅᩉᩁᩥ…  ᩈᩴᨥᩔ ᨾᨲ᩠ᨲᩥᨠᩴ ᨳᩮᨿ᩠ᨿᨧᩥᨲ᩠ᨲᩮᩣ ᩋᩅᩉᩁᩥ…  ᩈᩴᨥᩔ ᨸᩩᨬ᩠ᨩᨠᩥᨲᩴ ᨲᩥᨱᩴ ᨳᩮᨿ᩠ᨿᨧᩥᨲ᩠ᨲᩮᩣ ᩋᩅᩉᩁᩥ…  ᨲᩔ ᨠᩩᨠ᩠ᨠᩩᨧ᩠ᨧᩴ ᩋᩉᩮᩣᩈᩥ …ᨸᩮ…  “ᩋᩣᨸᨲ᩠ᨲᩥᩴ ᨲ᩠ᩅᩴ, ᨽᩥᨠ᩠ᨡᩩ, ᩋᩣᨸᨶ᩠ᨶᩮᩣ ᨸᩣᩁᩣᨩᩥᨠᨶ᩺”ᨲᩥ. (132–134)
</Paragraph>

<Paragraph number="364" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᩈᩴᨥᩔ ᨸᩩᨬ᩠ᨩᨠᩥᨲᩴ ᨲᩥᨱᩴ ᨳᩮᨿ᩠ᨿᨧᩥᨲ᩠ᨲᩮᩣ ᨫᩣᨸᩮᩈᩥ. ᨲᩔ ᨠᩩᨠ᩠ᨠᩩᨧ᩠ᨧᩴ ᩋᩉᩮᩣᩈᩥ …ᨸᩮ…  “ᩋᨶᩣᨸᨲ᩠ᨲᩥ, ᨽᩥᨠ᩠ᨡᩩ, ᨸᩣᩁᩣᨩᩥᨠᩔ. ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ. (135)
</Paragraph>

<Paragraph number="365" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᩈᩴᨥᩔ ᨾᨬ᩠ᨧᩴ ᨳᩮᨿ᩠ᨿᨧᩥᨲ᩠ᨲᩮᩣ ᩋᩅᩉᩁᩥ…  ᨲᩔ ᨠᩩᨠ᩠ᨠᩩᨧ᩠ᨧᩴ ᩋᩉᩮᩣᩈᩥ …ᨸᩮ…  “ᩋᩣᨸᨲ᩠ᨲᩥᩴ ᨲ᩠ᩅᩴ, ᨽᩥᨠ᩠ᨡᩩ, ᩋᩣᨸᨶ᩠ᨶᩮᩣ ᨸᩣᩁᩣᨩᩥᨠᨶ᩺”ᨲᩥ. (136)
</Paragraph>

<Paragraph number="366" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᩈᩴᨥᩔ ᨸᩦᨮᩴ…  ᩈᩴᨥᩔ ᨽᩥᩈᩥᩴ…  ᩈᩴᨥᩔ ᨻᩥᨻ᩠ᨻᩮᩣᩉᨶᩴ…  ᩈᩴᨥᩔ ᨠᩅᩤᨭᩴ…  ᩈᩴᨥᩔ ᩋᩣᩃᩮᩣᨠᩈᨶ᩠ᨵᩥᩴ…  ᩈᩴᨥᩔ ᨣᩮᩤᨸᩣᨶᩈᩥᩴ ᨳᩮᨿ᩠ᨿᨧᩥᨲ᩠ᨲᩮᩣ ᩋᩅᩉᩁᩥ…  ᨲᩔ ᨠᩩᨠ᩠ᨠᩩᨧ᩠ᨧᩴ ᩋᩉᩮᩣᩈᩥ …ᨸᩮ…  “ᩋᩣᨸᨲ᩠ᨲᩥᩴ ᨲ᩠ᩅᩴ, ᨽᩥᨠ᩠ᨡᩩ, ᩋᩣᨸᨶ᩠ᨶᩮᩣ ᨸᩣᩁᩣᨩᩥᨠᨶ᩺”ᨲᩥ. (137–142)
</Paragraph>

</Division>
<Division number="157" book="para">

<Paragraph number="367" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᩋᨬ᩠ᨬᨲᩁᩔ ᩏᨸᩣᩈᨠᩔ ᩅᩥᩉᩣᩁᨸᩁᩥᨽᩮᩣᨣᩴ ᩈᩮᨶᩣᩈᨶᩴ ᩋᨬ᩠ᨬᨲᩕ ᨸᩁᩥᨽᩩᨬ᩠ᨩᨶ᩠ᨲᩥ. ᩋᨳ ᨡᩮᩣ ᩈᩮᩣ ᩏᨸᩣᩈᨠᩮᩣ ᩏᨩ᩠ᨫᩣᨿᨲᩥ ᨡᩥᨿ᩠ᨿᨲᩥ ᩅᩥᨸᩣᨧᩮᨲᩥ—  “ᨠᨳᨬ᩠ᩉᩥ ᨶᩣᨾ ᨽᨴᨶ᩠ᨲᩣ ᩋᨬ᩠ᨬᨲᩕ ᨸᩁᩥᨽᩮᩣᨣᩴ ᩋᨬ᩠ᨬᨲᩕ ᨸᩁᩥᨽᩩᨬ᩠ᨩᩥᩔᨶ᩠ᨲᩦ”ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᩋᨬ᩠ᨬᨲᩕ ᨸᩁᩥᨽᩮᩣᨣᩮᩤ ᩋᨬ᩠ᨬᨲᩕ ᨸᩁᩥᨽᩩᨬ᩠ᨩᩥᨲᨻ᩠ᨻᩮᩣ. ᨿᩮᩣ ᨸᩁᩥᨽᩩᨬ᩠ᨩᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ. (143)
</Paragraph>

<Paragraph number="368" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᩏᨸᩮᩣᩈᨳᨣ᩠ᨣᨾ᩠ᨸᩥ ᩈᨶ᩠ᨶᩥᩈᨩ᩠ᨩᨾ᩠ᨸᩥ ᩉᩁᩥᨲᩩᩴ ᨠᩩᨠ᩠ᨠᩩᨧ᩠ᨧᩣᨿᨶ᩠ᨲᩣ ᨨᨾᩣᨿᩴ ᨶᩥᩈᩦᨴᨶ᩠ᨲᩥ. ᨣᨲ᩠ᨲᩣᨶᩥᨸᩥ ᨧᩦᩅᩁᩣᨶᩥᨸᩥ ᨸᩴᩈᩩᨠᩥᨲᩣᨶᩥ ᩉᩮᩣᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨲᩣᩅᨠᩣᩃᩥᨠᩴ ᩉᩁᩥᨲᩩᨶ᩺”ᨲᩥ. (144)
</Paragraph>

<Paragraph number="369" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨧᨾ᩠ᨸᩣᨿᩴ ᨳᩩᩃᩖᨶᨶ᩠ᨴᩣᨿ ᨽᩥᨠ᩠ᨡᩩᨶᩥᨿᩣ ᩋᨶ᩠ᨲᩮᩅᩤᩈᩥᨶᩦ ᨽᩥᨠ᩠ᨡᩩᨶᩦ ᨳᩩᩃᩖᨶᨶ᩠ᨴᩣᨿ ᨽᩥᨠ᩠ᨡᩩᨶᩥᨿᩣ ᩏᨸᨭ᩠ᨮᩣᨠᨠᩩᩃᩴ ᨣᨶ᩠ᨲ᩠ᩅᩣ—  “ᩋᨿ᩠ᨿᩣ ᩍᨧ᩠ᨨᨲᩥ ᨲᩮᨠᨭᩩᩃᨿᩣᨣᩩᩴ ᨸᩣᨲᩩᨶ᩺”ᨲᩥ, ᨸᨧᩣᨸᩮᨲ᩠ᩅᩣ ᩉᩁᩥᨲ᩠ᩅᩣ ᩋᨲ᩠ᨲᨶᩣ ᨸᩁᩥᨽᩩᨬ᩠ᨩᩥ. ᩈᩣ ᨩᩣᨶᩥᨲ᩠ᩅᩣ ᨲᩴ ᨧᩮᩣᨴᩮᩈᩥ—  “ᩋᩔᨾᨱᩦᩈᩥ ᨲ᩠ᩅᨶ᩺”ᨲᩥ. ᨲᩔᩣ ᨠᩩᨠ᩠ᨠᩩᨧ᩠ᨧᩴ ᩋᩉᩮᩣᩈᩥ …ᨸᩮ… . ᩋᨳ ᨡᩮᩣ ᩈᩣ ᨽᩥᨠ᩠ᨡᩩᨶᩦ ᨽᩥᨠ᩠ᨡᩩᨶᩦᨶᩴ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩥ. ᨽᩥᨠ᩠ᨡᩩᨶᩥᨿᩮᩣ ᨽᩥᨠ᩠ᨡᩪᨶᩴ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. ᨽᩥᨠ᩠ᨡᩪ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩣᨸᨲ᩠ᨲᩥ, ᨽᩥᨠ᩠ᨡᩅᩮ, ᨸᩣᩁᩣᨩᩥᨠᩔ; ᩋᩣᨸᨲ᩠ᨲᩥ ᩈᨾ᩠ᨸᨩᩣᨶᨾᩩᩈᩣᩅᩤᨴᩮ ᨸᩣᨧᩥᨲ᩠ᨲᩥᨿᩔᩣ”ᨲᩥ. (145)
</Paragraph>

<Paragraph number="370" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩁᩣᨩᨣᩉᩮ ᨳᩩᩃᩖᨶᨶ᩠ᨴᩣᨿ ᨽᩥᨠ᩠ᨡᩩᨶᩥᨿᩣ ᩋᨶ᩠ᨲᩮᩅᩤᩈᩥᨶᩦ ᨽᩥᨠ᩠ᨡᩩᨶᩦ ᨳᩩᩃᩖᨶᨶ᩠ᨴᩣᨿ ᨽᩥᨠ᩠ᨡᩩᨶᩥᨿᩣ ᩏᨸᨭ᩠ᨮᩣᨠᨠᩩᩃᩴ ᨣᨶ᩠ᨲ᩠ᩅᩣ—  “ᩋᨿ᩠ᨿᩣ ᩍᨧ᩠ᨨᨲᩥ ᨾᨵᩩᨣᩮᩤᩊᨠᩴ ᨡᩣᨴᩥᨲᩩᨶ᩺”ᨲᩥ, ᨸᨧᩣᨸᩮᨲ᩠ᩅᩣ ᩉᩁᩥᨲ᩠ᩅᩣ ᩋᨲ᩠ᨲᨶᩣ ᨸᩁᩥᨽᩩᨬ᩠ᨩᩥ. ᩈᩣ ᨩᩣᨶᩥᨲ᩠ᩅᩣ ᨲᩴ ᨧᩮᩣᨴᩮᩈᩥ—  “ᩋᩔᨾᨱᩦᩈᩥ ᨲ᩠ᩅᨶ᩺”ᨲᩥ. ᨲᩔᩣ ᨠᩩᨠ᩠ᨠᩩᨧ᩠ᨧᩴ ᩋᩉᩮᩣᩈᩥ …ᨸᩮ…  “ᩋᨶᩣᨸᨲ᩠ᨲᩥ, ᨽᩥᨠ᩠ᨡᩅᩮ, ᨸᩣᩁᩣᨩᩥᨠᩔ; ᩋᩣᨸᨲ᩠ᨲᩥ ᩈᨾ᩠ᨸᨩᩣᨶᨾᩩᩈᩣᩅᩤᨴᩮ ᨸᩣᨧᩥᨲ᩠ᨲᩥᨿᩔᩣ”ᨲᩥ. (146)
</Paragraph>

</Division>
<Division number="158" book="para">

<Paragraph number="371" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩅᩮᩈᩣᩃᩥᨿᩴ ᩋᩣᨿᩈ᩠ᨾᨲᩮᩣ ᩋᨩ᩠ᨩᩩᨠᩔ ᩏᨸᨭ᩠ᨮᩣᨠᩔ ᨣᩉᨸᨲᩥᨶᩮᩣ ᨴ᩠ᩅᩮ ᨴᩤᩁᨠᩣ ᩉᩮᩣᨶ᩠ᨲᩥ—  ᨸᩩᨲ᩠ᨲᩮᩣ ᨧ ᨽᩣᨣᩥᨶᩮᨿ᩠ᨿᩮᩣ ᨧ. ᩋᨳ ᨡᩮᩣ ᩈᩮᩣ ᨣᩉᨸᨲᩥ ᩋᩣᨿᩈ᩠ᨾᨶ᩠ᨲᩴ ᩋᨩ᩠ᨩᩩᨠᩴ ᩑᨲᨴᩅᩮᩤᨧ—  “ᩍᨾᩴ, ᨽᨶ᩠ᨲᩮ, ᩒᨠᩣᩈᩴ ᨿᩮᩣ ᩍᨾᩮᩈᩴ ᨴ᩠ᩅᩥᨶ᩠ᨶᩴ ᨴᩤᩁᨠᩣᨶᩴ ᩈᨴ᩠ᨵᩮᩤ ᩉᩮᩣᨲᩥ ᨸᩈᨶ᩠ᨶᩮᩣ ᨲᩔ ᩋᩣᨧᩥᨠ᩠ᨡᩮᨿ᩠ᨿᩣᩈᩦ”ᨲᩥ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨲᩔ ᨣᩉᨸᨲᩥᨶᩮᩣ ᨽᩣᨣᩥᨶᩮᨿ᩠ᨿᩮᩣ ᩈᨴ᩠ᨵᩮᩤ ᩉᩮᩣᨲᩥ ᨸᩈᨶ᩠ᨶᩮᩣ. ᩋᨳ ᨡᩮᩣ ᩋᩣᨿᩈ᩠ᨾᩣ ᩋᨩ᩠ᨩᩩᨠᩮᩣ ᨲᩴ ᩒᨠᩣᩈᩴ ᨲᩔ ᨴᩤᩁᨠᩔ ᩋᩣᨧᩥᨠ᩠ᨡᩥ. ᩈᩮᩣ ᨲᩮᨶ ᩈᩣᨸᨲᩮᨿ᩠ᨿᩮᨶ ᨠᩩᨭᩩᨾ᩠ᨻᨬ᩠ᨧ ᩈᨱ᩠ᨮᨸᩮᩈᩥ ᨴᩤᨶᨬ᩠ᨧ ᨸᨭ᩠ᨮᨸᩮᩈᩥ. ᩋᨳ ᨡᩮᩣ ᨲᩔ ᨣᩉᨸᨲᩥᨶᩮᩣ ᨸᩩᨲ᩠ᨲᩮᩣ ᩋᩣᨿᩈ᩠ᨾᨶ᩠ᨲᩴ ᩋᩣᨶᨶ᩠ᨴᩴ ᩑᨲᨴᩅᩮᩤᨧ—  “ᨠᩮᩣ ᨶᩩ ᨡᩮᩣ, ᨽᨶ᩠ᨲᩮ ᩋᩣᨶᨶ᩠ᨴ, ᨸᩥᨲᩩᨶᩮᩣ ᨴᩤᨿᨩ᩠ᨩᩮᩣ—  ᨸᩩᨲ᩠ᨲᩮᩣ ᩅᩤ ᨽᩣᨣᩥᨶᩮᨿ᩠ᨿᩮᩣ ᩅᩤ”ᨲᩥ? “ᨸᩩᨲ᩠ᨲᩮᩣ ᨡᩮᩣ, ᩋᩣᩅᩩᩈᩮᩣ, ᨸᩥᨲᩩᨶᩮᩣ ᨴᩤᨿᨩ᩠ᨩᩮᩣ”ᨲᩥ. “ᩋᨿᩴ, ᨽᨶ᩠ᨲᩮ, ᩋᨿ᩠ᨿᩮᩣ ᩋᨩ᩠ᨩᩩᨠᩮᩣ ᩋᨾ᩠ᩉᩣᨠᩴ ᩈᩣᨸᨲᩮᨿ᩠ᨿᩴ ᩋᨾ᩠ᩉᩣᨠᩴ ᨾᩮᨳᩩᨶᨠᩔ ᩋᩣᨧᩥᨠ᩠ᨡᩦ”ᨲᩥ. “ᩋᩔᨾᨱᩮᩣ, ᩋᩣᩅᩩᩈᩮᩣ, ᩋᩣᨿᩈ᩠ᨾᩣ ᩋᨩ᩠ᨩᩩᨠᩮᩣ”ᨲᩥ. ᩋᨳ ᨡᩮᩣ ᩋᩣᨿᩈ᩠ᨾᩣ ᩋᨩ᩠ᨩᩩᨠᩮᩣ ᩋᩣᨿᩈ᩠ᨾᨶ᩠ᨲᩴ ᩋᩣᨶᨶ᩠ᨴᩴ ᩑᨲᨴᩅᩮᩤᨧ—  “ᨴᩮᩉᩥ ᨾᩮ, ᩋᩣᩅᩩᩈᩮᩣ ᩋᩣᨶᨶ᩠ᨴ, ᩅᩥᨶᩥᨧ᩠ᨨᨿᨶ᩺”ᨲᩥ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᩣᨿᩈ᩠ᨾᩣ ᩏᨸᩣᩃᩥ ᩋᩣᨿᩈ᩠ᨾᨲᩮᩣ ᩋᨩ᩠ᨩᩩᨠᩔ ᨸᨠ᩠ᨡᩮᩣ ᩉᩮᩣᨲᩥ. ᩋᨳ ᨡᩮᩣ ᩋᩣᨿᩈ᩠ᨾᩣ ᩏᨸᩣᩃᩥ ᩋᩣᨿᩈ᩠ᨾᨶ᩠ᨲᩴ ᩋᩣᨶᨶ᩠ᨴᩴ ᩑᨲᨴᩅᩮᩤᨧ—  “ᨿᩮᩣ ᨶᩩ ᨡᩮᩣ, ᩋᩣᩅᩩᩈᩮᩣ ᩋᩣᨶᨶ᩠ᨴ, ᩈᩣᨾᩥᨠᩮᨶ ‘ᩍᨾᩴ ᩒᨠᩣᩈᩴ ᩍᨲ᩠ᨳᨶ᩠ᨶᩣᨾᩔ ᩋᩣᨧᩥᨠ᩠ᨡᩮᨿ᩠ᨿᩣᩈᩦ’ᨲᩥ ᩅᩩᨲ᩠ᨲᩮᩣ ᨲᩔ ᩋᩣᨧᩥᨠ᩠ᨡᨲᩥ, ᨠᩥᩴ ᩈᩮᩣ ᩋᩣᨸᨩ᩠ᨩᨲᩦ”ᨲᩥ? “ᨶ, ᨽᨶ᩠ᨲᩮ, ᨠᩥᨬ᩠ᨧᩥ ᩋᩣᨸᨩ᩠ᨩᨲᩥ, ᩋᨶ᩠ᨲᨾᩈᩮᩣ ᨴᩩᨠ᩠ᨠᨭᨾᨲ᩠ᨲᨾ᩠ᨸᩦ”ᨲᩥ. “ᩋᨿᩴ, ᩋᩣᩅᩩᩈᩮᩣ, ᩋᩣᨿᩈ᩠ᨾᩣ ᩋᨩ᩠ᨩᩩᨠᩮᩣ ᩈᩣᨾᩥᨠᩮᨶ—  ‘ᩍᨾᩴ ᩒᨠᩣᩈᩴ ᩍᨲ᩠ᨳᨶ᩠ᨶᩣᨾᩔ ᩋᩣᨧᩥᨠ᩠ᨡᩣ’ᨲᩥ ᩅᩩᨲ᩠ᨲᩮᩣ ᨲᩔ ᩋᩣᨧᩥᨠ᩠ᨡᨲᩥ; ᩋᨶᩣᨸᨲ᩠ᨲᩥ, ᩋᩣᩅᩩᩈᩮᩣ, ᩋᩣᨿᩈ᩠ᨾᨲᩮᩣ ᩋᨩ᩠ᨩᩩᨠᩔᩣ”ᨲᩥ. (147)
</Paragraph>

</Division>
<Division number="159" book="para">

<Paragraph number="372" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨻᩣᩁᩣᨱᩈᩥᨿᩴ ᩋᩣᨿᩈ᩠ᨾᨲᩮᩣ ᨸᩥᩃᩥᨶ᩠ᨴᩅᨧ᩠ᨨᩔ ᩏᨸᨭ᩠ᨮᩣᨠᨠᩩᩃᩴ ᨧᩮᩣᩁᩮᩉᩥ ᩏᨸᨴ᩠ᨴᩩᨲᩴ ᩉᩮᩣᨲᩥ. ᨴ᩠ᩅᩮ ᨧ ᨴᩤᩁᨠᩣ ᨶᩦᨲᩣ ᩉᩮᩣᨶ᩠ᨲᩥ. ᩋᨳ ᨡᩮᩣ ᩋᩣᨿᩈ᩠ᨾᩣ ᨸᩥᩃᩥᨶ᩠ᨴᩅᨧ᩠ᨨᩮᩣ ᨲᩮ ᨴᩤᩁᨠᩮ ᩍᨴ᩠ᨵᩥᨿᩣ ᩋᩣᨶᩮᨲ᩠ᩅᩣ ᨸᩣᩈᩣᨴᩮ ᨮᨸᩮᩈᩥ. ᨾᨶᩩᩔᩣ ᨲᩮ ᨴᩤᩁᨠᩮ ᨸᩔᩥᨲ᩠ᩅᩣ—  “ᩋᨿ᩠ᨿᩔᩣᨿᩴ ᨸᩥᩃᩥᨶ᩠ᨴᩅᨧ᩠ᨨᩔ ᩍᨴ᩠ᨵᩤᨶᩩᨽᩣᩅᩮᩤ”ᨲᩥ, ᩋᩣᨿᩈ᩠ᨾᨶ᩠ᨲᩮ ᨸᩥᩃᩥᨶ᩠ᨴᩅᨧ᩠ᨨᩮ ᩋᨽᩥᨸ᩠ᨸᩈᩦᨴᩥᩴᩈᩩ. ᨽᩥᨠ᩠ᨡᩪ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᩋᩣᨿᩈ᩠ᨾᩣ ᨸᩥᩃᩥᨶ᩠ᨴᩅᨧ᩠ᨨᩮᩣ ᨧᩮᩣᩁᩮᩉᩥ ᨶᩦᨲᩮ ᨴᩤᩁᨠᩮ ᩋᩣᨶᩮᩔᨲᩦ”ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩣᨸᨲ᩠ᨲᩥ, ᨽᩥᨠ᩠ᨡᩅᩮ, ᩍᨴ᩠ᨵᩥᨾᩔ ᩍᨴ᩠ᨵᩥᩅᩥᩈᨿᩮ”ᨲᩥ. (148)
</Paragraph>

</Division>
<Division number="160" book="para">

<Paragraph number="373" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨴ᩠ᩅᩮ ᨽᩥᨠ᩠ᨡᩪ ᩈᩉᩣᨿᨠᩣ ᩉᩮᩣᨶ᩠ᨲᩥ—  ᨸᨱ᩠ᨯᩩᨠᩮᩣ ᨧ ᨠᨸᩥᩃᩮᩣ ᨧ. ᩑᨠᩮᩣ ᨣᩤᨾᨠᩮ ᩅᩥᩉᩁᨲᩥ, ᩑᨠᩮᩣ ᨠᩮᩣᩈᨾ᩠ᨻᩥᨿᩴ. ᩋᨳ ᨡᩮᩣ ᨲᩔ ᨽᩥᨠ᩠ᨡᩩᨶᩮᩣ ᨣᩤᨾᨠᩣ ᨠᩮᩣᩈᨾ᩠ᨻᩥᩴ ᨣᨧ᩠ᨨᨶ᩠ᨲᩔ ᩋᨶ᩠ᨲᩁᩣᨾᨣ᩠ᨣᩮ ᨶᨴᩥᩴ ᨲᩁᨶ᩠ᨲᩔ ᩈᩪᨠᩁᩥᨠᩣᨶᩴ ᩉᨲ᩠ᨳᨲᩮᩣ ᨾᩩᨲ᩠ᨲᩣ ᨾᩮᨴᩅᨭ᩠ᨭᩥ ᨸᩣᨴᩮ ᩃᨣ᩠ᨣᩤ ᩉᩮᩣᨲᩥ. ᩈᩮᩣ ᨽᩥᨠ᩠ᨡᩩ—  “ᩈᩣᨾᩥᨠᩣᨶᩴ ᨴᩔᩣᨾᩦ”ᨲᩥ ᩋᨣ᩠ᨣᩉᩮᩈᩥ. ᩈᩣᨾᩥᨠᩣ ᨲᩴ ᨽᩥᨠ᩠ᨡᩩᩴ ᨧᩮᩣᨴᩮᩈᩩᩴ—  “ᩋᩔᨾᨱᩮᩣᩈᩥ ᨲ᩠ᩅᨶ᩺”ᨲᩥ. ᨲᩴ ᩏᨲ᩠ᨲᩥᨱ᩠ᨱᩴ ᨣᩮᩤᨸᩣᩃᩥᨠᩣ ᨸᩔᩥᨲ᩠ᩅᩣ ᩑᨲᨴᩅᩮᩤᨧ—  “ᩑᩉᩥ, ᨽᨶ᩠ᨲᩮ, ᨾᩮᨳᩩᨶᩴ ᨵᨾ᩠ᨾᩴ ᨸᨭᩥᩈᩮᩅᩤ”ᨲᩥ. ᩈᩮᩣ—  “ᨸᨠᨲᩥᨿᩣᨸᩣᩉᩴ ᩋᩔᨾᨱᩮᩣ”ᨲᩥ ᨲᩔᩣ ᨾᩮᨳᩩᨶᩴ ᨵᨾ᩠ᨾᩴ ᨸᨭᩥᩈᩮᩅᩥᨲ᩠ᩅᩣ ᨠᩮᩣᩈᨾ᩠ᨻᩥᩴ ᨣᨶ᩠ᨲ᩠ᩅᩣ ᨽᩥᨠ᩠ᨡᩪᨶᩴ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩥ. ᨽᩥᨠ᩠ᨡᩪ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩣᨸᨲ᩠ᨲᩥ, ᨽᩥᨠ᩠ᨡᩅᩮ, ᩋᨴᩥᨶ᩠ᨶᩣᨴᩤᨶᩮ ᨸᩣᩁᩣᨩᩥᨠᩔ; ᩋᩣᨸᨲ᩠ᨲᩥ ᨾᩮᨳᩩᨶᨵᨾ᩠ᨾᩈᨾᩣᨿᩮᩣᨣᩮ ᨸᩣᩁᩣᨩᩥᨠᩔᩣ”ᨲᩥ. (149)
</Paragraph>

</Division>
<Division number="161" book="para">

<Paragraph number="374" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩈᩣᨣᩃᩣᨿᩴ ᩋᩣᨿᩈ᩠ᨾᨲᩮᩣ ᨴᩊ᩠ᩉᩥᨠᩔ ᩈᨴ᩠ᨵᩥᩅᩥᩉᩣᩁᩥᨠᩮᩣ ᨽᩥᨠ᩠ᨡᩩ ᩋᨶᨽᩥᩁᨲᩥᨿᩣ ᨸᩦᩊᩥᨲᩮᩣ ᩋᩣᨸᨱᩥᨠᩔ ᩅᩮᨮᨶᩴ ᩋᩅᩉᩁᩥᨲ᩠ᩅᩣ ᩋᩣᨿᩈ᩠ᨾᨶ᩠ᨲᩴ ᨴᩊ᩠ᩉᩥᨠᩴ ᩑᨲᨴᩅᩮᩤᨧ—  “ᩋᩔᨾᨱᩮᩣ ᩋᩉᩴ, ᨽᨶ᩠ᨲᩮ, ᩅᩥᨻ᩠ᨽᨾᩥᩔᩣᨾᩦ”ᨲᩥ. “ᨠᩥᩴ ᨲᨿᩣ, ᩋᩣᩅᩩᩈᩮᩣ, ᨠᨲᨶ᩺”ᨲᩥ? ᩈᩮᩣ ᨲᨾᨲ᩠ᨳᩴ ᩋᩣᩁᩮᩣᨧᩮᩈᩥ. ᩋᩣᩉᩁᩣᨸᩮᨲ᩠ᩅᩣ ᩋᨣ᩠ᨥᩣᨸᩮᩈᩥ. ᨲᩴ ᩋᨣ᩠ᨥᩣᨸᩮᨶ᩠ᨲᩴ ᨶ ᨸᨬ᩠ᨧᨾᩣᩈᨠᩮ ᩋᨣ᩠ᨥᨲᩥ. “ᩋᨶᩣᨸᨲ᩠ᨲᩥ, ᩋᩣᩅᩩᩈᩮᩣ, ᨸᩣᩁᩣᨩᩥᨠᩔᩣ”ᨲᩥ. ᨵᨾ᩠ᨾᨠᨳᩴ ᩋᨠᩣᩈᩥ. ᩈᩮᩣ ᨽᩥᨠ᩠ᨡᩩ ᩋᨽᩥᩁᨾᨲᩦᨲᩥ. (150)

</Paragraph>
</Division>

<Paragraph number="375" type="center" book="para">
ᨴᩩᨲᩥᨿᨸᩣᩁᩣᨩᩥᨠᩴ ᩈᨾᨲ᩠ᨲᩴ.
</Paragraph>