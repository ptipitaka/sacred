---
title: "1.2.12 ᨴᩩᨻ᩠ᨻᨧᩈᩥᨠ᩠ᨡᩣᨸᨴ"
tableOfContents: false
sidebar:
  order: 4
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="424" book="para">

<Paragraph number="1729" book="para">
ᨲᩮᨶ ᩈᨾᨿᩮᨶ ᨻᩩᨴ᩠ᨵᩮᩤ ᨽᨣᩅᩤ ᨠᩮᩣᩈᨾ᩠ᨻᩥᨿᩴ ᩅᩥᩉᩁᨲᩥ ᨥᩮᩣᩈᩥᨲᩣᩁᩣᨾᩮ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᩣᨿᩈ᩠ᨾᩣ ᨨᨶ᩠ᨶᩮᩣ ᩋᨶᩣᨧᩣᩁᩴ ᩋᩣᨧᩁᨲᩥ. ᨽᩥᨠ᩠ᨡᩪ ᩑᩅᨾᩣᩉᩴᩈᩩ—  “ᨾᩣᩅᩩᩈᩮᩣ ᨨᨶ᩠ᨶ, ᩑᩅᩁᩪᨸᩴ ᩋᨠᩣᩈᩥ. ᨶᩮᨲᩴ ᨠᨸ᩠ᨸᨲᩦ”ᨲᩥ. ᩈᩮᩣ ᩑᩅᩴ ᩅᨴᩮᨲᩥ—  “ᨠᩥᩴ ᨶᩩ ᨡᩮᩣ ᨶᩣᨾ ᨲᩩᨾ᩠ᩉᩮ, ᩋᩣᩅᩩᩈᩮᩣ, ᨾᩴ ᩅᨲ᩠ᨲᨻ᩠ᨻᩴ ᨾᨬ᩠ᨬᨳ? ᩋᩉᩴ ᨡᩮᩣ ᨶᩣᨾ ᨲᩩᨾ᩠ᩉᩮ ᩅᨴᩮᨿ᩠ᨿᩴ. ᩋᨾ᩠ᩉᩣᨠᩴ ᨻᩩᨴ᩠ᨵᩮᩤ ᩋᨾ᩠ᩉᩣᨠᩴ ᨵᨾ᩠ᨾᩮᩣ ᩋᨾ᩠ᩉᩣᨠᩴ ᩋᨿ᩠ᨿᨸᩩᨲ᩠ᨲᩮᨶ ᨵᨾ᩠ᨾᩮᩣ ᩋᨽᩥᩈᨾᩥᨲᩮᩣ. ᩈᩮᨿ᩠ᨿᨳᩣᨸᩥ ᨶᩣᨾ ᨾᩉᩣᩅᩤᨲᩮᩣ ᩅᩤᨿᨶ᩠ᨲᩮᩣ ᨲᩥᨱᨠᨭ᩠ᨮᨸᨱ᩠ᨱᩈᨭᩴ ᩑᨠᨲᩮᩣ ᩏᩔᩣᩁᩮᨿ᩠ᨿ, ᩈᩮᨿ᩠ᨿᨳᩣ ᩅᩤ ᨸᨶ ᨶᨴᩦ ᨸᨻ᩠ᨻᨲᩮᨿ᩠ᨿᩣ ᩈᩘᨡᩈᩮᩅᩤᩃᨸᨱᨠᩴ ᩑᨠᨲᩮᩣ ᩏᩔᩣᩁᩮᨿ᩠ᨿ; ᩑᩅᨾᩮᩅ ᨲᩩᨾ᩠ᩉᩮ ᨶᩣᨶᩣᨶᩣᨾᩣ ᨶᩣᨶᩣᨣᩮᩤᨲ᩠ᨲᩣ ᨶᩣᨶᩣᨩᨧ᩠ᨧᩣ ᨶᩣᨶᩣᨠᩩᩃᩣ ᨸᨻ᩠ᨻᨩᩥᨲᩣ ᩑᨠᨲᩮᩣ ᩏᩔᩣᩁᩥᨲᩣ. ᨠᩥᩴ ᨶᩩ ᨡᩮᩣ ᨶᩣᨾ ᨲᩩᨾ᩠ᩉᩮ, ᩋᩣᩅᩩᩈᩮᩣ, ᨾᩴ ᩅᨲ᩠ᨲᨻ᩠ᨻᩴ ᨾᨬ᩠ᨬᨳ? ᩋᩉᩴ ᨡᩮᩣ ᨶᩣᨾ ᨲᩩᨾ᩠ᩉᩮ ᩅᨴᩮᨿ᩠ᨿᩴ. ᩋᨾ᩠ᩉᩣᨠᩴ ᨻᩩᨴ᩠ᨵᩮᩤ ᩋᨾ᩠ᩉᩣᨠᩴ ᨵᨾ᩠ᨾᩮᩣ ᩋᨾ᩠ᩉᩣᨠᩴ ᩋᨿ᩠ᨿᨸᩩᨲ᩠ᨲᩮᨶ ᨵᨾ᩠ᨾᩮᩣ ᩋᨽᩥᩈᨾᩥᨲᩮᩣ”ᨲᩥ. ᨿᩮ ᨲᩮ ᨽᩥᨠ᩠ᨡᩪ ᩋᨸ᩠ᨸᩥᨧ᩠ᨨᩣ …ᨸᩮ…  ᨲᩮ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᩋᩣᨿᩈ᩠ᨾᩣ ᨨᨶ᩠ᨶᩮᩣ ᨽᩥᨠ᩠ᨡᩪᩉᩥ ᩈᩉᨵᨾ᩠ᨾᩥᨠᩴ ᩅᩩᨧ᩠ᨧᨾᩣᨶᩮᩣ ᩋᨲ᩠ᨲᩣᨶᩴ ᩋᩅᨧᨶᩦᨿᩴ ᨠᩁᩥᩔᨲᩦ”ᨲᩥ.
</Paragraph>

<Paragraph number="1730" book="para">
ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᩋᩣᨿᩈ᩠ᨾᨶ᩠ᨲᩴ ᨨᨶ᩠ᨶᩴ ᩋᨶᩮᨠᨸᩁᩥᨿᩣᨿᩮᨶ ᩅᩥᨣᩁᩉᩥᨲ᩠ᩅᩣ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ …ᨸᩮ…  “ᩈᨧ᩠ᨧᩴ ᨠᩥᩁ ᨲ᩠ᩅᩴ, ᨨᨶ᩠ᨶ, ᨽᩥᨠ᩠ᨡᩪᩉᩥ ᩈᩉᨵᨾ᩠ᨾᩥᨠᩴ ᩅᩩᨧ᩠ᨧᨾᩣᨶᩮᩣ ᩋᨲ᩠ᨲᩣᨶᩴ ᩋᩅᨧᨶᩦᨿᩴ ᨠᩁᩮᩣᩈᩦ”ᨲᩥ? “ᩈᨧ᩠ᨧᩴ, ᨽᨣᩅᩤ”ᨲᩥ. ᩅᩥᨣᩁᩉᩥ ᨻᩩᨴ᩠ᨵᩮᩤ ᨽᨣᩅᩤ …ᨸᩮ…  ᨠᨳᨬ᩠ᩉᩥ ᨶᩣᨾ ᨲ᩠ᩅᩴ, ᨾᩮᩣᨥᨸᩩᩁᩥᩈ, ᨽᩥᨠ᩠ᨡᩪᩉᩥ ᩈᩉᨵᨾ᩠ᨾᩥᨠᩴ ᩅᩩᨧ᩠ᨧᨾᩣᨶᩮᩣ ᩋᨲ᩠ᨲᩣᨶᩴ ᩋᩅᨧᨶᩦᨿᩴ ᨠᩁᩥᩔᩈᩥ. ᨶᩮᨲᩴ, ᨾᩮᩣᨥᨸᩩᩁᩥᩈ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ …ᨸᩮ…  ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᩮᨿ᩠ᨿᩣᨳ—
</Paragraph>

</Division>
<Division number="425" book="para">

<Paragraph number="1731" book="para">
<Emphasis>“ᨽᩥᨠ᩠ᨡᩩ ᨸᨶᩮᩅ ᨴᩩᨻ᩠ᨻᨧᨩᩣᨲᩥᨠᩮᩣ ᩉᩮᩣᨲᩥ ᩏᨴ᩠ᨴᩮᩈᨸᩁᩥᨿᩣᨸᨶ᩠ᨶᩮᩈᩩ ᩈᩥᨠ᩠ᨡᩣᨸᨴᩮᩈᩩ ᨽᩥᨠ᩠ᨡᩪᩉᩥ ᩈᩉᨵᨾ᩠ᨾᩥᨠᩴ ᩅᩩᨧ᩠ᨧᨾᩣᨶᩮᩣ ᩋᨲ᩠ᨲᩣᨶᩴ ᩋᩅᨧᨶᩦᨿᩴ ᨠᩁᩮᩣᨲᩥ—  ‘ᨾᩣ ᨾᩴ ᩋᩣᨿᩈ᩠ᨾᨶ᩠ᨲᩮᩣ ᨠᩥᨬ᩠ᨧᩥ ᩋᩅᨧᩩᨲ᩠ᨳ ᨠᩃ᩠ᨿᩣᨱᩴ ᩅᩤ ᨸᩣᨸᨠᩴ ᩅᩤ, ᩋᩉᨾ᩠ᨸᩣᨿᩈ᩠ᨾᨶ᩠ᨲᩮ ᨶ ᨠᩥᨬ᩠ᨧᩥ ᩅᨠ᩠ᨡᩣᨾᩥ ᨠᩃ᩠ᨿᩣᨱᩴ ᩅᩤ ᨸᩣᨸᨠᩴ ᩅᩤ, ᩅᩥᩁᨾᨳᩣᨿᩈ᩠ᨾᨶ᩠ᨲᩮᩣ ᨾᨾ ᩅᨧᨶᩣᨿᩣ’ᨲᩥ, ᩈᩮᩣ ᨽᩥᨠ᩠ᨡᩩ ᨽᩥᨠ᩠ᨡᩪᩉᩥ ᩑᩅᨾᩔ ᩅᨧᨶᩦᨿᩮᩣ—  ‘ᨾᩣᨿᩈ᩠ᨾᩣ ᩋᨲ᩠ᨲᩣᨶᩴ ᩋᩅᨧᨶᩦᨿᩴ ᩋᨠᩣᩈᩥ, ᩅᨧᨶᩦᨿᨾᩮᩅᩤᨿᩈ᩠ᨾᩣ ᩋᨲ᩠ᨲᩣᨶᩴ ᨠᩁᩮᩣᨲᩩ, ᩋᩣᨿᩈ᩠ᨾᩣᨸᩥ ᨽᩥᨠ᩠ᨡᩪ ᩅᨴᩮᨲᩩ ᩈᩉᨵᨾ᩠ᨾᩮᨶ, ᨽᩥᨠ᩠ᨡᩪᨸᩥ ᩋᩣᨿᩈ᩠ᨾᨶ᩠ᨲᩴ ᩅᨠ᩠ᨡᨶ᩠ᨲᩥ ᩈᩉᨵᨾ᩠ᨾᩮᨶ. ᩑᩅᩴ ᩈᩴᩅᨴ᩠ᨵᩤ ᩉᩥ ᨲᩔ ᨽᨣᩅᨲᩮᩣ ᨸᩁᩥᩈᩣ ᨿᨴᩥᨴᩴ ᩋᨬ᩠ᨬᨾᨬ᩠ᨬᩅᨧᨶᩮᨶ ᩋᨬ᩠ᨬᨾᨬ᩠ᨬᩅᩩᨭ᩠ᨮᩣᨸᨶᩮᨶᩣ’ᨲᩥ. ᩑᩅᨬ᩠ᨧ ᩈᩮᩣ ᨽᩥᨠ᩠ᨡᩩ ᨽᩥᨠ᩠ᨡᩪᩉᩥ ᩅᩩᨧ᩠ᨧᨾᩣᨶᩮᩣ ᨲᨳᩮᩅ ᨸᨣ᩠ᨣᨱ᩠ᩉᩮᨿ᩠ᨿ, ᩈᩮᩣ ᨽᩥᨠ᩠ᨡᩩ ᨽᩥᨠ᩠ᨡᩪᩉᩥ ᨿᩣᩅᨲᨲᩥᨿᩴ ᩈᨾᨶᩩᨽᩣᩈᩥᨲᨻ᩠ᨻᩮᩣ ᨲᩔ ᨸᨭᩥᨶᩥᩔᨣ᩠ᨣᩤᨿ. ᨿᩣᩅᨲᨲᩥᨿᨬ᩠ᨧᩮ ᩈᨾᨶᩩᨽᩣᩈᩥᨿᨾᩣᨶᩮᩣ ᨲᩴ ᨸᨭᩥᨶᩥᩔᨩ᩠ᨩᩮᨿ᩠ᨿ, ᩍᨧ᩠ᨧᩮᨲᩴ ᨠᩩᩈᩃᩴ; ᨶᩮᩣ ᨧᩮ ᨸᨭᩥᨶᩥᩔᨩ᩠ᨩᩮᨿ᩠ᨿ, ᩈᩴᨥᩣᨴᩥᩈᩮᩈᩮᩣ”</Emphasis>ᨲᩥ. (*12*:<Emphasis>16</Emphasis>)
</Paragraph>

</Division>
<Division number="426" book="para">

<Paragraph number="1732" book="para">
<Emphasis>ᨽᩥᨠ᩠ᨡᩪ ᨸᨶᩮᩅ ᨴᩩᨻ᩠ᨻᨧᨩᩣᨲᩥᨠᩮᩣ ᩉᩮᩣᨲᩦ</Emphasis>ᨲᩥ ᨴᩩᨻ᩠ᨻᨧᩮᩣ ᩉᩮᩣᨲᩥ ᨴᩮᩤᩅᨧᩔᨠᩁᨱᩮᩉᩥ ᨵᨾ᩠ᨾᩮᩉᩥ ᩈᨾᨶ᩠ᨶᩣᨣᨲᩮᩣ ᩋᨠ᩠ᨡᨾᩮᩣ ᩋᨸ᩠ᨸᨴᨠ᩠ᨡᩥᨱᨣ᩠ᨣᩤᩉᩦ ᩋᨶᩩᩈᩣᩈᨶᩥᩴ.
</Paragraph>

<Paragraph number="1733" book="para">
<Emphasis>ᩏᨴ᩠ᨴᩮᩈᨸᩁᩥᨿᩣᨸᨶ᩠ᨶᩮᩈᩩ ᩈᩥᨠ᩠ᨡᩣᨸᨴᩮᩈᩪ</Emphasis>ᨲᩥ ᨸᩣᨲᩥᨾᩮᩣᨠ᩠ᨡᨸᩁᩥᨿᩣᨸᨶ᩠ᨶᩮᩈᩩ ᩈᩥᨠ᩠ᨡᩣᨸᨴᩮᩈᩩ.
</Paragraph>

<Paragraph number="1734" book="para">
<Emphasis>ᨽᩥᨠ᩠ᨡᩪᩉᩦ</Emphasis>ᨲᩥ ᩋᨬ᩠ᨬᩮᩉᩥ ᨽᩥᨠ᩠ᨡᩪᩉᩥ.
</Paragraph>

<Paragraph number="1735" book="para">
<Emphasis>ᩈᩉᨵᨾ᩠ᨾᩥᨠᩴ</Emphasis> ᨶᩣᨾ ᨿᩴ ᨽᨣᩅᨲᩣ ᨸᨬ᩠ᨬᨲ᩠ᨲᩴ ᩈᩥᨠ᩠ᨡᩣᨸᨴᩴ, ᩑᨲᩴ ᩈᩉᨵᨾ᩠ᨾᩥᨠᩴ ᨶᩣᨾ.
</Paragraph>

<Paragraph number="1736" book="para">
ᨲᩮᨶ ᩅᩩᨧ᩠ᨧᨾᩣᨶᩮᩣ ᩋᨲ᩠ᨲᩣᨶᩴ ᩋᩅᨧᨶᩦᨿᩴ ᨠᩁᩮᩣᨲᩥ—  “ᨾᩣ ᨾᩴ ᩋᩣᨿᩈ᩠ᨾᨶ᩠ᨲᩮᩣ ᨠᩥᨬ᩠ᨧᩥ ᩋᩅᨧᩩᨲ᩠ᨳ ᨠᩃ᩠ᨿᩣᨱᩴ ᩅᩤ ᨸᩣᨸᨠᩴ ᩅᩤ, ᩋᩉᨾ᩠ᨸᩣᨿᩈ᩠ᨾᨶ᩠ᨲᩮ ᨶ ᨠᩥᨬ᩠ᨧᩥ ᩅᨠ᩠ᨡᩣᨾᩥ ᨠᩃ᩠ᨿᩣᨱᩴ ᩅᩤ ᨸᩣᨸᨠᩴ ᩅᩤ. ᩅᩥᩁᨾᨳᩣᨿᩈ᩠ᨾᨶ᩠ᨲᩮᩣ ᨾᨾ ᩅᨧᨶᩣᨿᩣ”ᨲᩥ.
</Paragraph>

<Paragraph number="1737" book="para">
<Emphasis>ᩈᩮᩣ ᨽᩥᨠ᩠ᨡᩪ</Emphasis>ᨲᩥ ᨿᩮᩣ ᩈᩮᩣ ᨴᩩᨻ᩠ᨻᨧᨩᩣᨲᩥᨠᩮᩣ ᨽᩥᨠ᩠ᨡᩩ.
</Paragraph>

<Paragraph number="1738" book="para">
<Emphasis>ᨽᩥᨠ᩠ᨡᩪᩉᩦ</Emphasis>ᨲᩥ ᩋᨬ᩠ᨬᩮᩉᩥ ᨽᩥᨠ᩠ᨡᩪᩉᩥ. ᨿᩮ ᨸᩔᨶ᩠ᨲᩥ ᨿᩮ ᩈᩩᨱᨶ᩠ᨲᩥ ᨲᩮᩉᩥ ᩅᨲ᩠ᨲᨻ᩠ᨻᩮᩣ—  “ᨾᩣᨿᩈ᩠ᨾᩣ ᩋᨲ᩠ᨲᩣᨶᩴ ᩋᩅᨧᨶᩦᨿᩴ ᩋᨠᩣᩈᩥ. ᩅᨧᨶᩦᨿᨾᩮᩅ ᩋᩣᨿᩈ᩠ᨾᩣ ᩋᨲ᩠ᨲᩣᨶᩴ ᨠᩁᩮᩣᨲᩩ. ᩋᩣᨿᩈ᩠ᨾᩣᨸᩥ ᨽᩥᨠ᩠ᨡᩪ ᩅᨴᩮᨲᩩ ᩈᩉᨵᨾ᩠ᨾᩮᨶ, ᨽᩥᨠ᩠ᨡᩪᨸᩥ ᩋᩣᨿᩈ᩠ᨾᨶ᩠ᨲᩴ ᩅᨠ᩠ᨡᨶ᩠ᨲᩥ ᩈᩉᨵᨾ᩠ᨾᩮᨶ. ᩑᩅᩴ ᩈᩴᩅᨴ᩠ᨵᩤ ᩉᩥ ᨲᩔ ᨽᨣᩅᨲᩮᩣ ᨸᩁᩥᩈᩣ ᨿᨴᩥᨴᩴ ᩋᨬ᩠ᨬᨾᨬ᩠ᨬᩅᨧᨶᩮᨶ ᩋᨬ᩠ᨬᨾᨬ᩠ᨬᩅᩩᨭ᩠ᨮᩣᨸᨶᩮᨶᩣ”ᨲᩥ. ᨴᩩᨲᩥᨿᨾ᩠ᨸᩥ ᩅᨲ᩠ᨲᨻ᩠ᨻᩮᩣ. ᨲᨲᩥᨿᨾ᩠ᨸᩥ ᩅᨲ᩠ᨲᨻ᩠ᨻᩮᩣ. ᩈᨧᩮ ᨸᨭᩥᨶᩥᩔᨩ᩠ᨩᨲᩥ, ᩍᨧ᩠ᨧᩮᨲᩴ ᨠᩩᩈᩃᩴ; ᨶᩮᩣ ᨧᩮ ᨸᨭᩥᨶᩥᩔᨩ᩠ᨩᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩈᩩᨲ᩠ᩅᩣ ᨶ ᩅᨴᨶ᩠ᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩈᩮᩣ ᨽᩥᨠ᩠ᨡᩩ ᩈᩴᨥᨾᨩ᩠ᨫᨾ᩠ᨸᩥ ᩋᩣᨠᨯ᩠ᨰᩥᨲ᩠ᩅᩣ ᩅᨲ᩠ᨲᨻ᩠ᨻᩮᩣ—  “ᨾᩣᨿᩈ᩠ᨾᩣ ᩋᨲ᩠ᨲᩣᨶᩴ ᩋᩅᨧᨶᩦᨿᩴ ᩋᨠᩣᩈᩥ …ᨸᩮ…  ᩋᨬ᩠ᨬᨾᨬ᩠ᨬᩅᩩᨭ᩠ᨮᩣᨸᨶᩮᨶᩣ”ᨲᩥ. ᨴᩩᨲᩥᨿᨾ᩠ᨸᩥ ᩅᨲ᩠ᨲᨻ᩠ᨻᩮᩣ. ᨲᨲᩥᨿᨾ᩠ᨸᩥ ᩅᨲ᩠ᨲᨻ᩠ᨻᩮᩣ. ᩈᨧᩮ ᨸᨭᩥᨶᩥᩔᨩ᩠ᨩᨲᩥ, ᩍᨧ᩠ᨧᩮᨲᩴ ᨠᩩᩈᩃᩴ; ᨶᩮᩣ ᨧᩮ ᨸᨭᩥᨶᩥᩔᨩ᩠ᨩᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩈᩮᩣ ᨽᩥᨠ᩠ᨡᩩ ᩈᨾᨶᩩᨽᩣᩈᩥᨲᨻ᩠ᨻᩮᩣ. “ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩈᨾᨶᩩᨽᩣᩈᩥᨲᨻ᩠ᨻᩮᩣ. ᨻ᩠ᨿᨲ᩠ᨲᩮᨶ ᨽᩥᨠ᩠ᨡᩩᨶᩣ ᨸᨭᩥᨻᩃᩮᨶ ᩈᩴᨥᩮᩣ ᨬᩣᨸᩮᨲᨻ᩠ᨻᩮᩣ—
</Paragraph>

</Division>
<Division number="427" book="para">

<Paragraph number="1739" book="para">
‘ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩋᨿᩴ ᩍᨲ᩠ᨳᨶ᩠ᨶᩣᨾᩮᩣ ᨽᩥᨠ᩠ᨡᩩ ᨽᩥᨠ᩠ᨡᩪᩉᩥ ᩈᩉᨵᨾ᩠ᨾᩥᨠᩴ ᩅᩩᨧ᩠ᨧᨾᩣᨶᩮᩣ ᩋᨲ᩠ᨲᩣᨶᩴ ᩋᩅᨧᨶᩦᨿᩴ ᨠᩁᩮᩣᨲᩥ. ᩈᩮᩣ ᨲᩴ ᩅᨲ᩠ᨳᩩᩴ ᨶ ᨸᨭᩥᨶᩥᩔᨩ᩠ᨩᨲᩥ. ᨿᨴᩥ ᩈᩴᨥᩔ ᨸᨲ᩠ᨲᨠᩃᩖᩴ, ᩈᩴᨥᩮᩣ ᩍᨲ᩠ᨳᨶ᩠ᨶᩣᨾᩴ ᨽᩥᨠ᩠ᨡᩩᩴ ᩈᨾᨶᩩᨽᩣᩈᩮᨿ᩠ᨿ ᨲᩔ ᩅᨲ᩠ᨳᩩᩔ ᨸᨭᩥᨶᩥᩔᨣ᩠ᨣᩤᨿ. ᩑᩈᩣ ᨬᨲ᩠ᨲᩥ.
</Paragraph>

<Paragraph number="1740" book="para">
ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩋᨿᩴ ᩍᨲ᩠ᨳᨶ᩠ᨶᩣᨾᩮᩣ ᨽᩥᨠ᩠ᨡᩩ ᨽᩥᨠ᩠ᨡᩪᩉᩥ ᩈᩉᨵᨾ᩠ᨾᩥᨠᩴ ᩅᩩᨧ᩠ᨧᨾᩣᨶᩮᩣ ᩋᨲ᩠ᨲᩣᨶᩴ ᩋᩅᨧᨶᩦᨿᩴ ᨠᩁᩮᩣᨲᩥ. ᩈᩮᩣ ᨲᩴ ᩅᨲ᩠ᨳᩩᩴ ᨶ ᨸᨭᩥᨶᩥᩔᨩ᩠ᨩᨲᩥ. ᩈᩴᨥᩮᩣ ᩍᨲ᩠ᨳᨶ᩠ᨶᩣᨾᩴ ᨽᩥᨠ᩠ᨡᩩᩴ ᩈᨾᨶᩩᨽᩣᩈᨲᩥ ᨲᩔ ᩅᨲ᩠ᨳᩩᩔ ᨸᨭᩥᨶᩥᩔᨣ᩠ᨣᩤᨿ. ᨿᩔᩣᨿᩈ᩠ᨾᨲᩮᩣ ᨡᨾᨲᩥ ᩍᨲ᩠ᨳᨶ᩠ᨶᩣᨾᩔ ᨽᩥᨠ᩠ᨡᩩᨶᩮᩣ ᩈᨾᨶᩩᨽᩣᩈᨶᩣ ᨲᩔ ᩅᨲ᩠ᨳᩩᩔ ᨸᨭᩥᨶᩥᩔᨣ᩠ᨣᩤᨿ, ᩈᩮᩣ ᨲᩩᨱ᩠ᩉᩔ; ᨿᩔ ᨶᨠ᩠ᨡᨾᨲᩥ, ᩈᩮᩣ ᨽᩣᩈᩮᨿ᩠ᨿ.
</Paragraph>

<Paragraph number="1741" book="para">
ᨴᩩᨲᩥᨿᨾ᩠ᨸᩥ ᩑᨲᨾᨲ᩠ᨳᩴ ᩅᨴᩤᨾᩥ …ᨸᩮ…  ᨲᨲᩥᨿᨾ᩠ᨸᩥ ᩑᨲᨾᨲ᩠ᨳᩴ ᩅᨴᩤᨾᩥ—  ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩋᨿᩴ ᩍᨲ᩠ᨳᨶ᩠ᨶᩣᨾᩮᩣ ᨽᩥᨠ᩠ᨡᩩ ᨽᩥᨠ᩠ᨡᩪᩉᩥ ᩈᩉᨵᨾ᩠ᨾᩥᨠᩴ ᩅᩩᨧ᩠ᨧᨾᩣᨶᩮᩣ ᩋᨲ᩠ᨲᩣᨶᩴ ᩋᩅᨧᨶᩦᨿᩴ ᨠᩁᩮᩣᨲᩥ. ᩈᩮᩣ ᨲᩴ ᩅᨲ᩠ᨳᩩᩴ ᨶ ᨸᨭᩥᨶᩥᩔᨩ᩠ᨩᨲᩥ. ᩈᩴᨥᩮᩣ ᩍᨲ᩠ᨳᨶ᩠ᨶᩣᨾᩴ ᨽᩥᨠ᩠ᨡᩩᩴ ᩈᨾᨶᩩᨽᩣᩈᨲᩥ ᨲᩔ ᩅᨲ᩠ᨳᩩᩔ ᨸᨭᩥᨶᩥᩔᨣ᩠ᨣᩤᨿ. ᨿᩔᩣᨿᩈ᩠ᨾᨲᩮᩣ ᨡᨾᨲᩥ ᩍᨲ᩠ᨳᨶ᩠ᨶᩣᨾᩔ ᨽᩥᨠ᩠ᨡᩩᨶᩮᩣ ᩈᨾᨶᩩᨽᩣᩈᨶᩣ ᨲᩔ ᩅᨲ᩠ᨳᩩᩔ ᨸᨭᩥᨶᩥᩔᨣ᩠ᨣᩤᨿ, ᩈᩮᩣ ᨲᩩᨱ᩠ᩉᩔ; ᨿᩔ ᨶᨠ᩠ᨡᨾᨲᩥ, ᩈᩮᩣ ᨽᩣᩈᩮᨿ᩠ᨿ.
</Paragraph>

<Paragraph number="1742" book="para">
ᩈᨾᨶᩩᨽᨭ᩠ᨮᩮᩣ ᩈᩴᨥᩮᨶ ᩍᨲ᩠ᨳᨶ᩠ᨶᩣᨾᩮᩣ ᨽᩥᨠ᩠ᨡᩩ ᨲᩔ ᩅᨲ᩠ᨳᩩᩔ ᨸᨭᩥᨶᩥᩔᨣ᩠ᨣᩤᨿ. ᨡᨾᨲᩥ ᩈᩴᨥᩔ, ᨲᩈ᩠ᨾᩣ ᨲᩩᨱ᩠ᩉᩦ, ᩑᩅᨾᩮᨲᩴ ᨵᩤᩁᨿᩣᨾᩦ’”ᨲᩥ.
</Paragraph>

</Division>
<Division number="428" book="para">

<Paragraph number="1743" book="para">
ᨬᨲ᩠ᨲᩥᨿᩣ ᨴᩩᨠ᩠ᨠᨭᩴ, ᨴ᩠ᩅᩦᩉᩥ ᨠᨾ᩠ᨾᩅᩤᨧᩣᩉᩥ ᨳᩩᩃᩖᨧ᩠ᨧᨿᩣ, ᨠᨾ᩠ᨾᩅᩤᨧᩣᨸᩁᩥᨿᩮᩣᩈᩣᨶᩮ ᩋᩣᨸᨲ᩠ᨲᩥ ᩈᩴᨥᩣᨴᩥᩈᩮᩈᩔ. ᩈᩴᨥᩣᨴᩥᩈᩮᩈᩴ ᩋᨩ᩠ᨫᩣᨸᨩ᩠ᨩᨶ᩠ᨲᩔ ᨬᨲ᩠ᨲᩥᨿᩣ ᨴᩩᨠ᩠ᨠᨭᩴ, ᨴ᩠ᩅᩦᩉᩥ ᨠᨾ᩠ᨾᩅᩤᨧᩣᩉᩥ ᨳᩩᩃᩖᨧ᩠ᨧᨿᩣ ᨸᨭᩥᨸ᩠ᨸᩔᨾ᩠ᨽᨶ᩠ᨲᩥ.
</Paragraph>

<Paragraph number="1744" book="para">
<Emphasis>ᩈᩴᨥᩣᨴᩥᩈᩮᩈᩮᩣ</Emphasis>ᨲᩥ …ᨸᩮ…  ᨲᩮᨶᨸᩥ ᩅᩩᨧ᩠ᨧᨲᩥ “ᩈᩴᨥᩣᨴᩥᩈᩮᩈᩮᩣ”ᨲᩥ.
</Paragraph>

</Division>
<Division number="429" book="para">

<Paragraph number="1745" book="para">
ᨵᨾ᩠ᨾᨠᨾ᩠ᨾᩮ ᨵᨾ᩠ᨾᨠᨾ᩠ᨾᩈᨬ᩠ᨬᩦ ᨶ ᨸᨭᩥᨶᩥᩔᨩ᩠ᨩᨲᩥ, ᩋᩣᨸᨲ᩠ᨲᩥ ᩈᩴᨥᩣᨴᩥᩈᩮᩈᩔ.
</Paragraph>

<Paragraph number="1746" book="para">
ᨵᨾ᩠ᨾᨠᨾ᩠ᨾᩮ ᩅᩮᨾᨲᩥᨠᩮᩣ ᨶ ᨸᨭᩥᨶᩥᩔᨩ᩠ᨩᨲᩥ, ᩋᩣᨸᨲ᩠ᨲᩥ ᩈᩴᨥᩣᨴᩥᩈᩮᩈᩔ.
</Paragraph>

<Paragraph number="1747" book="para">
ᨵᨾ᩠ᨾᨠᨾ᩠ᨾᩮ ᩋᨵᨾ᩠ᨾᨠᨾ᩠ᨾᩈᨬ᩠ᨬᩦ ᨶ ᨸᨭᩥᨶᩥᩔᨩ᩠ᨩᨲᩥ, ᩋᩣᨸᨲ᩠ᨲᩥ ᩈᩴᨥᩣᨴᩥᩈᩮᩈᩔ.
</Paragraph>

<Paragraph number="1748" book="para">
ᩋᨵᨾ᩠ᨾᨠᨾ᩠ᨾᩮ ᨵᨾ᩠ᨾᨠᨾ᩠ᨾᩈᨬ᩠ᨬᩦ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ.
</Paragraph>

<Paragraph number="1749" book="para">
ᩋᨵᨾ᩠ᨾᨠᨾ᩠ᨾᩮ ᩅᩮᨾᨲᩥᨠᩮᩣ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ.
</Paragraph>

<Paragraph number="1750" book="para">
ᩋᨵᨾ᩠ᨾᨠᨾ᩠ᨾᩮ ᩋᨵᨾ᩠ᨾᨠᨾ᩠ᨾᩈᨬ᩠ᨬᩦ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ.
</Paragraph>

</Division>
<Division number="430" book="para">

<Paragraph number="1751" book="para">
ᩋᨶᩣᨸᨲ᩠ᨲᩥ—  ᩋᩈᨾᨶᩩᨽᩣᩈᨶ᩠ᨲᩔ, ᨸᨭᩥᨶᩥᩔᨩ᩠ᨩᨶ᩠ᨲᩔ, ᩏᨾ᩠ᨾᨲ᩠ᨲᨠᩔ, ᩋᩣᨴᩥᨠᨾ᩠ᨾᩥᨠᩔᩣᨲᩥ.

</Paragraph>
</Division>

<Paragraph number="1752" type="center" book="para">
ᨴᩩᨻ᩠ᨻᨧᩈᩥᨠ᩠ᨡᩣᨸᨴᩴ ᨶᩥᨭ᩠ᨮᩥᨲᩴ ᨴ᩠ᩅᩤᨴᩈᨾᩴ.
</Paragraph>