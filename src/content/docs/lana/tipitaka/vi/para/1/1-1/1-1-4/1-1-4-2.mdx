---
title: "1.1.4.2 ᩅᩥᨶᩦᨲᩅᨲ᩠ᨳᩩ"
tableOfContents: false
sidebar:
  order: 2
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="223" book="para">

<Paragraph number="713" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᩋᨵᩥᨾᩣᨶᩮᨶ ᩋᨬ᩠ᨬᩴ ᨻ᩠ᨿᩣᨠᩣᩈᩥ. ᨲᩔ ᨠᩩᨠ᩠ᨠᩩᨧ᩠ᨧᩴ ᩋᩉᩮᩣᩈᩥ—  “ᨽᨣᩅᨲᩣ ᩈᩥᨠ᩠ᨡᩣᨸᨴᩴ ᨸᨬ᩠ᨬᨲ᩠ᨲᩴ. ᨠᨧ᩠ᨧᩥ ᨶᩩ ᨡᩮᩣ ᩋᩉᩴ ᨸᩣᩁᩣᨩᩥᨠᩴ ᩋᩣᨸᨲ᩠ᨲᩥᩴ ᩋᩣᨸᨶ᩠ᨶᩮᩣ”ᨲᩥ? ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩥ. “ᩋᨶᩣᨸᨲ᩠ᨲᩥ, ᨽᩥᨠ᩠ᨡᩩ, ᩋᨵᩥᨾᩣᨶᩮᨶᩣ”ᨲᩥ. (1)
</Paragraph>

<Paragraph number="714" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᨸᨱᩥᨵᩤᨿ ᩋᩁᨬ᩠ᨬᩮ ᩅᩥᩉᩁᨲᩥ—  “ᩑᩅᩴ ᨾᩴ ᨩᨶᩮᩣ ᩈᨾ᩠ᨽᩣᩅᩮᩔᨲᩦ”ᨲᩥ. ᨲᩴ ᨩᨶᩮᩣ ᩈᨾ᩠ᨽᩣᩅᩮᩈᩥ. ᨲᩔ ᨠᩩᨠ᩠ᨠᩩᨧ᩠ᨧᩴ ᩋᩉᩮᩣᩈᩥ …ᨸᩮ…  “ᩋᨶᩣᨸᨲ᩠ᨲᩥ, ᨽᩥᨠ᩠ᨡᩩ, ᨸᩣᩁᩣᨩᩥᨠᩔ. ᨶ ᨧ, ᨽᩥᨠ᩠ᨡᩅᩮ, ᨸᨱᩥᨵᩤᨿ ᩋᩁᨬ᩠ᨬᩮ ᩅᨲ᩠ᨳᨻ᩠ᨻᩴ. ᨿᩮᩣ ᩅᩈᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ. (2)
</Paragraph>

<Paragraph number="715" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᨸᨱᩥᨵᩤᨿ ᨸᩥᨱ᩠ᨯᩣᨿ ᨧᩁᨲᩥ—  “ᩑᩅᩴ ᨾᩴ ᨩᨶᩮᩣ ᩈᨾ᩠ᨽᩣᩅᩮᩔᨲᩦ”ᨲᩥ. ᨲᩴ ᨩᨶᩮᩣ ᩈᨾ᩠ᨽᩣᩅᩮᩈᩥ. ᨲᩔ ᨠᩩᨠ᩠ᨠᩩᨧ᩠ᨧᩴ ᩋᩉᩮᩣᩈᩥ …ᨸᩮ…  “ᩋᨶᩣᨸᨲ᩠ᨲᩥ, ᨽᩥᨠ᩠ᨡᩩ, ᨸᩣᩁᩣᨩᩥᨠᩔ. ᨶ ᨧ, ᨽᩥᨠ᩠ᨡᩅᩮ, ᨸᨱᩥᨵᩤᨿ ᨸᩥᨱ᩠ᨯᩣᨿ ᨧᩁᩥᨲᨻ᩠ᨻᩴ. ᨿᩮᩣ ᨧᩁᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ. (3)
</Paragraph>

<Paragraph number="716" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᩋᨬ᩠ᨬᨲᩁᩴ ᨽᩥᨠ᩠ᨡᩩᩴ ᩑᨲᨴᩅᩮᩤᨧ—  “ᨿᩮ, ᩋᩣᩅᩩᩈᩮᩣ, ᩋᨾ᩠ᩉᩣᨠᩴ ᩏᨸᨩ᩠ᨫᩣᨿᩔ ᩈᨴ᩠ᨵᩥᩅᩥᩉᩣᩁᩥᨠᩣ ᩈᨻ᩠ᨻᩮᩅ ᩋᩁᩉᨶ᩠ᨲᩮᩣ”ᨲᩥ. ᨲᩔ ᨠᩩᨠ᩠ᨠᩩᨧ᩠ᨧᩴ ᩋᩉᩮᩣᩈᩥ …ᨸᩮ…  “ᨠᩥᩴᨧᩥᨲ᩠ᨲᩮᩣ ᨲ᩠ᩅᩴ, ᨽᩥᨠ᩠ᨡᩪ”ᨲᩥ? “ᩏᩃᩖᨸᨶᩣᨵᩥᨸ᩠ᨸᩣᨿᩮᩣ ᩋᩉᩴ, ᨽᨣᩅᩤ”ᨲᩥ. “ᩋᨶᩣᨸᨲ᩠ᨲᩥ, ᨽᩥᨠ᩠ᨡᩩ, ᨸᩣᩁᩣᨩᩥᨠᩔ; ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔᩣ”ᨲᩥ. (4)
</Paragraph>

<Paragraph number="717" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᩋᨬ᩠ᨬᨲᩁᩴ ᨽᩥᨠ᩠ᨡᩩᩴ ᩑᨲᨴᩅᩮᩤᨧ—  “ᨿᩮ, ᩋᩣᩅᩩᩈᩮᩣ, ᩋᨾ᩠ᩉᩣᨠᩴ ᩏᨸᨩ᩠ᨫᩣᨿᩔ ᩋᨶ᩠ᨲᩮᩅᩤᩈᩥᨠᩣ ᩈᨻ᩠ᨻᩮᩅ ᨾᩉᩥᨴ᩠ᨵᩥᨠᩣ ᨾᩉᩣᨶᩩᨽᩣᩅᩤ”ᨲᩥ. ᨲᩔ ᨠᩩᨠ᩠ᨠᩩᨧ᩠ᨧᩴ ᩋᩉᩮᩣᩈᩥ …ᨸᩮ…  “ᨠᩥᩴᨧᩥᨲ᩠ᨲᩮᩣ ᨲ᩠ᩅᩴ, ᨽᩥᨠ᩠ᨡᩪ”ᨲᩥ? “ᩏᩃᩖᨸᨶᩣᨵᩥᨸ᩠ᨸᩣᨿᩮᩣ ᩋᩉᩴ, ᨽᨣᩅᩤ”ᨲᩥ. “ᩋᨶᩣᨸᨲ᩠ᨲᩥ, ᨽᩥᨠ᩠ᨡᩩ, ᨸᩣᩁᩣᨩᩥᨠᩔ; ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔᩣ”ᨲᩥ. (5)
</Paragraph>

<Paragraph number="718" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᨸᨱᩥᨵᩤᨿ ᨧᩘᨠᨾᨲᩥ…  ᨸᨱᩥᨵᩤᨿ ᨲᩥᨭ᩠ᨮᨲᩥ…  ᨸᨱᩥᨵᩤᨿ ᨶᩥᩈᩦᨴᨲᩥ…  ᨸᨱᩥᨵᩤᨿ ᩈᩮᨿ᩠ᨿᩴ ᨠᨸ᩠ᨸᩮᨲᩥ—  “ᩑᩅᩴ ᨾᩴ ᨩᨶᩮᩣ ᩈᨾ᩠ᨽᩣᩅᩮᩔᨲᩦ”ᨲᩥ. ᨲᩴ ᨩᨶᩮᩣ ᩈᨾ᩠ᨽᩣᩅᩮᩈᩥ. ᨲᩔ ᨠᩩᨠ᩠ᨠᩩᨧ᩠ᨧᩴ ᩋᩉᩮᩣᩈᩥ …ᨸᩮ…  “ᩋᨶᩣᨸᨲ᩠ᨲᩥ, ᨽᩥᨠ᩠ᨡᩩ, ᨸᩣᩁᩣᨩᩥᨠᩔ. ᨶ ᨧ, ᨽᩥᨠ᩠ᨡᩅᩮ, ᨸᨱᩥᨵᩤᨿ ᩈᩮᨿ᩠ᨿᩣ ᨠᨸ᩠ᨸᩮᨲᨻ᩠ᨻᩣ. ᨿᩮᩣ ᨠᨸ᩠ᨸᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ. (6–9)
</Paragraph>

<Paragraph number="719" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᩋᨬ᩠ᨬᨲᩁᩔ ᨽᩥᨠ᩠ᨡᩩᨶᩮᩣ ᩏᨲ᩠ᨲᩁᩥᨾᨶᩩᩔᨵᨾ᩠ᨾᩴ ᩏᩃᩖᨸᨲᩥ. ᩈᩮᩣᨸᩥ ᩑᩅᨾᩣᩉ—  “ᨾᨿ᩠ᩉᨾ᩠ᨸᩥ, ᩋᩣᩅᩩᩈᩮᩣ, ᩈᩴᨿᩮᩣᨩᨶᩣ ᨸᩉᩦᨶᩣ”ᨲᩥ. ᨲᩔ ᨠᩩᨠ᩠ᨠᩩᨧ᩠ᨧᩴ ᩋᩉᩮᩣᩈᩥ …ᨸᩮ…  “ᩋᩣᨸᨲ᩠ᨲᩥᩴ ᨲ᩠ᩅᩴ, ᨽᩥᨠ᩠ᨡᩩ, ᩋᩣᨸᨶ᩠ᨶᩮᩣ ᨸᩣᩁᩣᨩᩥᨠᨶ᩺”ᨲᩥ. (10)
</Paragraph>

</Division>
<Division number="224" book="para">

<Paragraph number="720" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᩁᩉᩮᩣᨣᨲᩮᩣ ᩏᨲ᩠ᨲᩁᩥᨾᨶᩩᩔᨵᨾ᩠ᨾᩴ ᩏᩃᩖᨸᨲᩥ. ᨸᩁᨧᩥᨲ᩠ᨲᩅᩥᨴᩪ ᨽᩥᨠ᩠ᨡᩩ ᨲᩴ ᨽᩥᨠ᩠ᨡᩩᩴ ᩋᨸᩈᩣᨴᩮᩈᩥ—  “ᨾᩣ, ᩋᩣᩅᩩᩈᩮᩣ, ᩑᩅᩁᩪᨸᩴ ᩋᨽᨱᩥ. ᨶᨲ᩠ᨳᩮᩈᩮᩣ ᨲᩩᨿ᩠ᩉᨶ᩺”ᨲᩥ. ᨲᩔ ᨠᩩᨠ᩠ᨠᩩᨧ᩠ᨧᩴ ᩋᩉᩮᩣᩈᩥ …ᨸᩮ…  “ᩋᨶᩣᨸᨲ᩠ᨲᩥ, ᨽᩥᨠ᩠ᨡᩩ, ᨸᩣᩁᩣᨩᩥᨠᩔ; ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ. (11)
</Paragraph>

<Paragraph number="721" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᩁᩉᩮᩣᨣᨲᩮᩣ ᩏᨲ᩠ᨲᩁᩥᨾᨶᩩᩔᨵᨾ᩠ᨾᩴ ᩏᩃᩖᨸᨲᩥ. ᨴᩮᩅᨲᩣ ᨲᩴ ᨽᩥᨠ᩠ᨡᩩᩴ ᩋᨸᩈᩣᨴᩮᩈᩥ—  “ᨾᩣ, ᨽᨶ᩠ᨲᩮ, ᩑᩅᩁᩪᨸᩴ ᩋᨽᨱᩥ. ᨶᨲ᩠ᨳᩮᩈᩮᩣ ᨲᩩᨿ᩠ᩉᨶ᩺”ᨲᩥ. ᨲᩔ ᨠᩩᨠ᩠ᨠᩩᨧ᩠ᨧᩴ ᩋᩉᩮᩣᩈᩥ …ᨸᩮ…  “ᩋᨶᩣᨸᨲ᩠ᨲᩥ, ᨽᩥᨠ᩠ᨡᩩ, ᨸᩣᩁᩣᨩᩥᨠᩔ; ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ. (12)
</Paragraph>

<Paragraph number="722" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᩋᨬ᩠ᨬᨲᩁᩴ ᩏᨸᩣᩈᨠᩴ ᩑᨲᨴᩅᩮᩤᨧ—  “ᨿᩮᩣ, ᩋᩣᩅᩩᩈᩮᩣ, ᨲᩩᨿ᩠ᩉᩴ ᩅᩥᩉᩣᩁᩮ ᩅᩈᨲᩥ ᩈᩮᩣ ᨽᩥᨠ᩠ᨡᩩ ᩋᩁᩉᩣ”ᨲᩥ. ᩈᩮᩣ ᨧ ᨲᩔ ᩅᩥᩉᩣᩁᩮ ᩅᩈᨲᩥ. ᨲᩔ ᨠᩩᨠ᩠ᨠᩩᨧ᩠ᨧᩴ ᩋᩉᩮᩣᩈᩥ …ᨸᩮ…  “ᨠᩥᩴᨧᩥᨲ᩠ᨲᩮᩣ ᨲ᩠ᩅᩴ, ᨽᩥᨠ᩠ᨡᩪ”ᨲᩥ? “ᩏᩃᩖᨸᨶᩣᨵᩥᨸ᩠ᨸᩣᨿᩮᩣ ᩋᩉᩴ, ᨽᨣᩅᩤ”ᨲᩥ. “ᩋᨶᩣᨸᨲ᩠ᨲᩥ, ᨽᩥᨠ᩠ᨡᩩ, ᨸᩣᩁᩣᨩᩥᨠᩔ; ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔᩣ”ᨲᩥ. (13)
</Paragraph>

<Paragraph number="723" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᩋᨬ᩠ᨬᨲᩁᩴ ᩏᨸᩣᩈᨠᩴ ᩑᨲᨴᩅᩮᩤᨧ—  “ᨿᩴ ᨲ᩠ᩅᩴ, ᩋᩣᩅᩩᩈᩮᩣ, ᩏᨸᨭ᩠ᨮᩮᩈᩥ ᨧᩦᩅᩁᨸᩥᨱ᩠ᨯᨸᩣᨲᩈᩮᨶᩣᩈᨶᨣᩥᩃᩣᨶᨸ᩠ᨸᨧ᩠ᨧᨿᨽᩮᩈᨩ᩠ᨩᨸᩁᩥᨠ᩠ᨡᩣᩁᩮᨶ ᩈᩮᩣ ᨽᩥᨠ᩠ᨡᩩ ᩋᩁᩉᩣ”ᨲᩥ. ᩈᩮᩣ ᨧ ᨲᩴ ᩏᨸᨭ᩠ᨮᩮᨲᩥ ᨧᩦᩅᩁᨸᩥᨱ᩠ᨯᨸᩣᨲᩈᩮᨶᩣᩈᨶᨣᩥᩃᩣᨶᨸ᩠ᨸᨧ᩠ᨧᨿᨽᩮᩈᨩ᩠ᨩᨸᩁᩥᨠ᩠ᨡᩣᩁᩮᨶ. ᨲᩔ ᨠᩩᨠ᩠ᨠᩩᨧ᩠ᨧᩴ ᩋᩉᩮᩣᩈᩥ …ᨸᩮ…  “ᨠᩥᩴᨧᩥᨲ᩠ᨲᩮᩣ ᨲ᩠ᩅᩴ, ᨽᩥᨠ᩠ᨡᩪ”ᨲᩥ? “ᩏᩃᩖᨸᨶᩣᨵᩥᨸ᩠ᨸᩣᨿᩮᩣ ᩋᩉᩴ, ᨽᨣᩅᩤ”ᨲᩥ. “ᩋᨶᩣᨸᨲ᩠ᨲᩥ, ᨽᩥᨠ᩠ᨡᩩ, ᨸᩣᩁᩣᨩᩥᨠᩔ; ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔᩣ”ᨲᩥ. (14)
</Paragraph>

</Division>
<Division number="225" book="para">

<Paragraph number="724" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᨣᩥᩃᩣᨶᩮᩣ ᩉᩮᩣᨲᩥ. ᨲᩴ ᨽᩥᨠ᩠ᨡᩪ ᩑᨲᨴᩅᩮᩤᨧᩩᩴ—  “ᩋᨲ᩠ᨳᩣᨿᩈ᩠ᨾᨲᩮᩣ ᩏᨲ᩠ᨲᩁᩥᨾᨶᩩᩔᨵᨾ᩠ᨾᩮᩣ”ᨲᩥ? “ᨶᩣᩅᩩᩈᩮᩣ, ᨴᩩᨠ᩠ᨠᩁᩴ ᩋᨬ᩠ᨬᩴ ᨻ᩠ᨿᩣᨠᩣᨲᩩᨶ᩺”ᨲᩥ. ᨲᩔ ᨠᩩᨠ᩠ᨠᩩᨧ᩠ᨧᩴ ᩋᩉᩮᩣᩈᩥ—  “ᨿᩮ ᨡᩮᩣ ᨲᩮ ᨽᨣᩅᨲᩮᩣ ᩈᩣᩅᨠᩣ ᨲᩮ ᩑᩅᩴ ᩅᨴᩮᨿ᩠ᨿᩩᩴ. ᩋᩉᨬ᩠ᨧᨾ᩠ᩉᩥ ᨶ ᨽᨣᩅᨲᩮᩣ ᩈᩣᩅᨠᩮᩣ. ᨠᨧ᩠ᨧᩥ ᨶᩩ ᨡᩮᩣ ᩋᩉᩴ ᨸᩣᩁᩣᨩᩥᨠᩴ ᩋᩣᨸᨲ᩠ᨲᩥᩴ ᩋᩣᨸᨶ᩠ᨶᩮᩣ”ᨲᩥ? ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩥ. “ᨠᩥᩴᨧᩥᨲ᩠ᨲᩮᩣ ᨲ᩠ᩅᩴ, ᨽᩥᨠ᩠ᨡᩪ”ᨲᩥ? “ᩋᨶᩩᩃᩖᨸᨶᩣᨵᩥᨸ᩠ᨸᩣᨿᩮᩣ ᩋᩉᩴ, ᨽᨣᩅᩤ”ᨲᩥ. “ᩋᨶᩣᨸᨲ᩠ᨲᩥ, ᨽᩥᨠ᩠ᨡᩩ, ᩋᨶᩩᩃᩖᨸᨶᩣᨵᩥᨸ᩠ᨸᩣᨿᩔᩣ”ᨲᩥ. (15)
</Paragraph>

<Paragraph number="725" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᨣᩥᩃᩣᨶᩮᩣ ᩉᩮᩣᨲᩥ. ᨲᩴ ᨽᩥᨠ᩠ᨡᩪ ᩑᨲᨴᩅᩮᩤᨧᩩᩴ—  “ᩋᨲ᩠ᨳᩣᨿᩈ᩠ᨾᨲᩮᩣ ᩏᨲ᩠ᨲᩁᩥᨾᨶᩩᩔᨵᨾ᩠ᨾᩮᩣ”ᨲᩥ? “ᩋᩣᩁᩣᨵᨶᩦᨿᩮᩣ ᨡᩮᩣ, ᩋᩣᩅᩩᩈᩮᩣ, ᨵᨾ᩠ᨾᩮᩣ ᩋᩣᩁᨴ᩠ᨵᩅᩦᩁᩥᨿᩮᨶᩣ”ᨲᩥ. ᨲᩔ ᨠᩩᨠ᩠ᨠᩩᨧ᩠ᨧᩴ ᩋᩉᩮᩣᩈᩥ …ᨸᩮ…  “ᩋᨶᩣᨸᨲ᩠ᨲᩥ, ᨽᩥᨠ᩠ᨡᩩ, ᩋᨶᩩᩃᩖᨸᨶᩣᨵᩥᨸ᩠ᨸᩣᨿᩔᩣ”ᨲᩥ. (16)
</Paragraph>

<Paragraph number="726" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᨣᩥᩃᩣᨶᩮᩣ ᩉᩮᩣᨲᩥ. ᨲᩴ ᨽᩥᨠ᩠ᨡᩪ ᩑᨲᨴᩅᩮᩤᨧᩩᩴ—  “ᨾᩣ ᨡᩮᩣ, ᩋᩣᩅᩩᩈᩮᩣ, ᨽᩣᨿᩦ”ᨲᩥ. “ᨶᩣᩉᩴ, ᩋᩣᩅᩩᩈᩮᩣ, ᨾᨧ᩠ᨧᩩᨶᩮᩣ ᨽᩣᨿᩣᨾᩦ”ᨲᩥ. ᨲᩔ ᨠᩩᨠ᩠ᨠᩩᨧ᩠ᨧᩴ ᩋᩉᩮᩣᩈᩥ …ᨸᩮ…  “ᩋᨶᩣᨸᨲ᩠ᨲᩥ, ᨽᩥᨠ᩠ᨡᩩ, ᩋᨶᩩᩃᩖᨸᨶᩣᨵᩥᨸ᩠ᨸᩣᨿᩔᩣ”ᨲᩥ. (17)
</Paragraph>

<Paragraph number="727" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᨣᩥᩃᩣᨶᩮᩣ ᩉᩮᩣᨲᩥ. ᨲᩴ ᨽᩥᨠ᩠ᨡᩪ ᩑᨲᨴᩅᩮᩤᨧᩩᩴ—  “ᨾᩣ ᨡᩮᩣ, ᩋᩣᩅᩩᩈᩮᩣ, ᨽᩣᨿᩦ”ᨲᩥ. “ᨿᩮᩣ ᨶᩪᨶᩣᩅᩩᩈᩮᩣ, ᩅᩥᨸ᩠ᨸᨭᩥᩈᩣᩁᩦ ᩋᩔ ᩈᩮᩣ ᨽᩣᨿᩮᨿ᩠ᨿᩣ”ᨲᩥ. ᨲᩔ ᨠᩩᨠ᩠ᨠᩩᨧ᩠ᨧᩴ ᩋᩉᩮᩣᩈᩥ …ᨸᩮ…  “ᩋᨶᩣᨸᨲ᩠ᨲᩥ, ᨽᩥᨠ᩠ᨡᩩ, ᩋᨶᩩᩃᩖᨸᨶᩣᨵᩥᨸ᩠ᨸᩣᨿᩔᩣ”ᨲᩥ. (18)
</Paragraph>

<Paragraph number="728" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᨣᩥᩃᩣᨶᩮᩣ ᩉᩮᩣᨲᩥ. ᨲᩴ ᨽᩥᨠ᩠ᨡᩪ ᩑᨲᨴᩅᩮᩤᨧᩩᩴ—  “ᩋᨲ᩠ᨳᩣᨿᩈ᩠ᨾᨲᩮᩣ ᩏᨲ᩠ᨲᩁᩥᨾᨶᩩᩔᨵᨾ᩠ᨾᩮᩣ”ᨲᩥ? “ᩋᩣᩁᩣᨵᨶᩦᨿᩮᩣ ᨡᩮᩣ, ᩋᩣᩅᩩᩈᩮᩣ, ᨵᨾ᩠ᨾᩮᩣ ᩈᨾ᩠ᨾᩣᨸᨿᩩᨲ᩠ᨲᩮᨶᩣ”ᨲᩥ. ᨲᩔ ᨠᩩᨠ᩠ᨠᩩᨧ᩠ᨧᩴ ᩋᩉᩮᩣᩈᩥ …ᨸᩮ…  “ᩋᨶᩣᨸᨲ᩠ᨲᩥ, ᨽᩥᨠ᩠ᨡᩩ, ᩋᨶᩩᩃᩖᨸᨶᩣᨵᩥᨸ᩠ᨸᩣᨿᩔᩣ”ᨲᩥ. (19)
</Paragraph>

<Paragraph number="729" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᨣᩥᩃᩣᨶᩮᩣ ᩉᩮᩣᨲᩥ. ᨲᩴ ᨽᩥᨠ᩠ᨡᩪ ᩑᨲᨴᩅᩮᩤᨧᩩᩴ—  “ᩋᨲ᩠ᨳᩣᨿᩈ᩠ᨾᨲᩮᩣ ᩏᨲ᩠ᨲᩁᩥᨾᨶᩩᩔᨵᨾ᩠ᨾᩮᩣ”ᨲᩥ? “ᩋᩣᩁᩣᨵᨶᩦᨿᩮᩣ ᨡᩮᩣ, ᩋᩣᩅᩩᩈᩮᩣ, ᨵᨾ᩠ᨾᩮᩣ ᩋᩣᩁᨴ᩠ᨵᩅᩦᩁᩥᨿᩮᨶᩣ”ᨲᩥ. ᨲᩔ ᨠᩩᨠ᩠ᨠᩩᨧ᩠ᨧᩴ ᩋᩉᩮᩣᩈᩥ …ᨸᩮ…  “ᩋᨶᩣᨸᨲ᩠ᨲᩥ, ᨽᩥᨠ᩠ᨡᩩ, ᩋᨶᩩᩃᩖᨸᨶᩣᨵᩥᨸ᩠ᨸᩣᨿᩔᩣ”ᨲᩥ. (20)
</Paragraph>

<Paragraph number="730" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᨣᩥᩃᩣᨶᩮᩣ ᩉᩮᩣᨲᩥ. ᨲᩴ ᨽᩥᨠ᩠ᨡᩪ ᩑᨲᨴᩅᩮᩤᨧᩩᩴ—  “ᩋᨲ᩠ᨳᩣᨿᩈ᩠ᨾᨲᩮᩣ ᩏᨲ᩠ᨲᩁᩥᨾᨶᩩᩔᨵᨾ᩠ᨾᩮᩣ”ᨲᩥ? “ᩋᩣᩁᩣᨵᨶᩦᨿᩮᩣ ᨡᩮᩣ, ᩋᩣᩅᩩᩈᩮᩣ, ᨵᨾ᩠ᨾᩮᩣ ᨿᩩᨲ᩠ᨲᨿᩮᩣᨣᩮᨶᩣ”ᨲᩥ. ᨲᩔ ᨠᩩᨠ᩠ᨠᩩᨧ᩠ᨧᩴ ᩋᩉᩮᩣᩈᩥ …ᨸᩮ…  “ᩋᨶᩣᨸᨲ᩠ᨲᩥ, ᨽᩥᨠ᩠ᨡᩩ, ᩋᨶᩩᩃᩖᨸᨶᩣᨵᩥᨸ᩠ᨸᩣᨿᩔᩣ”ᨲᩥ. (21)
</Paragraph>

<Paragraph number="731" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᨣᩥᩃᩣᨶᩮᩣ ᩉᩮᩣᨲᩥ. ᨲᩴ ᨽᩥᨠ᩠ᨡᩪ ᩑᨲᨴᩅᩮᩤᨧᩩᩴ—  “ᨠᨧ᩠ᨧᩣᩅᩩᩈᩮᩣ, ᨡᨾᨶᩦᨿᩴ, ᨠᨧ᩠ᨧᩥ ᨿᩣᨸᨶᩦᨿᨶ᩺”ᨲᩥ? “ᨶᩣᩅᩩᩈᩮᩣ, ᩈᨠ᩠ᨠᩣ ᨿᩮᨶ ᩅᩤ ᨲᩮᨶ ᩅᩤ ᩋᨵᩥᩅᩤᩈᩮᨲᩩᨶ᩺”ᨲᩥ. ᨲᩔ ᨠᩩᨠ᩠ᨠᩩᨧ᩠ᨧᩴ ᩋᩉᩮᩣᩈᩥ …ᨸᩮ…  “ᩋᨶᩣᨸᨲ᩠ᨲᩥ, ᨽᩥᨠ᩠ᨡᩩ, ᩋᨶᩩᩃᩖᨸᨶᩣᨵᩥᨸ᩠ᨸᩣᨿᩔᩣ”ᨲᩥ. (22)
</Paragraph>

<Paragraph number="732" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᨣᩥᩃᩣᨶᩮᩣ ᩉᩮᩣᨲᩥ. ᨲᩴ ᨽᩥᨠ᩠ᨡᩪ ᩑᨲᨴᩅᩮᩤᨧᩩᩴ—  “ᨠᨧ᩠ᨧᩣᩅᩩᩈᩮᩣ, ᨡᨾᨶᩦᨿᩴ, ᨠᨧ᩠ᨧᩥ ᨿᩣᨸᨶᩦᨿᨶ᩺”ᨲᩥ? “ᨶᩣᩅᩩᩈᩮᩣ, ᩈᨠ᩠ᨠᩣ ᨸᩩᨳᩩᨩ᩠ᨩᨶᩮᨶ ᩋᨵᩥᩅᩤᩈᩮᨲᩩᨶ᩺”ᨲᩥ. ᨲᩔ ᨠᩩᨠ᩠ᨠᩩᨧ᩠ᨧᩴ ᩋᩉᩮᩣᩈᩥ …ᨸᩮ…  “ᨠᩥᩴᨧᩥᨲ᩠ᨲᩮᩣ ᨲ᩠ᩅᩴ, ᨽᩥᨠ᩠ᨡᩪ”ᨲᩥ? “ᩏᩃᩖᨸᨶᩣᨵᩥᨸ᩠ᨸᩣᨿᩮᩣ ᩋᩉᩴ, ᨽᨣᩅᩤ”ᨲᩥ. “ᩋᨶᩣᨸᨲ᩠ᨲᩥ, ᨽᩥᨠ᩠ᨡᩩ, ᨸᩣᩁᩣᨩᩥᨠᩔ; ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔᩣ”ᨲᩥ. (23)
</Paragraph>

</Division>
<Division number="226" book="para">

<Paragraph number="733" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨻᩕᩣᩉ᩠ᨾᨱᩮᩣ ᨽᩥᨠ᩠ᨡᩪ ᨶᩥᨾᨶ᩠ᨲᩮᨲ᩠ᩅᩣ ᩑᨲᨴᩅᩮᩤᨧ—  “ᩋᩣᨿᨶ᩠ᨲᩩ ᨽᩮᩣᨶ᩠ᨲᩮᩣ ᩋᩁᩉᨶ᩠ᨲᩮᩣ”ᨲᩥ. ᨲᩮᩈᩴ ᨠᩩᨠ᩠ᨠᩩᨧ᩠ᨧᩴ ᩋᩉᩮᩣᩈᩥ—  “ᨾᨿᨬ᩠ᨧᨾ᩠ᩉ ᨶ ᩋᩁᩉᨶ᩠ᨲᩮᩣ. ᩋᨿᨬ᩠ᨧ ᨻᩕᩣᩉ᩠ᨾᨱᩮᩣ ᩋᨾ᩠ᩉᩮ ᩋᩁᩉᨶ᩠ᨲᩅᩤᨴᩮᨶ ᩈᨾᩩᨴᩤᨧᩁᨲᩥ. ᨠᨳᩴ ᨶᩩ ᨡᩮᩣ ᩋᨾ᩠ᩉᩮᩉᩥ ᨸᨭᩥᨸᨩ᩠ᨩᩥᨲᨻ᩠ᨻᨶ᩺”ᨲᩥ? ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩣᨸᨲ᩠ᨲᩥ, ᨽᩥᨠ᩠ᨡᩅᩮ, ᨸᩈᩣᨴᨽᨬ᩠ᨬᩮ”ᨲᩥ. (24)
</Paragraph>

<Paragraph number="734" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨻᩕᩣᩉ᩠ᨾᨱᩮᩣ ᨽᩥᨠ᩠ᨡᩪ ᨶᩥᨾᨶ᩠ᨲᩮᨲ᩠ᩅᩣ ᩑᨲᨴᩅᩮᩤᨧ—  “ᨶᩥᩈᩦᨴᨶ᩠ᨲᩩ ᨽᩮᩣᨶ᩠ᨲᩮᩣ ᩋᩁᩉᨶ᩠ᨲᩮᩣ”ᨲᩥ…  “ᨽᩩᨬ᩠ᨩᨶ᩠ᨲᩩ ᨽᩮᩣᨶ᩠ᨲᩮᩣ ᩋᩁᩉᨶ᩠ᨲᩮᩣ”ᨲᩥ…  “ᨲᨸ᩠ᨸᩮᨶ᩠ᨲᩩ ᨽᩮᩣᨶ᩠ᨲᩮᩣ ᩋᩁᩉᨶ᩠ᨲᩮᩣ”ᨲᩥ…  “ᨣᨧ᩠ᨨᨶ᩠ᨲᩩ, ᨽᩮᩣᨶ᩠ᨲᩮᩣ ᩋᩁᩉᨶ᩠ᨲᩮᩣ”ᨲᩥ. ᨲᩮᩈᩴ ᨠᩩᨠ᩠ᨠᩩᨧ᩠ᨧᩴ ᩋᩉᩮᩣᩈᩥ—  “ᨾᨿᨬ᩠ᨧᨾ᩠ᩉ ᨶ ᩋᩁᩉᨶ᩠ᨲᩮᩣ. ᩋᨿᨬ᩠ᨧ ᨻᩕᩣᩉ᩠ᨾᨱᩮᩣ ᩋᨾ᩠ᩉᩮ ᩋᩁᩉᨶ᩠ᨲᩅᩤᨴᩮᨶ ᩈᨾᩩᨴᩤᨧᩁᨲᩥ. ᨠᨳᩴ ᨶᩩ ᨡᩮᩣ ᩋᨾ᩠ᩉᩮᩉᩥ ᨸᨭᩥᨸᨩ᩠ᨩᩥᨲᨻ᩠ᨻᨶ᩺”ᨲᩥ? ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩣᨸᨲ᩠ᨲᩥ, ᨽᩥᨠ᩠ᨡᩅᩮ, ᨸᩈᩣᨴᨽᨬ᩠ᨬᩮ”ᨲᩥ. (25–28)
</Paragraph>

<Paragraph number="735" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᩋᨬ᩠ᨬᨲᩁᩔ ᨽᩥᨠ᩠ᨡᩩᨶᩮᩣ ᩏᨲ᩠ᨲᩁᩥᨾᨶᩩᩔᨵᨾ᩠ᨾᩴ ᩏᩃᩖᨸᨲᩥ. ᩈᩮᩣᨸᩥ ᩑᩅᨾᩣᩉ—  “ᨾᨿ᩠ᩉᨾ᩠ᨸᩥ, ᩋᩣᩅᩩᩈᩮᩣ, ᩋᩣᩈᩅᩤ ᨸᩉᩦᨶᩣ”ᨲᩥ. ᨲᩔ ᨠᩩᨠ᩠ᨠᩩᨧ᩠ᨧᩴ ᩋᩉᩮᩣᩈᩥ …ᨸᩮ…  “ᩋᩣᨸᨲ᩠ᨲᩥᩴ ᨲ᩠ᩅᩴ, ᨽᩥᨠ᩠ᨡᩩ, ᩋᩣᨸᨶ᩠ᨶᩮᩣ ᨸᩣᩁᩣᨩᩥᨠᨶ᩺”ᨲᩥ. (29)
</Paragraph>

<Paragraph number="736" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᩋᨬ᩠ᨬᨲᩁᩔ ᨽᩥᨠ᩠ᨡᩩᨶᩮᩣ ᩏᨲ᩠ᨲᩁᩥᨾᨶᩩᩔᨵᨾ᩠ᨾᩴ ᩏᩃᩖᨸᨲᩥ. ᩈᩮᩣᨸᩥ ᩑᩅᨾᩣᩉ—  “ᨾᨿ᩠ᩉᨾ᩠ᨸᩥ, ᩋᩣᩅᩩᩈᩮᩣ, ᩑᨲᩮ ᨵᨾ᩠ᨾᩣ ᩈᩴᩅᩥᨩ᩠ᨩᨶ᩠ᨲᩦ”ᨲᩥ. ᨲᩔ ᨠᩩᨠ᩠ᨠᩩᨧ᩠ᨧᩴ ᩋᩉᩮᩣᩈᩥ …ᨸᩮ…  “ᩋᩣᨸᨲ᩠ᨲᩥᩴ ᨲ᩠ᩅᩴ, ᨽᩥᨠ᩠ᨡᩩ, ᩋᩣᨸᨶ᩠ᨶᩮᩣ ᨸᩣᩁᩣᨩᩥᨠᨶ᩺”ᨲᩥ. (30)
</Paragraph>

<Paragraph number="737" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᩋᨬ᩠ᨬᨲᩁᩔ ᨽᩥᨠ᩠ᨡᩩᨶᩮᩣ ᩏᨲ᩠ᨲᩁᩥᨾᨶᩩᩔᨵᨾ᩠ᨾᩴ ᩏᩃᩖᨸᨲᩥ. ᩈᩮᩣᨸᩥ ᩑᩅᨾᩣᩉ—  “ᩋᩉᨾ᩠ᨸᩣᩅᩩᩈᩮᩣ, ᨲᩮᩈᩩ ᨵᨾ᩠ᨾᩮᩈᩩ ᩈᨶ᩠ᨴᩥᩔᩣᨾᩦ”ᨲᩥ. ᨲᩔ ᨠᩩᨠ᩠ᨠᩩᨧ᩠ᨧᩴ ᩋᩉᩮᩣᩈᩥ …ᨸᩮ…  “ᩋᩣᨸᨲ᩠ᨲᩥᩴ ᨲ᩠ᩅᩴ, ᨽᩥᨠ᩠ᨡᩩ, ᩋᩣᨸᨶ᩠ᨶᩮᩣ ᨸᩣᩁᩣᨩᩥᨠᨶ᩺”ᨲᩥ. (31)
</Paragraph>

<Paragraph number="738" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩴ ᨽᩥᨠ᩠ᨡᩩᩴ ᨬᩣᨲᨠᩣ ᩑᨲᨴᩅᩮᩤᨧᩩᩴ—  “ᩑᩉᩥ, ᨽᨶ᩠ᨲᩮ, ᩋᨣᩤᩁᩴ ᩋᨩ᩠ᨫᩣᩅᩈᩣ”ᨲᩥ. “ᩋᨽᨻ᩠ᨻᩮᩣ ᨡᩮᩣ, ᩋᩣᩅᩩᩈᩮᩣ, ᨾᩣᨴᩥᩈᩮᩣ ᩋᨣᩤᩁᩴ ᩋᨩ᩠ᨫᩣᩅᩈᩥᨲᩩᨶ᩺”ᨲᩥ. ᨲᩔ ᨠᩩᨠ᩠ᨠᩩᨧ᩠ᨧᩴ ᩋᩉᩮᩣᩈᩥ …ᨸᩮ…  “ᩋᨶᩣᨸᨲ᩠ᨲᩥ, ᨽᩥᨠ᩠ᨡᩩ, ᩋᨶᩩᩃᩖᨸᨶᩣᨵᩥᨸ᩠ᨸᩣᨿᩔᩣ”ᨲᩥ. (32)
</Paragraph>

</Division>
<Division number="227" book="para">

<Paragraph number="739" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩴ ᨽᩥᨠ᩠ᨡᩩᩴ ᨬᩣᨲᨠᩣ ᩑᨲᨴᩅᩮᩤᨧᩩᩴ—  “ᩑᩉᩥ, ᨽᨶ᩠ᨲᩮ, ᨠᩣᨾᩮ ᨸᩁᩥᨽᩩᨬ᩠ᨩᩣ”ᨲᩥ. “ᩋᩣᩅᨭᩣ ᨾᩮ, ᩋᩣᩅᩩᩈᩮᩣ, ᨠᩣᨾᩣ”ᨲᩥ. ᨲᩔ ᨠᩩᨠ᩠ᨠᩩᨧ᩠ᨧᩴ ᩋᩉᩮᩣᩈᩥ …ᨸᩮ…  “ᩋᨶᩣᨸᨲ᩠ᨲᩥ, ᨽᩥᨠ᩠ᨡᩩ, ᩋᨶᩩᩃᩖᨸᨶᩣᨵᩥᨸ᩠ᨸᩣᨿᩔᩣ”ᨲᩥ. (33)
</Paragraph>

<Paragraph number="740" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩴ ᨽᩥᨠ᩠ᨡᩩᩴ ᨬᩣᨲᨠᩣ ᩑᨲᨴᩅᩮᩤᨧᩩᩴ—  “ᩋᨽᩥᩁᨾᩈᩥ, ᨽᨶ᩠ᨲᩮ”ᨲᩥ? “ᩋᨽᩥᩁᨲᩮᩣ ᩋᩉᩴ, ᩋᩣᩅᩩᩈᩮᩣ, ᨸᩁᨾᩣᨿ ᩋᨽᩥᩁᨲᩥᨿᩣ”ᨲᩥ. ᨲᩔ ᨠᩩᨠ᩠ᨠᩩᨧ᩠ᨧᩴ ᩋᩉᩮᩣᩈᩥ. “ᨿᩮ ᨡᩮᩣ ᨲᩮ ᨽᨣᩅᨲᩮᩣ ᩈᩣᩅᨠᩣ ᨲᩮ ᩑᩅᩴ ᩅᨴᩮᨿ᩠ᨿᩩᩴ. ᩋᩉᨬ᩠ᨧᨾ᩠ᩉᩥ ᨶ ᨽᨣᩅᨲᩮᩣ ᩈᩣᩅᨠᩮᩣ. ᨠᨧ᩠ᨧᩥ ᨶᩩ ᨡᩮᩣ ᩋᩉᩴ ᨸᩣᩁᩣᨩᩥᨠᩴ ᩋᩣᨸᨲ᩠ᨲᩥᩴ ᩋᩣᨸᨶ᩠ᨶᩮᩣ”ᨲᩥ? ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩥ. “ᨠᩥᩴᨧᩥᨲ᩠ᨲᩮᩣ ᨲ᩠ᩅᩴ, ᨽᩥᨠ᩠ᨡᩪ”ᨲᩥ? “ᩋᨶᩩᩃᩖᨸᨶᩣᨵᩥᨸ᩠ᨸᩣᨿᩮᩣ ᩋᩉᩴ, ᨽᨣᩅᩤ”ᨲᩥ. “ᩋᨶᩣᨸᨲ᩠ᨲᩥ, ᨽᩥᨠ᩠ᨡᩩ, ᩋᨶᩩᩃᩖᨸᨶᩣᨵᩥᨸ᩠ᨸᩣᨿᩔᩣ”ᨲᩥ. (34)
</Paragraph>

<Paragraph number="741" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩈᨾ᩠ᨻᩉᩩᩃᩣ ᨽᩥᨠ᩠ᨡᩪ ᨠᨲᩥᨠᩴ ᨠᨲ᩠ᩅᩣ ᩋᨬ᩠ᨬᨲᩁᩈ᩠ᨾᩥᩴ ᩋᩣᩅᩤᩈᩮ ᩅᩔᩴ ᩏᨸᨣᨧ᩠ᨨᩥᩴᩈᩩ—  “ᨿᩮᩣ ᩍᨾᨾ᩠ᩉᩣ ᩋᩣᩅᩤᩈᩣ ᨸᨮᨾᩴ ᨸᨠ᩠ᨠᨾᩥᩔᨲᩥ ᨲᩴ ᨾᨿᩴ ᩋᩁᩉᩣᨲᩥ ᨩᩣᨶᩥᩔᩣᨾᩣ”ᨲᩥ. ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ—  “ᨾᩴ ᩋᩁᩉᩣᨲᩥ ᨩᩣᨶᨶ᩠ᨲᩪ”ᨲᩥ, ᨲᨾ᩠ᩉᩣ ᩋᩣᩅᩤᩈᩣ ᨸᨮᨾᩴ ᨸᨠ᩠ᨠᩣᨾᩥ. ᨲᩔ ᨠᩩᨠ᩠ᨠᩩᨧ᩠ᨧᩴ ᩋᩉᩮᩣᩈᩥ …ᨸᩮ…  “ᩋᩣᨸᨲ᩠ᨲᩥᩴ ᨲ᩠ᩅᩴ, ᨽᩥᨠ᩠ᨡᩩ, ᩋᩣᨸᨶ᩠ᨶᩮᩣ ᨸᩣᩁᩣᨩᩥᨠᨶ᩺”ᨲᩥ. (35)
</Paragraph>

</Division>
<Division number="228" book="para">

<Paragraph number="742" book="para">
ᨲᩮᨶ ᩈᨾᨿᩮᨶ ᨻᩩᨴ᩠ᨵᩮᩤ ᨽᨣᩅᩤ ᩁᩣᨩᨣᩉᩮ ᩅᩥᩉᩁᨲᩥ ᩅᩮᩊᩩᩅᨶᩮ ᨠᩃᨶ᩠ᨴᨠᨶᩥᩅᩤᨸᩮ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᩣᨿᩈ᩠ᨾᩣ ᨧ ᩃᨠ᩠ᨡᨱᩮᩣ ᩋᩣᨿᩈ᩠ᨾᩣ ᨧ ᨾᩉᩣᨾᩮᩣᨣ᩠ᨣᩃᩖᩣᨶᩮᩣ ᨣᩥᨩ᩠ᨫᨠᩪᨭᩮ ᨸᨻ᩠ᨻᨲᩮ ᩅᩥᩉᩁᨶ᩠ᨲᩥ. ᩋᨳ ᨡᩮᩣ ᩋᩣᨿᩈ᩠ᨾᩣ ᨾᩉᩣᨾᩮᩣᨣ᩠ᨣᩃᩖᩣᨶᩮᩣ ᨸᩩᨻ᩠ᨻᨱ᩠ᩉᩈᨾᨿᩴ ᨶᩥᩅᩤᩈᩮᨲ᩠ᩅᩣ ᨸᨲ᩠ᨲᨧᩦᩅᩁᩴ ᩋᩣᨴᩤᨿ ᨿᩮᨶᩣᨿᩈ᩠ᨾᩣ ᩃᨠ᩠ᨡᨱᩮᩣ ᨲᩮᨶᩩᨸᩈᩘᨠᨾᩥ; ᩏᨸᩈᩘᨠᨾᩥᨲ᩠ᩅᩣ ᩋᩣᨿᩈ᩠ᨾᨶ᩠ᨲᩴ ᩃᨠ᩠ᨡᨱᩴ ᩑᨲᨴᩅᩮᩤᨧ—  “ᩋᩣᨿᩣᨾᩣᩅᩩᩈᩮᩣ ᩃᨠ᩠ᨡᨱ, ᩁᩣᨩᨣᩉᩴ ᨸᩥᨱ᩠ᨯᩣᨿ ᨸᩅᩥᩈᩥᩔᩣᨾᩣ”ᨲᩥ. “ᩑᩅᨾᩣᩅᩩᩈᩮᩣ”ᨲᩥ ᨡᩮᩣ ᩋᩣᨿᩈ᩠ᨾᩣ ᩃᨠ᩠ᨡᨱᩮᩣ ᩋᩣᨿᩈ᩠ᨾᨲᩮᩣ ᨾᩉᩣᨾᩮᩣᨣ᩠ᨣᩃᩖᩣᨶᩔ ᨸᨧ᩠ᨧᩔᩮᩣᩈᩥ.
</Paragraph>

<Paragraph number="743" book="para">
ᩋᨳ ᨡᩮᩣ ᩋᩣᨿᩈ᩠ᨾᩣ ᨾᩉᩣᨾᩮᩣᨣ᩠ᨣᩃᩖᩣᨶᩮᩣ ᨣᩥᨩ᩠ᨫᨠᩪᨭᩣ ᨸᨻ᩠ᨻᨲᩣ ᩒᩁᩮᩣᩉᨶ᩠ᨲᩮᩣ ᩋᨬ᩠ᨬᨲᩁᩈ᩠ᨾᩥᩴ ᨸᨴᩮᩈᩮ ᩈᩥᨲᩴ ᨸᩣᨲ᩠ᩅᩣᨠᩣᩈᩥ. ᩋᨳ ᨡᩮᩣ ᩋᩣᨿᩈ᩠ᨾᩣ ᩃᨠ᩠ᨡᨱᩮᩣ ᩋᩣᨿᩈ᩠ᨾᨶ᩠ᨲᩴ ᨾᩉᩣᨾᩮᩣᨣ᩠ᨣᩃᩖᩣᨶᩴ ᩑᨲᨴᩅᩮᩤᨧ—  “ᨠᩮᩣ ᨶᩩ ᨡᩮᩣ, ᩋᩣᩅᩩᩈᩮᩣ ᨾᩮᩣᨣ᩠ᨣᩃᩖᩣᨶ, ᩉᩮᨲᩩ ᨠᩮᩣ ᨸᨧ᩠ᨧᨿᩮᩣ ᩈᩥᨲᩔ ᨸᩣᨲᩩᨠᨾ᩠ᨾᩣᨿᩣ”ᨲᩥ? “ᩋᨠᩣᩃᩮᩣ ᨡᩮᩣ, ᩋᩣᩅᩩᩈᩮᩣ ᩃᨠ᩠ᨡᨱ, ᩑᨲᩔ ᨸᨬ᩠ᩉᩔ. ᨽᨣᩅᨲᩮᩣ ᨾᩴ ᩈᨶ᩠ᨲᩥᨠᩮ ᩑᨲᩴ ᨸᨬ᩠ᩉᩴ ᨸᩩᨧ᩠ᨨᩣ”ᨲᩥ.
</Paragraph>

<Paragraph number="744" book="para">
ᩋᨳ ᨡᩮᩣ ᩋᩣᨿᩈ᩠ᨾᩣ ᨧ ᩃᨠ᩠ᨡᨱᩮᩣ ᩋᩣᨿᩈ᩠ᨾᩣ ᨧ ᨾᩉᩣᨾᩮᩣᨣ᩠ᨣᩃᩖᩣᨶᩮᩣ ᩁᩣᨩᨣᩉᩮ ᨸᩥᨱ᩠ᨯᩣᨿ ᨧᩁᩥᨲ᩠ᩅᩣ ᨸᨧ᩠ᨨᩣᨽᨲ᩠ᨲᩴ ᨸᩥᨱ᩠ᨯᨸᩣᨲᨸᨭᩥᨠ᩠ᨠᨶ᩠ᨲᩣ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥᩴᩈᩩ; ᩏᨸᩈᩘᨠᨾᩥᨲ᩠ᩅᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᨶᩥᩈᩦᨴᩥᩴᩈᩩ. ᩑᨠᨾᨶ᩠ᨲᩴ ᨶᩥᩈᩥᨶ᩠ᨶᩮᩣ ᨡᩮᩣ ᩋᩣᨿᩈ᩠ᨾᩣ ᩃᨠ᩠ᨡᨱᩮᩣ ᩋᩣᨿᩈ᩠ᨾᨶ᩠ᨲᩴ ᨾᩉᩣᨾᩮᩣᨣ᩠ᨣᩃᩖᩣᨶᩴ ᩑᨲᨴᩅᩮᩤᨧ—  “ᩍᨵᩤᨿᩈ᩠ᨾᩣ ᨾᩉᩣᨾᩮᩣᨣ᩠ᨣᩃᩖᩣᨶᩮᩣ ᨣᩥᨩ᩠ᨫᨠᩪᨭᩣ ᨸᨻ᩠ᨻᨲᩣ ᩒᩁᩮᩣᩉᨶ᩠ᨲᩮᩣ ᩋᨬ᩠ᨬᨲᩁᩈ᩠ᨾᩥᩴ ᨸᨴᩮᩈᩮ ᩈᩥᨲᩴ ᨸᩣᨲ᩠ᩅᩣᨠᩣᩈᩥ. ᨠᩮᩣ ᨶᩩ ᨡᩮᩣ, ᩋᩣᩅᩩᩈᩮᩣ ᨾᩮᩣᨣ᩠ᨣᩃᩖᩣᨶ, ᩉᩮᨲᩩ ᨠᩮᩣ ᨸᨧ᩠ᨧᨿᩮᩣ ᩈᩥᨲᩔ ᨸᩣᨲᩩᨠᨾ᩠ᨾᩣᨿᩣ”ᨲᩥ? “ᩍᨵᩤᩉᩴ, ᩋᩣᩅᩩᩈᩮᩣ, ᨣᩥᨩ᩠ᨫᨠᩪᨭᩣ ᨸᨻ᩠ᨻᨲᩣ ᩒᩁᩮᩣᩉᨶ᩠ᨲᩮᩣ ᩋᨴ᩠ᨴᩈᩴ ᩋᨭ᩠ᨮᩥᨠᩈᩘᨡᩃᩥᨠᩴ ᩅᩮᩉᩣᩈᩴ ᨣᨧ᩠ᨨᨶ᩠ᨲᩥᩴ. ᨲᨾᩮᨶᩴ ᨣᩥᨩ᩠ᨫᩣᨸᩥ ᨠᩣᨠᩣᨸᩥ ᨠᩩᩃᩃᩣᨸᩥ ᩋᨶᩩᨸᨲᩥᨲ᩠ᩅᩣ ᩋᨶᩩᨸᨲᩥᨲ᩠ᩅᩣ ᨹᩣᩈᩩᩊᨶ᩠ᨲᩁᩥᨠᩣᩉᩥ ᩅᩥᨲᩩᨯᩮᨶ᩠ᨲᩥ. ᩈᩣ ᩈᩩᨴᩴ ᩋᨭ᩠ᨭᩔᩁᩴ ᨠᩁᩮᩣᨲᩥ. ᨲᩔ ᨾᨿ᩠ᩉᩴ, ᩋᩣᩅᩩᩈᩮᩣ, ᩑᨲᨴᩉᩮᩣᩈᩥ—  ‘ᩋᨧ᩠ᨨᩁᩥᨿᩴ ᩅᨲ ᨽᩮᩣ, ᩋᨻ᩠ᨽᩩᨲᩴ ᩅᨲ ᨽᩮᩣ, ᩑᩅᩁᩪᨸᩮᩣᨸᩥ ᨶᩣᨾ ᩈᨲ᩠ᨲᩮᩣ ᨽᩅᩥᩔᨲᩥ. ᩑᩅᩁᩪᨸᩮᩣᨸᩥ ᨶᩣᨾ ᨿᨠ᩠ᨡᩮᩣ ᨽᩅᩥᩔᨲᩥ. ᩑᩅᩁᩪᨸᩮᩣᨸᩥ ᨶᩣᨾ ᩋᨲ᩠ᨲᨽᩣᩅᨸ᩠ᨸᨭᩥᩃᩣᨽᩮᩣ ᨽᩅᩥᩔᨲᩦ’”ᨲᩥ. ᨽᩥᨠ᩠ᨡᩪ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᩏᨲ᩠ᨲᩁᩥᨾᨶᩩᩔᨵᨾ᩠ᨾᩴ ᩋᩣᨿᩈ᩠ᨾᩣ ᨾᩉᩣᨾᩮᩣᨣ᩠ᨣᩃᩖᩣᨶᩮᩣ ᩏᩃᩖᨸᨲᩦ”ᨲᩥ.
</Paragraph>

<Paragraph number="745" book="para">
ᩋᨳ ᨡᩮᩣ ᨽᨣᩅᩤ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᨧᨠ᩠ᨡᩩᨽᩪᨲᩣ ᩅᨲ, ᨽᩥᨠ᩠ᨡᩅᩮ, ᩈᩣᩅᨠᩣ ᩅᩥᩉᩁᨶ᩠ᨲᩥ. ᨬᩣᨱᨽᩪᨲᩣ ᩅᨲ, ᨽᩥᨠ᩠ᨡᩅᩮ, ᩈᩣᩅᨠᩣ ᩅᩥᩉᩁᨶ᩠ᨲᩥ. ᨿᨲᩕ ᩉᩥ ᨶᩣᨾ ᩈᩣᩅᨠᩮᩣ ᩑᩅᩁᩪᨸᩴ ᨬᩔᨲᩥ ᩅᩤ ᨴᨠ᩠ᨡᨲᩥ ᩅᩤ ᩈᨠ᩠ᨡᩥᩴ ᩅᩤ ᨠᩁᩥᩔᨲᩥ. ᨸᩩᨻ᩠ᨻᩮᩅ ᨾᩮ ᩈᩮᩣ, ᨽᩥᨠ᩠ᨡᩅᩮ, ᩈᨲ᩠ᨲᩮᩣ ᨴᩥᨭ᩠ᨮᩮᩣ ᩋᩉᩮᩣᩈᩥ. ᩋᨸᩥ ᨧᩣᩉᩴ ᨶ ᨻ᩠ᨿᩣᨠᩣᩈᩥᩴ. ᩋᩉᨬ᩠ᨧᩮᨲᩴ ᨻ᩠ᨿᩣᨠᩁᩮᨿ᩠ᨿᩴ ᨸᩁᩮ ᨧ ᨾᩮ ᨶ ᩈᨴ᩠ᨴᩉᩮᨿ᩠ᨿᩩᩴ. ᨿᩮ ᨾᩮ ᨶ ᩈᨴ᩠ᨴᩉᩮᨿ᩠ᨿᩩᩴ ᨲᩮᩈᩴ ᨲᩴ ᩋᩔ ᨴᩦᨥᩁᨲ᩠ᨲᩴ ᩋᩉᩥᨲᩣᨿ ᨴᩩᨠ᩠ᨡᩣᨿ. ᩑᩈᩮᩣ, ᨽᩥᨠ᩠ᨡᩅᩮ, ᩈᨲ᩠ᨲᩮᩣ ᩍᨾᩈ᩠ᨾᩥᩴᨿᩮᩅ ᩁᩣᨩᨣᩉᩮ ᨣᩮᩤᨥᩣᨲᨠᩮᩣ ᩋᩉᩮᩣᩈᩥ. ᩈᩮᩣ ᨲᩔ ᨠᨾ᩠ᨾᩔ ᩅᩥᨸᩣᨠᩮᨶ ᨻᩉᩪᨶᩥ ᩅᩔᩣᨶᩥ ᨻᩉᩪᨶᩥ ᩅᩔᩈᨲᩣᨶᩥ ᨻᩉᩪᨶᩥ ᩅᩔᩈᩉᩔᩣᨶᩥ ᨻᩉᩪᨶᩥ ᩅᩔᩈᨲᩈᩉᩔᩣᨶᩥ ᨶᩥᩁᨿᩮ ᨸᨧ᩠ᨧᩥᨲ᩠ᩅᩣ ᨲᩔᩮᩅ ᨠᨾ᩠ᨾᩔ ᩅᩥᨸᩣᨠᩣᩅᩈᩮᩈᩮᨶ ᩑᩅᩁᩪᨸᩴ ᩋᨲ᩠ᨲᨽᩣᩅᨸ᩠ᨸᨭᩥᩃᩣᨽᩴ ᨸᨭᩥᩈᩴᩅᩮᨴᩮᨲᩥ. ᩈᨧ᩠ᨧᩴ, ᨽᩥᨠ᩠ᨡᩅᩮ, ᨾᩮᩣᨣ᩠ᨣᩃᩖᩣᨶᩮᩣ ᩋᩣᩉ. ᩋᨶᩣᨸᨲ᩠ᨲᩥ, ᨽᩥᨠ᩠ᨡᩅᩮ, ᨾᩮᩣᨣ᩠ᨣᩃᩖᩣᨶᩔᩣ”ᨲᩥ. (36)
</Paragraph>

</Division>
<Division number="229" book="para">

<Paragraph number="746" book="para">
“ᩍᨵᩤᩉᩴ, ᩋᩣᩅᩩᩈᩮᩣ, ᨣᩥᨩ᩠ᨫᨠᩪᨭᩣ ᨸᨻ᩠ᨻᨲᩣ ᩒᩁᩮᩣᩉᨶ᩠ᨲᩮᩣ ᩋᨴ᩠ᨴᩈᩴ ᨾᩴᩈᨸᩮᩈᩥᩴ ᩅᩮᩉᩣᩈᩴ ᨣᨧ᩠ᨨᨶ᩠ᨲᩥᩴ. ᨲᨾᩮᨶᩴ ᨣᩥᨩ᩠ᨫᩣᨸᩥ ᨠᩣᨠᩣᨸᩥ ᨠᩩᩃᩃᩣᨸᩥ ᩋᨶᩩᨸᨲᩥᨲ᩠ᩅᩣ ᩋᨶᩩᨸᨲᩥᨲ᩠ᩅᩣ ᩅᩥᨲᨧ᩠ᨨᩮᨶ᩠ᨲᩥ ᩅᩥᨽᨩ᩠ᨩᩮᨶ᩠ᨲᩥ. ᩈᩣ ᩈᩩᨴᩴ ᩋᨭ᩠ᨭᩔᩁᩴ ᨠᩁᩮᩣᨲᩥ …ᨸᩮ…  ᩑᩈᩮᩣ, ᨽᩥᨠ᩠ᨡᩅᩮ, ᩈᨲ᩠ᨲᩮᩣ ᩍᨾᩈ᩠ᨾᩥᩴᨿᩮᩅ ᩁᩣᨩᨣᩉᩮ ᨣᩮᩤᨥᩣᨲᨠᩮᩣ ᩋᩉᩮᩣᩈᩥ …ᨸᩮ… . (37)
</Paragraph>

<Paragraph number="747" book="para">
“ᩍᨵᩤᩉᩴ, ᩋᩣᩅᩩᩈᩮᩣ, ᨣᩥᨩ᩠ᨫᨠᩪᨭᩣ ᨸᨻ᩠ᨻᨲᩣ ᩒᩁᩮᩣᩉᨶ᩠ᨲᩮᩣ ᩋᨴ᩠ᨴᩈᩴ ᨾᩴᩈᨸᩥᨱ᩠ᨯᩴ ᩅᩮᩉᩣᩈᩴ ᨣᨧ᩠ᨨᨶ᩠ᨲᩴ. ᨲᨾᩮᨶᩴ ᨣᩥᨩ᩠ᨫᩣᨸᩥ ᨠᩣᨠᩣᨸᩥ ᨠᩩᩃᩃᩣᨸᩥ ᩋᨶᩩᨸᨲᩥᨲ᩠ᩅᩣ ᩋᨶᩩᨸᨲᩥᨲ᩠ᩅᩣ ᩅᩥᨲᨧ᩠ᨨᩮᨶ᩠ᨲᩥ ᩅᩥᨽᨩ᩠ᨩᩮᨶ᩠ᨲᩥ. ᩈᩮᩣ ᩈᩩᨴᩴ ᩋᨭ᩠ᨭᩔᩁᩴ ᨠᩁᩮᩣᨲᩥ …ᨸᩮ…  ᩑᩈᩮᩣ, ᨽᩥᨠ᩠ᨡᩅᩮ, ᩈᨲ᩠ᨲᩮᩣ ᩍᨾᩈ᩠ᨾᩥᩴᨿᩮᩅ ᩁᩣᨩᨣᩉᩮ ᩈᩣᨠᩩᨱᩥᨠᩮᩣ ᩋᩉᩮᩣᩈᩥ …ᨸᩮ… . (38)
</Paragraph>

<Paragraph number="748" book="para">
“ᩍᨵᩤᩉᩴ, ᩋᩣᩅᩩᩈᩮᩣ, ᨣᩥᨩ᩠ᨫᨠᩪᨭᩣ ᨸᨻ᩠ᨻᨲᩣ ᩒᩁᩮᩣᩉᨶ᩠ᨲᩮᩣ ᩋᨴ᩠ᨴᩈᩴ ᨶᩥᨧ᩠ᨨᩅᩥᩴ ᨸᩩᩁᩥᩈᩴ ᩅᩮᩉᩣᩈᩴ ᨣᨧ᩠ᨨᨶ᩠ᨲᩴ. ᨲᨾᩮᨶᩴ ᨣᩥᨩ᩠ᨫᩣᨸᩥ ᨠᩣᨠᩣᨸᩥ ᨠᩩᩃᩃᩣᨸᩥ ᩋᨶᩩᨸᨲᩥᨲ᩠ᩅᩣ ᩋᨶᩩᨸᨲᩥᨲ᩠ᩅᩣ ᩅᩥᨲᨧ᩠ᨨᩮᨶ᩠ᨲᩥ ᩅᩥᨽᨩ᩠ᨩᩮᨶ᩠ᨲᩥ. ᩈᩮᩣ ᩈᩩᨴᩴ ᩋᨭ᩠ᨭᩔᩁᩴ ᨠᩁᩮᩣᨲᩥ …ᨸᩮ…  ᩑᩈᩮᩣ, ᨽᩥᨠ᩠ᨡᩅᩮ, ᩈᨲ᩠ᨲᩮᩣ ᩍᨾᩈ᩠ᨾᩥᩴᨿᩮᩅ ᩁᩣᨩᨣᩉᩮ ᩒᩁᨻ᩠ᨽᩥᨠᩮᩣ ᩋᩉᩮᩣᩈᩥ …ᨸᩮ… . (39)
</Paragraph>

<Paragraph number="749" book="para">
“ᩍᨵᩤᩉᩴ, ᩋᩣᩅᩩᩈᩮᩣ, ᨣᩥᨩ᩠ᨫᨠᩪᨭᩣ ᨸᨻ᩠ᨻᨲᩣ ᩒᩁᩮᩣᩉᨶ᩠ᨲᩮᩣ ᩋᨴ᩠ᨴᩈᩴ ᩋᩈᩥᩃᩮᩣᨾᩴ ᨸᩩᩁᩥᩈᩴ ᩅᩮᩉᩣᩈᩴ ᨣᨧ᩠ᨨᨶ᩠ᨲᩴ. ᨲᩔ ᨲᩮ ᩋᩈᩦ ᩏᨸ᩠ᨸᨲᩥᨲ᩠ᩅᩣ ᩏᨸ᩠ᨸᨲᩥᨲ᩠ᩅᩣ ᨲᩔᩮᩅ ᨠᩣᨿᩮ ᨶᩥᨸᨲᨶ᩠ᨲᩥ. ᩈᩮᩣ ᩈᩩᨴᩴ ᩋᨭ᩠ᨭᩔᩁᩴ ᨠᩁᩮᩣᨲᩥ …ᨸᩮ…  ᩑᩈᩮᩣ, ᨽᩥᨠ᩠ᨡᩅᩮ, ᩈᨲ᩠ᨲᩮᩣ ᩍᨾᩈ᩠ᨾᩥᩴᨿᩮᩅ ᩁᩣᨩᨣᩉᩮ ᩈᩪᨠᩁᩥᨠᩮᩣ ᩋᩉᩮᩣᩈᩥ …ᨸᩮ… . (40)
</Paragraph>

<Paragraph number="750" book="para">
“ᩍᨵᩤᩉᩴ, ᩋᩣᩅᩩᩈᩮᩣ, ᨣᩥᨩ᩠ᨫᨠᩪᨭᩣ ᨸᨻ᩠ᨻᨲᩣ ᩒᩁᩮᩣᩉᨶ᩠ᨲᩮᩣ ᩋᨴ᩠ᨴᩈᩴ ᩈᨲ᩠ᨲᩥᩃᩮᩣᨾᩴ ᨸᩩᩁᩥᩈᩴ ᩅᩮᩉᩣᩈᩴ ᨣᨧ᩠ᨨᨶ᩠ᨲᩴ. ᨲᩔ ᨲᩣ ᩈᨲ᩠ᨲᩥᨿᩮᩣ ᩏᨸ᩠ᨸᨲᩥᨲ᩠ᩅᩣ ᩏᨸ᩠ᨸᨲᩥᨲ᩠ᩅᩣ ᨲᩔᩮᩅ ᨠᩣᨿᩮ ᨶᩥᨸᨲᨶ᩠ᨲᩥ. ᩈᩮᩣ ᩈᩩᨴᩴ ᩋᨭ᩠ᨭᩔᩁᩴ ᨠᩁᩮᩣᨲᩥ …ᨸᩮ…  ᩑᩈᩮᩣ, ᨽᩥᨠ᩠ᨡᩅᩮ, ᩈᨲ᩠ᨲᩮᩣ ᩍᨾᩈ᩠ᨾᩥᩴᨿᩮᩅ ᩁᩣᨩᨣᩉᩮ ᨾᩣᨣᩅᩥᨠᩮᩣ ᩋᩉᩮᩣᩈᩥ …ᨸᩮ… . (41)
</Paragraph>

<Paragraph number="751" book="para">
“ᩍᨵᩤᩉᩴ, ᩋᩣᩅᩩᩈᩮᩣ, ᨣᩥᨩ᩠ᨫᨠᩪᨭᩣ ᨸᨻ᩠ᨻᨲᩣ ᩒᩁᩮᩣᩉᨶ᩠ᨲᩮᩣ ᩋᨴ᩠ᨴᩈᩴ ᩏᩈᩩᩃᩮᩣᨾᩴ ᨸᩩᩁᩥᩈᩴ ᩅᩮᩉᩣᩈᩴ ᨣᨧ᩠ᨨᨶ᩠ᨲᩴ. ᨲᩔ ᨲᩮ ᩏᩈᩪ ᩏᨸ᩠ᨸᨲᩥᨲ᩠ᩅᩣ ᩏᨸ᩠ᨸᨲᩥᨲ᩠ᩅᩣ ᨲᩔᩮᩅ ᨠᩣᨿᩮ ᨶᩥᨸᨲᨶ᩠ᨲᩥ. ᩈᩮᩣ ᩈᩩᨴᩴ ᩋᨭ᩠ᨭᩔᩁᩴ ᨠᩁᩮᩣᨲᩥ …ᨸᩮ…  ᩑᩈᩮᩣ, ᨽᩥᨠ᩠ᨡᩅᩮ, ᩈᨲ᩠ᨲᩮᩣ ᩍᨾᩈ᩠ᨾᩥᩴᨿᩮᩅ ᩁᩣᨩᨣᩉᩮ ᨠᩣᩁᨱᩥᨠᩮᩣ ᩋᩉᩮᩣᩈᩥ …ᨸᩮ… . (42)
</Paragraph>

<Paragraph number="752" book="para">
“ᩍᨵᩤᩉᩴ, ᩋᩣᩅᩩᩈᩮᩣ, ᨣᩥᨩ᩠ᨫᨠᩪᨭᩣ ᨸᨻ᩠ᨻᨲᩣ ᩒᩁᩮᩣᩉᨶ᩠ᨲᩮᩣ ᩋᨴ᩠ᨴᩈᩴ ᩈᩪᨧᩥᩃᩮᩣᨾᩴ ᨸᩩᩁᩥᩈᩴ ᩅᩮᩉᩣᩈᩴ ᨣᨧ᩠ᨨᨶ᩠ᨲᩴ. ᨲᩔ ᨲᩣ ᩈᩪᨧᩥᨿᩮᩣ ᩏᨸ᩠ᨸᨲᩥᨲ᩠ᩅᩣ ᩏᨸ᩠ᨸᨲᩥᨲ᩠ᩅᩣ ᨲᩔᩮᩅ ᨠᩣᨿᩮ ᨶᩥᨸᨲᨶ᩠ᨲᩥ. ᩈᩮᩣ ᩈᩩᨴᩴ ᩋᨭ᩠ᨭᩔᩁᩴ ᨠᩁᩮᩣᨲᩥ …ᨸᩮ…  ᩑᩈᩮᩣ, ᨽᩥᨠ᩠ᨡᩅᩮ, ᩈᨲ᩠ᨲᩮᩣ ᩍᨾᩈ᩠ᨾᩥᩴᨿᩮᩅ ᩁᩣᨩᨣᩉᩮ ᩈᩣᩁᨳᩥᨠᩮᩣ ᩋᩉᩮᩣᩈᩥ …ᨸᩮ… . (43)
</Paragraph>

<Paragraph number="753" book="para">
“ᩍᨵᩤᩉᩴ, ᩋᩣᩅᩩᩈᩮᩣ, ᨣᩥᨩ᩠ᨫᨠᩪᨭᩣ ᨸᨻ᩠ᨻᨲᩣ ᩒᩁᩮᩣᩉᨶ᩠ᨲᩮᩣ ᩋᨴ᩠ᨴᩈᩴ ᩈᩪᨧᩥᩃᩮᩣᨾᩴ ᨸᩩᩁᩥᩈᩴ ᩅᩮᩉᩣᩈᩴ ᨣᨧ᩠ᨨᨶ᩠ᨲᩴ. ᨲᩔ ᨲᩣ ᩈᩪᨧᩥᨿᩮᩣ ᩈᩦᩈᩮ ᨸᩅᩥᩈᩥᨲ᩠ᩅᩣ ᨾᩩᨡᨲᩮᩣ ᨶᩥᨠ᩠ᨡᨾᨶ᩠ᨲᩥ; ᨾᩩᨡᩮ ᨸᩅᩥᩈᩥᨲ᩠ᩅᩣ ᩏᩁᨲᩮᩣ ᨶᩥᨠ᩠ᨡᨾᨶ᩠ᨲᩥ; ᩏᩁᩮ ᨸᩅᩥᩈᩥᨲ᩠ᩅᩣ ᩏᨴᩁᨲᩮᩣ ᨶᩥᨠ᩠ᨡᨾᨶ᩠ᨲᩥ; ᩏᨴᩁᩮ ᨸᩅᩥᩈᩥᨲ᩠ᩅᩣ ᩐᩁᩪᩉᩥ ᨶᩥᨠ᩠ᨡᨾᨶ᩠ᨲᩥ; ᩐᩁᩪᩈᩩ ᨸᩅᩥᩈᩥᨲ᩠ᩅᩣ ᨩᩘᨥᩣᩉᩥ ᨶᩥᨠ᩠ᨡᨾᨶ᩠ᨲᩥ; ᨩᩘᨥᩣᩈᩩ ᨸᩅᩥᩈᩥᨲ᩠ᩅᩣ ᨸᩣᨴᩮᩉᩥ ᨶᩥᨠ᩠ᨡᨾᨶ᩠ᨲᩥ. ᩈᩮᩣ ᩈᩩᨴᩴ ᩋᨭ᩠ᨭᩔᩁᩴ ᨠᩁᩮᩣᨲᩥ …ᨸᩮ…  ᩑᩈᩮᩣ, ᨽᩥᨠ᩠ᨡᩅᩮ, ᩈᨲ᩠ᨲᩮᩣ ᩍᨾᩈ᩠ᨾᩥᩴᨿᩮᩅ ᩁᩣᨩᨣᩉᩮ ᩈᩪᨧᨠᩮᩣ ᩋᩉᩮᩣᩈᩥ …ᨸᩮ… . (44)
</Paragraph>

<Paragraph number="754" book="para">
“ᩍᨵᩤᩉᩴ, ᩋᩣᩅᩩᩈᩮᩣ, ᨣᩥᨩ᩠ᨫᨠᩪᨭᩣ ᨸᨻ᩠ᨻᨲᩣ ᩒᩁᩮᩣᩉᨶ᩠ᨲᩮᩣ ᩋᨴ᩠ᨴᩈᩴ ᨠᩩᨾ᩠ᨽᨱ᩠ᨯᩴ ᨸᩩᩁᩥᩈᩴ ᩅᩮᩉᩣᩈᩴ ᨣᨧ᩠ᨨᨶ᩠ᨲᩴ. ᩈᩮᩣ ᨣᨧ᩠ᨨᨶ᩠ᨲᩮᩣᨸᩥ ᨲᩮᩅ ᩋᨱ᩠ᨯᩮ ᨡᨶ᩠ᨵᩮ ᩋᩣᩁᩮᩣᨸᩮᨲ᩠ᩅᩣ ᨣᨧ᩠ᨨᨲᩥ, ᨶᩥᩈᩦᨴᨶ᩠ᨲᩮᩣᨸᩥ ᨲᩮᩈ᩠ᩅᩮᩅ ᩋᨱ᩠ᨯᩮᩈᩩ ᨶᩥᩈᩦᨴᨲᩥ. ᨲᨾᩮᨶᩴ ᨣᩥᨩ᩠ᨫᩣᨸᩥ ᨠᩣᨠᩣᨸᩥ ᨠᩩᩃᩃᩣᨸᩥ ᩋᨶᩩᨸᨲᩥᨲ᩠ᩅᩣ ᩋᨶᩩᨸᨲᩥᨲ᩠ᩅᩣ ᩅᩥᨲᨧ᩠ᨨᩮᨶ᩠ᨲᩥ ᩅᩥᨽᨩ᩠ᨩᩮᨶ᩠ᨲᩥ. ᩈᩮᩣ ᩈᩩᨴᩴ ᩋᨭ᩠ᨭᩔᩁᩴ ᨠᩁᩮᩣᨲᩥ …ᨸᩮ…  ᩑᩈᩮᩣ, ᨽᩥᨠ᩠ᨡᩅᩮ, ᩈᨲ᩠ᨲᩮᩣ ᩍᨾᩈ᩠ᨾᩥᩴᨿᩮᩅ ᩁᩣᨩᨣᩉᩮ ᨣᩤᨾᨠᩪᨭᩮᩣ ᩋᩉᩮᩣᩈᩥ …ᨸᩮ… . (45)
</Paragraph>

<Paragraph number="755" book="para">
“ᩍᨵᩤᩉᩴ, ᩋᩣᩅᩩᩈᩮᩣ, ᨣᩥᨩ᩠ᨫᨠᩪᨭᩣ ᨸᨻ᩠ᨻᨲᩣ ᩒᩁᩮᩣᩉᨶ᩠ᨲᩮᩣ ᩋᨴ᩠ᨴᩈᩴ ᨸᩩᩁᩥᩈᩴ ᨣᩪᨳᨠᩪᨸᩮ ᩈᩈᩦᩈᨠᩴ ᨶᩥᨾᩩᨣ᩠ᨣᩴ …ᨸᩮ…  ᩑᩈᩮᩣ, ᨽᩥᨠ᩠ᨡᩅᩮ, ᩈᨲ᩠ᨲᩮᩣ ᩍᨾᩈ᩠ᨾᩥᩴᨿᩮᩅ ᩁᩣᨩᨣᩉᩮ ᨸᩣᩁᨴᩤᩁᩥᨠᩮᩣ ᩋᩉᩮᩣᩈᩥ …ᨸᩮ… . (46)
</Paragraph>

<Paragraph number="756" book="para">
“ᩍᨵᩤᩉᩴ, ᩋᩣᩅᩩᩈᩮᩣ, ᨣᩥᨩ᩠ᨫᨠᩪᨭᩣ ᨸᨻ᩠ᨻᨲᩣ ᩒᩁᩮᩣᩉᨶ᩠ᨲᩮᩣ ᩋᨴ᩠ᨴᩈᩴ ᨸᩩᩁᩥᩈᩴ ᨣᩪᨳᨠᩪᨸᩮ ᩈᩈᩦᩈᨠᩴ ᨶᩥᨾᩩᨣ᩠ᨣᩴ ᩏᨽᩮᩣᩉᩥ ᩉᨲ᩠ᨳᩮᩉᩥ ᨣᩪᨳᩴ ᨡᩣᨴᨶ᩠ᨲᩴ …ᨸᩮ…  ᩑᩈᩮᩣ, ᨽᩥᨠ᩠ᨡᩅᩮ, ᩈᨲ᩠ᨲᩮᩣ ᩍᨾᩈ᩠ᨾᩥᩴᨿᩮᩅ ᩁᩣᨩᨣᩉᩮ ᨴᩩᨭ᩠ᨮᨻᩕᩣᩉ᩠ᨾᨱᩮᩣ ᩋᩉᩮᩣᩈᩥ. ᩈᩮᩣ ᨠᩔᨸᩔ ᩈᨾ᩠ᨾᩣᩈᨾ᩠ᨻᩩᨴ᩠ᨵᩔ ᨸᩣᩅᨧᨶᩮ ᨽᩥᨠ᩠ᨡᩩᩈᩴᨥᩴ ᨽᨲ᩠ᨲᩮᨶ ᨶᩥᨾᨶ᩠ᨲᩮᨲ᩠ᩅᩣ ᨴᩮᩤᨱᩥᨿᩮᩣ ᨣᩪᨳᩔ ᨸᩪᩁᩣᨸᩮᨲ᩠ᩅᩣ ᨠᩣᩃᩴ ᩋᩣᩁᩮᩣᨧᩣᨸᩮᨲ᩠ᩅᩣ ᩑᨲᨴᩅᩮᩤᨧ—  ‘ᩋᨲᩮᩣ, ᨽᩮᩣᨶ᩠ᨲᩮᩣ, ᨿᩣᩅᨴᨲ᩠ᨳᩴ ᨽᩩᨬ᩠ᨩᨶ᩠ᨲᩩ ᨧᩮᩅ ᩉᩁᨶ᩠ᨲᩩ ᨧᩣ’”ᨲᩥ …ᨸᩮ… . (47)
</Paragraph>

</Division>
<Division number="230" book="para">

<Paragraph number="757" book="para">
“ᩍᨵᩤᩉᩴ, ᩋᩣᩅᩩᩈᩮᩣ, ᨣᩥᨩ᩠ᨫᨠᩪᨭᩣ ᨸᨻ᩠ᨻᨲᩣ ᩒᩁᩮᩣᩉᨶ᩠ᨲᩮᩣ ᩋᨴ᩠ᨴᩈᩴ ᨶᩥᨧ᩠ᨨᩅᩥᩴ ᩍᨲ᩠ᨳᩥᩴ ᩅᩮᩉᩣᩈᩴ ᨣᨧ᩠ᨨᨶ᩠ᨲᩥᩴ. ᨲᨾᩮᨶᩴ ᨣᩥᨩ᩠ᨫᩣᨸᩥ ᨠᩣᨠᩣᨸᩥ ᨠᩩᩃᩃᩣᨸᩥ ᩋᨶᩩᨸᨲᩥᨲ᩠ᩅᩣ ᩋᨶᩩᨸᨲᩥᨲ᩠ᩅᩣ ᩅᩥᨲᨧ᩠ᨨᩮᨶ᩠ᨲᩥ ᩅᩥᨽᨩ᩠ᨩᩮᨶ᩠ᨲᩥ. ᩈᩣ ᩈᩩᨴᩴ ᩋᨭ᩠ᨭᩔᩁᩴ ᨠᩁᩮᩣᨲᩥ …ᨸᩮ…  ᩑᩈᩣ, ᨽᩥᨠ᩠ᨡᩅᩮ, ᩍᨲ᩠ᨳᩦ ᩍᨾᩈ᩠ᨾᩥᩴᨿᩮᩅ ᩁᩣᨩᨣᩉᩮ ᩋᨲᩥᨧᩣᩁᩥᨶᩦ ᩋᩉᩮᩣᩈᩥ …ᨸᩮ… . (48)
</Paragraph>

<Paragraph number="758" book="para">
“ᩍᨵᩤᩉᩴ, ᩋᩣᩅᩩᩈᩮᩣ, ᨣᩥᨩ᩠ᨫᨠᩪᨭᩣ ᨸᨻ᩠ᨻᨲᩣ ᩒᩁᩮᩣᩉᨶ᩠ᨲᩮᩣ ᩋᨴ᩠ᨴᩈᩴ ᩍᨲ᩠ᨳᩥᩴ ᨴᩩᨣ᩠ᨣᨶ᩠ᨵᩴ ᨾᩘᨣᩩᩃᩥᩴ ᩅᩮᩉᩣᩈᩴ ᨣᨧ᩠ᨨᨶ᩠ᨲᩥᩴ. ᨲᨾᩮᨶᩴ ᨣᩥᨩ᩠ᨫᩣᨸᩥ ᨠᩣᨠᩣᨸᩥ ᨠᩩᩃᩃᩣᨸᩥ ᩋᨶᩩᨸᨲᩥᨲ᩠ᩅᩣ ᩋᨶᩩᨸᨲᩥᨲ᩠ᩅᩣ ᩅᩥᨲᨧ᩠ᨨᩮᨶ᩠ᨲᩥ ᩅᩥᨽᨩ᩠ᨩᩮᨶ᩠ᨲᩥ. ᩈᩣ ᩈᩩᨴᩴ ᩋᨭ᩠ᨭᩔᩁᩴ ᨠᩁᩮᩣᨲᩥ …ᨸᩮ…  ᩑᩈᩣ, ᨽᩥᨠ᩠ᨡᩅᩮ, ᩍᨲ᩠ᨳᩦ ᩍᨾᩈ᩠ᨾᩥᩴᨿᩮᩅ ᩁᩣᨩᨣᩉᩮ ᩍᨠ᩠ᨡᨱᩥᨠᩣ ᩋᩉᩮᩣᩈᩥ …ᨸᩮ… . (49)
</Paragraph>

<Paragraph number="759" book="para">
“ᩍᨵᩤᩉᩴ, ᩋᩣᩅᩩᩈᩮᩣ, ᨣᩥᨩ᩠ᨫᨠᩪᨭᩣ ᨸᨻ᩠ᨻᨲᩣ ᩒᩁᩮᩣᩉᨶ᩠ᨲᩮᩣ ᩋᨴ᩠ᨴᩈᩴ ᩍᨲ᩠ᨳᩥᩴ ᩏᨸ᩠ᨸᨠ᩠ᨠᩴ ᩒᨠᩥᩃᩥᨶᩥᩴ ᩒᨠᩥᩁᩥᨶᩥᩴ ᩅᩮᩉᩣᩈᩴ ᨣᨧ᩠ᨨᨶ᩠ᨲᩥᩴ. ᩈᩣ ᩈᩩᨴᩴ ᩋᨭ᩠ᨭᩔᩁᩴ ᨠᩁᩮᩣᨲᩥ …ᨸᩮ…  ᩑᩈᩣ, ᨽᩥᨠ᩠ᨡᩅᩮ, ᩍᨲ᩠ᨳᩦ ᨠᩣᩃᩥᩘᨣᩔ ᩁᨬ᩠ᨬᩮᩣ ᩋᨣ᩠ᨣᨾᩉᩮᩈᩦ ᩋᩉᩮᩣᩈᩥ. ᩈᩣ ᩍᩔᩣᨸᨠᨲᩣ ᩈᨸᨲ᩠ᨲᩥᩴ ᩋᩘᨣᩤᩁᨠᨭᩣᩉᩮᨶ ᩒᨠᩥᩁᩥ …ᨸᩮ… . (50)
</Paragraph>

<Paragraph number="760" book="para">
“ᩍᨵᩤᩉᩴ, ᩋᩣᩅᩩᩈᩮᩣ, ᨣᩥᨩ᩠ᨫᨠᩪᨭᩣ ᨸᨻ᩠ᨻᨲᩣ ᩒᩁᩮᩣᩉᨶ᩠ᨲᩮᩣ ᩋᨴ᩠ᨴᩈᩴ ᩋᩈᩦᩈᨠᩴ ᨠᨻᨶ᩠ᨵᩴ ᩅᩮᩉᩣᩈᩴ ᨣᨧ᩠ᨨᨶ᩠ᨲᩴ. ᨲᩔ ᩏᩁᩮ ᩋᨠ᩠ᨡᩦᨶᩥ ᨧᩮᩅ ᩉᩮᩣᨶ᩠ᨲᩥ ᨾᩩᨡᨬ᩠ᨧ. ᨲᨾᩮᨶᩴ ᨣᩥᨩ᩠ᨫᩣᨸᩥ ᨠᩣᨠᩣᨸᩥ ᨠᩩᩃᩃᩣᨸᩥ ᩋᨶᩩᨸᨲᩥᨲ᩠ᩅᩣ ᩋᨶᩩᨸᨲᩥᨲ᩠ᩅᩣ ᩅᩥᨲᨧ᩠ᨨᩮᨶ᩠ᨲᩥ ᩅᩥᨽᨩ᩠ᨩᩮᨶ᩠ᨲᩥ. ᩈᩮᩣ ᩈᩩᨴᩴ ᩋᨭ᩠ᨭᩔᩁᩴ ᨠᩁᩮᩣᨲᩥ …ᨸᩮ…  ᩑᩈᩮᩣ, ᨽᩥᨠ᩠ᨡᩅᩮ, ᩈᨲ᩠ᨲᩮᩣ ᩍᨾᩈ᩠ᨾᩥᩴᨿᩮᩅ ᩁᩣᨩᨣᩉᩮ ᩉᩣᩁᩥᨠᩮᩣ ᨶᩣᨾ ᨧᩮᩣᩁᨥᩣᨲᨠᩮᩣ ᩋᩉᩮᩣᩈᩥ …ᨸᩮ… . (51)
</Paragraph>

<Paragraph number="761" book="para">
“ᩍᨵᩤᩉᩴ, ᩋᩣᩅᩩᩈᩮᩣ, ᨣᩥᨩ᩠ᨫᨠᩪᨭᩣ ᨸᨻ᩠ᨻᨲᩣ ᩒᩁᩮᩣᩉᨶ᩠ᨲᩮᩣ ᩋᨴ᩠ᨴᩈᩴ ᨽᩥᨠ᩠ᨡᩩᩴ ᩅᩮᩉᩣᩈᩴ ᨣᨧ᩠ᨨᨶ᩠ᨲᩴ. ᨲᩔ ᩈᩘᨥᩣᨭᩥᨸᩥ ᩋᩣᨴᩥᨲ᩠ᨲᩣ ᩈᨾ᩠ᨸᨩ᩠ᨩᩃᩥᨲᩣ ᩈᨩᩮᩣᨲᩥᨽᩪᨲᩣ, ᨸᨲ᩠ᨲᩮᩣᨸᩥ ᩋᩣᨴᩥᨲ᩠ᨲᩮᩣ ᩈᨾ᩠ᨸᨩ᩠ᨩᩃᩥᨲᩮᩣ ᩈᨩᩮᩣᨲᩥᨽᩪᨲᩮᩣ, ᨠᩣᨿᨻᨶ᩠ᨵᨶᨾ᩠ᨸᩥ ᩋᩣᨴᩥᨲ᩠ᨲᩴ ᩈᨾ᩠ᨸᨩ᩠ᨩᩃᩥᨲᩴ ᩈᨩᩮᩣᨲᩥᨽᩪᨲᩴ, ᨠᩣᨿᩮᩣᨸᩥ ᩋᩣᨴᩥᨲ᩠ᨲᩮᩣ ᩈᨾ᩠ᨸᨩ᩠ᨩᩃᩥᨲᩮᩣ ᩈᨩᩮᩣᨲᩥᨽᩪᨲᩮᩣ. ᩈᩮᩣ ᩈᩩᨴᩴ ᩋᨭ᩠ᨭᩔᩁᩴ ᨠᩁᩮᩣᨲᩥ …ᨸᩮ…  ᩑᩈᩮᩣ, ᨽᩥᨠ᩠ᨡᩅᩮ, ᨽᩥᨠ᩠ᨡᩩ ᨠᩔᨸᩔ ᩈᨾ᩠ᨾᩣᩈᨾ᩠ᨻᩩᨴ᩠ᨵᩔ ᨸᩣᩅᨧᨶᩮ ᨸᩣᨸᨽᩥᨠ᩠ᨡᩩ ᩋᩉᩮᩣᩈᩥ …ᨸᩮ… . (52)
</Paragraph>

<Paragraph number="762" book="para">
“ᩍᨵᩤᩉᩴ, ᩋᩣᩅᩩᩈᩮᩣ, ᨣᩥᨩ᩠ᨫᨠᩪᨭᩣ ᨸᨻ᩠ᨻᨲᩣ ᩒᩁᩮᩣᩉᨶ᩠ᨲᩮᩣ ᩋᨴ᩠ᨴᩈᩴ ᨽᩥᨠ᩠ᨡᩩᨶᩥᩴ…  ᩋᨴ᩠ᨴᩈᩴ ᩈᩥᨠ᩠ᨡᨾᩣᨶᩴ…  ᩋᨴ᩠ᨴᩈᩴ ᩈᩣᨾᨱᩮᩁᩴ…  ᩋᨴ᩠ᨴᩈᩴ ᩈᩣᨾᨱᩮᩁᩥᩴ ᩅᩮᩉᩣᩈᩴ ᨣᨧ᩠ᨨᨶ᩠ᨲᩥᩴ. ᨲᩔᩣ ᩈᩘᨥᩣᨭᩥᨸᩥ ᩋᩣᨴᩥᨲ᩠ᨲᩣ ᩈᨾ᩠ᨸᨩ᩠ᨩᩃᩥᨲᩣ ᩈᨩᩮᩣᨲᩥᨽᩪᨲᩣ, ᨸᨲ᩠ᨲᩮᩣᨸᩥ ᩋᩣᨴᩥᨲ᩠ᨲᩮᩣ ᩈᨾ᩠ᨸᨩ᩠ᨩᩃᩥᨲᩮᩣ ᩈᨩᩮᩣᨲᩥᨽᩪᨲᩮᩣ, ᨠᩣᨿᨻᨶ᩠ᨵᨶᨾ᩠ᨸᩥ ᩋᩣᨴᩥᨲ᩠ᨲᩴ ᩈᨾ᩠ᨸᨩ᩠ᨩᩃᩥᨲᩴ ᩈᨩᩮᩣᨲᩥᨽᩪᨲᩴ, ᨠᩣᨿᩮᩣᨸᩥ ᩋᩣᨴᩥᨲ᩠ᨲᩮᩣ ᩈᨾ᩠ᨸᨩ᩠ᨩᩃᩥᨲᩮᩣ ᩈᨩᩮᩣᨲᩥᨽᩪᨲᩮᩣ. ᩈᩣ ᩈᩩᨴᩴ ᩋᨭ᩠ᨭᩔᩁᩴ ᨠᩁᩮᩣᨲᩥ. ᨲᩔ ᨾᨿ᩠ᩉᩴ, ᩋᩣᩅᩩᩈᩮᩣ, ᩑᨲᨴᩉᩮᩣᩈᩥ—  ‘ᩋᨧ᩠ᨨᩁᩥᨿᩴ ᩅᨲ ᨽᩮᩣ, ᩋᨻ᩠ᨽᩩᨲᩴ ᩅᨲ ᨽᩮᩣ, ᩑᩅᩁᩪᨸᩮᩣᨸᩥ ᨶᩣᨾ ᩈᨲ᩠ᨲᩮᩣ ᨽᩅᩥᩔᨲᩥ. ᩑᩅᩁᩪᨸᩮᩣᨸᩥ ᨶᩣᨾ ᨿᨠ᩠ᨡᩮᩣ ᨽᩅᩥᩔᨲᩥ. ᩑᩅᩁᩪᨸᩮᩣᨸᩥ ᨶᩣᨾ ᩋᨲ᩠ᨲᨽᩣᩅᨸ᩠ᨸᨭᩥᩃᩣᨽᩮᩣ ᨽᩅᩥᩔᨲᩦ’”ᨲᩥ. ᨽᩥᨠ᩠ᨡᩪ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᩏᨲ᩠ᨲᩁᩥᨾᨶᩩᩔᨵᨾ᩠ᨾᩴ ᩋᩣᨿᩈ᩠ᨾᩣ ᨾᩉᩣᨾᩮᩣᨣ᩠ᨣᩃᩖᩣᨶᩮᩣ ᩏᩃᩖᨸᨲᩦ”ᨲᩥ.
</Paragraph>

<Paragraph number="763" book="para">
ᩋᨳ ᨡᩮᩣ ᨽᨣᩅᩤ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᨧᨠ᩠ᨡᩩᨽᩪᨲᩣ ᩅᨲ, ᨽᩥᨠ᩠ᨡᩅᩮ, ᩈᩣᩅᨠᩣ ᩅᩥᩉᩁᨶ᩠ᨲᩥ. ᨬᩣᨱᨽᩪᨲᩣ ᩅᨲ, ᨽᩥᨠ᩠ᨡᩅᩮ, ᩈᩣᩅᨠᩣ ᩅᩥᩉᩁᨶ᩠ᨲᩥ. ᨿᨲᩕ ᩉᩥ ᨶᩣᨾ ᩈᩣᩅᨠᩮᩣ ᩑᩅᩁᩪᨸᩴ ᨬᩔᨲᩥ ᩅᩤ ᨴᨠ᩠ᨡᨲᩥ ᩅᩤ ᩈᨠ᩠ᨡᩥᩴ ᩅᩤ ᨠᩁᩥᩔᨲᩥ. ᨸᩩᨻ᩠ᨻᩮᩅ ᨾᩮ ᩈᩣ, ᨽᩥᨠ᩠ᨡᩅᩮ, ᩈᩣᨾᨱᩮᩁᩦ ᨴᩥᨭ᩠ᨮᩣ ᩋᩉᩮᩣᩈᩥ. ᩋᨸᩥ ᨧᩣᩉᩴ ᨶ ᨻ᩠ᨿᩣᨠᩣᩈᩥᩴ. ᩋᩉᨬ᩠ᨧᩮᨲᩴ ᨻ᩠ᨿᩣᨠᩁᩮᨿ᩠ᨿᩴ ᨸᩁᩮ ᨧ ᨾᩮ ᨶ ᩈᨴ᩠ᨴᩉᩮᨿ᩠ᨿᩩᩴ. ᨿᩮ ᨾᩮ ᨶ ᩈᨴ᩠ᨴᩉᩮᨿ᩠ᨿᩩᩴ ᨲᩮᩈᩴ ᨲᩴ ᩋᩔ ᨴᩦᨥᩁᨲ᩠ᨲᩴ ᩋᩉᩥᨲᩣᨿ ᨴᩩᨠ᩠ᨡᩣᨿ. ᩑᩈᩣ, ᨽᩥᨠ᩠ᨡᩅᩮ, ᩈᩣᨾᨱᩮᩁᩦ ᨠᩔᨸᩔ ᩈᨾ᩠ᨾᩣᩈᨾ᩠ᨻᩩᨴ᩠ᨵᩔ ᨸᩣᩅᨧᨶᩮ ᨸᩣᨸᩈᩣᨾᨱᩮᩁᩦ ᩋᩉᩮᩣᩈᩥ. ᩈᩣ ᨲᩔ ᨠᨾ᩠ᨾᩔ ᩅᩥᨸᩣᨠᩮᨶ ᨻᩉᩪᨶᩥ ᩅᩔᩣᨶᩥ ᨻᩉᩪᨶᩥ ᩅᩔᩈᨲᩣᨶᩥ ᨻᩉᩪᨶᩥ ᩅᩔᩈᩉᩔᩣᨶᩥ ᨻᩉᩪᨶᩥ ᩅᩔᩈᨲᩈᩉᩔᩣᨶᩥ ᨶᩥᩁᨿᩮ ᨸᨧ᩠ᨧᩥᨲ᩠ᩅᩣ ᨲᩔᩮᩅ ᨠᨾ᩠ᨾᩔ ᩅᩥᨸᩣᨠᩣᩅᩈᩮᩈᩮᨶ ᩑᩅᩁᩪᨸᩴ ᩋᨲ᩠ᨲᨽᩣᩅᨸ᩠ᨸᨭᩥᩃᩣᨽᩴ ᨸᨭᩥᩈᩴᩅᩮᨴᩮᨲᩥ. ᩈᨧ᩠ᨧᩴ, ᨽᩥᨠ᩠ᨡᩅᩮ, ᨾᩮᩣᨣ᩠ᨣᩃᩖᩣᨶᩮᩣ ᩋᩣᩉ. ᩋᨶᩣᨸᨲ᩠ᨲᩥ, ᨽᩥᨠ᩠ᨡᩅᩮ, ᨾᩮᩣᨣ᩠ᨣᩃᩖᩣᨶᩔᩣ”ᨲᩥ. (53–56)
</Paragraph>

</Division>
<Division number="231" book="para">

<Paragraph number="764" book="para">
ᩋᨳ ᨡᩮᩣ ᩋᩣᨿᩈ᩠ᨾᩣ ᨾᩉᩣᨾᩮᩣᨣ᩠ᨣᩃᩖᩣᨶᩮᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᨿᨲᩣᨿᩴ, ᩋᩣᩅᩩᩈᩮᩣ, ᨲᨸᩮᩣᨴᩤ ᩈᨶ᩠ᨴᨲᩥ ᩈᩮᩣ ᨴᩉᩮᩣ ᩋᨧ᩠ᨨᩮᩣᨴᨠᩮᩣ ᩈᩦᨲᩮᩣᨴᨠᩮᩣ ᩈᩣᨲᩮᩣᨴᨠᩮᩣ ᩈᩮᨲᨠᩮᩣ ᩈᩩᨸ᩠ᨸᨲᩥᨲ᩠ᨳᩮᩣ ᩁᨾᨱᩦᨿᩮᩣ ᨸᩉᩪᨲᨾᨧ᩠ᨨᨠᨧ᩠ᨨᨸᩮᩣ ᨧᨠ᩠ᨠᨾᨲ᩠ᨲᩣᨶᩥ ᨧ ᨸᨴᩩᨾᩣᨶᩥ ᨸᩩᨸ᩠ᨹᨶ᩠ᨲᩦ”ᨲᩥ. ᨽᩥᨠ᩠ᨡᩪ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᩋᩣᨿᩈ᩠ᨾᩣ ᨾᩉᩣᨾᩮᩣᨣ᩠ᨣᩃᩖᩣᨶᩮᩣ ᩑᩅᩴ ᩅᨠ᩠ᨡᨲᩥ—  ‘ᨿᨲᩣᨿᩴ, ᩋᩣᩅᩩᩈᩮᩣ, ᨲᨸᩮᩣᨴᩤ ᩈᨶ᩠ᨴᨲᩥ ᩈᩮᩣ ᨴᩉᩮᩣ ᩋᨧ᩠ᨨᩮᩣᨴᨠᩮᩣ ᩈᩦᨲᩮᩣᨴᨠᩮᩣ ᩈᩣᨲᩮᩣᨴᨠᩮᩣ ᩈᩮᨲᨠᩮᩣ ᩈᩩᨸ᩠ᨸᨲᩥᨲ᩠ᨳᩮᩣ ᩁᨾᨱᩦᨿᩮᩣ ᨸᩉᩪᨲᨾᨧ᩠ᨨᨠᨧ᩠ᨨᨸᩮᩣ ᨧᨠ᩠ᨠᨾᨲ᩠ᨲᩣᨶᩥ ᨧ ᨸᨴᩩᨾᩣᨶᩥ ᨸᩩᨸ᩠ᨹᨶ᩠ᨲᩦ’ᨲᩥ. ᩋᨳ ᨧ ᨸᨶᩣᨿᩴ ᨲᨸᩮᩣᨴᩤ ᨠᩩᨳᩥᨲᩣ ᩈᨶ᩠ᨴᨲᩥ. ᩏᨲ᩠ᨲᩁᩥᨾᨶᩩᩔᨵᨾ᩠ᨾᩴ ᩋᩣᨿᩈ᩠ᨾᩣ ᨾᩉᩣᨾᩮᩣᨣ᩠ᨣᩃᩖᩣᨶᩮᩣ ᩏᩃᩖᨸᨲᩦ”ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨿᨲᩣᨿᩴ, ᨽᩥᨠ᩠ᨡᩅᩮ, ᨲᨸᩮᩣᨴᩤ ᩈᨶ᩠ᨴᨲᩥ ᩈᩮᩣ ᨴᩉᩮᩣ ᩋᨧ᩠ᨨᩮᩣᨴᨠᩮᩣ ᩈᩦᨲᩮᩣᨴᨠᩮᩣ ᩈᩣᨲᩮᩣᨴᨠᩮᩣ ᩈᩮᨲᨠᩮᩣ ᩈᩩᨸ᩠ᨸᨲᩥᨲ᩠ᨳᩮᩣ ᩁᨾᨱᩦᨿᩮᩣ ᨸᩉᩪᨲᨾᨧ᩠ᨨᨠᨧ᩠ᨨᨸᩮᩣ ᨧᨠ᩠ᨠᨾᨲ᩠ᨲᩣᨶᩥ ᨧ ᨸᨴᩩᨾᩣᨶᩥ ᨸᩩᨸ᩠ᨹᨶ᩠ᨲᩥ. ᩋᨸᩥ ᨧᩣᨿᩴ, ᨽᩥᨠ᩠ᨡᩅᩮ, ᨲᨸᩮᩣᨴᩤ ᨴ᩠ᩅᩥᨶ᩠ᨶᩴ ᨾᩉᩣᨶᩥᩁᨿᩣᨶᩴ ᩋᨶ᩠ᨲᩁᩥᨠᩣᨿ ᩋᩣᨣᨧ᩠ᨨᨲᩥ. ᨲᩮᨶᩣᨿᩴ ᨲᨸᩮᩣᨴᩤ ᨠᩩᨳᩥᨲᩣ ᩈᨶ᩠ᨴᨲᩥ. ᩈᨧ᩠ᨧᩴ, ᨽᩥᨠ᩠ᨡᩅᩮ, ᨾᩮᩣᨣ᩠ᨣᩃᩖᩣᨶᩮᩣ ᩋᩣᩉ. ᩋᨶᩣᨸᨲ᩠ᨲᩥ, ᨽᩥᨠ᩠ᨡᩅᩮ, ᨾᩮᩣᨣ᩠ᨣᩃᩖᩣᨶᩔᩣ”ᨲᩥ. (57)
</Paragraph>

<Paragraph number="765" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩁᩣᨩᩣ ᨾᩣᨣᨵᩮᩤ ᩈᩮᨶᩥᨿᩮᩣ ᨻᩥᨾ᩠ᨻᩥᩈᩣᩁᩮᩣ ᩃᩥᨧ᩠ᨨᩅᩦᩉᩥ ᩈᨴ᩠ᨵᩥᩴ ᩈᩘᨣᩤᨾᩮᨶ᩠ᨲᩮᩣ ᨸᨽᨣ᩠ᨣᩮᩤ ᩋᩉᩮᩣᩈᩥ. ᩋᨳ ᩁᩣᨩᩣ ᨸᨧ᩠ᨨᩣ ᩈᩮᨶᩴ ᩈᩘᨠᨯ᩠ᨰᩥᨲ᩠ᩅᩣ ᩃᩥᨧ᩠ᨨᩅᨿᩮᩣ ᨸᩁᩣᨩᩮᩈᩥ. ᩈᩘᨣᩤᨾᩮ ᨧ ᨶᨶ᩠ᨴᩦ ᨧᩁᨲᩥ—  “ᩁᨬ᩠ᨬᩣ ᩃᩥᨧ᩠ᨨᩅᩦ ᨸᨽᨣ᩠ᨣᩤ”ᨲᩥ. ᩋᨳ ᨡᩮᩣ ᩋᩣᨿᩈ᩠ᨾᩣ ᨾᩉᩣᨾᩮᩣᨣ᩠ᨣᩃᩖᩣᨶᩮᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᩁᩣᨩᩣ, ᩋᩣᩅᩩᩈᩮᩣ, ᩃᩥᨧ᩠ᨨᩅᩦᩉᩥ ᨸᨽᨣ᩠ᨣᩮᩤ”ᨲᩥ. ᨽᩥᨠ᩠ᨡᩪ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᩋᩣᨿᩈ᩠ᨾᩣ ᨾᩉᩣᨾᩮᩣᨣ᩠ᨣᩃᩖᩣᨶᩮᩣ ᩑᩅᩴ ᩅᨠ᩠ᨡᨲᩥ—  ‘ᩁᩣᨩᩣ, ᩋᩣᩅᩩᩈᩮᩣ, ᩃᩥᨧ᩠ᨨᩅᩦᩉᩥ ᨸᨽᨣ᩠ᨣᩮᩤ’ᨲᩥ. ᩈᩘᨣᩤᨾᩮ ᨧ ᨶᨶ᩠ᨴᩦ ᨧᩁᨲᩥ—  ‘ᩁᨬ᩠ᨬᩣ ᩃᩥᨧ᩠ᨨᩅᩦ ᨸᨽᨣ᩠ᨣᩤ’ᨲᩥ. ᩏᨲ᩠ᨲᩁᩥᨾᨶᩩᩔᨵᨾ᩠ᨾᩴ ᩋᩣᨿᩈ᩠ᨾᩣ ᨾᩉᩣᨾᩮᩣᨣ᩠ᨣᩃᩖᩣᨶᩮᩣ ᩏᩃᩖᨸᨲᩦ”ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨸᨮᨾᩴ, ᨽᩥᨠ᩠ᨡᩅᩮ, ᩁᩣᨩᩣ ᩃᩥᨧ᩠ᨨᩅᩦᩉᩥ ᨸᨽᨣ᩠ᨣᩮᩤ. ᩋᨳ ᩁᩣᨩᩣ ᨸᨧ᩠ᨨᩣ ᩈᩮᨶᩴ ᩈᩘᨠᨯ᩠ᨰᩥᨲ᩠ᩅᩣ ᩃᩥᨧ᩠ᨨᩅᨿᩮᩣ ᨸᩁᩣᨩᩮᩈᩥ. ᩈᨧ᩠ᨧᩴ, ᨽᩥᨠ᩠ᨡᩅᩮ, ᨾᩮᩣᨣ᩠ᨣᩃᩖᩣᨶᩮᩣ ᩋᩣᩉ. ᩋᨶᩣᨸᨲ᩠ᨲᩥ, ᨽᩥᨠ᩠ᨡᩅᩮ, ᨾᩮᩣᨣ᩠ᨣᩃᩖᩣᨶᩔᩣ”ᨲᩥ. (58)
</Paragraph>

</Division>
<Division number="232" book="para">

<Paragraph number="766" book="para">
ᩋᨳ ᨡᩮᩣ ᩋᩣᨿᩈ᩠ᨾᩣ ᨾᩉᩣᨾᩮᩣᨣ᩠ᨣᩃᩖᩣᨶᩮᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᩍᨵᩤᩉᩴ, ᩋᩣᩅᩩᩈᩮᩣ, ᩈᨸ᩠ᨸᩥᨶᩥᨠᩣᨿ ᨶᨴᩥᨿᩣ ᨲᩦᩁᩮ ᩋᩣᨶᩮᨬ᩠ᨩᩴ ᩈᨾᩣᨵᩥᩴ ᩈᨾᩣᨸᨶ᩠ᨶᩮᩣ ᨶᩣᨣᩤᨶᩴ ᩒᨣᨿ᩠ᩉ ᩏᨲ᩠ᨲᩁᨶ᩠ᨲᩣᨶᩴ ᨠᩮᩣᨬ᩠ᨧᩴ ᨠᩁᩮᩣᨶ᩠ᨲᩣᨶᩴ ᩈᨴ᩠ᨴᩴ ᩋᩔᩮᩣᩈᩥᨶ᩺”ᨲᩥ. ᨽᩥᨠ᩠ᨡᩪ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᩋᩣᨿᩈ᩠ᨾᩣ ᨾᩉᩣᨾᩮᩣᨣ᩠ᨣᩃᩖᩣᨶᩮᩣ ᩋᩣᨶᩮᨬ᩠ᨩᩴ ᩈᨾᩣᨵᩥᩴ ᩈᨾᩣᨸᨶ᩠ᨶᩮᩣ ᩈᨴ᩠ᨴᩴ ᩈᩮᩣᩔᨲᩥ. ᩏᨲ᩠ᨲᩁᩥᨾᨶᩩᩔᨵᨾ᩠ᨾᩴ ᩋᩣᨿᩈ᩠ᨾᩣ ᨾᩉᩣᨾᩮᩣᨣ᩠ᨣᩃᩖᩣᨶᩮᩣ ᩏᩃᩖᨸᨲᩦ”ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨲ᩠ᨳᩮᩈᩮᩣ, ᨽᩥᨠ᩠ᨡᩅᩮ, ᩈᨾᩣᨵᩥ ᩈᩮᩣ ᨧ ᨡᩮᩣ ᩋᨸᩁᩥᩈᩩᨴ᩠ᨵᩮᩤ. ᩈᨧ᩠ᨧᩴ, ᨽᩥᨠ᩠ᨡᩅᩮ, ᨾᩮᩣᨣ᩠ᨣᩃᩖᩣᨶᩮᩣ ᩋᩣᩉ. ᩋᨶᩣᨸᨲ᩠ᨲᩥ, ᨽᩥᨠ᩠ᨡᩅᩮ, ᨾᩮᩣᨣ᩠ᨣᩃᩖᩣᨶᩔᩣ”ᨲᩥ. (59)
</Paragraph>

<Paragraph number="767" book="para">
ᩋᨳ ᨡᩮᩣ ᩋᩣᨿᩈ᩠ᨾᩣ ᩈᩮᩣᨽᩥᨲᩮᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᩋᩉᩴ, ᩋᩣᩅᩩᩈᩮᩣ, ᨸᨬ᩠ᨧ ᨠᨸ᩠ᨸᩈᨲᩣᨶᩥ ᩋᨶᩩᩔᩁᩣᨾᩦ”ᨲᩥ. ᨽᩥᨠ᩠ᨡᩪ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᩋᩣᨿᩈ᩠ᨾᩣ ᩈᩮᩣᨽᩥᨲᩮᩣ ᩑᩅᩴ ᩅᨠ᩠ᨡᨲᩥ—  ‘ᩋᩉᩴ, ᩋᩣᩅᩩᩈᩮᩣ, ᨸᨬ᩠ᨧ ᨠᨸ᩠ᨸᩈᨲᩣᨶᩥ ᩋᨶᩩᩔᩁᩣᨾᩦ’ᨲᩥ. ᩏᨲ᩠ᨲᩁᩥᨾᨶᩩᩔᨵᨾ᩠ᨾᩴ ᩋᩣᨿᩈ᩠ᨾᩣ ᩈᩮᩣᨽᩥᨲᩮᩣ ᩏᩃᩖᨸᨲᩦ”ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨲ᩠ᨳᩮᩈᩣ, ᨽᩥᨠ᩠ᨡᩅᩮ, ᩈᩮᩣᨽᩥᨲᩔ. ᩈᩣ ᨧ ᨡᩮᩣ ᩑᨠᩣᨿᩮᩅ ᨩᩣᨲᩥ. ᩈᨧ᩠ᨧᩴ, ᨽᩥᨠ᩠ᨡᩅᩮ, ᩈᩮᩣᨽᩥᨲᩮᩣ ᩋᩣᩉ. ᩋᨶᩣᨸᨲ᩠ᨲᩥ, ᨽᩥᨠ᩠ᨡᩅᩮ, ᩈᩮᩣᨽᩥᨲᩔᩣ”ᨲᩥ. (60)

</Paragraph>
</Division>

<Paragraph number="768" type="center" book="para">
ᨧᨲᩩᨲ᩠ᨳᨸᩣᩁᩣᨩᩥᨠᩴ ᩈᨾᨲ᩠ᨲᩴ.


</Paragraph>

<Division number="233" book="para">

<Paragraph number="769" book="para">
ᩏᨴ᩠ᨴᩥᨭ᩠ᨮᩣ ᨡᩮᩣ ᩋᩣᨿᩈ᩠ᨾᨶ᩠ᨲᩮᩣ ᨧᨲ᩠ᨲᩣᩁᩮᩣ ᨸᩣᩁᩣᨩᩥᨠᩣ ᨵᨾ᩠ᨾᩣ, ᨿᩮᩈᩴ ᨽᩥᨠ᩠ᨡᩩ ᩋᨬ᩠ᨬᨲᩁᩴ ᩅᩤ ᩋᨬ᩠ᨬᨲᩁᩴ ᩅᩤ ᩋᩣᨸᨩ᩠ᨩᩥᨲ᩠ᩅᩣ ᨶ ᩃᨽᨲᩥ ᨽᩥᨠ᩠ᨡᩪᩉᩥ ᩈᨴ᩠ᨵᩥᩴ ᩈᩴᩅᩤᩈᩴ, ᨿᨳᩣ ᨸᩩᩁᩮ ᨲᨳᩣ ᨸᨧ᩠ᨨᩣ, ᨸᩣᩁᩣᨩᩥᨠᩮᩣ ᩉᩮᩣᨲᩥ ᩋᩈᩴᩅᩤᩈᩮᩣ. ᨲᨲ᩠ᨳᩣᨿᩈ᩠ᨾᨶ᩠ᨲᩮ ᨸᩩᨧ᩠ᨨᩣᨾᩥ—  “ᨠᨧ᩠ᨧᩥᨲ᩠ᨳ ᨸᩁᩥᩈᩩᨴ᩠ᨵᩤ”? ᨴᩩᨲᩥᨿᨾ᩠ᨸᩥ ᨸᩩᨧ᩠ᨨᩣᨾᩥ—  “ᨠᨧ᩠ᨧᩥᨲ᩠ᨳ ᨸᩁᩥᩈᩩᨴ᩠ᨵᩤ”? ᨲᨲᩥᨿᨾ᩠ᨸᩥ ᨸᩩᨧ᩠ᨨᩣᨾᩥ—  “ᨠᨧ᩠ᨧᩥᨲ᩠ᨳ ᨸᩁᩥᩈᩩᨴ᩠ᨵᩤ”? ᨸᩁᩥᩈᩩᨴ᩠ᨵᩮᨲ᩠ᨳᩣᨿᩈ᩠ᨾᨶ᩠ᨲᩮᩣ, ᨲᩈ᩠ᨾᩣ ᨲᩩᨱ᩠ᩉᩦ, ᩑᩅᨾᩮᨲᩴ ᨵᩤᩁᨿᩣᨾᩦᨲᩥ.

</Paragraph>
</Division>

<Paragraph number="770" type="center" book="para">
ᨸᩣᩁᩣᨩᩥᨠᩴ ᨶᩥᨭ᩠ᨮᩥᨲᩴ.



</Paragraph>

<Paragraph number="771" type="center" book="para">
ᨲᩔᩩᨴ᩠ᨴᩤᨶᩴ


</Paragraph>

<Paragraph number="772" type="verses" book="para">
_ᨾᩮᨳᩩᨶᩣᨴᩥᨶ᩠ᨶᩣᨴᩤᨶᨬ᩠ᨧ,_  
_ᨾᨶᩩᩔᩅᩥᨣ᩠ᨣᩉᩩᨲ᩠ᨲᩁᩥ;_  
_ᨸᩣᩁᩣᨩᩥᨠᩣᨶᩥ ᨧᨲ᩠ᨲᩣᩁᩥ,_  
_ᨨᩮᨩ᩠ᨩᩅᨲ᩠ᨳᩪ ᩋᩈᩴᩈᨿᩣᨲᩥ._  


</Paragraph>

<Paragraph number="773" type="center" book="para">
ᨸᩣᩁᩣᨩᩥᨠᨠᨱ᩠ᨯᩴ ᨶᩥᨭ᩠ᨮᩥᨲᩴ.
</Paragraph>