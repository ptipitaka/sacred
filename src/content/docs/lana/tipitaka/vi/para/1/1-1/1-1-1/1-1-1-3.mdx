---
title: "1.1.1.3 ᩈᨶ᩠ᨳᨲᨽᩣᨱᩅᩤᩁ"
tableOfContents: false
sidebar:
  order: 3
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="43" book="para">

<Paragraph number="82" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩈᨾ᩠ᨻᩉᩩᩃᩣ ᩅᩮᩈᩣᩃᩥᨠᩣ ᩅᨩ᩠ᨩᩥᨸᩩᨲ᩠ᨲᨠᩣ ᨽᩥᨠ᩠ᨡᩪ ᨿᩣᩅᨴᨲ᩠ᨳᩴ ᨽᩩᨬ᩠ᨩᩥᩴᩈᩩ, ᨿᩣᩅᨴᨲ᩠ᨳᩴ ᩈᩩᨸᩥᩴᩈᩩ, ᨿᩣᩅᨴᨲ᩠ᨳᩴ ᨶ᩠ᩉᩣᨿᩥᩴᩈᩩ. ᨿᩣᩅᨴᨲ᩠ᨳᩴ ᨽᩩᨬ᩠ᨩᩥᨲ᩠ᩅᩣ ᨿᩣᩅᨴᨲ᩠ᨳᩴ ᩈᩩᨸᩥᨲ᩠ᩅᩣ ᨿᩣᩅᨴᨲ᩠ᨳᩴ ᨶ᩠ᩉᩣᨿᩥᨲ᩠ᩅᩣ ᩋᨿᩮᩣᨶᩥᩈᩮᩣ ᨾᨶᩈᩥ ᨠᩁᩥᨲ᩠ᩅᩣ ᩈᩥᨠ᩠ᨡᩴ ᩋᨸᨧ᩠ᨧᨠ᩠ᨡᩣᨿ ᨴᩩᨻ᩠ᨻᩃ᩠ᨿᩴ ᩋᨶᩣᩅᩥᨠᨲ᩠ᩅᩣ ᨾᩮᨳᩩᨶᩴ ᨵᨾ᩠ᨾᩴ ᨸᨭᩥᩈᩮᩅᩥᩴᩈᩩ. ᨲᩮ ᩋᨸᩁᩮᨶ ᩈᨾᨿᩮᨶ ᨬᩣᨲᩥᨻ᩠ᨿᩈᨶᩮᨶᨸᩥ ᨹᩩᨭ᩠ᨮᩣ ᨽᩮᩣᨣᨻ᩠ᨿᩈᨶᩮᨶᨸᩥ ᨹᩩᨭ᩠ᨮᩣ ᩁᩮᩣᨣᨻ᩠ᨿᩈᨶᩮᨶᨸᩥ ᨹᩩᨭ᩠ᨮᩣ ᩋᩣᨿᩈ᩠ᨾᨶ᩠ᨲᩴ ᩋᩣᨶᨶ᩠ᨴᩴ ᩏᨸᩈᩘᨠᨾᩥᨲ᩠ᩅᩣ ᩑᩅᩴ ᩅᨴᨶ᩠ᨲᩥ—  “ᨶ ᨾᨿᩴ, ᨽᨶ᩠ᨲᩮ ᩋᩣᨶᨶ᩠ᨴ, ᨻᩩᨴ᩠ᨵᨣᩁᩉᩥᨶᩮᩣ ᨶ ᨵᨾ᩠ᨾᨣᩁᩉᩥᨶᩮᩣ ᨶ ᩈᩴᨥᨣᩁᩉᩥᨶᩮᩣ; ᩋᨲ᩠ᨲᨣᩁᩉᩥᨶᩮᩣ ᨾᨿᩴ, ᨽᨶ᩠ᨲᩮ ᩋᩣᨶᨶ᩠ᨴ, ᩋᨶᨬ᩠ᨬᨣᩁᩉᩥᨶᩮᩣ. ᨾᨿᨾᩮᩅᨾ᩠ᩉᩣ ᩋᩃᨠ᩠ᨡᩥᨠᩣ ᨾᨿᩴ ᩋᨸ᩠ᨸᨸᩩᨬ᩠ᨬᩣ, ᨿᩮ ᨾᨿᩴ ᩑᩅᩴ ᩈ᩠ᩅᩣᨠ᩠ᨡᩣᨲᩮ ᨵᨾ᩠ᨾᩅᩥᨶᨿᩮ ᨸᨻ᩠ᨻᨩᩥᨲ᩠ᩅᩣ ᨶᩣᩈᨠ᩠ᨡᩥᨾ᩠ᩉᩣ ᨿᩣᩅᨩᩦᩅᩴ ᨸᩁᩥᨸᩩᨱ᩠ᨱᩴ ᨸᩁᩥᩈᩩᨴ᩠ᨵᩴ ᨻᩕᩉ᩠ᨾᨧᩁᩥᨿᩴ ᨧᩁᩥᨲᩩᩴ. ᩍᨴᩤᨶᩥ ᨧᩮᨸᩥ ᨾᨿᩴ, ᨽᨶ᩠ᨲᩮ ᩋᩣᨶᨶ᩠ᨴ, ᩃᨽᩮᨿ᩠ᨿᩣᨾ ᨽᨣᩅᨲᩮᩣ ᩈᨶ᩠ᨲᩥᨠᩮ ᨸᨻ᩠ᨻᨩ᩠ᨩᩴ ᩃᨽᩮᨿ᩠ᨿᩣᨾ ᩏᨸᩈᨾ᩠ᨸᨴᩴ, ᩍᨴᩤᨶᩥᨸᩥ ᨾᨿᩴ ᩅᩥᨸᩔᨠᩣ ᨠᩩᩈᩃᩣᨶᩴ ᨵᨾ᩠ᨾᩣᨶᩴ ᨸᩩᨻ᩠ᨻᩁᨲ᩠ᨲᩣᨸᩁᩁᨲ᩠ᨲᩴ ᨻᩮᩣᨵᩥᨸᨠ᩠ᨡᩥᨠᩣᨶᩴ ᨵᨾ᩠ᨾᩣᨶᩴ ᨽᩣᩅᨶᩣᨶᩩᨿᩮᩣᨣᨾᨶᩩᨿᩩᨲ᩠ᨲᩣ ᩅᩥᩉᩁᩮᨿ᩠ᨿᩣᨾ. ᩈᩣᨵᩩ, ᨽᨶ᩠ᨲᩮ ᩋᩣᨶᨶ᩠ᨴ, ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩉᩦ”ᨲᩥ. “ᩑᩅᨾᩣᩅᩩᩈᩮᩣ”ᨲᩥ ᨡᩮᩣ ᩋᩣᨿᩈ᩠ᨾᩣ ᩋᩣᨶᨶ᩠ᨴᩮᩣ ᩅᩮᩈᩣᩃᩥᨠᩣᨶᩴ ᩅᨩ᩠ᨩᩥᨸᩩᨲ᩠ᨲᨠᩣᨶᩴ ᨸᨭᩥᩔᩩᨱᩥᨲ᩠ᩅᩣ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥ; ᩏᨸᩈᩘᨠᨾᩥᨲ᩠ᩅᩣ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩥ.
</Paragraph>

<Paragraph number="83" book="para">
“ᩋᨭ᩠ᨮᩣᨶᨾᩮᨲᩴ, ᩋᩣᨶᨶ᩠ᨴ, ᩋᨶᩅᨠᩣᩈᩮᩣ ᨿᩴ ᨲᨳᩣᨣᨲᩮᩣ ᩅᨩ᩠ᨩᩦᨶᩴ ᩅᩤ ᩅᨩ᩠ᨩᩥᨸᩩᨲ᩠ᨲᨠᩣᨶᩴ ᩅᩤ ᨠᩣᩁᨱᩣ ᩈᩣᩅᨠᩣᨶᩴ ᨸᩣᩁᩣᨩᩥᨠᩴ ᩈᩥᨠ᩠ᨡᩣᨸᨴᩴ ᨸᨬ᩠ᨬᨲ᩠ᨲᩴ ᩈᨾᩪᩉᨶᩮᨿ᩠ᨿᩣ”ᨲᩥ.
</Paragraph>

<Paragraph number="84" book="para">
ᩋᨳ ᨡᩮᩣ ᨽᨣᩅᩤ ᩑᨲᩈ᩠ᨾᩥᩴ ᨶᩥᨴᩤᨶᩮ ᩑᨲᩈ᩠ᨾᩥᩴ ᨸᨠᩁᨱᩮ ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᨿᩮᩣ, ᨽᩥᨠ᩠ᨡᩅᩮ, ᩈᩥᨠ᩠ᨡᩴ ᩋᨸᨧ᩠ᨧᨠ᩠ᨡᩣᨿ ᨴᩩᨻ᩠ᨻᩃ᩠ᨿᩴ ᩋᨶᩣᩅᩥᨠᨲ᩠ᩅᩣ ᨾᩮᨳᩩᨶᩴ ᨵᨾ᩠ᨾᩴ ᨸᨭᩥᩈᩮᩅᨲᩥ ᩈᩮᩣ ᩋᩣᨣᨲᩮᩣ ᨶ ᩏᨸᩈᨾ᩠ᨸᩣᨴᩮᨲᨻ᩠ᨻᩮᩣ. ᨿᩮᩣ ᨧ ᨡᩮᩣ, ᨽᩥᨠ᩠ᨡᩅᩮ, ᩈᩥᨠ᩠ᨡᩴ ᨸᨧ᩠ᨧᨠ᩠ᨡᩣᨿ ᨴᩩᨻ᩠ᨻᩃ᩠ᨿᩴ ᩋᩣᩅᩥᨠᨲ᩠ᩅᩣ ᨾᩮᨳᩩᨶᩴ ᨵᨾ᩠ᨾᩴ ᨸᨭᩥᩈᩮᩅᨲᩥ ᩈᩮᩣ ᩋᩣᨣᨲᩮᩣ ᩏᨸᩈᨾ᩠ᨸᩣᨴᩮᨲᨻ᩠ᨻᩮᩣ. ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᩮᨿ᩠ᨿᩣᨳ—
</Paragraph>

</Division>
<Division number="44" book="para">

<Paragraph number="85" book="para">
<Emphasis>“ᨿᩮᩣ ᨸᨶ ᨽᩥᨠ᩠ᨡᩩ ᨽᩥᨠ᩠ᨡᩪᨶᩴ ᩈᩥᨠ᩠ᨡᩣᩈᩣᨩᩦᩅᩈᨾᩣᨸᨶ᩠ᨶᩮᩣ ᩈᩥᨠ᩠ᨡᩴ ᩋᨸᨧ᩠ᨧᨠ᩠ᨡᩣᨿ ᨴᩩᨻ᩠ᨻᩃ᩠ᨿᩴ ᩋᨶᩣᩅᩥᨠᨲ᩠ᩅᩣ ᨾᩮᨳᩩᨶᩴ ᨵᨾ᩠ᨾᩴ ᨸᨭᩥᩈᩮᩅᩮᨿ᩠ᨿ, ᩋᨶ᩠ᨲᨾᩈᩮᩣ ᨲᩥᩁᨧ᩠ᨨᩣᨶᨣᨲᩣᨿᨸᩥ, ᨸᩣᩁᩣᨩᩥᨠᩮᩣ ᩉᩮᩣᨲᩥ ᩋᩈᩴᩅᩤᩈᩮᩣ”</Emphasis>ᨲᩥ. (*1*:<Emphasis>1</Emphasis>)
</Paragraph>

</Division>
<Division number="45" book="para">

<Paragraph number="86" book="para">
<Emphasis>ᨿᩮᩣ ᨸᨶᩣ</Emphasis>ᨲᩥ ᨿᩮᩣ ᨿᩣᨴᩥᩈᩮᩣ ᨿᨳᩣᨿᩩᨲ᩠ᨲᩮᩣ ᨿᨳᩣᨩᨧ᩠ᨧᩮᩣ ᨿᨳᩣᨶᩣᨾᩮᩣ ᨿᨳᩣᨣᩮᩤᨲ᩠ᨲᩮᩣ ᨿᨳᩣᩈᩦᩃᩮᩣ ᨿᨳᩣᩅᩥᩉᩣᩁᩦ ᨿᨳᩣᨣᩮᩤᨧᩁᩮᩣ ᨳᩮᩁᩮᩣ ᩅᩤ ᨶᩅᩮᩤ ᩅᩤ ᨾᨩ᩠ᨫᩥᨾᩮᩣ ᩅᩤ. ᩑᩈᩮᩣ ᩅᩩᨧ᩠ᨧᨲᩥ “ᨿᩮᩣ ᨸᨶᩣ”ᨲᩥ.
</Paragraph>

<Paragraph number="87" book="para">
<Emphasis>ᨽᩥᨠ᩠ᨡᩪ</Emphasis>ᨲᩥ ᨽᩥᨠ᩠ᨡᨠᩮᩣᨲᩥ ᨽᩥᨠ᩠ᨡᩩ, ᨽᩥᨠ᩠ᨡᩣᨧᩁᩥᨿᩴ ᩋᨩ᩠ᨫᩩᨸᨣᨲᩮᩣᨲᩥ ᨽᩥᨠ᩠ᨡᩩ, ᨽᩥᨶ᩠ᨶᨸᨭᨵᩁᩮᩣᨲᩥ ᨽᩥᨠ᩠ᨡᩩ, ᩈᨾᨬ᩠ᨬᩣᨿ ᨽᩥᨠ᩠ᨡᩩ, ᨸᨭᩥᨬ᩠ᨬᩣᨿ ᨽᩥᨠ᩠ᨡᩩ, ᩑᩉᩥ ᨽᩥᨠ᩠ᨡᩪᨲᩥ ᨽᩥᨠ᩠ᨡᩩ, ᨲᩦᩉᩥ ᩈᩁᨱᨣᨾᨶᩮᩉᩥ ᩏᨸᩈᨾ᩠ᨸᨶ᩠ᨶᩮᩣᨲᩥ ᨽᩥᨠ᩠ᨡᩩ, ᨽᨴᩕᩮᩤ ᨽᩥᨠ᩠ᨡᩩ, ᩈᩣᩁᩮᩣ ᨽᩥᨠ᩠ᨡᩩ, ᩈᩮᨡᩮᩣ ᨽᩥᨠ᩠ᨡᩩ, ᩋᩈᩮᨡᩮᩣ ᨽᩥᨠ᩠ᨡᩩ, ᩈᨾᨣ᩠ᨣᩮᨶ ᩈᩴᨥᩮᨶ ᨬᨲ᩠ᨲᩥᨧᨲᩩᨲ᩠ᨳᩮᨶ ᨠᨾ᩠ᨾᩮᨶ ᩋᨠᩩᨸ᩠ᨸᩮᨶ ᨮᩣᨶᩣᩁᩉᩮᨶ ᩏᨸᩈᨾ᩠ᨸᨶ᩠ᨶᩮᩣᨲᩥ ᨽᩥᨠ᩠ᨡᩩ. ᨲᨲᩕ ᨿ᩠ᩅᩣᨿᩴ ᨽᩥᨠ᩠ᨡᩩ ᩈᨾᨣ᩠ᨣᩮᨶ ᩈᩴᨥᩮᨶ ᨬᨲ᩠ᨲᩥᨧᨲᩩᨲ᩠ᨳᩮᨶ ᨠᨾ᩠ᨾᩮᨶ ᩋᨠᩩᨸ᩠ᨸᩮᨶ ᨮᩣᨶᩣᩁᩉᩮᨶ ᩏᨸᩈᨾ᩠ᨸᨶ᩠ᨶᩮᩣ, ᩋᨿᩴ ᩍᨾᩈ᩠ᨾᩥᩴ ᩋᨲ᩠ᨳᩮ ᩋᨵᩥᨸ᩠ᨸᩮᨲᩮᩣ ᨽᩥᨠ᩠ᨡᩪᨲᩥ.
</Paragraph>

<Paragraph number="88" book="para">
<Emphasis>ᩈᩥᨠ᩠ᨡᩣ</Emphasis>ᨲᩥ ᨲᩥᩔᩮᩣ ᩈᩥᨠ᩠ᨡᩣ—  ᩋᨵᩥᩈᩦᩃᩈᩥᨠ᩠ᨡᩣ, ᩋᨵᩥᨧᩥᨲ᩠ᨲᩈᩥᨠ᩠ᨡᩣ, ᩋᨵᩥᨸᨬ᩠ᨬᩣᩈᩥᨠ᩠ᨡᩣ. ᨲᨲᩕ ᨿᩣᨿᩴ ᩋᨵᩥᩈᩦᩃᩈᩥᨠ᩠ᨡᩣ, ᩋᨿᩴ ᩍᨾᩈ᩠ᨾᩥᩴ ᩋᨲ᩠ᨳᩮ ᩋᨵᩥᨸ᩠ᨸᩮᨲᩣ ᩈᩥᨠ᩠ᨡᩣᨲᩥ.
</Paragraph>

<Paragraph number="89" book="para">
<Emphasis>ᩈᩣᨩᩦᩅᩴ</Emphasis> ᨶᩣᨾ ᨿᩴ ᨽᨣᩅᨲᩣ ᨸᨬ᩠ᨬᨲ᩠ᨲᩴ ᩈᩥᨠ᩠ᨡᩣᨸᨴᩴ, ᩑᨲᩴ ᩈᩣᨩᩦᩅᩴ ᨶᩣᨾ. ᨲᩈ᩠ᨾᩥᩴ ᩈᩥᨠ᩠ᨡᨲᩥ, ᨲᩮᨶ ᩅᩩᨧ᩠ᨧᨲᩥ ᩈᩣᨩᩦᩅᩈᨾᩣᨸᨶ᩠ᨶᩮᩣᨲᩥ.
</Paragraph>

<Paragraph number="90" book="para">
<Emphasis>ᩈᩥᨠ᩠ᨡᩴ ᩋᨸᨧ᩠ᨧᨠ᩠ᨡᩣᨿ ᨴᩩᨻ᩠ᨻᩃ᩠ᨿᩴ ᩋᨶᩣᩅᩥᨠᨲ᩠ᩅᩣ</Emphasis>ᨲᩥ ᩋᨲ᩠ᨳᩥ, ᨽᩥᨠ᩠ᨡᩅᩮ, ᨴᩩᨻ᩠ᨻᩃ᩠ᨿᩣᩅᩥᨠᨾ᩠ᨾᨬ᩠ᨧᩮᩅ ᩉᩮᩣᨲᩥ ᩈᩥᨠ᩠ᨡᩣ ᨧ ᩋᨸᨧ᩠ᨧᨠ᩠ᨡᩣᨲᩣ; ᩋᨲ᩠ᨳᩥ, ᨽᩥᨠ᩠ᨡᩅᩮ, ᨴᩩᨻ᩠ᨻᩃ᩠ᨿᩣᩅᩥᨠᨾ᩠ᨾᨬ᩠ᨧᩮᩅ ᩉᩮᩣᨲᩥ ᩈᩥᨠ᩠ᨡᩣ ᨧ ᨸᨧ᩠ᨧᨠ᩠ᨡᩣᨲᩣ.
</Paragraph>

<Paragraph number="91" book="para">
ᨠᨳᨬ᩠ᨧ, ᨽᩥᨠ᩠ᨡᩅᩮ, ᨴᩩᨻ᩠ᨻᩃ᩠ᨿᩣᩅᩥᨠᨾ᩠ᨾᨬ᩠ᨧᩮᩅ ᩉᩮᩣᨲᩥ ᩈᩥᨠ᩠ᨡᩣ ᨧ ᩋᨸᨧ᩠ᨧᨠ᩠ᨡᩣᨲᩣ. ᩍᨵ, ᨽᩥᨠ᩠ᨡᩅᩮ, ᨽᩥᨠ᩠ᨡᩩ ᩏᨠ᩠ᨠᨱ᩠ᨮᩥᨲᩮᩣ ᩋᨶᨽᩥᩁᨲᩮᩣ ᩈᩣᨾᨬ᩠ᨬᩣ ᨧᩅᩥᨲᩩᨠᩣᨾᩮᩣ ᨽᩥᨠ᩠ᨡᩩᨽᩣᩅᩴ ᩋᨭ᩠ᨭᩦᨿᨾᩣᨶᩮᩣ ᩉᩁᩣᨿᨾᩣᨶᩮᩣ ᨩᩥᨣᩩᨧ᩠ᨨᨾᩣᨶᩮᩣ ᨣᩥᩉᩥᨽᩣᩅᩴ ᨸᨲ᩠ᨳᨿᨾᩣᨶᩮᩣ ᩏᨸᩣᩈᨠᨽᩣᩅᩴ ᨸᨲ᩠ᨳᨿᨾᩣᨶᩮᩣ ᩋᩣᩁᩣᨾᩥᨠᨽᩣᩅᩴ ᨸᨲ᩠ᨳᨿᨾᩣᨶᩮᩣ ᩈᩣᨾᨱᩮᩁᨽᩣᩅᩴ ᨸᨲ᩠ᨳᨿᨾᩣᨶᩮᩣ ᨲᩥᨲ᩠ᨳᩥᨿᨽᩣᩅᩴ ᨸᨲ᩠ᨳᨿᨾᩣᨶᩮᩣ ᨲᩥᨲ᩠ᨳᩥᨿᩈᩣᩅᨠᨽᩣᩅᩴ ᨸᨲ᩠ᨳᨿᨾᩣᨶᩮᩣ ᩋᩔᨾᨱᨽᩣᩅᩴ ᨸᨲ᩠ᨳᨿᨾᩣᨶᩮᩣ ᩋᩈᨠ᩠ᨿᨸᩩᨲ᩠ᨲᩥᨿᨽᩣᩅᩴ ᨸᨲ᩠ᨳᨿᨾᩣᨶᩮᩣ—  “ᨿᨶ᩠ᨶᩪᨶᩣᩉᩴ ᨻᩩᨴ᩠ᨵᩴ ᨸᨧ᩠ᨧᨠ᩠ᨡᩮᨿ᩠ᨿᨶ᩺”ᨲᩥ ᩅᨴᨲᩥ ᩅᩥᨬ᩠ᨬᩣᨸᩮᨲᩥ. ᩑᩅᨾ᩠ᨸᩥ, ᨽᩥᨠ᩠ᨡᩅᩮ, ᨴᩩᨻ᩠ᨻᩃ᩠ᨿᩣᩅᩥᨠᨾ᩠ᨾᨬ᩠ᨧᩮᩅ ᩉᩮᩣᨲᩥ ᩈᩥᨠ᩠ᨡᩣ ᨧ ᩋᨸᨧ᩠ᨧᨠ᩠ᨡᩣᨲᩣ.
</Paragraph>

<Paragraph number="92" book="para">
ᩋᨳ ᩅᩤ ᨸᨶ ᩏᨠ᩠ᨠᨱ᩠ᨮᩥᨲᩮᩣ ᩋᨶᨽᩥᩁᨲᩮᩣ ᩈᩣᨾᨬ᩠ᨬᩣ ᨧᩅᩥᨲᩩᨠᩣᨾᩮᩣ ᨽᩥᨠ᩠ᨡᩩᨽᩣᩅᩴ ᩋᨭ᩠ᨭᩦᨿᨾᩣᨶᩮᩣ ᩉᩁᩣᨿᨾᩣᨶᩮᩣ ᨩᩥᨣᩩᨧ᩠ᨨᨾᩣᨶᩮᩣ ᨣᩥᩉᩥᨽᩣᩅᩴ ᨸᨲ᩠ᨳᨿᨾᩣᨶᩮᩣ …ᨸᩮ…  ᩋᩈᨠ᩠ᨿᨸᩩᨲ᩠ᨲᩥᨿᨽᩣᩅᩴ ᨸᨲ᩠ᨳᨿᨾᩣᨶᩮᩣ—  “ᨿᨶ᩠ᨶᩪᨶᩣᩉᩴ ᨵᨾ᩠ᨾᩴ ᨸᨧ᩠ᨧᨠ᩠ᨡᩮᨿ᩠ᨿᨶ᩺”ᨲᩥ ᩅᨴᨲᩥ ᩅᩥᨬ᩠ᨬᩣᨸᩮᨲᩥ …ᨸᩮ…  “ᨿᨶ᩠ᨶᩪᨶᩣᩉᩴ ᩈᩴᨥᩴ…  ᨿᨶ᩠ᨶᩪᨶᩣᩉᩴ ᩈᩥᨠ᩠ᨡᩴ…  ᨿᨶ᩠ᨶᩪᨶᩣᩉᩴ ᩅᩥᨶᨿᩴ…  ᨿᨶ᩠ᨶᩪᨶᩣᩉᩴ ᨸᩣᨲᩥᨾᩮᩣᨠ᩠ᨡᩴ…  ᨿᨶ᩠ᨶᩪᨶᩣᩉᩴ ᩏᨴ᩠ᨴᩮᩈᩴ…  ᨿᨶ᩠ᨶᩪᨶᩣᩉᩴ ᩏᨸᨩ᩠ᨫᩣᨿᩴ…  ᨿᨶ᩠ᨶᩪᨶᩣᩉᩴ ᩋᩣᨧᩁᩥᨿᩴ…  ᨿᨶ᩠ᨶᩪᨶᩣᩉᩴ ᩈᨴ᩠ᨵᩥᩅᩥᩉᩣᩁᩥᨠᩴ…  ᨿᨶ᩠ᨶᩪᨶᩣᩉᩴ ᩋᨶ᩠ᨲᩮᩅᩤᩈᩥᨠᩴ…  ᨿᨶ᩠ᨶᩪᨶᩣᩉᩴ ᩈᨾᩣᨶᩩᨸᨩ᩠ᨫᩣᨿᨠᩴ…  ᨿᨶ᩠ᨶᩪᨶᩣᩉᩴ ᩈᨾᩣᨶᩣᨧᩁᩥᨿᨠᩴ…  ᨿᨶ᩠ᨶᩪᨶᩣᩉᩴ ᩈᨻᩕᩉ᩠ᨾᨧᩣᩁᩥᩴ ᨸᨧ᩠ᨧᨠ᩠ᨡᩮᨿ᩠ᨿᨶ᩺”ᨲᩥ ᩅᨴᨲᩥ ᩅᩥᨬ᩠ᨬᩣᨸᩮᨲᩥ. “ᨿᨶ᩠ᨶᩪᨶᩣᩉᩴ ᨣᩥᩉᩦ ᩋᩔᨶ᩺”ᨲᩥ ᩅᨴᨲᩥ ᩅᩥᨬ᩠ᨬᩣᨸᩮᨲᩥ. “ᨿᨶ᩠ᨶᩪᨶᩣᩉᩴ ᩏᨸᩣᩈᨠᩮᩣ ᩋᩔᨶ᩺”ᨲᩥ…  “ᨿᨶ᩠ᨶᩪᨶᩣᩉᩴ ᩋᩣᩁᩣᨾᩥᨠᩮᩣ ᩋᩔᨶ᩺”ᨲᩥ…  “ᨿᨶ᩠ᨶᩪᨶᩣᩉᩴ ᩈᩣᨾᨱᩮᩁᩮᩣ ᩋᩔᨶ᩺”ᨲᩥ…  “ᨿᨶ᩠ᨶᩪᨶᩣᩉᩴ ᨲᩥᨲ᩠ᨳᩥᨿᩮᩣ ᩋᩔᨶ᩺”ᨲᩥ…  “ᨿᨶ᩠ᨶᩪᨶᩣᩉᩴ ᨲᩥᨲ᩠ᨳᩥᨿᩈᩣᩅᨠᩮᩣ ᩋᩔᨶ᩺”ᨲᩥ…  “ᨿᨶ᩠ᨶᩪᨶᩣᩉᩴ ᩋᩔᨾᨱᩮᩣ ᩋᩔᨶ᩺”ᨲᩥ…  “ᨿᨶ᩠ᨶᩪᨶᩣᩉᩴ ᩋᩈᨠ᩠ᨿᨸᩩᨲ᩠ᨲᩥᨿᩮᩣ ᩋᩔᨶ᩺”ᨲᩥ ᩅᨴᨲᩥ ᩅᩥᨬ᩠ᨬᩣᨸᩮᨲᩥ. ᩑᩅᨾ᩠ᨸᩥ, ᨽᩥᨠ᩠ᨡᩅᩮ, ᨴᩩᨻ᩠ᨻᩃ᩠ᨿᩣᩅᩥᨠᨾ᩠ᨾᨬ᩠ᨧᩮᩅ ᩉᩮᩣᨲᩥ ᩈᩥᨠ᩠ᨡᩣ ᨧ ᩋᨸᨧ᩠ᨧᨠ᩠ᨡᩣᨲᩣ.
</Paragraph>

</Division>
<Division number="46" book="para">

<Paragraph number="93" book="para">
ᩋᨳ ᩅᩤ ᨸᨶ ᩏᨠ᩠ᨠᨱ᩠ᨮᩥᨲᩮᩣ ᩋᨶᨽᩥᩁᨲᩮᩣ ᩈᩣᨾᨬ᩠ᨬᩣ ᨧᩅᩥᨲᩩᨠᩣᨾᩮᩣ ᨽᩥᨠ᩠ᨡᩩᨽᩣᩅᩴ ᩋᨭ᩠ᨭᩦᨿᨾᩣᨶᩮᩣ ᩉᩁᩣᨿᨾᩣᨶᩮᩣ ᨩᩥᨣᩩᨧ᩠ᨨᨾᩣᨶᩮᩣ ᨣᩥᩉᩥᨽᩣᩅᩴ ᨸᨲ᩠ᨳᨿᨾᩣᨶᩮᩣ …ᨸᩮ…  ᩋᩈᨠ᩠ᨿᨸᩩᨲ᩠ᨲᩥᨿᨽᩣᩅᩴ ᨸᨲ᩠ᨳᨿᨾᩣᨶᩮᩣ—  “ᨿᨴᩥ ᨸᨶᩣᩉᩴ ᨻᩩᨴ᩠ᨵᩴ ᨸᨧ᩠ᨧᨠ᩠ᨡᩮᨿ᩠ᨿᨶ᩺”ᨲᩥ ᩅᨴᨲᩥ ᩅᩥᨬ᩠ᨬᩣᨸᩮᨲᩥ …ᨸᩮ…  “ᨿᨴᩥ ᨸᨶᩣᩉᩴ ᩋᩈᨠ᩠ᨿᨸᩩᨲ᩠ᨲᩥᨿᩮᩣ ᩋᩔᨶ᩺”ᨲᩥ ᩅᨴᨲᩥ ᩅᩥᨬ᩠ᨬᩣᨸᩮᨲᩥ …ᨸᩮ…  “ᩋᨸᩣᩉᩴ ᨻᩩᨴ᩠ᨵᩴ ᨸᨧ᩠ᨧᨠ᩠ᨡᩮᨿ᩠ᨿᨶ᩺”ᨲᩥ ᩅᨴᨲᩥ ᩅᩥᨬ᩠ᨬᩣᨸᩮᨲᩥ …ᨸᩮ…  “ᩋᨸᩣᩉᩴ ᩋᩈᨠ᩠ᨿᨸᩩᨲ᩠ᨲᩥᨿᩮᩣ ᩋᩔᨶ᩺”ᨲᩥ ᩅᨴᨲᩥ ᩅᩥᨬ᩠ᨬᩣᨸᩮᨲᩥ …ᨸᩮ…  “ᩉᨶ᩠ᨴᩣᩉᩴ ᨻᩩᨴ᩠ᨵᩴ ᨸᨧ᩠ᨧᨠ᩠ᨡᩮᨿ᩠ᨿᨶ᩺”ᨲᩥ ᩅᨴᨲᩥ ᩅᩥᨬ᩠ᨬᩣᨸᩮᨲᩥ …ᨸᩮ…  “ᩉᨶ᩠ᨴᩣᩉᩴ ᩋᩈᨠ᩠ᨿᨸᩩᨲ᩠ᨲᩥᨿᩮᩣ ᩋᩔᨶ᩺”ᨲᩥ ᩅᨴᨲᩥ ᩅᩥᨬ᩠ᨬᩣᨸᩮᨲᩥ …ᨸᩮ…  “ᩉᩮᩣᨲᩥ ᨾᩮ ᨻᩩᨴ᩠ᨵᩴ ᨸᨧ᩠ᨧᨠ᩠ᨡᩮᨿ᩠ᨿᨶ᩺”ᨲᩥ ᩅᨴᨲᩥ ᩅᩥᨬ᩠ᨬᩣᨸᩮᨲᩥ …ᨸᩮ…  “ᩉᩮᩣᨲᩥ ᨾᩮ ᩋᩈᨠ᩠ᨿᨸᩩᨲ᩠ᨲᩥᨿᩮᩣ ᩋᩔᨶ᩺”ᨲᩥ ᩅᨴᨲᩥ ᩅᩥᨬ᩠ᨬᩣᨸᩮᨲᩥ. ᩑᩅᨾ᩠ᨸᩥ, ᨽᩥᨠ᩠ᨡᩅᩮ, ᨴᩩᨻ᩠ᨻᩃ᩠ᨿᩣᩅᩥᨠᨾ᩠ᨾᨬ᩠ᨧᩮᩅ ᩉᩮᩣᨲᩥ ᩈᩥᨠ᩠ᨡᩣ ᨧ ᩋᨸᨧ᩠ᨧᨠ᩠ᨡᩣᨲᩣ.
</Paragraph>

</Division>
<Division number="47" book="para">

<Paragraph number="94" book="para">
ᩋᨳ ᩅᩤ ᨸᨶ ᩏᨠ᩠ᨠᨱ᩠ᨮᩥᨲᩮᩣ ᩋᨶᨽᩥᩁᨲᩮᩣ ᩈᩣᨾᨬ᩠ᨬᩣ ᨧᩅᩥᨲᩩᨠᩣᨾᩮᩣ ᨽᩥᨠ᩠ᨡᩩᨽᩣᩅᩴ ᩋᨭ᩠ᨭᩦᨿᨾᩣᨶᩮᩣ ᩉᩁᩣᨿᨾᩣᨶᩮᩣ ᨩᩥᨣᩩᨧ᩠ᨨᨾᩣᨶᩮᩣ ᨣᩥᩉᩥᨽᩣᩅᩴ ᨸᨲ᩠ᨳᨿᨾᩣᨶᩮᩣ …ᨸᩮ…  ᩋᩈᨠ᩠ᨿᨸᩩᨲ᩠ᨲᩥᨿᨽᩣᩅᩴ ᨸᨲ᩠ᨳᨿᨾᩣᨶᩮᩣ “ᨾᩣᨲᩁᩴ ᩈᩁᩣᨾᩦ”ᨲᩥ ᩅᨴᨲᩥ ᩅᩥᨬ᩠ᨬᩣᨸᩮᨲᩥ…  “ᨸᩥᨲᩁᩴ ᩈᩁᩣᨾᩦ”ᨲᩥ ᩅᨴᨲᩥ ᩅᩥᨬ᩠ᨬᩣᨸᩮᨲᩥ…  “ᨽᩣᨲᩁᩴ ᩈᩁᩣᨾᩦ”ᨲᩥ ᩅᨴᨲᩥ ᩅᩥᨬ᩠ᨬᩣᨸᩮᨲᩥ…  “ᨽᨣᩥᨶᩥᩴ ᩈᩁᩣᨾᩦ”ᨲᩥ ᩅᨴᨲᩥ ᩅᩥᨬ᩠ᨬᩣᨸᩮᨲᩥ…  “ᨸᩩᨲ᩠ᨲᩴ ᩈᩁᩣᨾᩦ”ᨲᩥ ᩅᨴᨲᩥ ᩅᩥᨬ᩠ᨬᩣᨸᩮᨲᩥ…  “ᨵᩦᨲᩁᩴ ᩈᩁᩣᨾᩦ”ᨲᩥ ᩅᨴᨲᩥ ᩅᩥᨬ᩠ᨬᩣᨸᩮᨲᩥ…  “ᨸᨩᩣᨸᨲᩥᩴ ᩈᩁᩣᨾᩦ”ᨲᩥ ᩅᨴᨲᩥ ᩅᩥᨬ᩠ᨬᩣᨸᩮᨲᩥ…  “ᨬᩣᨲᨠᩮ ᩈᩁᩣᨾᩦ”ᨲᩥ ᩅᨴᨲᩥ ᩅᩥᨬ᩠ᨬᩣᨸᩮᨲᩥ…  “ᨾᩥᨲ᩠ᨲᩮ ᩈᩁᩣᨾᩦ”ᨲᩥ ᩅᨴᨲᩥ ᩅᩥᨬ᩠ᨬᩣᨸᩮᨲᩥ…  “ᨣᩤᨾᩴ ᩈᩁᩣᨾᩦ”ᨲᩥ ᩅᨴᨲᩥ ᩅᩥᨬ᩠ᨬᩣᨸᩮᨲᩥ…  “ᨶᩥᨣᨾᩴ ᩈᩁᩣᨾᩦ”ᨲᩥ ᩅᨴᨲᩥ ᩅᩥᨬ᩠ᨬᩣᨸᩮᨲᩥ…  “ᨡᩮᨲ᩠ᨲᩴ ᩈᩁᩣᨾᩦ”ᨲᩥ ᩅᨴᨲᩥ ᩅᩥᨬ᩠ᨬᩣᨸᩮᨲᩥ…  “ᩅᨲ᩠ᨳᩩᩴ ᩈᩁᩣᨾᩦ”ᨲᩥ ᩅᨴᨲᩥ ᩅᩥᨬ᩠ᨬᩣᨸᩮᨲᩥ…  “ᩉᩥᩁᨬ᩠ᨬᩴ ᩈᩁᩣᨾᩦ”ᨲᩥ ᩅᨴᨲᩥ ᩅᩥᨬ᩠ᨬᩣᨸᩮᨲᩥ…  “ᩈᩩᩅᨱ᩠ᨱᩴ ᩈᩁᩣᨾᩦ”ᨲᩥ ᩅᨴᨲᩥ ᩅᩥᨬ᩠ᨬᩣᨸᩮᨲᩥ…  “ᩈᩥᨸ᩠ᨸᩴ ᩈᩁᩣᨾᩦ”ᨲᩥ ᩅᨴᨲᩥ ᩅᩥᨬ᩠ᨬᩣᨸᩮᨲᩥ…  “ᨸᩩᨻ᩠ᨻᩮ ᩉᩈᩥᨲᩴ ᩃᨸᩥᨲᩴ ᨠᩦᩊᩥᨲᩴ ᩈᨾᨶᩩᩔᩁᩣᨾᩦ”ᨲᩥ ᩅᨴᨲᩥ ᩅᩥᨬ᩠ᨬᩣᨸᩮᨲᩥ. ᩑᩅᨾ᩠ᨸᩥ, ᨽᩥᨠ᩠ᨡᩅᩮ, ᨴᩩᨻ᩠ᨻᩃ᩠ᨿᩣᩅᩥᨠᨾ᩠ᨾᨬ᩠ᨧᩮᩅ ᩉᩮᩣᨲᩥ ᩈᩥᨠ᩠ᨡᩣ ᨧ ᩋᨸᨧ᩠ᨧᨠ᩠ᨡᩣᨲᩣ.
</Paragraph>

</Division>
<Division number="48" book="para">

<Paragraph number="95" book="para">
ᩋᨳ ᩅᩤ ᨸᨶ ᩏᨠ᩠ᨠᨱ᩠ᨮᩥᨲᩮᩣ ᩋᨶᨽᩥᩁᨲᩮᩣ ᩈᩣᨾᨬ᩠ᨬᩣ ᨧᩅᩥᨲᩩᨠᩣᨾᩮᩣ ᨽᩥᨠ᩠ᨡᩩᨽᩣᩅᩴ ᩋᨭ᩠ᨭᩦᨿᨾᩣᨶᩮᩣ ᩉᩁᩣᨿᨾᩣᨶᩮᩣ ᨩᩥᨣᩩᨧ᩠ᨨᨾᩣᨶᩮᩣ ᨣᩥᩉᩥᨽᩣᩅᩴ ᨸᨲ᩠ᨳᨿᨾᩣᨶᩮᩣ …ᨸᩮ…  ᩋᩈᨠ᩠ᨿᨸᩩᨲ᩠ᨲᩥᨿᨽᩣᩅᩴ ᨸᨲ᩠ᨳᨿᨾᩣᨶᩮᩣ—  “ᨾᩣᨲᩣ ᨾᩮ ᩋᨲ᩠ᨳᩥ, ᩈᩣ ᨾᨿᩣ ᨸᩮᩣᩈᩮᨲᨻ᩠ᨻᩣ”ᨲᩥ ᩅᨴᨲᩥ ᩅᩥᨬ᩠ᨬᩣᨸᩮᨲᩥ…  “ᨸᩥᨲᩣ ᨾᩮ ᩋᨲ᩠ᨳᩥ, ᩈᩮᩣ ᨾᨿᩣ ᨸᩮᩣᩈᩮᨲᨻ᩠ᨻᩮᩣ”ᨲᩥ ᩅᨴᨲᩥ ᩅᩥᨬ᩠ᨬᩣᨸᩮᨲᩥ…  “ᨽᩣᨲᩣ ᨾᩮ ᩋᨲ᩠ᨳᩥ, ᩈᩮᩣ ᨾᨿᩣ ᨸᩮᩣᩈᩮᨲᨻ᩠ᨻᩮᩣ”ᨲᩥ ᩅᨴᨲᩥ ᩅᩥᨬ᩠ᨬᩣᨸᩮᨲᩥ…  “ᨽᨣᩥᨶᩦ ᨾᩮ ᩋᨲ᩠ᨳᩥ, ᩈᩣ ᨾᨿᩣ ᨸᩮᩣᩈᩮᨲᨻ᩠ᨻᩣ”ᨲᩥ ᩅᨴᨲᩥ ᩅᩥᨬ᩠ᨬᩣᨸᩮᨲᩥ…  “ᨸᩩᨲ᩠ᨲᩮᩣ ᨾᩮ ᩋᨲ᩠ᨳᩥ, ᩈᩮᩣ ᨾᨿᩣ ᨸᩮᩣᩈᩮᨲᨻ᩠ᨻᩮᩣ”ᨲᩥ ᩅᨴᨲᩥ ᩅᩥᨬ᩠ᨬᩣᨸᩮᨲᩥ…  “ᨵᩦᨲᩣ ᨾᩮ ᩋᨲ᩠ᨳᩥ, ᩈᩣ ᨾᨿᩣ ᨸᩮᩣᩈᩮᨲᨻ᩠ᨻᩣ”ᨲᩥ ᩅᨴᨲᩥ ᩅᩥᨬ᩠ᨬᩣᨸᩮᨲᩥ…  “ᨸᨩᩣᨸᨲᩥ ᨾᩮ ᩋᨲ᩠ᨳᩥ, ᩈᩣ ᨾᨿᩣ ᨸᩮᩣᩈᩮᨲᨻ᩠ᨻᩣ”ᨲᩥ ᩅᨴᨲᩥ ᩅᩥᨬ᩠ᨬᩣᨸᩮᨲᩥ…  “ᨬᩣᨲᨠᩣ ᨾᩮ ᩋᨲ᩠ᨳᩥ, ᨲᩮ ᨾᨿᩣ ᨸᩮᩣᩈᩮᨲᨻ᩠ᨻᩣ”ᨲᩥ ᩅᨴᨲᩥ ᩅᩥᨬ᩠ᨬᩣᨸᩮᨲᩥ…  “ᨾᩥᨲ᩠ᨲᩣ ᨾᩮ ᩋᨲ᩠ᨳᩥ, ᨲᩮ ᨾᨿᩣ ᨸᩮᩣᩈᩮᨲᨻ᩠ᨻᩣ”ᨲᩥ ᩅᨴᨲᩥ ᩅᩥᨬ᩠ᨬᩣᨸᩮᨲᩥ. ᩑᩅᨾ᩠ᨸᩥ, ᨽᩥᨠ᩠ᨡᩅᩮ, ᨴᩩᨻ᩠ᨻᩃ᩠ᨿᩣᩅᩥᨠᨾ᩠ᨾᨬ᩠ᨧᩮᩅ ᩉᩮᩣᨲᩥ ᩈᩥᨠ᩠ᨡᩣ ᨧ ᩋᨸᨧ᩠ᨧᨠ᩠ᨡᩣᨲᩣ.
</Paragraph>

</Division>
<Division number="49" book="para">

<Paragraph number="96" book="para">
ᩋᨳ ᩅᩤ ᨸᨶ ᩏᨠ᩠ᨠᨱ᩠ᨮᩥᨲᩮᩣ ᩋᨶᨽᩥᩁᨲᩮᩣ ᩈᩣᨾᨬ᩠ᨬᩣ ᨧᩅᩥᨲᩩᨠᩣᨾᩮᩣ ᨽᩥᨠ᩠ᨡᩩᨽᩣᩅᩴ ᩋᨭ᩠ᨭᩦᨿᨾᩣᨶᩮᩣ ᩉᩁᩣᨿᨾᩣᨶᩮᩣ ᨩᩥᨣᩩᨧ᩠ᨨᨾᩣᨶᩮᩣ ᨣᩥᩉᩥᨽᩣᩅᩴ ᨸᨲ᩠ᨳᨿᨾᩣᨶᩮᩣ …ᨸᩮ…  ᩋᩈᨠ᩠ᨿᨸᩩᨲ᩠ᨲᩥᨿᨽᩣᩅᩴ ᨸᨲ᩠ᨳᨿᨾᩣᨶᩮᩣ—  “ᨾᩣᨲᩣ ᨾᩮ ᩋᨲ᩠ᨳᩥ, ᩈᩣ ᨾᩴ ᨸᩮᩣᩈᩮᩔᨲᩦ”ᨲᩥ ᩅᨴᨲᩥ ᩅᩥᨬ᩠ᨬᩣᨸᩮᨲᩥ…  “ᨸᩥᨲᩣ ᨾᩮ ᩋᨲ᩠ᨳᩥ, ᩈᩮᩣ ᨾᩴ ᨸᩮᩣᩈᩮᩔᨲᩦ”ᨲᩥ ᩅᨴᨲᩥ ᩅᩥᨬ᩠ᨬᩣᨸᩮᨲᩥ…  “ᨽᩣᨲᩣ ᨾᩮ ᩋᨲ᩠ᨳᩥ, ᩈᩮᩣ ᨾᩴ ᨸᩮᩣᩈᩮᩔᨲᩦ”ᨲᩥ ᩅᨴᨲᩥ ᩅᩥᨬ᩠ᨬᩣᨸᩮᨲᩥ…  “ᨽᨣᩥᨶᩦ ᨾᩮ ᩋᨲ᩠ᨳᩥ, ᩈᩣ ᨾᩴ ᨸᩮᩣᩈᩮᩔᨲᩦ”ᨲᩥ ᩅᨴᨲᩥ ᩅᩥᨬ᩠ᨬᩣᨸᩮᨲᩥ…  “ᨸᩩᨲ᩠ᨲᩮᩣ ᨾᩮ ᩋᨲ᩠ᨳᩥ, ᩈᩮᩣ ᨾᩴ ᨸᩮᩣᩈᩮᩔᨲᩦ”ᨲᩥ ᩅᨴᨲᩥ ᩅᩥᨬ᩠ᨬᩣᨸᩮᨲᩥ…  “ᨵᩦᨲᩣ ᨾᩮ ᩋᨲ᩠ᨳᩥ, ᩈᩣ ᨾᩴ ᨸᩮᩣᩈᩮᩔᨲᩦ”ᨲᩥ ᩅᨴᨲᩥ ᩅᩥᨬ᩠ᨬᩣᨸᩮᨲᩥ…  “ᨸᨩᩣᨸᨲᩥ ᨾᩮ ᩋᨲ᩠ᨳᩥ, ᩈᩣ ᨾᩴ ᨸᩮᩣᩈᩮᩔᨲᩦ”ᨲᩥ ᩅᨴᨲᩥ ᩅᩥᨬ᩠ᨬᩣᨸᩮᨲᩥ…  “ᨬᩣᨲᨠᩣ ᨾᩮ ᩋᨲ᩠ᨳᩥ, ᨲᩮ ᨾᩴ ᨸᩮᩣᩈᩮᩔᨶ᩠ᨲᩦ”ᨲᩥ ᩅᨴᨲᩥ ᩅᩥᨬ᩠ᨬᩣᨸᩮᨲᩥ…  “ᨾᩥᨲ᩠ᨲᩣ ᨾᩮ ᩋᨲ᩠ᨳᩥ, ᨲᩮ ᨾᩴ ᨸᩮᩣᩈᩮᩔᨶ᩠ᨲᩦ”ᨲᩥ ᩅᨴᨲᩥ ᩅᩥᨬ᩠ᨬᩣᨸᩮᨲᩥ…  “ᨣᩤᨾᩮᩣ ᨾᩮ ᩋᨲ᩠ᨳᩥ, ᨲᩮᨶᩣᩉᩴ ᨩᩦᩅᩥᩔᩣᨾᩦ”ᨲᩥ ᩅᨴᨲᩥ ᩅᩥᨬ᩠ᨬᩣᨸᩮᨲᩥ…  “ᨶᩥᨣᨾᩮᩣ ᨾᩮ ᩋᨲ᩠ᨳᩥ, ᨲᩮᨶᩣᩉᩴ ᨩᩦᩅᩥᩔᩣᨾᩦ”ᨲᩥ ᩅᨴᨲᩥ ᩅᩥᨬ᩠ᨬᩣᨸᩮᨲᩥ…  “ᨡᩮᨲ᩠ᨲᩴ ᨾᩮ ᩋᨲ᩠ᨳᩥ, ᨲᩮᨶᩣᩉᩴ ᨩᩦᩅᩥᩔᩣᨾᩦ”ᨲᩥ ᩅᨴᨲᩥ ᩅᩥᨬ᩠ᨬᩣᨸᩮᨲᩥ…  “ᩅᨲ᩠ᨳᩩ ᨾᩮ ᩋᨲ᩠ᨳᩥ, ᨲᩮᨶᩣᩉᩴ ᨩᩦᩅᩥᩔᩣᨾᩦ”ᨲᩥ ᩅᨴᨲᩥ ᩅᩥᨬ᩠ᨬᩣᨸᩮᨲᩥ…  “ᩉᩥᩁᨬ᩠ᨬᩴ ᨾᩮ ᩋᨲ᩠ᨳᩥ, ᨲᩮᨶᩣᩉᩴ ᨩᩦᩅᩥᩔᩣᨾᩦ”ᨲᩥ ᩅᨴᨲᩥ ᩅᩥᨬ᩠ᨬᩣᨸᩮᨲᩥ…  “ᩈᩩᩅᨱ᩠ᨱᩴ ᨾᩮ ᩋᨲ᩠ᨳᩥ, ᨲᩮᨶᩣᩉᩴ ᨩᩦᩅᩥᩔᩣᨾᩦ”ᨲᩥ ᩅᨴᨲᩥ ᩅᩥᨬ᩠ᨬᩣᨸᩮᨲᩥ…  “ᩈᩥᨸ᩠ᨸᩴ ᨾᩮ ᩋᨲ᩠ᨳᩥ, ᨲᩮᨶᩣᩉᩴ ᨩᩦᩅᩥᩔᩣᨾᩦ”ᨲᩥ ᩅᨴᨲᩥ ᩅᩥᨬ᩠ᨬᩣᨸᩮᨲᩥ. ᩑᩅᨾ᩠ᨸᩥ, ᨽᩥᨠ᩠ᨡᩅᩮ, ᨴᩩᨻ᩠ᨻᩃ᩠ᨿᩣᩅᩥᨠᨾ᩠ᨾᨬ᩠ᨧᩮᩅ ᩉᩮᩣᨲᩥ ᩈᩥᨠ᩠ᨡᩣ ᨧ ᩋᨸᨧ᩠ᨧᨠ᩠ᨡᩣᨲᩣ.
</Paragraph>

</Division>
<Division number="50" book="para">

<Paragraph number="97" book="para">
ᩋᨳ ᩅᩤ ᨸᨶ ᩏᨠ᩠ᨠᨱ᩠ᨮᩥᨲᩮᩣ ᩋᨶᨽᩥᩁᨲᩮᩣ ᩈᩣᨾᨬ᩠ᨬᩣ ᨧᩅᩥᨲᩩᨠᩣᨾᩮᩣ ᨽᩥᨠ᩠ᨡᩩᨽᩣᩅᩴ ᩋᨭ᩠ᨭᩦᨿᨾᩣᨶᩮᩣ ᩉᩁᩣᨿᨾᩣᨶᩮᩣ ᨩᩥᨣᩩᨧ᩠ᨨᨾᩣᨶᩮᩣ ᨣᩥᩉᩥᨽᩣᩅᩴ ᨸᨲ᩠ᨳᨿᨾᩣᨶᩮᩣ …ᨸᩮ…  ᩋᩈᨠ᩠ᨿᨸᩩᨲ᩠ᨲᩥᨿᨽᩣᩅᩴ ᨸᨲ᩠ᨳᨿᨾᩣᨶᩮᩣ “ᨴᩩᨠ᩠ᨠᩁᨶ᩺”ᨲᩥ ᩅᨴᨲᩥ ᩅᩥᨬ᩠ᨬᩣᨸᩮᨲᩥ…  “ᨶ ᩈᩩᨠᩁᨶ᩺”ᨲᩥ ᩅᨴᨲᩥ ᩅᩥᨬ᩠ᨬᩣᨸᩮᨲᩥ…  “ᨴᩩᨧ᩠ᨧᩁᨶ᩺”ᨲᩥ ᩅᨴᨲᩥ ᩅᩥᨬ᩠ᨬᩣᨸᩮᨲᩥ…  “ᨶ ᩈᩩᨧᩁᨶ᩺”ᨲᩥ ᩅᨴᨲᩥ ᩅᩥᨬ᩠ᨬᩣᨸᩮᨲᩥ…  “ᨶ ᩏᩔᩉᩣᨾᩦ”ᨲᩥ ᩅᨴᨲᩥ ᩅᩥᨬ᩠ᨬᩣᨸᩮᨲᩥ…  “ᨶ ᩅᩥᩈᩉᩣᨾᩦ”ᨲᩥ ᩅᨴᨲᩥ ᩅᩥᨬ᩠ᨬᩣᨸᩮᨲᩥ…  “ᨶ ᩁᨾᩣᨾᩦ”ᨲᩥ ᩅᨴᨲᩥ ᩅᩥᨬ᩠ᨬᩣᨸᩮᨲᩥ…  “ᨶᩣᨽᩥᩁᨾᩣᨾᩦ”ᨲᩥ ᩅᨴᨲᩥ ᩅᩥᨬ᩠ᨬᩣᨸᩮᨲᩥ. ᩑᩅᨾ᩠ᨸᩥ ᨡᩮᩣ, ᨽᩥᨠ᩠ᨡᩅᩮ, ᨴᩩᨻ᩠ᨻᩃ᩠ᨿᩣᩅᩥᨠᨾ᩠ᨾᨬ᩠ᨧᩮᩅ ᩉᩮᩣᨲᩥ ᩈᩥᨠ᩠ᨡᩣ ᨧ ᩋᨸᨧ᩠ᨧᨠ᩠ᨡᩣᨲᩣ.
</Paragraph>

</Division>
<Division number="51" book="para">

<Paragraph number="98" book="para">
ᨠᨳᨬ᩠ᨧ, ᨽᩥᨠ᩠ᨡᩅᩮ, ᨴᩩᨻ᩠ᨻᩃ᩠ᨿᩣᩅᩥᨠᨾ᩠ᨾᨬ᩠ᨧᩮᩅ ᩉᩮᩣᨲᩥ ᩈᩥᨠ᩠ᨡᩣ ᨧ ᨸᨧ᩠ᨧᨠ᩠ᨡᩣᨲᩣ? ᩍᨵ, ᨽᩥᨠ᩠ᨡᩅᩮ, ᨽᩥᨠ᩠ᨡᩩ ᩏᨠ᩠ᨠᨱ᩠ᨮᩥᨲᩮᩣ ᩋᨶᨽᩥᩁᨲᩮᩣ ᩈᩣᨾᨬ᩠ᨬᩣ ᨧᩅᩥᨲᩩᨠᩣᨾᩮᩣ ᨽᩥᨠ᩠ᨡᩩᨽᩣᩅᩴ ᩋᨭ᩠ᨭᩦᨿᨾᩣᨶᩮᩣ ᩉᩁᩣᨿᨾᩣᨶᩮᩣ ᨩᩥᨣᩩᨧ᩠ᨨᨾᩣᨶᩮᩣ ᨣᩥᩉᩥᨽᩣᩅᩴ ᨸᨲ᩠ᨳᨿᨾᩣᨶᩮᩣ …ᨸᩮ…  ᩋᩈᨠ᩠ᨿᨸᩩᨲ᩠ᨲᩥᨿᨽᩣᩅᩴ ᨸᨲ᩠ᨳᨿᨾᩣᨶᩮᩣ—  “ᨻᩩᨴ᩠ᨵᩴ ᨸᨧ᩠ᨧᨠ᩠ᨡᩣᨾᩦ”ᨲᩥ ᩅᨴᨲᩥ ᩅᩥᨬ᩠ᨬᩣᨸᩮᨲᩥ. ᩑᩅᨾ᩠ᨸᩥ, ᨽᩥᨠ᩠ᨡᩅᩮ, ᨴᩩᨻ᩠ᨻᩃ᩠ᨿᩣᩅᩥᨠᨾ᩠ᨾᨬ᩠ᨧᩮᩅ ᩉᩮᩣᨲᩥ ᩈᩥᨠ᩠ᨡᩣ ᨧ ᨸᨧ᩠ᨧᨠ᩠ᨡᩣᨲᩣ.
</Paragraph>

<Paragraph number="99" book="para">
ᩋᨳ ᩅᩤ ᨸᨶ ᩏᨠ᩠ᨠᨱ᩠ᨮᩥᨲᩮᩣ ᩋᨶᨽᩥᩁᨲᩮᩣ ᩈᩣᨾᨬ᩠ᨬᩣ ᨧᩅᩥᨲᩩᨠᩣᨾᩮᩣ ᨽᩥᨠ᩠ᨡᩩᨽᩣᩅᩴ ᩋᨭ᩠ᨭᩦᨿᨾᩣᨶᩮᩣ ᩉᩁᩣᨿᨾᩣᨶᩮᩣ ᨩᩥᨣᩩᨧ᩠ᨨᨾᩣᨶᩮᩣ ᨣᩥᩉᩥᨽᩣᩅᩴ ᨸᨲ᩠ᨳᨿᨾᩣᨶᩮᩣ …ᨸᩮ…  ᩋᩈᨠ᩠ᨿᨸᩩᨲ᩠ᨲᩥᨿᨽᩣᩅᩴ ᨸᨲ᩠ᨳᨿᨾᩣᨶᩮᩣ—  “ᨵᨾ᩠ᨾᩴ ᨸᨧ᩠ᨧᨠ᩠ᨡᩣᨾᩦ”ᨲᩥ ᩅᨴᨲᩥ ᩅᩥᨬ᩠ᨬᩣᨸᩮᨲᩥ…  “ᩈᩴᨥᩴ ᨸᨧ᩠ᨧᨠ᩠ᨡᩣᨾᩦ”ᨲᩥ ᩅᨴᨲᩥ ᩅᩥᨬ᩠ᨬᩣᨸᩮᨲᩥ…  “ᩈᩥᨠ᩠ᨡᩴ ᨸᨧ᩠ᨧᨠ᩠ᨡᩣᨾᩦ”ᨲᩥ ᩅᨴᨲᩥ ᩅᩥᨬ᩠ᨬᩣᨸᩮᨲᩥ…  “ᩅᩥᨶᨿᩴ ᨸᨧ᩠ᨧᨠ᩠ᨡᩣᨾᩦ”ᨲᩥ ᩅᨴᨲᩥ ᩅᩥᨬ᩠ᨬᩣᨸᩮᨲᩥ…  “ᨸᩣᨲᩥᨾᩮᩣᨠ᩠ᨡᩴ ᨸᨧ᩠ᨧᨠ᩠ᨡᩣᨾᩦ”ᨲᩥ ᩅᨴᨲᩥ ᩅᩥᨬ᩠ᨬᩣᨸᩮᨲᩥ…  “ᩏᨴ᩠ᨴᩮᩈᩴ ᨸᨧ᩠ᨧᨠ᩠ᨡᩣᨾᩦ”ᨲᩥ ᩅᨴᨲᩥ ᩅᩥᨬ᩠ᨬᩣᨸᩮᨲᩥ…  “ᩏᨸᨩ᩠ᨫᩣᨿᩴ ᨸᨧ᩠ᨧᨠ᩠ᨡᩣᨾᩦ”ᨲᩥ ᩅᨴᨲᩥ ᩅᩥᨬ᩠ᨬᩣᨸᩮᨲᩥ…  “ᩋᩣᨧᩁᩥᨿᩴ ᨸᨧ᩠ᨧᨠ᩠ᨡᩣᨾᩦ”ᨲᩥ ᩅᨴᨲᩥ ᩅᩥᨬ᩠ᨬᩣᨸᩮᨲᩥ…  “ᩈᨴ᩠ᨵᩥᩅᩥᩉᩣᩁᩥᨠᩴ ᨸᨧ᩠ᨧᨠ᩠ᨡᩣᨾᩦ”ᨲᩥ ᩅᨴᨲᩥ ᩅᩥᨬ᩠ᨬᩣᨸᩮᨲᩥ…  “ᩋᨶ᩠ᨲᩮᩅᩤᩈᩥᨠᩴ ᨸᨧ᩠ᨧᨠ᩠ᨡᩣᨾᩦ”ᨲᩥ ᩅᨴᨲᩥ ᩅᩥᨬ᩠ᨬᩣᨸᩮᨲᩥ…  “ᩈᨾᩣᨶᩩᨸᨩ᩠ᨫᩣᨿᨠᩴ ᨸᨧ᩠ᨧᨠ᩠ᨡᩣᨾᩦ”ᨲᩥ ᩅᨴᨲᩥ ᩅᩥᨬ᩠ᨬᩣᨸᩮᨲᩥ…  “ᩈᨾᩣᨶᩣᨧᩁᩥᨿᨠᩴ ᨸᨧ᩠ᨧᨠ᩠ᨡᩣᨾᩦ”ᨲᩥ ᩅᨴᨲᩥ ᩅᩥᨬ᩠ᨬᩣᨸᩮᨲᩥ…  “ᩈᨻᩕᩉ᩠ᨾᨧᩣᩁᩥᩴ ᨸᨧ᩠ᨧᨠ᩠ᨡᩣᨾᩦ”ᨲᩥ ᩅᨴᨲᩥ ᩅᩥᨬ᩠ᨬᩣᨸᩮᨲᩥ…  “ᨣᩥᩉᩦᨲᩥ ᨾᩴ ᨵᩤᩁᩮᩉᩦ”ᨲᩥ ᩅᨴᨲᩥ ᩅᩥᨬ᩠ᨬᩣᨸᩮᨲᩥ…  “ᩏᨸᩣᩈᨠᩮᩣᨲᩥ ᨾᩴ ᨵᩤᩁᩮᩉᩦ”ᨲᩥ ᩅᨴᨲᩥ ᩅᩥᨬ᩠ᨬᩣᨸᩮᨲᩥ…  “ᩋᩣᩁᩣᨾᩥᨠᩮᩣᨲᩥ ᨾᩴ ᨵᩤᩁᩮᩉᩦ”ᨲᩥ ᩅᨴᨲᩥ ᩅᩥᨬ᩠ᨬᩣᨸᩮᨲᩥ…  “ᩈᩣᨾᨱᩮᩁᩮᩣᨲᩥ ᨾᩴ ᨵᩤᩁᩮᩉᩦ”ᨲᩥ ᩅᨴᨲᩥ ᩅᩥᨬ᩠ᨬᩣᨸᩮᨲᩥ…  “ᨲᩥᨲ᩠ᨳᩥᨿᩮᩣᨲᩥ ᨾᩴ ᨵᩤᩁᩮᩉᩦ”ᨲᩥ ᩅᨴᨲᩥ ᩅᩥᨬ᩠ᨬᩣᨸᩮᨲᩥ…  “ᨲᩥᨲ᩠ᨳᩥᨿᩈᩣᩅᨠᩮᩣᨲᩥ ᨾᩴ ᨵᩤᩁᩮᩉᩦ”ᨲᩥ ᩅᨴᨲᩥ ᩅᩥᨬ᩠ᨬᩣᨸᩮᨲᩥ…  “ᩋᩔᨾᨱᩮᩣᨲᩥ ᨾᩴ ᨵᩤᩁᩮᩉᩦ”ᨲᩥ ᩅᨴᨲᩥ ᩅᩥᨬ᩠ᨬᩣᨸᩮᨲᩥ…  “ᩋᩈᨠ᩠ᨿᨸᩩᨲ᩠ᨲᩥᨿᩮᩣᨲᩥ ᨾᩴ ᨵᩤᩁᩮᩉᩦ”ᨲᩥ ᩅᨴᨲᩥ ᩅᩥᨬ᩠ᨬᩣᨸᩮᨲᩥ. ᩑᩅᨾ᩠ᨸᩥ, ᨽᩥᨠ᩠ᨡᩅᩮ, ᨴᩩᨻ᩠ᨻᩃ᩠ᨿᩣᩅᩥᨠᨾ᩠ᨾᨬ᩠ᨧᩮᩅ ᩉᩮᩣᨲᩥ ᩈᩥᨠ᩠ᨡᩣ ᨧ ᨸᨧ᩠ᨧᨠ᩠ᨡᩣᨲᩣ.
</Paragraph>

</Division>
<Division number="52" book="para">

<Paragraph number="100" book="para">
ᩋᨳ ᩅᩤ ᨸᨶ ᩏᨠ᩠ᨠᨱ᩠ᨮᩥᨲᩮᩣ ᩋᨶᨽᩥᩁᨲᩮᩣ ᩈᩣᨾᨬ᩠ᨬᩣ ᨧᩅᩥᨲᩩᨠᩣᨾᩮᩣ ᨽᩥᨠ᩠ᨡᩩᨽᩣᩅᩴ ᩋᨭ᩠ᨭᩦᨿᨾᩣᨶᩮᩣ ᩉᩁᩣᨿᨾᩣᨶᩮᩣ ᨩᩥᨣᩩᨧ᩠ᨨᨾᩣᨶᩮᩣ ᨣᩥᩉᩥᨽᩣᩅᩴ ᨸᨲ᩠ᨳᨿᨾᩣᨶᩮᩣ …ᨸᩮ…  ᩋᩈᨠ᩠ᨿᨸᩩᨲ᩠ᨲᩥᨿᨽᩣᩅᩴ ᨸᨲ᩠ᨳᨿᨾᩣᨶᩮᩣ—  “ᩋᩃᩴ ᨾᩮ ᨻᩩᨴ᩠ᨵᩮᨶᩣ”ᨲᩥ ᩅᨴᨲᩥ ᩅᩥᨬ᩠ᨬᩣᨸᩮᨲᩥ …ᨸᩮ…  “ᩋᩃᩴ ᨾᩮ ᩈᨻᩕᩉ᩠ᨾᨧᩣᩁᩦᩉᩦ”ᨲᩥ ᩅᨴᨲᩥ ᩅᩥᨬ᩠ᨬᩣᨸᩮᨲᩥ. ᩑᩅᨾ᩠ᨸᩥ …ᨸᩮ…  ᩋᨳ ᩅᩤ ᨸᨶ …ᨸᩮ…  “ᨠᩥᩴ ᨶᩩ ᨾᩮ ᨻᩩᨴ᩠ᨵᩮᨶᩣ”ᨲᩥ ᩅᨴᨲᩥ ᩅᩥᨬ᩠ᨬᩣᨸᩮᨲᩥ …ᨸᩮ…  “ᨠᩥᩴ ᨶᩩ ᨾᩮ ᩈᨻᩕᩉ᩠ᨾᨧᩣᩁᩦᩉᩦ”ᨲᩥ ᩅᨴᨲᩥ ᩅᩥᨬ᩠ᨬᩣᨸᩮᨲᩥ…  “ᨶ ᨾᨾᨲ᩠ᨳᩮᩣ ᨻᩩᨴ᩠ᨵᩮᨶᩣ”ᨲᩥ ᩅᨴᨲᩥ ᩅᩥᨬ᩠ᨬᩣᨸᩮᨲᩥ …ᨸᩮ…  “ᨶ ᨾᨾᨲ᩠ᨳᩮᩣ ᩈᨻᩕᩉ᩠ᨾᨧᩣᩁᩦᩉᩦ”ᨲᩥ ᩅᨴᨲᩥ ᩅᩥᨬ᩠ᨬᩣᨸᩮᨲᩥ…  “ᩈᩩᨾᩩᨲ᩠ᨲᩣᩉᩴ ᨻᩩᨴ᩠ᨵᩮᨶᩣ”ᨲᩥ ᩅᨴᨲᩥ ᩅᩥᨬ᩠ᨬᩣᨸᩮᨲᩥ …ᨸᩮ…  “ᩈᩩᨾᩩᨲ᩠ᨲᩣᩉᩴ ᩈᨻᩕᩉ᩠ᨾᨧᩣᩁᩦᩉᩦ”ᨲᩥ ᩅᨴᨲᩥ ᩅᩥᨬ᩠ᨬᩣᨸᩮᨲᩥ. ᩑᩅᨾ᩠ᨸᩥ, ᨽᩥᨠ᩠ᨡᩅᩮ, ᨴᩩᨻ᩠ᨻᩃ᩠ᨿᩣᩅᩥᨠᨾ᩠ᨾᨬ᩠ᨧᩮᩅ ᩉᩮᩣᨲᩥ ᩈᩥᨠ᩠ᨡᩣ ᨧ ᨸᨧ᩠ᨧᨠ᩠ᨡᩣᨲᩣ.
</Paragraph>

</Division>
<Division number="53" book="para">

<Paragraph number="101" book="para">
ᨿᩣᨶᩥ ᩅᩤ ᨸᨶᨬ᩠ᨬᩣᨶᩥᨸᩥ ᩋᨲ᩠ᨳᩥ ᨻᩩᨴ᩠ᨵᩅᩮᩅᨧᨶᩣᨶᩥ ᩅᩤ ᨵᨾ᩠ᨾᩅᩮᩅᨧᨶᩣᨶᩥ ᩅᩤ ᩈᩴᨥᩅᩮᩅᨧᨶᩣᨶᩥ ᩅᩤ ᩈᩥᨠ᩠ᨡᩣᩅᩮᩅᨧᨶᩣᨶᩥ ᩅᩤ ᩅᩥᨶᨿᩅᩮᩅᨧᨶᩣᨶᩥ ᩅᩤ ᨸᩣᨲᩥᨾᩮᩣᨠ᩠ᨡᩅᩮᩅᨧᨶᩣᨶᩥ ᩅᩤ ᩏᨴ᩠ᨴᩮᩈᩅᩮᩅᨧᨶᩣᨶᩥ ᩅᩤ ᩏᨸᨩ᩠ᨫᩣᨿᩅᩮᩅᨧᨶᩣᨶᩥ ᩅᩤ ᩋᩣᨧᩁᩥᨿᩅᩮᩅᨧᨶᩣᨶᩥ ᩅᩤ ᩈᨴ᩠ᨵᩥᩅᩥᩉᩣᩁᩥᨠᩅᩮᩅᨧᨶᩣᨶᩥ ᩅᩤ ᩋᨶ᩠ᨲᩮᩅᩤᩈᩥᨠᩅᩮᩅᨧᨶᩣᨶᩥ ᩅᩤ ᩈᨾᩣᨶᩩᨸᨩ᩠ᨫᩣᨿᨠᩅᩮᩅᨧᨶᩣᨶᩥ ᩅᩤ ᩈᨾᩣᨶᩣᨧᩁᩥᨿᨠᩅᩮᩅᨧᨶᩣᨶᩥ ᩅᩤ ᩈᨻᩕᩉ᩠ᨾᨧᩣᩁᩥᩅᩮᩅᨧᨶᩣᨶᩥ ᩅᩤ ᨣᩥᩉᩥᩅᩮᩅᨧᨶᩣᨶᩥ ᩅᩤ ᩏᨸᩣᩈᨠᩅᩮᩅᨧᨶᩣᨶᩥ ᩅᩤ ᩋᩣᩁᩣᨾᩥᨠᩅᩮᩅᨧᨶᩣᨶᩥ ᩅᩤ ᩈᩣᨾᨱᩮᩁᩅᩮᩅᨧᨶᩣᨶᩥ ᩅᩤ ᨲᩥᨲ᩠ᨳᩥᨿᩅᩮᩅᨧᨶᩣᨶᩥ ᩅᩤ ᨲᩥᨲ᩠ᨳᩥᨿᩈᩣᩅᨠᩅᩮᩅᨧᨶᩣᨶᩥ ᩅᩤ ᩋᩔᨾᨱᩅᩮᩅᨧᨶᩣᨶᩥ ᩅᩤ ᩋᩈᨠ᩠ᨿᨸᩩᨲ᩠ᨲᩥᨿᩅᩮᩅᨧᨶᩣᨶᩥ ᩅᩤ, ᨲᩮᩉᩥ ᩋᩣᨠᩣᩁᩮᩉᩥ ᨲᩮᩉᩥ ᩃᩥᩘᨣᩮᩉᩥ ᨲᩮᩉᩥ ᨶᩥᨾᩥᨲ᩠ᨲᩮᩉᩥ ᩅᨴᨲᩥ ᩅᩥᨬ᩠ᨬᩣᨸᩮᨲᩥ. ᩑᩅᩴ ᨡᩮᩣ, ᨽᩥᨠ᩠ᨡᩅᩮ, ᨴᩩᨻ᩠ᨻᩃ᩠ᨿᩣᩅᩥᨠᨾ᩠ᨾᨬ᩠ᨧᩮᩅ ᩉᩮᩣᨲᩥ ᩈᩥᨠ᩠ᨡᩣ ᨧ ᨸᨧ᩠ᨧᨠ᩠ᨡᩣᨲᩣ.
</Paragraph>

</Division>
<Division number="54" book="para">

<Paragraph number="102" book="para">
ᨠᨳᨬ᩠ᨧ, ᨽᩥᨠ᩠ᨡᩅᩮ, ᩋᨸᨧ᩠ᨧᨠ᩠ᨡᩣᨲᩣ ᩉᩮᩣᨲᩥ ᩈᩥᨠ᩠ᨡᩣ? ᩍᨵ, ᨽᩥᨠ᩠ᨡᩅᩮ, ᨿᩮᩉᩥ ᩋᩣᨠᩣᩁᩮᩉᩥ ᨿᩮᩉᩥ ᩃᩥᩘᨣᩮᩉᩥ ᨿᩮᩉᩥ ᨶᩥᨾᩥᨲ᩠ᨲᩮᩉᩥ ᩈᩥᨠ᩠ᨡᩣ ᨸᨧ᩠ᨧᨠ᩠ᨡᩣᨲᩣ ᩉᩮᩣᨲᩥ ᨲᩮᩉᩥ ᩋᩣᨠᩣᩁᩮᩉᩥ ᨲᩮᩉᩥ ᩃᩥᩘᨣᩮᩉᩥ ᨲᩮᩉᩥ ᨶᩥᨾᩥᨲ᩠ᨲᩮᩉᩥ ᩏᨾ᩠ᨾᨲ᩠ᨲᨠᩮᩣ ᩈᩥᨠ᩠ᨡᩴ ᨸᨧ᩠ᨧᨠ᩠ᨡᩣᨲᩥ, ᩋᨸᨧ᩠ᨧᨠ᩠ᨡᩣᨲᩣ ᩉᩮᩣᨲᩥ ᩈᩥᨠ᩠ᨡᩣ. ᩏᨾ᩠ᨾᨲ᩠ᨲᨠᩔ ᩈᨶ᩠ᨲᩥᨠᩮ ᩈᩥᨠ᩠ᨡᩴ ᨸᨧ᩠ᨧᨠ᩠ᨡᩣᨲᩥ, ᩋᨸᨧ᩠ᨧᨠ᩠ᨡᩣᨲᩣ ᩉᩮᩣᨲᩥ ᩈᩥᨠ᩠ᨡᩣ. ᨡᩥᨲ᩠ᨲᨧᩥᨲ᩠ᨲᩮᩣ ᩈᩥᨠ᩠ᨡᩴ ᨸᨧ᩠ᨧᨠ᩠ᨡᩣᨲᩥ, ᩋᨸᨧ᩠ᨧᨠ᩠ᨡᩣᨲᩣ ᩉᩮᩣᨲᩥ ᩈᩥᨠ᩠ᨡᩣ. ᨡᩥᨲ᩠ᨲᨧᩥᨲ᩠ᨲᩔ ᩈᨶ᩠ᨲᩥᨠᩮ ᩈᩥᨠ᩠ᨡᩴ ᨸᨧ᩠ᨧᨠ᩠ᨡᩣᨲᩥ, ᩋᨸᨧ᩠ᨧᨠ᩠ᨡᩣᨲᩣ ᩉᩮᩣᨲᩥ ᩈᩥᨠ᩠ᨡᩣ. ᩅᩮᨴᨶᩣᨭ᩠ᨭᩮᩣ ᩈᩥᨠ᩠ᨡᩴ ᨸᨧ᩠ᨧᨠ᩠ᨡᩣᨲᩥ, ᩋᨸᨧ᩠ᨧᨠ᩠ᨡᩣᨲᩣ ᩉᩮᩣᨲᩥ ᩈᩥᨠ᩠ᨡᩣ. ᩅᩮᨴᨶᩣᨭ᩠ᨭᩔ ᩈᨶ᩠ᨲᩥᨠᩮ ᩈᩥᨠ᩠ᨡᩴ ᨸᨧ᩠ᨧᨠ᩠ᨡᩣᨲᩥ, ᩋᨸᨧ᩠ᨧᨠ᩠ᨡᩣᨲᩣ ᩉᩮᩣᨲᩥ ᩈᩥᨠ᩠ᨡᩣ. ᨴᩮᩅᨲᩣᨿ ᩈᨶ᩠ᨲᩥᨠᩮ ᩈᩥᨠ᩠ᨡᩴ ᨸᨧ᩠ᨧᨠ᩠ᨡᩣᨲᩥ, ᩋᨸᨧ᩠ᨧᨠ᩠ᨡᩣᨲᩣ ᩉᩮᩣᨲᩥ ᩈᩥᨠ᩠ᨡᩣ. ᨲᩥᩁᨧ᩠ᨨᩣᨶᨣᨲᩔ ᩈᨶ᩠ᨲᩥᨠᩮ ᩈᩥᨠ᩠ᨡᩴ ᨸᨧ᩠ᨧᨠ᩠ᨡᩣᨲᩥ, ᩋᨸᨧ᩠ᨧᨠ᩠ᨡᩣᨲᩣ ᩉᩮᩣᨲᩥ ᩈᩥᨠ᩠ᨡᩣ. ᩋᩁᩥᨿᨠᩮᨶ ᨾᩥᩃᨠ᩠ᨡᩔ ᩈᨶ᩠ᨲᩥᨠᩮ ᩈᩥᨠ᩠ᨡᩴ ᨸᨧ᩠ᨧᨠ᩠ᨡᩣᨲᩥ, ᩈᩮᩣ ᨧ ᨶ ᨸᨭᩥᩅᩥᨩᩣᨶᩣᨲᩥ, ᩋᨸᨧ᩠ᨧᨠ᩠ᨡᩣᨲᩣ ᩉᩮᩣᨲᩥ ᩈᩥᨠ᩠ᨡᩣ. ᨾᩥᩃᨠ᩠ᨡᨠᩮᨶ ᩋᩁᩥᨿᩔ ᩈᨶ᩠ᨲᩥᨠᩮ ᩈᩥᨠ᩠ᨡᩴ ᨸᨧ᩠ᨧᨠ᩠ᨡᩣᨲᩥ, ᩈᩮᩣ ᨧ ᨶ ᨸᨭᩥᩅᩥᨩᩣᨶᩣᨲᩥ, ᩋᨸᨧ᩠ᨧᨠ᩠ᨡᩣᨲᩣ ᩉᩮᩣᨲᩥ ᩈᩥᨠ᩠ᨡᩣ. ᩋᩁᩥᨿᨠᩮᨶ ᩋᩁᩥᨿᩔ ᩈᨶ᩠ᨲᩥᨠᩮ ᩈᩥᨠ᩠ᨡᩴ ᨸᨧ᩠ᨧᨠ᩠ᨡᩣᨲᩥ, ᩈᩮᩣ ᨧ ᨶ ᨸᨭᩥᩅᩥᨩᩣᨶᩣᨲᩥ, ᩋᨸᨧ᩠ᨧᨠ᩠ᨡᩣᨲᩣ ᩉᩮᩣᨲᩥ ᩈᩥᨠ᩠ᨡᩣ. ᨾᩥᩃᨠ᩠ᨡᨠᩮᨶ ᨾᩥᩃᨠ᩠ᨡᩔ ᩈᨶ᩠ᨲᩥᨠᩮ ᩈᩥᨠ᩠ᨡᩴ ᨸᨧ᩠ᨧᨠ᩠ᨡᩣᨲᩥ, ᩈᩮᩣ ᨧ ᨶ ᨸᨭᩥᩅᩥᨩᩣᨶᩣᨲᩥ, ᩋᨸᨧ᩠ᨧᨠ᩠ᨡᩣᨲᩣ ᩉᩮᩣᨲᩥ ᩈᩥᨠ᩠ᨡᩣ. ᨴᩅᩤᨿ ᩈᩥᨠ᩠ᨡᩴ ᨸᨧ᩠ᨧᨠ᩠ᨡᩣᨲᩥ, ᩋᨸᨧ᩠ᨧᨠ᩠ᨡᩣᨲᩣ ᩉᩮᩣᨲᩥ ᩈᩥᨠ᩠ᨡᩣ. ᩁᩅᩤᨿ ᩈᩥᨠ᩠ᨡᩴ ᨸᨧ᩠ᨧᨠ᩠ᨡᩣᨲᩥ, ᩋᨸᨧ᩠ᨧᨠ᩠ᨡᩣᨲᩣ ᩉᩮᩣᨲᩥ ᩈᩥᨠ᩠ᨡᩣ. ᩋᩈᩣᩅᩮᨲᩩᨠᩣᨾᩮᩣ ᩈᩣᩅᩮᨲᩥ, ᩋᨸᨧ᩠ᨧᨠ᩠ᨡᩣᨲᩣ ᩉᩮᩣᨲᩥ ᩈᩥᨠ᩠ᨡᩣ. ᩈᩣᩅᩮᨲᩩᨠᩣᨾᩮᩣ ᨶ ᩈᩣᩅᩮᨲᩥ, ᩋᨸᨧ᩠ᨧᨠ᩠ᨡᩣᨲᩣ ᩉᩮᩣᨲᩥ ᩈᩥᨠ᩠ᨡᩣ. ᩋᩅᩥᨬ᩠ᨬᩩᩔ ᩈᩣᩅᩮᨲᩥ, ᩋᨸᨧ᩠ᨧᨠ᩠ᨡᩣᨲᩣ ᩉᩮᩣᨲᩥ ᩈᩥᨠ᩠ᨡᩣ. ᩅᩥᨬ᩠ᨬᩩᩔ ᨶ ᩈᩣᩅᩮᨲᩥ, ᩋᨸᨧ᩠ᨧᨠ᩠ᨡᩣᨲᩣ ᩉᩮᩣᨲᩥ ᩈᩥᨠ᩠ᨡᩣ. ᩈᨻ᩠ᨻᩈᩮᩣ ᩅᩤ ᨸᨶ ᨶ ᩈᩣᩅᩮᨲᩥ, ᩋᨸᨧ᩠ᨧᨠ᩠ᨡᩣᨲᩣ ᩉᩮᩣᨲᩥ ᩈᩥᨠ᩠ᨡᩣ. ᩑᩅᩴ ᨡᩮᩣ, ᨽᩥᨠ᩠ᨡᩅᩮ, ᩋᨸᨧ᩠ᨧᨠ᩠ᨡᩣᨲᩣ ᩉᩮᩣᨲᩥ ᩈᩥᨠ᩠ᨡᩣ.
</Paragraph>

</Division>
<Division number="55" book="para">

<Paragraph number="103" book="para">
<Emphasis>ᨾᩮᨳᩩᨶᨵᨾ᩠ᨾᩮᩣ</Emphasis> ᨶᩣᨾ ᨿᩮᩣ ᩈᩮᩣ ᩋᩈᨴ᩠ᨵᨾ᩠ᨾᩮᩣ ᨣᩤᨾᨵᨾ᩠ᨾᩮᩣ ᩅᩈᩃᨵᨾ᩠ᨾᩮᩣ ᨴᩩᨭ᩠ᨮᩩᩃᩖᩴ ᩒᨴᨠᨶ᩠ᨲᩥᨠᩴ ᩁᩉᩔᩴ ᨴ᩠ᩅᨿᩴᨴ᩠ᩅᨿᩈᨾᩣᨸᨲ᩠ᨲᩥ, ᩑᩈᩮᩣ ᨾᩮᨳᩩᨶᨵᨾ᩠ᨾᩮᩣ ᨶᩣᨾ.
</Paragraph>

<Paragraph number="104" book="para">
<Emphasis>ᨸᨭᩥᩈᩮᩅᨲᩥ</Emphasis> ᨶᩣᨾ ᨿᩮᩣ ᨶᩥᨾᩥᨲ᩠ᨲᩮᨶ ᨶᩥᨾᩥᨲ᩠ᨲᩴ ᩋᩘᨣᨩᩣᨲᩮᨶ ᩋᩘᨣᨩᩣᨲᩴ ᩋᨶ᩠ᨲᨾᩈᩮᩣ ᨲᩥᩃᨹᩃᨾᨲ᩠ᨲᨾ᩠ᨸᩥ ᨸᩅᩮᩈᩮᨲᩥ, ᩑᩈᩮᩣ ᨸᨭᩥᩈᩮᩅᨲᩥ ᨶᩣᨾ.
</Paragraph>

<Paragraph number="105" book="para">
<Emphasis>ᩋᨶ᩠ᨲᨾᩈᩮᩣ ᨲᩥᩁᨧ᩠ᨨᩣᨶᨣᨲᩣᨿᨸᩦ</Emphasis>ᨲᩥ ᨲᩥᩁᨧ᩠ᨨᩣᨶᨣᨲᩥᨲ᩠ᨳᩥᨿᩣᨸᩥ ᨾᩮᨳᩩᨶᩴ ᨵᨾ᩠ᨾᩴ ᨸᨭᩥᩈᩮᩅᩥᨲ᩠ᩅᩣ ᩋᩔᨾᨱᩮᩣ ᩉᩮᩣᨲᩥ ᩋᩈᨠ᩠ᨿᨸᩩᨲ᩠ᨲᩥᨿᩮᩣ, ᨸᨣᩮᩅ ᨾᨶᩩᩔᩥᨲ᩠ᨳᩥᨿᩣ. ᨲᩮᨶ ᩅᩩᨧ᩠ᨧᨲᩥ—  “ᩋᨶ᩠ᨲᨾᩈᩮᩣ ᨲᩥᩁᨧ᩠ᨨᩣᨶᨣᨲᩣᨿᨸᩦ”ᨲᩥ.
</Paragraph>

<Paragraph number="106" book="para">
<Emphasis>ᨸᩣᩁᩣᨩᩥᨠᩮᩣ ᩉᩮᩣᨲᩦ</Emphasis>ᨲᩥ ᩈᩮᨿ᩠ᨿᨳᩣᨸᩥ ᨶᩣᨾ ᨸᩩᩁᩥᩈᩮᩣ ᩈᩦᩈᨧ᩠ᨨᩥᨶ᩠ᨶᩮᩣ ᩋᨽᨻ᩠ᨻᩮᩣ ᨲᩮᨶ ᩈᩁᩦᩁᨻᨶ᩠ᨵᨶᩮᨶ ᨩᩦᩅᩥᨲᩩᩴ; ᩑᩅᨾᩮᩅ ᨽᩥᨠ᩠ᨡᩩ ᨾᩮᨳᩩᨶᩴ ᨵᨾ᩠ᨾᩴ ᨸᨭᩥᩈᩮᩅᩥᨲ᩠ᩅᩣ ᩋᩔᨾᨱᩮᩣ ᩉᩮᩣᨲᩥ ᩋᩈᨠ᩠ᨿᨸᩩᨲ᩠ᨲᩥᨿᩮᩣ. ᨲᩮᨶ ᩅᩩᨧ᩠ᨧᨲᩥ—  “ᨸᩣᩁᩣᨩᩥᨠᩮᩣ ᩉᩮᩣᨲᩦ”ᨲᩥ.
</Paragraph>

<Paragraph number="107" book="para">
<Emphasis>ᩋᩈᩴᩅᩤᩈᩮᩣ</Emphasis>ᨲᩥ ᩈᩴᩅᩤᩈᩮᩣ ᨶᩣᨾ ᩑᨠᨠᨾ᩠ᨾᩴ ᩑᨠᩩᨴ᩠ᨴᩮᩈᩮᩣ ᩈᨾᩈᩥᨠ᩠ᨡᨲᩣ—  ᩑᩈᩮᩣ ᩈᩴᩅᩤᩈᩮᩣ ᨶᩣᨾ. ᩈᩮᩣ ᨲᩮᨶ ᩈᨴ᩠ᨵᩥᩴ ᨶᨲ᩠ᨳᩥ. ᨲᩮᨶ ᩅᩩᨧ᩠ᨧᨲᩥ—  “ᩋᩈᩴᩅᩤᩈᩮᩣ”ᨲᩥ.
</Paragraph>

</Division>
<Division number="56" book="para">

<Paragraph number="108" book="para">
ᨲᩥᩔᩮᩣ ᩍᨲ᩠ᨳᩥᨿᩮᩣ—  ᨾᨶᩩᩔᩥᨲ᩠ᨳᩦ, ᩋᨾᨶᩩᩔᩥᨲ᩠ᨳᩦ, ᨲᩥᩁᨧ᩠ᨨᩣᨶᨣᨲᩥᨲ᩠ᨳᩦ. ᨲᨿᩮᩣ ᩏᨽᨲᩮᩣᨻ᩠ᨿᨬ᩠ᨩᨶᨠᩣ—  ᨾᨶᩩᩔᩩᨽᨲᩮᩣᨻ᩠ᨿᨬ᩠ᨩᨶᨠᩮᩣ, ᩋᨾᨶᩩᩔᩩᨽᨲᩮᩣᨻ᩠ᨿᨬ᩠ᨩᨶᨠᩮᩣ, ᨲᩥᩁᨧ᩠ᨨᩣᨶᨣᨲᩩᨽᨲᩮᩣᨻ᩠ᨿᨬ᩠ᨩᨶᨠᩮᩣ. ᨲᨿᩮᩣ ᨸᨱ᩠ᨯᨠᩣ—  ᨾᨶᩩᩔᨸᨱ᩠ᨯᨠᩮᩣ, ᩋᨾᨶᩩᩔᨸᨱ᩠ᨯᨠᩮᩣ, ᨲᩥᩁᨧ᩠ᨨᩣᨶᨣᨲᨸᨱ᩠ᨯᨠᩮᩣ. ᨲᨿᩮᩣ ᨸᩩᩁᩥᩈᩣ—  ᨾᨶᩩᩔᨸᩩᩁᩥᩈᩮᩣ, ᩋᨾᨶᩩᩔᨸᩩᩁᩥᩈᩮᩣ, ᨲᩥᩁᨧ᩠ᨨᩣᨶᨣᨲᨸᩩᩁᩥᩈᩮᩣ.
</Paragraph>

<Paragraph number="109" book="para">
ᨾᨶᩩᩔᩥᨲ᩠ᨳᩥᨿᩣ ᨲᨿᩮᩣ ᨾᨣ᩠ᨣᩮ ᨾᩮᨳᩩᨶᩴ ᨵᨾ᩠ᨾᩴ ᨸᨭᩥᩈᩮᩅᨶ᩠ᨲᩔ ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ—  ᩅᨧ᩠ᨧᨾᨣ᩠ᨣᩮ, ᨸᩔᩣᩅᨾᨣ᩠ᨣᩮ, ᨾᩩᨡᩮ. ᩋᨾᨶᩩᩔᩥᨲ᩠ᨳᩥᨿᩣ …ᨸᩮ…  ᨲᩥᩁᨧ᩠ᨨᩣᨶᨣᨲᩥᨲ᩠ᨳᩥᨿᩣ ᨲᨿᩮᩣ ᨾᨣ᩠ᨣᩮ ᨾᩮᨳᩩᨶᩴ ᨵᨾ᩠ᨾᩴ ᨸᨭᩥᩈᩮᩅᨶ᩠ᨲᩔ ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ—  ᩅᨧ᩠ᨧᨾᨣ᩠ᨣᩮ, ᨸᩔᩣᩅᨾᨣ᩠ᨣᩮ, ᨾᩩᨡᩮ. ᨾᨶᩩᩔᩩᨽᨲᩮᩣᨻ᩠ᨿᨬ᩠ᨩᨶᨠᩔ…  ᩋᨾᨶᩩᩔᩩᨽᨲᩮᩣᨻ᩠ᨿᨬ᩠ᨩᨶᨠᩔ…  ᨲᩥᩁᨧ᩠ᨨᩣᨶᨣᨲᩩᨽᨲᩮᩣᨻ᩠ᨿᨬ᩠ᨩᨶᨠᩔ ᨲᨿᩮᩣ ᨾᨣ᩠ᨣᩮ ᨾᩮᨳᩩᨶᩴ ᨵᨾ᩠ᨾᩴ ᨸᨭᩥᩈᩮᩅᨶ᩠ᨲᩔ ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ—  ᩅᨧ᩠ᨧᨾᨣ᩠ᨣᩮ, ᨸᩔᩣᩅᨾᨣ᩠ᨣᩮ, ᨾᩩᨡᩮ. ᨾᨶᩩᩔᨸᨱ᩠ᨯᨠᩔ ᨴ᩠ᩅᩮ ᨾᨣ᩠ᨣᩮ ᨾᩮᨳᩩᨶᩴ ᨵᨾ᩠ᨾᩴ ᨸᨭᩥᩈᩮᩅᨶ᩠ᨲᩔ ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ—  ᩅᨧ᩠ᨧᨾᨣ᩠ᨣᩮ, ᨾᩩᨡᩮ. ᩋᨾᨶᩩᩔᨸᨱ᩠ᨯᨠᩔ…  ᨲᩥᩁᨧ᩠ᨨᩣᨶᨣᨲᨸᨱ᩠ᨯᨠᩔ…  ᨾᨶᩩᩔᨸᩩᩁᩥᩈᩔ…  ᩋᨾᨶᩩᩔᨸᩩᩁᩥᩈᩔ…  ᨲᩥᩁᨧ᩠ᨨᩣᨶᨣᨲᨸᩩᩁᩥᩈᩔ ᨴ᩠ᩅᩮ ᨾᨣ᩠ᨣᩮ ᨾᩮᨳᩩᨶᩴ ᨵᨾ᩠ᨾᩴ ᨸᨭᩥᩈᩮᩅᨶ᩠ᨲᩔ ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ—  ᩅᨧ᩠ᨧᨾᨣ᩠ᨣᩮ, ᨾᩩᨡᩮ.
</Paragraph>

</Division>
<Division number="57" book="para">

<Paragraph number="110" book="para">
ᨽᩥᨠ᩠ᨡᩩᩔ ᩈᩮᩅᨶᨧᩥᨲ᩠ᨲᩴ ᩏᨸᨭ᩠ᨮᩥᨲᩮ ᨾᨶᩩᩔᩥᨲ᩠ᨳᩥᨿᩣ ᩅᨧ᩠ᨧᨾᨣ᩠ᨣᩴ ᩋᩘᨣᨩᩣᨲᩴ ᨸᩅᩮᩈᩮᨶ᩠ᨲᩔ ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ. ᨽᩥᨠ᩠ᨡᩩᩔ ᩈᩮᩅᨶᨧᩥᨲ᩠ᨲᩴ ᩏᨸᨭ᩠ᨮᩥᨲᩮ ᨾᨶᩩᩔᩥᨲ᩠ᨳᩥᨿᩣ ᨸᩔᩣᩅᨾᨣ᩠ᨣᩴ…  ᨾᩩᨡᩴ ᩋᩘᨣᨩᩣᨲᩴ ᨸᩅᩮᩈᩮᨶ᩠ᨲᩔ ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ. ᨽᩥᨠ᩠ᨡᩩᩔ ᩈᩮᩅᨶᨧᩥᨲ᩠ᨲᩴ ᩏᨸᨭ᩠ᨮᩥᨲᩮ ᩋᨾᨶᩩᩔᩥᨲ᩠ᨳᩥᨿᩣ…  ᨲᩥᩁᨧ᩠ᨨᩣᨶᨣᨲᩥᨲ᩠ᨳᩥᨿᩣ…  ᨾᨶᩩᩔᩩᨽᨲᩮᩣᨻ᩠ᨿᨬ᩠ᨩᨶᨠᩔ…  ᩋᨾᨶᩩᩔᩩᨽᨲᩮᩣᨻ᩠ᨿᨬ᩠ᨩᨶᨠᩔ…  ᨲᩥᩁᨧ᩠ᨨᩣᨶᨣᨲᩩᨽᨲᩮᩣᨻ᩠ᨿᨬ᩠ᨩᨶᨠᩔ…  ᩅᨧ᩠ᨧᨾᨣ᩠ᨣᩴ ᨸᩔᩣᩅᨾᨣ᩠ᨣᩴ ᨾᩩᨡᩴ ᩋᩘᨣᨩᩣᨲᩴ ᨸᩅᩮᩈᩮᨶ᩠ᨲᩔ ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ. ᨽᩥᨠ᩠ᨡᩩᩔ ᩈᩮᩅᨶᨧᩥᨲ᩠ᨲᩴ ᩏᨸᨭ᩠ᨮᩥᨲᩮ ᨾᨶᩩᩔᨸᨱ᩠ᨯᨠᩔ ᩅᨧ᩠ᨧᨾᨣ᩠ᨣᩴ ᨾᩩᨡᩴ ᩋᩘᨣᨩᩣᨲᩴ ᨸᩅᩮᩈᩮᨶ᩠ᨲᩔ ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ. ᨽᩥᨠ᩠ᨡᩩᩔ ᩈᩮᩅᨶᨧᩥᨲ᩠ᨲᩴ ᩏᨸᨭ᩠ᨮᩥᨲᩮ ᩋᨾᨶᩩᩔᨸᨱ᩠ᨯᨠᩔ…  ᨲᩥᩁᨧ᩠ᨨᩣᨶᨣᨲᨸᨱ᩠ᨯᨠᩔ…  ᨾᨶᩩᩔᨸᩩᩁᩥᩈᩔ…  ᩋᨾᨶᩩᩔᨸᩩᩁᩥᩈᩔ…  ᨲᩥᩁᨧ᩠ᨨᩣᨶᨣᨲᨸᩩᩁᩥᩈᩔ ᩅᨧ᩠ᨧᨾᨣ᩠ᨣᩴ ᨾᩩᨡᩴ ᩋᩘᨣᨩᩣᨲᩴ ᨸᩅᩮᩈᩮᨶ᩠ᨲᩔ ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ.
</Paragraph>

</Division>
<Division number="58" book="para">

<Paragraph number="111" book="para">
ᨽᩥᨠ᩠ᨡᩩᨸᨧ᩠ᨧᨲ᩠ᨳᩥᨠᩣ ᨾᨶᩩᩔᩥᨲ᩠ᨳᩥᩴ ᨽᩥᨠ᩠ᨡᩩᩔ ᩈᨶ᩠ᨲᩥᨠᩮ ᩋᩣᨶᩮᨲ᩠ᩅᩣ ᩅᨧ᩠ᨧᨾᨣ᩠ᨣᩮᨶ ᩋᩘᨣᨩᩣᨲᩴ ᩋᨽᩥᨶᩥᩈᩦᨴᩮᨶ᩠ᨲᩥ. ᩈᩮᩣ ᨧᩮ ᨸᩅᩮᩈᨶᩴ ᩈᩣᨴᩥᨿᨲᩥ, ᨸᩅᩥᨭ᩠ᨮᩴ ᩈᩣᨴᩥᨿᨲᩥ, ᨮᩥᨲᩴ ᩈᩣᨴᩥᨿᨲᩥ, ᩏᨴ᩠ᨵᩁᨱᩴ ᩈᩣᨴᩥᨿᨲᩥ, ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ. ᨽᩥᨠ᩠ᨡᩩᨸᨧ᩠ᨧᨲ᩠ᨳᩥᨠᩣ ᨾᨶᩩᩔᩥᨲ᩠ᨳᩥᩴ ᨽᩥᨠ᩠ᨡᩩᩔ ᩈᨶ᩠ᨲᩥᨠᩮ ᩋᩣᨶᩮᨲ᩠ᩅᩣ ᩅᨧ᩠ᨧᨾᨣ᩠ᨣᩮᨶ ᩋᩘᨣᨩᩣᨲᩴ ᩋᨽᩥᨶᩥᩈᩦᨴᩮᨶ᩠ᨲᩥ. ᩈᩮᩣ ᨧᩮ ᨸᩅᩮᩈᨶᩴ ᨶ ᩈᩣᨴᩥᨿᨲᩥ, ᨸᩅᩥᨭ᩠ᨮᩴ ᩈᩣᨴᩥᨿᨲᩥ, ᨮᩥᨲᩴ ᩈᩣᨴᩥᨿᨲᩥ, ᩏᨴ᩠ᨵᩁᨱᩴ ᩈᩣᨴᩥᨿᨲᩥ, ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ. ᨽᩥᨠ᩠ᨡᩩᨸᨧ᩠ᨧᨲ᩠ᨳᩥᨠᩣ ᨾᨶᩩᩔᩥᨲ᩠ᨳᩥᩴ ᨽᩥᨠ᩠ᨡᩩᩔ ᩈᨶ᩠ᨲᩥᨠᩮ ᩋᩣᨶᩮᨲ᩠ᩅᩣ ᩅᨧ᩠ᨧᨾᨣ᩠ᨣᩮᨶ ᩋᩘᨣᨩᩣᨲᩴ ᩋᨽᩥᨶᩥᩈᩦᨴᩮᨶ᩠ᨲᩥ. ᩈᩮᩣ ᨧᩮ ᨸᩅᩮᩈᨶᩴ ᨶ ᩈᩣᨴᩥᨿᨲᩥ, ᨸᩅᩥᨭ᩠ᨮᩴ ᨶ ᩈᩣᨴᩥᨿᨲᩥ, ᨮᩥᨲᩴ ᩈᩣᨴᩥᨿᨲᩥ, ᩏᨴ᩠ᨵᩁᨱᩴ ᩈᩣᨴᩥᨿᨲᩥ, ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ. ᨽᩥᨠ᩠ᨡᩩᨸᨧ᩠ᨧᨲ᩠ᨳᩥᨠᩣ ᨾᨶᩩᩔᩥᨲ᩠ᨳᩥᩴ ᨽᩥᨠ᩠ᨡᩩᩔ ᩈᨶ᩠ᨲᩥᨠᩮ ᩋᩣᨶᩮᨲ᩠ᩅᩣ ᩅᨧ᩠ᨧᨾᨣ᩠ᨣᩮᨶ ᩋᩘᨣᨩᩣᨲᩴ ᩋᨽᩥᨶᩥᩈᩦᨴᩮᨶ᩠ᨲᩥ. ᩈᩮᩣ ᨧᩮ ᨸᩅᩮᩈᨶᩴ ᨶ ᩈᩣᨴᩥᨿᨲᩥ, ᨸᩅᩥᨭ᩠ᨮᩴ ᨶ ᩈᩣᨴᩥᨿᨲᩥ, ᨮᩥᨲᩴ ᨶ ᩈᩣᨴᩥᨿᨲᩥ, ᩏᨴ᩠ᨵᩁᨱᩴ ᩈᩣᨴᩥᨿᨲᩥ, ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ. ᨽᩥᨠ᩠ᨡᩩᨸᨧ᩠ᨧᨲ᩠ᨳᩥᨠᩣ ᨾᨶᩩᩔᩥᨲ᩠ᨳᩥᩴ ᨽᩥᨠ᩠ᨡᩩᩔ ᩈᨶ᩠ᨲᩥᨠᩮ ᩋᩣᨶᩮᨲ᩠ᩅᩣ ᩅᨧ᩠ᨧᨾᨣ᩠ᨣᩮᨶ ᩋᩘᨣᨩᩣᨲᩴ ᩋᨽᩥᨶᩥᩈᩦᨴᩮᨶ᩠ᨲᩥ. ᩈᩮᩣ ᨧᩮ ᨸᩅᩮᩈᨶᩴ ᨶ ᩈᩣᨴᩥᨿᨲᩥ, ᨸᩅᩥᨭ᩠ᨮᩴ ᨶ ᩈᩣᨴᩥᨿᨲᩥ, ᨮᩥᨲᩴ ᨶ ᩈᩣᨴᩥᨿᨲᩥ, ᩏᨴ᩠ᨵᩁᨱᩴ ᨶ ᩈᩣᨴᩥᨿᨲᩥ, ᩋᨶᩣᨸᨲ᩠ᨲᩥ.
</Paragraph>

<Paragraph number="112" book="para">
ᨽᩥᨠ᩠ᨡᩩᨸᨧ᩠ᨧᨲ᩠ᨳᩥᨠᩣ ᨾᨶᩩᩔᩥᨲ᩠ᨳᩥᩴ ᨽᩥᨠ᩠ᨡᩩᩔ ᩈᨶ᩠ᨲᩥᨠᩮ ᩋᩣᨶᩮᨲ᩠ᩅᩣ ᨸᩔᩣᩅᨾᨣ᩠ᨣᩮᨶ…  ᨾᩩᨡᩮᨶ ᩋᩘᨣᨩᩣᨲᩴ ᩋᨽᩥᨶᩥᩈᩦᨴᩮᨶ᩠ᨲᩥ. ᩈᩮᩣ ᨧᩮ ᨸᩅᩮᩈᨶᩴ ᩈᩣᨴᩥᨿᨲᩥ, ᨸᩅᩥᨭ᩠ᨮᩴ ᩈᩣᨴᩥᨿᨲᩥ, ᨮᩥᨲᩴ ᩈᩣᨴᩥᨿᨲᩥ, ᩏᨴ᩠ᨵᩁᨱᩴ ᩈᩣᨴᩥᨿᨲᩥ, ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ …ᨸᩮ…  ᨶ ᩈᩣᨴᩥᨿᨲᩥ, ᩋᨶᩣᨸᨲ᩠ᨲᩥ.
</Paragraph>

</Division>
<Division number="59" book="para">

<Paragraph number="113" book="para">
ᨽᩥᨠ᩠ᨡᩩᨸᨧ᩠ᨧᨲ᩠ᨳᩥᨠᩣ ᨾᨶᩩᩔᩥᨲ᩠ᨳᩥᩴ ᨩᩣᨣᩁᨶ᩠ᨲᩥᩴ…  ᩈᩩᨲ᩠ᨲᩴ…  ᨾᨲ᩠ᨲᩴ…  ᩏᨾ᩠ᨾᨲ᩠ᨲᩴ…  ᨸᨾᨲ᩠ᨲᩴ…  ᨾᨲᩴ ᩋᨠ᩠ᨡᩣᨿᩥᨲᩴ…  ᨾᨲᩴ ᨿᩮᨽᩩᨿ᩠ᨿᩮᨶ ᩋᨠ᩠ᨡᩣᨿᩥᨲᩴ …ᨸᩮ…  ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ. ᨾᨲᩴ ᨿᩮᨽᩩᨿ᩠ᨿᩮᨶ ᨡᩣᨿᩥᨲᩴ ᨽᩥᨠ᩠ᨡᩩᩔ ᩈᨶ᩠ᨲᩥᨠᩮ ᩋᩣᨶᩮᨲ᩠ᩅᩣ ᩅᨧ᩠ᨧᨾᨣ᩠ᨣᩮᨶ…  ᨸᩔᩣᩅᨾᨣ᩠ᨣᩮᨶ…  ᨾᩩᨡᩮᨶ ᩋᩘᨣᨩᩣᨲᩴ ᩋᨽᩥᨶᩥᩈᩦᨴᩮᨶ᩠ᨲᩥ. ᩈᩮᩣ ᨧᩮ ᨸᩅᩮᩈᨶᩴ ᩈᩣᨴᩥᨿᨲᩥ, ᨸᩅᩥᨭ᩠ᨮᩴ ᩈᩣᨴᩥᨿᨲᩥ, ᨮᩥᨲᩴ ᩈᩣᨴᩥᨿᨲᩥ, ᩏᨴ᩠ᨵᩁᨱᩴ ᩈᩣᨴᩥᨿᨲᩥ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ …ᨸᩮ…  ᨶ ᩈᩣᨴᩥᨿᨲᩥ, ᩋᨶᩣᨸᨲ᩠ᨲᩥ.
</Paragraph>

<Paragraph number="114" book="para">
ᨽᩥᨠ᩠ᨡᩩᨸᨧ᩠ᨧᨲ᩠ᨳᩥᨠᩣ ᩋᨾᨶᩩᩔᩥᨲ᩠ᨳᩥᩴ…  ᨲᩥᩁᨧ᩠ᨨᩣᨶᨣᨲᩥᨲ᩠ᨳᩥᩴ…  ᨾᨶᩩᩔᩩᨽᨲᩮᩣᨻ᩠ᨿᨬ᩠ᨩᨶᨠᩴ…  ᩋᨾᨶᩩᩔᩩᨽᨲᩮᩣᨻ᩠ᨿᨬ᩠ᨩᨶᨠᩴ…  ᨲᩥᩁᨧ᩠ᨨᩣᨶᨣᨲᩩᨽᨲᩮᩣᨻ᩠ᨿᨬ᩠ᨩᨶᨠᩴ ᨽᩥᨠ᩠ᨡᩩᩔ ᩈᨶ᩠ᨲᩥᨠᩮ ᩋᩣᨶᩮᨲ᩠ᩅᩣ ᩅᨧ᩠ᨧᨾᨣ᩠ᨣᩮᨶ…  ᨸᩔᩣᩅᨾᨣ᩠ᨣᩮᨶ…  ᨾᩩᨡᩮᨶ ᩋᩘᨣᨩᩣᨲᩴ ᩋᨽᩥᨶᩥᩈᩦᨴᩮᨶ᩠ᨲᩥ. ᩈᩮᩣ ᨧᩮ ᨸᩅᩮᩈᨶᩴ ᩈᩣᨴᩥᨿᨲᩥ, ᨸᩅᩥᨭ᩠ᨮᩴ ᩈᩣᨴᩥᨿᨲᩥ, ᨮᩥᨲᩴ ᩈᩣᨴᩥᨿᨲᩥ, ᩏᨴ᩠ᨵᩁᨱᩴ ᩈᩣᨴᩥᨿᨲᩥ, ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ …ᨸᩮ…  ᨶ ᩈᩣᨴᩥᨿᨲᩥ, ᩋᨶᩣᨸᨲ᩠ᨲᩥ.
</Paragraph>

<Paragraph number="115" book="para">
ᨽᩥᨠ᩠ᨡᩩᨸᨧ᩠ᨧᨲ᩠ᨳᩥᨠᩣ ᨲᩥᩁᨧ᩠ᨨᩣᨶᨣᨲᩩᨽᨲᩮᩣᨻ᩠ᨿᨬ᩠ᨩᨶᨠᩴ ᨩᩣᨣᩁᨶ᩠ᨲᩴ…  ᩈᩩᨲ᩠ᨲᩴ…  ᨾᨲ᩠ᨲᩴ…  ᩏᨾ᩠ᨾᨲ᩠ᨲᩴ…  ᨸᨾᨲ᩠ᨲᩴ…  ᨾᨲᩴ ᩋᨠ᩠ᨡᩣᨿᩥᨲᩴ…  ᨾᨲᩴ ᨿᩮᨽᩩᨿ᩠ᨿᩮᨶ ᩋᨠ᩠ᨡᩣᨿᩥᨲᩴ …ᨸᩮ…  ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ. ᨾᨲᩴ ᨿᩮᨽᩩᨿ᩠ᨿᩮᨶ ᨡᩣᨿᩥᨲᩴ ᨽᩥᨠ᩠ᨡᩩᩔ ᩈᨶ᩠ᨲᩥᨠᩮ ᩋᩣᨶᩮᨲ᩠ᩅᩣ ᩅᨧ᩠ᨧᨾᨣ᩠ᨣᩮᨶ…  ᨸᩔᩣᩅᨾᨣ᩠ᨣᩮᨶ…  ᨾᩩᨡᩮᨶ ᩋᩘᨣᨩᩣᨲᩴ ᩋᨽᩥᨶᩥᩈᩦᨴᩮᨶ᩠ᨲᩥ. ᩈᩮᩣ ᨧᩮ ᨸᩅᩮᩈᨶᩴ ᩈᩣᨴᩥᨿᨲᩥ, ᨸᩅᩥᨭ᩠ᨮᩴ ᩈᩣᨴᩥᨿᨲᩥ, ᨮᩥᨲᩴ ᩈᩣᨴᩥᨿᨲᩥ, ᩏᨴ᩠ᨵᩁᨱᩴ ᩈᩣᨴᩥᨿᨲᩥ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ …ᨸᩮ…  ᨶ ᩈᩣᨴᩥᨿᨲᩥ, ᩋᨶᩣᨸᨲ᩠ᨲᩥ.
</Paragraph>

<Paragraph number="116" book="para">
ᨽᩥᨠ᩠ᨡᩩᨸᨧ᩠ᨧᨲ᩠ᨳᩥᨠᩣ ᨾᨶᩩᩔᨸᨱ᩠ᨯᨠᩴ…  ᩋᨾᨶᩩᩔᨸᨱ᩠ᨯᨠᩴ…  ᨲᩥᩁᨧ᩠ᨨᩣᨶᨣᨲᨸᨱ᩠ᨯᨠᩴ ᨽᩥᨠ᩠ᨡᩩᩔ ᩈᨶ᩠ᨲᩥᨠᩮ ᩋᩣᨶᩮᨲ᩠ᩅᩣ ᩅᨧ᩠ᨧᨾᨣ᩠ᨣᩮᨶ…  ᨾᩩᨡᩮᨶ ᩋᩘᨣᨩᩣᨲᩴ ᩋᨽᩥᨶᩥᩈᩦᨴᩮᨶ᩠ᨲᩥ. ᩈᩮᩣ ᨧᩮ ᨸᩅᩮᩈᨶᩴ ᩈᩣᨴᩥᨿᨲᩥ, ᨸᩅᩥᨭ᩠ᨮᩴ ᩈᩣᨴᩥᨿᨲᩥ, ᨮᩥᨲᩴ ᩈᩣᨴᩥᨿᨲᩥ, ᩏᨴ᩠ᨵᩁᨱᩴ ᩈᩣᨴᩥᨿᨲᩥ, ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ …ᨸᩮ…  ᨶ ᩈᩣᨴᩥᨿᨲᩥ, ᩋᨶᩣᨸᨲ᩠ᨲᩥ.
</Paragraph>

<Paragraph number="117" book="para">
ᨽᩥᨠ᩠ᨡᩩᨸᨧ᩠ᨧᨲ᩠ᨳᩥᨠᩣ ᨲᩥᩁᨧ᩠ᨨᩣᨶᨣᨲᨸᨱ᩠ᨯᨠᩴ ᨩᩣᨣᩁᨶ᩠ᨲᩴ…  ᩈᩩᨲ᩠ᨲᩴ…  ᨾᨲ᩠ᨲᩴ…  ᩏᨾ᩠ᨾᨲ᩠ᨲᩴ…  ᨸᨾᨲ᩠ᨲᩴ…  ᨾᨲᩴ ᩋᨠ᩠ᨡᩣᨿᩥᨲᩴ…  ᨾᨲᩴ ᨿᩮᨽᩩᨿ᩠ᨿᩮᨶ ᩋᨠ᩠ᨡᩣᨿᩥᨲᩴ …ᨸᩮ…  ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ. ᨾᨲᩴ ᨿᩮᨽᩩᨿ᩠ᨿᩮᨶ ᨡᩣᨿᩥᨲᩴ ᨽᩥᨠ᩠ᨡᩩᩔ ᩈᨶ᩠ᨲᩥᨠᩮ ᩋᩣᨶᩮᨲ᩠ᩅᩣ ᩅᨧ᩠ᨧᨾᨣ᩠ᨣᩮᨶ…  ᨾᩩᨡᩮᨶ ᩋᩘᨣᨩᩣᨲᩴ ᩋᨽᩥᨶᩥᩈᩦᨴᩮᨶ᩠ᨲᩥ. ᩈᩮᩣ ᨧᩮ ᨸᩅᩮᩈᨶᩴ ᩈᩣᨴᩥᨿᨲᩥ, ᨸᩅᩥᨭ᩠ᨮᩴ ᩈᩣᨴᩥᨿᨲᩥ, ᨮᩥᨲᩴ ᩈᩣᨴᩥᨿᨲᩥ, ᩏᨴ᩠ᨵᩁᨱᩴ ᩈᩣᨴᩥᨿᨲᩥ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ …ᨸᩮ…  ᨶ ᩈᩣᨴᩥᨿᨲᩥ, ᩋᨶᩣᨸᨲ᩠ᨲᩥ.
</Paragraph>

</Division>
<Division number="60" book="para">

<Paragraph number="118" book="para">
ᨽᩥᨠ᩠ᨡᩩᨸᨧ᩠ᨧᨲ᩠ᨳᩥᨠᩣ ᨾᨶᩩᩔᨸᩩᩁᩥᩈᩴ…  ᩋᨾᨶᩩᩔᨸᩩᩁᩥᩈᩴ…  ᨲᩥᩁᨧ᩠ᨨᩣᨶᨣᨲᨸᩩᩁᩥᩈᩴ ᨽᩥᨠ᩠ᨡᩩᩔ ᩈᨶ᩠ᨲᩥᨠᩮ ᩋᩣᨶᩮᨲ᩠ᩅᩣ ᩅᨧ᩠ᨧᨾᨣ᩠ᨣᩮᨶ…  ᨾᩩᨡᩮᨶ ᩋᩘᨣᨩᩣᨲᩴ ᩋᨽᩥᨶᩥᩈᩦᨴᩮᨶ᩠ᨲᩥ. ᩈᩮᩣ ᨧᩮ ᨸᩅᩮᩈᨶᩴ ᩈᩣᨴᩥᨿᨲᩥ, ᨸᩅᩥᨭ᩠ᨮᩴ ᩈᩣᨴᩥᨿᨲᩥ, ᨮᩥᨲᩴ ᩈᩣᨴᩥᨿᨲᩥ, ᩏᨴ᩠ᨵᩁᨱᩴ ᩈᩣᨴᩥᨿᨲᩥ, ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ …ᨸᩮ…  ᨶ ᩈᩣᨴᩥᨿᨲᩥ, ᩋᨶᩣᨸᨲ᩠ᨲᩥ.
</Paragraph>

<Paragraph number="119" book="para">
ᨽᩥᨠ᩠ᨡᩩᨸᨧ᩠ᨧᨲ᩠ᨳᩥᨠᩣ ᨲᩥᩁᨧ᩠ᨨᩣᨶᨣᨲᨸᩩᩁᩥᩈᩴ ᨩᩣᨣᩁᨶ᩠ᨲᩴ…  ᩈᩩᨲ᩠ᨲᩴ…  ᨾᨲ᩠ᨲᩴ…  ᩏᨾ᩠ᨾᨲ᩠ᨲᩴ…  ᨸᨾᨲ᩠ᨲᩴ…  ᨾᨲᩴ ᩋᨠ᩠ᨡᩣᨿᩥᨲᩴ…  ᨾᨲᩴ ᨿᩮᨽᩩᨿ᩠ᨿᩮᨶ ᩋᨠ᩠ᨡᩣᨿᩥᨲᩴ …ᨸᩮ…  ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ. ᨾᨲᩴ ᨿᩮᨽᩩᨿ᩠ᨿᩮᨶ ᨡᩣᨿᩥᨲᩴ ᨽᩥᨠ᩠ᨡᩩᩔ ᩈᨶ᩠ᨲᩥᨠᩮ ᩋᩣᨶᩮᨲ᩠ᩅᩣ ᩅᨧ᩠ᨧᨾᨣ᩠ᨣᩮᨶ…  ᨾᩩᨡᩮᨶ ᩋᩘᨣᨩᩣᨲᩴ ᩋᨽᩥᨶᩥᩈᩦᨴᩮᨶ᩠ᨲᩥ. ᩈᩮᩣ ᨧᩮ ᨸᩅᩮᩈᨶᩴ ᩈᩣᨴᩥᨿᨲᩥ, ᨸᩅᩥᨭ᩠ᨮᩴ ᩈᩣᨴᩥᨿᨲᩥ, ᨮᩥᨲᩴ ᩈᩣᨴᩥᨿᨲᩥ, ᩏᨴ᩠ᨵᩁᨱᩴ ᩈᩣᨴᩥᨿᨲᩥ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ …ᨸᩮ…  ᨶ ᩈᩣᨴᩥᨿᨲᩥ, ᩋᨶᩣᨸᨲ᩠ᨲᩥ.
</Paragraph>

</Division>
<Division number="61" book="para">

<Paragraph number="120" book="para">
ᨽᩥᨠ᩠ᨡᩩᨸᨧ᩠ᨧᨲ᩠ᨳᩥᨠᩣ ᨾᨶᩩᩔᩥᨲ᩠ᨳᩥᩴ ᨽᩥᨠ᩠ᨡᩩᩔ ᩈᨶ᩠ᨲᩥᨠᩮ ᩋᩣᨶᩮᨲ᩠ᩅᩣ ᩅᨧ᩠ᨧᨾᨣ᩠ᨣᩮᨶ…  ᨸᩔᩣᩅᨾᨣ᩠ᨣᩮᨶ…  ᨾᩩᨡᩮᨶ ᩋᩘᨣᨩᩣᨲᩴ ᩋᨽᩥᨶᩥᩈᩦᨴᩮᨶ᩠ᨲᩥ ᩈᨶ᩠ᨳᨲᩣᨿ ᩋᩈᨶ᩠ᨳᨲᩔ, ᩋᩈᨶ᩠ᨳᨲᩣᨿ ᩈᨶ᩠ᨳᨲᩔ, ᩈᨶ᩠ᨳᨲᩣᨿ ᩈᨶ᩠ᨳᨲᩔ, ᩋᩈᨶ᩠ᨳᨲᩣᨿ ᩋᩈᨶ᩠ᨳᨲᩔ. ᩈᩮᩣ ᨧᩮ ᨸᩅᩮᩈᨶᩴ ᩈᩣᨴᩥᨿᨲᩥ, ᨸᩅᩥᨭ᩠ᨮᩴ ᩈᩣᨴᩥᨿᨲᩥ, ᨮᩥᨲᩴ ᩈᩣᨴᩥᨿᨲᩥ, ᩏᨴ᩠ᨵᩁᨱᩴ ᩈᩣᨴᩥᨿᨲᩥ, ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ …ᨸᩮ…  ᨶ ᩈᩣᨴᩥᨿᨲᩥ, ᩋᨶᩣᨸᨲ᩠ᨲᩥ.
</Paragraph>

<Paragraph number="121" book="para">
ᨽᩥᨠ᩠ᨡᩩᨸᨧ᩠ᨧᨲ᩠ᨳᩥᨠᩣ ᨾᨶᩩᩔᩥᨲ᩠ᨳᩥᩴ ᨩᩣᨣᩁᨶ᩠ᨲᩥᩴ…  ᩈᩩᨲ᩠ᨲᩴ…  ᨾᨲ᩠ᨲᩴ…  ᩏᨾ᩠ᨾᨲ᩠ᨲᩴ…  ᨸᨾᨲ᩠ᨲᩴ…  ᨾᨲᩴ ᩋᨠ᩠ᨡᩣᨿᩥᨲᩴ…  ᨾᨲᩴ ᨿᩮᨽᩩᨿ᩠ᨿᩮᨶ ᩋᨠ᩠ᨡᩣᨿᩥᨲᩴ …ᨸᩮ…  ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ. ᨾᨲᩴ ᨿᩮᨽᩩᨿ᩠ᨿᩮᨶ ᨡᩣᨿᩥᨲᩴ ᨽᩥᨠ᩠ᨡᩩᩔ ᩈᨶ᩠ᨲᩥᨠᩮ ᩋᩣᨶᩮᨲ᩠ᩅᩣ ᩅᨧ᩠ᨧᨾᨣ᩠ᨣᩮᨶ…  ᨸᩔᩣᩅᨾᨣ᩠ᨣᩮᨶ…  ᨾᩩᨡᩮᨶ ᩋᩘᨣᨩᩣᨲᩴ ᩋᨽᩥᨶᩥᩈᩦᨴᩮᨶ᩠ᨲᩥ, ᩈᨶ᩠ᨳᨲᩣᨿ ᩋᩈᨶ᩠ᨳᨲᩔ, ᩋᩈᨶ᩠ᨳᨲᩣᨿ ᩈᨶ᩠ᨳᨲᩔ, ᩈᨶ᩠ᨳᨲᩣᨿ ᩈᨶ᩠ᨳᨲᩔ, ᩋᩈᨶ᩠ᨳᨲᩣᨿ ᩋᩈᨶ᩠ᨳᨲᩔ. ᩈᩮᩣ ᨧᩮ ᨸᩅᩮᩈᨶᩴ ᩈᩣᨴᩥᨿᨲᩥ, ᨸᩅᩥᨭ᩠ᨮᩴ ᩈᩣᨴᩥᨿᨲᩥ, ᨮᩥᨲᩴ ᩈᩣᨴᩥᨿᨲᩥ, ᩏᨴ᩠ᨵᩁᨱᩴ ᩈᩣᨴᩥᨿᨲᩥ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ …ᨸᩮ…  ᨶ ᩈᩣᨴᩥᨿᨲᩥ, ᩋᨶᩣᨸᨲ᩠ᨲᩥ.
</Paragraph>

<Paragraph number="122" book="para">
ᨽᩥᨠ᩠ᨡᩩᨸᨧ᩠ᨧᨲ᩠ᨳᩥᨠᩣ ᩋᨾᨶᩩᩔᩥᨲ᩠ᨳᩥᩴ…  ᨲᩥᩁᨧ᩠ᨨᩣᨶᨣᨲᩥᨲ᩠ᨳᩥᩴ…  ᨾᨶᩩᩔᩩᨽᨲᩮᩣᨻ᩠ᨿᨬ᩠ᨩᨶᨠᩴ…  ᩋᨾᨶᩩᩔᩩᨽᨲᩮᩣᨻ᩠ᨿᨬ᩠ᨩᨶᨠᩴ…  ᨲᩥᩁᨧ᩠ᨨᩣᨶᨣᨲᩩᨽᨲᩮᩣᨻ᩠ᨿᨬ᩠ᨩᨶᨠᩴ ᨽᩥᨠ᩠ᨡᩩᩔ ᩈᨶ᩠ᨲᩥᨠᩮ ᩋᩣᨶᩮᨲ᩠ᩅᩣ ᩅᨧ᩠ᨧᨾᨣ᩠ᨣᩮᨶ…  ᨸᩔᩣᩅᨾᨣ᩠ᨣᩮᨶ…  ᨾᩩᨡᩮᨶ ᩋᩘᨣᨩᩣᨲᩴ ᩋᨽᩥᨶᩥᩈᩦᨴᩮᨶ᩠ᨲᩥ ᩈᨶ᩠ᨳᨲᩔ ᩋᩈᨶ᩠ᨳᨲᩔ, ᩋᩈᨶ᩠ᨳᨲᩔ ᩈᨶ᩠ᨳᨲᩔ, ᩈᨶ᩠ᨳᨲᩔ ᩈᨶ᩠ᨳᨲᩔ, ᩋᩈᨶ᩠ᨳᨲᩔ ᩋᩈᨶ᩠ᨳᨲᩔ. ᩈᩮᩣ ᨧᩮ ᨸᩅᩮᩈᨶᩴ ᩈᩣᨴᩥᨿᨲᩥ, ᨸᩅᩥᨭ᩠ᨮᩴ ᩈᩣᨴᩥᨿᨲᩥ, ᨮᩥᨲᩴ ᩈᩣᨴᩥᨿᨲᩥ, ᩏᨴ᩠ᨵᩁᨱᩴ ᩈᩣᨴᩥᨿᨲᩥ, ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ …ᨸᩮ…  ᨶ ᩈᩣᨴᩥᨿᨲᩥ, ᩋᨶᩣᨸᨲ᩠ᨲᩥ.
</Paragraph>

<Paragraph number="123" book="para">
ᨽᩥᨠ᩠ᨡᩩᨸᨧ᩠ᨧᨲ᩠ᨳᩥᨠᩣ ᨲᩥᩁᨧ᩠ᨨᩣᨶᨣᨲᩩᨽᨲᩮᩣᨻ᩠ᨿᨬ᩠ᨩᨶᨠᩴ ᨩᩣᨣᩁᨶ᩠ᨲᩴ…  ᩈᩩᨲ᩠ᨲᩴ…  ᨾᨲ᩠ᨲᩴ…  ᩏᨾ᩠ᨾᨲ᩠ᨲᩴ…  ᨸᨾᨲ᩠ᨲᩴ…  ᨾᨲᩴ ᩋᨠ᩠ᨡᩣᨿᩥᨲᩴ…  ᨾᨲᩴ ᨿᩮᨽᩩᨿ᩠ᨿᩮᨶ ᩋᨠ᩠ᨡᩣᨿᩥᨲᩴ …ᨸᩮ…  ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ. ᨾᨲᩴ ᨿᩮᨽᩩᨿ᩠ᨿᩮᨶ ᨡᩣᨿᩥᨲᩴ ᨽᩥᨠ᩠ᨡᩩᩔ ᩈᨶ᩠ᨲᩥᨠᩮ ᩋᩣᨶᩮᨲ᩠ᩅᩣ ᩅᨧ᩠ᨧᨾᨣ᩠ᨣᩮᨶ…  ᨸᩔᩣᩅᨾᨣ᩠ᨣᩮᨶ…  ᨾᩩᨡᩮᨶ ᩋᩘᨣᨩᩣᨲᩴ ᩋᨽᩥᨶᩥᩈᩦᨴᩮᨶ᩠ᨲᩥ, ᩈᨶ᩠ᨳᨲᩔ ᩋᩈᨶ᩠ᨳᨲᩔ, ᩋᩈᨶ᩠ᨳᨲᩔ ᩈᨶ᩠ᨳᨲᩔ, ᩈᨶ᩠ᨳᨲᩔ ᩈᨶ᩠ᨳᨲᩔ, ᩋᩈᨶ᩠ᨳᨲᩔ ᩋᩈᨶ᩠ᨳᨲᩔ. ᩈᩮᩣ ᨧᩮ ᨸᩅᩮᩈᨶᩴ ᩈᩣᨴᩥᨿᨲᩥ, ᨸᩅᩥᨭ᩠ᨮᩴ ᩈᩣᨴᩥᨿᨲᩥ, ᨮᩥᨲᩴ ᩈᩣᨴᩥᨿᨲᩥ, ᩏᨴ᩠ᨵᩁᨱᩴ ᩈᩣᨴᩥᨿᨲᩥ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ …ᨸᩮ…  ᨶ ᩈᩣᨴᩥᨿᨲᩥ, ᩋᨶᩣᨸᨲ᩠ᨲᩥ.
</Paragraph>

</Division>
<Division number="62" book="para">

<Paragraph number="124" book="para">
ᨽᩥᨠ᩠ᨡᩩᨸᨧ᩠ᨧᨲ᩠ᨳᩥᨠᩣ ᨾᨶᩩᩔᨸᨱ᩠ᨯᨠᩴ…  ᩋᨾᨶᩩᩔᨸᨱ᩠ᨯᨠᩴ…  ᨲᩥᩁᨧ᩠ᨨᩣᨶᨣᨲᨸᨱ᩠ᨯᨠᩴ…  ᨾᨶᩩᩔᨸᩩᩁᩥᩈᩴ…  ᩋᨾᨶᩩᩔᨸᩩᩁᩥᩈᩴ…  ᨲᩥᩁᨧ᩠ᨨᩣᨶᨣᨲᨸᩩᩁᩥᩈᩴ ᨽᩥᨠ᩠ᨡᩩᩔ ᩈᨶ᩠ᨲᩥᨠᩮ ᩋᩣᨶᩮᨲ᩠ᩅᩣ ᩅᨧ᩠ᨧᨾᨣ᩠ᨣᩮᨶ…  ᨾᩩᨡᩮᨶ ᩋᩘᨣᨩᩣᨲᩴ ᩋᨽᩥᨶᩥᩈᩦᨴᩮᨶ᩠ᨲᩥ ᩈᨶ᩠ᨳᨲᩔ ᩋᩈᨶ᩠ᨳᨲᩔ, ᩋᩈᨶ᩠ᨳᨲᩔ ᩈᨶ᩠ᨳᨲᩔ, ᩈᨶ᩠ᨳᨲᩔ ᩈᨶ᩠ᨳᨲᩔ, ᩋᩈᨶ᩠ᨳᨲᩔ ᩋᩈᨶ᩠ᨳᨲᩔ. ᩈᩮᩣ ᨧᩮ ᨸᩅᩮᩈᨶᩴ ᩈᩣᨴᩥᨿᨲᩥ, ᨸᩅᩥᨭ᩠ᨮᩴ ᩈᩣᨴᩥᨿᨲᩥ, ᨮᩥᨲᩴ ᩈᩣᨴᩥᨿᨲᩥ, ᩏᨴ᩠ᨵᩁᨱᩴ ᩈᩣᨴᩥᨿᨲᩥ, ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ …ᨸᩮ…  ᨶ ᩈᩣᨴᩥᨿᨲᩥ, ᩋᨶᩣᨸᨲ᩠ᨲᩥ.
</Paragraph>

<Paragraph number="125" book="para">
ᨽᩥᨠ᩠ᨡᩩᨸᨧ᩠ᨧᨲ᩠ᨳᩥᨠᩣ ᨲᩥᩁᨧ᩠ᨨᩣᨶᨣᨲᨸᩩᩁᩥᩈᩴ ᨩᩣᨣᩁᨶ᩠ᨲᩴ…  ᩈᩩᨲ᩠ᨲᩴ…  ᨾᨲ᩠ᨲᩴ…  ᩏᨾ᩠ᨾᨲ᩠ᨲᩴ…  ᨸᨾᨲ᩠ᨲᩴ…  ᨾᨲᩴ ᩋᨠ᩠ᨡᩣᨿᩥᨲᩴ…  ᨾᨲᩴ ᨿᩮᨽᩩᨿ᩠ᨿᩮᨶ ᩋᨠ᩠ᨡᩣᨿᩥᨲᩴ …ᨸᩮ…  ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ. ᨾᨲᩴ ᨿᩮᨽᩩᨿ᩠ᨿᩮᨶ ᨡᩣᨿᩥᨲᩴ ᨽᩥᨠ᩠ᨡᩩᩔ ᩈᨶ᩠ᨲᩥᨠᩮ ᩋᩣᨶᩮᨲ᩠ᩅᩣ ᩅᨧ᩠ᨧᨾᨣ᩠ᨣᩮᨶ…  ᨾᩩᨡᩮᨶ ᩋᩘᨣᨩᩣᨲᩴ ᩋᨽᩥᨶᩥᩈᩦᨴᩮᨶ᩠ᨲᩥ, ᩈᨶ᩠ᨳᨲᩔ ᩋᩈᨶ᩠ᨳᨲᩔ, ᩋᩈᨶ᩠ᨳᨲᩔ ᩈᨶ᩠ᨳᨲᩔ, ᩈᨶ᩠ᨳᨲᩔ ᩈᨶ᩠ᨳᨲᩔ, ᩋᩈᨶ᩠ᨳᨲᩔ ᩋᩈᨶ᩠ᨳᨲᩔ. ᩈᩮᩣ ᨧᩮ ᨸᩅᩮᩈᨶᩴ ᩈᩣᨴᩥᨿᨲᩥ, ᨸᩅᩥᨭ᩠ᨮᩴ ᩈᩣᨴᩥᨿᨲᩥ, ᨮᩥᨲᩴ ᩈᩣᨴᩥᨿᨲᩥ, ᩏᨴ᩠ᨵᩁᨱᩴ ᩈᩣᨴᩥᨿᨲᩥ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ …ᨸᩮ…  ᨶ ᩈᩣᨴᩥᨿᨲᩥ, ᩋᨶᩣᨸᨲ᩠ᨲᩥ.
</Paragraph>

</Division>
<Division number="63" book="para">

<Paragraph number="126" book="para">
ᨽᩥᨠ᩠ᨡᩩᨸᨧ᩠ᨧᨲ᩠ᨳᩥᨠᩣ ᨽᩥᨠ᩠ᨡᩩᩴ ᨾᨶᩩᩔᩥᨲ᩠ᨳᩥᨿᩣ ᩈᨶ᩠ᨲᩥᨠᩮ ᩋᩣᨶᩮᨲ᩠ᩅᩣ ᩋᩘᨣᨩᩣᨲᩮᨶ ᩅᨧ᩠ᨧᨾᨣ᩠ᨣᩴ…  ᨸᩔᩣᩅᨾᨣ᩠ᨣᩴ…  ᨾᩩᨡᩴ ᩋᨽᩥᨶᩥᩈᩦᨴᩮᨶ᩠ᨲᩥ. ᩈᩮᩣ ᨧᩮ ᨸᩅᩮᩈᨶᩴ ᩈᩣᨴᩥᨿᨲᩥ, ᨸᩅᩥᨭ᩠ᨮᩴ ᩈᩣᨴᩥᨿᨲᩥ, ᨮᩥᨲᩴ ᩈᩣᨴᩥᨿᨲᩥ, ᩏᨴ᩠ᨵᩁᨱᩴ ᩈᩣᨴᩥᨿᨲᩥ, ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ …ᨸᩮ…  ᨶ ᩈᩣᨴᩥᨿᨲᩥ, ᩋᨶᩣᨸᨲ᩠ᨲᩥ.
</Paragraph>

<Paragraph number="127" book="para">
ᨽᩥᨠ᩠ᨡᩩᨸᨧ᩠ᨧᨲ᩠ᨳᩥᨠᩣ ᨽᩥᨠ᩠ᨡᩩᩴ ᨾᨶᩩᩔᩥᨲ᩠ᨳᩥᨿᩣ ᨩᩣᨣᩁᨶ᩠ᨲᩥᨿᩣ…  ᩈᩩᨲ᩠ᨲᩣᨿ…  ᨾᨲ᩠ᨲᩣᨿ…  ᩏᨾ᩠ᨾᨲ᩠ᨲᩣᨿ…  ᨸᨾᨲ᩠ᨲᩣᨿ…  ᨾᨲᩣᨿ ᩋᨠ᩠ᨡᩣᨿᩥᨲᩣᨿ…  ᨾᨲᩣᨿ ᨿᩮᨽᩩᨿ᩠ᨿᩮᨶ ᩋᨠ᩠ᨡᩣᨿᩥᨲᩣᨿ …ᨸᩮ…  ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ. ᨾᨲᩣᨿ ᨿᩮᨽᩩᨿ᩠ᨿᩮᨶ ᨡᩣᨿᩥᨲᩣᨿ ᩈᨶ᩠ᨲᩥᨠᩮ ᩋᩣᨶᩮᨲ᩠ᩅᩣ ᩋᩘᨣᨩᩣᨲᩮᨶ ᩅᨧ᩠ᨧᨾᨣ᩠ᨣᩴ…  ᨸᩔᩣᩅᨾᨣ᩠ᨣᩴ…  ᨾᩩᨡᩴ ᩋᨽᩥᨶᩥᩈᩦᨴᩮᨶ᩠ᨲᩥ. ᩈᩮᩣ ᨧᩮ ᨸᩅᩮᩈᨶᩴ ᩈᩣᨴᩥᨿᨲᩥ, ᨸᩅᩥᨭ᩠ᨮᩴ ᩈᩣᨴᩥᨿᨲᩥ, ᨮᩥᨲᩴ ᩈᩣᨴᩥᨿᨲᩥ, ᩏᨴ᩠ᨵᩁᨱᩴ ᩈᩣᨴᩥᨿᨲᩥ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ …ᨸᩮ…  ᨶ ᩈᩣᨴᩥᨿᨲᩥ, ᩋᨶᩣᨸᨲ᩠ᨲᩥ.
</Paragraph>

<Paragraph number="128" book="para">
ᨽᩥᨠ᩠ᨡᩩᨸᨧ᩠ᨧᨲ᩠ᨳᩥᨠᩣ ᨽᩥᨠ᩠ᨡᩩᩴ ᩋᨾᨶᩩᩔᩥᨲ᩠ᨳᩥᨿᩣ…  ᨲᩥᩁᨧ᩠ᨨᩣᨶᨣᨲᩥᨲ᩠ᨳᩥᨿᩣ…  ᨾᨶᩩᩔᩩᨽᨲᩮᩣᨻ᩠ᨿᨬ᩠ᨩᨶᨠᩔ…  ᩋᨾᨶᩩᩔᩩᨽᨲᩮᩣᨻ᩠ᨿᨬ᩠ᨩᨶᨠᩔ…  ᨲᩥᩁᨧ᩠ᨨᩣᨶᨣᨲᩩᨽᨲᩮᩣᨻ᩠ᨿᨬ᩠ᨩᨶᨠᩔ…  ᨾᨶᩩᩔᨸᨱ᩠ᨯᨠᩔ…  ᩋᨾᨶᩩᩔᨸᨱ᩠ᨯᨠᩔ…  ᨲᩥᩁᨧ᩠ᨨᩣᨶᨣᨲᨸᨱ᩠ᨯᨠᩔ…  ᨾᨶᩩᩔᨸᩩᩁᩥᩈᩔ…  ᩋᨾᨶᩩᩔᨸᩩᩁᩥᩈᩔ…  ᨲᩥᩁᨧ᩠ᨨᩣᨶᨣᨲᨸᩩᩁᩥᩈᩔ ᩈᨶ᩠ᨲᩥᨠᩮ ᩋᩣᨶᩮᨲ᩠ᩅᩣ ᩋᩘᨣᨩᩣᨲᩮᨶ ᩅᨧ᩠ᨧᨾᨣ᩠ᨣᩴ…  ᨾᩩᨡᩴ ᩋᨽᩥᨶᩥᩈᩦᨴᩮᨶ᩠ᨲᩥ. ᩈᩮᩣ ᨧᩮ ᨸᩅᩮᩈᨶᩴ ᩈᩣᨴᩥᨿᨲᩥ, ᨸᩅᩥᨭ᩠ᨮᩴ ᩈᩣᨴᩥᨿᨲᩥ, ᨮᩥᨲᩴ ᩈᩣᨴᩥᨿᨲᩥ, ᩏᨴ᩠ᨵᩁᨱᩴ ᩈᩣᨴᩥᨿᨲᩥ, ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ …ᨸᩮ…  ᨶ ᩈᩣᨴᩥᨿᨲᩥ, ᩋᨶᩣᨸᨲ᩠ᨲᩥ.
</Paragraph>

<Paragraph number="129" book="para">
ᨽᩥᨠ᩠ᨡᩩᨸᨧ᩠ᨧᨲ᩠ᨳᩥᨠᩣ ᨽᩥᨠ᩠ᨡᩩᩴ ᨲᩥᩁᨧ᩠ᨨᩣᨶᨣᨲᨸᩩᩁᩥᩈᩔ ᨩᩣᨣᩁᨶ᩠ᨲᩔ…  ᩈᩩᨲ᩠ᨲᩔ…  ᨾᨲ᩠ᨲᩔ…  ᩏᨾ᩠ᨾᨲ᩠ᨲᩔ…  ᨸᨾᨲ᩠ᨲᩔ…  ᨾᨲᩔ ᩋᨠ᩠ᨡᩣᨿᩥᨲᩔ…  ᨾᨲᩔ ᨿᩮᨽᩩᨿ᩠ᨿᩮᨶ ᩋᨠ᩠ᨡᩣᨿᩥᨲᩔ …ᨸᩮ…  ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ. ᨾᨲᩔ ᨿᩮᨽᩩᨿ᩠ᨿᩮᨶ ᨡᩣᨿᩥᨲᩔ ᩈᨶ᩠ᨲᩥᨠᩮ ᩋᩣᨶᩮᨲ᩠ᩅᩣ ᩋᩘᨣᨩᩣᨲᩮᨶ ᩅᨧ᩠ᨧᨾᨣ᩠ᨣᩴ…  ᨾᩩᨡᩴ ᩋᨽᩥᨶᩥᩈᩦᨴᩮᨶ᩠ᨲᩥ. ᩈᩮᩣ ᨧᩮ ᨸᩅᩮᩈᨶᩴ ᩈᩣᨴᩥᨿᨲᩥ, ᨸᩅᩥᨭ᩠ᨮᩴ ᩈᩣᨴᩥᨿᨲᩥ, ᨮᩥᨲᩴ ᩈᩣᨴᩥᨿᨲᩥ, ᩏᨴ᩠ᨵᩁᨱᩴ ᩈᩣᨴᩥᨿᨲᩥ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ …ᨸᩮ…  ᨶ ᩈᩣᨴᩥᨿᨲᩥ, ᩋᨶᩣᨸᨲ᩠ᨲᩥ.
</Paragraph>

</Division>
<Division number="64" book="para">

<Paragraph number="130" book="para">
ᨽᩥᨠ᩠ᨡᩩᨸᨧ᩠ᨧᨲ᩠ᨳᩥᨠᩣ ᨽᩥᨠ᩠ᨡᩩᩴ ᨾᨶᩩᩔᩥᨲ᩠ᨳᩥᨿᩣ ᩈᨶ᩠ᨲᩥᨠᩮ ᩋᩣᨶᩮᨲ᩠ᩅᩣ ᩋᩘᨣᨩᩣᨲᩮᨶ ᩅᨧ᩠ᨧᨾᨣ᩠ᨣᩴ…  ᨸᩔᩣᩅᨾᨣ᩠ᨣᩴ…  ᨾᩩᨡᩴ ᩋᨽᩥᨶᩥᩈᩦᨴᩮᨶ᩠ᨲᩥ ᩈᨶ᩠ᨳᨲᩔ ᩋᩈᨶ᩠ᨳᨲᩣᨿ, ᩋᩈᨶ᩠ᨳᨲᩔ ᩈᨶ᩠ᨳᨲᩣᨿ, ᩈᨶ᩠ᨳᨲᩔ ᩈᨶ᩠ᨳᨲᩣᨿ, ᩋᩈᨶ᩠ᨳᨲᩔ ᩋᩈᨶ᩠ᨳᨲᩣᨿ. ᩈᩮᩣ ᨧᩮ ᨸᩅᩮᩈᨶᩴ ᩈᩣᨴᩥᨿᨲᩥ, ᨸᩅᩥᨭ᩠ᨮᩴ ᩈᩣᨴᩥᨿᨲᩥ, ᨮᩥᨲᩴ ᩈᩣᨴᩥᨿᨲᩥ, ᩏᨴ᩠ᨵᩁᨱᩴ ᩈᩣᨴᩥᨿᨲᩥ, ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ …ᨸᩮ…  ᨶ ᩈᩣᨴᩥᨿᨲᩥ, ᩋᨶᩣᨸᨲ᩠ᨲᩥ.
</Paragraph>

<Paragraph number="131" book="para">
ᨽᩥᨠ᩠ᨡᩩᨸᨧ᩠ᨧᨲ᩠ᨳᩥᨠᩣ ᨽᩥᨠ᩠ᨡᩩᩴ ᨾᨶᩩᩔᩥᨲ᩠ᨳᩥᨿᩣ ᨩᩣᨣᩁᨶ᩠ᨲᩥᨿᩣ…  ᩈᩩᨲ᩠ᨲᩣᨿ…  ᨾᨲ᩠ᨲᩣᨿ…  ᩏᨾ᩠ᨾᨲ᩠ᨲᩣᨿ…  ᨸᨾᨲ᩠ᨲᩣᨿ…  ᨾᨲᩣᨿ ᩋᨠ᩠ᨡᩣᨿᩥᨲᩣᨿ…  ᨾᨲᩣᨿ ᨿᩮᨽᩩᨿ᩠ᨿᩮᨶ ᩋᨠ᩠ᨡᩣᨿᩥᨲᩣᨿ …ᨸᩮ…  ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ. ᨾᨲᩣᨿ ᨿᩮᨽᩩᨿ᩠ᨿᩮᨶ ᨡᩣᨿᩥᨲᩣᨿ ᩈᨶ᩠ᨲᩥᨠᩮ ᩋᩣᨶᩮᨲ᩠ᩅᩣ ᩋᩘᨣᨩᩣᨲᩮᨶ ᩅᨧ᩠ᨧᨾᨣ᩠ᨣᩴ…  ᨸᩔᩣᩅᨾᨣ᩠ᨣᩴ…  ᨾᩩᨡᩴ ᩋᨽᩥᨶᩥᩈᩦᨴᩮᨶ᩠ᨲᩥ ᩈᨶ᩠ᨳᨲᩔ ᩋᩈᨶ᩠ᨳᨲᩣᨿ, ᩋᩈᨶ᩠ᨳᨲᩔ ᩈᨶ᩠ᨳᨲᩣᨿ, ᩈᨶ᩠ᨳᨲᩔ ᩈᨶ᩠ᨳᨲᩣᨿ, ᩋᩈᨶ᩠ᨳᨲᩔ ᩋᩈᨶ᩠ᨳᨲᩣᨿ. ᩈᩮᩣ ᨧᩮ ᨸᩅᩮᩈᨶᩴ ᩈᩣᨴᩥᨿᨲᩥ, ᨸᩅᩥᨭ᩠ᨮᩴ ᩈᩣᨴᩥᨿᨲᩥ, ᨮᩥᨲᩴ ᩈᩣᨴᩥᨿᨲᩥ, ᩏᨴ᩠ᨵᩁᨱᩴ ᩈᩣᨴᩥᨿᨲᩥ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ …ᨸᩮ…  ᨶ ᩈᩣᨴᩥᨿᨲᩥ, ᩋᨶᩣᨸᨲ᩠ᨲᩥ.
</Paragraph>

<Paragraph number="132" book="para">
ᨽᩥᨠ᩠ᨡᩩᨸᨧ᩠ᨧᨲ᩠ᨳᩥᨠᩣ ᨽᩥᨠ᩠ᨡᩩᩴ ᩋᨾᨶᩩᩔᩥᨲ᩠ᨳᩥᨿᩣ…  ᨲᩥᩁᨧ᩠ᨨᩣᨶᨣᨲᩥᨲ᩠ᨳᩥᨿᩣ…  ᨾᨶᩩᩔᩩᨽᨲᩮᩣᨻ᩠ᨿᨬ᩠ᨩᨶᨠᩔ…  ᩋᨾᨶᩩᩔᩩᨽᨲᩮᩣᨻ᩠ᨿᨬ᩠ᨩᨶᨠᩔ…  ᨲᩥᩁᨧ᩠ᨨᩣᨶᨣᨲᩩᨽᨲᩮᩣᨻ᩠ᨿᨬ᩠ᨩᨶᨠᩔ…  ᨾᨶᩩᩔᨸᨱ᩠ᨯᨠᩔ…  ᩋᨾᨶᩩᩔᨸᨱ᩠ᨯᨠᩔ…  ᨲᩥᩁᨧ᩠ᨨᩣᨶᨣᨲᨸᨱ᩠ᨯᨠᩔ…  ᨾᨶᩩᩔᨸᩩᩁᩥᩈᩔ…  ᩋᨾᨶᩩᩔᨸᩩᩁᩥᩈᩔ…  ᨲᩥᩁᨧ᩠ᨨᩣᨶᨣᨲᨸᩩᩁᩥᩈᩔ ᩈᨶ᩠ᨲᩥᨠᩮ ᩋᩣᨶᩮᨲ᩠ᩅᩣ ᩋᩘᨣᨩᩣᨲᩮᨶ ᩅᨧ᩠ᨧᨾᨣ᩠ᨣᩴ…  ᨾᩩᨡᩴ ᩋᨽᩥᨶᩥᩈᩦᨴᩮᨶ᩠ᨲᩥ ᩈᨶ᩠ᨳᨲᩔ ᩋᩈᨶ᩠ᨳᨲᩔ, ᩋᩈᨶ᩠ᨳᨲᩔ ᩈᨶ᩠ᨳᨲᩔ, ᩈᨶ᩠ᨳᨲᩔ ᩈᨶ᩠ᨳᨲᩔ, ᩋᩈᨶ᩠ᨳᨲᩔ ᩋᩈᨶ᩠ᨳᨲᩔ. ᩈᩮᩣ ᨧᩮ ᨸᩅᩮᩈᨶᩴ ᩈᩣᨴᩥᨿᨲᩥ, ᨸᩅᩥᨭ᩠ᨮᩴ ᩈᩣᨴᩥᨿᨲᩥ, ᨮᩥᨲᩴ ᩈᩣᨴᩥᨿᨲᩥ, ᩏᨴ᩠ᨵᩁᨱᩴ ᩈᩣᨴᩥᨿᨲᩥ, ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ …ᨸᩮ…  ᨶ ᩈᩣᨴᩥᨿᨲᩥ, ᩋᨶᩣᨸᨲ᩠ᨲᩥ.
</Paragraph>

</Division>
<Division number="65" book="para">

<Paragraph number="133" book="para">
ᨽᩥᨠ᩠ᨡᩩᨸᨧ᩠ᨧᨲ᩠ᨳᩥᨠᩣ ᨽᩥᨠ᩠ᨡᩩᩴ ᨲᩥᩁᨧ᩠ᨨᩣᨶᨣᨲᨸᩩᩁᩥᩈᩔ ᨩᩣᨣᩁᨶ᩠ᨲᩔ…  ᩈᩩᨲ᩠ᨲᩔ…  ᨾᨲ᩠ᨲᩔ…  ᩏᨾ᩠ᨾᨲ᩠ᨲᩔ…  ᨸᨾᨲ᩠ᨲᩔ…  ᨾᨲᩔ ᩋᨠ᩠ᨡᩣᨿᩥᨲᩔ…  ᨾᨲᩔ ᨿᩮᨽᩩᨿ᩠ᨿᩮᨶ ᩋᨠ᩠ᨡᩣᨿᩥᨲᩔ …ᨸᩮ…  ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ. ᨾᨲᩔ ᨿᩮᨽᩩᨿ᩠ᨿᩮᨶ ᨡᩣᨿᩥᨲᩔ ᩈᨶ᩠ᨲᩥᨠᩮ ᩋᩣᨶᩮᨲ᩠ᩅᩣ ᩋᩘᨣᨩᩣᨲᩮᨶ ᩅᨧ᩠ᨧᨾᨣ᩠ᨣᩴ…  ᨾᩩᨡᩴ ᩋᨽᩥᨶᩥᩈᩦᨴᩮᨶ᩠ᨲᩥ ᩈᨶ᩠ᨳᨲᩔ ᩋᩈᨶ᩠ᨳᨲᩔ, ᩋᩈᨶ᩠ᨳᨲᩔ ᩈᨶ᩠ᨳᨲᩔ, ᩈᨶ᩠ᨳᨲᩔ ᩈᨶ᩠ᨳᨲᩔ, ᩋᩈᨶ᩠ᨳᨲᩔ ᩋᩈᨶ᩠ᨳᨲᩔ. ᩈᩮᩣ ᨧᩮ ᨸᩅᩮᩈᨶᩴ ᩈᩣᨴᩥᨿᨲᩥ, ᨸᩅᩥᨭ᩠ᨮᩴ ᩈᩣᨴᩥᨿᨲᩥ, ᨮᩥᨲᩴ ᩈᩣᨴᩥᨿᨲᩥ, ᩏᨴ᩠ᨵᩁᨱᩴ ᩈᩣᨴᩥᨿᨲᩥ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ …ᨸᩮ…  ᨶ ᩈᩣᨴᩥᨿᨲᩥ, ᩋᨶᩣᨸᨲ᩠ᨲᩥ.
</Paragraph>

<Paragraph number="134" book="para">
ᨿᨳᩣ ᨽᩥᨠ᩠ᨡᩩᨸᨧ᩠ᨧᨲ᩠ᨳᩥᨠᩣ ᩅᩥᨲ᩠ᨳᩣᩁᩥᨲᩣ, ᩑᩅᩴ ᩅᩥᨲ᩠ᨳᩣᩁᩮᨲᨻ᩠ᨻᩣ.
</Paragraph>

<Paragraph number="135" book="para">
ᩁᩣᨩᨸᨧ᩠ᨧᨲ᩠ᨳᩥᨠᩣ…  ᨧᩮᩣᩁᨸᨧ᩠ᨧᨲ᩠ᨳᩥᨠᩣ…  ᨵᩩᨲ᩠ᨲᨸᨧ᩠ᨧᨲ᩠ᨳᩥᨠᩣ…  ᩏᨸ᩠ᨸᩃᨣᨶ᩠ᨵᨸᨧ᩠ᨧᨲ᩠ᨳᩥᨠᩣ. ᩈᩴᨡᩥᨲ᩠ᨲᩴ.
</Paragraph>

</Division>
<Division number="66" book="para">

<Paragraph number="136" book="para">
ᨾᨣ᩠ᨣᩮᨶ ᨾᨣ᩠ᨣᩴ ᨸᩅᩮᩈᩮᨲᩥ, ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ. ᨾᨣ᩠ᨣᩮᨶ ᩋᨾᨣ᩠ᨣᩴ ᨸᩅᩮᩈᩮᨲᩥ, ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ. ᩋᨾᨣ᩠ᨣᩮᨶ ᨾᨣ᩠ᨣᩴ ᨸᩅᩮᩈᩮᨲᩥ, ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ. ᩋᨾᨣ᩠ᨣᩮᨶ ᩋᨾᨣ᩠ᨣᩴ ᨸᩅᩮᩈᩮᨲᩥ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ.
</Paragraph>

<Paragraph number="137" book="para">
ᨽᩥᨠ᩠ᨡᩩ ᩈᩩᨲ᩠ᨲᨽᩥᨠ᩠ᨡᩩᨾ᩠ᩉᩥ ᩅᩥᨸ᩠ᨸᨭᩥᨸᨩ᩠ᨩᨲᩥ; ᨸᨭᩥᨻᩩᨴ᩠ᨵᩮᩤ ᩈᩣᨴᩥᨿᨲᩥ, ᩏᨽᩮᩣ ᨶᩣᩈᩮᨲᨻ᩠ᨻᩣ. ᨸᨭᩥᨻᩩᨴ᩠ᨵᩮᩤ ᨶ ᩈᩣᨴᩥᨿᨲᩥ, ᨴᩪᩈᨠᩮᩣ ᨶᩣᩈᩮᨲᨻ᩠ᨻᩮᩣ. ᨽᩥᨠ᩠ᨡᩩ ᩈᩩᨲ᩠ᨲᩈᩣᨾᨱᩮᩁᨾ᩠ᩉᩥ ᩅᩥᨸ᩠ᨸᨭᩥᨸᨩ᩠ᨩᨲᩥ; ᨸᨭᩥᨻᩩᨴ᩠ᨵᩮᩤ ᩈᩣᨴᩥᨿᨲᩥ, ᩏᨽᩮᩣ ᨶᩣᩈᩮᨲᨻ᩠ᨻᩣ. ᨸᨭᩥᨻᩩᨴ᩠ᨵᩮᩤ ᨶ ᩈᩣᨴᩥᨿᨲᩥ, ᨴᩪᩈᨠᩮᩣ ᨶᩣᩈᩮᨲᨻ᩠ᨻᩮᩣ. ᩈᩣᨾᨱᩮᩁᩮᩣ ᩈᩩᨲ᩠ᨲᨽᩥᨠ᩠ᨡᩩᨾ᩠ᩉᩥ ᩅᩥᨸ᩠ᨸᨭᩥᨸᨩ᩠ᨩᨲᩥ; ᨸᨭᩥᨻᩩᨴ᩠ᨵᩮᩤ ᩈᩣᨴᩥᨿᨲᩥ, ᩏᨽᩮᩣ ᨶᩣᩈᩮᨲᨻ᩠ᨻᩣ. ᨸᨭᩥᨻᩩᨴ᩠ᨵᩮᩤ ᨶ ᩈᩣᨴᩥᨿᨲᩥ, ᨴᩪᩈᨠᩮᩣ ᨶᩣᩈᩮᨲᨻ᩠ᨻᩮᩣ. ᩈᩣᨾᨱᩮᩁᩮᩣ ᩈᩩᨲ᩠ᨲᩈᩣᨾᨱᩮᩁᨾ᩠ᩉᩥ ᩅᩥᨸ᩠ᨸᨭᩥᨸᨩ᩠ᨩᨲᩥ; ᨸᨭᩥᨻᩩᨴ᩠ᨵᩮᩤ ᩈᩣᨴᩥᨿᨲᩥ, ᩏᨽᩮᩣ ᨶᩣᩈᩮᨲᨻ᩠ᨻᩣ. ᨸᨭᩥᨻᩩᨴ᩠ᨵᩮᩤ ᨶ ᩈᩣᨴᩥᨿᨲᩥ, ᨴᩪᩈᨠᩮᩣ ᨶᩣᩈᩮᨲᨻ᩠ᨻᩮᩣ.
</Paragraph>

<Paragraph number="138" book="para">
ᩋᨶᩣᨸᨲ᩠ᨲᩥ—  ᩋᨩᩣᨶᨶ᩠ᨲᩔ, ᩋᩈᩣᨴᩥᨿᨶ᩠ᨲᩔ, ᩏᨾ᩠ᨾᨲ᩠ᨲᨠᩔ, ᨡᩥᨲ᩠ᨲᨧᩥᨲ᩠ᨲᩔ, ᩅᩮᨴᨶᩣᨭ᩠ᨭᩔ, ᩋᩣᨴᩥᨠᨾ᩠ᨾᩥᨠᩔᩣᨲᩥ.

</Paragraph>
</Division>

<Paragraph number="139" type="center" book="para">
ᩈᨶ᩠ᨳᨲᨽᩣᨱᩅᩤᩁᩮᩣ ᨶᩥᨭ᩠ᨮᩥᨲᩮᩣ.
</Paragraph>