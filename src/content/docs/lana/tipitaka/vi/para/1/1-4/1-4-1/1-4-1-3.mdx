---
title: "1.4.1.3 ᨲᨲᩥᨿᨠᨳᩥᨶᩈᩥᨠ᩠ᨡᩣᨸᨴ"
tableOfContents: false
sidebar:
  order: 4
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="497" book="para">

<Paragraph number="1921" book="para">
ᨲᩮᨶ ᩈᨾᨿᩮᨶ ᨻᩩᨴ᩠ᨵᩮᩤ ᨽᨣᩅᩤ ᩈᩣᩅᨲ᩠ᨳᩥᨿᩴ ᩅᩥᩉᩁᨲᩥ ᨩᩮᨲᩅᨶᩮ ᩋᨶᩣᨳᨸᩥᨱ᩠ᨯᩥᨠᩔ ᩋᩣᩁᩣᨾᩮ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩔ ᨽᩥᨠ᩠ᨡᩩᨶᩮᩣ ᩋᨠᩣᩃᨧᩦᩅᩁᩴ ᩏᨸ᩠ᨸᨶ᩠ᨶᩴ ᩉᩮᩣᨲᩥ. ᨲᩔ ᨲᩴ ᨧᩦᩅᩁᩴ ᨠᨿᩥᩁᨾᩣᨶᩴ ᨶᨸ᩠ᨸᩉᩮᩣᨲᩥ. ᩋᨳ ᨡᩮᩣ ᩈᩮᩣ ᨽᩥᨠ᩠ᨡᩩ ᨲᩴ ᨧᩦᩅᩁᩴ ᩏᩔᩣᨸᩮᨲ᩠ᩅᩣ ᨸᩩᨶᨸ᩠ᨸᩩᨶᩴ ᩅᩥᨾᨩ᩠ᨩᨲᩥ. ᩋᨴ᩠ᨴᩈᩣ ᨡᩮᩣ ᨽᨣᩅᩤ ᩈᩮᨶᩣᩈᨶᨧᩣᩁᩥᨠᩴ ᩋᩣᩉᩥᨱ᩠ᨯᨶ᩠ᨲᩮᩣ ᨲᩴ ᨽᩥᨠ᩠ᨡᩩᩴ ᨲᩴ ᨧᩦᩅᩁᩴ ᩏᩔᩣᨸᩮᨲ᩠ᩅᩣ ᨸᩩᨶᨸ᩠ᨸᩩᨶᩴ ᩅᩥᨾᨩ᩠ᨩᨶ᩠ᨲᩴ. ᨴᩥᩈ᩠ᩅᩣᨶ ᨿᩮᨶ ᩈᩮᩣ ᨽᩥᨠ᩠ᨡᩩ ᨲᩮᨶᩩᨸᩈᩘᨠᨾᩥ; ᩏᨸᩈᩘᨠᨾᩥᨲ᩠ᩅᩣ ᨲᩴ ᨽᩥᨠ᩠ᨡᩩᩴ ᩑᨲᨴᩅᩮᩤᨧ—  “ᨠᩥᩔ ᨲ᩠ᩅᩴ, ᨽᩥᨠ᩠ᨡᩩ, ᩍᨾᩴ ᨧᩦᩅᩁᩴ ᩏᩔᩣᨸᩮᨲ᩠ᩅᩣ ᨸᩩᨶᨸ᩠ᨸᩩᨶᩴ ᩅᩥᨾᨩ᩠ᨩᩈᩦ”ᨲᩥ? “ᩍᨴᩴ ᨾᩮ, ᨽᨶ᩠ᨲᩮ, ᩋᨠᩣᩃᨧᩦᩅᩁᩴ ᩏᨸ᩠ᨸᨶ᩠ᨶᩴ. ᨠᨿᩥᩁᨾᩣᨶᩴ ᨶᨸ᩠ᨸᩉᩮᩣᨲᩥ. ᨲᩮᨶᩣᩉᩴ ᩍᨾᩴ ᨧᩦᩅᩁᩴ ᩏᩔᩣᨸᩮᨲ᩠ᩅᩣ ᨸᩩᨶᨸ᩠ᨸᩩᨶᩴ ᩅᩥᨾᨩ᩠ᨩᩣᨾᩦ”ᨲᩥ. “ᩋᨲ᩠ᨳᩥ ᨸᨶ ᨲᩮ, ᨽᩥᨠ᩠ᨡᩩ, ᨧᩦᩅᩁᨸᨧ᩠ᨧᩣᩈᩣ”ᨲᩥ? “ᩋᨲ᩠ᨳᩥ, ᨽᨣᩅᩤ”ᨲᩥ. ᩋᨳ ᨡᩮᩣ ᨽᨣᩅᩤ ᩑᨲᩈ᩠ᨾᩥᩴ ᨶᩥᨴᩤᨶᩮ ᩑᨲᩈ᩠ᨾᩥᩴ ᨸᨠᩁᨱᩮ ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ, ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩋᨠᩣᩃᨧᩦᩅᩁᩴ ᨸᨭᩥᨣ᩠ᨣᩉᩮᨲ᩠ᩅᩣ ᨧᩦᩅᩁᨸᨧ᩠ᨧᩣᩈᩣ ᨶᩥᨠ᩠ᨡᩥᨸᩥᨲᩩᨶ᩺”ᨲᩥ.
</Paragraph>

</Division>
<Division number="498" book="para">

<Paragraph number="1922" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ—  “ᨽᨣᩅᨲᩣ ᩋᨶᩩᨬ᩠ᨬᩣᨲᩴ ᩋᨠᩣᩃᨧᩦᩅᩁᩴ ᨸᨭᩥᨣ᩠ᨣᩉᩮᨲ᩠ᩅᩣ ᨧᩦᩅᩁᨸᨧ᩠ᨧᩣᩈᩣ ᨶᩥᨠ᩠ᨡᩥᨸᩥᨲᩩᨶ᩺”ᨲᩥ ᩋᨠᩣᩃᨧᩦᩅᩁᩣᨶᩥ ᨸᨭᩥᨣ᩠ᨣᩉᩮᨲ᩠ᩅᩣ ᩋᨲᩥᩁᩮᨠᨾᩣᩈᩴ ᨶᩥᨠ᩠ᨡᩥᨸᨶ᩠ᨲᩥ. ᨲᩣᨶᩥ ᨧᩦᩅᩁᩣᨶᩥ ᨧᩦᩅᩁᩅᩴᩈᩮ ᨽᨱ᩠ᨯᩥᨠᩣᨻᨴ᩠ᨵᩤᨶᩥ ᨲᩥᨭ᩠ᨮᨶ᩠ᨲᩥ. ᩋᨴ᩠ᨴᩈᩣ ᨡᩮᩣ ᩋᩣᨿᩈ᩠ᨾᩣ ᩋᩣᨶᨶ᩠ᨴᩮᩣ ᩈᩮᨶᩣᩈᨶᨧᩣᩁᩥᨠᩴ ᩋᩣᩉᩥᨱ᩠ᨯᨶ᩠ᨲᩮᩣ ᨲᩣᨶᩥ ᨧᩦᩅᩁᩣᨶᩥ ᨧᩦᩅᩁᩅᩴᩈᩮ ᨽᨱ᩠ᨯᩥᨠᩣᨻᨴ᩠ᨵᩤᨶᩥ ᨲᩥᨭ᩠ᨮᨶ᩠ᨲᩮ. ᨴᩥᩈ᩠ᩅᩣᨶ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᨠᩔᩥᨾᩣᨶᩥ, ᩋᩣᩅᩩᩈᩮᩣ, ᨧᩦᩅᩁᩣᨶᩥ ᨧᩦᩅᩁᩅᩴᩈᩮ ᨽᨱ᩠ᨯᩥᨠᩣᨻᨴ᩠ᨵᩤᨶᩥ ᨲᩥᨭ᩠ᨮᨶ᩠ᨲᩦ”ᨲᩥ? “ᩋᨾ᩠ᩉᩣᨠᩴ, ᩋᩣᩅᩩᩈᩮᩣ, ᩋᨠᩣᩃᨧᩦᩅᩁᩣᨶᩥ ᨧᩦᩅᩁᨸᨧ᩠ᨧᩣᩈᩣ ᨶᩥᨠ᩠ᨡᩥᨲ᩠ᨲᩣᨶᩦ”ᨲᩥ. “ᨠᩦᩅᨧᩥᩁᩴ ᨸᨶᩣᩅᩩᩈᩮᩣ, ᩍᨾᩣᨶᩥ ᨧᩦᩅᩁᩣᨶᩥ ᨶᩥᨠ᩠ᨡᩥᨲ᩠ᨲᩣᨶᩦ”ᨲᩥ? “ᩋᨲᩥᩁᩮᨠᨾᩣᩈᩴ, ᩋᩣᩅᩩᩈᩮᩣ”ᨲᩥ. ᩋᩣᨿᩈ᩠ᨾᩣ ᩋᩣᨶᨶ᩠ᨴᩮᩣ ᩏᨩ᩠ᨫᩣᨿᨲᩥ ᨡᩥᨿ᩠ᨿᨲᩥ ᩅᩥᨸᩣᨧᩮᨲᩥ—  “ᨠᨳᨬ᩠ᩉᩥ ᨶᩣᨾ ᨽᩥᨠ᩠ᨡᩪ ᩋᨠᩣᩃᨧᩦᩅᩁᩴ ᨸᨭᩥᨣ᩠ᨣᩉᩮᨲ᩠ᩅᩣ ᩋᨲᩥᩁᩮᨠᨾᩣᩈᩴ ᨶᩥᨠ᩠ᨡᩥᨸᩥᩔᨶ᩠ᨲᩦ”ᨲᩥ.
</Paragraph>

<Paragraph number="1923" book="para">
ᩋᨳ ᨡᩮᩣ ᩋᩣᨿᩈ᩠ᨾᩣ ᩋᩣᨶᨶ᩠ᨴᩮᩣ ᨲᩮ ᨽᩥᨠ᩠ᨡᩪ ᩋᨶᩮᨠᨸᩁᩥᨿᩣᨿᩮᨶ ᩅᩥᨣᩁᩉᩥᨲ᩠ᩅᩣ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩥ …ᨸᩮ…  “ᩈᨧ᩠ᨧᩴ ᨠᩥᩁ, ᨽᩥᨠ᩠ᨡᩅᩮ, ᨽᩥᨠ᩠ᨡᩪ ᩋᨠᩣᩃᨧᩦᩅᩁᩴ ᨸᨭᩥᨣ᩠ᨣᩉᩮᨲ᩠ᩅᩣ ᩋᨲᩥᩁᩮᨠᨾᩣᩈᩴ ᨶᩥᨠ᩠ᨡᩥᨸᨶ᩠ᨲᩦ”ᨲᩥ? “ᩈᨧ᩠ᨧᩴ, ᨽᨣᩅᩤ”ᨲᩥ. ᩅᩥᨣᩁᩉᩥ ᨻᩩᨴ᩠ᨵᩮᩤ ᨽᨣᩅᩤ …ᨸᩮ…  ᨠᨳᨬ᩠ᩉᩥ ᨶᩣᨾ ᨲᩮ, ᨽᩥᨠ᩠ᨡᩅᩮ, ᨾᩮᩣᨥᨸᩩᩁᩥᩈᩣ ᩋᨠᩣᩃᨧᩦᩅᩁᩴ ᨸᨭᩥᨣ᩠ᨣᩉᩮᨲ᩠ᩅᩣ ᩋᨲᩥᩁᩮᨠᨾᩣᩈᩴ ᨶᩥᨠ᩠ᨡᩥᨸᩥᩔᨶ᩠ᨲᩥ. ᨶᩮᨲᩴ, ᨽᩥᨠ᩠ᨡᩅᩮ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ …ᨸᩮ…  ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᩮᨿ᩠ᨿᩣᨳ—
</Paragraph>

</Division>
<Division number="499" book="para">

<Paragraph number="1924" book="para">
<Emphasis>“ᨶᩥᨭ᩠ᨮᩥᨲᨧᩦᩅᩁᩈ᩠ᨾᩥᩴ ᨽᩥᨠ᩠ᨡᩩᨶᩣ ᩏᨻ᩠ᨽᨲᩈ᩠ᨾᩥᩴ ᨠᨳᩥᨶᩮ ᨽᩥᨠ᩠ᨡᩩᨶᩮᩣ ᨸᨶᩮᩅ ᩋᨠᩣᩃᨧᩦᩅᩁᩴ ᩏᨸ᩠ᨸᨩ᩠ᨩᩮᨿ᩠ᨿ, ᩋᩣᨠᩘᨡᨾᩣᨶᩮᨶ ᨽᩥᨠ᩠ᨡᩩᨶᩣ ᨸᨭᩥᨣ᩠ᨣᩉᩮᨲᨻ᩠ᨻᩴ. ᨸᨭᩥᨣ᩠ᨣᩉᩮᨲ᩠ᩅᩣ ᨡᩥᨸ᩠ᨸᨾᩮᩅ ᨠᩣᩁᩮᨲᨻ᩠ᨻᩴ. ᨶᩮᩣ ᨧᩔ ᨸᩣᩁᩥᨸᩪᩁᩥ, ᨾᩣᩈᨸᩁᨾᩴ ᨲᩮᨶ ᨽᩥᨠ᩠ᨡᩩᨶᩣ ᨲᩴ ᨧᩦᩅᩁᩴ ᨶᩥᨠ᩠ᨡᩥᨸᩥᨲᨻ᩠ᨻᩴ ᩐᨶᩔ ᨸᩣᩁᩥᨸᩪᩁᩥᨿᩣ ᩈᨲᩥᨿᩣ ᨸᨧ᩠ᨧᩣᩈᩣᨿ. ᨲᨲᩮᩣ ᨧᩮ ᩏᨲ᩠ᨲᩁᩥ ᨶᩥᨠ᩠ᨡᩥᨸᩮᨿ᩠ᨿ, ᩈᨲᩥᨿᩣᨸᩥ ᨸᨧ᩠ᨧᩣᩈᩣᨿ, ᨶᩥᩔᨣ᩠ᨣᩥᨿᩴ ᨸᩣᨧᩥᨲ᩠ᨲᩥᨿᨶ᩺”</Emphasis>ᨲᩥ. (*3*:<Emphasis>22</Emphasis>)
</Paragraph>

</Division>
<Division number="500" book="para">

<Paragraph number="1925" book="para">
<Emphasis>ᨶᩥᨭ᩠ᨮᩥᨲᨧᩦᩅᩁᩈ᩠ᨾᩥᨶ᩺</Emphasis>ᨲᩥ ᨽᩥᨠ᩠ᨡᩩᨶᩮᩣ ᨧᩦᩅᩁᩴ ᨠᨲᩴ ᩅᩤ ᩉᩮᩣᨲᩥ ᨶᨭ᩠ᨮᩴ ᩅᩤ ᩅᩥᨶᨭ᩠ᨮᩴ ᩅᩤ ᨴᨯ᩠ᨰᩴ ᩅᩤ ᨧᩦᩅᩁᩣᩈᩣ ᩅᩤ ᩏᨸᨧ᩠ᨨᩥᨶ᩠ᨶᩣ.
</Paragraph>

<Paragraph number="1926" book="para">
<Emphasis>ᩏᨻ᩠ᨽᨲᩈ᩠ᨾᩥᩴ ᨠᨳᩥᨶᩮ</Emphasis>ᨲᩥ ᩋᨭ᩠ᨮᨶ᩠ᨶᩴ ᨾᩣᨲᩥᨠᩣᨶᩴ ᩋᨬ᩠ᨬᨲᩁᩣᨿ ᨾᩣᨲᩥᨠᩣᨿ ᩏᨻ᩠ᨽᨲᩴ ᩉᩮᩣᨲᩥ, ᩈᩴᨥᩮᨶ ᩅᩤ ᩋᨶ᩠ᨲᩁᩣ ᩏᨻ᩠ᨽᨲᩴ ᩉᩮᩣᨲᩥ.
</Paragraph>

<Paragraph number="1927" book="para">
<Emphasis>ᩋᨠᩣᩃᨧᩦᩅᩁᩴ</Emphasis> ᨶᩣᨾ ᩋᨶᨲ᩠ᨳᨲᩮ ᨠᨳᩥᨶᩮ ᩑᨠᩣᨴᩈᨾᩣᩈᩮ ᩏᨸ᩠ᨸᨶ᩠ᨶᩴ, ᩋᨲ᩠ᨳᨲᩮ ᨠᨳᩥᨶᩮ ᩈᨲ᩠ᨲᨾᩣᩈᩮ ᩏᨸ᩠ᨸᨶ᩠ᨶᩴ, ᨠᩣᩃᩮᨸᩥ ᩋᩣᨴᩥᩔ ᨴᩥᨶ᩠ᨶᩴ, ᩑᨲᩴ ᩋᨠᩣᩃᨧᩦᩅᩁᩴ ᨶᩣᨾ.
</Paragraph>

<Paragraph number="1928" book="para">
<Emphasis>ᩏᨸ᩠ᨸᨩ᩠ᨩᩮᨿ᩠ᨿᩣ</Emphasis>ᨲᩥ ᩏᨸ᩠ᨸᨩ᩠ᨩᩮᨿ᩠ᨿ ᩈᩴᨥᨲᩮᩣ ᩅᩤ ᨣᨱᨲᩮᩣ ᩅᩤ ᨬᩣᨲᩥᨲᩮᩣ ᩅᩤ ᨾᩥᨲ᩠ᨲᨲᩮᩣ ᩅᩤ ᨸᩴᩈᩩᨠᩪᩃᩴ ᩅᩤ ᩋᨲ᩠ᨲᨶᩮᩣ ᩅᩤ ᨵᨶᩮᨶ.
</Paragraph>

<Paragraph number="1929" book="para">
<Emphasis>ᩋᩣᨠᩘᨡᨾᩣᨶᩮᨶᩣ</Emphasis>ᨲᩥ ᩍᨧ᩠ᨨᨾᩣᨶᩮᨶ ᨸᨭᩥᨣ᩠ᨣᩉᩮᨲᨻ᩠ᨻᩴ.
</Paragraph>

<Paragraph number="1930" book="para">
<Emphasis>ᨸᨭᩥᨣ᩠ᨣᩉᩮᨲ᩠ᩅᩣ ᨡᩥᨸ᩠ᨸᨾᩮᩅ ᨠᩣᩁᩮᨲᨻ᩠ᨻᨶ᩺</Emphasis>ᨲᩥ ᨴᩈᩣᩉᩣ ᨠᩣᩁᩮᨲᨻ᩠ᨻᩴ.
</Paragraph>

<Paragraph number="1931" book="para">
<Emphasis>ᨶᩮᩣ ᨧᩔ ᨸᩣᩁᩥᨸᩪᩁᩦ</Emphasis>ᨲᩥ ᨠᨿᩥᩁᨾᩣᨶᩴ ᨶᨸ᩠ᨸᩉᩮᩣᨲᩥ.
</Paragraph>

<Paragraph number="1932" book="para">
<Emphasis>ᨾᩣᩈᨸᩁᨾᩴ ᨲᩮᨶ ᨽᩥᨠ᩠ᨡᩩᨶᩣ ᨲᩴ ᨧᩦᩅᩁᩴ ᨶᩥᨠ᩠ᨡᩥᨸᩥᨲᨻ᩠ᨻᨶ᩺</Emphasis>ᨲᩥ ᨾᩣᩈᨸᩁᨾᨲᩣ ᨶᩥᨠ᩠ᨡᩥᨸᩥᨲᨻ᩠ᨻᩴ.
</Paragraph>

<Paragraph number="1933" book="para">
<Emphasis>ᩐᨶᩔ ᨸᩣᩁᩥᨸᩪᩁᩥᨿᩣ</Emphasis>ᨲᩥ ᩐᨶᩔ ᨸᩣᩁᩥᨸᩪᩁᨲ᩠ᨳᩣᨿ.
</Paragraph>

<Paragraph number="1934" book="para">
<Emphasis>ᩈᨲᩥᨿᩣ ᨸᨧ᩠ᨧᩣᩈᩣᨿᩣ</Emphasis>ᨲᩥ ᨸᨧ᩠ᨧᩣᩈᩣ ᩉᩮᩣᨲᩥ ᩈᩴᨥᨲᩮᩣ ᩅᩤ ᨣᨱᨲᩮᩣ ᩅᩤ ᨬᩣᨲᩥᨲᩮᩣ ᩅᩤ ᨾᩥᨲ᩠ᨲᨲᩮᩣ ᩅᩤ ᨸᩴᩈᩩᨠᩪᩃᩴ ᩅᩤ ᩋᨲ᩠ᨲᨶᩮᩣ ᩅᩤ ᨵᨶᩮᨶ.
</Paragraph>

<Paragraph number="1935" book="para">
<Emphasis>ᨲᨲᩮᩣ ᨧᩮ ᩏᨲ᩠ᨲᩁᩥ ᨶᩥᨠ᩠ᨡᩥᨸᩮᨿ᩠ᨿ ᩈᨲᩥᨿᩣᨸᩥ ᨸᨧ᩠ᨧᩣᩈᩣᨿᩣ</Emphasis>ᨲᩥ ᨲᨴᩉᩩᨸ᩠ᨸᨶ᩠ᨶᩮ ᨾᩪᩃᨧᩦᩅᩁᩮ ᨸᨧ᩠ᨧᩣᩈᩣᨧᩦᩅᩁᩴ ᩏᨸ᩠ᨸᨩ᩠ᨩᨲᩥ, ᨴᩈᩣᩉᩣ ᨠᩣᩁᩮᨲᨻ᩠ᨻᩴ. ᨴ᩠ᩅᩦᩉᩩᨸ᩠ᨸᨶ᩠ᨶᩮ ᨾᩪᩃᨧᩦᩅᩁᩮ ᨸᨧ᩠ᨧᩣᩈᩣᨧᩦᩅᩁᩴ ᩏᨸ᩠ᨸᨩ᩠ᨩᨲᩥ, ᨴᩈᩣᩉᩣ ᨠᩣᩁᩮᨲᨻ᩠ᨻᩴ. ᨲᩦᩉᩩᨸ᩠ᨸᨶ᩠ᨶᩮ ᨾᩪᩃᨧᩦᩅᩁᩮ …ᨸᩮ…  ᨧᨲᩪᩉᩩᨸ᩠ᨸᨶ᩠ᨶᩮ…  ᨸᨬ᩠ᨧᩣᩉᩩᨸ᩠ᨸᨶ᩠ᨶᩮ…  ᨨᩣᩉᩩᨸ᩠ᨸᨶ᩠ᨶᩮ…  ᩈᨲ᩠ᨲᩣᩉᩩᨸ᩠ᨸᨶ᩠ᨶᩮ…  ᩋᨭ᩠ᨮᩣᩉᩩᨸ᩠ᨸᨶ᩠ᨶᩮ…  ᨶᩅᩤᩉᩩᨸ᩠ᨸᨶ᩠ᨶᩮ…  ᨴᩈᩣᩉᩩᨸ᩠ᨸᨶ᩠ᨶᩮ ᨾᩪᩃᨧᩦᩅᩁᩮ ᨸᨧ᩠ᨧᩣᩈᩣᨧᩦᩅᩁᩴ ᩏᨸ᩠ᨸᨩ᩠ᨩᨲᩥ, ᨴᩈᩣᩉᩣ ᨠᩣᩁᩮᨲᨻ᩠ᨻᩴ. ᩑᨠᩣᨴᩈᩮ ᩏᨸ᩠ᨸᨶ᩠ᨶᩮ …ᨸᩮ…  ᨴ᩠ᩅᩤᨴᩈᩮ ᩏᨸ᩠ᨸᨶ᩠ᨶᩮ…  ᨲᩮᩁᩈᩮ ᩏᨸ᩠ᨸᨶ᩠ᨶᩮ…  ᨧᩩᨴ᩠ᨴᩈᩮ ᩏᨸ᩠ᨸᨶ᩠ᨶᩮ…  ᨸᨶ᩠ᨶᩁᩈᩮ ᩏᨸ᩠ᨸᨶ᩠ᨶᩮ…  ᩈᩮᩣᩊᩈᩮ ᩏᨸ᩠ᨸᨶ᩠ᨶᩮ…  ᩈᨲ᩠ᨲᩁᩈᩮ ᩏᨸ᩠ᨸᨶ᩠ᨶᩮ…  ᩋᨭ᩠ᨮᩣᩁᩈᩮ ᩏᨸ᩠ᨸᨶ᩠ᨶᩮ…  ᩑᨠᩪᨶᩅᩦᩈᩮ ᩏᨸ᩠ᨸᨶ᩠ᨶᩮ…  ᩅᩦᩈᩮ ᩏᨸ᩠ᨸᨶ᩠ᨶᩮ ᨾᩪᩃᨧᩦᩅᩁᩮ ᨸᨧ᩠ᨧᩣᩈᩣᨧᩦᩅᩁᩴ ᩏᨸ᩠ᨸᨩ᩠ᨩᨲᩥ, ᨴᩈᩣᩉᩣ ᨠᩣᩁᩮᨲᨻ᩠ᨻᩴ. ᩑᨠᩅᩦᩈᩮ ᩏᨸ᩠ᨸᨶ᩠ᨶᩮ ᨾᩪᩃᨧᩦᩅᩁᩮ ᨸᨧ᩠ᨧᩣᩈᩣᨧᩦᩅᩁᩴ ᩏᨸ᩠ᨸᨩ᩠ᨩᨲᩥ, ᨶᩅᩤᩉᩣ ᨠᩣᩁᩮᨲᨻ᩠ᨻᩴ. ᨴ᩠ᩅᩤᩅᩦᩈᩮ ᩏᨸ᩠ᨸᨶ᩠ᨶᩮ …ᨸᩮ…  ᨲᩮᩅᩦᩈᩮ ᩏᨸ᩠ᨸᨶ᩠ᨶᩮ…  ᨧᨲᩩᩅᩦᩈᩮ ᩏᨸ᩠ᨸᨶ᩠ᨶᩮ…  ᨸᨬ᩠ᨧᩅᩦᩈᩮ ᩏᨸ᩠ᨸᨶ᩠ᨶᩮ…  ᨨᨻ᩠ᨻᩦᩈᩮ ᩏᨸ᩠ᨸᨶ᩠ᨶᩮ…  ᩈᨲ᩠ᨲᩅᩦᩈᩮ ᩏᨸ᩠ᨸᨶ᩠ᨶᩮ…  ᩋᨭ᩠ᨮᩅᩦᩈᩮ ᩏᨸ᩠ᨸᨶ᩠ᨶᩮ…  ᩑᨠᩪᨶᨲᩥᩴᩈᩮ ᩏᨸ᩠ᨸᨶ᩠ᨶᩮ ᨾᩪᩃᨧᩦᩅᩁᩮ ᨸᨧ᩠ᨧᩣᩈᩣᨧᩦᩅᩁᩴ ᩏᨸ᩠ᨸᨩ᩠ᨩᨲᩥ, ᩑᨠᩣᩉᩴ ᨠᩣᩁᩮᨲᨻ᩠ᨻᩴ…  ᨲᩥᩴᩈᩮ ᩏᨸ᩠ᨸᨶ᩠ᨶᩮ ᨾᩪᩃᨧᩦᩅᩁᩮ ᨸᨧ᩠ᨧᩣᩈᩣᨧᩦᩅᩁᩴ ᩏᨸ᩠ᨸᨩ᩠ᨩᨲᩥ, ᨲᨴᩉᩮᩅ ᩋᨵᩥᨭ᩠ᨮᩣᨲᨻ᩠ᨻᩴ ᩅᩥᨠᨸ᩠ᨸᩮᨲᨻ᩠ᨻᩴ ᩅᩥᩔᨩ᩠ᨩᩮᨲᨻ᩠ᨻᩴ. ᨶᩮᩣ ᨧᩮ ᩋᨵᩥᨭ᩠ᨮᩮᨿ᩠ᨿ ᩅᩤ ᩅᩥᨠᨸ᩠ᨸᩮᨿ᩠ᨿ ᩅᩤ ᩅᩥᩔᨩ᩠ᨩᩮᨿ᩠ᨿ ᩅᩤ, ᩑᨠᨲᩥᩴᩈᩮ ᩋᩁᩩᨱᩩᨣ᩠ᨣᨾᨶᩮ ᨶᩥᩔᨣ᩠ᨣᩥᨿᩴ ᩉᩮᩣᨲᩥ. ᨶᩥᩔᨩ᩠ᨩᩥᨲᨻ᩠ᨻᩴ ᩈᩴᨥᩔ ᩅᩤ ᨣᨱᩔ ᩅᩤ ᨸᩩᨣ᩠ᨣᩃᩔ ᩅᩤ. ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᨶᩥᩔᨩ᩠ᨩᩥᨲᨻ᩠ᨻᩴ …ᨸᩮ…  ᩍᨴᩴ ᨾᩮ, ᨽᨶ᩠ᨲᩮ, ᩋᨠᩣᩃᨧᩦᩅᩁᩴ ᨾᩣᩈᩣᨲᩥᨠ᩠ᨠᨶ᩠ᨲᩴ ᨶᩥᩔᨣ᩠ᨣᩥᨿᩴ, ᩍᨾᩣᩉᩴ ᩈᩴᨥᩔ ᨶᩥᩔᨩ᩠ᨩᩣᨾᩦᨲᩥ …ᨸᩮ…  ᨴᨴᩮᨿ᩠ᨿᩣᨲᩥ …ᨸᩮ…  ᨴᨴᩮᨿ᩠ᨿᩩᨶ᩠ᨲᩥ …ᨸᩮ…  ᩋᩣᨿᩈ᩠ᨾᨲᩮᩣ ᨴᨾ᩠ᨾᩦᨲᩥ.
</Paragraph>

<Paragraph number="1936" book="para">
ᩅᩥᩈᨽᩣᨣᩮ ᩏᨸ᩠ᨸᨶ᩠ᨶᩮ ᨾᩪᩃᨧᩦᩅᩁᩮ ᨸᨧ᩠ᨧᩣᩈᩣᨧᩦᩅᩁᩴ ᩏᨸ᩠ᨸᨩ᩠ᨩᨲᩥ, ᩁᨲ᩠ᨲᩥᨿᩮᩣ ᨧ ᩈᩮᩈᩣ ᩉᩮᩣᨶ᩠ᨲᩥ, ᨶ ᩋᨠᩣᨾᩣ ᨠᩣᩁᩮᨲᨻ᩠ᨻᩴ.
</Paragraph>

</Division>
<Division number="501" book="para">

<Paragraph number="1937" book="para">
ᨾᩣᩈᩣᨲᩥᨠ᩠ᨠᨶ᩠ᨲᩮ ᩋᨲᩥᨠ᩠ᨠᨶ᩠ᨲᩈᨬ᩠ᨬᩦ, ᨶᩥᩔᨣ᩠ᨣᩥᨿᩴ ᨸᩣᨧᩥᨲ᩠ᨲᩥᨿᩴ. ᨾᩣᩈᩣᨲᩥᨠ᩠ᨠᨶ᩠ᨲᩮ ᩅᩮᨾᨲᩥᨠᩮᩣ ᨶᩥᩔᨣ᩠ᨣᩥᨿᩴ ᨸᩣᨧᩥᨲ᩠ᨲᩥᨿᩴ. ᨾᩣᩈᩣᨲᩥᨠ᩠ᨠᨶ᩠ᨲᩮ ᩋᨶᨲᩥᨠ᩠ᨠᨶ᩠ᨲᩈᨬ᩠ᨬᩦ ᨶᩥᩔᨣ᩠ᨣᩥᨿᩴ ᨸᩣᨧᩥᨲ᩠ᨲᩥᨿᩴ. ᩋᨶᨵᩥᨭ᩠ᨮᩥᨲᩮ ᩋᨵᩥᨭ᩠ᨮᩥᨲᩈᨬ᩠ᨬᩦ …ᨸᩮ…  ᩋᩅᩥᨠᨸ᩠ᨸᩥᨲᩮ ᩅᩥᨠᨸ᩠ᨸᩥᨲᩈᨬ᩠ᨬᩦ…  ᩋᩅᩥᩔᨩ᩠ᨩᩥᨲᩮ ᩅᩥᩔᨩ᩠ᨩᩥᨲᩈᨬ᩠ᨬᩦ…  ᩋᨶᨭ᩠ᨮᩮ ᨶᨭ᩠ᨮᩈᨬ᩠ᨬᩦ…  ᩋᩅᩥᨶᨭ᩠ᨮᩮ ᩅᩥᨶᨭ᩠ᨮᩈᨬ᩠ᨬᩦ…  ᩋᨴᨯ᩠ᨰᩮ ᨴᨯ᩠ᨰᩈᨬ᩠ᨬᩦ…  ᩋᩅᩥᩃᩩᨲ᩠ᨲᩮ ᩅᩥᩃᩩᨲ᩠ᨲᩈᨬ᩠ᨬᩦ, ᨶᩥᩔᨣ᩠ᨣᩥᨿᩴ ᨸᩣᨧᩥᨲ᩠ᨲᩥᨿᩴ.
</Paragraph>

<Paragraph number="1938" book="para">
ᨶᩥᩔᨣ᩠ᨣᩥᨿᩴ ᨧᩦᩅᩁᩴ ᩋᨶᩥᩔᨩ᩠ᨩᩥᨲ᩠ᩅᩣ ᨸᩁᩥᨽᩩᨬ᩠ᨩᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨾᩣᩈᩣᨶᨲᩥᨠ᩠ᨠᨶ᩠ᨲᩮ ᩋᨲᩥᨠ᩠ᨠᨶ᩠ᨲᩈᨬ᩠ᨬᩦ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨾᩣᩈᩣᨶᨲᩥᨠ᩠ᨠᨶ᩠ᨲᩮ ᩅᩮᨾᨲᩥᨠᩮᩣ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨾᩣᩈᩣᨶᨲᩥᨠ᩠ᨠᨶ᩠ᨲᩮ ᩋᨶᨲᩥᨠ᩠ᨠᨶ᩠ᨲᩈᨬ᩠ᨬᩦ, ᩋᨶᩣᨸᨲ᩠ᨲᩥ.
</Paragraph>

</Division>
<Division number="502" book="para">

<Paragraph number="1939" book="para">
ᩋᨶᩣᨸᨲ᩠ᨲᩥ—  ᩋᨶ᩠ᨲᩮᩣᨾᩣᩈᩮ ᩋᨵᩥᨭ᩠ᨮᩮᨲᩥ, ᩅᩥᨠᨸ᩠ᨸᩮᨲᩥ, ᩅᩥᩔᨩ᩠ᨩᩮᨲᩥ, ᨶᩔᨲᩥ, ᩅᩥᨶᩔᨲᩥ, ᨯᨿ᩠ᩉᨲᩥ, ᩋᨧ᩠ᨨᩥᨶ᩠ᨴᩥᨲ᩠ᩅᩣ ᨣᨱ᩠ᩉᨶ᩠ᨲᩥ, ᩅᩥᩔᩣᩈᩴ ᨣᨱ᩠ᩉᨶ᩠ᨲᩥ, ᩏᨾ᩠ᨾᨲ᩠ᨲᨠᩔ, ᩋᩣᨴᩥᨠᨾ᩠ᨾᩥᨠᩔᩣᨲᩥ.

</Paragraph>
</Division>

<Paragraph number="1940" type="center" book="para">
ᨲᨲᩥᨿᨠᨳᩥᨶᩈᩥᨠ᩠ᨡᩣᨸᨴᩴ ᨶᩥᨭ᩠ᨮᩥᨲᩴ ᨲᨲᩥᨿᩴ.
</Paragraph>