---
title: "1.4.1.4 ᨸᩩᩁᩣᨱᨧᩦᩅᩁᩈᩥᨠ᩠ᨡᩣᨸᨴ"
tableOfContents: false
sidebar:
  order: 5
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="503" book="para">

<Paragraph number="1941" book="para">
ᨲᩮᨶ ᩈᨾᨿᩮᨶ ᨻᩩᨴ᩠ᨵᩮᩤ ᨽᨣᩅᩤ ᩈᩣᩅᨲ᩠ᨳᩥᨿᩴ ᩅᩥᩉᩁᨲᩥ ᨩᩮᨲᩅᨶᩮ ᩋᨶᩣᨳᨸᩥᨱ᩠ᨯᩥᨠᩔ ᩋᩣᩁᩣᨾᩮ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᩣᨿᩈ᩠ᨾᨲᩮᩣ ᩏᨴᩤᨿᩥᩔ ᨸᩩᩁᩣᨱᨴᩩᨲᩥᨿᩥᨠᩣ ᨽᩥᨠ᩠ᨡᩩᨶᩦᩈᩩ ᨸᨻ᩠ᨻᨩᩥᨲᩣ ᩉᩮᩣᨲᩥ. ᩈᩣ ᩋᩣᨿᩈ᩠ᨾᨲᩮᩣ ᩏᨴᩤᨿᩥᩔ ᩈᨶ᩠ᨲᩥᨠᩮ ᩋᨽᩥᨠ᩠ᨡᨱᩴ ᩋᩣᨣᨧ᩠ᨨᨲᩥ. ᩋᩣᨿᩈ᩠ᨾᩣᨸᩥ ᩏᨴᩤᨿᩦ ᨲᩔᩣ ᨽᩥᨠ᩠ᨡᩩᨶᩥᨿᩣ ᩈᨶ᩠ᨲᩥᨠᩮ ᩋᨽᩥᨠ᩠ᨡᨱᩴ ᨣᨧ᩠ᨨᨲᩥ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᩣᨿᩈ᩠ᨾᩣ ᩏᨴᩤᨿᩦ ᨲᩔᩣ ᨽᩥᨠ᩠ᨡᩩᨶᩥᨿᩣ ᩈᨶ᩠ᨲᩥᨠᩮ ᨽᨲ᩠ᨲᩅᩥᩔᨣ᩠ᨣᩴ ᨠᩁᩮᩣᨲᩥ.
</Paragraph>

<Paragraph number="1942" book="para">
ᩋᨳ ᨡᩮᩣ ᩋᩣᨿᩈ᩠ᨾᩣ ᩏᨴᩤᨿᩦ ᨸᩩᨻ᩠ᨻᨱ᩠ᩉᩈᨾᨿᩴ ᨶᩥᩅᩤᩈᩮᨲ᩠ᩅᩣ ᨸᨲ᩠ᨲᨧᩦᩅᩁᨾᩣᨴᩤᨿ ᨿᩮᨶ ᩈᩣ ᨽᩥᨠ᩠ᨡᩩᨶᩦ ᨲᩮᨶᩩᨸᩈᩘᨠᨾᩥ; ᩏᨸᩈᩘᨠᨾᩥᨲ᩠ᩅᩣ ᨲᩔᩣ ᨽᩥᨠ᩠ᨡᩩᨶᩥᨿᩣ ᨸᩩᩁᨲᩮᩣ ᩋᩘᨣᨩᩣᨲᩴ ᩅᩥᩅᩁᩥᨲ᩠ᩅᩣ ᩋᩣᩈᨶᩮ ᨶᩥᩈᩦᨴᩥ. ᩈᩣᨸᩥ ᨡᩮᩣ ᨽᩥᨠ᩠ᨡᩩᨶᩦ ᩋᩣᨿᩈ᩠ᨾᨲᩮᩣ ᩏᨴᩤᨿᩥᩔ ᨸᩩᩁᨲᩮᩣ ᩋᩘᨣᨩᩣᨲᩴ ᩅᩥᩅᩁᩥᨲ᩠ᩅᩣ ᩋᩣᩈᨶᩮ ᨶᩥᩈᩦᨴᩥ. ᩋᨳ ᨡᩮᩣ ᩋᩣᨿᩈ᩠ᨾᩣ ᩏᨴᩤᨿᩦ ᩈᩣᩁᨲ᩠ᨲᩮᩣ ᨲᩔᩣ ᨽᩥᨠ᩠ᨡᩩᨶᩥᨿᩣ ᩋᩘᨣᨩᩣᨲᩴ ᩏᨸᨶᩥᨩ᩠ᨫᩣᨿᩥ. ᨲᩔ ᩋᩈᩩᨧᩥ ᨾᩩᨧ᩠ᨧᩥ. ᩋᨳ ᨡᩮᩣ ᩋᩣᨿᩈ᩠ᨾᩣ ᩏᨴᩤᨿᩦ ᨲᩴ ᨽᩥᨠ᩠ᨡᩩᨶᩥᩴ ᩑᨲᨴᩅᩮᩤᨧ—  “ᨣᨧ᩠ᨨ, ᨽᨣᩥᨶᩥ, ᩏᨴᨠᩴ ᩋᩣᩉᩁ, ᩋᨶ᩠ᨲᩁᩅᩤᩈᨠᩴ ᨵᩮᩤᩅᩥᩔᩣᨾᩦ”ᨲᩥ. “ᩋᩣᩉᩁᨿ᩠ᨿ, ᩋᩉᨾᩮᩅ ᨵᩮᩤᩅᩥᩔᩣᨾᩦ”ᨲᩥ ᨲᩴ ᩋᩈᩩᨧᩥᩴ ᩑᨠᨴᩮᩈᩴ ᨾᩩᨡᩮᨶ ᩋᨣ᩠ᨣᩉᩮᩈᩥ ᩑᨠᨴᩮᩈᩴ ᩋᩘᨣᨩᩣᨲᩮ ᨸᨠ᩠ᨡᩥᨸᩥ. ᩈᩣ ᨲᩮᨶ ᨣᨻ᩠ᨽᩴ ᨣᨱ᩠ᩉᩥ. ᨽᩥᨠ᩠ᨡᩩᨶᩥᨿᩮᩣ ᩑᩅᨾᩣᩉᩴᩈᩩ—  “ᩋᨻᩕᩉ᩠ᨾᨧᩣᩁᩥᨶᩦ ᩋᨿᩴ ᨽᩥᨠ᩠ᨡᩩᨶᩦ, ᨣᨻ᩠ᨽᩥᨶᩦ”ᨲᩥ. “ᨶᩣᩉᩴ, ᩋᨿ᩠ᨿᩮ, ᩋᨻᩕᩉ᩠ᨾᨧᩣᩁᩥᨶᩦ”ᨲᩥ ᨽᩥᨠ᩠ᨡᩩᨶᩦᨶᩴ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩥ. ᨽᩥᨠ᩠ᨡᩩᨶᩥᨿᩮᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᩋᨿ᩠ᨿᩮᩣ ᩏᨴᩤᨿᩦ ᨽᩥᨠ᩠ᨡᩩᨶᩥᨿᩣ ᨸᩩᩁᩣᨱᨧᩦᩅᩁᩴ ᨵᩮᩤᩅᩤᨸᩮᩔᨲᩦ”ᨲᩥ. ᩋᨳ ᨡᩮᩣ ᨲᩣ ᨽᩥᨠ᩠ᨡᩩᨶᩥᨿᩮᩣ ᨽᩥᨠ᩠ᨡᩪᨶᩴ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. ᨿᩮ ᨲᩮ ᨽᩥᨠ᩠ᨡᩪ ᩋᨸ᩠ᨸᩥᨧ᩠ᨨᩣ …ᨸᩮ…  ᨲᩮ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᩋᩣᨿᩈ᩠ᨾᩣ ᩏᨴᩤᨿᩦ ᨽᩥᨠ᩠ᨡᩩᨶᩥᨿᩣ ᨸᩩᩁᩣᨱᨧᩦᩅᩁᩴ ᨵᩮᩤᩅᩤᨸᩮᩔᨲᩦ”ᨲᩥ.
</Paragraph>

<Paragraph number="1943" book="para">
ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᩋᩣᨿᩈ᩠ᨾᨶ᩠ᨲᩴ ᩏᨴᩤᨿᩥᩴ ᩋᨶᩮᨠᨸᩁᩥᨿᩣᨿᩮᨶ ᩅᩥᨣᩁᩉᩥᨲ᩠ᩅᩣ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ …ᨸᩮ…  “ᩈᨧ᩠ᨧᩴ ᨠᩥᩁ ᨲ᩠ᩅᩴ, ᩏᨴᩤᨿᩥ, ᨽᩥᨠ᩠ᨡᩩᨶᩥᨿᩣ ᨸᩩᩁᩣᨱᨧᩦᩅᩁᩴ ᨵᩮᩤᩅᩤᨸᩮᩈᩦ”ᨲᩥ? “ᩈᨧ᩠ᨧᩴ, ᨽᨣᩅᩤ”ᨲᩥ. “ᨬᩣᨲᩥᨠᩣ ᨲᩮ, ᩏᨴᩤᨿᩥ, ᩋᨬ᩠ᨬᩣᨲᩥᨠᩣ”ᨲᩥ? “ᩋᨬ᩠ᨬᩣᨲᩥᨠᩣ, ᨽᨣᩅᩤ”ᨲᩥ. “ᩋᨬ᩠ᨬᩣᨲᨠᩮᩣ, ᨾᩮᩣᨥᨸᩩᩁᩥᩈ, ᩋᨬ᩠ᨬᩣᨲᩥᨠᩣᨿ ᨶ ᨩᩣᨶᩣᨲᩥ ᨸᨲᩥᩁᩪᨸᩴ ᩅᩤ ᩋᨸ᩠ᨸᨲᩥᩁᩪᨸᩴ ᩅᩤ ᨸᩣᩈᩣᨴᩥᨠᩴ ᩅᩤ ᩋᨸᩣᩈᩣᨴᩥᨠᩴ ᩅᩤ. ᨲᨲ᩠ᨳ ᨶᩣᨾ ᨲ᩠ᩅᩴ, ᨾᩮᩣᨥᨸᩩᩁᩥᩈ, ᩋᨬ᩠ᨬᩣᨲᩥᨠᩣᨿ ᨽᩥᨠ᩠ᨡᩩᨶᩥᨿᩣ ᨸᩩᩁᩣᨱᨧᩦᩅᩁᩴ ᨵᩮᩤᩅᩤᨸᩮᩔᩈᩥ. ᨶᩮᨲᩴ, ᨾᩮᩣᨥᨸᩩᩁᩥᩈ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ …ᨸᩮ…  ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᩮᨿ᩠ᨿᩣᨳ—
</Paragraph>

</Division>
<Division number="504" book="para">

<Paragraph number="1944" book="para">
<Emphasis>“ᨿᩮᩣ ᨸᨶ ᨽᩥᨠ᩠ᨡᩩ ᩋᨬ᩠ᨬᩣᨲᩥᨠᩣᨿ ᨽᩥᨠ᩠ᨡᩩᨶᩥᨿᩣ ᨸᩩᩁᩣᨱᨧᩦᩅᩁᩴ ᨵᩮᩤᩅᩤᨸᩮᨿ᩠ᨿ ᩅᩤ ᩁᨩᩣᨸᩮᨿ᩠ᨿ ᩅᩤ ᩋᩣᨠᩮᩣᨭᩣᨸᩮᨿ᩠ᨿ ᩅᩤ, ᨶᩥᩔᨣ᩠ᨣᩥᨿᩴ ᨸᩣᨧᩥᨲ᩠ᨲᩥᨿᨶ᩺”</Emphasis>ᨲᩥ. (*4*:<Emphasis>23</Emphasis>)
</Paragraph>

</Division>
<Division number="505" book="para">

<Paragraph number="1945" book="para">
<Emphasis>ᨿᩮᩣ ᨸᨶᩣ</Emphasis>ᨲᩥ ᨿᩮᩣ ᨿᩣᨴᩥᩈᩮᩣ …ᨸᩮ…  <Emphasis>ᨽᩥᨠ᩠ᨡᩪ</Emphasis>ᨲᩥ …ᨸᩮ…  ᩋᨿᩴ ᩍᨾᩈ᩠ᨾᩥᩴ ᩋᨲ᩠ᨳᩮ ᩋᨵᩥᨸ᩠ᨸᩮᨲᩮᩣ ᨽᩥᨠ᩠ᨡᩪᨲᩥ.
</Paragraph>

<Paragraph number="1946" book="para">
<Emphasis>ᩋᨬ᩠ᨬᩣᨲᩥᨠᩣ</Emphasis> ᨶᩣᨾ ᨾᩣᨲᩥᨲᩮᩣ ᩅᩤ ᨸᩥᨲᩥᨲᩮᩣ ᩅᩤ ᨿᩣᩅ ᩈᨲ᩠ᨲᨾᩣ ᨸᩥᨲᩣᨾᩉᨿᩩᨣᩤ ᩋᩈᨾ᩠ᨻᨴ᩠ᨵᩤ.
</Paragraph>

<Paragraph number="1947" book="para">
<Emphasis>ᨽᩥᨠ᩠ᨡᩩᨶᩦ</Emphasis> ᨶᩣᨾ ᩏᨽᨲᩮᩣᩈᩴᨥᩮ ᩏᨸᩈᨾ᩠ᨸᨶ᩠ᨶᩣ.
</Paragraph>

<Paragraph number="1948" book="para">
<Emphasis>ᨸᩩᩁᩣᨱᨧᩦᩅᩁᩴ</Emphasis> ᨶᩣᨾ ᩈᨠᩥᩴ ᨶᩥᩅᨲ᩠ᨳᨾ᩠ᨸᩥ ᩈᨠᩥᩴ ᨸᩣᩁᩩᨲᨾ᩠ᨸᩥ.
</Paragraph>

<Paragraph number="1949" book="para">
<Emphasis>ᨵᩮᩤᩅᩤᨲᩥ ᩋᩣᨱᩣᨸᩮᨲᩥ</Emphasis>, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨵᩮᩤᨲᩴ ᨶᩥᩔᨣ᩠ᨣᩥᨿᩴ ᩉᩮᩣᨲᩥ. <Emphasis>ᩁᨩᩣᨲᩥ ᩋᩣᨱᩣᨸᩮᨲᩥ</Emphasis>, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩁᨲ᩠ᨲᩴ ᨶᩥᩔᨣ᩠ᨣᩥᨿᩴ ᩉᩮᩣᨲᩥ. <Emphasis>ᩋᩣᨠᩮᩣᨭᩮᩉᩦᨲᩥ ᩋᩣᨱᩣᨸᩮᨲᩥ</Emphasis>, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩈᨠᩥᩴ ᨸᩣᨱᩥᨸ᩠ᨸᩉᩣᩁᩴ ᩅᩤ ᨾᩩᨣ᩠ᨣᩁᨸ᩠ᨸᩉᩣᩁᩴ ᩅᩤ ᨴᩥᨶ᩠ᨶᩮ ᨶᩥᩔᨣ᩠ᨣᩥᨿᩴ ᩉᩮᩣᨲᩥ. ᨶᩥᩔᨩ᩠ᨩᩥᨲᨻ᩠ᨻᩴ ᩈᩴᨥᩔ ᩅᩤ ᨣᨱᩔ ᩅᩤ ᨸᩩᨣ᩠ᨣᩃᩔ ᩅᩤ. ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᨶᩥᩔᨩ᩠ᨩᩥᨲᨻ᩠ᨻᩴ …ᨸᩮ…  ᩍᨴᩴ ᨾᩮ, ᨽᨶ᩠ᨲᩮ, ᨸᩩᩁᩣᨱᨧᩦᩅᩁᩴ ᩋᨬ᩠ᨬᩣᨲᩥᨠᩣᨿ ᨽᩥᨠ᩠ᨡᩩᨶᩥᨿᩣ ᨵᩮᩤᩅᩤᨸᩥᨲᩴ ᨶᩥᩔᨣ᩠ᨣᩥᨿᩴ. ᩍᨾᩣᩉᩴ ᩈᩴᨥᩔ ᨶᩥᩔᨩ᩠ᨩᩣᨾᩦᨲᩥ …ᨸᩮ…  ᨴᨴᩮᨿ᩠ᨿᩣᨲᩥ …ᨸᩮ…  ᨴᨴᩮᨿ᩠ᨿᩩᨶ᩠ᨲᩥ …ᨸᩮ…  ᩋᩣᨿᩈ᩠ᨾᨲᩮᩣ ᨴᨾ᩠ᨾᩦᨲᩥ.
</Paragraph>

</Division>
<Division number="506" book="para">

<Paragraph number="1950" book="para">
ᩋᨬ᩠ᨬᩣᨲᩥᨠᩣᨿ ᩋᨬ᩠ᨬᩣᨲᩥᨠᩈᨬ᩠ᨬᩦ ᨸᩩᩁᩣᨱᨧᩦᩅᩁᩴ ᨵᩮᩤᩅᩤᨸᩮᨲᩥ, ᨶᩥᩔᨣ᩠ᨣᩥᨿᩴ ᨸᩣᨧᩥᨲ᩠ᨲᩥᨿᩴ. ᩋᨬ᩠ᨬᩣᨲᩥᨠᩣᨿ ᩋᨬ᩠ᨬᩣᨲᩥᨠᩈᨬ᩠ᨬᩦ ᨸᩩᩁᩣᨱᨧᩦᩅᩁᩴ ᨵᩮᩤᩅᩤᨸᩮᨲᩥ ᩁᨩᩣᨸᩮᨲᩥ, ᨶᩥᩔᨣ᩠ᨣᩥᨿᩮᨶ ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨬ᩠ᨬᩣᨲᩥᨠᩣᨿ ᩋᨬ᩠ᨬᩣᨲᩥᨠᩈᨬ᩠ᨬᩦ ᨸᩩᩁᩣᨱᨧᩦᩅᩁᩴ ᨵᩮᩤᩅᩤᨸᩮᨲᩥ ᩋᩣᨠᩮᩣᨭᩣᨸᩮᨲᩥ, ᨶᩥᩔᨣ᩠ᨣᩥᨿᩮᨶ ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨬ᩠ᨬᩣᨲᩥᨠᩣᨿ ᩋᨬ᩠ᨬᩣᨲᩥᨠᩈᨬ᩠ᨬᩦ ᨸᩩᩁᩣᨱᨧᩦᩅᩁᩴ ᨵᩮᩤᩅᩤᨸᩮᨲᩥ ᩁᨩᩣᨸᩮᨲᩥ ᩋᩣᨠᩮᩣᨭᩣᨸᩮᨲᩥ, ᨶᩥᩔᨣ᩠ᨣᩥᨿᩮᨶ ᩋᩣᨸᨲ᩠ᨲᩥ ᨴ᩠ᩅᩥᨶ᩠ᨶᩴ ᨴᩩᨠ᩠ᨠᨭᩣᨶᩴ.
</Paragraph>

<Paragraph number="1951" book="para">
ᩋᨬ᩠ᨬᩣᨲᩥᨠᩣᨿ ᩋᨬ᩠ᨬᩣᨲᩥᨠᩈᨬ᩠ᨬᩦ ᨸᩩᩁᩣᨱᨧᩦᩅᩁᩴ ᩁᨩᩣᨸᩮᨲᩥ, ᨶᩥᩔᨣ᩠ᨣᩥᨿᩴ ᨸᩣᨧᩥᨲ᩠ᨲᩥᨿᩴ. ᩋᨬ᩠ᨬᩣᨲᩥᨠᩣᨿ ᩋᨬ᩠ᨬᩣᨲᩥᨠᩈᨬ᩠ᨬᩦ ᨸᩩᩁᩣᨱᨧᩦᩅᩁᩴ ᩁᨩᩣᨸᩮᨲᩥ ᩋᩣᨠᩮᩣᨭᩣᨸᩮᨲᩥ, ᨶᩥᩔᨣ᩠ᨣᩥᨿᩮᨶ ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨬ᩠ᨬᩣᨲᩥᨠᩣᨿ ᩋᨬ᩠ᨬᩣᨲᩥᨠᩈᨬ᩠ᨬᩦ ᨸᩩᩁᩣᨱᨧᩦᩅᩁᩴ ᩁᨩᩣᨸᩮᨲᩥ ᨵᩮᩤᩅᩤᨸᩮᨲᩥ, ᨶᩥᩔᨣ᩠ᨣᩥᨿᩮᨶ ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨬ᩠ᨬᩣᨲᩥᨠᩣᨿ ᩋᨬ᩠ᨬᩣᨲᩥᨠᩈᨬ᩠ᨬᩦ ᨸᩩᩁᩣᨱᨧᩦᩅᩁᩴ ᩁᨩᩣᨸᩮᨲᩥ ᩋᩣᨠᩮᩣᨭᩣᨸᩮᨲᩥ ᨵᩮᩤᩅᩤᨸᩮᨲᩥ, ᨶᩥᩔᨣ᩠ᨣᩥᨿᩮᨶ ᩋᩣᨸᨲ᩠ᨲᩥ ᨴ᩠ᩅᩥᨶ᩠ᨶᩴ ᨴᩩᨠ᩠ᨠᨭᩣᨶᩴ.
</Paragraph>

<Paragraph number="1952" book="para">
ᩋᨬ᩠ᨬᩣᨲᩥᨠᩣᨿ ᩋᨬ᩠ᨬᩣᨲᩥᨠᩈᨬ᩠ᨬᩦ ᨸᩩᩁᩣᨱᨧᩦᩅᩁᩴ ᩋᩣᨠᩮᩣᨭᩣᨸᩮᨲᩥ, ᨶᩥᩔᨣ᩠ᨣᩥᨿᩴ ᨸᩣᨧᩥᨲ᩠ᨲᩥᨿᩴ. ᩋᨬ᩠ᨬᩣᨲᩥᨠᩣᨿ ᩋᨬ᩠ᨬᩣᨲᩥᨠᩈᨬ᩠ᨬᩦ ᨸᩩᩁᩣᨱᨧᩦᩅᩁᩴ ᩋᩣᨠᩮᩣᨭᩣᨸᩮᨲᩥ ᨵᩮᩤᩅᩤᨸᩮᨲᩥ, ᨶᩥᩔᨣ᩠ᨣᩥᨿᩮᨶ ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨬ᩠ᨬᩣᨲᩥᨠᩣᨿ ᩋᨬ᩠ᨬᩣᨲᩥᨠᩈᨬ᩠ᨬᩦ ᨸᩩᩁᩣᨱᨧᩦᩅᩁᩴ ᩋᩣᨠᩮᩣᨭᩣᨸᩮᨲᩥ ᩁᨩᩣᨸᩮᨲᩥ, ᨶᩥᩔᨣ᩠ᨣᩥᨿᩮᨶ ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨬ᩠ᨬᩣᨲᩥᨠᩣᨿ ᩋᨬ᩠ᨬᩣᨲᩥᨠᩈᨬ᩠ᨬᩦ ᨸᩩᩁᩣᨱᨧᩦᩅᩁᩴ ᩋᩣᨠᩮᩣᨭᩣᨸᩮᨲᩥ ᨵᩮᩤᩅᩤᨸᩮᨲᩥ ᩁᨩᩣᨸᩮᨲᩥ, ᨶᩥᩔᨣ᩠ᨣᩥᨿᩮᨶ ᩋᩣᨸᨲ᩠ᨲᩥ ᨴ᩠ᩅᩥᨶ᩠ᨶᩴ ᨴᩩᨠ᩠ᨠᨭᩣᨶᩴ.
</Paragraph>

<Paragraph number="1953" book="para">
ᩋᨬ᩠ᨬᩣᨲᩥᨠᩣᨿ ᩅᩮᨾᨲᩥᨠᩮᩣ …ᨸᩮ…  ᩋᨬ᩠ᨬᩣᨲᩥᨠᩣᨿ ᨬᩣᨲᩥᨠᩈᨬ᩠ᨬᩦ …ᨸᩮ…  ᩋᨬ᩠ᨬᩔ ᨸᩩᩁᩣᨱᨧᩦᩅᩁᩴ ᨵᩮᩤᩅᩤᨸᩮᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨶᩥᩈᩦᨴᨶᨸᨧ᩠ᨧᨲ᩠ᨳᩁᨱᩴ ᨵᩮᩤᩅᩤᨸᩮᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩑᨠᨲᩮᩣᩏᨸᩈᨾ᩠ᨸᨶ᩠ᨶᩣᨿ ᨵᩮᩤᩅᩤᨸᩮᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨬᩣᨲᩥᨠᩣᨿ ᩋᨬ᩠ᨬᩣᨲᩥᨠᩈᨬ᩠ᨬᩦ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨬᩣᨲᩥᨠᩣᨿ ᩅᩮᨾᨲᩥᨠᩮᩣ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨬᩣᨲᩥᨠᩣᨿ ᨬᩣᨲᩥᨠᩈᨬ᩠ᨬᩦ, ᩋᨶᩣᨸᨲ᩠ᨲᩥ.
</Paragraph>

</Division>
<Division number="507" book="para">

<Paragraph number="1954" book="para">
ᩋᨶᩣᨸᨲ᩠ᨲᩥ—  ᨬᩣᨲᩥᨠᩣᨿ ᨵᩮᩤᩅᨶ᩠ᨲᩥᨿᩣ ᩋᨬ᩠ᨬᩣᨲᩥᨠᩣ ᨴᩩᨲᩥᨿᩣ ᩉᩮᩣᨲᩥ, ᩋᩅᩩᨲ᩠ᨲᩣ ᨵᩮᩤᩅᨲᩥ, ᩋᨸᩁᩥᨽᩩᨲ᩠ᨲᩴ ᨵᩮᩤᩅᩤᨸᩮᨲᩥ, ᨧᩦᩅᩁᩴ ᨮᨸᩮᨲ᩠ᩅᩣ ᩋᨬ᩠ᨬᩴ ᨸᩁᩥᨠ᩠ᨡᩣᩁᩴ ᨵᩮᩤᩅᩤᨸᩮᨲᩥ, ᩈᩥᨠ᩠ᨡᨾᩣᨶᩣᨿ, ᩈᩣᨾᨱᩮᩁᩥᨿᩣ, ᩏᨾ᩠ᨾᨲ᩠ᨲᨠᩔ, ᩋᩣᨴᩥᨠᨾ᩠ᨾᩥᨠᩔᩣᨲᩥ.

</Paragraph>
</Division>

<Paragraph number="1955" type="center" book="para">
ᨸᩩᩁᩣᨱᨧᩦᩅᩁᩈᩥᨠ᩠ᨡᩣᨸᨴᩴ ᨶᩥᨭ᩠ᨮᩥᨲᩴ ᨧᨲᩩᨲ᩠ᨳᩴ.
</Paragraph>