---
title: "1.4.2.5 ᨶᩥᩈᩦᨴᨶᩈᨶ᩠ᨳᨲᩈᩥᨠ᩠ᨡᩣᨸᨴ"
tableOfContents: false
sidebar:
  order: 6
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="565" book="para">

<Paragraph number="2158" book="para">
ᨲᩮᨶ ᩈᨾᨿᩮᨶ ᨻᩩᨴ᩠ᨵᩮᩤ ᨽᨣᩅᩤ ᩈᩣᩅᨲ᩠ᨳᩥᨿᩴ ᩅᩥᩉᩁᨲᩥ ᨩᩮᨲᩅᨶᩮ ᩋᨶᩣᨳᨸᩥᨱ᩠ᨯᩥᨠᩔ ᩋᩣᩁᩣᨾᩮ. ᩋᨳ ᨡᩮᩣ ᨽᨣᩅᩤ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᩍᨧ᩠ᨨᩣᨾᩉᩴ, ᨽᩥᨠ᩠ᨡᩅᩮ, ᨲᩮᨾᩣᩈᩴ ᨸᨭᩥᩈᩃᩖᩦᨿᩥᨲᩩᩴ. ᨶᨾ᩠ᩉᩥ ᨠᩮᨶᨧᩥ ᩏᨸᩈᩘᨠᨾᩥᨲᨻ᩠ᨻᩮᩣ, ᩋᨬ᩠ᨬᨲᩕ ᩑᨠᩮᨶ ᨸᩥᨱ᩠ᨯᨸᩣᨲᨶᩦᩉᩣᩁᨠᩮᨶᩣ”ᨲᩥ. “ᩑᩅᩴ, ᨽᨶ᩠ᨲᩮ”ᨲᩥ ᨡᩮᩣ ᨲᩮ ᨽᩥᨠ᩠ᨡᩪ ᨽᨣᩅᨲᩮᩣ ᨸᨭᩥᩔᩩᨱᩥᨲ᩠ᩅᩣ ᨶᩣᩔᩩᨵ ᨠᩮᩣᨧᩥ ᨽᨣᩅᨶ᩠ᨲᩴ ᩏᨸᩈᩘᨠᨾᨲᩥ, ᩋᨬ᩠ᨬᨲᩕ ᩑᨠᩮᨶ ᨸᩥᨱ᩠ᨯᨸᩣᨲᨶᩦᩉᩣᩁᨠᩮᨶ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩈᩣᩅᨲ᩠ᨳᩥᨿᩣ ᩈᩴᨥᩮᨶ ᨠᨲᩥᨠᩣ ᨠᨲᩣ ᩉᩮᩣᨲᩥ—  “ᩍᨧ᩠ᨨᨲᩣᩅᩩᩈᩮᩣ, ᨽᨣᩅᩤ ᨲᩮᨾᩣᩈᩴ ᨸᨭᩥᩈᩃᩖᩦᨿᩥᨲᩩᩴ. ᨶ ᨽᨣᩅᩤ ᨠᩮᨶᨧᩥ ᩏᨸᩈᩘᨠᨾᩥᨲᨻ᩠ᨻᩮᩣ, ᩋᨬ᩠ᨬᨲᩕ ᩑᨠᩮᨶ ᨸᩥᨱ᩠ᨯᨸᩣᨲᨶᩦᩉᩣᩁᨠᩮᨶ. ᨿᩮᩣ ᨽᨣᩅᨶ᩠ᨲᩴ ᩏᨸᩈᩘᨠᨾᨲᩥ ᩈᩮᩣ ᨸᩣᨧᩥᨲ᩠ᨲᩥᨿᩴ ᨴᩮᩈᩣᨸᩮᨲᨻ᩠ᨻᩮᩣ”ᨲᩥ.
</Paragraph>

<Paragraph number="2159" book="para">
ᩋᨳ ᨡᩮᩣ ᩋᩣᨿᩈ᩠ᨾᩣ ᩏᨸᩈᩮᨶᩮᩣ ᩅᩘᨣᨶ᩠ᨲᨸᩩᨲ᩠ᨲᩮᩣ, ᩈᨸᩁᩥᩈᩮᩣ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥ; ᩏᨸᩈᩘᨠᨾᩥᨲ᩠ᩅᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᨶᩥᩈᩦᨴᩥ. ᩋᩣᨧᩥᨱ᩠ᨱᩴ ᨡᩮᩣ ᨸᨶᩮᨲᩴ ᨻᩩᨴ᩠ᨵᩤᨶᩴ ᨽᨣᩅᨶ᩠ᨲᩣᨶᩴ ᩋᩣᨣᨶ᩠ᨲᩩᨠᩮᩉᩥ ᨽᩥᨠ᩠ᨡᩪᩉᩥ ᩈᨴ᩠ᨵᩥᩴ ᨸᨭᩥᩈᨾ᩠ᨾᩮᩣᨴᩥᨲᩩᩴ. ᩋᨳ ᨡᩮᩣ ᨽᨣᩅᩤ ᩋᩣᨿᩈ᩠ᨾᨶ᩠ᨲᩴ ᩏᨸᩈᩮᨶᩴ ᩅᩘᨣᨶ᩠ᨲᨸᩩᨲ᩠ᨲᩴ ᩑᨲᨴᩅᩮᩤᨧ—  “ᨠᨧ᩠ᨧᩥ ᩅᩮᩤ, ᩏᨸᩈᩮᨶ, ᨡᨾᨶᩦᨿᩴ ᨠᨧ᩠ᨧᩥ ᨿᩣᨸᨶᩦᨿᩴ, ᨠᨧ᩠ᨧᩥᨲ᩠ᨳ ᩋᨸ᩠ᨸᨠᩥᩃᨾᨳᩮᨶ ᩋᨴ᩠ᨵᩤᨶᩴ ᩋᩣᨣᨲᩣ”ᨲᩥ? “ᨡᨾᨶᩦᨿᩴ, ᨽᨣᩅᩤ, ᨿᩣᨸᨶᩦᨿᩴ, ᨽᨣᩅᩤ. ᩋᨸ᩠ᨸᨠᩥᩃᨾᨳᩮᨶ ᨧ ᨾᨿᩴ, ᨽᨶ᩠ᨲᩮ, ᩋᨴ᩠ᨵᩤᨶᩴ ᩋᩣᨣᨲᩣ”ᨲᩥ.
</Paragraph>

<Paragraph number="2160" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᩣᨿᩈ᩠ᨾᨲᩮᩣ ᩏᨸᩈᩮᨶᩔ ᩅᩘᨣᨶ᩠ᨲᨸᩩᨲ᩠ᨲᩔ ᩈᨴ᩠ᨵᩥᩅᩥᩉᩣᩁᩥᨠᩮᩣ ᨽᩥᨠ᩠ᨡᩩ ᨽᨣᩅᨲᩮᩣ ᩋᩅᩥᨴᩪᩁᩮ ᨶᩥᩈᩥᨶ᩠ᨶᩮᩣ ᩉᩮᩣᨲᩥ. ᩋᨳ ᨡᩮᩣ ᨽᨣᩅᩤ ᨲᩴ ᨽᩥᨠ᩠ᨡᩩᩴ ᩑᨲᨴᩅᩮᩤᨧ—  “ᨾᨶᩣᨸᩣᨶᩥ ᨲᩮ, ᨽᩥᨠ᩠ᨡᩩ, ᨸᩴᩈᩩᨠᩪᩃᩣᨶᩦ”ᨲᩥ? “ᨶ ᨡᩮᩣ ᨾᩮ, ᨽᨶ᩠ᨲᩮ, ᨾᨶᩣᨸᩣᨶᩥ ᨸᩴᩈᩩᨠᩪᩃᩣᨶᩦ”ᨲᩥ. “ᨠᩥᩔ ᨸᨶ ᨲ᩠ᩅᩴ, ᨽᩥᨠ᩠ᨡᩩ, ᨸᩴᩈᩩᨠᩪᩃᩥᨠᩮᩣ”ᨲᩥ? “ᩏᨸᨩ᩠ᨫᩣᨿᩮᩣ ᨾᩮ, ᨽᨶ᩠ᨲᩮ, ᨸᩴᩈᩩᨠᩪᩃᩥᨠᩮᩣ. ᩑᩅᩴ ᩋᩉᨾ᩠ᨸᩥ ᨸᩴᩈᩩᨠᩪᩃᩥᨠᩮᩣ”ᨲᩥ. ᩋᨳ ᨡᩮᩣ ᨽᨣᩅᩤ ᩋᩣᨿᩈ᩠ᨾᨶ᩠ᨲᩴ ᩏᨸᩈᩮᨶᩴ ᩅᩘᨣᨶ᩠ᨲᨸᩩᨲ᩠ᨲᩴ ᩑᨲᨴᩅᩮᩤᨧ—  “ᨸᩣᩈᩣᨴᩥᨠᩣ ᨡᩮᩣ ᨲ᩠ᨿᩣᨿᩴ, ᩏᨸᩈᩮᨶ, ᨸᩁᩥᩈᩣ. ᨠᨳᩴ ᨲ᩠ᩅᩴ, ᩏᨸᩈᩮᨶ, ᨸᩁᩥᩈᩴ ᩅᩥᨶᩮᩈᩦ”ᨲᩥ? “ᨿᩮᩣ ᨾᩴ, ᨽᨶ᩠ᨲᩮ, ᩏᨸᩈᨾ᩠ᨸᨴᩴ ᨿᩣᨧᨲᩥ ᨲᨾᩉᩴ ᩑᩅᩴ ᩅᨴᩤᨾᩥ—  ‘ᩋᩉᩴ ᨡᩮᩣ, ᩋᩣᩅᩩᩈᩮᩣ, ᩋᩣᩁᨬ᩠ᨬᩥᨠᩮᩣ ᨸᩥᨱ᩠ᨯᨸᩣᨲᩥᨠᩮᩣ ᨸᩴᩈᩩᨠᩪᩃᩥᨠᩮᩣ. ᩈᨧᩮ ᨲ᩠ᩅᨾ᩠ᨸᩥ ᩋᩣᩁᨬ᩠ᨬᩥᨠᩮᩣ ᨽᩅᩥᩔᩈᩥ ᨸᩥᨱ᩠ᨯᨸᩣᨲᩥᨠᩮᩣ ᨸᩴᩈᩩᨠᩪᩃᩥᨠᩮᩣ, ᩑᩅᩤᩉᩴ ᨲᩴ ᩏᨸᩈᨾ᩠ᨸᩣᨴᩮᩔᩣᨾᩦ’ᨲᩥ. ᩈᨧᩮ ᨾᩮ ᨸᨭᩥᩔᩩᨱᩣᨲᩥ ᩏᨸᩈᨾ᩠ᨸᩣᨴᩮᨾᩥ, ᨶᩮᩣ ᨧᩮ ᨾᩮ ᨸᨭᩥᩔᩩᨱᩣᨲᩥ ᨶ ᩏᨸᩈᨾ᩠ᨸᩣᨴᩮᨾᩥ. ᨿᩮᩣ ᨾᩴ ᨶᩥᩔᨿᩴ ᨿᩣᨧᨲᩥ ᨲᨾᩉᩴ ᩑᩅᩴ ᩅᨴᩤᨾᩥ—  ‘ᩋᩉᩴ ᨡᩮᩣ, ᩋᩣᩅᩩᩈᩮᩣ, ᩋᩣᩁᨬ᩠ᨬᩥᨠᩮᩣ ᨸᩥᨱ᩠ᨯᨸᩣᨲᩥᨠᩮᩣ ᨸᩴᩈᩩᨠᩪᩃᩥᨠᩮᩣ. ᩈᨧᩮ ᨲ᩠ᩅᨾ᩠ᨸᩥ ᩋᩣᩁᨬ᩠ᨬᩥᨠᩮᩣ ᨽᩅᩥᩔᩈᩥ ᨸᩥᨱ᩠ᨯᨸᩣᨲᩥᨠᩮᩣ ᨸᩴᩈᩩᨠᩪᩃᩥᨠᩮᩣ, ᩑᩅᩤᩉᩴ ᨲᩮ ᨶᩥᩔᨿᩴ ᨴᩔᩣᨾᩦ’ᨲᩥ. ᩈᨧᩮ ᨾᩮ ᨸᨭᩥᩔᩩᨱᩣᨲᩥ ᨶᩥᩔᨿᩴ ᨴᩮᨾᩥ, ᨶᩮᩣ ᨧᩮ ᨾᩮ ᨸᨭᩥᩔᩩᨱᩣᨲᩥ ᨶ ᨶᩥᩔᨿᩴ ᨴᩮᨾᩥ. ᩑᩅᩴ ᨡᩮᩣ ᩋᩉᩴ, ᨽᨶ᩠ᨲᩮ, ᨸᩁᩥᩈᩴ ᩅᩥᨶᩮᨾᩦ”ᨲᩥ.
</Paragraph>

<Paragraph number="2161" book="para">
“ᩈᩣᨵᩩ ᩈᩣᨵᩩ, ᩏᨸᩈᩮᨶ. ᩈᩣᨵᩩ ᨡᩮᩣ ᨲ᩠ᩅᩴ, ᩏᨸᩈᩮᨶ, ᨸᩁᩥᩈᩴ ᩅᩥᨶᩮᩈᩥ. ᨩᩣᨶᩣᩈᩥ ᨸᨶ ᨲ᩠ᩅᩴ, ᩏᨸᩈᩮᨶ, ᩈᩣᩅᨲ᩠ᨳᩥᨿᩣ ᩈᩴᨥᩔ ᨠᨲᩥᨠᨶ᩺”ᨲᩥ? “ᨶ ᨡᩮᩣ ᩋᩉᩴ, ᨽᨶ᩠ᨲᩮ, ᨩᩣᨶᩣᨾᩥ ᩈᩣᩅᨲ᩠ᨳᩥᨿᩣ ᩈᩴᨥᩔ ᨠᨲᩥᨠᨶ᩺”ᨲᩥ. “ᩈᩣᩅᨲ᩠ᨳᩥᨿᩣ ᨡᩮᩣ, ᩏᨸᩈᩮᨶ, ᩈᩴᨥᩮᨶ ᨠᨲᩥᨠᩣ ᨠᨲᩣ—  ‘ᩍᨧ᩠ᨨᨲᩣᩅᩩᩈᩮᩣ, ᨽᨣᩅᩤ ᨲᩮᨾᩣᩈᩴ ᨸᨭᩥᩈᩃᩖᩦᨿᩥᨲᩩᩴ. ᨶ ᨽᨣᩅᩤ ᨠᩮᨶᨧᩥ ᩏᨸᩈᩘᨠᨾᩥᨲᨻ᩠ᨻᩮᩣ, ᩋᨬ᩠ᨬᨲᩕ ᩑᨠᩮᨶ ᨸᩥᨱ᩠ᨯᨸᩣᨲᨶᩦᩉᩣᩁᨠᩮᨶ. ᨿᩮᩣ ᨽᨣᩅᨶ᩠ᨲᩴ ᩏᨸᩈᩘᨠᨾᨲᩥ ᩈᩮᩣ ᨸᩣᨧᩥᨲ᩠ᨲᩥᨿᩴ ᨴᩮᩈᩣᨸᩮᨲᨻ᩠ᨻᩮᩣ’”ᨲᩥ. “ᨸᨬ᩠ᨬᩣᨿᩥᩔᨲᩥ, ᨽᨶ᩠ᨲᩮ, ᩈᩣᩅᨲ᩠ᨳᩥᨿᩣ ᩈᩴᨥᩮᩣ ᩈᨠᩣᨿ ᨠᨲᩥᨠᩣᨿ, ᨶ ᨾᨿᩴ ᩋᨸᨬ᩠ᨬᨲ᩠ᨲᩴ ᨸᨬ᩠ᨬᨸᩮᩔᩣᨾ ᨸᨬ᩠ᨬᨲ᩠ᨲᩴ ᩅᩤ ᨶ ᩈᨾᩩᨧ᩠ᨨᩥᨶ᩠ᨴᩥᩔᩣᨾ, ᨿᨳᩣᨸᨬ᩠ᨬᨲ᩠ᨲᩮᩈᩩ ᩈᩥᨠ᩠ᨡᩣᨸᨴᩮᩈᩩ ᩈᨾᩣᨴᩤᨿ ᩅᨲ᩠ᨲᩥᩔᩣᨾᩣ”ᨲᩥ. “ᩈᩣᨵᩩ ᩈᩣᨵᩩ, ᩏᨸᩈᩮᨶ, ᩋᨸᨬ᩠ᨬᨲ᩠ᨲᩴ ᨶ ᨸᨬ᩠ᨬᨸᩮᨲᨻ᩠ᨻᩴ, ᨸᨬ᩠ᨬᨲ᩠ᨲᩴ ᩅᩤ ᨶ ᩈᨾᩩᨧ᩠ᨨᩥᨶ᩠ᨴᩥᨲᨻ᩠ᨻᩴ, ᨿᨳᩣᨸᨬ᩠ᨬᨲ᩠ᨲᩮᩈᩩ ᩈᩥᨠ᩠ᨡᩣᨸᨴᩮᩈᩩ ᩈᨾᩣᨴᩤᨿ ᩅᨲ᩠ᨲᩥᨲᨻ᩠ᨻᩴ. ᩋᨶᩩᨩᩣᨶᩣᨾᩥ, ᩏᨸᩈᩮᨶ, ᨿᩮ ᨲᩮ ᨽᩥᨠ᩠ᨡᩪ ᩋᩣᩁᨬ᩠ᨬᩥᨠᩣ ᨸᩥᨱ᩠ᨯᨸᩣᨲᩥᨠᩣ ᨸᩴᩈᩩᨠᩪᩃᩥᨠᩣ ᨿᨳᩣᩈᩩᨡᩴ ᨾᩴ ᨴᩔᨶᩣᨿ ᩏᨸᩈᩘᨠᨾᨶ᩠ᨲᩪ”ᨲᩥ .
</Paragraph>

</Division>
<Division number="566" book="para">

<Paragraph number="2162" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩈᨾ᩠ᨻᩉᩩᩃᩣ ᨽᩥᨠ᩠ᨡᩪ ᨻᩉᩥᨴ᩠ᩅᩤᩁᨠᩮᩣᨭ᩠ᨮᨠᩮ ᨮᩥᨲᩣ ᩉᩮᩣᨶ᩠ᨲᩥ—  “ᨾᨿᩴ ᩋᩣᨿᩈ᩠ᨾᨶ᩠ᨲᩴ ᩏᨸᩈᩮᨶᩴ ᩅᩘᨣᨶ᩠ᨲᨸᩩᨲ᩠ᨲᩴ ᨸᩣᨧᩥᨲ᩠ᨲᩥᨿᩴ ᨴᩮᩈᩣᨸᩮᩔᩣᨾᩣ”ᨲᩥ. ᩋᨳ ᨡᩮᩣ ᩋᩣᨿᩈ᩠ᨾᩣ ᩏᨸᩈᩮᨶᩮᩣ ᩅᩘᨣᨶ᩠ᨲᨸᩩᨲ᩠ᨲᩮᩣ ᩈᨸᩁᩥᩈᩮᩣ ᩏᨭ᩠ᨮᩣᨿᩣᩈᨶᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᨸᨴᨠ᩠ᨡᩥᨱᩴ ᨠᨲ᩠ᩅᩣ ᨸᨠ᩠ᨠᩣᨾᩥ. ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᩋᩣᨿᩈ᩠ᨾᨶ᩠ᨲᩴ ᩏᨸᩈᩮᨶᩴ ᩅᩘᨣᨶ᩠ᨲᨸᩩᨲ᩠ᨲᩴ ᩑᨲᨴᩅᩮᩤᨧᩩᩴ—  “ᨩᩣᨶᩣᩈᩥ ᨲ᩠ᩅᩴ, ᩋᩣᩅᩩᩈᩮᩣ ᩏᨸᩈᩮᨶ, ᩈᩣᩅᨲ᩠ᨳᩥᨿᩣ ᩈᩴᨥᩔ ᨠᨲᩥᨠᨶ᩺”ᨲᩥ. “ᨽᨣᩅᩤᨸᩥ ᨾᩴ, ᩋᩣᩅᩩᩈᩮᩣ, ᩑᩅᨾᩣᩉ—  ‘ᨩᩣᨶᩣᩈᩥ ᨸᨶ ᨲ᩠ᩅᩴ, ᩏᨸᩈᩮᨶ, ᩈᩣᩅᨲ᩠ᨳᩥᨿᩣ ᩈᩴᨥᩔ ᨠᨲᩥᨠᨶ᩺’ᨲᩥ? ‘ᨶ ᨡᩮᩣ ᩋᩉᩴ, ᨽᨶ᩠ᨲᩮ, ᨩᩣᨶᩣᨾᩥ ᩈᩣᩅᨲ᩠ᨳᩥᨿᩣ ᩈᩴᨥᩔ ᨠᨲᩥᨠᨶ᩺’ᨲᩥ. ‘ᩈᩣᩅᨲ᩠ᨳᩥᨿᩣ ᨡᩮᩣ, ᩏᨸᩈᩮᨶ, ᩈᩴᨥᩮᨶ ᨠᨲᩥᨠᩣ ᨠᨲᩣ—  ᩍᨧ᩠ᨨᨲᩣᩅᩩᩈᩮᩣ, ᨽᨣᩅᩤ ᨲᩮᨾᩣᩈᩴ ᨸᨭᩥᩈᩃᩖᩦᨿᩥᨲᩩᩴ. ᨶ ᨽᨣᩅᩤ ᨠᩮᨶᨧᩥ ᩏᨸᩈᩘᨠᨾᩥᨲᨻ᩠ᨻᩮᩣ, ᩋᨬ᩠ᨬᨲᩕ ᩑᨠᩮᨶ ᨸᩥᨱ᩠ᨯᨸᩣᨲᨶᩦᩉᩣᩁᨠᩮᨶ. ᨿᩮᩣ ᨽᨣᩅᨶ᩠ᨲᩴ ᩏᨸᩈᩘᨠᨾᨲᩥ ᩈᩮᩣ ᨸᩣᨧᩥᨲ᩠ᨲᩥᨿᩴ ᨴᩮᩈᩣᨸᩮᨲᨻ᩠ᨻᩮᩣ’ᨲᩥ. ‘ᨸᨬ᩠ᨬᩣᨿᩥᩔᨲᩥ, ᨽᨶ᩠ᨲᩮ, ᩈᩣᩅᨲ᩠ᨳᩥᨿᩣ ᩈᩴᨥᩮᩣ ᩈᨠᩣᨿ ᨠᨲᩥᨠᩣᨿ, ᨶ ᨾᨿᩴ ᩋᨸᨬ᩠ᨬᨲ᩠ᨲᩴ ᨸᨬ᩠ᨬᨸᩮᩔᩣᨾ ᨸᨬ᩠ᨬᨲ᩠ᨲᩴ ᩅᩤ ᨶ ᩈᨾᩩᨧ᩠ᨨᩥᨶ᩠ᨴᩥᩔᩣᨾ, ᨿᨳᩣᨸᨬ᩠ᨬᨲ᩠ᨲᩮᩈᩩ ᩈᩥᨠ᩠ᨡᩣᨸᨴᩮᩈᩩ ᩈᨾᩣᨴᩤᨿ ᩅᨲ᩠ᨲᩥᩔᩣᨾᩣ’ᨲᩥ. ᩋᨶᩩᨬ᩠ᨬᩣᨲᩣᩅᩩᩈᩮᩣ, ᨽᨣᩅᨲᩣ—  ‘ᨿᩮ ᨲᩮ ᨽᩥᨠ᩠ᨡᩪ ᩋᩣᩁᨬ᩠ᨬᩥᨠᩣ ᨸᩥᨱ᩠ᨯᨸᩣᨲᩥᨠᩣ ᨸᩴᩈᩩᨠᩪᩃᩥᨠᩣ ᨿᨳᩣᩈᩩᨡᩴ ᨾᩴ ᨴᩔᨶᩣᨿ ᩏᨸᩈᩘᨠᨾᨶ᩠ᨲᩪ’”ᨲᩥ.
</Paragraph>

<Paragraph number="2163" book="para">
ᩋᨳ ᨡᩮᩣ ᨲᩮ ᨽᩥᨠ᩠ᨡᩪ—  “ᩈᨧ᩠ᨧᩴ ᨡᩮᩣ ᩋᩣᨿᩈ᩠ᨾᩣ ᩏᨸᩈᩮᨶᩮᩣ ᩋᩣᩉ—  ‘ᨶ ᩋᨸᨬ᩠ᨬᨲ᩠ᨲᩴ ᨸᨬ᩠ᨬᨸᩮᨲᨻ᩠ᨻᩴ, ᨸᨬ᩠ᨬᨲ᩠ᨲᩴ ᩅᩤ ᨶ ᩈᨾᩩᨧ᩠ᨨᩥᨶ᩠ᨴᩥᨲᨻ᩠ᨻᩴ, ᨿᨳᩣᨸᨬ᩠ᨬᨲ᩠ᨲᩮᩈᩩ ᩈᩥᨠ᩠ᨡᩣᨸᨴᩮᩈᩩ ᩈᨾᩣᨴᩤᨿ ᩅᨲ᩠ᨲᩥᨲᨻ᩠ᨻᨶ᩺’”ᨲᩥ. ᩋᩔᩮᩣᩈᩩᩴ ᨡᩮᩣ ᨽᩥᨠ᩠ᨡᩪ—  “ᩋᨶᩩᨬ᩠ᨬᩣᨲᩣ ᨠᩥᩁ ᨽᨣᩅᨲᩣ—  ‘ᨿᩮ ᨲᩮ ᨽᩥᨠ᩠ᨡᩪ ᩋᩣᩁᨬ᩠ᨬᩥᨠᩣ ᨸᩥᨱ᩠ᨯᨸᩣᨲᩥᨠᩣ ᨸᩴᩈᩩᨠᩪᩃᩥᨠᩣ ᨿᨳᩣᩈᩩᨡᩴ ᨾᩴ ᨴᩔᨶᩣᨿ ᩏᨸᩈᩘᨠᨾᨶ᩠ᨲᩪ’”ᨲᩥ. ᨲᩮ ᨽᨣᩅᨶ᩠ᨲᩴ ᨴᩔᨶᩴ ᨸᩥᩉᩮᨶ᩠ᨲᩣ ᩈᨶ᩠ᨳᨲᩣᨶᩥ ᩏᨩ᩠ᨫᩥᨲ᩠ᩅᩣ ᩋᩣᩁᨬ᩠ᨬᩥᨠᩘᨣᩴ ᨸᩥᨱ᩠ᨯᨸᩣᨲᩥᨠᩘᨣᩴ ᨸᩴᩈᩩᨠᩪᩃᩥᨠᩘᨣᩴ ᩈᨾᩣᨴᩥᨿᩥᩴᩈᩩ. ᩋᨳ ᨡᩮᩣ ᨽᨣᩅᩤ ᩈᨾ᩠ᨻᩉᩩᩃᩮᩉᩥ ᨽᩥᨠ᩠ᨡᩪᩉᩥ ᩈᨴ᩠ᨵᩥᩴ ᩈᩮᨶᩣᩈᨶᨧᩣᩁᩥᨠᩴ ᩋᩣᩉᩥᨱ᩠ᨯᨶ᩠ᨲᩮᩣ ᩋᨴ᩠ᨴᩈ ᩈᨶ᩠ᨳᨲᩣᨶᩥ ᨲᩉᩴ ᨲᩉᩴ ᩏᨩ᩠ᨫᩥᨲᩣᨶᩥ. ᨸᩔᩥᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᨠᩔᩥᨾᩣᨶᩥ, ᨽᩥᨠ᩠ᨡᩅᩮ, ᩈᨶ᩠ᨳᨲᩣᨶᩥ ᨲᩉᩴ ᨲᩉᩴ ᩏᨩ᩠ᨫᩥᨲᩣᨶᩦ”ᨲᩥ?
</Paragraph>

<Paragraph number="2164" book="para">
ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. ᩋᨳ ᨡᩮᩣ ᨽᨣᩅᩤ ᩑᨲᩈ᩠ᨾᩥᩴ ᨶᩥᨴᩤᨶᩮ ᩑᨲᩈ᩠ᨾᩥᩴ ᨸᨠᩁᨱᩮ ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᨲᩮᨶ ᩉᩥ, ᨽᩥᨠ᩠ᨡᩅᩮ, ᨽᩥᨠ᩠ᨡᩪᨶᩴ ᩈᩥᨠ᩠ᨡᩣᨸᨴᩴ ᨸᨬ᩠ᨬᨸᩮᩔᩣᨾᩥ ᨴᩈ ᩋᨲ᩠ᨳᩅᩈᩮ ᨸᨭᩥᨧ᩠ᨧ—  ᩈᩴᨥᩈᩩᨭ᩠ᨮᩩᨲᩣᨿ, ᩈᩴᨥᨹᩣᩈᩩᨲᩣᨿ …ᨸᩮ…  ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᩮᨿ᩠ᨿᩣᨳ—
</Paragraph>

</Division>
<Division number="567" book="para">

<Paragraph number="2165" book="para">
<Emphasis>“ᨶᩥᩈᩦᨴᨶᩈᨶ᩠ᨳᨲᩴ ᨸᨶ ᨽᩥᨠ᩠ᨡᩩᨶᩣ ᨠᩣᩁᨿᨾᩣᨶᩮᨶ ᨸᩩᩁᩣᨱᩈᨶ᩠ᨳᨲᩔ ᩈᩣᨾᨶ᩠ᨲᩣ ᩈᩩᨣᨲᩅᩥᨴᨲ᩠ᨳᩥ ᩋᩣᨴᩤᨲᨻ᩠ᨻᩣ ᨴᩩᨻ᩠ᨻᨱ᩠ᨱᨠᩁᨱᩣᨿ, ᩋᨶᩣᨴᩤ ᨧᩮ ᨽᩥᨠ᩠ᨡᩩ ᨸᩩᩁᩣᨱᩈᨶ᩠ᨳᨲᩔ ᩈᩣᨾᨶ᩠ᨲᩣ ᩈᩩᨣᨲᩅᩥᨴᨲ᩠ᨳᩥᩴ ᨶᩅᩴ ᨶᩥᩈᩦᨴᨶᩈᨶ᩠ᨳᨲᩴ ᨠᩣᩁᩣᨸᩮᨿ᩠ᨿ, ᨶᩥᩔᨣ᩠ᨣᩥᨿᩴ ᨸᩣᨧᩥᨲ᩠ᨲᩥᨿᨶ᩺”</Emphasis>ᨲᩥ. (*15*:<Emphasis>34</Emphasis>)
</Paragraph>

</Division>
<Division number="568" book="para">

<Paragraph number="2166" book="para">
<Emphasis>ᨶᩥᩈᩦᨴᨶᩴ</Emphasis> ᨶᩣᨾ ᩈᨴᩈᩴ ᩅᩩᨧ᩠ᨧᨲᩥ.
</Paragraph>

<Paragraph number="2167" book="para">
<Emphasis>ᩈᨶ᩠ᨳᨲᩴ</Emphasis> ᨶᩣᨾ ᩈᨶ᩠ᨳᩁᩥᨲ᩠ᩅᩣ ᨠᨲᩴ ᩉᩮᩣᨲᩥ ᩋᩅᩤᨿᩥᨾᩴ.
</Paragraph>

<Paragraph number="2168" book="para">
<Emphasis>ᨠᩣᩁᨿᨾᩣᨶᩮᨶᩣ</Emphasis>ᨲᩥ ᨠᩁᩮᩣᨶ᩠ᨲᩮᩣ ᩅᩤ ᨠᩣᩁᩣᨸᩮᨶ᩠ᨲᩮᩣ ᩅᩤ.
</Paragraph>

<Paragraph number="2169" book="para">
<Emphasis>ᨸᩩᩁᩣᨱᩈᨶ᩠ᨳᨲᩴ</Emphasis> ᨶᩣᨾ ᩈᨠᩥᩴ ᨶᩥᩅᨲ᩠ᨳᨾ᩠ᨸᩥ ᩈᨠᩥᩴ ᨸᩣᩁᩩᨲᨾ᩠ᨸᩥ.
</Paragraph>

<Paragraph number="2170" book="para">
<Emphasis>ᩈᩣᨾᨶ᩠ᨲᩣ ᩈᩩᨣᨲᩅᩥᨴᨲ᩠ᨳᩥ ᩋᩣᨴᩤᨲᨻ᩠ᨻᩣ ᨴᩩᨻ᩠ᨻᨱ᩠ᨱᨠᩁᨱᩣᨿᩣ</Emphasis>ᨲᩥ ᨳᩥᩁᨽᩣᩅᩤᨿ ᩅᨭ᩠ᨭᩴ ᩅᩤ ᨧᨲᩩᩁᩔᩴ ᩅᩤ ᨨᩥᨶ᩠ᨴᩥᨲ᩠ᩅᩣ ᩑᨠᨴᩮᩈᩮ ᩅᩤ ᩈᨶ᩠ᨳᩁᩥᨲᨻ᩠ᨻᩴ ᩅᩥᨩᨭᩮᨲ᩠ᩅᩣ ᩅᩤ ᩈᨶ᩠ᨳᩁᩥᨲᨻ᩠ᨻᩴ.
</Paragraph>

<Paragraph number="2171" book="para">
<Emphasis>ᩋᨶᩣᨴᩤ ᨧᩮ ᨽᩥᨠ᩠ᨡᩩ ᨸᩩᩁᩣᨱᩈᨶ᩠ᨳᨲᩔ ᩈᩣᨾᨶ᩠ᨲᩣ ᩈᩩᨣᨲᩅᩥᨴᨲ᩠ᨳᩥᨶ᩺</Emphasis>ᨲᩥ ᩋᨶᩣᨴᩥᨿᩥᨲ᩠ᩅᩣ ᨸᩩᩁᩣᨱᩈᨶ᩠ᨳᨲᩔ ᩈᩣᨾᨶ᩠ᨲᩣ ᩈᩩᨣᨲᩅᩥᨴᨲ᩠ᨳᩥᩴ ᨶᩅᩴ ᨶᩥᩈᩦᨴᨶᩈᨶ᩠ᨳᨲᩴ ᨠᩁᩮᩣᨲᩥ ᩅᩤ ᨠᩣᩁᩣᨸᩮᨲᩥ ᩅᩤ, ᨸᨿᩮᩣᨣᩮ ᨴᩩᨠ᩠ᨠᨭᩴ, ᨸᨭᩥᩃᩣᨽᩮᨶ ᨶᩥᩔᨣ᩠ᨣᩥᨿᩴ ᩉᩮᩣᨲᩥ. ᨶᩥᩔᨩ᩠ᨩᩥᨲᨻ᩠ᨻᩴ ᩈᩴᨥᩔ ᩅᩤ ᨣᨱᩔ ᩅᩤ ᨸᩩᨣ᩠ᨣᩃᩔ ᩅᩤ. ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᨶᩥᩔᨩ᩠ᨩᩥᨲᨻ᩠ᨻᩴ …ᨸᩮ…  “ᩍᨴᩴ ᨾᩮ, ᨽᨶ᩠ᨲᩮ, ᨶᩥᩈᩦᨴᨶᩈᨶ᩠ᨳᨲᩴ ᩋᨶᩣᨴᩥᨿᩥᨲ᩠ᩅᩣ ᨸᩩᩁᩣᨱᩈᨶ᩠ᨳᨲᩔ ᩈᩣᨾᨶ᩠ᨲᩣ ᩈᩩᨣᨲᩅᩥᨴᨲ᩠ᨳᩥᩴ ᨠᩣᩁᩣᨸᩥᨲᩴ ᨶᩥᩔᨣ᩠ᨣᩥᨿᩴ. ᩍᨾᩣᩉᩴ ᩈᩴᨥᩔ ᨶᩥᩔᨩ᩠ᨩᩣᨾᩦ”ᨲᩥ …ᨸᩮ…  ᨴᨴᩮᨿ᩠ᨿᩣᨲᩥ …ᨸᩮ…  ᨴᨴᩮᨿ᩠ᨿᩩᨶ᩠ᨲᩥ …ᨸᩮ…  ᩋᩣᨿᩈ᩠ᨾᨲᩮᩣ ᨴᨾ᩠ᨾᩦᨲᩥ.
</Paragraph>

</Division>
<Division number="569" book="para">

<Paragraph number="2172" book="para">
ᩋᨲ᩠ᨲᨶᩣ ᩅᩥᨸ᩠ᨸᨠᨲᩴ ᩋᨲ᩠ᨲᨶᩣ ᨸᩁᩥᨿᩮᩣᩈᩣᨸᩮᨲᩥ, ᨶᩥᩔᨣ᩠ᨣᩥᨿᩴ ᨸᩣᨧᩥᨲ᩠ᨲᩥᨿᩴ. ᩋᨲ᩠ᨲᨶᩣ ᩅᩥᨸ᩠ᨸᨠᨲᩴ ᨸᩁᩮᩉᩥ ᨸᩁᩥᨿᩮᩣᩈᩣᨸᩮᨲᩥ, ᨶᩥᩔᨣ᩠ᨣᩥᨿᩴ ᨸᩣᨧᩥᨲ᩠ᨲᩥᨿᩴ. ᨸᩁᩮᩉᩥ ᩅᩥᨸ᩠ᨸᨠᨲᩴ ᩋᨲ᩠ᨲᨶᩣ ᨸᩁᩥᨿᩮᩣᩈᩣᨸᩮᨲᩥ, ᨶᩥᩔᨣ᩠ᨣᩥᨿᩴ ᨸᩣᨧᩥᨲ᩠ᨲᩥᨿᩴ. ᨸᩁᩮᩉᩥ ᩅᩥᨸ᩠ᨸᨠᨲᩴ ᨸᩁᩮᩉᩥ ᨸᩁᩥᨿᩮᩣᩈᩣᨸᩮᨲᩥ, ᨶᩥᩔᨣ᩠ᨣᩥᨿᩴ ᨸᩣᨧᩥᨲ᩠ᨲᩥᨿᩴ.
</Paragraph>

<Paragraph number="2173" book="para">
ᩋᨬ᩠ᨬᩔᨲ᩠ᨳᩣᨿ ᨠᩁᩮᩣᨲᩥ ᩅᩤ ᨠᩣᩁᩣᨸᩮᨲᩥ ᩅᩤ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ.
</Paragraph>

</Division>
<Division number="570" book="para">

<Paragraph number="2174" book="para">
ᩋᨶᩣᨸᨲ᩠ᨲᩥ—  ᨸᩩᩁᩣᨱᩈᨶ᩠ᨳᨲᩔ ᩈᩣᨾᨶ᩠ᨲᩣ ᩈᩩᨣᨲᩅᩥᨴᨲ᩠ᨳᩥᩴ ᩋᩣᨴᩥᨿᩥᨲ᩠ᩅᩣ ᨠᩁᩮᩣᨲᩥ, ᩋᩃᨽᨶ᩠ᨲᩮᩣ ᨳᩮᩣᨠᨲᩁᩴ ᩋᩣᨴᩥᨿᩥᨲ᩠ᩅᩣ ᨠᩁᩮᩣᨲᩥ, ᩋᩃᨽᨶ᩠ᨲᩮᩣ ᩋᨶᩣᨴᩥᨿᩥᨲ᩠ᩅᩣ ᨠᩁᩮᩣᨲᩥ, ᩋᨬ᩠ᨬᩮᨶ ᨠᨲᩴ ᨸᨭᩥᩃᨽᩥᨲ᩠ᩅᩣ ᨸᩁᩥᨽᩩᨬ᩠ᨩᨲᩥ, ᩅᩥᨲᩣᨶᩴ ᩅᩤ ᨽᩪᨾᨲ᩠ᨳᩁᨱᩴ ᩅᩤ ᩈᩣᨱᩥᨸᩣᨠᩣᩁᩴ ᩅᩤ ᨽᩥᩈᩥᩴ ᩅᩤ ᨻᩥᨻ᩠ᨻᩮᩣᩉᨶᩴ ᩅᩤ ᨠᩁᩮᩣᨲᩥ, ᩏᨾ᩠ᨾᨲ᩠ᨲᨠᩔ ᩋᩣᨴᩥᨠᨾ᩠ᨾᩥᨠᩔᩣᨲᩥ.

</Paragraph>
</Division>

<Paragraph number="2175" type="center" book="para">
ᨶᩥᩈᩦᨴᨶᩈᨶ᩠ᨳᨲᩈᩥᨠ᩠ᨡᩣᨸᨴᩴ ᨶᩥᨭ᩠ᨮᩥᨲᩴ ᨸᨬ᩠ᨧᨾᩴ.
</Paragraph>