---
title: "1.3.2 ᨴᩩᨲᩥᨿᩋᨶᩥᨿᨲᩈᩥᨠ᩠ᨡᩣᨸᨴ"
tableOfContents: false
sidebar:
  order: 2
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="452" book="para">

<Paragraph number="1829" book="para">
ᨲᩮᨶ ᩈᨾᨿᩮᨶ ᨻᩩᨴ᩠ᨵᩮᩤ ᨽᨣᩅᩤ ᩈᩣᩅᨲ᩠ᨳᩥᨿᩴ ᩅᩥᩉᩁᨲᩥ ᨩᩮᨲᩅᨶᩮ ᩋᨶᩣᨳᨸᩥᨱ᩠ᨯᩥᨠᩔ ᩋᩣᩁᩣᨾᩮ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᩣᨿᩈ᩠ᨾᩣ ᩏᨴᩤᨿᩦ—  “ᨽᨣᩅᨲᩣ ᨸᨭᩥᨠ᩠ᨡᩥᨲ᩠ᨲᩴ ᨾᩣᨲᩩᨣᩤᨾᩮᨶ ᩈᨴ᩠ᨵᩥᩴ ᩑᨠᩮᩣ ᩑᨠᩣᨿ ᩁᩉᩮᩣ ᨸᨭᩥᨧ᩠ᨨᨶ᩠ᨶᩮ ᩋᩣᩈᨶᩮ ᩋᩃᩴᨠᨾ᩠ᨾᨶᩥᨿᩮ ᨶᩥᩈᨩ᩠ᨩᩴ ᨠᨸ᩠ᨸᩮᨲᩩᨶ᩺”ᨲᩥ ᨲᩔᩣᨿᩮᩅ ᨠᩩᨾᩣᩁᩥᨠᩣᨿ ᩈᨴ᩠ᨵᩥᩴ ᩑᨠᩮᩣ ᩑᨠᩣᨿ ᩁᩉᩮᩣ ᨶᩥᩈᨩ᩠ᨩᩴ ᨠᨸ᩠ᨸᩮᩈᩥ ᨠᩣᩃᨿᩩᨲ᩠ᨲᩴ ᩈᨾᩩᩃᩖᨸᨶ᩠ᨲᩮᩣ ᨠᩣᩃᨿᩩᨲ᩠ᨲᩴ ᨵᨾ᩠ᨾᩴ ᨽᨱᨶ᩠ᨲᩮᩣ. ᨴᩩᨲᩥᨿᨾ᩠ᨸᩥ ᨡᩮᩣ ᩅᩥᩈᩣᨡᩣ ᨾᩥᨣᩤᩁᨾᩣᨲᩣ ᨶᩥᨾᨶ᩠ᨲᩥᨲᩣ ᨲᩴ ᨠᩩᩃᩴ ᩋᨣᨾᩣᩈᩥ. ᩋᨴ᩠ᨴᩈᩣ ᨡᩮᩣ ᩅᩥᩈᩣᨡᩣ ᨾᩥᨣᩤᩁᨾᩣᨲᩣ ᩋᩣᨿᩈ᩠ᨾᨶ᩠ᨲᩴ ᩏᨴᩤᨿᩥᩴ ᨲᩔᩣᨿᩮᩅ ᨠᩩᨾᩣᩁᩥᨠᩣᨿ ᩈᨴ᩠ᨵᩥᩴ ᩑᨠᩴ ᩑᨠᩣᨿ ᩁᩉᩮᩣ ᨶᩥᩈᩥᨶ᩠ᨶᩴ. ᨴᩥᩈ᩠ᩅᩣᨶ ᩋᩣᨿᩈ᩠ᨾᨶ᩠ᨲᩴ ᩏᨴᩤᨿᩥᩴ ᩑᨲᨴᩅᩮᩤᨧ—  “ᩍᨴᩴ, ᨽᨶ᩠ᨲᩮ, ᨶᨧ᩠ᨨᨶ᩠ᨶᩴ ᨶᨸ᩠ᨸᨲᩥᩁᩪᨸᩴ ᨿᩴ ᩋᨿ᩠ᨿᩮᩣ ᨾᩣᨲᩩᨣᩤᨾᩮᨶ ᩈᨴ᩠ᨵᩥᩴ ᩑᨠᩮᩣ ᩑᨠᩣᨿ ᩁᩉᩮᩣ ᨶᩥᩈᨩ᩠ᨩᩴ ᨠᨸ᩠ᨸᩮᨲᩥ. ᨠᩥᨬ᩠ᨧᩣᨸᩥ, ᨽᨶ᩠ᨲᩮ, ᩋᨿ᩠ᨿᩮᩣ ᩋᨶᨲ᩠ᨳᩥᨠᩮᩣ ᨲᩮᨶ ᨵᨾ᩠ᨾᩮᨶ, ᩋᨸᩥ ᨧ ᨴᩩᩔᨴ᩠ᨵᩤᨸᨿᩣ ᩋᨸ᩠ᨸᩈᨶ᩠ᨶᩣ ᨾᨶᩩᩔᩣ”ᨲᩥ. ᩑᩅᨾ᩠ᨸᩥ ᨡᩮᩣ ᩋᩣᨿᩈ᩠ᨾᩣ ᩏᨴᩤᨿᩦ ᩅᩥᩈᩣᨡᩣᨿ ᨾᩥᨣᩤᩁᨾᩣᨲᩩᨿᩣ ᩅᩩᨧ᩠ᨧᨾᩣᨶᩮᩣ ᨶᩣᨴᩥᨿᩥ. ᩋᨳ ᨡᩮᩣ ᩅᩥᩈᩣᨡᩣ ᨾᩥᨣᩤᩁᨾᩣᨲᩣ ᨶᩥᨠ᩠ᨡᨾᩥᨲ᩠ᩅᩣ ᨽᩥᨠ᩠ᨡᩪᨶᩴ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩥ. ᨿᩮ ᨲᩮ ᨽᩥᨠ᩠ᨡᩪ ᩋᨸ᩠ᨸᩥᨧ᩠ᨨᩣ …ᨸᩮ…  ᨲᩮ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᩋᩣᨿᩈ᩠ᨾᩣ ᩏᨴᩤᨿᩦ ᨾᩣᨲᩩᨣᩤᨾᩮᨶ ᩈᨴ᩠ᨵᩥᩴ ᩑᨠᩮᩣ ᩑᨠᩣᨿ ᩁᩉᩮᩣ ᨶᩥᩈᨩ᩠ᨩᩴ ᨠᨸ᩠ᨸᩮᩔᨲᩦ”ᨲᩥ.
</Paragraph>

<Paragraph number="1830" book="para">
ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᩋᩣᨿᩈ᩠ᨾᨶ᩠ᨲᩴ ᩏᨴᩤᨿᩥᩴ ᩋᨶᩮᨠᨸᩁᩥᨿᩣᨿᩮᨶ ᩅᩥᨣᩁᩉᩥᨲ᩠ᩅᩣ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ …ᨸᩮ…  “ᩈᨧ᩠ᨧᩴ ᨠᩥᩁ ᨲ᩠ᩅᩴ, ᩏᨴᩤᨿᩥ, ᨾᩣᨲᩩᨣᩤᨾᩮᨶ ᩈᨴ᩠ᨵᩥᩴ ᩑᨠᩮᩣ ᩑᨠᩣᨿ ᩁᩉᩮᩣ ᨶᩥᩈᨩ᩠ᨩᩴ ᨠᨸ᩠ᨸᩮᩈᩦ”ᨲᩥ? “ᩈᨧ᩠ᨧᩴ, ᨽᨣᩅᩤ”ᨲᩥ. ᩅᩥᨣᩁᩉᩥ ᨻᩩᨴ᩠ᨵᩮᩤ ᨽᨣᩅᩤ …ᨸᩮ…  ᨠᨳᨬ᩠ᩉᩥ ᨶᩣᨾ ᨲ᩠ᩅᩴ, ᨾᩮᩣᨥᨸᩩᩁᩥᩈ, ᨾᩣᨲᩩᨣᩤᨾᩮᨶ ᩈᨴ᩠ᨵᩥᩴ ᩑᨠᩮᩣ ᩑᨠᩣᨿ ᩁᩉᩮᩣ ᨶᩥᩈᨩ᩠ᨩᩴ ᨠᨸ᩠ᨸᩮᩔᩈᩥ. ᨶᩮᨲᩴ, ᨾᩮᩣᨥᨸᩩᩁᩥᩈ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ …ᨸᩮ…  ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᩮᨿ᩠ᨿᩣᨳ—
</Paragraph>

</Division>
<Division number="453" book="para">

<Paragraph number="1831" book="para">
<Emphasis>“ᨶ ᩉᩮᩅ ᨡᩮᩣ ᨸᨶ ᨸᨭᩥᨧ᩠ᨨᨶ᩠ᨶᩴ ᩋᩣᩈᨶᩴ ᩉᩮᩣᨲᩥ ᨶᩣᩃᩘᨠᨾ᩠ᨾᨶᩥᨿᩴ, ᩋᩃᨬ᩠ᨧ ᨡᩮᩣ ᩉᩮᩣᨲᩥ ᨾᩣᨲᩩᨣᩤᨾᩴ ᨴᩩᨭ᩠ᨮᩩᩃᩖᩣᩉᩥ ᩅᩤᨧᩣᩉᩥ ᩒᨽᩣᩈᩥᨲᩩᩴ. ᨿᩮᩣ ᨸᨶ ᨽᩥᨠ᩠ᨡᩩ ᨲᨳᩣᩁᩪᨸᩮ ᩋᩣᩈᨶᩮ ᨾᩣᨲᩩᨣᩤᨾᩮᨶ ᩈᨴ᩠ᨵᩥᩴ ᩑᨠᩮᩣ ᩑᨠᩣᨿ ᩁᩉᩮᩣ ᨶᩥᩈᨩ᩠ᨩᩴ ᨠᨸ᩠ᨸᩮᨿ᩠ᨿ, ᨲᨾᩮᨶᩴ ᩈᨴ᩠ᨵᩮᨿ᩠ᨿᩅᨧᩈᩣ ᩏᨸᩣᩈᩥᨠᩣ ᨴᩥᩈ᩠ᩅᩣ ᨴ᩠ᩅᩥᨶ᩠ᨶᩴ ᨵᨾ᩠ᨾᩣᨶᩴ ᩋᨬ᩠ᨬᨲᩁᩮᨶ ᩅᨴᩮᨿ᩠ᨿ—  ᩈᩴᨥᩣᨴᩥᩈᩮᩈᩮᨶ ᩅᩤ ᨸᩣᨧᩥᨲ᩠ᨲᩥᨿᩮᨶ ᩅᩤ. ᨶᩥᩈᨩ᩠ᨩᩴ ᨽᩥᨠ᩠ᨡᩩ ᨸᨭᩥᨩᩣᨶᨾᩣᨶᩮᩣ ᨴ᩠ᩅᩥᨶ᩠ᨶᩴ ᨵᨾ᩠ᨾᩣᨶᩴ ᩋᨬ᩠ᨬᨲᩁᩮᨶ ᨠᩣᩁᩮᨲᨻ᩠ᨻᩮᩣ—  ᩈᩴᨥᩣᨴᩥᩈᩮᩈᩮᨶ ᩅᩤ ᨸᩣᨧᩥᨲ᩠ᨲᩥᨿᩮᨶ ᩅᩤ. ᨿᩮᨶ ᩅᩤ ᩈᩣ ᩈᨴ᩠ᨵᩮᨿ᩠ᨿᩅᨧᩈᩣ ᩏᨸᩣᩈᩥᨠᩣ ᩅᨴᩮᨿ᩠ᨿ ᨲᩮᨶ ᩈᩮᩣ ᨽᩥᨠ᩠ᨡᩩ ᨠᩣᩁᩮᨲᨻ᩠ᨻᩮᩣ. ᩋᨿᨾ᩠ᨸᩥ ᨵᨾ᩠ᨾᩮᩣ ᩋᨶᩥᨿᨲᩮᩣ”</Emphasis>ᨲᩥ. (*2*:<Emphasis>19</Emphasis>)
</Paragraph>

</Division>
<Division number="454" book="para">

<Paragraph number="1832" book="para">
<Emphasis>ᨶ ᩉᩮᩅ ᨡᩮᩣ ᨸᨶ ᨸᨭᩥᨧ᩠ᨨᨶ᩠ᨶᩴ ᩋᩣᩈᨶᩴ ᩉᩮᩣᨲᩦ</Emphasis>ᨲᩥ ᩋᨸ᩠ᨸᨭᩥᨧ᩠ᨨᨶ᩠ᨶᩴ ᩉᩮᩣᨲᩥ ᨠᩩᨭ᩠ᨭᩮᨶ ᩅᩤ ᨠᩅᩤᨭᩮᨶ ᩅᩤ ᨠᩥᩃᨬ᩠ᨩᩮᨶ ᩅᩤ ᩈᩣᨱᩥᨸᩣᨠᩣᩁᩮᨶ ᩅᩤ ᩁᩩᨠ᩠ᨡᩮᨶ ᩅᩤ ᨳᨾ᩠ᨽᩮᨶ ᩅᩤ ᨠᩮᩣᨲ᩠ᨳᩊᩥᨿᩣ ᩅᩤ ᨿᩮᨶ ᨠᩮᨶᨧᩥ ᩋᨸ᩠ᨸᨭᩥᨧ᩠ᨨᨶ᩠ᨶᩴ ᩉᩮᩣᨲᩥ.
</Paragraph>

<Paragraph number="1833" book="para">
<Emphasis>ᨶᩣᩃᩘᨠᨾ᩠ᨾᨶᩥᨿᨶ᩺</Emphasis>ᨲᩥ ᨶ ᩈᨠ᩠ᨠᩣ ᩉᩮᩣᨲᩥ ᨾᩮᨳᩩᨶᩴ ᨵᨾ᩠ᨾᩴ ᨸᨭᩥᩈᩮᩅᩥᨲᩩᩴ.
</Paragraph>

<Paragraph number="1834" book="para">
<Emphasis>ᩋᩃᨬ᩠ᨧ ᨡᩮᩣ ᩉᩮᩣᨲᩥ ᨾᩣᨲᩩᨣᩤᨾᩴ ᨴᩩᨭ᩠ᨮᩩᩃᩖᩣᩉᩥ ᩅᩤᨧᩣᩉᩥ ᩒᨽᩣᩈᩥᨲᩩᨶ᩺</Emphasis>ᨲᩥ ᩈᨠ᩠ᨠᩣ ᩉᩮᩣᨲᩥ ᨾᩣᨲᩩᨣᩤᨾᩴ ᨴᩩᨭ᩠ᨮᩩᩃᩖᩣᩉᩥ ᩅᩤᨧᩣᩉᩥ ᩒᨽᩣᩈᩥᨲᩩᩴ.
</Paragraph>

<Paragraph number="1835" book="para">
<Emphasis>ᨿᩮᩣ ᨸᨶᩣ</Emphasis>ᨲᩥ ᨿᩮᩣ ᨿᩣᨴᩥᩈᩮᩣ …ᨸᩮ…  <Emphasis>ᨽᩥᨠ᩠ᨡᩪ</Emphasis>ᨲᩥ …ᨸᩮ…  ᩋᨿᩴ ᩍᨾᩈ᩠ᨾᩥᩴ ᩋᨲ᩠ᨳᩮ ᩋᨵᩥᨸ᩠ᨸᩮᨲᩮᩣ ᨽᩥᨠ᩠ᨡᩪᨲᩥ.
</Paragraph>

<Paragraph number="1836" book="para">
<Emphasis>ᨲᨳᩣᩁᩪᨸᩮ ᩋᩣᩈᨶᩮ</Emphasis>ᨲᩥ ᩑᩅᩁᩪᨸᩮ ᩋᩣᩈᨶᩮ.
</Paragraph>

<Paragraph number="1837" book="para">
<Emphasis>ᨾᩣᨲᩩᨣᩤᨾᩮᩣ</Emphasis> ᨶᩣᨾ ᨾᨶᩩᩔᩥᨲ᩠ᨳᩦ, ᨶ ᨿᨠ᩠ᨡᩦ ᨶ ᨸᩮᨲᩦ ᨶ ᨲᩥᩁᨧ᩠ᨨᩣᨶᨣᨲᩣ, ᩅᩥᨬ᩠ᨬᩪ ᨸᨭᩥᨻᩃᩣ ᩈᩩᨽᩣᩈᩥᨲᨴᩩᨻ᩠ᨽᩣᩈᩥᨲᩴ ᨴᩩᨭ᩠ᨮᩩᩃᩖᩣᨴᩩᨭ᩠ᨮᩩᩃᩖᩴ ᩋᩣᨩᩣᨶᩥᨲᩩᩴ.
</Paragraph>

<Paragraph number="1838" book="para">
<Emphasis>ᩈᨴ᩠ᨵᩥᨶ᩺</Emphasis>ᨲᩥ ᩑᨠᨲᩮᩣ.
</Paragraph>

<Paragraph number="1839" book="para">
<Emphasis>ᩑᨠᩮᩣ ᩑᨠᩣᨿᩣ</Emphasis>ᨲᩥ ᨽᩥᨠ᩠ᨡᩩ ᨧᩮᩅ ᩉᩮᩣᨲᩥ ᨾᩣᨲᩩᨣᩤᨾᩮᩣ ᨧ.
</Paragraph>

<Paragraph number="1840" book="para">
<Emphasis>ᩁᩉᩮᩣ</Emphasis> ᨶᩣᨾ ᨧᨠ᩠ᨡᩩᩔ ᩁᩉᩮᩣ, ᩈᩮᩣᨲᩔ ᩁᩉᩮᩣ. <Emphasis>ᨧᨠ᩠ᨡᩩᩔ ᩁᩉᩮᩣ</Emphasis> ᨶᩣᨾ ᨶ ᩈᨠ᩠ᨠᩣ ᩉᩮᩣᨲᩥ ᩋᨠ᩠ᨡᩥᩴ ᩅᩤ ᨶᩥᨡᨱᩦᨿᨾᩣᨶᩮ ᨽᨾᩩᨠᩴ ᩅᩤ ᩏᨠ᩠ᨡᩥᨸᩦᨿᨾᩣᨶᩮ ᩈᩦᩈᩴ ᩅᩤ ᩏᨠ᩠ᨡᩥᨸᩦᨿᨾᩣᨶᩮ ᨸᩔᩥᨲᩩᩴ. <Emphasis>ᩈᩮᩣᨲᩔ ᩁᩉᩮᩣ</Emphasis> ᨶᩣᨾ ᨶ ᩈᨠ᩠ᨠᩣ ᩉᩮᩣᨲᩥ ᨸᨠᨲᩥᨠᨳᩣ ᩈᩮᩣᨲᩩᩴ.
</Paragraph>

<Paragraph number="1841" book="para">
<Emphasis>ᨶᩥᩈᨩ᩠ᨩᩴ ᨠᨸ᩠ᨸᩮᨿ᩠ᨿᩣ</Emphasis>ᨲᩥ ᨾᩣᨲᩩᨣᩤᨾᩮ ᨶᩥᩈᩥᨶ᩠ᨶᩮ ᨽᩥᨠ᩠ᨡᩩ ᩏᨸᨶᩥᩈᩥᨶ᩠ᨶᩮᩣ ᩅᩤ ᩉᩮᩣᨲᩥ ᩏᨸᨶᩥᨸᨶ᩠ᨶᩮᩣ ᩅᩤ. ᨽᩥᨠ᩠ᨡᩩ ᨶᩥᩈᩥᨶ᩠ᨶᩮ ᨾᩣᨲᩩᨣᩤᨾᩮᩣ ᩏᨸᨶᩥᩈᩥᨶ᩠ᨶᩮᩣ ᩅᩤ ᩉᩮᩣᨲᩥ ᩏᨸᨶᩥᨸᨶ᩠ᨶᩮᩣ ᩅᩤ. ᩏᨽᩮᩣ ᩅᩤ ᨶᩥᩈᩥᨶ᩠ᨶᩣ ᩉᩮᩣᨶ᩠ᨲᩥ ᩏᨽᩮᩣ ᩅᩤ ᨶᩥᨸᨶ᩠ᨶᩣ.
</Paragraph>

<Paragraph number="1842" book="para">
<Emphasis>ᩈᨴ᩠ᨵᩮᨿ᩠ᨿᩅᨧᩈᩣ</Emphasis> ᨶᩣᨾ ᩋᩣᨣᨲᨹᩃᩣ ᩋᨽᩥᩈᨾᩮᨲᩣᩅᩥᨶᩦ ᩅᩥᨬ᩠ᨬᩣᨲᩈᩣᩈᨶᩣ.
</Paragraph>

<Paragraph number="1843" book="para">
<Emphasis>ᩏᨸᩣᩈᩥᨠᩣ</Emphasis> ᨶᩣᨾ ᨻᩩᨴ᩠ᨵᩴ ᩈᩁᨱᩴ ᨣᨲᩣ, ᨵᨾ᩠ᨾᩴ ᩈᩁᨱᩴ ᨣᨲᩣ, ᩈᩴᨥᩴ ᩈᩁᨱᩴ ᨣᨲᩣ.
</Paragraph>

<Paragraph number="1844" book="para">
<Emphasis>ᨴᩥᩈ᩠ᩅᩣ</Emphasis>ᨲᩥ ᨸᩔᩥᨲ᩠ᩅᩣ.
</Paragraph>

<Paragraph number="1845" book="para">
<Emphasis>ᨴ᩠ᩅᩥᨶ᩠ᨶᩴ ᨵᨾ᩠ᨾᩣᨶᩴ ᩋᨬ᩠ᨬᨲᩁᩮᨶ ᩅᨴᩮᨿ᩠ᨿ ᩈᩴᨥᩣᨴᩥᩈᩮᩈᩮᨶ ᩅᩤ ᨸᩣᨧᩥᨲ᩠ᨲᩥᨿᩮᨶ ᩅᩤ</Emphasis>. ᨶᩥᩈᨩ᩠ᨩᩴ ᨽᩥᨠ᩠ᨡᩩ ᨸᨭᩥᨩᩣᨶᨾᩣᨶᩮᩣ ᨴ᩠ᩅᩥᨶ᩠ᨶᩴ ᨵᨾ᩠ᨾᩣᨶᩴ ᩋᨬ᩠ᨬᨲᩁᩮᨶ ᨠᩣᩁᩮᨲᨻ᩠ᨻᩮᩣ—  ᩈᩴᨥᩣᨴᩥᩈᩮᩈᩮᨶ ᩅᩤ ᨸᩣᨧᩥᨲ᩠ᨲᩥᨿᩮᨶ ᩅᩤ. ᨿᩮᨶ ᩅᩤ ᩈᩣ ᩈᨴ᩠ᨵᩮᨿ᩠ᨿᩅᨧᩈᩣ ᩏᨸᩣᩈᩥᨠᩣ ᩅᨴᩮᨿ᩠ᨿ, ᨲᩮᨶ ᩈᩮᩣ ᨽᩥᨠ᩠ᨡᩩ ᨠᩣᩁᩮᨲᨻ᩠ᨻᩮᩣ.
</Paragraph>

</Division>
<Division number="455" book="para">

<Paragraph number="1846" book="para">
ᩈᩣ ᨧᩮ ᩑᩅᩴ ᩅᨴᩮᨿ᩠ᨿ—  “ᩋᨿ᩠ᨿᩮᩣ ᨾᨿᩣ ᨴᩥᨭ᩠ᨮᩮᩣ ᨶᩥᩈᩥᨶ᩠ᨶᩮᩣ ᨾᩣᨲᩩᨣᩤᨾᩮᨶ ᩈᨴ᩠ᨵᩥᩴ ᨠᩣᨿᩈᩴᩈᨣ᩠ᨣᩴ ᩈᨾᩣᨸᨩ᩠ᨩᨶ᩠ᨲᩮᩣ”ᨲᩥ, ᩈᩮᩣ ᨧ ᨲᩴ ᨸᨭᩥᨩᩣᨶᩣᨲᩥ, ᩋᩣᨸᨲ᩠ᨲᩥᨿᩣ ᨠᩣᩁᩮᨲᨻ᩠ᨻᩮᩣ. ᩈᩣ ᨧᩮ ᩑᩅᩴ ᩅᨴᩮᨿ᩠ᨿ—  “ᩋᨿ᩠ᨿᩮᩣ ᨾᨿᩣ ᨴᩥᨭ᩠ᨮᩮᩣ ᨶᩥᩈᩥᨶ᩠ᨶᩮᩣ ᨾᩣᨲᩩᨣᩤᨾᩮᨶ ᩈᨴ᩠ᨵᩥᩴ ᨠᩣᨿᩈᩴᩈᨣ᩠ᨣᩴ ᩈᨾᩣᨸᨩ᩠ᨩᨶ᩠ᨲᩮᩣ”ᨲᩥ, ᩈᩮᩣ ᨧᩮ ᩑᩅᩴ ᩅᨴᩮᨿ᩠ᨿ—  “ᩈᨧ᩠ᨧᩣᩉᩴ ᨶᩥᩈᩥᨶ᩠ᨶᩮᩣ, ᨶᩮᩣ ᨧ ᨡᩮᩣ ᨠᩣᨿᩈᩴᩈᨣ᩠ᨣᩴ ᩈᨾᩣᨸᨩ᩠ᨩᩥᨶ᩺”ᨲᩥ, ᨶᩥᩈᨩ᩠ᨩᩣᨿ ᨠᩣᩁᩮᨲᨻ᩠ᨻᩮᩣ …ᨸᩮ…  “ᨶᩣᩉᩴ ᨶᩥᩈᩥᨶ᩠ᨶᩮᩣ, ᩋᨸᩥ ᨧ ᨡᩮᩣ ᨶᩥᨸᨶ᩠ᨶᩮᩣ”ᨲᩥ, ᨶᩥᨸᨩ᩠ᨩᩣᨿ ᨠᩣᩁᩮᨲᨻ᩠ᨻᩮᩣ …ᨸᩮ…  “ᨶᩣᩉᩴ ᨶᩥᩈᩥᨶ᩠ᨶᩮᩣ, ᩋᨸᩥ ᨧ ᨡᩮᩣ ᨮᩥᨲᩮᩣ”ᨲᩥ, ᨶ ᨠᩣᩁᩮᨲᨻ᩠ᨻᩮᩣ.
</Paragraph>

<Paragraph number="1847" book="para">
ᩈᩣ ᨧᩮ ᩑᩅᩴ ᩅᨴᩮᨿ᩠ᨿ—  “ᩋᨿ᩠ᨿᩮᩣ ᨾᨿᩣ ᨴᩥᨭ᩠ᨮᩮᩣ ᨶᩥᨸᨶ᩠ᨶᩮᩣ ᨾᩣᨲᩩᨣᩤᨾᩮᨶ ᩈᨴ᩠ᨵᩥᩴ ᨠᩣᨿᩈᩴᩈᨣ᩠ᨣᩴ ᩈᨾᩣᨸᨩ᩠ᨩᨶ᩠ᨲᩮᩣ”ᨲᩥ, ᩈᩮᩣ ᨧ ᨲᩴ ᨸᨭᩥᨩᩣᨶᩣᨲᩥ, ᩋᩣᨸᨲ᩠ᨲᩥᨿᩣ ᨠᩣᩁᩮᨲᨻ᩠ᨻᩮᩣ …ᨸᩮ…  “ᩈᨧ᩠ᨧᩣᩉᩴ ᨶᩥᨸᨶ᩠ᨶᩮᩣ, ᨶᩮᩣ ᨧ ᨡᩮᩣ ᨠᩣᨿᩈᩴᩈᨣ᩠ᨣᩴ ᩈᨾᩣᨸᨩ᩠ᨩᩥᨶ᩺”ᨲᩥ, ᨶᩥᨸᨩ᩠ᨩᩣᨿ ᨠᩣᩁᩮᨲᨻ᩠ᨻᩮᩣ …ᨸᩮ…  “ᨶᩣᩉᩴ ᨶᩥᨸᨶ᩠ᨶᩮᩣ, ᩋᨸᩥ ᨧ ᨡᩮᩣ ᨶᩥᩈᩥᨶ᩠ᨶᩮᩣ”ᨲᩥ, ᨶᩥᩈᨩ᩠ᨩᩣᨿ ᨠᩣᩁᩮᨲᨻ᩠ᨻᩮᩣ …ᨸᩮ…  “ᨶᩣᩉᩴ ᨶᩥᨸᨶ᩠ᨶᩮᩣ, ᩋᨸᩥ ᨧ ᨡᩮᩣ ᨮᩥᨲᩮᩣ”ᨲᩥ, ᨶ ᨠᩣᩁᩮᨲᨻ᩠ᨻᩮᩣ.
</Paragraph>

<Paragraph number="1848" book="para">
ᩈᩣ ᨧᩮ ᩑᩅᩴ ᩅᨴᩮᨿ᩠ᨿ—  “ᩋᨿ᩠ᨿᩔ ᨾᨿᩣ ᩈᩩᨲᩴ ᨶᩥᩈᩥᨶ᩠ᨶᩔ ᨾᩣᨲᩩᨣᩤᨾᩴ ᨴᩩᨭ᩠ᨮᩩᩃᩖᩣᩉᩥ ᩅᩤᨧᩣᩉᩥ ᩒᨽᩣᩈᨶ᩠ᨲᩔᩣ”ᨲᩥ, ᩈᩮᩣ ᨧ ᨲᩴ ᨸᨭᩥᨩᩣᨶᩣᨲᩥ, ᩋᩣᨸᨲ᩠ᨲᩥᨿᩣ ᨠᩣᩁᩮᨲᨻ᩠ᨻᩮᩣ. ᩈᩣ ᨧᩮ ᩑᩅᩴ ᩅᨴᩮᨿ᩠ᨿ—  “ᩋᨿ᩠ᨿᩔ ᨾᨿᩣ ᩈᩩᨲᩴ ᨶᩥᩈᩥᨶ᩠ᨶᩔ ᨾᩣᨲᩩᨣᩤᨾᩴ ᨴᩩᨭ᩠ᨮᩩᩃᩖᩣᩉᩥ ᩅᩤᨧᩣᩉᩥ ᩒᨽᩣᩈᨶ᩠ᨲᩔᩣ”ᨲᩥ, ᩈᩮᩣ ᨧᩮ ᩑᩅᩴ ᩅᨴᩮᨿ᩠ᨿ—  “ᩈᨧ᩠ᨧᩣᩉᩴ ᨶᩥᩈᩥᨶ᩠ᨶᩮᩣ, ᨶᩮᩣ ᨧ ᨡᩮᩣ ᨴᩩᨭ᩠ᨮᩩᩃᩖᩣᩉᩥ ᩅᩤᨧᩣᩉᩥ ᩒᨽᩣᩈᩥᨶ᩺”ᨲᩥ, ᨶᩥᩈᨩ᩠ᨩᩣᨿ ᨠᩣᩁᩮᨲᨻ᩠ᨻᩮᩣ …ᨸᩮ…  “ᨶᩣᩉᩴ ᨶᩥᩈᩥᨶ᩠ᨶᩮᩣ, ᩋᨸᩥ ᨧ ᨡᩮᩣ ᨶᩥᨸᨶ᩠ᨶᩮᩣ”ᨲᩥ, ᨶᩥᨸᨩ᩠ᨩᩣᨿ ᨠᩣᩁᩮᨲᨻ᩠ᨻᩮᩣ …ᨸᩮ…  “ᨶᩣᩉᩴ ᨶᩥᩈᩥᨶ᩠ᨶᩮᩣ, ᩋᨸᩥ ᨧ ᨡᩮᩣ ᨮᩥᨲᩮᩣ”ᨲᩥ, ᨶ ᨠᩣᩁᩮᨲᨻ᩠ᨻᩮᩣ.
</Paragraph>

<Paragraph number="1849" book="para">
ᩈᩣ ᨧᩮ ᩑᩅᩴ ᩅᨴᩮᨿ᩠ᨿ—  “ᩋᨿ᩠ᨿᩔ ᨾᨿᩣ ᩈᩩᨲᩴ ᨶᩥᨸᨶ᩠ᨶᩔ ᨾᩣᨲᩩᨣᩤᨾᩴ ᨴᩩᨭ᩠ᨮᩩᩃᩖᩣᩉᩥ ᩅᩤᨧᩣᩉᩥ ᩒᨽᩣᩈᨶ᩠ᨲᩔᩣ”ᨲᩥ, ᩈᩮᩣ ᨧ ᨲᩴ ᨸᨭᩥᨩᩣᨶᩣᨲᩥ, ᩋᩣᨸᨲ᩠ᨲᩥᨿᩣ ᨠᩣᩁᩮᨲᨻ᩠ᨻᩮᩣ …ᨸᩮ…  ᩈᨧ᩠ᨧᩣᩉᩴ ᨶᩥᨸᨶ᩠ᨶᩮᩣ, ᨶᩮᩣ ᨧ ᨡᩮᩣ ᨴᩩᨭ᩠ᨮᩩᩃᩖᩣᩉᩥ ᩅᩤᨧᩣᩉᩥ ᩒᨽᩣᩈᩥᨶ᩠ᨲᩥ, ᨶᩥᨸᨩ᩠ᨩᩣᨿ ᨠᩣᩁᩮᨲᨻ᩠ᨻᩮᩣ …ᨸᩮ…  “ᨶᩣᩉᩴ ᨶᩥᨸᨶ᩠ᨶᩮᩣ, ᩋᨸᩥ ᨧ ᨡᩮᩣ ᨶᩥᩈᩥᨶ᩠ᨶᩮᩣ”ᨲᩥ, ᨶᩥᩈᨩ᩠ᨩᩣᨿ ᨠᩣᩁᩮᨲᨻ᩠ᨻᩮᩣ …ᨸᩮ…  “ᨶᩣᩉᩴ ᨶᩥᨸᨶ᩠ᨶᩮᩣ, ᩋᨸᩥ ᨧ ᨡᩮᩣ ᨮᩥᨲᩮᩣ”ᨲᩥ, ᨶ ᨠᩣᩁᩮᨲᨻ᩠ᨻᩮᩣ.
</Paragraph>

</Division>
<Division number="456" book="para">

<Paragraph number="1850" book="para">
ᩈᩣ ᨧᩮ ᩑᩅᩴ ᩅᨴᩮᨿ᩠ᨿ—  “ᩋᨿ᩠ᨿᩮᩣ ᨾᨿᩣ ᨴᩥᨭ᩠ᨮᩮᩣ ᨾᩣᨲᩩᨣᩤᨾᩮᨶ ᩈᨴ᩠ᨵᩥᩴ ᩑᨠᩮᩣ ᩑᨠᩣᨿ ᩁᩉᩮᩣ ᨶᩥᩈᩥᨶ᩠ᨶᩮᩣ”ᨲᩥ, ᩈᩮᩣ ᨧ ᨲᩴ ᨸᨭᩥᨩᩣᨶᩣᨲᩥ, ᨶᩥᩈᨩ᩠ᨩᩣᨿ ᨠᩣᩁᩮᨲᨻ᩠ᨻᩮᩣ …ᨸᩮ…  “ᨶᩣᩉᩴ ᨶᩥᩈᩥᨶ᩠ᨶᩮᩣ, ᩋᨸᩥ ᨧ ᨡᩮᩣ ᨶᩥᨸᨶ᩠ᨶᩮᩣ”ᨲᩥ, ᨶᩥᨸᨩ᩠ᨩᩣᨿ ᨠᩣᩁᩮᨲᨻ᩠ᨻᩮᩣ …ᨸᩮ…  “ᨶᩣᩉᩴ ᨶᩥᩈᩥᨶ᩠ᨶᩮᩣ, ᩋᨸᩥ ᨧ ᨡᩮᩣ ᨮᩥᨲᩮᩣ”ᨲᩥ, ᨶ ᨠᩣᩁᩮᨲᨻ᩠ᨻᩮᩣ.
</Paragraph>

<Paragraph number="1851" book="para">
ᩈᩣ ᨧᩮ ᩑᩅᩴ ᩅᨴᩮᨿ᩠ᨿ—  “ᩋᨿ᩠ᨿᩮᩣ ᨾᨿᩣ ᨴᩥᨭ᩠ᨮᩮᩣ ᨾᩣᨲᩩᨣᩤᨾᩮᨶ ᩈᨴ᩠ᨵᩥᩴ ᩑᨠᩮᩣ ᩑᨠᩣᨿ ᩁᩉᩮᩣ ᨶᩥᨸᨶ᩠ᨶᩮᩣ”ᨲᩥ, ᩈᩮᩣ ᨧ ᨲᩴ ᨸᨭᩥᨩᩣᨶᩣᨲᩥ, ᨶᩥᨸᨩ᩠ᨩᩣᨿ ᨠᩣᩁᩮᨲᨻ᩠ᨻᩮᩣ …ᨸᩮ…  ᨶᩣᩉᩴ ᨶᩥᨸᨶ᩠ᨶᩮᩣ, ᩋᨸᩥ ᨧ ᨡᩮᩣ ᨶᩥᩈᩥᨶ᩠ᨶᩮᩣᨲᩥ, ᨶᩥᩈᨩ᩠ᨩᩣᨿ ᨠᩣᩁᩮᨲᨻ᩠ᨻᩮᩣ …ᨸᩮ…  ᨶᩣᩉᩴ ᨶᩥᨸᨶ᩠ᨶᩮᩣ, ᩋᨸᩥ ᨧ ᨡᩮᩣ ᨮᩥᨲᩮᩣᨲᩥ, ᨶ ᨠᩣᩁᩮᨲᨻ᩠ᨻᩮᩣ.
</Paragraph>

<Paragraph number="1852" book="para">
<Emphasis>ᩋᨿᨾ᩠ᨸᩦ</Emphasis>ᨲᩥ ᨸᩩᩁᩥᨾᩴ ᩏᨸᩣᨴᩤᨿ ᩅᩩᨧ᩠ᨧᨲᩥ.
</Paragraph>

<Paragraph number="1853" book="para">
<Emphasis>ᩋᨶᩥᨿᨲᩮᩣ</Emphasis>ᨲᩥ ᨶ ᨶᩥᨿᨲᩮᩣ, ᩈᩴᨥᩣᨴᩥᩈᩮᩈᩮᩣ ᩅᩤ ᨸᩣᨧᩥᨲ᩠ᨲᩥᨿᩴ ᩅᩤ.
</Paragraph>

</Division>
<Division number="457" book="para">

<Paragraph number="1854" book="para">
ᨣᨾᨶᩴ ᨸᨭᩥᨩᩣᨶᩣᨲᩥ ᨶᩥᩈᨩ᩠ᨩᩴ ᨸᨭᩥᨩᩣᨶᩣᨲᩥ ᩋᩣᨸᨲ᩠ᨲᩥᩴ ᨸᨭᩥᨩᩣᨶᩣᨲᩥ, ᩋᩣᨸᨲ᩠ᨲᩥᨿᩣ ᨠᩣᩁᩮᨲᨻ᩠ᨻᩮᩣ. ᨣᨾᨶᩴ ᨸᨭᩥᨩᩣᨶᩣᨲᩥ ᨶᩥᩈᨩ᩠ᨩᩴ ᨶ ᨸᨭᩥᨩᩣᨶᩣᨲᩥ ᩋᩣᨸᨲ᩠ᨲᩥᩴ ᨸᨭᩥᨩᩣᨶᩣᨲᩥ, ᩋᩣᨸᨲ᩠ᨲᩥᨿᩣ ᨠᩣᩁᩮᨲᨻ᩠ᨻᩮᩣ. ᨣᨾᨶᩴ ᨸᨭᩥᨩᩣᨶᩣᨲᩥ ᨶᩥᩈᨩ᩠ᨩᩴ ᨸᨭᩥᨩᩣᨶᩣᨲᩥ ᩋᩣᨸᨲ᩠ᨲᩥᩴ ᨶ ᨸᨭᩥᨩᩣᨶᩣᨲᩥ, ᨶᩥᩈᨩ᩠ᨩᩣᨿ ᨠᩣᩁᩮᨲᨻ᩠ᨻᩮᩣ. ᨣᨾᨶᩴ ᨸᨭᩥᨩᩣᨶᩣᨲᩥ ᨶᩥᩈᨩ᩠ᨩᩴ ᨶ ᨸᨭᩥᨩᩣᨶᩣᨲᩥ ᩋᩣᨸᨲ᩠ᨲᩥᩴ ᨶ ᨸᨭᩥᨩᩣᨶᩣᨲᩥ, ᨶ ᨠᩣᩁᩮᨲᨻ᩠ᨻᩮᩣ.
</Paragraph>

<Paragraph number="1855" book="para">
ᨣᨾᨶᩴ ᨶ ᨸᨭᩥᨩᩣᨶᩣᨲᩥ ᨶᩥᩈᨩ᩠ᨩᩴ ᨸᨭᩥᨩᩣᨶᩣᨲᩥ ᩋᩣᨸᨲ᩠ᨲᩥᩴ ᨸᨭᩥᨩᩣᨶᩣᨲᩥ, ᩋᩣᨸᨲ᩠ᨲᩥᨿᩣ ᨠᩣᩁᩮᨲᨻ᩠ᨻᩮᩣ. ᨣᨾᨶᩴ ᨶ ᨸᨭᩥᨩᩣᨶᩣᨲᩥ ᨶᩥᩈᨩ᩠ᨩᩴ ᨶ ᨸᨭᩥᨩᩣᨶᩣᨲᩥ ᩋᩣᨸᨲ᩠ᨲᩥᩴ ᨸᨭᩥᨩᩣᨶᩣᨲᩥ, ᩋᩣᨸᨲ᩠ᨲᩥᨿᩣ ᨠᩣᩁᩮᨲᨻ᩠ᨻᩮᩣ. ᨣᨾᨶᩴ ᨶ ᨸᨭᩥᨩᩣᨶᩣᨲᩥ ᨶᩥᩈᨩ᩠ᨩᩴ ᨸᨭᩥᨩᩣᨶᩣᨲᩥ ᩋᩣᨸᨲ᩠ᨲᩥᩴ ᨶ ᨸᨭᩥᨩᩣᨶᩣᨲᩥ, ᨶᩥᩈᨩ᩠ᨩᩣᨿ ᨠᩣᩁᩮᨲᨻ᩠ᨻᩮᩣ. ᨣᨾᨶᩴ ᨶ ᨸᨭᩥᨩᩣᨶᩣᨲᩥ ᨶᩥᩈᨩ᩠ᨩᩴ ᨶ ᨸᨭᩥᨩᩣᨶᩣᨲᩥ ᩋᩣᨸᨲ᩠ᨲᩥᩴ ᨶ ᨸᨭᩥᨩᩣᨶᩣᨲᩥ, ᨶ ᨠᩣᩁᩮᨲᨻ᩠ᨻᩮᩣᨲᩥ.

</Paragraph>
</Division>

<Paragraph number="1856" type="center" book="para">
ᨴᩩᨲᩥᨿᩮᩣ ᩋᨶᩥᨿᨲᩮᩣ ᨶᩥᨭ᩠ᨮᩥᨲᩮᩣ.


</Paragraph>

<Division number="458" book="para">

<Paragraph number="1857" book="para">
ᩏᨴ᩠ᨴᩥᨭ᩠ᨮᩣ ᨡᩮᩣ ᩋᩣᨿᩈ᩠ᨾᨶ᩠ᨲᩮᩣ ᨴ᩠ᩅᩮ ᩋᨶᩥᨿᨲᩣ ᨵᨾ᩠ᨾᩣ. ᨲᨲ᩠ᨳᩣᨿᩈ᩠ᨾᨶ᩠ᨲᩮ ᨸᩩᨧ᩠ᨨᩣᨾᩥ—  “ᨠᨧ᩠ᨧᩥᨲ᩠ᨳ ᨸᩁᩥᩈᩩᨴ᩠ᨵᩤ”? ᨴᩩᨲᩥᨿᨾ᩠ᨸᩥ ᨸᩩᨧ᩠ᨨᩣᨾᩥ—  “ᨠᨧ᩠ᨧᩥᨲ᩠ᨳ ᨸᩁᩥᩈᩩᨴ᩠ᨵᩤ”? ᨲᨲᩥᨿᨾ᩠ᨸᩥ ᨸᩩᨧ᩠ᨨᩣᨾᩥ—  “ᨠᨧ᩠ᨧᩥᨲ᩠ᨳ ᨸᩁᩥᩈᩩᨴ᩠ᨵᩤ”? ᨸᩁᩥᩈᩩᨴ᩠ᨵᩮᨲ᩠ᨳᩣᨿᩈ᩠ᨾᨶ᩠ᨲᩮᩣ; ᨲᩈ᩠ᨾᩣ ᨲᩩᨱ᩠ᩉᩦ, ᩑᩅᨾᩮᨲᩴ ᨵᩤᩁᨿᩣᨾᩦᨲᩥ.

</Paragraph>
</Division>

<Paragraph number="1858" type="center" book="para">
ᨲᩔᩩᨴ᩠ᨴᩤᨶᩴ


</Paragraph>

<Paragraph number="1859" type="verses" book="para">
_ᩋᩃᩴ ᨠᨾ᩠ᨾᨶᩥᨿᨬ᩠ᨧᩮᩅ,_  
_ᨲᨳᩮᩅ ᨧ ᨶᩉᩮᩅ ᨡᩮᩣ;_  
_ᩋᨶᩥᨿᨲᩣ ᩈᩩᨸᨬ᩠ᨬᨲ᩠ᨲᩣ,_  
_ᨻᩩᨴ᩠ᨵᩈᩮᨭ᩠ᨮᩮᨶ ᨲᩣᨴᩥᨶᩣᨲᩥ._  


</Paragraph>

<Paragraph number="1860" type="center" book="para">
ᩋᨶᩥᨿᨲᨠᨱ᩠ᨯᩴ ᨶᩥᨭ᩠ᨮᩥᨲᩴ.
</Paragraph>