---
title: "1.4.2.8 ᩁᩪᨸᩥᨿᩈᩥᨠ᩠ᨡᩣᨸᨴ"
tableOfContents: false
sidebar:
  order: 9
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="582" book="para">

<Paragraph number="2203" book="para">
ᨲᩮᨶ ᩈᨾᨿᩮᨶ ᨻᩩᨴ᩠ᨵᩮᩤ ᨽᨣᩅᩤ ᩁᩣᨩᨣᩉᩮ ᩅᩥᩉᩁᨲᩥ ᩅᩮᩊᩩᩅᨶᩮ ᨠᩃᨶ᩠ᨴᨠᨶᩥᩅᩤᨸᩮ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᩣᨿᩈ᩠ᨾᩣ ᩏᨸᨶᨶ᩠ᨴᩮᩣ ᩈᨠ᩠ᨿᨸᩩᨲ᩠ᨲᩮᩣ ᩋᨬ᩠ᨬᨲᩁᩔ ᨠᩩᩃᩔ ᨠᩩᩃᩪᨸᨠᩮᩣ ᩉᩮᩣᨲᩥ ᨶᩥᨧ᩠ᨧᨽᨲ᩠ᨲᩥᨠᩮᩣ. ᨿᩴ ᨲᩈ᩠ᨾᩥᩴ ᨠᩩᩃᩮ ᩏᨸ᩠ᨸᨩ᩠ᨩᨲᩥ ᨡᩣᨴᨶᩦᨿᩴ ᩅᩤ ᨽᩮᩣᨩᨶᩦᨿᩴ ᩅᩤ ᨲᨲᩮᩣ ᩋᩣᨿᩈ᩠ᨾᨲᩮᩣ ᩏᨸᨶᨶ᩠ᨴᩔ ᩈᨠ᩠ᨿᨸᩩᨲ᩠ᨲᩔ ᨸᨭᩥᩅᩥᩈᩮᩣ ᨮᨸᩥᨿ᩠ᨿᨲᩥ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩈᩣᨿᩴ ᨲᩈ᩠ᨾᩥᩴ ᨠᩩᩃᩮ ᨾᩴᩈᩴ ᩏᨸ᩠ᨸᨶ᩠ᨶᩴ ᩉᩮᩣᨲᩥ. ᨲᨲᩮᩣ ᩋᩣᨿᩈ᩠ᨾᨲᩮᩣ ᩏᨸᨶᨶ᩠ᨴᩔ ᩈᨠ᩠ᨿᨸᩩᨲ᩠ᨲᩔ ᨸᨭᩥᩅᩥᩈᩮᩣ ᨮᨸᩥᨲᩮᩣ ᩉᩮᩣᨲᩥ. ᨲᩔ ᨠᩩᩃᩔ ᨴᩤᩁᨠᩮᩣ ᩁᨲ᩠ᨲᩥᨿᩣ ᨸᨧ᩠ᨧᩪᩈᩈᨾᨿᩴ ᨸᨧ᩠ᨧᩩᨭ᩠ᨮᩣᨿ ᩁᩮᩣᨴᨲᩥ—  “ᨾᩴᩈᩴ ᨾᩮ ᨴᩮᨳᩣ”ᨲᩥ. ᩋᨳ ᨡᩮᩣ ᩈᩮᩣ ᨸᩩᩁᩥᩈᩮᩣ ᨸᨩᩣᨸᨲᩥᩴ ᩑᨲᨴᩅᩮᩤᨧ—  “ᩋᨿ᩠ᨿᩔ ᨸᨭᩥᩅᩥᩈᩴ ᨴᩤᩁᨠᩔ ᨴᩮᩉᩥ. ᩋᨬ᩠ᨬᩴ ᨧᩮᨲᩣᨸᩮᨲ᩠ᩅᩣ ᩋᨿ᩠ᨿᩔ ᨴᩔᩣᨾᩣ”ᨲᩥ.
</Paragraph>

<Paragraph number="2204" book="para">
ᩋᨳ ᨡᩮᩣ ᩋᩣᨿᩈ᩠ᨾᩣ ᩏᨸᨶᨶ᩠ᨴᩮᩣ ᩈᨠ᩠ᨿᨸᩩᨲ᩠ᨲᩮᩣ ᨸᩩᨻ᩠ᨻᨱ᩠ᩉᩈᨾᨿᩴ ᨶᩥᩅᩤᩈᩮᨲ᩠ᩅᩣ ᨸᨲ᩠ᨲᨧᩦᩅᩁᩴ ᩋᩣᨴᩤᨿ ᨿᩮᨶ ᨲᩴ ᨠᩩᩃᩴ ᨲᩮᨶᩩᨸᩈᩘᨠᨾᩥ; ᩏᨸᩈᩘᨠᨾᩥᨲ᩠ᩅᩣ ᨸᨬ᩠ᨬᨲ᩠ᨲᩮ ᩋᩣᩈᨶᩮ ᨶᩥᩈᩦᨴᩥ. ᩋᨳ ᨡᩮᩣ ᩈᩮᩣ ᨸᩩᩁᩥᩈᩮᩣ ᨿᩮᨶᩣᨿᩈ᩠ᨾᩣ ᩏᨸᨶᨶ᩠ᨴᩮᩣ ᩈᨠ᩠ᨿᨸᩩᨲ᩠ᨲᩮᩣ ᨲᩮᨶᩩᨸᩈᩘᨠᨾᩥ; ᩏᨸᩈᩘᨠᨾᩥᨲ᩠ᩅᩣ ᩋᩣᨿᩈ᩠ᨾᨶ᩠ᨲᩴ ᩏᨸᨶᨶ᩠ᨴᩴ ᩈᨠ᩠ᨿᨸᩩᨲ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᨶᩥᩈᩦᨴᩥ. ᩑᨠᨾᨶ᩠ᨲᩴ ᨶᩥᩈᩥᨶ᩠ᨶᩮᩣ ᨡᩮᩣ ᩈᩮᩣ ᨸᩩᩁᩥᩈᩮᩣ ᩋᩣᨿᩈ᩠ᨾᨶ᩠ᨲᩴ ᩏᨸᨶᨶ᩠ᨴᩴ ᩈᨠ᩠ᨿᨸᩩᨲ᩠ᨲᩴ ᩑᨲᨴᩅᩮᩤᨧ—  “ᩉᩥᨿ᩠ᨿᩮᩣ ᨡᩮᩣ, ᨽᨶ᩠ᨲᩮ, ᩈᩣᨿᩴ ᨾᩴᩈᩴ ᩏᨸ᩠ᨸᨶ᩠ᨶᩴ ᩋᩉᩮᩣᩈᩥ. ᨲᨲᩮᩣ ᩋᨿ᩠ᨿᩔ ᨸᨭᩥᩅᩥᩈᩮᩣ ᨮᨸᩥᨲᩮᩣ. ᩋᨿᩴ, ᨽᨶ᩠ᨲᩮ, ᨴᩤᩁᨠᩮᩣ ᩁᨲ᩠ᨲᩥᨿᩣ ᨸᨧ᩠ᨧᩪᩈᩈᨾᨿᩴ ᨸᨧ᩠ᨧᩩᨭ᩠ᨮᩣᨿ ᩁᩮᩣᨴᨲᩥ—  ‘ᨾᩴᩈᩴ ᨾᩮ ᨴᩮᨳᩣ’ᨲᩥ. ᩋᨿ᩠ᨿᩔ ᨸᨭᩥᩅᩥᩈᩮᩣ ᨴᩤᩁᨠᩔ ᨴᩥᨶ᩠ᨶᩮᩣ. ᨠᩉᩣᨸᨱᩮᨶ, ᨽᨶ᩠ᨲᩮ, ᨠᩥᩴ ᩋᩣᩉᩁᩥᨿ᩠ᨿᨲᩪ”ᨲᩥ? “ᨸᩁᩥᨧ᩠ᨧᨲ᩠ᨲᩮᩣ ᨾᩮ, ᩋᩣᩅᩩᩈᩮᩣ, ᨠᩉᩣᨸᨱᩮᩣ”ᨲᩥ? “ᩋᩣᨾ, ᨽᨶ᩠ᨲᩮ, ᨸᩁᩥᨧ᩠ᨧᨲ᩠ᨲᩮᩣ”ᨲᩥ. “ᨲᨬ᩠ᨬᩮᩅ ᨾᩮ, ᩋᩣᩅᩩᩈᩮᩣ, ᨠᩉᩣᨸᨱᩴ ᨴᩮᩉᩦ”ᨲᩥ.
</Paragraph>

<Paragraph number="2205" book="para">
ᩋᨳ ᨡᩮᩣ ᩈᩮᩣ ᨸᩩᩁᩥᩈᩮᩣ ᩋᩣᨿᩈ᩠ᨾᨲᩮᩣ ᩏᨸᨶᨶ᩠ᨴᩔ ᩈᨠ᩠ᨿᨸᩩᨲ᩠ᨲᩔ ᨠᩉᩣᨸᨱᩴ ᨴᨲ᩠ᩅᩣ ᩏᨩ᩠ᨫᩣᨿᨲᩥ ᨡᩥᨿ᩠ᨿᨲᩥ ᩅᩥᨸᩣᨧᩮᨲᩥ—  “ᨿᨳᩮᩅ ᨾᨿᩴ ᩁᩪᨸᩥᨿᩴ ᨸᨭᩥᨣ᩠ᨣᨱ᩠ᩉᩣᨾ ᩑᩅᨾᩮᩅᩥᨾᩮ ᩈᨾᨱᩣ ᩈᨠ᩠ᨿᨸᩩᨲ᩠ᨲᩥᨿᩣ ᩁᩪᨸᩥᨿᩴ ᨸᨭᩥᨣ᩠ᨣᨱ᩠ᩉᨶ᩠ᨲᩦ”ᨲᩥ. ᩋᩔᩮᩣᩈᩩᩴ ᨡᩮᩣ ᨽᩥᨠ᩠ᨡᩪ ᨲᩔ ᨸᩩᩁᩥᩈᩔ ᩏᨩ᩠ᨫᩣᨿᨶ᩠ᨲᩔ ᨡᩥᨿ᩠ᨿᨶ᩠ᨲᩔ ᩅᩥᨸᩣᨧᩮᨶ᩠ᨲᩔ. ᨿᩮ ᨲᩮ ᨽᩥᨠ᩠ᨡᩪ ᩋᨸ᩠ᨸᩥᨧ᩠ᨨᩣ …ᨸᩮ…  ᨲᩮ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᩋᩣᨿᩈ᩠ᨾᩣ ᩏᨸᨶᨶ᩠ᨴᩮᩣ ᩈᨠ᩠ᨿᨸᩩᨲ᩠ᨲᩮᩣ ᩁᩪᨸᩥᨿᩴ ᨸᨭᩥᨣ᩠ᨣᩉᩮᩔᨲᩦ”ᨲᩥ.
</Paragraph>

<Paragraph number="2206" book="para">
ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᩋᩣᨿᩈ᩠ᨾᨶ᩠ᨲᩴ ᩏᨸᨶᨶ᩠ᨴᩴ ᩈᨠ᩠ᨿᨸᩩᨲ᩠ᨲᩴ ᩋᨶᩮᨠᨸᩁᩥᨿᩣᨿᩮᨶ ᩅᩥᨣᩁᩉᩥᨲ᩠ᩅᩣ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ …ᨸᩮ…  “ᩈᨧ᩠ᨧᩴ ᨠᩥᩁ ᨲ᩠ᩅᩴ, ᩏᨸᨶᨶ᩠ᨴ, ᩁᩪᨸᩥᨿᩴ ᨸᨭᩥᨣ᩠ᨣᩉᩮᩈᩦ”ᨲᩥ? “ᩈᨧ᩠ᨧᩴ, ᨽᨣᩅᩤ”ᨲᩥ. ᩅᩥᨣᩁᩉᩥ ᨻᩩᨴ᩠ᨵᩮᩤ ᨽᨣᩅᩤ …ᨸᩮ…  ᨠᨳᨬ᩠ᩉᩥ ᨶᩣᨾ ᨲ᩠ᩅᩴ, ᨾᩮᩣᨥᨸᩩᩁᩥᩈ, ᩁᩪᨸᩥᨿᩴ ᨸᨭᩥᨣ᩠ᨣᩉᩮᩔᩈᩥ. ᨶᩮᨲᩴ, ᨾᩮᩣᨥᨸᩩᩁᩥᩈ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ …ᨸᩮ…  ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᩮᨿ᩠ᨿᩣᨳ—
</Paragraph>

</Division>
<Division number="583" book="para">

<Paragraph number="2207" book="para">
<Emphasis>“ᨿᩮᩣ ᨸᨶ ᨽᩥᨠ᩠ᨡᩩ ᨩᩣᨲᩁᩪᨸᩁᨩᨲᩴ ᩏᨣ᩠ᨣᨱ᩠ᩉᩮᨿ᩠ᨿ ᩅᩤ ᩏᨣ᩠ᨣᨱ᩠ᩉᩣᨸᩮᨿ᩠ᨿ ᩅᩤ ᩏᨸᨶᩥᨠ᩠ᨡᩥᨲ᩠ᨲᩴ ᩅᩤ ᩈᩣᨴᩥᨿᩮᨿ᩠ᨿ, ᨶᩥᩔᨣ᩠ᨣᩥᨿᩴ ᨸᩣᨧᩥᨲ᩠ᨲᩥᨿᨶ᩺”</Emphasis>ᨲᩥ. (*18*:<Emphasis>37</Emphasis>)
</Paragraph>

</Division>
<Division number="584" book="para">

<Paragraph number="2208" book="para">
<Emphasis>ᨿᩮᩣ ᨸᨶᩣ</Emphasis>ᨲᩥ ᨿᩮᩣ ᨿᩣᨴᩥᩈᩮᩣ …ᨸᩮ…  <Emphasis>ᨽᩥᨠ᩠ᨡᩪ</Emphasis>ᨲᩥ …ᨸᩮ…  ᩋᨿᩴ ᩍᨾᩈ᩠ᨾᩥᩴ ᩋᨲ᩠ᨳᩮ ᩋᨵᩥᨸ᩠ᨸᩮᨲᩮᩣ ᨽᩥᨠ᩠ᨡᩪᨲᩥ.
</Paragraph>

<Paragraph number="2209" book="para">
<Emphasis>ᨩᩣᨲᩁᩪᨸᩴ</Emphasis> ᨶᩣᨾ ᩈᨲ᩠ᨳᩩᩅᨱ᩠ᨱᩮᩣ ᩅᩩᨧ᩠ᨧᨲᩥ.
</Paragraph>

<Paragraph number="2210" book="para">
<Emphasis>ᩁᨩᨲᩴ</Emphasis> ᨶᩣᨾ ᨠᩉᩣᨸᨱᩮᩣ ᩃᩮᩣᩉᨾᩣᩈᨠᩮᩣ ᨴᩤᩁᩩᨾᩣᩈᨠᩮᩣ ᨩᨲᩩᨾᩣᩈᨠᩮᩣ ᨿᩮ ᩅᩮᩤᩉᩣᩁᩴ ᨣᨧ᩠ᨨᨶ᩠ᨲᩥ.
</Paragraph>

<Paragraph number="2211" book="para">
<Emphasis>ᩏᨣ᩠ᨣᨱ᩠ᩉᩮᨿ᩠ᨿᩣ</Emphasis>ᨲᩥ ᩈᨿᩴ ᨣᨱ᩠ᩉᩣᨲᩥ ᨶᩥᩔᨣ᩠ᨣᩥᨿᩴ ᨸᩣᨧᩥᨲ᩠ᨲᩥᨿᩴ.
</Paragraph>

<Paragraph number="2212" book="para">
<Emphasis>ᩏᨣ᩠ᨣᨱ᩠ᩉᩣᨸᩮᨿ᩠ᨿᩣ</Emphasis>ᨲᩥ ᩋᨬ᩠ᨬᩴ ᨣᩤᩉᩣᨸᩮᨲᩥ ᨶᩥᩔᨣ᩠ᨣᩥᨿᩴ ᨸᩣᨧᩥᨲ᩠ᨲᩥᨿᩴ.
</Paragraph>

<Paragraph number="2213" book="para">
<Emphasis>ᩏᨸᨶᩥᨠ᩠ᨡᩥᨲ᩠ᨲᩴ ᩅᩤ ᩈᩣᨴᩥᨿᩮᨿ᩠ᨿᩣ</Emphasis>ᨲᩥ ᩍᨴᩴ ᩋᨿ᩠ᨿᩔ ᩉᩮᩣᨲᩪᨲᩥ ᩏᨸᨶᩥᨠ᩠ᨡᩥᨲ᩠ᨲᩴ ᩈᩣᨴᩥᨿᨲᩥ, ᨶᩥᩔᨣ᩠ᨣᩥᨿᩴ ᩉᩮᩣᨲᩥ. ᩈᩴᨥᨾᨩ᩠ᨫᩮ ᨶᩥᩔᨩ᩠ᨩᩥᨲᨻ᩠ᨻᩴ. ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᨶᩥᩔᨩ᩠ᨩᩥᨲᨻ᩠ᨻᩴ—  ᨲᩮᨶ ᨽᩥᨠ᩠ᨡᩩᨶᩣ ᩈᩴᨥᩴ ᩏᨸᩈᩘᨠᨾᩥᨲ᩠ᩅᩣ ᩑᨠᩴᩈᩴ ᩏᨲ᩠ᨲᩁᩣᩈᩘᨣᩴ ᨠᩁᩥᨲ᩠ᩅᩣ ᩅᩩᨯ᩠ᨰᩣᨶᩴ ᨽᩥᨠ᩠ᨡᩪᨶᩴ ᨸᩣᨴᩮ ᩅᨶ᩠ᨴᩥᨲ᩠ᩅᩣ ᩏᨠ᩠ᨠᩩᨭᩥᨠᩴ ᨶᩥᩈᩦᨴᩥᨲ᩠ᩅᩣ ᩋᨬ᩠ᨩᩃᩥᩴ ᨸᨣ᩠ᨣᩉᩮᨲ᩠ᩅᩣ ᩑᩅᨾᩔ ᩅᨧᨶᩦᨿᩮᩣ—  “ᩋᩉᩴ, ᨽᨶ᩠ᨲᩮ, ᩁᩪᨸᩥᨿᩴ ᨸᨭᩥᨣ᩠ᨣᩉᩮᩈᩥᩴ. ᩍᨴᩴ ᨾᩮ ᨶᩥᩔᨣ᩠ᨣᩥᨿᩴ. ᩍᨾᩣᩉᩴ ᩈᩴᨥᩔ ᨶᩥᩔᨩ᩠ᨩᩣᨾᩦ”ᨲᩥ. ᨶᩥᩔᨩ᩠ᨩᩥᨲ᩠ᩅᩣ ᩋᩣᨸᨲ᩠ᨲᩥ ᨴᩮᩈᩮᨲᨻ᩠ᨻᩣ. ᨻ᩠ᨿᨲ᩠ᨲᩮᨶ ᨽᩥᨠ᩠ᨡᩩᨶᩣ ᨸᨭᩥᨻᩃᩮᨶ ᩋᩣᨸᨲ᩠ᨲᩥ ᨸᨭᩥᨣ᩠ᨣᩉᩮᨲᨻ᩠ᨻᩣ. ᩈᨧᩮ ᨲᨲ᩠ᨳ ᩋᩣᨣᨧ᩠ᨨᨲᩥ ᩋᩣᩁᩣᨾᩥᨠᩮᩣ ᩅᩤ ᩏᨸᩣᩈᨠᩮᩣ ᩅᩤ ᩈᩮᩣ ᩅᨲ᩠ᨲᨻ᩠ᨻᩮᩣ—  “ᩋᩣᩅᩩᩈᩮᩣ, ᩍᨾᩴ ᨩᩣᨶᩣᩉᩦ”ᨲᩥ. ᩈᨧᩮ ᩈᩮᩣ ᨽᨱᨲᩥ—  “ᩍᨾᩥᨶᩣ ᨠᩥᩴ ᩋᩣᩉᩁᩥᨿ᩠ᨿᨲᩪ”ᨲᩥ, ᨶ ᩅᨲ᩠ᨲᨻ᩠ᨻᩮᩣ—  “ᩍᨾᩴ ᩅᩤ ᩍᨾᩴ ᩅᩤ ᩋᩣᩉᩁᩣ”ᨲᩥ. ᨠᨸ᩠ᨸᩥᨿᩴ ᩋᩣᨧᩥᨠ᩠ᨡᩥᨲᨻ᩠ᨻᩴ—  ᩈᨸ᩠ᨸᩥ ᩅᩤ ᨲᩮᩃᩴ ᩅᩤ ᨾᨵᩩ ᩅᩤ ᨹᩣᨱᩥᨲᩴ ᩅᩤ. ᩈᨧᩮ ᩈᩮᩣ ᨲᩮᨶ ᨸᩁᩥᩅᨲ᩠ᨲᩮᨲ᩠ᩅᩣ ᨠᨸ᩠ᨸᩥᨿᩴ ᩋᩣᩉᩁᨲᩥ ᩁᩪᨸᩥᨿᨸ᩠ᨸᨭᩥᨣ᩠ᨣᩤᩉᨠᩴ ᨮᨸᩮᨲ᩠ᩅᩣ ᩈᨻ᩠ᨻᩮᩉᩮᩅ ᨸᩁᩥᨽᩩᨬ᩠ᨩᩥᨲᨻ᩠ᨻᩴ. ᩑᩅᨬ᩠ᨧᩮᨲᩴ ᩃᨽᩮᨳ, ᩍᨧ᩠ᨧᩮᨲᩴ ᨠᩩᩈᩃᩴ; ᨶᩮᩣ ᨧᩮ ᩃᨽᩮᨳ, ᩈᩮᩣ ᩅᨲ᩠ᨲᨻ᩠ᨻᩮᩣ—  “ᩋᩣᩅᩩᩈᩮᩣ, ᩍᨾᩴ ᨨᨯ᩠ᨯᩮᩉᩦ”ᨲᩥ. ᩈᨧᩮ ᩈᩮᩣ ᨨᨯ᩠ᨯᩮᨲᩥ, ᩍᨧ᩠ᨧᩮᨲᩴ ᨠᩩᩈᩃᩴ; ᨶᩮᩣ ᨧᩮ ᨨᨯ᩠ᨯᩮᨲᩥ, ᨸᨬ᩠ᨧᩉᩘᨣᩮᩉᩥ ᩈᨾᨶ᩠ᨶᩣᨣᨲᩮᩣ ᨽᩥᨠ᩠ᨡᩩ ᩁᩪᨸᩥᨿᨨᨯ᩠ᨯᨠᩮᩣ ᩈᨾ᩠ᨾᨶ᩠ᨶᩥᨲᨻ᩠ᨻᩮᩣ—  ᨿᩮᩣ ᨶ ᨨᨶ᩠ᨴᩣᨣᨲᩥᩴ ᨣᨧ᩠ᨨᩮᨿ᩠ᨿ, ᨶ ᨴᩮᩤᩈᩣᨣᨲᩥᩴ ᨣᨧ᩠ᨨᩮᨿ᩠ᨿ, ᨶ ᨾᩮᩣᩉᩣᨣᨲᩥᩴ ᨣᨧ᩠ᨨᩮᨿ᩠ᨿ, ᨶ ᨽᨿᩣᨣᨲᩥᩴ ᨣᨧ᩠ᨨᩮᨿ᩠ᨿ, ᨨᨯ᩠ᨯᩥᨲᩣᨨᨯ᩠ᨯᩥᨲᨬ᩠ᨧ ᨩᩣᨶᩮᨿ᩠ᨿ. “ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩈᨾ᩠ᨾᨶ᩠ᨶᩥᨲᨻ᩠ᨻᩮᩣ. ᨸᨮᨾᩴ ᨽᩥᨠ᩠ᨡᩩ ᨿᩣᨧᩥᨲᨻ᩠ᨻᩮᩣ. ᨿᩣᨧᩥᨲ᩠ᩅᩣ ᨻ᩠ᨿᨲ᩠ᨲᩮᨶ ᨽᩥᨠ᩠ᨡᩩᨶᩣ ᨸᨭᩥᨻᩃᩮᨶ ᩈᩴᨥᩮᩣ ᨬᩣᨸᩮᨲᨻ᩠ᨻᩮᩣ—
</Paragraph>

</Division>
<Division number="585" book="para">

<Paragraph number="2214" book="para">
‘ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᨿᨴᩥ ᩈᩴᨥᩔ ᨸᨲ᩠ᨲᨠᩃᩖᩴ, ᩈᩴᨥᩮᩣ ᩍᨲ᩠ᨳᨶ᩠ᨶᩣᨾᩴ ᨽᩥᨠ᩠ᨡᩩᩴ ᩁᩪᨸᩥᨿᨨᨯ᩠ᨯᨠᩴ ᩈᨾ᩠ᨾᨶ᩠ᨶᩮᨿ᩠ᨿ. ᩑᩈᩣ ᨬᨲ᩠ᨲᩥ.
</Paragraph>

<Paragraph number="2215" book="para">
ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩈᩴᨥᩮᩣ ᩍᨲ᩠ᨳᨶ᩠ᨶᩣᨾᩴ ᨽᩥᨠ᩠ᨡᩩᩴ ᩁᩪᨸᩥᨿᨨᨯ᩠ᨯᨠᩴ ᩈᨾ᩠ᨾᨶ᩠ᨶᨲᩥ. ᨿᩔᩣᨿᩈ᩠ᨾᨲᩮᩣ ᨡᨾᨲᩥ ᩍᨲ᩠ᨳᨶ᩠ᨶᩣᨾᩔ ᨽᩥᨠ᩠ᨡᩩᨶᩮᩣ ᩁᩪᨸᩥᨿᨨᨯ᩠ᨯᨠᩔ ᩈᨾ᩠ᨾᩩᨲᩥ, ᩈᩮᩣ ᨲᩩᨱ᩠ᩉᩔ; ᨿᩔ ᨶᨠ᩠ᨡᨾᨲᩥ, ᩈᩮᩣ ᨽᩣᩈᩮᨿ᩠ᨿ.
</Paragraph>

<Paragraph number="2216" book="para">
ᩈᨾ᩠ᨾᨲᩮᩣ ᩈᩴᨥᩮᨶ ᩍᨲ᩠ᨳᨶ᩠ᨶᩣᨾᩮᩣ ᨽᩥᨠ᩠ᨡᩩ ᩁᩪᨸᩥᨿᨨᨯ᩠ᨯᨠᩮᩣ. ᨡᨾᨲᩥ ᩈᩴᨥᩔ, ᨲᩈ᩠ᨾᩣ ᨲᩩᨱ᩠ᩉᩦ, ᩑᩅᨾᩮᨲᩴ ᨵᩤᩁᨿᩣᨾᩦ’”ᨲᩥ.
</Paragraph>

<Paragraph number="2217" book="para">
ᨲᩮᨶ ᩈᨾ᩠ᨾᨲᩮᨶ ᨽᩥᨠ᩠ᨡᩩᨶᩣ ᩋᨶᩥᨾᩥᨲ᩠ᨲᩴ ᨠᨲ᩠ᩅᩣ ᨸᩣᨲᩮᨲᨻ᩠ᨻᩴ. ᩈᨧᩮ ᨶᩥᨾᩥᨲ᩠ᨲᩴ ᨠᨲ᩠ᩅᩣ ᨸᩣᨲᩮᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ.
</Paragraph>

</Division>
<Division number="586" book="para">

<Paragraph number="2218" book="para">
ᩁᩪᨸᩥᨿᩮ ᩁᩪᨸᩥᨿᩈᨬ᩠ᨬᩦ ᩁᩪᨸᩥᨿᩴ ᨸᨭᩥᨣ᩠ᨣᨱ᩠ᩉᩣᨲᩥ, ᨶᩥᩔᨣ᩠ᨣᩥᨿᩴ ᨸᩣᨧᩥᨲ᩠ᨲᩥᨿᩴ. ᩁᩪᨸᩥᨿᩮ ᩅᩮᨾᨲᩥᨠᩮᩣ ᩁᩪᨸᩥᨿᩴ ᨸᨭᩥᨣ᩠ᨣᨱ᩠ᩉᩣᨲᩥ, ᨶᩥᩔᨣ᩠ᨣᩥᨿᩴ ᨸᩣᨧᩥᨲ᩠ᨲᩥᨿᩴ. ᩁᩪᨸᩥᨿᩮ ᩋᩁᩪᨸᩥᨿᩈᨬ᩠ᨬᩦ ᩁᩪᨸᩥᨿᩴ ᨸᨭᩥᨣ᩠ᨣᨱ᩠ᩉᩣᨲᩥ, ᨶᩥᩔᨣ᩠ᨣᩥᨿᩴ ᨸᩣᨧᩥᨲ᩠ᨲᩥᨿᩴ.
</Paragraph>

<Paragraph number="2219" book="para">
ᩋᩁᩪᨸᩥᨿᩮ ᩁᩪᨸᩥᨿᩈᨬ᩠ᨬᩦ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᩁᩪᨸᩥᨿᩮ ᩅᩮᨾᨲᩥᨠᩮᩣ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᩁᩪᨸᩥᨿᩮ ᩋᩁᩪᨸᩥᨿᩈᨬ᩠ᨬᩦ, ᩋᨶᩣᨸᨲ᩠ᨲᩥ.
</Paragraph>

<Paragraph number="2220" book="para">
ᩋᨶᩣᨸᨲ᩠ᨲᩥ—  ᩋᨩ᩠ᨫᩣᩁᩣᨾᩮ ᩅᩤ ᩋᨩ᩠ᨫᩣᩅᩈᨳᩮ ᩅᩤ ᩏᨣ᩠ᨣᩉᩮᨲ᩠ᩅᩣ ᩅᩤ ᩏᨣ᩠ᨣᩉᩣᨸᩮᨲ᩠ᩅᩣ ᩅᩤ ᨶᩥᨠ᩠ᨡᩥᨸᨲᩥ—  ᨿᩔ ᨽᩅᩥᩔᨲᩥ ᩈᩮᩣ ᩉᩁᩥᩔᨲᩦᨲᩥ, ᩏᨾ᩠ᨾᨲ᩠ᨲᨠᩔ, ᩋᩣᨴᩥᨠᨾ᩠ᨾᩥᨠᩔᩣᨲᩥ.

</Paragraph>
</Division>

<Paragraph number="2221" type="center" book="para">
ᩁᩪᨸᩥᨿᩈᩥᨠ᩠ᨡᩣᨸᨴᩴ ᨶᩥᨭ᩠ᨮᩥᨲᩴ ᩋᨭ᩠ᨮᨾᩴ.
</Paragraph>