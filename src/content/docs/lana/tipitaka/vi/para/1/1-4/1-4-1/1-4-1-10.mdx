---
title: "1.4.1.10 ᩁᩣᨩᩈᩥᨠ᩠ᨡᩣᨸᨴ"
tableOfContents: false
sidebar:
  order: 2
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="537" book="para">

<Paragraph number="2070" book="para">
ᨲᩮᨶ ᩈᨾᨿᩮᨶ ᨻᩩᨴ᩠ᨵᩮᩤ ᨽᨣᩅᩤ ᩈᩣᩅᨲ᩠ᨳᩥᨿᩴ ᩅᩥᩉᩁᨲᩥ ᨩᩮᨲᩅᨶᩮ ᩋᨶᩣᨳᨸᩥᨱ᩠ᨯᩥᨠᩔ ᩋᩣᩁᩣᨾᩮ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᩣᨿᩈ᩠ᨾᨲᩮᩣ ᩏᨸᨶᨶ᩠ᨴᩔ ᩈᨠ᩠ᨿᨸᩩᨲ᩠ᨲᩔ ᩏᨸᨭ᩠ᨮᩣᨠᩮᩣ ᨾᩉᩣᨾᨲ᩠ᨲᩮᩣ ᩋᩣᨿᩈ᩠ᨾᨲᩮᩣ ᩏᨸᨶᨶ᩠ᨴᩔ ᩈᨠ᩠ᨿᨸᩩᨲ᩠ᨲᩔ ᨴᩪᨲᩮᨶ ᨧᩦᩅᩁᨧᩮᨲᩣᨸᨶ᩠ᨶᩴ ᨸᩣᩉᩮᩈᩥ—  “ᩍᨾᩥᨶᩣ ᨧᩦᩅᩁᨧᩮᨲᩣᨸᨶ᩠ᨶᩮᨶ ᨧᩦᩅᩁᩴ ᨧᩮᨲᩣᨸᩮᨲ᩠ᩅᩣ ᩋᨿ᩠ᨿᩴ ᩏᨸᨶᨶ᩠ᨴᩴ ᨧᩦᩅᩁᩮᨶ ᩋᨧ᩠ᨨᩣᨴᩮᩉᩦ”ᨲᩥ. ᩋᨳ ᨡᩮᩣ ᩈᩮᩣ ᨴᩪᨲᩮᩣ ᨿᩮᨶᩣᨿᩈ᩠ᨾᩣ ᩏᨸᨶᨶ᩠ᨴᩮᩣ ᩈᨠ᩠ᨿᨸᩩᨲ᩠ᨲᩮᩣ ᨲᩮᨶᩩᨸᩈᩘᨠᨾᩥ; ᩏᨸᩈᩘᨠᨾᩥᨲ᩠ᩅᩣ ᩋᩣᨿᩈ᩠ᨾᨶ᩠ᨲᩴ ᩏᨸᨶᨶ᩠ᨴᩴ ᩈᨠ᩠ᨿᨸᩩᨲ᩠ᨲᩴ ᩑᨲᨴᩅᩮᩤᨧ—  “ᩍᨴᩴ ᨡᩮᩣ, ᨽᨶ᩠ᨲᩮ, ᩋᩣᨿᩈ᩠ᨾᨶ᩠ᨲᩴ ᩏᨴ᩠ᨴᩥᩔ ᨧᩦᩅᩁᨧᩮᨲᩣᨸᨶ᩠ᨶᩴ ᩋᩣᨽᨲᩴ. ᨸᨭᩥᨣ᩠ᨣᨱ᩠ᩉᩣᨲᩩ ᩋᩣᨿᩈ᩠ᨾᩣ ᨧᩦᩅᩁᨧᩮᨲᩣᨸᨶ᩠ᨶᨶ᩺”ᨲᩥ. ᩑᩅᩴ ᩅᩩᨲ᩠ᨲᩮ ᩋᩣᨿᩈ᩠ᨾᩣ ᩏᨸᨶᨶ᩠ᨴᩮᩣ ᩈᨠ᩠ᨿᨸᩩᨲ᩠ᨲᩮᩣ ᨲᩴ ᨴᩪᨲᩴ ᩑᨲᨴᩅᩮᩤᨧ—  “ᨶ ᨡᩮᩣ ᨾᨿᩴ, ᩋᩣᩅᩩᩈᩮᩣ, ᨧᩦᩅᩁᨧᩮᨲᩣᨸᨶ᩠ᨶᩴ ᨸᨭᩥᨣ᩠ᨣᨱ᩠ᩉᩣᨾ, ᨧᩦᩅᩁᨬ᩠ᨧ ᨡᩮᩣ ᨾᨿᩴ ᨸᨭᩥᨣ᩠ᨣᨱ᩠ᩉᩣᨾ ᨠᩣᩃᩮᨶ ᨠᨸ᩠ᨸᩥᨿᨶ᩺”ᨲᩥ. ᩑᩅᩴ ᩅᩩᨲ᩠ᨲᩮ, ᩈᩮᩣ ᨴᩪᨲᩮᩣ ᩋᩣᨿᩈ᩠ᨾᨶ᩠ᨲᩴ ᩏᨸᨶᨶ᩠ᨴᩴ ᩈᨠ᩠ᨿᨸᩩᨲ᩠ᨲᩴ ᩑᨲᨴᩅᩮᩤᨧ—  “ᩋᨲ᩠ᨳᩥ ᨸᨶᩣᨿᩈ᩠ᨾᨲᩮᩣ ᨠᩮᩣᨧᩥ ᩅᩮᨿ᩠ᨿᩣᩅᨧ᩠ᨧᨠᩁᩮᩣ”ᨲᩥ? ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᩏᨸᩣᩈᨠᩮᩣ ᩋᩣᩁᩣᨾᩴ ᩋᨣᨾᩣᩈᩥ ᨠᩮᨶᨧᩥᨴᩮᩅ ᨠᩁᨱᩦᨿᩮᨶ. ᩋᨳ ᨡᩮᩣ ᩋᩣᨿᩈ᩠ᨾᩣ ᩏᨸᨶᨶ᩠ᨴᩮᩣ ᩈᨠ᩠ᨿᨸᩩᨲ᩠ᨲᩮᩣ ᨲᩴ ᨴᩪᨲᩴ ᩑᨲᨴᩅᩮᩤᨧ—  “ᩑᩈᩮᩣ ᨡᩮᩣ, ᩋᩣᩅᩩᩈᩮᩣ, ᩏᨸᩣᩈᨠᩮᩣ ᨽᩥᨠ᩠ᨡᩪᨶᩴ ᩅᩮᨿ᩠ᨿᩣᩅᨧ᩠ᨧᨠᩁᩮᩣ”ᨲᩥ. ᩋᨳ ᨡᩮᩣ ᩈᩮᩣ ᨴᩪᨲᩮᩣ ᨲᩴ ᩏᨸᩣᩈᨠᩴ ᩈᨬ᩠ᨬᩣᨸᩮᨲ᩠ᩅᩣ ᨿᩮᨶᩣᨿᩈ᩠ᨾᩣ ᩏᨸᨶᨶ᩠ᨴᩮᩣ ᩈᨠ᩠ᨿᨸᩩᨲ᩠ᨲᩮᩣ ᨲᩮᨶᩩᨸᩈᩘᨠᨾᩥ; ᩏᨸᩈᩘᨠᨾᩥᨲ᩠ᩅᩣ ᩋᩣᨿᩈ᩠ᨾᨶ᩠ᨲᩴ ᩏᨸᨶᨶ᩠ᨴᩴ ᩈᨠ᩠ᨿᨸᩩᨲ᩠ᨲᩴ ᩑᨲᨴᩅᩮᩤᨧ—  “ᨿᩴ ᨡᩮᩣ, ᨽᨶ᩠ᨲᩮ, ᩋᩣᨿᩈ᩠ᨾᩣ ᩅᩮᨿ᩠ᨿᩣᩅᨧ᩠ᨧᨠᩁᩴ ᨶᩥᨴ᩠ᨴᩥᩈᩥ ᩈᨬ᩠ᨬᨲ᩠ᨲᩮᩣ ᩈᩮᩣ ᨾᨿᩣ. ᩏᨸᩈᩘᨠᨾᨲᩩ ᩋᩣᨿᩈ᩠ᨾᩣ ᨠᩣᩃᩮᨶ, ᨧᩦᩅᩁᩮᨶ ᨲᩴ ᩋᨧ᩠ᨨᩣᨴᩮᩔᨲᩦ”ᨲᩥ.
</Paragraph>

<Paragraph number="2071" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩈᩮᩣ ᨾᩉᩣᨾᨲ᩠ᨲᩮᩣ ᩋᩣᨿᩈ᩠ᨾᨲᩮᩣ ᩏᨸᨶᨶ᩠ᨴᩔ ᩈᨠ᩠ᨿᨸᩩᨲ᩠ᨲᩔ ᩈᨶ᩠ᨲᩥᨠᩮ ᨴᩪᨲᩴ ᨸᩣᩉᩮᩈᩥ—  “ᨸᩁᩥᨽᩩᨬ᩠ᨩᨲᩩ ᩋᨿ᩠ᨿᩮᩣ ᨲᩴ ᨧᩦᩅᩁᩴ, ᩍᨧ᩠ᨨᩣᨾ ᨾᨿᩴ ᩋᨿ᩠ᨿᩮᨶ ᨲᩴ ᨧᩦᩅᩁᩴ ᨸᩁᩥᨽᩩᨲ᩠ᨲᨶ᩺”ᨲᩥ. ᩋᨳ ᨡᩮᩣ ᩋᩣᨿᩈ᩠ᨾᩣ ᩏᨸᨶᨶ᩠ᨴᩮᩣ ᩈᨠ᩠ᨿᨸᩩᨲ᩠ᨲᩮᩣ ᨲᩴ ᩏᨸᩣᩈᨠᩴ ᨶ ᨠᩥᨬ᩠ᨧᩥ ᩋᩅᨧᩣᩈᩥ. ᨴᩩᨲᩥᨿᨾ᩠ᨸᩥ ᨡᩮᩣ ᩈᩮᩣ ᨾᩉᩣᨾᨲ᩠ᨲᩮᩣ ᩋᩣᨿᩈ᩠ᨾᨲᩮᩣ ᩏᨸᨶᨶ᩠ᨴᩔ ᩈᨠ᩠ᨿᨸᩩᨲ᩠ᨲᩔ ᩈᨶ᩠ᨲᩥᨠᩮ ᨴᩪᨲᩴ ᨸᩣᩉᩮᩈᩥ—  “ᨸᩁᩥᨽᩩᨬ᩠ᨩᨲᩩ ᩋᨿ᩠ᨿᩮᩣ ᨲᩴ ᨧᩦᩅᩁᩴ, ᩍᨧ᩠ᨨᩣᨾ ᨾᨿᩴ ᩋᨿ᩠ᨿᩮᨶ ᨲᩴ ᨧᩦᩅᩁᩴ ᨸᩁᩥᨽᩩᨲ᩠ᨲᨶ᩺”ᨲᩥ. ᨴᩩᨲᩥᨿᨾ᩠ᨸᩥ ᨡᩮᩣ ᩋᩣᨿᩈ᩠ᨾᩣ ᩏᨸᨶᨶ᩠ᨴᩮᩣ ᩈᨠ᩠ᨿᨸᩩᨲ᩠ᨲᩮᩣ ᨲᩴ ᩏᨸᩣᩈᨠᩴ ᨶ ᨠᩥᨬ᩠ᨧᩥ ᩋᩅᨧᩣᩈᩥ. ᨲᨲᩥᨿᨾ᩠ᨸᩥ ᨡᩮᩣ ᩈᩮᩣ ᨾᩉᩣᨾᨲ᩠ᨲᩮᩣ ᩋᩣᨿᩈ᩠ᨾᨲᩮᩣ ᩏᨸᨶᨶ᩠ᨴᩔ ᩈᨠ᩠ᨿᨸᩩᨲ᩠ᨲᩔ ᩈᨶ᩠ᨲᩥᨠᩮ ᨴᩪᨲᩴ ᨸᩣᩉᩮᩈᩥ—  “ᨸᩁᩥᨽᩩᨬ᩠ᨩᨲᩩ ᩋᨿ᩠ᨿᩮᩣ ᨲᩴ ᨧᩦᩅᩁᩴ, ᩍᨧ᩠ᨨᩣᨾ ᨾᨿᩴ ᩋᨿ᩠ᨿᩮᨶ ᨲᩴ ᨧᩦᩅᩁᩴ ᨸᩁᩥᨽᩩᨲ᩠ᨲᨶ᩺”ᨲᩥ.
</Paragraph>

<Paragraph number="2072" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨶᩮᨣᨾᩔ ᩈᨾᨿᩮᩣ ᩉᩮᩣᨲᩥ. ᨶᩮᨣᨾᩮᨶ ᨧ ᨠᨲᩥᨠᩣ ᨠᨲᩣ ᩉᩮᩣᨲᩥ—  “ᨿᩮᩣ ᨸᨧ᩠ᨨᩣ ᩋᩣᨣᨧ᩠ᨨᨲᩥ ᨸᨬ᩠ᨬᩣᩈᩴ ᨻᨴ᩠ᨵᩮᩤ”ᨲᩥ. ᩋᨳ ᨡᩮᩣ ᩋᩣᨿᩈ᩠ᨾᩣ ᩏᨸᨶᨶ᩠ᨴᩮᩣ ᩈᨠ᩠ᨿᨸᩩᨲ᩠ᨲᩮᩣ ᨿᩮᨶ ᩈᩮᩣ ᩏᨸᩣᩈᨠᩮᩣ ᨲᩮᨶᩩᨸᩈᩘᨠᨾᩥ; ᩏᨸᩈᩘᨠᨾᩥᨲ᩠ᩅᩣ ᨲᩴ ᩏᨸᩣᩈᨠᩴ ᩑᨲᨴᩅᩮᩤᨧ—  “ᩋᨲ᩠ᨳᩮᩣ ᨾᩮ, ᩋᩣᩅᩩᩈᩮᩣ, ᨧᩦᩅᩁᩮᨶᩣ”ᨲᩥ. “ᩋᨩ᩠ᨩᨱ᩠ᩉᩮᩣ, ᨽᨶ᩠ᨲᩮ, ᩋᩣᨣᨾᩮᩉᩥ, ᩋᨩ᩠ᨩ ᨶᩮᨣᨾᩔ ᩈᨾᨿᩮᩣ. ᨶᩮᨣᨾᩮᨶ ᨧ ᨠᨲᩥᨠᩣ ᨠᨲᩣ ᩉᩮᩣᨲᩥ—  ‘ᨿᩮᩣ ᨸᨧ᩠ᨨᩣ ᩋᩣᨣᨧ᩠ᨨᨲᩥ ᨸᨬ᩠ᨬᩣᩈᩴ ᨻᨴ᩠ᨵᩮᩤ’”ᨲᩥ. “ᩋᨩ᩠ᨩᩮᩅ ᨾᩮ, ᩋᩣᩅᩩᩈᩮᩣ, ᨧᩦᩅᩁᩴ ᨴᩮᩉᩦ”ᨲᩥ ᩒᩅᨭ᩠ᨭᩥᨠᩣᨿ ᨸᩁᩣᨾᩈᩥ. ᩋᨳ ᨡᩮᩣ ᩈᩮᩣ ᩏᨸᩣᩈᨠᩮᩣ ᩋᩣᨿᩈ᩠ᨾᨲᩣ ᩏᨸᨶᨶ᩠ᨴᩮᨶ ᩈᨠ᩠ᨿᨸᩩᨲ᩠ᨲᩮᨶ ᨶᩥᨸ᩠ᨸᩦᩊᩥᨿᨾᩣᨶᩮᩣ ᩋᩣᨿᩈ᩠ᨾᨲᩮᩣ ᩏᨸᨶᨶ᩠ᨴᩔ ᩈᨠ᩠ᨿᨸᩩᨲ᩠ᨲᩔ ᨧᩦᩅᩁᩴ ᨧᩮᨲᩣᨸᩮᨲ᩠ᩅᩣ ᨸᨧ᩠ᨨᩣ ᩋᨣᨾᩣᩈᩥ. ᨾᨶᩩᩔᩣ ᨲᩴ ᩏᨸᩣᩈᨠᩴ ᩑᨲᨴᩅᩮᩤᨧᩩᩴ—  “ᨠᩥᩔ ᨲ᩠ᩅᩴ, ᩋᨿ᩠ᨿᩮᩣ, ᨸᨧ᩠ᨨᩣ ᩋᩣᨣᨲᩮᩣ, ᨸᨬ᩠ᨬᩣᩈᩴ ᨩᩦᨶᩮᩣᩈᩦ”ᨲᩥ.
</Paragraph>

<Paragraph number="2073" book="para">
ᩋᨳ ᨡᩮᩣ ᩈᩮᩣ ᩏᨸᩣᩈᨠᩮᩣ ᨲᩮᩈᩴ ᨾᨶᩩᩔᩣᨶᩴ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩥ. ᨾᨶᩩᩔᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨾᩉᩥᨧ᩠ᨨᩣ ᩍᨾᩮ ᩈᨾᨱᩣ ᩈᨠ᩠ᨿᨸᩩᨲ᩠ᨲᩥᨿᩣ ᩋᩈᨶ᩠ᨲᩩᨭ᩠ᨮᩣ. ᨶᨿᩥᨾᩮᩈᩴ ᩈᩩᨠᩁᩴ ᩅᩮᨿ᩠ᨿᩣᩅᨧ᩠ᨧᨾ᩠ᨸᩥ ᨠᩣᨲᩩᩴ. ᨠᨳᨬ᩠ᩉᩥ ᨶᩣᨾ ᩋᩣᨿᩈ᩠ᨾᩣ ᩏᨸᨶᨶ᩠ᨴᩮᩣ ᩏᨸᩣᩈᨠᩮᨶ—  ‘ᩋᨩ᩠ᨩᨱ᩠ᩉᩮᩣ, ᨽᨶ᩠ᨲᩮ, ᩋᩣᨣᨾᩮᩉᩦ’ᨲᩥ ᩅᩩᨧ᩠ᨧᨾᩣᨶᩮᩣ ᨶᩣᨣᨾᩮᩔᨲᩦ”ᨲᩥ.
</Paragraph>

<Paragraph number="2074" book="para">
ᩋᩔᩮᩣᩈᩩᩴ ᨡᩮᩣ ᨽᩥᨠ᩠ᨡᩪ ᨲᩮᩈᩴ ᨾᨶᩩᩔᩣᨶᩴ ᩏᨩ᩠ᨫᩣᨿᨶ᩠ᨲᩣᨶᩴ ᨡᩥᨿ᩠ᨿᨶ᩠ᨲᩣᨶᩴ ᩅᩥᨸᩣᨧᩮᨶ᩠ᨲᩣᨶᩴ. ᨿᩮ ᨲᩮ ᨽᩥᨠ᩠ᨡᩪ ᩋᨸ᩠ᨸᩥᨧ᩠ᨨᩣ …ᨸᩮ…  ᨲᩮ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᩋᩣᨿᩈ᩠ᨾᩣ ᩏᨸᨶᨶ᩠ᨴᩮᩣ ᩈᨠ᩠ᨿᨸᩩᨲ᩠ᨲᩮᩣ ᩏᨸᩣᩈᨠᩮᨶ—  ‘ᩋᨩ᩠ᨩᨱ᩠ᩉᩮᩣ, ᨽᨶ᩠ᨲᩮ, ᩋᩣᨣᨾᩮᩉᩦ’ᨲᩥ ᩅᩩᨧ᩠ᨧᨾᩣᨶᩮᩣ ᨶᩣᨣᨾᩮᩔᨲᩦ”ᨲᩥ.
</Paragraph>

<Paragraph number="2075" book="para">
ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᩋᩣᨿᩈ᩠ᨾᨶ᩠ᨲᩴ ᩏᨸᨶᨶ᩠ᨴᩴ ᩈᨠ᩠ᨿᨸᩩᨲ᩠ᨲᩴ ᩋᨶᩮᨠᨸᩁᩥᨿᩣᨿᩮᨶ ᩅᩥᨣᩁᩉᩥᨲ᩠ᩅᩣ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ …ᨸᩮ…  “ᩈᨧ᩠ᨧᩴ ᨠᩥᩁ ᨲ᩠ᩅᩴ, ᩏᨸᨶᨶ᩠ᨴ, ᩏᨸᩣᩈᨠᩮᨶ—  ‘ᩋᨩ᩠ᨩᨱ᩠ᩉᩮᩣ, ᨽᨶ᩠ᨲᩮ, ᩋᩣᨣᨾᩮᩉᩦ’ᨲᩥ ᩅᩩᨧ᩠ᨧᨾᩣᨶᩮᩣ ᨶᩣᨣᨾᩮᩈᩦ”ᨲᩥ? “ᩈᨧ᩠ᨧᩴ, ᨽᨣᩅᩤ”ᨲᩥ. ᩅᩥᨣᩁᩉᩥ ᨻᩩᨴ᩠ᨵᩮᩤ ᨽᨣᩅᩤ …ᨸᩮ…  ᨠᨳᨬ᩠ᩉᩥ ᨶᩣᨾ ᨲ᩠ᩅᩴ, ᨾᩮᩣᨥᨸᩩᩁᩥᩈ, ᩏᨸᩣᩈᨠᩮᨶ—  ‘ᩋᨩ᩠ᨩᨱ᩠ᩉᩮᩣ, ᨽᨶ᩠ᨲᩮ, ᩋᩣᨣᨾᩮᩉᩦ’ᨲᩥ ᩅᩩᨧ᩠ᨧᨾᩣᨶᩮᩣ ᨶᩣᨣᨾᩮᩔᩈᩥ. ᨶᩮᨲᩴ, ᨾᩮᩣᨥᨸᩩᩁᩥᩈ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ …ᨸᩮ…  ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᩮᨿ᩠ᨿᩣᨳ—
</Paragraph>

</Division>
<Division number="538" book="para">

<Paragraph number="2076" book="para">
<Emphasis>“ᨽᩥᨠ᩠ᨡᩩᩴ ᨸᨶᩮᩅ ᩏᨴ᩠ᨴᩥᩔ ᩁᩣᨩᩣ ᩅᩤ ᩁᩣᨩᨽᩮᩣᨣ᩠ᨣᩮᩤ ᩅᩤ ᨻᩕᩣᩉ᩠ᨾᨱᩮᩣ ᩅᩤ ᨣᩉᨸᨲᩥᨠᩮᩣ ᩅᩤ ᨴᩪᨲᩮᨶ ᨧᩦᩅᩁᨧᩮᨲᩣᨸᨶ᩠ᨶᩴ ᨸᩉᩥᨱᩮᨿ᩠ᨿ—  ‘ᩍᨾᩥᨶᩣ ᨧᩦᩅᩁᨧᩮᨲᩣᨸᨶ᩠ᨶᩮᨶ ᨧᩦᩅᩁᩴ ᨧᩮᨲᩣᨸᩮᨲ᩠ᩅᩣ ᩍᨲ᩠ᨳᨶ᩠ᨶᩣᨾᩴ ᨽᩥᨠ᩠ᨡᩩᩴ ᨧᩦᩅᩁᩮᨶ ᩋᨧ᩠ᨨᩣᨴᩮᩉᩦ’ᨲᩥ. ᩈᩮᩣ ᨧᩮ ᨴᩪᨲᩮᩣ ᨲᩴ ᨽᩥᨠ᩠ᨡᩩᩴ ᩏᨸᩈᩘᨠᨾᩥᨲ᩠ᩅᩣ ᩑᩅᩴ ᩅᨴᩮᨿ᩠ᨿ—  ‘ᩍᨴᩴ ᨡᩮᩣ, ᨽᨶ᩠ᨲᩮ, ᩋᩣᨿᩈ᩠ᨾᨶ᩠ᨲᩴ ᩏᨴ᩠ᨴᩥᩔ ᨧᩦᩅᩁᨧᩮᨲᩣᨸᨶ᩠ᨶᩴ ᩋᩣᨽᨲᩴ, ᨸᨭᩥᨣ᩠ᨣᨱ᩠ᩉᩣᨲᩩ ᩋᩣᨿᩈ᩠ᨾᩣ ᨧᩦᩅᩁᨧᩮᨲᩣᨸᨶ᩠ᨶᨶ᩺’ᨲᩥ, ᨲᩮᨶ ᨽᩥᨠ᩠ᨡᩩᨶᩣ ᩈᩮᩣ ᨴᩪᨲᩮᩣ ᩑᩅᨾᩔ ᩅᨧᨶᩦᨿᩮᩣ—  ‘ᨶ ᨡᩮᩣ ᨾᨿᩴ, ᩋᩣᩅᩩᩈᩮᩣ, ᨧᩦᩅᩁᨧᩮᨲᩣᨸᨶ᩠ᨶᩴ ᨸᨭᩥᨣ᩠ᨣᨱ᩠ᩉᩣᨾ. ᨧᩦᩅᩁᨬ᩠ᨧ ᨡᩮᩣ ᨾᨿᩴ ᨸᨭᩥᨣ᩠ᨣᨱ᩠ᩉᩣᨾ, ᨠᩣᩃᩮᨶ ᨠᨸ᩠ᨸᩥᨿᨶ᩺’ᨲᩥ. ᩈᩮᩣ ᨧᩮ ᨴᩪᨲᩮᩣ ᨲᩴ ᨽᩥᨠ᩠ᨡᩩᩴ ᩑᩅᩴ ᩅᨴᩮᨿ᩠ᨿ—  ‘ᩋᨲ᩠ᨳᩥ ᨸᨶᩣᨿᩈ᩠ᨾᨲᩮᩣ ᨠᩮᩣᨧᩥ ᩅᩮᨿ᩠ᨿᩣᩅᨧ᩠ᨧᨠᩁᩮᩣ’ᨲᩥ, ᨧᩦᩅᩁᨲ᩠ᨳᩥᨠᩮᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩣ ᩅᩮᨿ᩠ᨿᩣᩅᨧ᩠ᨧᨠᩁᩮᩣ ᨶᩥᨴ᩠ᨴᩥᩈᩥᨲᨻ᩠ᨻᩮᩣ ᩋᩣᩁᩣᨾᩥᨠᩮᩣ ᩅᩤ ᩏᨸᩣᩈᨠᩮᩣ ᩅᩤ—  ‘ᩑᩈᩮᩣ ᨡᩮᩣ, ᩋᩣᩅᩩᩈᩮᩣ, ᨽᩥᨠ᩠ᨡᩪᨶᩴ ᩅᩮᨿ᩠ᨿᩣᩅᨧ᩠ᨧᨠᩁᩮᩣ’ᨲᩥ. ᩈᩮᩣ ᨧᩮ ᨴᩪᨲᩮᩣ ᨲᩴ ᩅᩮᨿ᩠ᨿᩣᩅᨧ᩠ᨧᨠᩁᩴ ᩈᨬ᩠ᨬᩣᨸᩮᨲ᩠ᩅᩣ ᨲᩴ ᨽᩥᨠ᩠ᨡᩩᩴ ᩏᨸᩈᩘᨠᨾᩥᨲ᩠ᩅᩣ ᩑᩅᩴ ᩅᨴᩮᨿ᩠ᨿ—  ‘ᨿᩴ ᨡᩮᩣ, ᨽᨶ᩠ᨲᩮ, ᩋᩣᨿᩈ᩠ᨾᩣ ᩅᩮᨿ᩠ᨿᩣᩅᨧ᩠ᨧᨠᩁᩴ ᨶᩥᨴ᩠ᨴᩥᩈᩥ ᩈᨬ᩠ᨬᨲ᩠ᨲᩮᩣ ᩈᩮᩣ ᨾᨿᩣ, ᩏᨸᩈᩘᨠᨾᨲᩩ ᩋᩣᨿᩈ᩠ᨾᩣ ᨠᩣᩃᩮᨶ, ᨧᩦᩅᩁᩮᨶ ᨲᩴ ᩋᨧ᩠ᨨᩣᨴᩮᩔᨲᩦ’ᨲᩥ, ᨧᩦᩅᩁᨲ᩠ᨳᩥᨠᩮᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩣ ᩅᩮᨿ᩠ᨿᩣᩅᨧ᩠ᨧᨠᩁᩮᩣ ᩏᨸᩈᩘᨠᨾᩥᨲ᩠ᩅᩣ ᨴ᩠ᩅᨲ᩠ᨲᩥᨠ᩠ᨡᨲ᩠ᨲᩩᩴ ᨧᩮᩣᨴᩮᨲᨻ᩠ᨻᩮᩣ ᩈᩣᩁᩮᨲᨻ᩠ᨻᩮᩣ—  ‘ᩋᨲ᩠ᨳᩮᩣ ᨾᩮ, ᩋᩣᩅᩩᩈᩮᩣ, ᨧᩦᩅᩁᩮᨶᩣ’ᨲᩥ. ᨴ᩠ᩅᨲ᩠ᨲᩥᨠ᩠ᨡᨲ᩠ᨲᩩᩴ ᨧᩮᩣᨴᨿᨾᩣᨶᩮᩣ ᩈᩣᩁᨿᨾᩣᨶᩮᩣ ᨲᩴ ᨧᩦᩅᩁᩴ ᩋᨽᩥᨶᩥᨸ᩠ᨹᩣᨴᩮᨿ᩠ᨿ, ᩍᨧ᩠ᨧᩮᨲᩴ ᨠᩩᩈᩃᩴ; ᨶᩮᩣ ᨧᩮ ᩋᨽᩥᨶᩥᨸ᩠ᨹᩣᨴᩮᨿ᩠ᨿ, ᨧᨲᩩᨠ᩠ᨡᨲ᩠ᨲᩩᩴ ᨸᨬ᩠ᨧᨠ᩠ᨡᨲ᩠ᨲᩩᩴ ᨨᨠ᩠ᨡᨲ᩠ᨲᩩᨸᩁᨾᩴ ᨲᩩᨱ᩠ᩉᩦᨽᩪᨲᩮᨶ ᩏᨴ᩠ᨴᩥᩔ ᨮᩣᨲᨻ᩠ᨻᩴ. ᨧᨲᩩᨠ᩠ᨡᨲ᩠ᨲᩩᩴ ᨸᨬ᩠ᨧᨠ᩠ᨡᨲ᩠ᨲᩩᩴ ᨨᨠ᩠ᨡᨲ᩠ᨲᩩᨸᩁᨾᩴ ᨲᩩᨱ᩠ᩉᩦᨽᩪᨲᩮᩣ ᩏᨴ᩠ᨴᩥᩔ ᨲᩥᨭ᩠ᨮᨾᩣᨶᩮᩣ ᨲᩴ ᨧᩦᩅᩁᩴ ᩋᨽᩥᨶᩥᨸ᩠ᨹᩣᨴᩮᨿ᩠ᨿ, ᩍᨧ᩠ᨧᩮᨲᩴ ᨠᩩᩈᩃᩴ; ᨲᨲᩮᩣ ᨧᩮ ᩏᨲ᩠ᨲᩁᩥ ᩅᩤᨿᨾᨾᩣᨶᩮᩣ ᨲᩴ ᨧᩦᩅᩁᩴ ᩋᨽᩥᨶᩥᨸ᩠ᨹᩣᨴᩮᨿ᩠ᨿ, ᨶᩥᩔᨣ᩠ᨣᩥᨿᩴ ᨸᩣᨧᩥᨲ᩠ᨲᩥᨿᩴ. ᨶᩮᩣ ᨧᩮ ᩋᨽᩥᨶᩥᨸ᩠ᨹᩣᨴᩮᨿ᩠ᨿ, ᨿᨲᩔ ᨧᩦᩅᩁᨧᩮᨲᩣᨸᨶ᩠ᨶᩴ ᩋᩣᨽᨲᩴ, ᨲᨲ᩠ᨳ ᩈᩣᨾᩴ ᩅᩤ ᨣᨶ᩠ᨲᨻ᩠ᨻᩴ ᨴᩪᨲᩮᩣ ᩅᩤ ᨸᩣᩉᩮᨲᨻ᩠ᨻᩮᩣ—  ‘ᨿᩴ ᨡᩮᩣ ᨲᩩᨾ᩠ᩉᩮ ᩋᩣᨿᩈ᩠ᨾᨶ᩠ᨲᩮᩣ ᨽᩥᨠ᩠ᨡᩩᩴ ᩏᨴ᩠ᨴᩥᩔ ᨧᩦᩅᩁᨧᩮᨲᩣᨸᨶ᩠ᨶᩴ ᨸᩉᩥᨱᩥᨲ᩠ᨳ, ᨶ ᨲᩴ ᨲᩔ ᨽᩥᨠ᩠ᨡᩩᨶᩮᩣ ᨠᩥᨬ᩠ᨧᩥ ᩋᨲ᩠ᨳᩴ ᩋᨶᩩᨽᩮᩣᨲᩥ, ᨿᩩᨬ᩠ᨩᨶ᩠ᨲᩣᨿᩈ᩠ᨾᨶ᩠ᨲᩮᩣ ᩈᨠᩴ, ᨾᩣ ᩅᩮᩤ ᩈᨠᩴ ᩅᩥᨶᩔᩣ’ᨲᩥ, ᩋᨿᩴ ᨲᨲ᩠ᨳ ᩈᩣᨾᩦᨧᩦ”</Emphasis>ᨲᩥ. (*10*:<Emphasis>29</Emphasis>)
</Paragraph>

</Division>
<Division number="539" book="para">

<Paragraph number="2077" book="para">
<Emphasis>ᨽᩥᨠ᩠ᨡᩩᩴ ᨸᨶᩮᩅ ᩏᨴ᩠ᨴᩥᩔᩣ</Emphasis>ᨲᩥ ᨽᩥᨠ᩠ᨡᩩᩔᨲ᩠ᨳᩣᨿ, ᨽᩥᨠ᩠ᨡᩩᩴ ᩋᩣᩁᨾ᩠ᨾᨱᩴ ᨠᩁᩥᨲ᩠ᩅᩣ, ᨽᩥᨠ᩠ᨡᩩᩴ ᩋᨧ᩠ᨨᩣᨴᩮᨲᩩᨠᩣᨾᩮᩣ.
</Paragraph>

<Paragraph number="2078" book="para">
<Emphasis>ᩁᩣᨩᩣ</Emphasis> ᨶᩣᨾ ᨿᩮᩣ ᨠᩮᩣᨧᩥ ᩁᨩ᩠ᨩᩴ ᨠᩣᩁᩮᨲᩥ.
</Paragraph>

<Paragraph number="2079" book="para">
<Emphasis>ᩁᩣᨩᨽᩮᩣᨣ᩠ᨣᩮᩤ</Emphasis> ᨶᩣᨾ ᨿᩮᩣ ᨠᩮᩣᨧᩥ ᩁᨬ᩠ᨬᩮᩣ ᨽᨲ᩠ᨲᩅᩮᨲᨶᩣᩉᩣᩁᩮᩣ.
</Paragraph>

<Paragraph number="2080" book="para">
<Emphasis>ᨻᩕᩣᩉ᩠ᨾᨱᩮᩣ</Emphasis> ᨶᩣᨾ ᨩᩣᨲᩥᨿᩣ ᨻᩕᩣᩉ᩠ᨾᨱᩮᩣ.
</Paragraph>

<Paragraph number="2081" book="para">
<Emphasis>ᨣᩉᨸᨲᩥᨠᩮᩣ</Emphasis> ᨶᩣᨾ ᨮᨸᩮᨲ᩠ᩅᩣ ᩁᩣᨩᩴ ᩁᩣᨩᨽᩮᩣᨣ᩠ᨣᩴ ᨻᩕᩣᩉ᩠ᨾᨱᩴ ᩋᩅᩈᩮᩈᩮᩣ ᨣᩉᨸᨲᩥᨠᩮᩣ ᨶᩣᨾ.
</Paragraph>

<Paragraph number="2082" book="para">
<Emphasis>ᨧᩦᩅᩁᨧᩮᨲᩣᨸᨶ᩠ᨶᩴ</Emphasis> ᨶᩣᨾ ᩉᩥᩁᨬ᩠ᨬᩴ ᩅᩤ ᩈᩩᩅᨱ᩠ᨱᩴ ᩅᩤ ᨾᩩᨲ᩠ᨲᩣ ᩅᩤ ᨾᨱᩥ ᩅᩤ.
</Paragraph>

<Paragraph number="2083" book="para">
<Emphasis>ᩍᨾᩥᨶᩣ ᨧᩦᩅᩁᨧᩮᨲᩣᨸᨶ᩠ᨶᩮᨶᩣ</Emphasis>ᨲᩥ ᨸᨧ᩠ᨧᩩᨸᨭ᩠ᨮᩥᨲᩮᨶ.
</Paragraph>

<Paragraph number="2084" book="para">
<Emphasis>ᨧᩮᨲᩣᨸᩮᨲ᩠ᩅᩣ</Emphasis>ᨲᩥ ᨸᩁᩥᩅᨲ᩠ᨲᩮᨲ᩠ᩅᩣ.
</Paragraph>

<Paragraph number="2085" book="para">
<Emphasis>ᩋᨧ᩠ᨨᩣᨴᩮᩉᩦ</Emphasis>ᨲᩥ ᨴᨩ᩠ᨩᩮᩉᩥ.
</Paragraph>

<Paragraph number="2086" book="para">
ᩈᩮᩣ ᨧᩮ ᨴᩪᨲᩮᩣ ᨲᩴ ᨽᩥᨠ᩠ᨡᩩᩴ ᩏᨸᩈᩘᨠᨾᩥᨲ᩠ᩅᩣ ᩑᩅᩴ ᩅᨴᩮᨿ᩠ᨿ—  “ᩍᨴᩴ ᨡᩮᩣ, ᨽᨶ᩠ᨲᩮ, ᩋᩣᨿᩈ᩠ᨾᨶ᩠ᨲᩴ ᩏᨴ᩠ᨴᩥᩔ ᨧᩦᩅᩁᨧᩮᨲᩣᨸᨶ᩠ᨶᩴ ᩋᩣᨽᨲᩴ. ᨸᨭᩥᨣ᩠ᨣᨱ᩠ᩉᩣᨲᩩ ᩋᩣᨿᩈ᩠ᨾᩣ ᨧᩦᩅᩁᨧᩮᨲᩣᨸᨶ᩠ᨶᨶ᩺”ᨲᩥ, ᨲᩮᨶ ᨽᩥᨠ᩠ᨡᩩᨶᩣ ᩈᩮᩣ ᨴᩪᨲᩮᩣ ᩑᩅᨾᩔ ᩅᨧᨶᩦᨿᩮᩣ—  “ᨶ ᨡᩮᩣ ᨾᨿᩴ, ᩋᩣᩅᩩᩈᩮᩣ, ᨧᩦᩅᩁᨧᩮᨲᩣᨸᨶ᩠ᨶᩴ ᨸᨭᩥᨣ᩠ᨣᨱ᩠ᩉᩣᨾ. ᨧᩦᩅᩁᨬ᩠ᨧ ᨡᩮᩣ ᨾᨿᩴ ᨸᨭᩥᨣ᩠ᨣᨱ᩠ᩉᩣᨾ, ᨠᩣᩃᩮᨶ ᨠᨸ᩠ᨸᩥᨿᨶ᩺”ᨲᩥ. ᩈᩮᩣ ᨧᩮ ᨴᩪᨲᩮᩣ ᨲᩴ ᨽᩥᨠ᩠ᨡᩩᩴ ᩑᩅᩴ ᩅᨴᩮᨿ᩠ᨿ—  “ᩋᨲ᩠ᨳᩥ ᨸᨶᩣᨿᩈ᩠ᨾᨲᩮᩣ ᨠᩮᩣᨧᩥ ᩅᩮᨿ᩠ᨿᩣᩅᨧ᩠ᨧᨠᩁᩮᩣ”ᨲᩥ? ᨧᩦᩅᩁᨲ᩠ᨳᩥᨠᩮᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩣ ᩅᩮᨿ᩠ᨿᩣᩅᨧ᩠ᨧᨠᩁᩮᩣ ᨶᩥᨴ᩠ᨴᩥᩈᩥᨲᨻ᩠ᨻᩮᩣ ᩋᩣᩁᩣᨾᩥᨠᩮᩣ ᩅᩤ ᩏᨸᩣᩈᨠᩮᩣ ᩅᩤ—  “ᩑᩈᩮᩣ ᨡᩮᩣ, ᩋᩣᩅᩩᩈᩮᩣ, ᨽᩥᨠ᩠ᨡᩪᨶᩴ ᩅᩮᨿ᩠ᨿᩣᩅᨧ᩠ᨧᨠᩁᩮᩣ”ᨲᩥ. ᨶ ᩅᨲ᩠ᨲᨻ᩠ᨻᩮᩣ—  “ᨲᩔ ᨴᩮᩉᩦᨲᩥ ᩅᩤ, ᩈᩮᩣ ᩅᩤ ᨶᩥᨠ᩠ᨡᩥᨸᩥᩔᨲᩥ, ᩈᩮᩣ ᩅᩤ ᨸᩁᩥᩅᨲ᩠ᨲᩮᩔᨲᩥ, ᩈᩮᩣ ᩅᩤ ᨧᩮᨲᩣᨸᩮᩔᨲᩦ”ᨲᩥ.
</Paragraph>

<Paragraph number="2087" book="para">
ᩈᩮᩣ ᨧᩮ ᨴᩪᨲᩮᩣ ᨲᩴ ᩅᩮᨿ᩠ᨿᩣᩅᨧ᩠ᨧᨠᩁᩴ ᩈᨬ᩠ᨬᩣᨸᩮᨲ᩠ᩅᩣ ᨲᩴ ᨽᩥᨠ᩠ᨡᩩᩴ ᩏᨸᩈᩘᨠᨾᩥᨲ᩠ᩅᩣ ᩑᩅᩴ ᩅᨴᩮᨿ᩠ᨿ—  “ᨿᩴ ᨡᩮᩣ, ᨽᨶ᩠ᨲᩮ, ᩋᩣᨿᩈ᩠ᨾᩣ ᩅᩮᨿ᩠ᨿᩣᩅᨧ᩠ᨧᨠᩁᩴ ᨶᩥᨴ᩠ᨴᩥᩈᩥ ᩈᨬ᩠ᨬᨲ᩠ᨲᩮᩣ ᩈᩮᩣ ᨾᨿᩣ. ᩏᨸᩈᩘᨠᨾᨲᩩ ᩋᩣᨿᩈ᩠ᨾᩣ ᨠᩣᩃᩮᨶ, ᨧᩦᩅᩁᩮᨶ ᨲᩴ ᩋᨧ᩠ᨨᩣᨴᩮᩔᨲᩦ”ᨲᩥ. ᨧᩦᩅᩁᨲ᩠ᨳᩥᨠᩮᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩣ ᩅᩮᨿ᩠ᨿᩣᩅᨧ᩠ᨧᨠᩁᩮᩣ ᩏᨸᩈᩘᨠᨾᩥᨲ᩠ᩅᩣ ᨴ᩠ᩅᨲ᩠ᨲᩥᨠ᩠ᨡᨲ᩠ᨲᩩᩴ ᨧᩮᩣᨴᩮᨲᨻ᩠ᨻᩮᩣ ᩈᩣᩁᩮᨲᨻ᩠ᨻᩮᩣ—  “ᩋᨲ᩠ᨳᩮᩣ ᨾᩮ, ᩋᩣᩅᩩᩈᩮᩣ, ᨧᩦᩅᩁᩮᨶᩣ”ᨲᩥ. ᨶ ᩅᨲ᩠ᨲᨻ᩠ᨻᩮᩣ—  “ᨴᩮᩉᩥ ᨾᩮ ᨧᩦᩅᩁᩴ, ᩋᩣᩉᩁ ᨾᩮ ᨧᩦᩅᩁᩴ, ᨸᩁᩥᩅᨲ᩠ᨲᩮᩉᩥ ᨾᩮ ᨧᩦᩅᩁᩴ, ᨧᩮᨲᩣᨸᩮᩉᩥ ᨾᩮ ᨧᩦᩅᩁᨶ᩺”ᨲᩥ.
</Paragraph>

<Paragraph number="2088" book="para">
ᨴᩩᨲᩥᨿᨾ᩠ᨸᩥ ᩅᨲ᩠ᨲᨻ᩠ᨻᩮᩣ. ᨲᨲᩥᨿᨾ᩠ᨸᩥ ᩅᨲ᩠ᨲᨻ᩠ᨻᩮᩣ. ᩈᨧᩮ ᩋᨽᩥᨶᩥᨸ᩠ᨹᩣᨴᩮᨲᩥ, ᩍᨧ᩠ᨧᩮᨲᩴ ᨠᩩᩈᩃᩴ; ᨶᩮᩣ ᨧᩮ ᩋᨽᩥᨶᩥᨸ᩠ᨹᩣᨴᩮᨲᩥ, ᨲᨲ᩠ᨳ ᨣᨶ᩠ᨲ᩠ᩅᩣ ᨲᩩᨱ᩠ᩉᩦᨽᩪᨲᩮᨶ ᩏᨴ᩠ᨴᩥᩔ ᨮᩣᨲᨻ᩠ᨻᩴ. ᨶ ᩋᩣᩈᨶᩮ ᨶᩥᩈᩦᨴᩥᨲᨻ᩠ᨻᩴ. ᨶ ᩋᩣᨾᩥᩈᩴ ᨸᨭᩥᨣ᩠ᨣᩉᩮᨲᨻ᩠ᨻᩴ. ᨶ ᨵᨾ᩠ᨾᩮᩣ ᨽᩣᩈᩥᨲᨻ᩠ᨻᩮᩣ. “ᨠᩥᩴ ᨠᩣᩁᨱᩣ ᩋᩣᨣᨲᩮᩣᩈᩦ”ᨲᩥ ᨸᩩᨧ᩠ᨨᩥᨿᨾᩣᨶᩮᩣ “ᨩᩣᨶᩣᩉᩥ, ᩋᩣᩅᩩᩈᩮᩣ”ᨲᩥ ᩅᨲ᩠ᨲᨻ᩠ᨻᩮᩣ. ᩈᨧᩮ ᩋᩣᩈᨶᩮ ᩅᩤ ᨶᩥᩈᩦᨴᨲᩥ, ᩋᩣᨾᩥᩈᩴ ᩅᩤ ᨸᨭᩥᨣ᩠ᨣᨱ᩠ᩉᩣᨲᩥ, ᨵᨾ᩠ᨾᩴ ᩅᩤ ᨽᩣᩈᨲᩥ, ᨮᩣᨶᩴ ᨽᨬ᩠ᨩᨲᩥ.
</Paragraph>

<Paragraph number="2089" book="para">
ᨴᩩᨲᩥᨿᨾ᩠ᨸᩥ ᨮᩣᨲᨻ᩠ᨻᩴ. ᨲᨲᩥᨿᨾ᩠ᨸᩥ ᨮᩣᨲᨻ᩠ᨻᩴ. ᨧᨲᩩᨠ᩠ᨡᨲ᩠ᨲᩩᩴ ᨧᩮᩣᨴᩮᨲ᩠ᩅᩣ ᨧᨲᩩᨠ᩠ᨡᨲ᩠ᨲᩩᩴ ᨮᩣᨲᨻ᩠ᨻᩴ. ᨸᨬ᩠ᨧᨠ᩠ᨡᨲ᩠ᨲᩩᩴ ᨧᩮᩣᨴᩮᨲ᩠ᩅᩣ ᨴ᩠ᩅᩥᨠ᩠ᨡᨲ᩠ᨲᩩᩴ ᨮᩣᨲᨻ᩠ᨻᩴ. ᨨᨠ᩠ᨡᨲ᩠ᨲᩩᩴ ᨧᩮᩣᨴᩮᨲ᩠ᩅᩣ ᨶ ᨮᩣᨲᨻ᩠ᨻᩴ. ᨲᨲᩮᩣ ᨧᩮ ᩏᨲ᩠ᨲᩁᩥ ᩅᩤᨿᨾᨾᩣᨶᩮᩣ ᨲᩴ ᨧᩦᩅᩁᩴ ᩋᨽᩥᨶᩥᨸ᩠ᨹᩣᨴᩮᨲᩥ, ᨸᨿᩮᩣᨣᩮ ᨴᩩᨠ᩠ᨠᨭᩴ. ᨸᨭᩥᩃᩣᨽᩮᨶ ᨶᩥᩔᨣ᩠ᨣᩥᨿᩴ ᩉᩮᩣᨲᩥ. ᨶᩥᩔᨩ᩠ᨩᩥᨲᨻ᩠ᨻᩴ ᩈᩴᨥᩔ ᩅᩤ ᨣᨱᩔ ᩅᩤ ᨸᩩᨣ᩠ᨣᩃᩔ ᩅᩤ. ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᨶᩥᩔᨩ᩠ᨩᩥᨲᨻ᩠ᨻᩴ …ᨸᩮ…  “ᩍᨴᩴ ᨾᩮ, ᨽᨶ᩠ᨲᩮ, ᨧᩦᩅᩁᩴ ᩋᨲᩥᩁᩮᨠᨲᩥᨠ᩠ᨡᨲ᩠ᨲᩩᩴ ᨧᩮᩣᨴᨶᩣᨿ ᩋᨲᩥᩁᩮᨠᨨᨠ᩠ᨡᨲ᩠ᨲᩩᩴ ᨮᩣᨶᩮᨶ ᩋᨽᩥᨶᩥᨸ᩠ᨹᩣᨴᩥᨲᩴ ᨶᩥᩔᨣ᩠ᨣᩥᨿᩴ. ᩍᨾᩣᩉᩴ ᩈᩴᨥᩔ ᨶᩥᩔᨩ᩠ᨩᩣᨾᩦ”ᨲᩥ …ᨸᩮ…  ᨴᨴᩮᨿ᩠ᨿᩣᨲᩥ …ᨸᩮ…  ᨴᨴᩮᨿ᩠ᨿᩩᨶ᩠ᨲᩥ …ᨸᩮ…  ᩋᩣᨿᩈ᩠ᨾᨲᩮᩣ ᨴᨾ᩠ᨾᩦᨲᩥ.
</Paragraph>

<Paragraph number="2090" book="para">
ᨶᩮᩣ ᨧᩮ ᩋᨽᩥᨶᩥᨸ᩠ᨹᩣᨴᩮᨿ᩠ᨿ, ᨿᨲᩔ ᨧᩦᩅᩁᨧᩮᨲᩣᨸᨶ᩠ᨶᩴ ᩋᩣᨽᨲᩴ ᨲᨲ᩠ᨳ ᩈᩣᨾᩴ ᩅᩤ ᨣᨶ᩠ᨲᨻ᩠ᨻᩴ ᨴᩪᨲᩮᩣ ᩅᩤ ᨸᩣᩉᩮᨲᨻ᩠ᨻᩮᩣ—  “ᨿᩴ ᨡᩮᩣ ᨲᩩᨾ᩠ᩉᩮ, ᩋᩣᨿᩈ᩠ᨾᨶ᩠ᨲᩮᩣ, ᨽᩥᨠ᩠ᨡᩩᩴ ᩏᨴ᩠ᨴᩥᩔ ᨧᩦᩅᩁᨧᩮᨲᩣᨸᨶ᩠ᨶᩴ ᨸᩉᩥᨱᩥᨲ᩠ᨳ ᨶ ᨲᩴ ᨲᩔ ᨽᩥᨠ᩠ᨡᩩᨶᩮᩣ ᨠᩥᨬ᩠ᨧᩥ ᩋᨲ᩠ᨳᩴ ᩋᨶᩩᨽᩮᩣᨲᩥ. ᨿᩩᨬ᩠ᨩᨶ᩠ᨲᩣᨿᩈ᩠ᨾᨶ᩠ᨲᩮᩣ ᩈᨠᩴ, ᨾᩣ ᩅᩮᩤ ᩈᨠᩴ ᩅᩥᨶᩔᩣ”ᨲᩥ.
</Paragraph>

<Paragraph number="2091" book="para">
<Emphasis>ᩋᨿᩴ ᨲᨲ᩠ᨳ ᩈᩣᨾᩦᨧᩦ</Emphasis>ᨲᩥ ᩋᨿᩴ ᨲᨲ᩠ᨳ ᩋᨶᩩᨵᨾ᩠ᨾᨲᩣ.
</Paragraph>

</Division>
<Division number="540" book="para">

<Paragraph number="2092" book="para">
ᩋᨲᩥᩁᩮᨠᨲᩥᨠ᩠ᨡᨲ᩠ᨲᩩᩴ ᨧᩮᩣᨴᨶᩣᨿ ᩋᨲᩥᩁᩮᨠᨨᨠ᩠ᨡᨲ᩠ᨲᩩᩴ ᨮᩣᨶᩮᨶ ᩋᨲᩥᩁᩮᨠᩈᨬ᩠ᨬᩦ ᩋᨽᩥᨶᩥᨸ᩠ᨹᩣᨴᩮᨲᩥ, ᨶᩥᩔᨣ᩠ᨣᩥᨿᩴ ᨸᩣᨧᩥᨲ᩠ᨲᩥᨿᩴ. ᩋᨲᩥᩁᩮᨠᨲᩥᨠ᩠ᨡᨲ᩠ᨲᩩᩴ ᨧᩮᩣᨴᨶᩣᨿ ᩋᨲᩥᩁᩮᨠᨨᨠ᩠ᨡᨲ᩠ᨲᩩᩴ ᨮᩣᨶᩮᨶ ᩅᩮᨾᨲᩥᨠᩮᩣ ᩋᨽᩥᨶᩥᨸ᩠ᨹᩣᨴᩮᨲᩥ, ᨶᩥᩔᨣ᩠ᨣᩥᨿᩴ ᨸᩣᨧᩥᨲ᩠ᨲᩥᨿᩴ. ᩋᨲᩥᩁᩮᨠᨲᩥᨠ᩠ᨡᨲ᩠ᨲᩩᩴ ᨧᩮᩣᨴᨶᩣᨿ ᩋᨲᩥᩁᩮᨠᨨᨠ᩠ᨡᨲ᩠ᨲᩩᩴ ᨮᩣᨶᩮᨶ ᩐᨶᨠᩈᨬ᩠ᨬᩦ ᩋᨽᩥᨶᩥᨸ᩠ᨹᩣᨴᩮᨲᩥ, ᨶᩥᩔᨣ᩠ᨣᩥᨿᩴ ᨸᩣᨧᩥᨲ᩠ᨲᩥᨿᩴ.
</Paragraph>

<Paragraph number="2093" book="para">
ᩐᨶᨠᨲᩥᨠ᩠ᨡᨲ᩠ᨲᩩᩴ ᨧᩮᩣᨴᨶᩣᨿ ᩐᨶᨠᨨᨠ᩠ᨡᨲ᩠ᨲᩩᩴ ᨮᩣᨶᩮᨶ ᩋᨲᩥᩁᩮᨠᩈᨬ᩠ᨬᩦ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩐᨶᨠᨲᩥᨠ᩠ᨡᨲ᩠ᨲᩩᩴ ᨧᩮᩣᨴᨶᩣᨿ ᩐᨶᨠᨨᨠ᩠ᨡᨲ᩠ᨲᩩᩴ ᨮᩣᨶᩮᨶ ᩅᩮᨾᨲᩥᨠᩮᩣ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩐᨶᨠᨲᩥᨠ᩠ᨡᨲ᩠ᨲᩩᩴ ᨧᩮᩣᨴᨶᩣᨿ ᩐᨶᨠᨨᨠ᩠ᨡᨲ᩠ᨲᩩᩴ ᨮᩣᨶᩮᨶ ᩐᨶᨠᩈᨬ᩠ᨬᩦ ᩋᨶᩣᨸᨲ᩠ᨲᩥ.
</Paragraph>

</Division>
<Division number="541" book="para">

<Paragraph number="2094" book="para">
ᩋᨶᩣᨸᨲ᩠ᨲᩥ—  ᨲᩥᨠ᩠ᨡᨲ᩠ᨲᩩᩴ ᨧᩮᩣᨴᨶᩣᨿ, ᨨᨠ᩠ᨡᨲ᩠ᨲᩩᩴ ᨮᩣᨶᩮᨶ, ᩐᨶᨠᨲᩥᨠ᩠ᨡᨲ᩠ᨲᩩᩴ ᨧᩮᩣᨴᨶᩣᨿ, ᩐᨶᨠᨨᨠ᩠ᨡᨲ᩠ᨲᩩᩴ ᨮᩣᨶᩮᨶ, ᩋᨧᩮᩣᨴᩥᨿᨾᩣᨶᩮᩣ ᨴᩮᨲᩥ, ᩈᩣᨾᩥᨠᩣ ᨧᩮᩣᨴᩮᨲ᩠ᩅᩣ ᨴᩮᨶ᩠ᨲᩥ, ᩏᨾ᩠ᨾᨲ᩠ᨲᨠᩔ, ᩋᩣᨴᩥᨠᨾ᩠ᨾᩥᨠᩔᩣᨲᩥ.

</Paragraph>
</Division>

<Paragraph number="2095" type="center" book="para">
ᩁᩣᨩᩈᩥᨠ᩠ᨡᩣᨸᨴᩴ ᨶᩥᨭ᩠ᨮᩥᨲᩴ ᨴᩈᨾᩴ.

  
ᨠᨳᩥᨶᩅᨣ᩠ᨣᩮᩤ ᨸᨮᨾᩮᩣ.



</Paragraph>

<Paragraph number="2096" type="center" book="para">
ᨲᩔᩩᨴ᩠ᨴᩤᨶᩴ


</Paragraph>

<Paragraph number="2097" book="para">
ᩏᨻ᩠ᨽᨲᩴ ᨠᨳᩥᨶᩴ ᨲᩦᨱᩥ,_  
_ᨵᩮᩤᩅᨶᨬ᩠ᨧ ᨸᨭᩥᨣ᩠ᨣᩉᩮᩣ;_  
_ᩋᨬ᩠ᨬᩣᨲᨠᩣᨶᩥ ᨲᩦᨱᩮᩅ,_  
ᩏᨽᩥᨶ᩠ᨶᩴ ᨴᩪᨲᨠᩮᨶ ᨧᩣᨲᩥ._
</Paragraph>