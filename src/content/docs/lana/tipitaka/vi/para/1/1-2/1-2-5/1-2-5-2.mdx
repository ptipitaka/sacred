---
title: "1.2.5.2 ᩅᩥᨶᩦᨲᩅᨲ᩠ᨳᩩ"
tableOfContents: false
sidebar:
  order: 2
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="341" book="para">

<Paragraph number="1412" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨸᩩᩁᩥᩈᩮᩣ ᩋᨬ᩠ᨬᨲᩁᩴ ᨽᩥᨠ᩠ᨡᩩᩴ ᩋᩣᨱᩣᨸᩮᩈᩥ—  “ᨣᨧ᩠ᨨ, ᨽᨶ᩠ᨲᩮ, ᩍᨲ᩠ᨳᨶ᩠ᨶᩣᨾᩴ ᩍᨲ᩠ᨳᩥᩴ ᩅᩦᨾᩴᩈᩣ”ᨲᩥ. ᩈᩮᩣ ᨣᨶ᩠ᨲ᩠ᩅᩣ ᨾᨶᩩᩔᩮ ᨸᩩᨧ᩠ᨨᩥ—  “ᨠᩉᩴ ᩍᨲ᩠ᨳᨶ᩠ᨶᩣᨾᩣ”ᨲᩥ? “ᩈᩩᨲ᩠ᨲᩣ, ᨽᨶ᩠ᨲᩮ”ᨲᩥ. ᨲᩔ ᨠᩩᨠ᩠ᨠᩩᨧ᩠ᨧᩴ ᩋᩉᩮᩣᩈᩥ—  “ᨽᨣᩅᨲᩣ ᩈᩥᨠ᩠ᨡᩣᨸᨴᩴ ᨸᨬ᩠ᨬᨲ᩠ᨲᩴ, ᨠᨧ᩠ᨧᩥ ᨶᩩ ᨡᩮᩣ ᩋᩉᩴ ᩈᩴᨥᩣᨴᩥᩈᩮᩈᩴ ᩋᩣᨸᨲ᩠ᨲᩥᩴ ᩋᩣᨸᨶ᩠ᨶᩮᩣ”ᨲᩥ? ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩥ—  “ᩋᨶᩣᨸᨲ᩠ᨲᩥ, ᨽᩥᨠ᩠ᨡᩩ, ᩈᩴᨥᩣᨴᩥᩈᩮᩈᩔ; ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ. (1)
</Paragraph>

<Paragraph number="1413" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨸᩩᩁᩥᩈᩮᩣ ᩋᨬ᩠ᨬᨲᩁᩴ ᨽᩥᨠ᩠ᨡᩩᩴ ᩋᩣᨱᩣᨸᩮᩈᩥ—  “ᨣᨧ᩠ᨨ, ᨽᨶ᩠ᨲᩮ, ᩍᨲ᩠ᨳᨶ᩠ᨶᩣᨾᩴ ᩍᨲ᩠ᨳᩥᩴ ᩅᩦᨾᩴᩈᩣ”ᨲᩥ. ᩈᩮᩣ ᨣᨶ᩠ᨲ᩠ᩅᩣ ᨾᨶᩩᩔᩮ ᨸᩩᨧ᩠ᨨᩥ—  “ᨠᩉᩴ ᩍᨲ᩠ᨳᨶ᩠ᨶᩣᨾᩣ”ᨲᩥ? “ᨾᨲᩣ, ᨽᨶ᩠ᨲᩮ”ᨲᩥ …ᨸᩮ…  “ᨶᩥᨠ᩠ᨡᨶ᩠ᨲᩣ, ᨽᨶ᩠ᨲᩮ”ᨲᩥ…  “ᩋᨶᩥᨲ᩠ᨳᩦ, ᨽᨶ᩠ᨲᩮ”ᨲᩥ…  “ᩍᨲ᩠ᨳᩥᨸᨱ᩠ᨯᨠᩣ, ᨽᨶ᩠ᨲᩮ”ᨲᩥ. ᨲᩔ ᨠᩩᨠ᩠ᨠᩩᨧ᩠ᨧᩴ ᩋᩉᩮᩣᩈᩥ …ᨸᩮ…  “ᩋᨶᩣᨸᨲ᩠ᨲᩥ, ᨽᩥᨠ᩠ᨡᩩ, ᩈᩴᨥᩣᨴᩥᩈᩮᩈᩔ; ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ. (2–5)
</Paragraph>

<Paragraph number="1414" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩣ ᩍᨲ᩠ᨳᩦ ᩈᩣᨾᩥᨠᩮᨶ ᩈᩉ ᨽᨱ᩠ᨯᩥᨲ᩠ᩅᩣ ᨾᩣᨲᩩᨥᩁᩴ ᩋᨣᨾᩣᩈᩥ. ᨠᩩᩃᩪᨸᨠᩮᩣ ᨽᩥᨠ᩠ᨡᩩ ᩈᨾ᩠ᨾᩮᩣᨴᨶᩦᨿᩴ ᩋᨠᩣᩈᩥ. ᨲᩔ ᨠᩩᨠ᩠ᨠᩩᨧ᩠ᨧᩴ ᩋᩉᩮᩣᩈᩥ …ᨸᩮ…  “ᩋᩃᩴᩅᨧᨶᩦᨿᩣ, ᨽᩥᨠ᩠ᨡᩪ”ᨲᩥ? “ᨶᩣᩃᩴᩅᨧᨶᩦᨿᩣ, ᨽᨣᩅᩤ”ᨲᩥ. “ᩋᨶᩣᨸᨲ᩠ᨲᩥ, ᨽᩥᨠ᩠ᨡᩩ, ᨶᩣᩃᩴᩅᨧᨶᩦᨿᩣᨿᩣ”ᨲᩥ. (6)
</Paragraph>

<Paragraph number="1415" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᨸᨱ᩠ᨯᨠᩮ ᩈᨬ᩠ᨧᩁᩥᨲ᩠ᨲᩴ ᩈᨾᩣᨸᨩ᩠ᨩᩥ. ᨲᩔ ᨠᩩᨠ᩠ᨠᩩᨧ᩠ᨧᩴ ᩋᩉᩮᩣᩈᩥ …ᨸᩮ…  “ᩋᨶᩣᨸᨲ᩠ᨲᩥ, ᨽᩥᨠ᩠ᨡᩩ, ᩈᩴᨥᩣᨴᩥᩈᩮᩈᩔ; ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔᩣ”ᨲᩥ. (7)

</Paragraph>
</Division>

<Paragraph number="1416" type="center" book="para">
ᩈᨬ᩠ᨧᩁᩥᨲ᩠ᨲᩈᩥᨠ᩠ᨡᩣᨸᨴᩴ ᨶᩥᨭ᩠ᨮᩥᨲᩴ ᨸᨬ᩠ᨧᨾᩴ.
</Paragraph>