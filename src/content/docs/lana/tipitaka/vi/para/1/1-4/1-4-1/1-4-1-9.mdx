---
title: "1.4.1.9 ᨴᩩᨲᩥᨿᩮᩫᩣᨸᨠ᩠ᨡᨭᩈᩥᨠ᩠ᨡᩣᨸᨴ"
tableOfContents: false
sidebar:
  order: 10
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="532" book="para">

<Paragraph number="2041" book="para">
ᨲᩮᨶ ᩈᨾᨿᩮᨶ ᨻᩩᨴ᩠ᨵᩮᩤ ᨽᨣᩅᩤ ᩈᩣᩅᨲ᩠ᨳᩥᨿᩴ ᩅᩥᩉᩁᨲᩥ ᨩᩮᨲᩅᨶᩮ ᩋᨶᩣᨳᨸᩥᨱ᩠ᨯᩥᨠᩔ ᩋᩣᩁᩣᨾᩮ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨸᩩᩁᩥᩈᩮᩣ ᩋᨬ᩠ᨬᨲᩁᩴ ᨸᩩᩁᩥᩈᩴ ᩑᨲᨴᩅᩮᩤᨧ—  “ᩋᨿ᩠ᨿᩴ ᩏᨸᨶᨶ᩠ᨴᩴ ᨧᩦᩅᩁᩮᨶ ᩋᨧ᩠ᨨᩣᨴᩮᩔᩣᨾᩦ”ᨲᩥ. ᩈᩮᩣᨸᩥ ᩑᩅᨾᩣᩉ—  “ᩋᩉᨾ᩠ᨸᩥ ᩋᨿ᩠ᨿᩴ ᩏᨸᨶᨶ᩠ᨴᩴ ᨧᩦᩅᩁᩮᨶ ᩋᨧ᩠ᨨᩣᨴᩮᩔᩣᨾᩦ”ᨲᩥ. ᩋᩔᩮᩣᩈᩥ ᨡᩮᩣ ᩋᨬ᩠ᨬᨲᩁᩮᩣ ᨸᩥᨱ᩠ᨯᨧᩣᩁᩥᨠᩮᩣ ᨽᩥᨠ᩠ᨡᩩ ᨲᩮᩈᩴ ᨸᩩᩁᩥᩈᩣᨶᩴ ᩍᨾᩴ ᨠᨳᩣᩈᩃᩖᩣᨸᩴ. ᩋᨳ ᨡᩮᩣ ᩈᩮᩣ ᨽᩥᨠ᩠ᨡᩩ ᨿᩮᨶᩣᨿᩈ᩠ᨾᩣ ᩏᨸᨶᨶ᩠ᨴᩮᩣ ᩈᨠ᩠ᨿᨸᩩᨲ᩠ᨲᩮᩣ ᨲᩮᨶᩩᨸᩈᩘᨠᨾᩥ; ᩏᨸᩈᩘᨠᨾᩥᨲ᩠ᩅᩣ ᩋᩣᨿᩈ᩠ᨾᨶ᩠ᨲᩴ ᩏᨸᨶᨶ᩠ᨴᩴ ᩈᨠ᩠ᨿᨸᩩᨲ᩠ᨲᩴ ᩑᨲᨴᩅᩮᩤᨧ—  “ᨾᩉᩣᨸᩩᨬ᩠ᨬᩮᩣᩈᩥ ᨲ᩠ᩅᩴ, ᩋᩣᩅᩩᩈᩮᩣ ᩏᨸᨶᨶ᩠ᨴ. ᩋᨾᩩᨠᩈ᩠ᨾᩥᩴ ᩒᨠᩣᩈᩮ ᩋᨬ᩠ᨬᨲᩁᩮᩣ ᨸᩩᩁᩥᩈᩮᩣ ᩋᨬ᩠ᨬᨲᩁᩴ ᨸᩩᩁᩥᩈᩴ ᩑᨲᨴᩅᩮᩤᨧ—  ‘ᩋᨿ᩠ᨿᩴ ᩏᨸᨶᨶ᩠ᨴᩴ ᨧᩦᩅᩁᩮᨶ ᩋᨧ᩠ᨨᩣᨴᩮᩔᩣᨾᩦ’ᨲᩥ. ᩈᩮᩣᨸᩥ ᩑᩅᨾᩣᩉ—  ‘ᩋᩉᨾ᩠ᨸᩥ ᩋᨿ᩠ᨿᩴ ᩏᨸᨶᨶ᩠ᨴᩴ ᨧᩦᩅᩁᩮᨶ ᩋᨧ᩠ᨨᩣᨴᩮᩔᩣᨾᩦ’”ᨲᩥ. “ᩋᨲ᩠ᨳᩣᩅᩩᩈᩮᩣ, ᨾᩴ ᨲᩮ ᩏᨸᨭ᩠ᨮᩣᨠᩣ”ᨲᩥ.
</Paragraph>

<Paragraph number="2042" book="para">
ᩋᨳ ᨡᩮᩣ ᩋᩣᨿᩈ᩠ᨾᩣ ᩏᨸᨶᨶ᩠ᨴᩮᩣ ᩈᨠ᩠ᨿᨸᩩᨲ᩠ᨲᩮᩣ ᨿᩮᨶ ᨲᩮ ᨸᩩᩁᩥᩈᩣ ᨲᩮᨶᩩᨸᩈᩘᨠᨾᩥ; ᩏᨸᩈᩘᨠᨾᩥᨲ᩠ᩅᩣ ᨲᩮ ᨸᩩᩁᩥᩈᩮ ᩑᨲᨴᩅᩮᩤᨧ—  “ᩈᨧ᩠ᨧᩴ ᨠᩥᩁ ᨾᩴ ᨲᩩᨾ᩠ᩉᩮ, ᩋᩣᩅᩩᩈᩮᩣ, ᨧᩦᩅᩁᩮᩉᩥ ᩋᨧ᩠ᨨᩣᨴᩮᨲᩩᨠᩣᨾᩣᨲ᩠ᨳᩣ”ᨲᩥ? “ᩋᨸᩥ ᨶᨿ᩠ᨿ, ᩑᩅᩴ ᩉᩮᩣᨲᩥ—  ‘ᩋᨿ᩠ᨿᩴ ᩏᨸᨶᨶ᩠ᨴᩴ ᨧᩦᩅᩁᩮᩉᩥ ᩋᨧ᩠ᨨᩣᨴᩮᩔᩣᨾᩣ’”ᨲᩥ. “ᩈᨧᩮ ᨡᩮᩣ ᨾᩴ ᨲᩩᨾ᩠ᩉᩮ, ᩋᩣᩅᩩᩈᩮᩣ, ᨧᩦᩅᩁᩮᩉᩥ ᩋᨧ᩠ᨨᩣᨴᩮᨲᩩᨠᩣᨾᩣᨲ᩠ᨳ, ᩑᩅᩁᩪᨸᩮᨶ ᨧᩦᩅᩁᩮᨶ ᩋᨧ᩠ᨨᩣᨴᩮᨳ, ᨠ᩠ᨿᩣᩉᩴ ᨲᩮᩉᩥ ᩋᨧ᩠ᨨᨶ᩠ᨶᩮᩣᨸᩥ ᨠᩁᩥᩔᩣᨾᩥ, ᨿᩣᨶᩣᩉᩴ ᨶ ᨸᩁᩥᨽᩩᨬ᩠ᨩᩥᩔᩣᨾᩦ”ᨲᩥ. ᩋᨳ ᨡᩮᩣ ᨲᩮ ᨸᩩᩁᩥᩈᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨾᩉᩥᨧ᩠ᨨᩣ ᩍᨾᩮ ᩈᨾᨱᩣ ᩈᨠ᩠ᨿᨸᩩᨲ᩠ᨲᩥᨿᩣ ᩋᩈᨶ᩠ᨲᩩᨭ᩠ᨮᩣ. ᨶᨿᩥᨾᩮ ᩈᩩᨠᩁᩣ ᨧᩦᩅᩁᩮᩉᩥ ᩋᨧ᩠ᨨᩣᨴᩮᨲᩩᩴ. ᨠᨳᨬ᩠ᩉᩥ ᨶᩣᨾ ᩋᨿ᩠ᨿᩮᩣ ᩏᨸᨶᨶ᩠ᨴᩮᩣ ᩋᨾ᩠ᩉᩮᩉᩥ ᨸᩩᨻ᩠ᨻᩮ ᩋᨸ᩠ᨸᩅᩤᩁᩥᨲᩮᩣ ᩏᨸᩈᩘᨠᨾᩥᨲ᩠ᩅᩣ ᨧᩦᩅᩁᩮ ᩅᩥᨠᨸ᩠ᨸᩴ ᩋᩣᨸᨩ᩠ᨩᩥᩔᨲᩦ”ᨲᩥ.
</Paragraph>

<Paragraph number="2043" book="para">
ᩋᩔᩮᩣᩈᩩᩴ ᨡᩮᩣ ᨽᩥᨠ᩠ᨡᩪ ᨲᩮᩈᩴ ᨸᩩᩁᩥᩈᩣᨶᩴ ᩏᨩ᩠ᨫᩣᨿᨶ᩠ᨲᩣᨶᩴ ᨡᩥᨿ᩠ᨿᨶ᩠ᨲᩣᨶᩴ ᩅᩥᨸᩣᨧᩮᨶ᩠ᨲᩣᨶᩴ. ᨿᩮ ᨲᩮ ᨽᩥᨠ᩠ᨡᩪ ᩋᨸ᩠ᨸᩥᨧ᩠ᨨᩣ …ᨸᩮ…  ᨲᩮ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᩋᩣᨿᩈ᩠ᨾᩣ ᩏᨸᨶᨶ᩠ᨴᩮᩣ ᩈᨠ᩠ᨿᨸᩩᨲ᩠ᨲᩮᩣ ᨸᩩᨻ᩠ᨻᩮ ᩋᨸ᩠ᨸᩅᩤᩁᩥᨲᩮᩣ ᨣᩉᨸᨲᩥᨠᩮ ᩏᨸᩈᩘᨠᨾᩥᨲ᩠ᩅᩣ ᨧᩦᩅᩁᩮ ᩅᩥᨠᨸ᩠ᨸᩴ ᩋᩣᨸᨩ᩠ᨩᩥᩔᨲᩦ”ᨲᩥ.
</Paragraph>

<Paragraph number="2044" book="para">
ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᩋᩣᨿᩈ᩠ᨾᨶ᩠ᨲᩴ ᩏᨸᨶᨶ᩠ᨴᩴ ᩈᨠ᩠ᨿᨸᩩᨲ᩠ᨲᩴ ᩋᨶᩮᨠᨸᩁᩥᨿᩣᨿᩮᨶ ᩅᩥᨣᩁᩉᩥᨲ᩠ᩅᩣ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ …ᨸᩮ…  “ᩈᨧ᩠ᨧᩴ ᨠᩥᩁ ᨲ᩠ᩅᩴ, ᩏᨸᨶᨶ᩠ᨴ, ᨸᩩᨻ᩠ᨻᩮ ᩋᨸ᩠ᨸᩅᩤᩁᩥᨲᩮᩣ ᨣᩉᨸᨲᩥᨠᩮ ᩏᨸᩈᩘᨠᨾᩥᨲ᩠ᩅᩣ ᨧᩦᩅᩁᩮ ᩅᩥᨠᨸ᩠ᨸᩴ ᩋᩣᨸᨩ᩠ᨩᩈᩦ”ᨲᩥ? “ᩈᨧ᩠ᨧᩴ, ᨽᨣᩅᩤ”ᨲᩥ. “ᨬᩣᨲᨠᩣ ᨲᩮ, ᩏᨸᨶᨶ᩠ᨴ, ᩋᨬ᩠ᨬᩣᨲᨠᩣ”ᨲᩥ? “ᩋᨬ᩠ᨬᩣᨲᨠᩣ, ᨽᨣᩅᩤ”ᨲᩥ. “ᩋᨬ᩠ᨬᩣᨲᨠᩮᩣ, ᨾᩮᩣᨥᨸᩩᩁᩥᩈ, ᩋᨬ᩠ᨬᩣᨲᨠᩣᨶᩴ ᨶ ᨩᩣᨶᩣᨲᩥ ᨸᨲᩥᩁᩪᨸᩴ ᩅᩤ ᩋᨸ᩠ᨸᨲᩥᩁᩪᨸᩴ ᩅᩤ ᩈᨶ᩠ᨲᩴ ᩅᩤ ᩋᩈᨶ᩠ᨲᩴ ᩅᩤ. ᨲᨲ᩠ᨳ ᨶᩣᨾ ᨲ᩠ᩅᩴ, ᨾᩮᩣᨥᨸᩩᩁᩥᩈ, ᨸᩩᨻ᩠ᨻᩮ ᩋᨸ᩠ᨸᩅᩤᩁᩥᨲᩮᩣ ᩋᨬ᩠ᨬᩣᨲᨠᩮ ᨣᩉᨸᨲᩥᨠᩮ ᩏᨸᩈᩘᨠᨾᩥᨲ᩠ᩅᩣ ᨧᩦᩅᩁᩮ ᩅᩥᨠᨸ᩠ᨸᩴ ᩋᩣᨸᨩ᩠ᨩᩥᩔᩈᩥ. ᨶᩮᨲᩴ, ᨾᩮᩣᨥᨸᩩᩁᩥᩈ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ …ᨸᩮ…  ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᩮᨿ᩠ᨿᩣᨳ—
</Paragraph>

</Division>
<Division number="533" book="para">

<Paragraph number="2045" book="para">
<Emphasis>“ᨽᩥᨠ᩠ᨡᩩᩴ ᨸᨶᩮᩅ ᩏᨴ᩠ᨴᩥᩔ ᩏᨽᩥᨶ᩠ᨶᩴ ᩋᨬ᩠ᨬᩣᨲᨠᩣᨶᩴ ᨣᩉᨸᨲᩦᨶᩴ ᩅᩤ ᨣᩉᨸᨲᩣᨶᩦᨶᩴ ᩅᩤ ᨸᨧ᩠ᨧᩮᨠᨧᩦᩅᩁᨧᩮᨲᩣᨸᨶ᩠ᨶᩣᨶᩥ ᩏᨸᨠ᩠ᨡᨭᩣᨶᩥ ᩉᩮᩣᨶ᩠ᨲᩥ—  ‘ᩍᨾᩮᩉᩥ ᨾᨿᩴ ᨸᨧ᩠ᨧᩮᨠᨧᩦᩅᩁᨧᩮᨲᩣᨸᨶ᩠ᨶᩮᩉᩥ ᨸᨧ᩠ᨧᩮᨠᨧᩦᩅᩁᩣᨶᩥ ᨧᩮᨲᩣᨸᩮᨲ᩠ᩅᩣ ᩍᨲ᩠ᨳᨶ᩠ᨶᩣᨾᩴ ᨽᩥᨠ᩠ᨡᩩᩴ ᨧᩦᩅᩁᩮᩉᩥ ᩋᨧ᩠ᨨᩣᨴᩮᩔᩣᨾᩣ’ᨲᩥ; ᨲᨲᩕ ᨧᩮ ᩈᩮᩣ ᨽᩥᨠ᩠ᨡᩩ ᨸᩩᨻ᩠ᨻᩮ ᩋᨸ᩠ᨸᩅᩤᩁᩥᨲᩮᩣ ᩏᨸᩈᩘᨠᨾᩥᨲ᩠ᩅᩣ ᨧᩦᩅᩁᩮ ᩅᩥᨠᨸ᩠ᨸᩴ ᩋᩣᨸᨩ᩠ᨩᩮᨿ᩠ᨿ—  ‘ᩈᩣᨵᩩ ᩅᨲ ᨾᩴ ᩋᩣᨿᩈ᩠ᨾᨶ᩠ᨲᩮᩣ ᩍᨾᩮᩉᩥ ᨸᨧ᩠ᨧᩮᨠᨧᩦᩅᩁᨧᩮᨲᩣᨸᨶ᩠ᨶᩮᩉᩥ ᩑᩅᩁᩪᨸᩴ ᩅᩤ ᩑᩅᩁᩪᨸᩴ ᩅᩤ ᨧᩦᩅᩁᩴ ᨧᩮᨲᩣᨸᩮᨲ᩠ᩅᩣ ᩋᨧ᩠ᨨᩣᨴᩮᨳ, ᩏᨽᩮᩣᩅ ᩈᨶ᩠ᨲᩣ ᩑᨠᩮᨶᩣ’ᨲᩥ, ᨠᩃ᩠ᨿᩣᨱᨠᨾ᩠ᨿᨲᩴ ᩏᨸᩣᨴᩤᨿ, ᨶᩥᩔᨣ᩠ᨣᩥᨿᩴ ᨸᩣᨧᩥᨲ᩠ᨲᩥᨿᨶ᩺”</Emphasis>ᨲᩥ. (*9*:<Emphasis>28</Emphasis>)
</Paragraph>

</Division>
<Division number="534" book="para">

<Paragraph number="2046" book="para">
<Emphasis>ᨽᩥᨠ᩠ᨡᩩᩴ ᨸᨶᩮᩅ ᩏᨴ᩠ᨴᩥᩔᩣ</Emphasis>ᨲᩥ ᨽᩥᨠ᩠ᨡᩩᩔᨲ᩠ᨳᩣᨿ, ᨽᩥᨠ᩠ᨡᩩᩴ ᩋᩣᩁᨾ᩠ᨾᨱᩴ ᨠᩁᩥᨲ᩠ᩅᩣ, ᨽᩥᨠ᩠ᨡᩩᩴ ᩋᨧ᩠ᨨᩣᨴᩮᨲᩩᨠᩣᨾᩣ.
</Paragraph>

<Paragraph number="2047" book="para">
<Emphasis>ᩏᨽᩥᨶ᩠ᨶᨶ᩺</Emphasis>ᨲᩥ ᨴ᩠ᩅᩥᨶ᩠ᨶᩴ.
</Paragraph>

<Paragraph number="2048" book="para">
<Emphasis>ᩋᨬ᩠ᨬᩣᨲᨠᩣ</Emphasis> ᨶᩣᨾ ᨾᩣᨲᩥᨲᩮᩣ ᩅᩤ ᨸᩥᨲᩥᨲᩮᩣ ᩅᩤ ᨿᩣᩅ ᩈᨲ᩠ᨲᨾᩣ ᨸᩥᨲᩣᨾᩉᨿᩩᨣᩤ ᩋᩈᨾ᩠ᨻᨴ᩠ᨵᩤ.
</Paragraph>

<Paragraph number="2049" book="para">
<Emphasis>ᨣᩉᨸᨲᩦ</Emphasis> ᨶᩣᨾ ᨿᩮ ᨠᩮᨧᩥ ᩋᨣᩤᩁᩴ ᩋᨩ᩠ᨫᩣᩅᩈᨶ᩠ᨲᩥ.
</Paragraph>

<Paragraph number="2050" book="para">
<Emphasis>ᨣᩉᨸᨲᩣᨶᩥᨿᩮᩣ</Emphasis> ᨶᩣᨾ ᨿᩣ ᨠᩣᨧᩥ ᩋᨣᩤᩁᩴ ᩋᨩ᩠ᨫᩣᩅᩈᨶ᩠ᨲᩥ.
</Paragraph>

<Paragraph number="2051" book="para">
<Emphasis>ᨧᩦᩅᩁᨧᩮᨲᩣᨸᨶ᩠ᨶᩣᨶᩥ</Emphasis> ᨶᩣᨾ ᩉᩥᩁᨬ᩠ᨬᩣ ᩅᩤ ᩈᩩᩅᨱ᩠ᨱᩣ ᩅᩤ ᨾᩩᨲ᩠ᨲᩣ ᩅᩤ ᨾᨱᩦ ᩅᩤ ᨸᩅᩤᩊᩣ ᩅᩤ ᨹᩃᩥᨠᩣ ᩅᩤ ᨸᨭᨠᩣ ᩅᩤ ᩈᩩᨲ᩠ᨲᩣ ᩅᩤ ᨠᨸ᩠ᨸᩣᩈᩣ ᩅᩤ.
</Paragraph>

<Paragraph number="2052" book="para">
<Emphasis>ᩍᨾᩮᩉᩥ ᨸᨧ᩠ᨧᩮᨠᨧᩦᩅᩁᨧᩮᨲᩣᨸᨶ᩠ᨶᩮᩉᩦ</Emphasis>ᨲᩥ ᨸᨧ᩠ᨧᩩᨸᨭ᩠ᨮᩥᨲᩮᩉᩥ.
</Paragraph>

<Paragraph number="2053" book="para">
<Emphasis>ᨧᩮᨲᩣᨸᩮᨲ᩠ᩅᩣ</Emphasis>ᨲᩥ ᨸᩁᩥᩅᨲ᩠ᨲᩮᨲ᩠ᩅᩣ.
</Paragraph>

<Paragraph number="2054" book="para">
<Emphasis>ᩋᨧ᩠ᨨᩣᨴᩮᩔᩣᨾᩣ</Emphasis>ᨲᩥ ᨴᩔᩣᨾ.
</Paragraph>

<Paragraph number="2055" book="para">
<Emphasis>ᨲᨲᩕ ᨧᩮ ᩈᩮᩣ ᨽᩥᨠ᩠ᨡᩪ</Emphasis>ᨲᩥ ᨿᩴ ᨽᩥᨠ᩠ᨡᩩᩴ ᩏᨴ᩠ᨴᩥᩔ ᨧᩦᩅᩁᨧᩮᨲᩣᨸᨶ᩠ᨶᩣᨶᩥ ᩏᨸᨠ᩠ᨡᨭᩣᨶᩥ ᩉᩮᩣᨶ᩠ᨲᩥ ᩈᩮᩣ ᨽᩥᨠ᩠ᨡᩩ.
</Paragraph>

<Paragraph number="2056" book="para">
<Emphasis>ᨸᩩᨻ᩠ᨻᩮ ᩋᨸ᩠ᨸᩅᩤᩁᩥᨲᩮᩣ</Emphasis>ᨲᩥ ᨸᩩᨻ᩠ᨻᩮ ᩋᩅᩩᨲ᩠ᨲᩮᩣ ᩉᩮᩣᨲᩥ—  “ᨠᩦᨴᩥᩈᩮᨶ ᨲᩮ, ᨽᨶ᩠ᨲᩮ, ᨧᩦᩅᩁᩮᨶ ᩋᨲ᩠ᨳᩮᩣ, ᨠᩦᨴᩥᩈᩴ ᨲᩮ ᨧᩦᩅᩁᩴ ᨧᩮᨲᩣᨸᩮᨾᩣ”ᨲᩥ.
</Paragraph>

<Paragraph number="2057" book="para">
<Emphasis>ᩏᨸᩈᩘᨠᨾᩥᨲ᩠ᩅᩣ</Emphasis>ᨲᩥ ᨥᩁᩴ ᨣᨶ᩠ᨲ᩠ᩅᩣ ᨿᨲ᩠ᨳ ᨠᨲ᩠ᨳᨧᩥ ᩏᨸᩈᩘᨠᨾᩥᨲ᩠ᩅᩣ.
</Paragraph>

<Paragraph number="2058" book="para">
<Emphasis>ᨧᩦᩅᩁᩮ ᩅᩥᨠᨸ᩠ᨸᩴ ᩋᩣᨸᨩ᩠ᨩᩮᨿ᩠ᨿᩣ</Emphasis>ᨲᩥ ᩋᩣᨿᨲᩴ ᩅᩤ ᩉᩮᩣᨲᩩ ᩅᩥᨲ᩠ᨳᨲᩴ ᩅᩤ ᩋᨸ᩠ᨸᩥᨲᩴ ᩅᩤ ᩈᨱ᩠ᩉᩴ ᩅᩤ.
</Paragraph>

<Paragraph number="2059" book="para">
<Emphasis>ᩍᨾᩮᩉᩥ ᨸᨧ᩠ᨧᩮᨠᨧᩦᩅᩁᨧᩮᨲᩣᨸᨶ᩠ᨶᩮᩉᩦ</Emphasis>ᨲᩥ ᨸᨧ᩠ᨧᩩᨸᨭ᩠ᨮᩥᨲᩮᩉᩥ.
</Paragraph>

<Paragraph number="2060" book="para">
<Emphasis>ᩑᩅᩁᩪᨸᩴ ᩅᩤ ᩑᩅᩁᩪᨸᩴ ᩅᩤ</Emphasis>ᨲᩥ ᩋᩣᨿᨲᩴ ᩅᩤ ᩅᩥᨲ᩠ᨳᨲᩴ ᩅᩤ ᩋᨸ᩠ᨸᩥᨲᩴ ᩅᩤ ᩈᨱ᩠ᩉᩴ ᩅᩤ.
</Paragraph>

<Paragraph number="2061" book="para">
<Emphasis>ᨧᩮᨲᩣᨸᩮᨲ᩠ᩅᩣ</Emphasis>ᨲᩥ ᨸᩁᩥᩅᨲ᩠ᨲᩮᨲ᩠ᩅᩣ.
</Paragraph>

<Paragraph number="2062" book="para">
<Emphasis>ᩋᨧ᩠ᨨᩣᨴᩮᨳᩣ</Emphasis>ᨲᩥ ᨴᨩ᩠ᨩᩮᨳ.
</Paragraph>

<Paragraph number="2063" book="para">
<Emphasis>ᩏᨽᩮᩣᩅ ᩈᨶ᩠ᨲᩣ ᩑᨠᩮᨶᩣ</Emphasis>ᨲᩥ ᨴ᩠ᩅᩮᨸᩥ ᨩᨶᩣ ᩑᨠᩮᨶ.
</Paragraph>

<Paragraph number="2064" book="para">
<Emphasis>ᨠᩃ᩠ᨿᩣᨱᨠᨾ᩠ᨿᨲᩴ ᩏᨸᩣᨴᩤᨿᩣ</Emphasis>ᨲᩥ ᩈᩣᨵᨲ᩠ᨳᩥᨠᩮᩣ ᨾᩉᨣ᩠ᨥᨲ᩠ᨳᩥᨠᩮᩣ.
</Paragraph>

<Paragraph number="2065" book="para">
ᨲᩔ ᩅᨧᨶᩮᨶ ᩋᩣᨿᨲᩴ ᩅᩤ ᩅᩥᨲ᩠ᨳᨲᩴ ᩅᩤ ᩋᨸ᩠ᨸᩥᨲᩴ ᩅᩤ ᩈᨱ᩠ᩉᩴ ᩅᩤ ᨧᩮᨲᩣᨸᩮᨶ᩠ᨲᩥ, ᨸᨿᩮᩣᨣᩮ ᨴᩩᨠ᩠ᨠᨭᩴ. ᨸᨭᩥᩃᩣᨽᩮᨶ ᨶᩥᩔᨣ᩠ᨣᩥᨿᩴ ᩉᩮᩣᨲᩥ. ᨶᩥᩔᨩ᩠ᨩᩥᨲᨻ᩠ᨻᩴ ᩈᩴᨥᩔ ᩅᩤ ᨣᨱᩔ ᩅᩤ ᨸᩩᨣ᩠ᨣᩃᩔ ᩅᩤ. ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᨶᩥᩔᨩ᩠ᨩᩥᨲᨻ᩠ᨻᩴ …ᨸᩮ…  “ᩍᨴᩴ ᨾᩮ, ᨽᨶ᩠ᨲᩮ, ᨧᩦᩅᩁᩴ ᨸᩩᨻ᩠ᨻᩮ ᩋᨸ᩠ᨸᩅᩤᩁᩥᨲᩮᩣ ᩋᨬ᩠ᨬᩣᨲᨠᩮ ᨣᩉᨸᨲᩥᨠᩮ ᩏᨸᩈᩘᨠᨾᩥᨲ᩠ᩅᩣ ᨧᩦᩅᩁᩮ ᩅᩥᨠᨸ᩠ᨸᩴ ᩋᩣᨸᨶ᩠ᨶᩴ ᨶᩥᩔᨣ᩠ᨣᩥᨿᩴ. ᩍᨾᩣᩉᩴ ᩈᩴᨥᩔ ᨶᩥᩔᨩ᩠ᨩᩣᨾᩦ”ᨲᩥ …ᨸᩮ…  ᨴᨴᩮᨿ᩠ᨿᩣᨲᩥ …ᨸᩮ…  ᨴᨴᩮᨿ᩠ᨿᩩᨶ᩠ᨲᩥ …ᨸᩮ…  ᩋᩣᨿᩈ᩠ᨾᨲᩮᩣ ᨴᨾ᩠ᨾᩦᨲᩥ.
</Paragraph>

</Division>
<Division number="535" book="para">

<Paragraph number="2066" book="para">
ᩋᨬ᩠ᨬᩣᨲᨠᩮ ᩋᨬ᩠ᨬᩣᨲᨠᩈᨬ᩠ᨬᩦ ᨸᩩᨻ᩠ᨻᩮ ᩋᨸ᩠ᨸᩅᩤᩁᩥᨲᩮᩣ ᨣᩉᨸᨲᩥᨠᩮ ᩏᨸᩈᩘᨠᨾᩥᨲ᩠ᩅᩣ ᨧᩦᩅᩁᩮ ᩅᩥᨠᨸ᩠ᨸᩴ ᩋᩣᨸᨩ᩠ᨩᨲᩥ, ᨶᩥᩔᨣ᩠ᨣᩥᨿᩴ ᨸᩣᨧᩥᨲ᩠ᨲᩥᨿᩴ. ᩋᨬ᩠ᨬᩣᨲᨠᩮ ᩅᩮᨾᨲᩥᨠᩮᩣ ᨸᩩᨻ᩠ᨻᩮ ᩋᨸ᩠ᨸᩅᩤᩁᩥᨲᩮᩣ ᨣᩉᨸᨲᩥᨠᩮ ᩏᨸᩈᩘᨠᨾᩥᨲ᩠ᩅᩣ ᨧᩦᩅᩁᩮ ᩅᩥᨠᨸ᩠ᨸᩴ ᩋᩣᨸᨩ᩠ᨩᨲᩥ, ᨶᩥᩔᨣ᩠ᨣᩥᨿᩴ ᨸᩣᨧᩥᨲ᩠ᨲᩥᨿᩴ. ᩋᨬ᩠ᨬᩣᨲᨠᩮ ᨬᩣᨲᨠᩈᨬ᩠ᨬᩦ ᨸᩩᨻ᩠ᨻᩮ ᩋᨸ᩠ᨸᩅᩤᩁᩥᨲᩮᩣ ᨣᩉᨸᨲᩥᨠᩮ ᩏᨸᩈᩘᨠᨾᩥᨲ᩠ᩅᩣ ᨧᩦᩅᩁᩮ ᩅᩥᨠᨸ᩠ᨸᩴ ᩋᩣᨸᨩ᩠ᨩᨲᩥ, ᨶᩥᩔᨣ᩠ᨣᩥᨿᩴ ᨸᩣᨧᩥᨲ᩠ᨲᩥᨿᩴ.
</Paragraph>

<Paragraph number="2067" book="para">
ᨬᩣᨲᨠᩮ ᩋᨬ᩠ᨬᩣᨲᨠᩈᨬ᩠ᨬᩦ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨬᩣᨲᨠᩮ ᩅᩮᨾᨲᩥᨠᩮᩣ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨬᩣᨲᨠᩮ ᨬᩣᨲᨠᩈᨬ᩠ᨬᩦ, ᩋᨶᩣᨸᨲ᩠ᨲᩥ.
</Paragraph>

</Division>
<Division number="536" book="para">

<Paragraph number="2068" book="para">
ᩋᨶᩣᨸᨲ᩠ᨲᩥ—  ᨬᩣᨲᨠᩣᨶᩴ, ᨸᩅᩤᩁᩥᨲᩣᨶᩴ, ᩋᨬ᩠ᨬᩔᨲ᩠ᨳᩣᨿ, ᩋᨲ᩠ᨲᨶᩮᩣ ᨵᨶᩮᨶ, ᨾᩉᨣ᩠ᨥᩴ ᨧᩮᨲᩣᨸᩮᨲᩩᨠᩣᨾᩣᨶᩴ ᩋᨸ᩠ᨸᨣ᩠ᨥᩴ ᨧᩮᨲᩣᨸᩮᨲᩥ, ᩏᨾ᩠ᨾᨲ᩠ᨲᨠᩔ, ᩋᩣᨴᩥᨠᨾ᩠ᨾᩥᨠᩔᩣᨲᩥ.

</Paragraph>
</Division>

<Paragraph number="2069" type="center" book="para">
ᨴᩩᨲᩥᨿᩮᩫᩣᨸᨠ᩠ᨡᨭᩈᩥᨠ᩠ᨡᩣᨸᨴᩴ ᨶᩥᨭ᩠ᨮᩥᨲᩴ ᨶᩅᨾᩴ.
</Paragraph>