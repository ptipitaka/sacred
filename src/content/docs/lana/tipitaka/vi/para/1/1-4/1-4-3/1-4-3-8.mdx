---
title: "1.4.3.8 ᩋᨧ᩠ᨧᩮᨠᨧᩦᩅᩁᩈᩥᨠ᩠ᨡᩣᨸᨴ"
tableOfContents: false
sidebar:
  order: 9
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="646" book="para">

<Paragraph number="2385" book="para">
ᨲᩮᨶ ᩈᨾᨿᩮᨶ ᨻᩩᨴ᩠ᨵᩮᩤ ᨽᨣᩅᩤ ᩈᩣᩅᨲ᩠ᨳᩥᨿᩴ ᩅᩥᩉᩁᨲᩥ ᨩᩮᨲᩅᨶᩮ ᩋᨶᩣᨳᨸᩥᨱ᩠ᨯᩥᨠᩔ ᩋᩣᩁᩣᨾᩮ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨾᩉᩣᨾᨲ᩠ᨲᩮᩣ ᨸᩅᩤᩈᩴ ᨣᨧ᩠ᨨᨶ᩠ᨲᩮᩣ ᨽᩥᨠ᩠ᨡᩪᨶᩴ ᩈᨶ᩠ᨲᩥᨠᩮ ᨴᩪᨲᩴ ᨸᩣᩉᩮᩈᩥ—  “ᩋᩣᨣᨧ᩠ᨨᨶ᩠ᨲᩩ ᨽᨴᨶ᩠ᨲᩣ ᩅᩔᩣᩅᩤᩈᩥᨠᩴ ᨴᩔᩣᨾᩦ”ᨲᩥ. ᨽᩥᨠ᩠ᨡᩪ—  “ᩅᩔᩴᩅᩩᨭ᩠ᨮᩣᨶᩴ ᨽᨣᩅᨲᩣ ᩅᩔᩣᩅᩤᩈᩥᨠᩴ ᩋᨶᩩᨬ᩠ᨬᩣᨲᨶ᩺”ᨲᩥ, ᨠᩩᨠ᩠ᨠᩩᨧ᩠ᨧᩣᨿᨶ᩠ᨲᩣ ᨶᩣᨣᨾᩴᩈᩩ. ᩋᨳ ᨡᩮᩣ ᩈᩮᩣ ᨾᩉᩣᨾᨲ᩠ᨲᩮᩣ ᩏᨩ᩠ᨫᩣᨿᨲᩥ ᨡᩥᨿ᩠ᨿᨲᩥ ᩅᩥᨸᩣᨧᩮᨲᩥ—  “ᨠᨳᨬ᩠ᩉᩥ ᨶᩣᨾ ᨽᨴᨶ᩠ᨲᩣ ᨾᨿᩣ ᨴᩪᨲᩮ ᨸᩉᩥᨲᩮ ᨶᩣᨣᨧ᩠ᨨᩥᩔᨶ᩠ᨲᩥ. ᩋᩉᨬ᩠ᩉᩥ ᩈᩮᨶᩣᨿ ᨣᨧ᩠ᨨᩣᨾᩥ. ᨴᩩᨩ᩠ᨩᩣᨶᩴ ᨩᩦᩅᩥᨲᩴ ᨴᩩᨩ᩠ᨩᩣᨶᩴ ᨾᩁᨱᨶ᩺”ᨲᩥ.
</Paragraph>

<Paragraph number="2386" book="para">
ᩋᩔᩮᩣᩈᩩᩴ ᨡᩮᩣ ᨽᩥᨠ᩠ᨡᩪ ᨲᩔ ᨾᩉᩣᨾᨲ᩠ᨲᩔ ᩏᨩ᩠ᨫᩣᨿᨶ᩠ᨲᩔ ᨡᩥᨿ᩠ᨿᨶ᩠ᨲᩔ ᩅᩥᨸᩣᨧᩮᨶ᩠ᨲᩔ. ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. ᩋᨳ ᨡᩮᩣ ᨽᨣᩅᩤ ᩑᨲᩈ᩠ᨾᩥᩴ ᨶᩥᨴᩤᨶᩮ ᩑᨲᩈ᩠ᨾᩥᩴ ᨸᨠᩁᨱᩮ ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩋᨧ᩠ᨧᩮᨠᨧᩦᩅᩁᩴ ᨸᨭᩥᨣ᩠ᨣᩉᩮᨲ᩠ᩅᩣ ᨶᩥᨠ᩠ᨡᩥᨸᩥᨲᩩᨶ᩺”ᨲᩥ.
</Paragraph>

</Division>
<Division number="647" book="para">

<Paragraph number="2387" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ—  “ᨽᨣᩅᨲᩣ ᩋᨶᩩᨬ᩠ᨬᩣᨲᩴ ᩋᨧ᩠ᨧᩮᨠᨧᩦᩅᩁᩴ ᨸᨭᩥᨣ᩠ᨣᩉᩮᨲ᩠ᩅᩣ ᨶᩥᨠ᩠ᨡᩥᨸᩥᨲᩩᨶ᩺”ᨲᩥ, ᩋᨧ᩠ᨧᩮᨠᨧᩦᩅᩁᩣᨶᩥ ᨸᨭᩥᨣ᩠ᨣᩉᩮᨲ᩠ᩅᩣ ᨧᩦᩅᩁᨠᩣᩃᩈᨾᨿᩴ ᩋᨲᩥᨠ᩠ᨠᩣᨾᩮᨶ᩠ᨲᩥ. ᨲᩣᨶᩥ ᨧᩦᩅᩁᩣᨶᩥ ᨧᩦᩅᩁᩅᩴᩈᩮ ᨽᨱ᩠ᨯᩥᨠᩣᨻᨴ᩠ᨵᩤᨶᩥ ᨲᩥᨭ᩠ᨮᨶ᩠ᨲᩥ. ᩋᨴ᩠ᨴᩈ ᨡᩮᩣ ᩋᩣᨿᩈ᩠ᨾᩣ ᩋᩣᨶᨶ᩠ᨴᩮᩣ ᩈᩮᨶᩣᩈᨶᨧᩣᩁᩥᨠᩴ ᩋᩣᩉᩥᨱ᩠ᨯᨶ᩠ᨲᩮᩣ ᨲᩣᨶᩥ ᨧᩦᩅᩁᩣᨶᩥ ᨧᩦᩅᩁᩅᩴᩈᩮ ᨽᨱ᩠ᨯᩥᨠᩣᨻᨴ᩠ᨵᩤᨶᩥ ᨲᩥᨭ᩠ᨮᨶ᩠ᨲᩮ ᨴᩥᩈ᩠ᩅᩣ ᨽᩥᨠ᩠ᨡᩪ ᩑᨲᨴᩅᩮᩤᨧ—  “ᨠᩔᩥᨾᩣᨶᩥ, ᩋᩣᩅᩩᩈᩮᩣ, ᨧᩦᩅᩁᩣᨶᩥ ᨧᩦᩅᩁᩅᩴᩈᩮ ᨽᨱ᩠ᨯᩥᨠᩣᨻᨴ᩠ᨵᩤᨶᩥ ᨲᩥᨭ᩠ᨮᨶ᩠ᨲᩦ”ᨲᩥ? “ᩋᨾ᩠ᩉᩣᨠᩴ, ᩋᩣᩅᩩᩈᩮᩣ, ᩋᨧ᩠ᨧᩮᨠᨧᩦᩅᩁᩣᨶᩦ”ᨲᩥ. “ᨠᩦᩅᨧᩥᩁᩴ ᨸᨶᩣᩅᩩᩈᩮᩣ, ᩍᨾᩣᨶᩥ ᨧᩦᩅᩁᩣᨶᩥ ᨶᩥᨠ᩠ᨡᩥᨲ᩠ᨲᩣᨶᩦ”ᨲᩥ? ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᩋᩣᨿᩈ᩠ᨾᨲᩮᩣ ᩋᩣᨶᨶ᩠ᨴᩔ ᨿᨳᩣᨶᩥᨠ᩠ᨡᩥᨲ᩠ᨲᩴ ᩋᩣᩁᩮᩣᨧᩮᩈᩩᩴ. ᩋᩣᨿᩈ᩠ᨾᩣ ᩋᩣᨶᨶ᩠ᨴᩮᩣ ᩏᨩ᩠ᨫᩣᨿᨲᩥ ᨡᩥᨿ᩠ᨿᨲᩥ ᩅᩥᨸᩣᨧᩮᨲᩥ—  “ᨠᨳᨬ᩠ᩉᩥ ᨶᩣᨾ ᨽᩥᨠ᩠ᨡᩪ ᩋᨧ᩠ᨧᩮᨠᨧᩦᩅᩁᩴ ᨸᨭᩥᨣ᩠ᨣᩉᩮᨲ᩠ᩅᩣ ᨧᩦᩅᩁᨠᩣᩃᩈᨾᨿᩴ ᩋᨲᩥᨠ᩠ᨠᩣᨾᩮᩔᨶ᩠ᨲᩦ”ᨲᩥ.
</Paragraph>

<Paragraph number="2388" book="para">
ᩋᨳ ᨡᩮᩣ ᩋᩣᨿᩈ᩠ᨾᩣ ᩋᩣᨶᨶ᩠ᨴᩮᩣ ᨲᩮ ᨽᩥᨠ᩠ᨡᩪ ᩋᨶᩮᨠᨸᩁᩥᨿᩣᨿᩮᨶ ᩅᩥᨣᩁᩉᩥᨲ᩠ᩅᩣ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩥ …ᨸᩮ… —  “ᩈᨧ᩠ᨧᩴ ᨠᩥᩁ, ᨽᩥᨠ᩠ᨡᩅᩮ, ᨽᩥᨠ᩠ᨡᩪ ᩋᨧ᩠ᨧᩮᨠᨧᩦᩅᩁᩴ ᨸᨭᩥᨣ᩠ᨣᩉᩮᨲ᩠ᩅᩣ ᨧᩦᩅᩁᨠᩣᩃᩈᨾᨿᩴ ᩋᨲᩥᨠ᩠ᨠᩣᨾᩮᨶ᩠ᨲᩦ”ᨲᩥ? “ᩈᨧ᩠ᨧᩴ, ᨽᨣᩅᩤ”ᨲᩥ. ᩅᩥᨣᩁᩉᩥ ᨻᩩᨴ᩠ᨵᩮᩤ ᨽᨣᩅᩤ …ᨸᩮ…  ᨠᨳᨬ᩠ᩉᩥ ᨶᩣᨾ ᨲᩮ, ᨽᩥᨠ᩠ᨡᩅᩮ, ᨾᩮᩣᨥᨸᩩᩁᩥᩈᩣ ᩋᨧ᩠ᨧᩮᨠᨧᩦᩅᩁᩴ ᨸᨭᩥᨣ᩠ᨣᩉᩮᨲ᩠ᩅᩣ ᨧᩦᩅᩁᨠᩣᩃᩈᨾᨿᩴ ᩋᨲᩥᨠ᩠ᨠᩣᨾᩮᩔᨶ᩠ᨲᩥ. ᨶᩮᨲᩴ, ᨽᩥᨠ᩠ᨡᩅᩮ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ …ᨸᩮ…  ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᩮᨿ᩠ᨿᩣᨳ—
</Paragraph>

</Division>
<Division number="648" book="para">

<Paragraph number="2389" book="para">
<Emphasis>“ᨴᩈᩣᩉᩣᨶᩣᨣᨲᩴ ᨠᨲ᩠ᨲᩥᨠᨲᩮᨾᩣᩈᩥᨠᨸᩩᨱ᩠ᨱᨾᩴ ᨽᩥᨠ᩠ᨡᩩᨶᩮᩣ ᨸᨶᩮᩅ ᩋᨧ᩠ᨧᩮᨠᨧᩦᩅᩁᩴ ᩏᨸ᩠ᨸᨩ᩠ᨩᩮᨿ᩠ᨿ, ᩋᨧ᩠ᨧᩮᨠᩴ ᨾᨬ᩠ᨬᨾᩣᨶᩮᨶ ᨽᩥᨠ᩠ᨡᩩᨶᩣ ᨸᨭᩥᨣ᩠ᨣᩉᩮᨲᨻ᩠ᨻᩴ, ᨸᨭᩥᨣ᩠ᨣᩉᩮᨲ᩠ᩅᩣ ᨿᩣᩅ ᨧᩦᩅᩁᨠᩣᩃᩈᨾᨿᩴ ᨶᩥᨠ᩠ᨡᩥᨸᩥᨲᨻ᩠ᨻᩴ. ᨲᨲᩮᩣ ᨧᩮ ᩏᨲ᩠ᨲᩁᩥ ᨶᩥᨠ᩠ᨡᩥᨸᩮᨿ᩠ᨿ, ᨶᩥᩔᨣ᩠ᨣᩥᨿᩴ ᨸᩣᨧᩥᨲ᩠ᨲᩥᨿᨶ᩺”</Emphasis>ᨲᩥ. (*28*:<Emphasis>47</Emphasis>)
</Paragraph>

</Division>
<Division number="649" book="para">

<Paragraph number="2390" book="para">
<Emphasis>ᨴᩈᩣᩉᩣᨶᩣᨣᨲᨶ᩺</Emphasis>ᨲᩥ ᨴᩈᩣᩉᩣᨶᩣᨣᨲᩣᨿ ᨸᩅᩤᩁᨱᩣᨿ.
</Paragraph>

<Paragraph number="2391" book="para">
<Emphasis>ᨠᨲ᩠ᨲᩥᨠᨲᩮᨾᩣᩈᩥᨠᨸᩩᨱ᩠ᨱᨾᨶ᩺</Emphasis>ᨲᩥ ᨸᩅᩤᩁᨱᩣ ᨠᨲ᩠ᨲᩥᨠᩣ ᩅᩩᨧ᩠ᨧᨲᩥ.
</Paragraph>

<Paragraph number="2392" book="para">
<Emphasis>ᩋᨧ᩠ᨧᩮᨠᨧᩦᩅᩁᩴ</Emphasis> ᨶᩣᨾ ᩈᩮᨶᩣᨿ ᩅᩤ ᨣᨶ᩠ᨲᩩᨠᩣᨾᩮᩣ ᩉᩮᩣᨲᩥ, ᨸᩅᩤᩈᩴ ᩅᩤ ᨣᨶ᩠ᨲᩩᨠᩣᨾᩮᩣ ᩉᩮᩣᨲᩥ, ᨣᩥᩃᩣᨶᩮᩣ ᩅᩤ ᩉᩮᩣᨲᩥ, ᨣᨻ᩠ᨽᩥᨶᩦ ᩅᩤ ᩉᩮᩣᨲᩥ, ᩋᩔᨴ᩠ᨵᩔ ᩅᩤ ᩈᨴ᩠ᨵᩤ ᩏᨸ᩠ᨸᨶ᩠ᨶᩣ ᩉᩮᩣᨲᩥ, ᩋᨸ᩠ᨸᩈᨶ᩠ᨶᩔ ᩅᩤ ᨸᩈᩣᨴᩮᩤ ᩏᨸ᩠ᨸᨶ᩠ᨶᩮᩣ ᩉᩮᩣᨲᩥ, ᩈᩮᩣ ᨧᩮ ᨽᩥᨠ᩠ᨡᩪᨶᩴ ᩈᨶ᩠ᨲᩥᨠᩮ ᨴᩪᨲᩴ ᨸᩉᩥᨱᩮᨿ᩠ᨿ—  “ᩋᩣᨣᨧ᩠ᨨᨶ᩠ᨲᩩ ᨽᨴᨶ᩠ᨲᩣ ᩅᩔᩣᩅᩤᩈᩥᨠᩴ ᨴᩔᩣᨾᩦ”ᨲᩥ, ᩑᨲᩴ ᩋᨧ᩠ᨧᩮᨠᨧᩦᩅᩁᩴ ᨶᩣᨾ.
</Paragraph>

<Paragraph number="2393" book="para">
<Emphasis>ᩋᨧ᩠ᨧᩮᨠᩴ ᨾᨬ᩠ᨬᨾᩣᨶᩮᨶ ᨽᩥᨠ᩠ᨡᩩᨶᩣ ᨸᨭᩥᨣ᩠ᨣᩉᩮᨲᨻ᩠ᨻᩴ ᨸᨭᩥᨣ᩠ᨣᩉᩮᨲ᩠ᩅᩣ ᨿᩣᩅ ᨧᩦᩅᩁᨠᩣᩃᩈᨾᨿᩴ ᨶᩥᨠ᩠ᨡᩥᨸᩥᨲᨻ᩠ᨻᨶ᩺</Emphasis>ᨲᩥ ᩈᨬ᩠ᨬᩣᨱᩴ ᨠᨲ᩠ᩅᩣ ᨶᩥᨠ᩠ᨡᩥᨸᩥᨲᨻ᩠ᨻᩴ—  “ᩍᨴᩴ ᩋᨧ᩠ᨧᩮᨠᨧᩦᩅᩁᨶ᩺”ᨲᩥ.
</Paragraph>

<Paragraph number="2394" book="para">
<Emphasis>ᨧᩦᩅᩁᨠᩣᩃᩈᨾᨿᩮᩣ</Emphasis> ᨶᩣᨾ ᩋᨶᨲ᩠ᨳᨲᩮ ᨠᨳᩥᨶᩮ ᩅᩔᩣᨶᩔ ᨸᨧ᩠ᨨᩥᨾᩮᩣ ᨾᩣᩈᩮᩣ, ᩋᨲ᩠ᨳᨲᩮ ᨠᨳᩥᨶᩮ ᨸᨬ᩠ᨧᨾᩣᩈᩣ.
</Paragraph>

<Paragraph number="2395" book="para">
<Emphasis>ᨲᨲᩮᩣ ᨧᩮ ᩏᨲ᩠ᨲᩁᩥ ᨶᩥᨠ᩠ᨡᩥᨸᩮᨿ᩠ᨿᩣ</Emphasis>ᨲᩥ ᩋᨶᨲ᩠ᨳᨲᩮ ᨠᨳᩥᨶᩮ ᩅᩔᩣᨶᩔ ᨸᨧ᩠ᨨᩥᨾᩴ ᨴᩥᩅᩈᩴ ᩋᨲᩥᨠ᩠ᨠᩣᨾᩮᨲᩥ, ᨶᩥᩔᨣ᩠ᨣᩥᨿᩴ ᨸᩣᨧᩥᨲ᩠ᨲᩥᨿᩴ. ᩋᨲ᩠ᨳᨲᩮ ᨠᨳᩥᨶᩮ ᨠᨳᩥᨶᩩᨴ᩠ᨵᩤᩁᨴᩥᩅᩈᩴ ᩋᨲᩥᨠ᩠ᨠᩣᨾᩮᨲᩥ, ᨶᩥᩔᨣ᩠ᨣᩥᨿᩴ ᩉᩮᩣᨲᩥ. ᨶᩥᩔᨩ᩠ᨩᩥᨲᨻ᩠ᨻᩴ ᩈᩴᨥᩔ ᩅᩤ ᨣᨱᩔ ᩅᩤ ᨸᩩᨣ᩠ᨣᩃᩔ ᩅᩤ. ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᨶᩥᩔᨩ᩠ᨩᩥᨲᨻ᩠ᨻᩴ …ᨸᩮ…  ᩍᨴᩴ ᨾᩮ, ᨽᨶ᩠ᨲᩮ, ᩋᨧ᩠ᨧᩮᨠᨧᩦᩅᩁᩴ ᨧᩦᩅᩁᨠᩣᩃᩈᨾᨿᩴ ᩋᨲᩥᨠ᩠ᨠᩣᨾᩥᨲᩴ ᨶᩥᩔᨣ᩠ᨣᩥᨿᩴ. ᩍᨾᩣᩉᩴ ᩈᩴᨥᩔ ᨶᩥᩔᨩ᩠ᨩᩣᨾᩦᨲᩥ …ᨸᩮ…  ᨴᨴᩮᨿ᩠ᨿᩣᨲᩥ …ᨸᩮ…  ᨴᨴᩮᨿ᩠ᨿᩩᨶ᩠ᨲᩥ …ᨸᩮ…  ᩋᩣᨿᩈ᩠ᨾᨲᩮᩣ ᨴᨾ᩠ᨾᩦᨲᩥ.
</Paragraph>

</Division>
<Division number="650" book="para">

<Paragraph number="2396" book="para">
ᩋᨧ᩠ᨧᩮᨠᨧᩦᩅᩁᩮ ᩋᨧ᩠ᨧᩮᨠᨧᩦᩅᩁᩈᨬ᩠ᨬᩦ ᨧᩦᩅᩁᨠᩣᩃᩈᨾᨿᩴ ᩋᨲᩥᨠ᩠ᨠᩣᨾᩮᨲᩥ, ᨶᩥᩔᨣ᩠ᨣᩥᨿᩴ ᨸᩣᨧᩥᨲ᩠ᨲᩥᨿᩴ. ᩋᨧ᩠ᨧᩮᨠᨧᩦᩅᩁᩮ ᩅᩮᨾᨲᩥᨠᩮᩣ ᨧᩦᩅᩁᨠᩣᩃᩈᨾᨿᩴ ᩋᨲᩥᨠ᩠ᨠᩣᨾᩮᨲᩥ, ᨶᩥᩔᨣ᩠ᨣᩥᨿᩴ ᨸᩣᨧᩥᨲ᩠ᨲᩥᨿᩴ. ᩋᨧ᩠ᨧᩮᨠᨧᩦᩅᩁᩮ ᩋᨶᨧ᩠ᨧᩮᨠᨧᩦᩅᩁᩈᨬ᩠ᨬᩦ ᨧᩦᩅᩁᨠᩣᩃᩈᨾᨿᩴ ᩋᨲᩥᨠ᩠ᨠᩣᨾᩮᨲᩥ, ᨶᩥᩔᨣ᩠ᨣᩥᨿᩴ ᨸᩣᨧᩥᨲ᩠ᨲᩥᨿᩴ. ᩋᨶᨵᩥᨭ᩠ᨮᩥᨲᩮ ᩋᨵᩥᨭ᩠ᨮᩥᨲᩈᨬ᩠ᨬᩦ …ᨸᩮ…  ᩋᩅᩥᨠᨸ᩠ᨸᩥᨲᩮ ᩅᩥᨠᨸ᩠ᨸᩥᨲᩈᨬ᩠ᨬᩦ…  ᩋᩅᩥᩔᨩ᩠ᨩᩥᨲᩮ ᩅᩥᩔᨩ᩠ᨩᩥᨲᩈᨬ᩠ᨬᩦ…  ᩋᨶᨭ᩠ᨮᩮ ᨶᨭ᩠ᨮᩈᨬ᩠ᨬᩦ…  ᩋᩅᩥᨶᨭ᩠ᨮᩮ ᩅᩥᨶᨭ᩠ᨮᩈᨬ᩠ᨬᩦ…  ᩋᨴᨯ᩠ᨰᩮ ᨴᨯ᩠ᨰᩈᨬ᩠ᨬᩦ…  ᩋᩅᩥᩃᩩᨲ᩠ᨲᩮ ᩅᩥᩃᩩᨲ᩠ᨲᩈᨬ᩠ᨬᩦ ᨧᩦᩅᩁᨠᩣᩃᩈᨾᨿᩴ ᩋᨲᩥᨠ᩠ᨠᩣᨾᩮᨲᩥ, ᨶᩥᩔᨣ᩠ᨣᩥᨿᩴ ᨸᩣᨧᩥᨲ᩠ᨲᩥᨿᩴ.
</Paragraph>

<Paragraph number="2397" book="para">
ᨶᩥᩔᨣ᩠ᨣᩥᨿᩴ ᨧᩦᩅᩁᩴ ᩋᨶᩥᩔᨩ᩠ᨩᩥᨲ᩠ᩅᩣ ᨸᩁᩥᨽᩩᨬ᩠ᨩᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨶᨧ᩠ᨧᩮᨠᨧᩦᩅᩁᩮ ᩋᨧ᩠ᨧᩮᨠᨧᩦᩅᩁᩈᨬ᩠ᨬᩦ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨶᨧ᩠ᨧᩮᨠᨧᩦᩅᩁᩮ ᩅᩮᨾᨲᩥᨠᩮᩣ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨶᨧ᩠ᨧᩮᨠᨧᩦᩅᩁᩮ ᩋᨶᨧ᩠ᨧᩮᨠᨧᩦᩅᩁᩈᨬ᩠ᨬᩦ, ᩋᨶᩣᨸᨲ᩠ᨲᩥ.
</Paragraph>

</Division>
<Division number="651" book="para">

<Paragraph number="2398" book="para">
ᩋᨶᩣᨸᨲ᩠ᨲᩥ—  ᩋᨶ᩠ᨲᩮᩣᩈᨾᨿᩮ ᩋᨵᩥᨭ᩠ᨮᩮᨲᩥ, ᩅᩥᨠᨸ᩠ᨸᩮᨲᩥ, ᩅᩥᩔᨩ᩠ᨩᩮᨲᩥ, ᨶᩔᨲᩥ, ᩅᩥᨶᩔᨲᩥ, ᨯᨿ᩠ᩉᨲᩥ, ᩋᨧ᩠ᨨᩥᨶ᩠ᨴᩥᨲ᩠ᩅᩣ ᨣᨱ᩠ᩉᨶ᩠ᨲᩥ, ᩅᩥᩔᩣᩈᩴ ᨣᨱ᩠ᩉᨶ᩠ᨲᩥ, ᩏᨾ᩠ᨾᨲ᩠ᨲᨠᩔ, ᩋᩣᨴᩥᨠᨾ᩠ᨾᩥᨠᩔᩣᨲᩥ.

</Paragraph>
</Division>

<Paragraph number="2399" type="center" book="para">
ᩋᨧ᩠ᨧᩮᨠᨧᩦᩅᩁᩈᩥᨠ᩠ᨡᩣᨸᨴᩴ ᨶᩥᨭ᩠ᨮᩥᨲᩴ ᩋᨭ᩠ᨮᨾᩴ.
</Paragraph>