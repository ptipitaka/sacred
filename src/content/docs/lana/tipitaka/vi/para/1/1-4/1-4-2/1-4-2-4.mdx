---
title: "1.4.2.4 ᨨᨻ᩠ᨻᩔᩈᩥᨠ᩠ᨡᩣᨸᨴ"
tableOfContents: false
sidebar:
  order: 5
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="557" book="para">

<Paragraph number="2135" book="para">
ᨲᩮᨶ ᩈᨾᨿᩮᨶ ᨻᩩᨴ᩠ᨵᩮᩤ ᨽᨣᩅᩤ ᩈᩣᩅᨲ᩠ᨳᩥᨿᩴ ᩅᩥᩉᩁᨲᩥ ᨩᩮᨲᩅᨶᩮ ᩋᨶᩣᨳᨸᩥᨱ᩠ᨯᩥᨠᩔ ᩋᩣᩁᩣᨾᩮ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᩋᨶᩩᩅᩔᩴ ᩈᨶ᩠ᨳᨲᩴ ᨠᩣᩁᩣᨸᩮᨶ᩠ᨲᩥ. ᨲᩮ ᨿᩣᨧᨶᨻᩉᩩᩃᩣ ᩅᩥᨬ᩠ᨬᨲ᩠ᨲᩥᨻᩉᩩᩃᩣ ᩅᩥᩉᩁᨶ᩠ᨲᩥ—  “ᩑᩊᨠᩃᩮᩣᨾᩣᨶᩥ ᨴᩮᨳ. ᩑᩊᨠᩃᩮᩣᨾᩮᩉᩥ ᩋᨲ᩠ᨳᩮᩣ”ᨲᩥ. ᨾᨶᩩᩔᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᩈᨾᨱᩣ ᩈᨠ᩠ᨿᨸᩩᨲ᩠ᨲᩥᨿᩣ ᩋᨶᩩᩅᩔᩴ ᩈᨶ᩠ᨳᨲᩴ ᨠᩣᩁᩣᨸᩮᩔᨶ᩠ᨲᩥ, ᨿᩣᨧᨶᨻᩉᩩᩃᩣ ᩅᩥᨬ᩠ᨬᨲ᩠ᨲᩥᨻᩉᩩᩃᩣ ᩅᩥᩉᩁᩥᩔᨶ᩠ᨲᩥ—  ‘ᩑᩊᨠᩃᩮᩣᨾᩣᨶᩥ ᨴᩮᨳ, ᩑᩊᨠᩃᩮᩣᨾᩮᩉᩥ ᩋᨲ᩠ᨳᩮᩣ’ᨲᩥ. ᩋᨾ᩠ᩉᩣᨠᩴ ᨸᨶ ᩈᨠᩥᩴ ᨠᨲᩣᨶᩥ ᩈᨶ᩠ᨳᨲᩣᨶᩥ ᨸᨬ᩠ᨧᨸᩥ ᨨᨸᩥ ᩅᩔᩣᨶᩥ ᩉᩮᩣᨶ᩠ᨲᩥ, ᨿᩮᩈᩴ ᨶᩮᩣ ᨴᩤᩁᨠᩣ ᩏᩉᨴᨶ᩠ᨲᩥᨸᩥ ᩏᨾ᩠ᨾᩥᩉᨶ᩠ᨲᩥᨸᩥ ᩏᨶ᩠ᨴᩪᩁᩮᩉᩥᨸᩥ ᨡᨩ᩠ᨩᨶ᩠ᨲᩥ. ᩍᨾᩮ ᨸᨶ ᩈᨾᨱᩣ ᩈᨠ᩠ᨿᨸᩩᨲ᩠ᨲᩥᨿᩣ ᩋᨶᩩᩅᩔᩴ ᩈᨶ᩠ᨳᨲᩴ ᨠᩣᩁᩣᨸᩮᨶ᩠ᨲᩥ, ᨿᩣᨧᨶᨻᩉᩩᩃᩣ ᩅᩥᨬ᩠ᨬᨲ᩠ᨲᩥᨻᩉᩩᩃᩣ ᩅᩥᩉᩁᨶ᩠ᨲᩥ—  ‘ᩑᩊᨠᩃᩮᩣᨾᩣᨶᩥ ᨴᩮᨳ, ᩑᩊᨠᩃᩮᩣᨾᩮᩉᩥ ᩋᨲ᩠ᨳᩮᩣ’”ᨲᩥ.
</Paragraph>

<Paragraph number="2136" book="para">
ᩋᩔᩮᩣᩈᩩᩴ ᨡᩮᩣ ᨽᩥᨠ᩠ᨡᩪ ᨲᩮᩈᩴ ᨾᨶᩩᩔᩣᨶᩴ ᩏᨩ᩠ᨫᩣᨿᨶ᩠ᨲᩣᨶᩴ ᨡᩥᨿ᩠ᨿᨶ᩠ᨲᩣᨶᩴ ᩅᩥᨸᩣᨧᩮᨶ᩠ᨲᩣᨶᩴ. ᨿᩮ ᨲᩮ ᨽᩥᨠ᩠ᨡᩪ ᩋᨸ᩠ᨸᩥᨧ᩠ᨨᩣ …ᨸᩮ…  ᨲᩮ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᨽᩥᨠ᩠ᨡᩪ ᩋᨶᩩᩅᩔᩴ ᩈᨶ᩠ᨳᨲᩴ ᨠᩣᩁᩣᨸᩮᩔᨶ᩠ᨲᩥ, ᨿᩣᨧᨶᨻᩉᩩᩃᩣ ᩅᩥᨬ᩠ᨬᨲ᩠ᨲᩥᨻᩉᩩᩃᩣ ᩅᩥᩉᩁᩥᩔᨶ᩠ᨲᩥ—  ‘ᩑᩊᨠᩃᩮᩣᨾᩣᨶᩥ ᨴᩮᨳ, ᩑᩊᨠᩃᩮᩣᨾᩮᩉᩥ ᩋᨲ᩠ᨳᩮᩣ’”ᨲᩥ.
</Paragraph>

<Paragraph number="2137" book="para">
ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᨲᩮ ᩋᨶᩮᨠᨸᩁᩥᨿᩣᨿᩮᨶ ᩅᩥᨣᩁᩉᩥᨲ᩠ᩅᩣ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ …ᨸᩮ…  “ᩈᨧ᩠ᨧᩴ ᨠᩥᩁ, ᨽᩥᨠ᩠ᨡᩅᩮ, ᨽᩥᨠ᩠ᨡᩪ ᩋᨶᩩᩅᩔᩴ ᩈᨶ᩠ᨳᨲᩴ ᨠᩣᩁᩣᨸᩮᨶ᩠ᨲᩥ, ᨿᩣᨧᨶᨻᩉᩩᩃᩣ ᩅᩥᨬ᩠ᨬᨲ᩠ᨲᩥᨻᩉᩩᩃᩣ ᩅᩥᩉᩁᨶ᩠ᨲᩥ—  ‘ᩑᩊᨠᩃᩮᩣᨾᩣᨶᩥ ᨴᩮᨳ, ᩑᩊᨠᩃᩮᩣᨾᩮᩉᩥ ᩋᨲ᩠ᨳᩮᩣ’”ᨲᩥ? “ᩈᨧ᩠ᨧᩴ, ᨽᨣᩅᩤ”ᨲᩥ. ᩅᩥᨣᩁᩉᩥ ᨻᩩᨴ᩠ᨵᩮᩤ ᨽᨣᩅᩤ …ᨸᩮ…  ᨠᨳᨬ᩠ᩉᩥ ᨶᩣᨾ ᨲᩮ, ᨽᩥᨠ᩠ᨡᩅᩮ, ᨾᩮᩣᨥᨸᩩᩁᩥᩈᩣ ᩋᨶᩩᩅᩔᩴ ᩈᨶ᩠ᨳᨲᩴ ᨠᩣᩁᩣᨸᩮᩔᨶ᩠ᨲᩥ, ᨿᩣᨧᨶᨻᩉᩩᩃᩣ ᩅᩥᨬ᩠ᨬᨲ᩠ᨲᩥᨻᩉᩩᩃᩣ ᩅᩥᩉᩁᩥᩔᨶ᩠ᨲᩥ—  ‘ᩑᩊᨠᩃᩮᩣᨾᩣᨶᩥ ᨴᩮᨳ, ᩑᩊᨠᩃᩮᩣᨾᩮᩉᩥ ᩋᨲ᩠ᨳᩮᩣ’ᨲᩥ. ᨶᩮᨲᩴ, ᨽᩥᨠ᩠ᨡᩅᩮ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ …ᨸᩮ…  ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᩮᨿ᩠ᨿᩣᨳ—
</Paragraph>

</Division>
<Division number="558" book="para">

<Paragraph number="2138" book="para">
<Emphasis>“ᨶᩅᩴ ᨸᨶ ᨽᩥᨠ᩠ᨡᩩᨶᩣ ᩈᨶ᩠ᨳᨲᩴ ᨠᩣᩁᩣᨸᩮᨲ᩠ᩅᩣ ᨨᨻ᩠ᨻᩔᩣᨶᩥ ᨵᩤᩁᩮᨲᨻ᩠ᨻᩴ. ᩒᩁᩮᨶ ᨧᩮ ᨨᨶ᩠ᨶᩴ ᩅᩔᩣᨶᩴ ᨲᩴ ᩈᨶ᩠ᨳᨲᩴ ᩅᩥᩔᨩ᩠ᨩᩮᨲ᩠ᩅᩣ ᩅᩤ ᩋᩅᩥᩔᨩ᩠ᨩᩮᨲ᩠ᩅᩣ ᩅᩤ ᩋᨬ᩠ᨬᩴ ᨶᩅᩴ ᩈᨶ᩠ᨳᨲᩴ ᨠᩣᩁᩣᨸᩮᨿ᩠ᨿ, ᨶᩥᩔᨣ᩠ᨣᩥᨿᩴ ᨸᩣᨧᩥᨲ᩠ᨲᩥᨿᨶ᩺”</Emphasis>ᨲᩥ.
</Paragraph>

<Paragraph number="2139" book="para">
ᩑᩅᨬ᩠ᨧᩥᨴᩴ ᨽᨣᩅᨲᩣ ᨽᩥᨠ᩠ᨡᩪᨶᩴ ᩈᩥᨠ᩠ᨡᩣᨸᨴᩴ ᨸᨬ᩠ᨬᨲ᩠ᨲᩴ ᩉᩮᩣᨲᩥ.
</Paragraph>

</Division>
<Division number="559" book="para">

<Paragraph number="2140" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᨠᩮᩣᩈᨾ᩠ᨻᩥᨿᩴ ᨣᩥᩃᩣᨶᩮᩣ ᩉᩮᩣᨲᩥ. ᨬᩣᨲᨠᩣ ᨲᩔ ᨽᩥᨠ᩠ᨡᩩᨶᩮᩣ ᩈᨶ᩠ᨲᩥᨠᩮ ᨴᩪᨲᩴ ᨸᩣᩉᩮᩈᩩᩴ—  “ᩋᩣᨣᨧ᩠ᨨᨲᩩ ᨽᨴᨶ᩠ᨲᩮᩣ ᨾᨿᩴ ᩏᨸᨭ᩠ᨮᩉᩥᩔᩣᨾᩣ”ᨲᩥ. ᨽᩥᨠ᩠ᨡᩪᨸᩥ ᩑᩅᨾᩣᩉᩴᩈᩩ—  “ᨣᨧ᩠ᨨᩣᩅᩩᩈᩮᩣ, ᨬᩣᨲᨠᩣ ᨲᩴ ᩏᨸᨭ᩠ᨮᩉᩥᩔᨶ᩠ᨲᩦ”ᨲᩥ. ᩈᩮᩣ ᩑᩅᨾᩣᩉ—  “ᨽᨣᩅᨲᩣ, ᩋᩣᩅᩩᩈᩮᩣ, ᩈᩥᨠ᩠ᨡᩣᨸᨴᩴ ᨸᨬ᩠ᨬᨲ᩠ᨲᩴ—  ‘ᨶᩅᩴ ᨸᨶ ᨽᩥᨠ᩠ᨡᩩᨶᩣ ᩈᨶ᩠ᨳᨲᩴ ᨠᩣᩁᩣᨸᩮᨲ᩠ᩅᩣ ᨨᨻ᩠ᨻᩔᩣᨶᩥ ᨵᩤᩁᩮᨲᨻ᩠ᨻᨶ᩺’ᨲᩥ. ᩋᩉᨬ᩠ᨧᨾ᩠ᩉᩥ ᨣᩥᩃᩣᨶᩮᩣ, ᨶ ᩈᨠ᩠ᨠᩮᩣᨾᩥ ᩈᨶ᩠ᨳᨲᩴ ᩋᩣᨴᩤᨿ ᨸᨠ᩠ᨠᨾᩥᨲᩩᩴ. ᨾᨿ᩠ᩉᨬ᩠ᨧ ᩅᩥᨶᩣ ᩈᨶ᩠ᨳᨲᩣ ᨶ ᨹᩣᩈᩩ ᩉᩮᩣᨲᩥ. ᨶᩣᩉᩴ ᨣᨾᩥᩔᩣᨾᩦ”ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ.
</Paragraph>

<Paragraph number="2141" book="para">
ᩋᨳ ᨡᩮᩣ ᨽᨣᩅᩤ ᩑᨲᩈ᩠ᨾᩥᩴ ᨶᩥᨴᩤᨶᩮ ᩑᨲᩈ᩠ᨾᩥᩴ ᨸᨠᩁᨱᩮ ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨣᩥᩃᩣᨶᩔ ᨽᩥᨠ᩠ᨡᩩᨶᩮᩣ ᩈᨶ᩠ᨳᨲᩈᨾ᩠ᨾᩩᨲᩥᩴ ᨴᩤᨲᩩᩴ. ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᨴᩤᨲᨻ᩠ᨻᩣ. ᨲᩮᨶ ᨣᩥᩃᩣᨶᩮᨶ ᨽᩥᨠ᩠ᨡᩩᨶᩣ ᩈᩴᨥᩴ ᩏᨸᩈᩘᨠᨾᩥᨲ᩠ᩅᩣ ᩑᨠᩴᩈᩴ ᩏᨲ᩠ᨲᩁᩣᩈᩘᨣᩴ ᨠᩁᩥᨲ᩠ᩅᩣ ᩅᩩᨯ᩠ᨰᩣᨶᩴ ᨽᩥᨠ᩠ᨡᩪᨶᩴ ᨸᩣᨴᩮ ᩅᨶ᩠ᨴᩥᨲ᩠ᩅᩣ ᩏᨠ᩠ᨠᩩᨭᩥᨠᩴ ᨶᩥᩈᩦᨴᩥᨲ᩠ᩅᩣ ᩋᨬ᩠ᨩᩃᩥᩴ ᨸᨣ᩠ᨣᩉᩮᨲ᩠ᩅᩣ ᩑᩅᨾᩔ ᩅᨧᨶᩦᨿᩮᩣ—  ‘ᩋᩉᩴ, ᨽᨶ᩠ᨲᩮ, ᨣᩥᩃᩣᨶᩮᩣ ᨶ ᩈᨠ᩠ᨠᩮᩣᨾᩥ ᩈᨶ᩠ᨳᨲᩴ ᩋᩣᨴᩤᨿ ᨸᨠ᩠ᨠᨾᩥᨲᩩᩴ. ᩈᩮᩣᩉᩴ, ᨽᨶ᩠ᨲᩮ, ᩈᩴᨥᩴ ᩈᨶ᩠ᨳᨲᩈᨾ᩠ᨾᩩᨲᩥᩴ ᨿᩣᨧᩣᨾᩦ’ᨲᩥ. ᨴᩩᨲᩥᨿᨾ᩠ᨸᩥ ᨿᩣᨧᩥᨲᨻ᩠ᨻᩣ. ᨲᨲᩥᨿᨾ᩠ᨸᩥ ᨿᩣᨧᩥᨲᨻ᩠ᨻᩣ. ᨻ᩠ᨿᨲ᩠ᨲᩮᨶ ᨽᩥᨠ᩠ᨡᩩᨶᩣ ᨸᨭᩥᨻᩃᩮᨶ ᩈᩴᨥᩮᩣ ᨬᩣᨸᩮᨲᨻ᩠ᨻᩮᩣ—
</Paragraph>

</Division>
<Division number="560" book="para">

<Paragraph number="2142" book="para">
‘ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩋᨿᩴ ᩍᨲ᩠ᨳᨶ᩠ᨶᩣᨾᩮᩣ ᨽᩥᨠ᩠ᨡᩩ ᨣᩥᩃᩣᨶᩮᩣ ᨶ ᩈᨠ᩠ᨠᩮᩣᨲᩥ ᩈᨶ᩠ᨳᨲᩴ ᩋᩣᨴᩤᨿ ᨸᨠ᩠ᨠᨾᩥᨲᩩᩴ. ᩈᩮᩣ ᩈᩴᨥᩴ ᩈᨶ᩠ᨳᨲᩈᨾ᩠ᨾᩩᨲᩥᩴ ᨿᩣᨧᨲᩥ. ᨿᨴᩥ ᩈᩴᨥᩔ ᨸᨲ᩠ᨲᨠᩃᩖᩴ, ᩈᩴᨥᩮᩣ ᩍᨲ᩠ᨳᨶ᩠ᨶᩣᨾᩔ ᨽᩥᨠ᩠ᨡᩩᨶᩮᩣ ᩈᨶ᩠ᨳᨲᩈᨾ᩠ᨾᩩᨲᩥᩴ ᨴᨴᩮᨿ᩠ᨿ. ᩑᩈᩣ ᨬᨲ᩠ᨲᩥ.
</Paragraph>

<Paragraph number="2143" book="para">
ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩋᨿᩴ ᩍᨲ᩠ᨳᨶ᩠ᨶᩣᨾᩮᩣ ᨽᩥᨠ᩠ᨡᩩ ᨣᩥᩃᩣᨶᩮᩣ ᨶ ᩈᨠ᩠ᨠᩮᩣᨲᩥ ᩈᨶ᩠ᨳᨲᩴ ᩋᩣᨴᩤᨿ ᨸᨠ᩠ᨠᨾᩥᨲᩩᩴ. ᩈᩮᩣ ᩈᩴᨥᩴ ᩈᨶ᩠ᨳᨲᩈᨾ᩠ᨾᩩᨲᩥᩴ ᨿᩣᨧᨲᩥ. ᩈᩴᨥᩮᩣ ᩍᨲ᩠ᨳᨶ᩠ᨶᩣᨾᩔ ᨽᩥᨠ᩠ᨡᩩᨶᩮᩣ ᩈᨶ᩠ᨳᨲᩈᨾ᩠ᨾᩩᨲᩥᩴ ᨴᩮᨲᩥ. ᨿᩔᩣᨿᩈ᩠ᨾᨲᩮᩣ ᨡᨾᨲᩥ ᩍᨲ᩠ᨳᨶ᩠ᨶᩣᨾᩔ ᨽᩥᨠ᩠ᨡᩩᨶᩮᩣ ᩈᨶ᩠ᨳᨲᩈᨾ᩠ᨾᩩᨲᩥᨿᩣ ᨴᩤᨶᩴ, ᩈᩮᩣ ᨲᩩᨱ᩠ᩉᩔ; ᨿᩔ ᨶᨠ᩠ᨡᨾᨲᩥ, ᩈᩮᩣ ᨽᩣᩈᩮᨿ᩠ᨿ.
</Paragraph>

<Paragraph number="2144" book="para">
ᨴᩥᨶ᩠ᨶᩣ ᩈᩴᨥᩮᨶ ᩍᨲ᩠ᨳᨶ᩠ᨶᩣᨾᩔ ᨽᩥᨠ᩠ᨡᩩᨶᩮᩣ ᩈᨶ᩠ᨳᨲᩈᨾ᩠ᨾᩩᨲᩥ. ᨡᨾᨲᩥ ᩈᩴᨥᩔ, ᨲᩈ᩠ᨾᩣ ᨲᩩᨱ᩠ᩉᩦ, ᩑᩅᨾᩮᨲᩴ ᨵᩤᩁᨿᩣᨾᩦ’ᨲᩥ.
</Paragraph>

<Paragraph number="2145" book="para">
ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᩮᨿ᩠ᨿᩣᨳ—
</Paragraph>

</Division>
<Division number="561" book="para">

<Paragraph number="2146" book="para">
<Emphasis>“ᨶᩅᩴ ᨸᨶ ᨽᩥᨠ᩠ᨡᩩᨶᩣ ᩈᨶ᩠ᨳᨲᩴ ᨠᩣᩁᩣᨸᩮᨲ᩠ᩅᩣ ᨨᨻ᩠ᨻᩔᩣᨶᩥ ᨵᩤᩁᩮᨲᨻ᩠ᨻᩴ. ᩒᩁᩮᨶ ᨧᩮ ᨨᨶ᩠ᨶᩴ ᩅᩔᩣᨶᩴ ᨲᩴ ᩈᨶ᩠ᨳᨲᩴ ᩅᩥᩔᨩ᩠ᨩᩮᨲ᩠ᩅᩣ ᩅᩤ ᩋᩅᩥᩔᨩ᩠ᨩᩮᨲ᩠ᩅᩣ ᩅᩤ ᩋᨬ᩠ᨬᩴ ᨶᩅᩴ ᩈᨶ᩠ᨳᨲᩴ ᨠᩣᩁᩣᨸᩮᨿ᩠ᨿ, ᩋᨬ᩠ᨬᨲᩕ ᨽᩥᨠ᩠ᨡᩩᩈᨾ᩠ᨾᩩᨲᩥᨿᩣ, ᨶᩥᩔᨣ᩠ᨣᩥᨿᩴ ᨸᩣᨧᩥᨲ᩠ᨲᩥᨿᨶ᩺”</Emphasis>ᨲᩥ. (*14*:<Emphasis>33</Emphasis>)
</Paragraph>

</Division>
<Division number="562" book="para">

<Paragraph number="2147" book="para">
<Emphasis>ᨶᩅᩴ</Emphasis> ᨶᩣᨾ ᨠᩁᨱᩴ ᩏᨸᩣᨴᩤᨿ ᩅᩩᨧ᩠ᨧᨲᩥ.
</Paragraph>

<Paragraph number="2148" book="para">
<Emphasis>ᩈᨶ᩠ᨳᨲᩴ</Emphasis> ᨶᩣᨾ ᩈᨶ᩠ᨳᩁᩥᨲ᩠ᩅᩣ ᨠᨲᩴ ᩉᩮᩣᨲᩥ ᩋᩅᩤᨿᩥᨾᩴ.
</Paragraph>

<Paragraph number="2149" book="para">
<Emphasis>ᨠᩣᩁᩣᨸᩮᨲ᩠ᩅᩣ</Emphasis>ᨲᩥ ᨠᩁᩥᨲ᩠ᩅᩣ ᩅᩤ ᨠᩣᩁᩣᨸᩮᨲ᩠ᩅᩣ ᩅᩤ.
</Paragraph>

<Paragraph number="2150" book="para">
<Emphasis>ᨨᨻ᩠ᨻᩔᩣᨶᩥ ᨵᩤᩁᩮᨲᨻ᩠ᨻᨶ᩺</Emphasis>ᨲᩥ ᨨᨻ᩠ᨻᩔᨸᩁᨾᨲᩣ ᨵᩤᩁᩮᨲᨻ᩠ᨻᩴ.
</Paragraph>

<Paragraph number="2151" book="para">
<Emphasis>ᩒᩁᩮᨶ ᨧᩮ ᨨᨶ᩠ᨶᩴ ᩅᩔᩣᨶᨶ᩺</Emphasis>ᨲᩥ ᩐᨶᨠᨨᨻ᩠ᨻᩔᩣᨶᩥ.
</Paragraph>

<Paragraph number="2152" book="para">
<Emphasis>ᨲᩴ ᩈᨶ᩠ᨳᨲᩴ ᩅᩥᩔᨩ᩠ᨩᩮᨲ᩠ᩅᩣ</Emphasis>ᨲᩥ ᩋᨬ᩠ᨬᩮᩈᩴ ᨴᨲ᩠ᩅᩣ.
</Paragraph>

<Paragraph number="2153" book="para">
<Emphasis>ᩋᩅᩥᩔᨩ᩠ᨩᩮᨲ᩠ᩅᩣ</Emphasis>ᨲᩥ ᨶ ᨠᩔᨧᩥ ᨴᨲ᩠ᩅᩣ.
</Paragraph>

<Paragraph number="2154" book="para">
<Emphasis>ᩋᨬ᩠ᨬᨲᩕ ᨽᩥᨠ᩠ᨡᩩᩈᨾ᩠ᨾᩩᨲᩥᨿᩣ</Emphasis>ᨲᩥ ᨮᨸᩮᨲ᩠ᩅᩣ ᨽᩥᨠ᩠ᨡᩩᩈᨾ᩠ᨾᩩᨲᩥᩴ ᩋᨬ᩠ᨬᩴ ᨶᩅᩴ ᩈᨶ᩠ᨳᨲᩴ ᨠᩁᩮᩣᨲᩥ ᩅᩤ ᨠᩣᩁᩣᨸᩮᨲᩥ ᩅᩤ, ᨸᨿᩮᩣᨣᩮ ᨴᩩᨠ᩠ᨠᨭᩴ. ᨸᨭᩥᩃᩣᨽᩮᨶ ᨶᩥᩔᨣ᩠ᨣᩥᨿᩴ ᩉᩮᩣᨲᩥ. ᨶᩥᩔᨩ᩠ᨩᩥᨲᨻ᩠ᨻᩴ ᩈᩴᨥᩔ ᩅᩤ ᨣᨱᩔ ᩅᩤ ᨸᩩᨣ᩠ᨣᩃᩔ ᩅᩤ. ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᨶᩥᩔᨩ᩠ᨩᩥᨲᨻ᩠ᨻᩴ …ᨸᩮ…  “ᩍᨴᩴ ᨾᩮ, ᨽᨶ᩠ᨲᩮ, ᩈᨶ᩠ᨳᨲᩴ ᩐᨶᨠᨨᨻ᩠ᨻᩔᩣᨶᩥ ᨠᩣᩁᩣᨸᩥᨲᩴ, ᩋᨬ᩠ᨬᨲᩕ ᨽᩥᨠ᩠ᨡᩩᩈᨾ᩠ᨾᩩᨲᩥᨿᩣ, ᨶᩥᩔᨣ᩠ᨣᩥᨿᩴ. ᩍᨾᩣᩉᩴ ᩈᩴᨥᩔ ᨶᩥᩔᨩ᩠ᨩᩣᨾᩦ”ᨲᩥ …ᨸᩮ…  ᨴᨴᩮᨿ᩠ᨿᩣᨲᩥ …ᨸᩮ…  ᨴᨴᩮᨿ᩠ᨿᩩᨶ᩠ᨲᩥ …ᨸᩮ…  ᩋᩣᨿᩈ᩠ᨾᨲᩮᩣ ᨴᨾ᩠ᨾᩦᨲᩥ.
</Paragraph>

</Division>
<Division number="563" book="para">

<Paragraph number="2155" book="para">
ᩋᨲ᩠ᨲᨶᩣ ᩅᩥᨸ᩠ᨸᨠᨲᩴ ᩋᨲ᩠ᨲᨶᩣ ᨸᩁᩥᨿᩮᩣᩈᩣᨸᩮᨲᩥ, ᨶᩥᩔᨣ᩠ᨣᩥᨿᩴ ᨸᩣᨧᩥᨲ᩠ᨲᩥᨿᩴ. ᩋᨲ᩠ᨲᨶᩣ ᩅᩥᨸ᩠ᨸᨠᨲᩴ ᨸᩁᩮᩉᩥ ᨸᩁᩥᨿᩮᩣᩈᩣᨸᩮᨲᩥ, ᨶᩥᩔᨣ᩠ᨣᩥᨿᩴ ᨸᩣᨧᩥᨲ᩠ᨲᩥᨿᩴ. ᨸᩁᩮᩉᩥ ᩅᩥᨸ᩠ᨸᨠᨲᩴ ᩋᨲ᩠ᨲᨶᩣ ᨸᩁᩥᨿᩮᩣᩈᩣᨸᩮᨲᩥ, ᨶᩥᩔᨣ᩠ᨣᩥᨿᩴ ᨸᩣᨧᩥᨲ᩠ᨲᩥᨿᩴ. ᨸᩁᩮᩉᩥ ᩅᩥᨸ᩠ᨸᨠᨲᩴ ᨸᩁᩮᩉᩥ ᨸᩁᩥᨿᩮᩣᩈᩣᨸᩮᨲᩥ, ᨶᩥᩔᨣ᩠ᨣᩥᨿᩴ ᨸᩣᨧᩥᨲ᩠ᨲᩥᨿᩴ.
</Paragraph>

</Division>
<Division number="564" book="para">

<Paragraph number="2156" book="para">
ᩋᨶᩣᨸᨲ᩠ᨲᩥ—  ᨨᨻ᩠ᨻᩔᩣᨶᩥ ᨠᩁᩮᩣᨲᩥ, ᩋᨲᩥᩁᩮᨠᨨᨻ᩠ᨻᩔᩣᨶᩥ ᨠᩁᩮᩣᨲᩥ, ᩋᨬ᩠ᨬᩔᨲ᩠ᨳᩣᨿ ᨠᩁᩮᩣᨲᩥ ᩅᩤ ᨠᩣᩁᩣᨸᩮᨲᩥ ᩅᩤ, ᩋᨬ᩠ᨬᩮᨶ ᨠᨲᩴ ᨸᨭᩥᩃᨽᩥᨲ᩠ᩅᩣ ᨸᩁᩥᨽᩩᨬ᩠ᨩᨲᩥ, ᩅᩥᨲᩣᨶᩴ ᩅᩤ ᨽᩪᨾᨲ᩠ᨳᩁᨱᩴ ᩅᩤ ᩈᩣᨱᩥᨸᩣᨠᩣᩁᩴ ᩅᩤ ᨽᩥᩈᩥᩴ ᩅᩤ ᨻᩥᨻ᩠ᨻᩮᩣᩉᨶᩴ ᩅᩤ ᨠᩁᩮᩣᨲᩥ, ᨽᩥᨠ᩠ᨡᩩᩈᨾ᩠ᨾᩩᨲᩥᨿᩣ, ᩏᨾ᩠ᨾᨲ᩠ᨲᨠᩔ, ᩋᩣᨴᩥᨠᨾ᩠ᨾᩥᨠᩔᩣᨲᩥ.

</Paragraph>
</Division>

<Paragraph number="2157" type="center" book="para">
ᨨᨻ᩠ᨻᩔᩈᩥᨠ᩠ᨡᩣᨸᨴᩴ ᨶᩥᨭ᩠ᨮᩥᨲᩴ ᨧᨲᩩᨲ᩠ᨳᩴ.
</Paragraph>