---
title: "1.4.3.9 ᩈᩣᩈᩘᨠᩈᩥᨠ᩠ᨡᩣᨸᨴ"
tableOfContents: false
sidebar:
  order: 10
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="652" book="para">

<Paragraph number="2400" book="para">
ᨲᩮᨶ ᩈᨾᨿᩮᨶ ᨻᩩᨴ᩠ᨵᩮᩤ ᨽᨣᩅᩤ ᩈᩣᩅᨲ᩠ᨳᩥᨿᩴ ᩅᩥᩉᩁᨲᩥ ᨩᩮᨲᩅᨶᩮ ᩋᨶᩣᨳᨸᩥᨱ᩠ᨯᩥᨠᩔ ᩋᩣᩁᩣᨾᩮ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᩅᩩᨲ᩠ᨳᩅᩔᩣ ᩋᩣᩁᨬ᩠ᨬᨠᩮᩈᩩ ᩈᩮᨶᩣᩈᨶᩮᩈᩩ ᩅᩥᩉᩁᨶ᩠ᨲᩥ. ᨠᨲ᩠ᨲᩥᨠᨧᩮᩣᩁᨠᩣ ᨽᩥᨠ᩠ᨡᩪ—  “ᩃᨴ᩠ᨵᩃᩣᨽᩣ”ᨲᩥ ᨸᩁᩥᨸᩣᨲᩮᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. ᩋᨳ ᨡᩮᩣ ᨽᨣᩅᩤ ᩑᨲᩈ᩠ᨾᩥᩴ ᨶᩥᨴᩤᨶᩮ ᩑᨲᩈ᩠ᨾᩥᩴ ᨸᨠᩁᨱᩮ ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩋᩣᩁᨬ᩠ᨬᨠᩮᩈᩩ ᩈᩮᨶᩣᩈᨶᩮᩈᩩ ᩅᩥᩉᩁᨶ᩠ᨲᩮᨶ ᨲᩥᨱ᩠ᨱᩴ ᨧᩦᩅᩁᩣᨶᩴ ᩋᨬ᩠ᨬᨲᩁᩴ ᨧᩦᩅᩁᩴ ᩋᨶ᩠ᨲᩁᨥᩁᩮ ᨶᩥᨠ᩠ᨡᩥᨸᩥᨲᩩᨶ᩺”ᨲᩥ.
</Paragraph>

<Paragraph number="2401" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ—  “ᨽᨣᩅᨲᩣ ᩋᨶᩩᨬ᩠ᨬᩣᨲᩴ ᩋᩣᩁᨬ᩠ᨬᨠᩮᩈᩩ ᩈᩮᨶᩣᩈᨶᩮᩈᩩ ᩅᩥᩉᩁᨶ᩠ᨲᩮᨶ ᨲᩥᨱ᩠ᨱᩴ ᨧᩦᩅᩁᩣᨶᩴ ᩋᨬ᩠ᨬᨲᩁᩴ ᨧᩦᩅᩁᩴ ᩋᨶ᩠ᨲᩁᨥᩁᩮ ᨶᩥᨠ᩠ᨡᩥᨸᩥᨲᩩᨶ᩺”ᨲᩥ ᨲᩥᨱ᩠ᨱᩴ ᨧᩦᩅᩁᩣᨶᩴ ᩋᨬ᩠ᨬᨲᩁᩴ ᨧᩦᩅᩁᩴ ᩋᨶ᩠ᨲᩁᨥᩁᩮ ᨶᩥᨠ᩠ᨡᩥᨸᩥᨲ᩠ᩅᩣ ᩋᨲᩥᩁᩮᨠᨨᩣᩁᨲ᩠ᨲᩴ ᩅᩥᨸ᩠ᨸᩅᩈᨶ᩠ᨲᩥ. ᨲᩣᨶᩥ ᨧᩦᩅᩁᩣᨶᩥ ᨶᩔᨶ᩠ᨲᩥᨸᩥ ᩅᩥᨶᩔᨶ᩠ᨲᩥᨸᩥ ᨯᨿ᩠ᩉᨶ᩠ᨲᩥᨸᩥ ᩏᨶ᩠ᨴᩪᩁᩮᩉᩥᨸᩥ ᨡᨩ᩠ᨩᨶ᩠ᨲᩥ. ᨽᩥᨠ᩠ᨡᩪ ᨴᩩᨧ᩠ᨧᩮᩣᩊᩣ ᩉᩮᩣᨶ᩠ᨲᩥ ᩃᩪᨡᨧᩦᩅᩁᩣ. ᨽᩥᨠ᩠ᨡᩪ ᩑᩅᨾᩣᩉᩴᩈᩩ—  “ᨠᩥᩔ ᨲᩩᨾ᩠ᩉᩮ, ᩋᩣᩅᩩᩈᩮᩣ, ᨴᩩᨧ᩠ᨧᩮᩣᩊᩣ ᩃᩪᨡᨧᩦᩅᩁᩣ”ᨲᩥ? ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᨽᩥᨠ᩠ᨡᩪᨶᩴ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. ᨿᩮ ᨲᩮ ᨽᩥᨠ᩠ᨡᩪ ᩋᨸ᩠ᨸᩥᨧ᩠ᨨᩣ …ᨸᩮ…  ᨲᩮ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᨽᩥᨠ᩠ᨡᩪ ᨲᩥᨱ᩠ᨱᩴ ᨧᩦᩅᩁᩣᨶᩴ ᩋᨬ᩠ᨬᨲᩁᩴ ᨧᩦᩅᩁᩴ ᩋᨶ᩠ᨲᩁᨥᩁᩮ ᨶᩥᨠ᩠ᨡᩥᨸᩥᨲ᩠ᩅᩣ ᩋᨲᩥᩁᩮᨠᨨᩣᩁᨲ᩠ᨲᩴ ᩅᩥᨸ᩠ᨸᩅᩈᩥᩔᨶ᩠ᨲᩦ”ᨲᩥ.
</Paragraph>

<Paragraph number="2402" book="para">
ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᨲᩮ ᩋᨶᩮᨠᨸᩁᩥᨿᩣᨿᩮᨶ ᩅᩥᨣᩁᩉᩥᨲ᩠ᩅᩣ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ …ᨸᩮ…  “ᩈᨧ᩠ᨧᩴ ᨠᩥᩁ, ᨽᩥᨠ᩠ᨡᩅᩮ, ᨽᩥᨠ᩠ᨡᩪ ᨲᩥᨱ᩠ᨱᩴ ᨧᩦᩅᩁᩣᨶᩴ ᩋᨬ᩠ᨬᨲᩁᩴ ᨧᩦᩅᩁᩴ ᩋᨶ᩠ᨲᩁᨥᩁᩮ ᨶᩥᨠ᩠ᨡᩥᨸᩥᨲ᩠ᩅᩣ ᩋᨲᩥᩁᩮᨠᨨᩣᩁᨲ᩠ᨲᩴ ᩅᩥᨸ᩠ᨸᩅᩈᨶ᩠ᨲᩦ”ᨲᩥ? “ᩈᨧ᩠ᨧᩴ, ᨽᨣᩅᩤ”ᨲᩥ. ᩅᩥᨣᩁᩉᩥ ᨻᩩᨴ᩠ᨵᩮᩤ ᨽᨣᩅᩤ …ᨸᩮ…  ᨠᨳᨬ᩠ᩉᩥ ᨶᩣᨾ ᨲᩮ, ᨽᩥᨠ᩠ᨡᩅᩮ, ᨾᩮᩣᨥᨸᩩᩁᩥᩈᩣ ᨲᩥᨱ᩠ᨱᩴ ᨧᩦᩅᩁᩣᨶᩴ ᩋᨬ᩠ᨬᨲᩁᩴ ᨧᩦᩅᩁᩴ ᩋᨶ᩠ᨲᩁᨥᩁᩮ ᨶᩥᨠ᩠ᨡᩥᨸᩥᨲ᩠ᩅᩣ ᩋᨲᩥᩁᩮᨠᨨᩣᩁᨲ᩠ᨲᩴ ᩅᩥᨸ᩠ᨸᩅᩈᩥᩔᨶ᩠ᨲᩥ. ᨶᩮᨲᩴ, ᨽᩥᨠ᩠ᨡᩅᩮ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ …ᨸᩮ…  ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᩮᨿ᩠ᨿᩣᨳ—
</Paragraph>

</Division>
<Division number="653" book="para">

<Paragraph number="2403" book="para">
<Emphasis>“ᩏᨸᩅᩔᩴ ᨡᩮᩣ ᨸᨶ ᨠᨲ᩠ᨲᩥᨠᨸᩩᨱ᩠ᨱᨾᩴ ᨿᩣᨶᩥ ᨡᩮᩣ ᨸᨶ ᨲᩣᨶᩥ ᩋᩣᩁᨬ᩠ᨬᨠᩣᨶᩥ ᩈᩮᨶᩣᩈᨶᩣᨶᩥ ᩈᩣᩈᩘᨠᩈᨾ᩠ᨾᨲᩣᨶᩥ ᩈᨸ᩠ᨸᨭᩥᨽᨿᩣᨶᩥ ᨲᨳᩣᩁᩪᨸᩮᩈᩩ ᨽᩥᨠ᩠ᨡᩩ ᩈᩮᨶᩣᩈᨶᩮᩈᩩ ᩅᩥᩉᩁᨶ᩠ᨲᩮᩣ ᩋᩣᨠᩘᨡᨾᩣᨶᩮᩣ ᨲᩥᨱ᩠ᨱᩴ ᨧᩦᩅᩁᩣᨶᩴ ᩋᨬ᩠ᨬᨲᩁᩴ ᨧᩦᩅᩁᩴ ᩋᨶ᩠ᨲᩁᨥᩁᩮ ᨶᩥᨠ᩠ᨡᩥᨸᩮᨿ᩠ᨿ, ᩈᩥᨿᩣ ᨧ ᨲᩔ ᨽᩥᨠ᩠ᨡᩩᨶᩮᩣ ᨠᩮᩣᨧᩥᨴᩮᩅ ᨸᨧ᩠ᨧᨿᩮᩣ ᨲᩮᨶ ᨧᩦᩅᩁᩮᨶ ᩅᩥᨸ᩠ᨸᩅᩤᩈᩣᨿ. ᨨᩣᩁᨲ᩠ᨲᨸᩁᨾᩴ ᨲᩮᨶ ᨽᩥᨠ᩠ᨡᩩᨶᩣ ᨲᩮᨶ ᨧᩦᩅᩁᩮᨶ ᩅᩥᨸ᩠ᨸᩅᩈᩥᨲᨻ᩠ᨻᩴ. ᨲᨲᩮᩣ ᨧᩮ ᩏᨲ᩠ᨲᩁᩥ ᩅᩥᨸ᩠ᨸᩅᩈᩮᨿ᩠ᨿ, ᩋᨬ᩠ᨬᨲᩕ ᨽᩥᨠ᩠ᨡᩩᩈᨾ᩠ᨾᩩᨲᩥᨿᩣ, ᨶᩥᩔᨣ᩠ᨣᩥᨿᩴ ᨸᩣᨧᩥᨲ᩠ᨲᩥᨿᨶ᩺”</Emphasis>ᨲᩥ. (*29*:<Emphasis>48</Emphasis>)
</Paragraph>

</Division>
<Division number="654" book="para">

<Paragraph number="2404" book="para">
<Emphasis>ᩏᨸᩅᩔᩴ ᨡᩮᩣ ᨸᨶᩣ</Emphasis>ᨲᩥ ᩅᩩᨭ᩠ᨮᩅᩔᩣᨶᩴ.
</Paragraph>

<Paragraph number="2405" book="para">
<Emphasis>ᨠᨲ᩠ᨲᩥᨠᨸᩩᨱ᩠ᨱᨾᨶ᩺</Emphasis>ᨲᩥ ᨠᨲ᩠ᨲᩥᨠᨧᩣᨲᩩᨾᩣᩈᩥᨶᩦ ᩅᩩᨧ᩠ᨧᨲᩥ.
</Paragraph>

<Paragraph number="2406" book="para">
<Emphasis>ᨿᩣᨶᩥ ᨡᩮᩣ ᨸᨶ ᨲᩣᨶᩥ ᩋᩣᩁᨬ᩠ᨬᨠᩣᨶᩥ ᩈᩮᨶᩣᩈᨶᩣᨶᩦ</Emphasis>ᨲᩥ <Emphasis>ᩋᩣᩁᨬ᩠ᨬᨠᩴ</Emphasis> ᨶᩣᨾ ᩈᩮᨶᩣᩈᨶᩴ ᨸᨬ᩠ᨧᨵᨶᩩᩈᨲᩥᨠᩴ ᨸᨧ᩠ᨨᩥᨾᩴ.
</Paragraph>

<Paragraph number="2407" book="para">
<Emphasis>ᩈᩣᩈᩘᨠᩴ</Emphasis> ᨶᩣᨾ ᩋᩣᩁᩣᨾᩮ ᩋᩣᩁᩣᨾᩪᨸᨧᩣᩁᩮ ᨧᩮᩣᩁᩣᨶᩴ ᨶᩥᩅᩥᨭ᩠ᨮᩮᩣᨠᩣᩈᩮᩣ ᨴᩥᩔᨲᩥ, ᨽᩩᨲ᩠ᨲᩮᩣᨠᩣᩈᩮᩣ ᨴᩥᩔᨲᩥ, ᨮᩥᨲᩮᩣᨠᩣᩈᩮᩣ ᨴᩥᩔᨲᩥ, ᨶᩥᩈᩥᨶ᩠ᨶᩮᩣᨠᩣᩈᩮᩣ ᨴᩥᩔᨲᩥ, ᨶᩥᨸᨶ᩠ᨶᩮᩣᨠᩣᩈᩮᩣ ᨴᩥᩔᨲᩥ.
</Paragraph>

<Paragraph number="2408" book="para">
<Emphasis>ᩈᨸ᩠ᨸᨭᩥᨽᨿᩴ</Emphasis> ᨶᩣᨾ ᩋᩣᩁᩣᨾᩮ ᩋᩣᩁᩣᨾᩪᨸᨧᩣᩁᩮ ᨧᩮᩣᩁᩮᩉᩥ ᨾᨶᩩᩔᩣ ᩉᨲᩣ ᨴᩥᩔᨶ᩠ᨲᩥ, ᩅᩥᩃᩩᨲ᩠ᨲᩣ ᨴᩥᩔᨶ᩠ᨲᩥ, ᩋᩣᨠᩮᩣᨭᩥᨲᩣ ᨴᩥᩔᨶ᩠ᨲᩥ.
</Paragraph>

<Paragraph number="2409" book="para">
<Emphasis>ᨲᨳᩣᩁᩪᨸᩮᩈᩩ ᨽᩥᨠ᩠ᨡᩩ ᩈᩮᨶᩣᩈᨶᩮᩈᩩ ᩅᩥᩉᩁᨶ᩠ᨲᩮᩣ</Emphasis>ᨲᩥ ᩑᩅᩁᩪᨸᩮᩈᩩ ᨽᩥᨠ᩠ᨡᩩ ᩈᩮᨶᩣᩈᨶᩮᩈᩩ ᩅᩥᩉᩁᨶ᩠ᨲᩮᩣ.
</Paragraph>

<Paragraph number="2410" book="para">
<Emphasis>ᩋᩣᨠᩘᨡᨾᩣᨶᩮᩣ</Emphasis>ᨲᩥ ᩍᨧ᩠ᨨᨾᩣᨶᩮᩣ.
</Paragraph>

<Paragraph number="2411" book="para">
<Emphasis>ᨲᩥᨱ᩠ᨱᩴ ᨧᩦᩅᩁᩣᨶᩴ ᩋᨬ᩠ᨬᨲᩁᩴ ᨧᩦᩅᩁᨶ᩺</Emphasis>ᨲᩥ ᩈᩘᨥᩣᨭᩥᩴ ᩅᩤ ᩏᨲ᩠ᨲᩁᩣᩈᩘᨣᩴ ᩅᩤ ᩋᨶ᩠ᨲᩁᩅᩤᩈᨠᩴ ᩅᩤ.
</Paragraph>

<Paragraph number="2412" book="para">
<Emphasis>ᩋᨶ᩠ᨲᩁᨥᩁᩮ ᨶᩥᨠ᩠ᨡᩥᨸᩮᨿ᩠ᨿᩣ</Emphasis>ᨲᩥ ᩈᨾᨶ᩠ᨲᩣ ᨣᩮᩤᨧᩁᨣᩤᨾᩮ ᨶᩥᨠ᩠ᨡᩥᨸᩮᨿ᩠ᨿ.
</Paragraph>

<Paragraph number="2413" book="para">
<Emphasis>ᩈᩥᨿᩣ ᨧ ᨲᩔ ᨽᩥᨠ᩠ᨡᩩᨶᩮᩣ ᨠᩮᩣᨧᩥᨴᩮᩅ ᨸᨧ᩠ᨧᨿᩮᩣ ᨲᩮᨶ ᨧᩦᩅᩁᩮᨶ ᩅᩥᨸ᩠ᨸᩅᩤᩈᩣᨿᩣ</Emphasis>ᨲᩥ ᩈᩥᨿᩣ ᨸᨧ᩠ᨧᨿᩮᩣ ᩈᩥᨿᩣ ᨠᩁᨱᩦᨿᩴ.
</Paragraph>

<Paragraph number="2414" book="para">
<Emphasis>ᨨᩣᩁᨲ᩠ᨲᨸᩁᨾᩴ ᨲᩮᨶ ᨽᩥᨠ᩠ᨡᩩᨶᩣ ᨲᩮᨶ ᨧᩦᩅᩁᩮᨶ ᩅᩥᨸ᩠ᨸᩅᩈᩥᨲᨻ᩠ᨻᨶ᩺</Emphasis>ᨲᩥ ᨨᩣᩁᨲ᩠ᨲᨸᩁᨾᨲᩣ ᩅᩥᨸ᩠ᨸᩅᩈᩥᨲᨻ᩠ᨻᩴ.
</Paragraph>

<Paragraph number="2415" book="para">
<Emphasis>ᩋᨬ᩠ᨬᨲᩕ ᨽᩥᨠ᩠ᨡᩩᩈᨾ᩠ᨾᩩᨲᩥᨿᩣ</Emphasis>ᨲᩥ ᨮᨸᩮᨲ᩠ᩅᩣ ᨽᩥᨠ᩠ᨡᩩᩈᨾ᩠ᨾᩩᨲᩥᩴ.
</Paragraph>

<Paragraph number="2416" book="para">
<Emphasis>ᨲᨲᩮᩣ ᨧᩮ ᩏᨲ᩠ᨲᩁᩥ ᩅᩥᨸ᩠ᨸᩅᩈᩮᨿ᩠ᨿᩣ</Emphasis>ᨲᩥ ᩈᨲ᩠ᨲᨾᩮ ᩋᩁᩩᨱᩩᨣ᩠ᨣᨾᨶᩮ ᨶᩥᩔᨣ᩠ᨣᩥᨿᩴ ᩉᩮᩣᨲᩥ. ᨶᩥᩔᨩ᩠ᨩᩥᨲᨻ᩠ᨻᩴ ᩈᩴᨥᩔ ᩅᩤ ᨣᨱᩔ ᩅᩤ ᨸᩩᨣ᩠ᨣᩃᩔ ᩅᩤ. ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᨶᩥᩔᨩ᩠ᨩᩥᨲᨻ᩠ᨻᩴ …ᨸᩮ…  ᩍᨴᩴ ᨾᩮ, ᨽᨶ᩠ᨲᩮ, ᨧᩦᩅᩁᩴ ᩋᨲᩥᩁᩮᨠᨨᩣᩁᨲ᩠ᨲᩴ ᩅᩥᨸ᩠ᨸᩅᩩᨲ᩠ᨳᩴ, ᩋᨬ᩠ᨬᨲᩕ ᨽᩥᨠ᩠ᨡᩩᩈᨾ᩠ᨾᩩᨲᩥᨿᩣ, ᨶᩥᩔᨣ᩠ᨣᩥᨿᩴ. ᩍᨾᩣᩉᩴ ᩈᩴᨥᩔ ᨶᩥᩔᨩ᩠ᨩᩣᨾᩦᨲᩥ …ᨸᩮ…  ᨴᨴᩮᨿ᩠ᨿᩣᨲᩥ …ᨸᩮ…  ᨴᨴᩮᨿ᩠ᨿᩩᨶ᩠ᨲᩥ …ᨸᩮ…  ᩋᩣᨿᩈ᩠ᨾᨲᩮᩣ ᨴᨾ᩠ᨾᩦᨲᩥ.
</Paragraph>

</Division>
<Division number="655" book="para">

<Paragraph number="2417" book="para">
ᩋᨲᩥᩁᩮᨠᨨᩣᩁᨲ᩠ᨲᩮ ᩋᨲᩥᩁᩮᨠᩈᨬ᩠ᨬᩦ ᩅᩥᨸ᩠ᨸᩅᩈᨲᩥ, ᩋᨬ᩠ᨬᨲᩕ ᨽᩥᨠ᩠ᨡᩩᩈᨾ᩠ᨾᩩᨲᩥᨿᩣ, ᨶᩥᩔᨣ᩠ᨣᩥᨿᩴ ᨸᩣᨧᩥᨲ᩠ᨲᩥᨿᩴ. ᩋᨲᩥᩁᩮᨠᨨᩣᩁᨲ᩠ᨲᩮ ᩅᩮᨾᨲᩥᨠᩮᩣ ᩅᩥᨸ᩠ᨸᩅᩈᨲᩥ, ᩋᨬ᩠ᨬᨲᩕ ᨽᩥᨠ᩠ᨡᩩᩈᨾ᩠ᨾᩩᨲᩥᨿᩣ, ᨶᩥᩔᨣ᩠ᨣᩥᨿᩴ ᨸᩣᨧᩥᨲ᩠ᨲᩥᨿᩴ. ᩋᨲᩥᩁᩮᨠᨨᩣᩁᨲ᩠ᨲᩮ ᩐᨶᨠᩈᨬ᩠ᨬᩦ ᩅᩥᨸ᩠ᨸᩅᩈᨲᩥ, ᩋᨬ᩠ᨬᨲᩕ ᨽᩥᨠ᩠ᨡᩩᩈᨾ᩠ᨾᩩᨲᩥᨿᩣ, ᨶᩥᩔᨣ᩠ᨣᩥᨿᩴ ᨸᩣᨧᩥᨲ᩠ᨲᩥᨿᩴ. ᩋᨸ᩠ᨸᨧ᩠ᨧᩩᨴ᩠ᨵᨭᩮ ᨸᨧ᩠ᨧᩩᨴ᩠ᨵᨭᩈᨬ᩠ᨬᩦ …ᨸᩮ…  ᩋᩅᩥᩔᨩ᩠ᨩᩥᨲᩮ ᩅᩥᩔᨩ᩠ᨩᩥᨲᩈᨬ᩠ᨬᩦ…  ᩋᨶᨭ᩠ᨮᩮ ᨶᨭ᩠ᨮᩈᨬ᩠ᨬᩦ…  ᩋᩅᩥᨶᨭ᩠ᨮᩮ ᩅᩥᨶᨭ᩠ᨮᩈᨬ᩠ᨬᩦ…  ᩋᨴᨯ᩠ᨰᩮ ᨴᨯ᩠ᨰᩈᨬ᩠ᨬᩦ…  ᩋᩅᩥᩃᩩᨲ᩠ᨲᩮ ᩅᩥᩃᩩᨲ᩠ᨲᩈᨬ᩠ᨬᩦ ᩅᩥᨸ᩠ᨸᩅᩈᨲᩥ, ᩋᨬ᩠ᨬᨲᩕ ᨽᩥᨠ᩠ᨡᩩᩈᨾ᩠ᨾᩩᨲᩥᨿᩣ, ᨶᩥᩔᨣ᩠ᨣᩥᨿᩴ ᨸᩣᨧᩥᨲ᩠ᨲᩥᨿᩴ.
</Paragraph>

<Paragraph number="2418" book="para">
ᨶᩥᩔᨣ᩠ᨣᩥᨿᩴ ᨧᩦᩅᩁᩴ ᩋᨶᩥᩔᨩ᩠ᨩᩥᨲ᩠ᩅᩣ ᨸᩁᩥᨽᩩᨬ᩠ᨩᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩐᨶᨠᨨᩣᩁᨲ᩠ᨲᩮ ᩋᨲᩥᩁᩮᨠᩈᨬ᩠ᨬᩦ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩐᨶᨠᨨᩣᩁᨲ᩠ᨲᩮ ᩅᩮᨾᨲᩥᨠᩮᩣ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩐᨶᨠᨨᩣᩁᨲ᩠ᨲᩮ ᩐᨶᨠᩈᨬ᩠ᨬᩦ, ᩋᨶᩣᨸᨲ᩠ᨲᩥ.
</Paragraph>

</Division>
<Division number="656" book="para">

<Paragraph number="2419" book="para">
ᩋᨶᩣᨸᨲ᩠ᨲᩥ—  ᨨᩣᩁᨲ᩠ᨲᩴ ᩅᩥᨸ᩠ᨸᩅᩈᨲᩥ, ᩐᨶᨠᨨᩣᩁᨲ᩠ᨲᩴ ᩅᩥᨸ᩠ᨸᩅᩈᨲᩥ, ᨨᩣᩁᨲ᩠ᨲᩴ ᩅᩥᨸ᩠ᨸᩅᩈᩥᨲ᩠ᩅᩣ ᨸᩩᨶ ᨣᩤᨾᩈᩦᨾᩴ ᩒᨠ᩠ᨠᨾᩥᨲ᩠ᩅᩣ ᩅᩈᩥᨲ᩠ᩅᩣ ᨸᨠ᩠ᨠᨾᨲᩥ, ᩋᨶ᩠ᨲᩮᩣᨨᩣᩁᨲ᩠ᨲᩴ ᨸᨧ᩠ᨧᩩᨴ᩠ᨵᩁᨲᩥ, ᩅᩥᩔᨩ᩠ᨩᩮᨲᩥ, ᨶᩔᨲᩥ, ᩅᩥᨶᩔᨲᩥ, ᨯᨿ᩠ᩉᨲᩥ, ᩋᨧ᩠ᨨᩥᨶ᩠ᨴᩥᨲ᩠ᩅᩣ ᨣᨱ᩠ᩉᨶ᩠ᨲᩥ, ᩅᩥᩔᩣᩈᩴ ᨣᨱ᩠ᩉᨶ᩠ᨲᩥ, ᨽᩥᨠ᩠ᨡᩩᩈᨾ᩠ᨾᩩᨲᩥᨿᩣ, ᩏᨾ᩠ᨾᨲ᩠ᨲᨠᩔ, ᩋᩣᨴᩥᨠᨾ᩠ᨾᩥᨠᩔᩣᨲᩥ.

</Paragraph>
</Division>

<Paragraph number="2420" type="center" book="para">
ᩈᩣᩈᩘᨠᩈᩥᨠ᩠ᨡᩣᨸᨴᩴ ᨶᩥᨭ᩠ᨮᩥᨲᩴ ᨶᩅᨾᩴ.
</Paragraph>