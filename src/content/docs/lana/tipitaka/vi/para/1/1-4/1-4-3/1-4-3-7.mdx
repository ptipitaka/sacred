---
title: "1.4.3.7 ᨾᩉᩣᨸᩮᩈᨠᩣᩁᩈᩥᨠ᩠ᨡᩣᨸᨴ"
tableOfContents: false
sidebar:
  order: 8
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="641" book="para">

<Paragraph number="2362" book="para">
ᨲᩮᨶ ᩈᨾᨿᩮᨶ ᨻᩩᨴ᩠ᨵᩮᩤ ᨽᨣᩅᩤ ᩈᩣᩅᨲ᩠ᨳᩥᨿᩴ ᩅᩥᩉᩁᨲᩥ ᨩᩮᨲᩅᨶᩮ ᩋᨶᩣᨳᨸᩥᨱ᩠ᨯᩥᨠᩔ ᩋᩣᩁᩣᨾᩮ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨸᩩᩁᩥᩈᩮᩣ ᨸᩅᩤᩈᩴ ᨣᨧ᩠ᨨᨶ᩠ᨲᩮᩣ ᨸᨩᩣᨸᨲᩥᩴ ᩑᨲᨴᩅᩮᩤᨧ—  “ᩈᩩᨲ᩠ᨲᩴ ᨵᩤᩁᨿᩥᨲ᩠ᩅᩣ ᩋᨾᩩᨠᩔ ᨲᨶ᩠ᨲᩅᩤᨿᩔ ᨴᩮᩉᩥ, ᨧᩦᩅᩁᩴ ᩅᩤᨿᩣᨸᩮᨲ᩠ᩅᩣ ᨶᩥᨠ᩠ᨡᩥᨸ, ᩋᩣᨣᨲᩮᩣ ᩋᨿ᩠ᨿᩴ ᩏᨸᨶᨶ᩠ᨴᩴ ᨧᩦᩅᩁᩮᨶ ᩋᨧ᩠ᨨᩣᨴᩮᩔᩣᨾᩦ”ᨲᩥ. ᩋᩔᩮᩣᩈᩥ ᨡᩮᩣ ᩋᨬ᩠ᨬᨲᩁᩮᩣ ᨸᩥᨱ᩠ᨯᨧᩣᩁᩥᨠᩮᩣ ᨽᩥᨠ᩠ᨡᩩ ᨲᩔ ᨸᩩᩁᩥᩈᩔ ᩍᨾᩴ ᩅᩤᨧᩴ ᨽᩣᩈᨾᩣᨶᩔ. ᩋᨳ ᨡᩮᩣ ᩈᩮᩣ ᨽᩥᨠ᩠ᨡᩩ ᨿᩮᨶᩣᨿᩈ᩠ᨾᩣ ᩏᨸᨶᨶ᩠ᨴᩮᩣ ᩈᨠ᩠ᨿᨸᩩᨲ᩠ᨲᩮᩣ ᨲᩮᨶᩩᨸᩈᩘᨠᨾᩥ; ᩏᨸᩈᩘᨠᨾᩥᨲ᩠ᩅᩣ ᩋᩣᨿᩈ᩠ᨾᨶ᩠ᨲᩴ ᩏᨸᨶᨶ᩠ᨴᩴ ᩈᨠ᩠ᨿᨸᩩᨲ᩠ᨲᩴ ᩑᨲᨴᩅᩮᩤᨧ—  “ᨾᩉᩣᨸᩩᨬ᩠ᨬᩮᩣᩈᩥ ᨲ᩠ᩅᩴ, ᩋᩣᩅᩩᩈᩮᩣ ᩏᨸᨶᨶ᩠ᨴ, ᩋᨾᩩᨠᩈ᩠ᨾᩥᩴ ᩒᨠᩣᩈᩮ ᩋᨬ᩠ᨬᨲᩁᩮᩣ ᨸᩩᩁᩥᩈᩮᩣ ᨸᩅᩤᩈᩴ ᨣᨧ᩠ᨨᨶ᩠ᨲᩮᩣ ᨸᨩᩣᨸᨲᩥᩴ ᩑᨲᨴᩅᩮᩤᨧ—  ‘ᩈᩩᨲ᩠ᨲᩴ ᨵᩤᩁᨿᩥᨲ᩠ᩅᩣ ᩋᨾᩩᨠᩔ ᨲᨶ᩠ᨲᩅᩤᨿᩔ ᨴᩮᩉᩥ, ᨧᩦᩅᩁᩴ ᩅᩤᨿᩣᨸᩮᨲ᩠ᩅᩣ ᨶᩥᨠ᩠ᨡᩥᨸ, ᩋᩣᨣᨲᩮᩣ ᩋᨿ᩠ᨿᩴ ᩏᨸᨶᨶ᩠ᨴᩴ ᨧᩦᩅᩁᩮᨶ ᩋᨧ᩠ᨨᩣᨴᩮᩔᩣᨾᩦ’”ᨲᩥ. “ᩋᨲ᩠ᨳᩣᩅᩩᩈᩮᩣ, ᨾᩴ ᩈᩮᩣ ᩏᨸᨭ᩠ᨮᩣᨠᩮᩣ”ᨲᩥ. ᩈᩮᩣᨸᩥ ᨡᩮᩣ ᨲᨶ᩠ᨲᩅᩤᨿᩮᩣ ᩋᩣᨿᩈ᩠ᨾᨲᩮᩣ ᩏᨸᨶᨶ᩠ᨴᩔ ᩈᨠ᩠ᨿᨸᩩᨲ᩠ᨲᩔ ᩏᨸᨭ᩠ᨮᩣᨠᩮᩣ ᩉᩮᩣᨲᩥ.
</Paragraph>

<Paragraph number="2363" book="para">
ᩋᨳ ᨡᩮᩣ ᩋᩣᨿᩈ᩠ᨾᩣ ᩏᨸᨶᨶ᩠ᨴᩮᩣ ᩈᨠ᩠ᨿᨸᩩᨲ᩠ᨲᩮᩣ ᨿᩮᨶ ᩈᩮᩣ ᨲᨶ᩠ᨲᩅᩤᨿᩮᩣ ᨲᩮᨶᩩᨸᩈᩘᨠᨾᩥ; ᩏᨸᩈᩘᨠᨾᩥᨲ᩠ᩅᩣ ᨲᩴ ᨲᨶ᩠ᨲᩅᩤᨿᩴ ᩑᨲᨴᩅᩮᩤᨧ—  “ᩍᨴᩴ ᨡᩮᩣ, ᩋᩣᩅᩩᩈᩮᩣ, ᨧᩦᩅᩁᩴ ᨾᩴ ᩏᨴ᩠ᨴᩥᩔ ᩅᩥᨿ᩠ᨿᨲᩥ; ᩋᩣᨿᨲᨬ᩠ᨧ ᨠᩁᩮᩣᩉᩥ ᩅᩥᨲ᩠ᨳᨲᨬ᩠ᨧ. ᩋᨸ᩠ᨸᩥᨲᨬ᩠ᨧ ᩈᩩᩅᩦᨲᨬ᩠ᨧ ᩈᩩᨸ᩠ᨸᩅᩤᨿᩥᨲᨬ᩠ᨧ ᩈᩩᩅᩥᩃᩮᨡᩥᨲᨬ᩠ᨧ ᩈᩩᩅᩥᨲᨧ᩠ᨨᩥᨲᨬ᩠ᨧ ᨠᩁᩮᩣᩉᩦ”ᨲᩥ. “ᩑᨲᩮ ᨡᩮᩣ ᨾᩮ, ᨽᨶ᩠ᨲᩮ, ᩈᩩᨲ᩠ᨲᩴ ᨵᩤᩁᨿᩥᨲ᩠ᩅᩣ ᩋᨴᩴᩈᩩ; ᩍᨾᩥᨶᩣ ᩈᩩᨲ᩠ᨲᩮᨶ ᨧᩦᩅᩁᩴ ᩅᩥᨶᩣᩉᩦ”ᨲᩥ. “ᨶ, ᨽᨶ᩠ᨲᩮ, ᩈᨠ᩠ᨠᩣ ᩋᩣᨿᨲᩴ ᩅᩤ ᩅᩥᨲ᩠ᨳᨲᩴ ᩅᩤ ᩋᨸ᩠ᨸᩥᨲᩴ ᩅᩤ ᨠᩣᨲᩩᩴ. ᩈᨠ᩠ᨠᩣ ᨧ ᨡᩮᩣ, ᨽᨶ᩠ᨲᩮ, ᩈᩩᩅᩦᨲᨬ᩠ᨧ ᩈᩩᨸ᩠ᨸᩅᩤᨿᩥᨲᨬ᩠ᨧ ᩈᩩᩅᩥᩃᩮᨡᩥᨲᨬ᩠ᨧ ᩈᩩᩅᩥᨲᨧ᩠ᨨᩥᨲᨬ᩠ᨧ ᨠᩣᨲᩩᨶ᩺”ᨲᩥ. “ᩍᩘᨥ ᨲ᩠ᩅᩴ, ᩋᩣᩅᩩᩈᩮᩣ, ᩋᩣᨿᨲᨬ᩠ᨧ ᨠᩁᩮᩣᩉᩥ ᩅᩥᨲ᩠ᨳᨲᨬ᩠ᨧ ᩋᨸ᩠ᨸᩥᨲᨬ᩠ᨧ. ᨶ ᨲᩮᨶ ᩈᩩᨲ᩠ᨲᩮᨶ ᨸᨭᩥᨻᨴ᩠ᨵᩴ ᨽᩅᩥᩔᨲᩦ”ᨲᩥ.
</Paragraph>

<Paragraph number="2364" book="para">
ᩋᨳ ᨡᩮᩣ ᩈᩮᩣ ᨲᨶ᩠ᨲᩅᩤᨿᩮᩣ ᨿᨳᩣᨽᨲᩴ ᩈᩩᨲ᩠ᨲᩴ ᨲᨶ᩠ᨲᩮ ᩏᨸᨶᩮᨲ᩠ᩅᩣ ᨿᩮᨶ ᩈᩣ ᩍᨲ᩠ᨳᩦ ᨲᩮᨶᩩᨸᩈᩘᨠᨾᩥ; ᩏᨸᩈᩘᨠᨾᩥᨲ᩠ᩅᩣ ᨲᩴ ᩍᨲ᩠ᨳᩥᩴ ᩑᨲᨴᩅᩮᩤᨧ—  “ᩈᩩᨲ᩠ᨲᩮᨶ, ᩋᨿ᩠ᨿᩮ, ᩋᨲ᩠ᨳᩮᩣ”ᨲᩥ. “ᨶᨶᩩ ᨲ᩠ᩅᩴ ᩋᨿ᩠ᨿᩮᩣ ᨾᨿᩣ ᩅᩩᨲ᩠ᨲᩮᩣ—  ‘ᩍᨾᩥᨶᩣ ᩈᩩᨲ᩠ᨲᩮᨶ ᨧᩦᩅᩁᩴ ᩅᩥᨶᩣᩉᩦ’”ᨲᩥ. “ᩈᨧ᩠ᨧᩣᩉᩴ, ᩋᨿ᩠ᨿᩮ, ᨲᨿᩣ ᩅᩩᨲ᩠ᨲᩮᩣ—  ‘ᩍᨾᩥᨶᩣ ᩈᩩᨲ᩠ᨲᩮᨶ ᨧᩦᩅᩁᩴ ᩅᩥᨶᩣᩉᩦ’ᨲᩥ. ᩋᨸᩥ ᨧ ᨾᩴ ᩋᨿ᩠ᨿᩮᩣ ᩏᨸᨶᨶ᩠ᨴᩮᩣ ᩑᩅᨾᩣᩉ—  ‘ᩍᩘᨥ ᨲ᩠ᩅᩴ, ᩋᩣᩅᩩᩈᩮᩣ, ᩋᩣᨿᨲᨬ᩠ᨧ ᨠᩁᩮᩣᩉᩥ ᩅᩥᨲ᩠ᨳᨲᨬ᩠ᨧ ᩋᨸ᩠ᨸᩥᨲᨬ᩠ᨧ, ᨶ ᨲᩮᨶ ᩈᩩᨲ᩠ᨲᩮᨶ ᨸᨭᩥᨻᨴ᩠ᨵᩴ ᨽᩅᩥᩔᨲᩦ’”ᨲᩥ. ᩋᨳ ᨡᩮᩣ ᩈᩣ ᩍᨲ᩠ᨳᩦ ᨿᨲ᩠ᨲᨠᩴᨿᩮᩅ ᩈᩩᨲ᩠ᨲᩴ ᨸᨮᨾᩴ ᩋᨴᩤᩈᩥ ᨲᨲ᩠ᨲᨠᩴ ᨸᨧ᩠ᨨᩣ ᩋᨴᩤᩈᩥ. ᩋᩔᩮᩣᩈᩥ ᨡᩮᩣ ᩋᩣᨿᩈ᩠ᨾᩣ ᩏᨸᨶᨶ᩠ᨴᩮᩣ ᩈᨠ᩠ᨿᨸᩩᨲ᩠ᨲᩮᩣ—  “ᩈᩮᩣ ᨠᩥᩁ ᨸᩩᩁᩥᩈᩮᩣ ᨸᩅᩤᩈᨲᩮᩣ ᩋᩣᨣᨲᩮᩣ”ᨲᩥ. ᩋᨳ ᨡᩮᩣ ᩋᩣᨿᩈ᩠ᨾᩣ ᩏᨸᨶᨶ᩠ᨴᩮᩣ ᩈᨠ᩠ᨿᨸᩩᨲ᩠ᨲᩮᩣ ᨿᩮᨶ ᨲᩔ ᨸᩩᩁᩥᩈᩔ ᨶᩥᩅᩮᩈᨶᩴ ᨲᩮᨶᩩᨸᩈᩘᨠᨾᩥ; ᩏᨸᩈᩘᨠᨾᩥᨲ᩠ᩅᩣ ᨸᨬ᩠ᨬᨲ᩠ᨲᩮ ᩋᩣᩈᨶᩮ ᨶᩥᩈᩦᨴᩥ. ᩋᨳ ᨡᩮᩣ ᩈᩮᩣ ᨸᩩᩁᩥᩈᩮᩣ ᨿᩮᨶᩣᨿᩈ᩠ᨾᩣ ᩏᨸᨶᨶ᩠ᨴᩮᩣ ᩈᨠ᩠ᨿᨸᩩᨲ᩠ᨲᩮᩣ ᨲᩮᨶᩩᨸᩈᩘᨠᨾᩥ; ᩏᨸᩈᩘᨠᨾᩥᨲ᩠ᩅᩣ ᩋᩣᨿᩈ᩠ᨾᨶ᩠ᨲᩴ ᩏᨸᨶᨶ᩠ᨴᩴ ᩈᨠ᩠ᨿᨸᩩᨲ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᨶᩥᩈᩦᨴᩥ. ᩑᨠᨾᨶ᩠ᨲᩴ ᨶᩥᩈᩥᨶ᩠ᨶᩮᩣ ᨡᩮᩣ ᩈᩮᩣ ᨸᩩᩁᩥᩈᩮᩣ ᨸᨩᩣᨸᨲᩥᩴ ᩑᨲᨴᩅᩮᩤᨧ—  “ᩅᩦᨲᩴ ᨲᩴ ᨧᩦᩅᩁᨶ᩺”ᨲᩥ? “ᩋᩣᨾᩣᨿ᩠ᨿ, ᩅᩦᨲᩴ ᨲᩴ ᨧᩦᩅᩁᨶ᩺”ᨲᩥ. “ᩋᩣᩉᩁ, ᩋᨿ᩠ᨿᩴ ᩏᨸᨶᨶ᩠ᨴᩴ ᨧᩦᩅᩁᩮᨶ ᩋᨧ᩠ᨨᩣᨴᩮᩔᩣᨾᩦ”ᨲᩥ. ᩋᨳ ᨡᩮᩣ ᩈᩣ ᩍᨲ᩠ᨳᩦ ᨲᩴ ᨧᩦᩅᩁᩴ ᨶᩦᩉᩁᩥᨲ᩠ᩅᩣ ᩈᩣᨾᩥᨠᩔ ᨴᨲ᩠ᩅᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩥ. ᩋᨳ ᨡᩮᩣ ᩈᩮᩣ ᨸᩩᩁᩥᩈᩮᩣ ᩋᩣᨿᩈ᩠ᨾᨲᩮᩣ ᩏᨸᨶᨶ᩠ᨴᩔ ᩈᨠ᩠ᨿᨸᩩᨲ᩠ᨲᩔ ᨧᩦᩅᩁᩴ ᨴᨲ᩠ᩅᩣ ᩏᨩ᩠ᨫᩣᨿᨲᩥ ᨡᩥᨿ᩠ᨿᨲᩥ ᩅᩥᨸᩣᨧᩮᨲᩥ—  “ᨾᩉᩥᨧ᩠ᨨᩣ ᩍᨾᩮ ᩈᨾᨱᩣ ᩈᨠ᩠ᨿᨸᩩᨲ᩠ᨲᩥᨿᩣ ᩋᩈᨶ᩠ᨲᩩᨭ᩠ᨮᩣ. ᨶᨿᩥᨾᩮ ᩈᩩᨠᩁᩣ ᨧᩦᩅᩁᩮᨶ ᩋᨧ᩠ᨨᩣᨴᩮᨲᩩᩴ. ᨠᨳᨬ᩠ᩉᩥ ᨶᩣᨾ ᩋᨿ᩠ᨿᩮᩣ ᩏᨸᨶᨶ᩠ᨴᩮᩣ ᨾᨿᩣ ᨸᩩᨻ᩠ᨻᩮ ᩋᨸ᩠ᨸᩅᩤᩁᩥᨲᩮᩣ ᨲᨶ᩠ᨲᩅᩤᨿᩮ ᩏᨸᩈᩘᨠᨾᩥᨲ᩠ᩅᩣ ᨧᩦᩅᩁᩮ ᩅᩥᨠᨸ᩠ᨸᩴ ᩋᩣᨸᨩ᩠ᨩᩥᩔᨲᩦ”ᨲᩥ.
</Paragraph>

<Paragraph number="2365" book="para">
ᩋᩔᩮᩣᩈᩩᩴ ᨡᩮᩣ ᨽᩥᨠ᩠ᨡᩪ ᨲᩔ ᨸᩩᩁᩥᩈᩔ ᩏᨩ᩠ᨫᩣᨿᨶ᩠ᨲᩔ ᨡᩥᨿ᩠ᨿᨶ᩠ᨲᩔ ᩅᩥᨸᩣᨧᩮᨶ᩠ᨲᩔ. ᨿᩮ ᨲᩮ ᨽᩥᨠ᩠ᨡᩪ ᩋᨸ᩠ᨸᩥᨧ᩠ᨨᩣ …ᨸᩮ…  ᨲᩮ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᩋᩣᨿᩈ᩠ᨾᩣ ᩏᨸᨶᨶ᩠ᨴᩮᩣ ᩈᨠ᩠ᨿᨸᩩᨲ᩠ᨲᩮᩣ ᨸᩩᨻ᩠ᨻᩮ ᩋᨸ᩠ᨸᩅᩤᩁᩥᨲᩮᩣ ᨣᩉᨸᨲᩥᨠᩔ ᨲᨶ᩠ᨲᩅᩤᨿᩮ ᩏᨸᩈᩘᨠᨾᩥᨲ᩠ᩅᩣ ᨧᩦᩅᩁᩮ ᩅᩥᨠᨸ᩠ᨸᩴ ᩋᩣᨸᨩ᩠ᨩᩥᩔᨲᩦ”ᨲᩥ.
</Paragraph>

<Paragraph number="2366" book="para">
ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᩋᩣᨿᩈ᩠ᨾᨶ᩠ᨲᩴ ᩏᨸᨶᨶ᩠ᨴᩴ ᩈᨠ᩠ᨿᨸᩩᨲ᩠ᨲᩴ ᩋᨶᩮᨠᨸᩁᩥᨿᩣᨿᩮᨶ ᩅᩥᨣᩁᩉᩥᨲ᩠ᩅᩣ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ …ᨸᩮ…  “ᩈᨧ᩠ᨧᩴ ᨠᩥᩁ ᨲ᩠ᩅᩴ, ᩏᨸᨶᨶ᩠ᨴ, ᨸᩩᨻ᩠ᨻᩮ ᩋᨸ᩠ᨸᩅᩤᩁᩥᨲᩮᩣ ᨣᩉᨸᨲᩥᨠᩔ ᨲᨶ᩠ᨲᩅᩤᨿᩮ ᩏᨸᩈᩘᨠᨾᩥᨲ᩠ᩅᩣ ᨧᩦᩅᩁᩮ ᩅᩥᨠᨸ᩠ᨸᩴ ᩋᩣᨸᨩ᩠ᨩᩦ”ᨲᩥ? “ᩈᨧ᩠ᨧᩴ, ᨽᨣᩅᩤ”ᨲᩥ. “ᨬᩣᨲᨠᩮᩣ ᨲᩮ, ᩏᨸᨶᨶ᩠ᨴ, ᩋᨬ᩠ᨬᩣᨲᨠᩮᩣ”ᨲᩥ? “ᩋᨬ᩠ᨬᩣᨲᨠᩮᩣ, ᨽᨣᩅᩤ”ᨲᩥ. “ᩋᨬ᩠ᨬᩣᨲᨠᩮᩣ, ᨾᩮᩣᨥᨸᩩᩁᩥᩈ, ᩋᨬ᩠ᨬᩣᨲᨠᩔ ᨶ ᨩᩣᨶᩣᨲᩥ ᨸᨲᩥᩁᩪᨸᩴ ᩅᩤ ᩋᨸ᩠ᨸᨲᩥᩁᩪᨸᩴ ᩅᩤ ᩈᨶ᩠ᨲᩴ ᩅᩤ ᩋᩈᨶ᩠ᨲᩴ ᩅᩤ. ᨲᨲ᩠ᨳ ᨶᩣᨾ ᨲ᩠ᩅᩴ, ᨾᩮᩣᨥᨸᩩᩁᩥᩈ, ᨸᩩᨻ᩠ᨻᩮ ᩋᨸ᩠ᨸᩅᩤᩁᩥᨲᩮᩣ ᩋᨬ᩠ᨬᩣᨲᨠᩔ ᨣᩉᨸᨲᩥᨠᩔ ᨲᨶ᩠ᨲᩅᩤᨿᩮ ᩏᨸᩈᩘᨠᨾᩥᨲ᩠ᩅᩣ ᨧᩦᩅᩁᩮ ᩅᩥᨠᨸ᩠ᨸᩴ ᩋᩣᨸᨩ᩠ᨩᩥᩔᩈᩥ. ᨶᩮᨲᩴ, ᨾᩮᩣᨥᨸᩩᩁᩥᩈ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ …ᨸᩮ…  ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᩮᨿ᩠ᨿᩣᨳ—
</Paragraph>

</Division>
<Division number="642" book="para">

<Paragraph number="2367" book="para">
<Emphasis>“ᨽᩥᨠ᩠ᨡᩩᩴ ᨸᨶᩮᩅ ᩏᨴ᩠ᨴᩥᩔ ᩋᨬ᩠ᨬᩣᨲᨠᩮᩣ ᨣᩉᨸᨲᩥ ᩅᩤ ᨣᩉᨸᨲᩣᨶᩦ ᩅᩤ ᨲᨶ᩠ᨲᩅᩤᨿᩮᩉᩥ ᨧᩦᩅᩁᩴ ᩅᩤᨿᩣᨸᩮᨿ᩠ᨿ, ᨲᨲᩕ ᨧᩮ ᩈᩮᩣ ᨽᩥᨠ᩠ᨡᩩ ᨸᩩᨻ᩠ᨻᩮ ᩋᨸ᩠ᨸᩅᩤᩁᩥᨲᩮᩣ ᨲᨶ᩠ᨲᩅᩤᨿᩮ ᩏᨸᩈᩘᨠᨾᩥᨲ᩠ᩅᩣ ᨧᩦᩅᩁᩮ ᩅᩥᨠᨸ᩠ᨸᩴ ᩋᩣᨸᨩ᩠ᨩᩮᨿ᩠ᨿ—  ‘ᩍᨴᩴ ᨡᩮᩣ, ᩋᩣᩅᩩᩈᩮᩣ, ᨧᩦᩅᩁᩴ ᨾᩴ ᩏᨴ᩠ᨴᩥᩔ ᩅᩥᨿ᩠ᨿᨲᩥ. ᩋᩣᨿᨲᨬ᩠ᨧ ᨠᩁᩮᩣᨳ ᩅᩥᨲ᩠ᨳᨲᨬ᩠ᨧ. ᩋᨸ᩠ᨸᩥᨲᨬ᩠ᨧ ᩈᩩᩅᩦᨲᨬ᩠ᨧ ᩈᩩᨸ᩠ᨸᩅᩤᨿᩥᨲᨬ᩠ᨧ ᩈᩩᩅᩥᩃᩮᨡᩥᨲᨬ᩠ᨧ ᩈᩩᩅᩥᨲᨧ᩠ᨨᩥᨲᨬ᩠ᨧ ᨠᩁᩮᩣᨳ. ᩋᨸ᩠ᨸᩮᩅ ᨶᩣᨾ ᨾᨿᨾ᩠ᨸᩥ ᩋᩣᨿᩈ᩠ᨾᨶ᩠ᨲᩣᨶᩴ ᨠᩥᨬ᩠ᨧᩥᨾᨲ᩠ᨲᩴ ᩋᨶᩩᨸᨴᨩ᩠ᨩᩮᨿ᩠ᨿᩣᨾᩣ’ᨲᩥ. ᩑᩅᨬ᩠ᨧ ᩈᩮᩣ ᨽᩥᨠ᩠ᨡᩩ ᩅᨲ᩠ᩅᩣ ᨠᩥᨬ᩠ᨧᩥᨾᨲ᩠ᨲᩴ ᩋᨶᩩᨸᨴᨩ᩠ᨩᩮᨿ᩠ᨿ ᩋᨶ᩠ᨲᨾᩈᩮᩣ ᨸᩥᨱ᩠ᨯᨸᩣᨲᨾᨲ᩠ᨲᨾ᩠ᨸᩥ, ᨶᩥᩔᨣ᩠ᨣᩥᨿᩴ ᨸᩣᨧᩥᨲ᩠ᨲᩥᨿᨶ᩺”</Emphasis>ᨲᩥ. (*27*:<Emphasis>46</Emphasis>)
</Paragraph>

</Division>
<Division number="643" book="para">

<Paragraph number="2368" book="para">
<Emphasis>ᨽᩥᨠ᩠ᨡᩩᩴ ᨸᨶᩮᩅ ᩏᨴ᩠ᨴᩥᩔᩣ</Emphasis>ᨲᩥ ᨽᩥᨠ᩠ᨡᩩᩔᨲ᩠ᨳᩣᨿ ᨽᩥᨠ᩠ᨡᩩᩴ ᩋᩣᩁᨾ᩠ᨾᨱᩴ ᨠᩁᩥᨲ᩠ᩅᩣ ᨽᩥᨠ᩠ᨡᩩᩴ ᩋᨧ᩠ᨨᩣᨴᩮᨲᩩᨠᩣᨾᩮᩣ.
</Paragraph>

<Paragraph number="2369" book="para">
<Emphasis>ᩋᨬ᩠ᨬᩣᨲᨠᩮᩣ</Emphasis> ᨶᩣᨾ ᨾᩣᨲᩥᨲᩮᩣ ᩅᩤ ᨸᩥᨲᩥᨲᩮᩣ ᩅᩤ ᨿᩣᩅ ᩈᨲ᩠ᨲᨾᩣ ᨸᩥᨲᩣᨾᩉᨿᩩᨣᩤ ᩋᩈᨾ᩠ᨻᨴ᩠ᨵᩮᩤ.
</Paragraph>

<Paragraph number="2370" book="para">
<Emphasis>ᨣᩉᨸᨲᩥ</Emphasis> ᨶᩣᨾ ᨿᩮᩣ ᨠᩮᩣᨧᩥ ᩋᨣᩤᩁᩴ ᩋᨩ᩠ᨫᩣᩅᩈᨲᩥ.
</Paragraph>

<Paragraph number="2371" book="para">
<Emphasis>ᨣᩉᨸᨲᩣᨶᩦ</Emphasis> ᨶᩣᨾ ᨿᩣ ᨠᩣᨧᩥ ᩋᨣᩤᩁᩴ ᩋᨩ᩠ᨫᩣᩅᩈᨲᩥ.
</Paragraph>

<Paragraph number="2372" book="para">
<Emphasis>ᨲᨶ᩠ᨲᩅᩤᨿᩮᩉᩦ</Emphasis>ᨲᩥ ᨸᩮᩈᨠᩣᩁᩮᩉᩥ.
</Paragraph>

<Paragraph number="2373" book="para">
<Emphasis>ᨧᩦᩅᩁᩴ</Emphasis> ᨶᩣᨾ ᨨᨶ᩠ᨶᩴ ᨧᩦᩅᩁᩣᨶᩴ ᩋᨬ᩠ᨬᨲᩁᩴ ᨧᩦᩅᩁᩴ ᩅᩥᨠᨸ᩠ᨸᨶᩩᨸᨣᩴ ᨸᨧ᩠ᨨᩥᨾᩴ.
</Paragraph>

<Paragraph number="2374" book="para">
<Emphasis>ᩅᩤᨿᩣᨸᩮᨿ᩠ᨿᩣ</Emphasis>ᨲᩥ ᩅᩥᨶᩣᨸᩮᨲᩥ.
</Paragraph>

<Paragraph number="2375" book="para">
<Emphasis>ᨲᨲᩕ ᨧᩮ ᩈᩮᩣ ᨽᩥᨠ᩠ᨡᩪ</Emphasis>ᨲᩥ ᨿᩴ ᨽᩥᨠ᩠ᨡᩩᩴ ᩏᨴ᩠ᨴᩥᩔ ᨧᩦᩅᩁᩴ ᩅᩥᨿ᩠ᨿᨲᩥ ᩈᩮᩣ ᨽᩥᨠ᩠ᨡᩩ.
</Paragraph>

<Paragraph number="2376" book="para">
<Emphasis>ᨸᩩᨻ᩠ᨻᩮ ᩋᨸ᩠ᨸᩅᩤᩁᩥᨲᩮᩣ</Emphasis>ᨲᩥ ᨸᩩᨻ᩠ᨻᩮ ᩋᩅᩩᨲ᩠ᨲᩮᩣ ᩉᩮᩣᨲᩥ—  “ᨠᩦᨴᩥᩈᩮᨶ ᨲᩮ, ᨽᨶ᩠ᨲᩮ, ᨧᩦᩅᩁᩮᨶ ᩋᨲ᩠ᨳᩮᩣ, ᨠᩦᨴᩥᩈᩴ ᨲᩮ ᨧᩦᩅᩁᩴ ᩅᩤᨿᩣᨸᩮᨾᩦ”ᨲᩥ?
</Paragraph>

<Paragraph number="2377" book="para">
<Emphasis>ᨲᨶ᩠ᨲᩅᩤᨿᩮ ᩏᨸᩈᩘᨠᨾᩥᨲ᩠ᩅᩣ</Emphasis>ᨲᩥ ᨥᩁᩴ ᨣᨶ᩠ᨲ᩠ᩅᩣ ᨿᨲ᩠ᨳ ᨠᨲ᩠ᨳᨧᩥ ᩏᨸᩈᩘᨠᨾᩥᨲ᩠ᩅᩣ.
</Paragraph>

<Paragraph number="2378" book="para">
<Emphasis>ᨧᩦᩅᩁᩮ ᩅᩥᨠᨸ᩠ᨸᩴ ᩋᩣᨸᨩ᩠ᨩᩮᨿ᩠ᨿᩣ</Emphasis>ᨲᩥ—  “ᩍᨴᩴ ᨡᩮᩣ, ᩋᩣᩅᩩᩈᩮᩣ, ᨧᩦᩅᩁᩴ ᨾᩴ ᩏᨴ᩠ᨴᩥᩔ ᩅᩥᨿ᩠ᨿᨲᩥ, ᩋᩣᨿᨲᨬ᩠ᨧ ᨠᩁᩮᩣᨳ ᩅᩥᨲ᩠ᨳᨲᨬ᩠ᨧ. ᩋᨸ᩠ᨸᩥᨲᨬ᩠ᨧ ᩈᩩᩅᩦᨲᨬ᩠ᨧ ᩈᩩᨸ᩠ᨸᩅᩤᨿᩥᨲᨬ᩠ᨧ ᩈᩩᩅᩥᩃᩮᨡᩥᨲᨬ᩠ᨧ ᩈᩩᩅᩥᨲᨧ᩠ᨨᩥᨲᨬ᩠ᨧ ᨠᩁᩮᩣᨳ. ᩋᨸ᩠ᨸᩮᩅ ᨶᩣᨾ ᨾᨿᨾ᩠ᨸᩥ ᩋᩣᨿᩈ᩠ᨾᨶ᩠ᨲᩣᨶᩴ ᨠᩥᨬ᩠ᨧᩥᨾᨲ᩠ᨲᩴ ᩋᨶᩩᨸᨴᨩ᩠ᨩᩮᨿ᩠ᨿᩣᨾᩣ”ᨲᩥ.
</Paragraph>

<Paragraph number="2379" book="para">
<Emphasis>ᩑᩅᨬ᩠ᨧ ᩈᩮᩣ ᨽᩥᨠ᩠ᨡᩩ ᩅᨲ᩠ᩅᩣ ᨠᩥᨬ᩠ᨧᩥᨾᨲ᩠ᨲᩴ ᩋᨶᩩᨸᨴᨩ᩠ᨩᩮᨿ᩠ᨿ ᩋᨶ᩠ᨲᨾᩈᩮᩣ ᨸᩥᨱ᩠ᨯᨸᩣᨲᨾᨲ᩠ᨲᨾ᩠ᨸᩦ</Emphasis>ᨲᩥ. <Emphasis>ᨸᩥᨱ᩠ᨯᨸᩣᨲᩮᩣ</Emphasis> ᨶᩣᨾ ᨿᩣᨣᩩᨸᩥ ᨽᨲ᩠ᨲᨾ᩠ᨸᩥ ᨡᩣᨴᨶᩦᨿᨾ᩠ᨸᩥ ᨧᩩᨱ᩠ᨱᨸᩥᨱ᩠ᨯᩮᩣᨸᩥ ᨴᨶ᩠ᨲᨠᨭ᩠ᨮᨾ᩠ᨸᩥ ᨴᩈᩥᨠᩈᩩᨲ᩠ᨲᨾ᩠ᨸᩥ, ᩋᨶ᩠ᨲᨾᩈᩮᩣ ᨵᨾ᩠ᨾᨾ᩠ᨸᩥ ᨽᨱᨲᩥ.
</Paragraph>

<Paragraph number="2380" book="para">
ᨲᩔ ᩅᨧᨶᩮᨶ ᩋᩣᨿᨲᩴ ᩅᩤ ᩅᩥᨲ᩠ᨳᨲᩴ ᩅᩤ ᩋᨸ᩠ᨸᩥᨲᩴ ᩅᩤ ᨠᩁᩮᩣᨲᩥ, ᨸᨿᩮᩣᨣᩮ ᨴᩩᨠ᩠ᨠᨭᩴ. ᨸᨭᩥᩃᩣᨽᩮᨶ ᨶᩥᩔᨣ᩠ᨣᩥᨿᩴ ᩉᩮᩣᨲᩥ. ᨶᩥᩔᨩ᩠ᨩᩥᨲᨻ᩠ᨻᩴ ᩈᩴᨥᩔ ᩅᩤ ᨣᨱᩔ ᩅᩤ ᨸᩩᨣ᩠ᨣᩃᩔ ᩅᩤ. ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᨶᩥᩔᨩ᩠ᨩᩥᨲᨻ᩠ᨻᩴ …ᨸᩮ…  “ᩍᨴᩴ ᨾᩮ, ᨽᨶ᩠ᨲᩮ, ᨧᩦᩅᩁᩴ ᨸᩩᨻ᩠ᨻᩮ ᩋᨸ᩠ᨸᩅᩤᩁᩥᨲᩮᩣ ᩋᨬ᩠ᨬᩣᨲᨠᩔ ᨣᩉᨸᨲᩥᨠᩔ ᨲᨶ᩠ᨲᩅᩤᨿᩮ ᩏᨸᩈᩘᨠᨾᩥᨲ᩠ᩅᩣ ᨧᩦᩅᩁᩮ ᩅᩥᨠᨸ᩠ᨸᩴ ᩋᩣᨸᨶ᩠ᨶᩴ ᨶᩥᩔᨣ᩠ᨣᩥᨿᩴ. ᩍᨾᩣᩉᩴ ᩈᩴᨥᩔ ᨶᩥᩔᨩ᩠ᨩᩣᨾᩦ”ᨲᩥ …ᨸᩮ…  ᨴᨴᩮᨿ᩠ᨿᩣᨲᩥ …ᨸᩮ…  ᨴᨴᩮᨿ᩠ᨿᩩᨶ᩠ᨲᩥ …ᨸᩮ…  ᩋᩣᨿᩈ᩠ᨾᨲᩮᩣ ᨴᨾ᩠ᨾᩦᨲᩥ.
</Paragraph>

</Division>
<Division number="644" book="para">

<Paragraph number="2381" book="para">
ᩋᨬ᩠ᨬᩣᨲᨠᩮ ᩋᨬ᩠ᨬᩣᨲᨠᩈᨬ᩠ᨬᩦ ᨸᩩᨻ᩠ᨻᩮ ᩋᨸ᩠ᨸᩅᩤᩁᩥᨲᩮᩣ ᨣᩉᨸᨲᩥᨠᩔ ᨲᨶ᩠ᨲᩅᩤᨿᩮ ᩏᨸᩈᩘᨠᨾᩥᨲ᩠ᩅᩣ ᨧᩦᩅᩁᩮ ᩅᩥᨠᨸ᩠ᨸᩴ ᩋᩣᨸᨩ᩠ᨩᨲᩥ, ᨶᩥᩔᨣ᩠ᨣᩥᨿᩴ ᨸᩣᨧᩥᨲ᩠ᨲᩥᨿᩴ. ᩋᨬ᩠ᨬᩣᨲᨠᩮ ᩅᩮᨾᨲᩥᨠᩮᩣ ᨸᩩᨻ᩠ᨻᩮ ᩋᨸ᩠ᨸᩅᩤᩁᩥᨲᩮᩣ ᨣᩉᨸᨲᩥᨠᩔ ᨲᨶ᩠ᨲᩅᩤᨿᩮ ᩏᨸᩈᩘᨠᨾᩥᨲ᩠ᩅᩣ ᨧᩦᩅᩁᩮ ᩅᩥᨠᨸ᩠ᨸᩴ ᩋᩣᨸᨩ᩠ᨩᨲᩥ, ᨶᩥᩔᨣ᩠ᨣᩥᨿᩴ ᨸᩣᨧᩥᨲ᩠ᨲᩥᨿᩴ. ᩋᨬ᩠ᨬᩣᨲᨠᩮ ᨬᩣᨲᨠᩈᨬ᩠ᨬᩦ ᨸᩩᨻ᩠ᨻᩮ ᩋᨸ᩠ᨸᩅᩤᩁᩥᨲᩮᩣ ᨣᩉᨸᨲᩥᨠᩔ ᨲᨶ᩠ᨲᩅᩤᨿᩮ ᩏᨸᩈᩘᨠᨾᩥᨲ᩠ᩅᩣ ᨧᩦᩅᩁᩮ ᩅᩥᨠᨸ᩠ᨸᩴ ᩋᩣᨸᨩ᩠ᨩᨲᩥ, ᨶᩥᩔᨣ᩠ᨣᩥᨿᩴ ᨸᩣᨧᩥᨲ᩠ᨲᩥᨿᩴ.
</Paragraph>

<Paragraph number="2382" book="para">
ᨬᩣᨲᨠᩮ ᩋᨬᩣᨲᨠᩈᨬ᩠ᨬᩦ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨬᩣᨲᨠᩮ ᩅᩮᨾᨲᩥᨠᩮᩣ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨬᩣᨲᨠᩮ ᨬᩣᨲᨠᩈᨬ᩠ᨬᩦ, ᩋᨶᩣᨸᨲ᩠ᨲᩥ.
</Paragraph>

</Division>
<Division number="645" book="para">

<Paragraph number="2383" book="para">
ᩋᨶᩣᨸᨲ᩠ᨲᩥ—  ᨬᩣᨲᨠᩣᨶᩴ, ᨸᩅᩤᩁᩥᨲᩣᨶᩴ, ᩋᨬ᩠ᨬᩔᨲ᩠ᨳᩣᨿ, ᩋᨲ᩠ᨲᨶᩮᩣ ᨵᨶᩮᨶ, ᨾᩉᨣ᩠ᨥᩴ ᩅᩤᨿᩣᨸᩮᨲᩩᨠᩣᨾᩔ ᩋᨸ᩠ᨸᨣ᩠ᨥᩴ ᩅᩤᨿᩣᨸᩮᨲᩥ, ᩏᨾ᩠ᨾᨲ᩠ᨲᨠᩔ, ᩋᩣᨴᩥᨠᨾ᩠ᨾᩥᨠᩔᩣᨲᩥ.

</Paragraph>
</Division>

<Paragraph number="2384" type="center" book="para">
ᨾᩉᩣᨸᩮᩈᨠᩣᩁᩈᩥᨠ᩠ᨡᩣᨸᨴᩴ ᨶᩥᨭ᩠ᨮᩥᨲᩴ ᩈᨲ᩠ᨲᨾᩴ.
</Paragraph>