---
title: "1.4.1.5 ᨧᩦᩅᩁᨸᨭᩥᨣ᩠ᨣᩉᨱᩈᩥᨠ᩠ᨡᩣᨸᨴ"
tableOfContents: false
sidebar:
  order: 6
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="508" book="para">

<Paragraph number="1956" book="para">
ᨲᩮᨶ ᩈᨾᨿᩮᨶ ᨻᩩᨴ᩠ᨵᩮᩤ ᨽᨣᩅᩤ ᩁᩣᨩᨣᩉᩮ ᩅᩥᩉᩁᨲᩥ ᩅᩮᩊᩩᩅᨶᩮ ᨠᩃᨶ᩠ᨴᨠᨶᩥᩅᩤᨸᩮ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩏᨸ᩠ᨸᩃᩅᨱ᩠ᨱᩣ ᨽᩥᨠ᩠ᨡᩩᨶᩦ ᩈᩣᩅᨲ᩠ᨳᩥᨿᩴ ᩅᩥᩉᩁᨲᩥ. ᩋᨳ ᨡᩮᩣ ᩏᨸ᩠ᨸᩃᩅᨱ᩠ᨱᩣ ᨽᩥᨠ᩠ᨡᩩᨶᩦ ᨸᩩᨻ᩠ᨻᨱ᩠ᩉᩈᨾᨿᩴ ᨶᩥᩅᩤᩈᩮᨲ᩠ᩅᩣ ᨸᨲ᩠ᨲᨧᩦᩅᩁᨾᩣᨴᩤᨿ ᩈᩣᩅᨲ᩠ᨳᩥᩴ ᨸᩥᨱ᩠ᨯᩣᨿ ᨸᩣᩅᩥᩈᩥ. ᩈᩣᩅᨲ᩠ᨳᩥᨿᩴ ᨸᩥᨱ᩠ᨯᩣᨿ ᨧᩁᩥᨲ᩠ᩅᩣ ᨸᨧ᩠ᨨᩣᨽᨲ᩠ᨲᩴ ᨸᩥᨱ᩠ᨯᨸᩣᨲᨸᨭᩥᨠ᩠ᨠᨶ᩠ᨲᩣ ᨿᩮᨶ ᩋᨶ᩠ᨵᩅᨶᩴ ᨲᩮᨶᩩᨸᩈᩘᨠᨾᩥ ᨴᩥᩅᩤᩅᩥᩉᩣᩁᩣᨿ. ᩋᨶ᩠ᨵᩅᨶᩴ ᩋᨩ᩠ᨫᩮᩣᨣᩤᩉᩮᨲ᩠ᩅᩣ ᩋᨬ᩠ᨬᨲᩁᩈ᩠ᨾᩥᩴ ᩁᩩᨠ᩠ᨡᨾᩪᩃᩮ ᨴᩥᩅᩤᩅᩥᩉᩣᩁᩴ ᨶᩥᩈᩦᨴᩥ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨧᩮᩣᩁᩣ ᨠᨲᨠᨾ᩠ᨾᩣ ᨣᩤᩅᩥᩴ ᩅᨵᩥᨲ᩠ᩅᩣ ᨾᩴᩈᩴ ᨣᩉᩮᨲ᩠ᩅᩣ ᩋᨶ᩠ᨵᩅᨶᩴ ᨸᩅᩥᩈᩥᩴᩈᩩ. ᩋᨴ᩠ᨴᩈᩣ ᨡᩮᩣ ᨧᩮᩣᩁᨣᩤᨾᨱᩥᨠᩮᩣ ᩏᨸ᩠ᨸᩃᩅᨱ᩠ᨱᩴ ᨽᩥᨠ᩠ᨡᩩᨶᩥᩴ ᩋᨬ᩠ᨬᨲᩁᩈ᩠ᨾᩥᩴ ᩁᩩᨠ᩠ᨡᨾᩪᩃᩮ ᨴᩥᩅᩤᩅᩥᩉᩣᩁᩴ ᨶᩥᩈᩥᨶ᩠ᨶᩴ. ᨴᩥᩈ᩠ᩅᩣᨶᩔ ᩑᨲᨴᩉᩮᩣᩈᩥ—  “ᩈᨧᩮ ᨾᩮ ᨸᩩᨲ᩠ᨲᨽᩣᨲᩩᨠᩣ ᨸᩔᩥᩔᨶ᩠ᨲᩥ ᩅᩥᩉᩮᨮᩥᩔᨶ᩠ᨲᩥ ᩍᨾᩴ ᨽᩥᨠ᩠ᨡᩩᨶᩥᨶ᩺”ᨲᩥ ᩋᨬ᩠ᨬᩮᨶ ᨾᨣ᩠ᨣᩮᨶ ᩋᨣᨾᩣᩈᩥ. ᩋᨳ ᨡᩮᩣ ᩈᩮᩣ ᨧᩮᩣᩁᨣᩤᨾᨱᩥᨠᩮᩣ ᨾᩴᩈᩮ ᨸᨠ᩠ᨠᩮ ᩅᩁᨾᩴᩈᩣᨶᩥ ᨣᩉᩮᨲ᩠ᩅᩣ ᨸᨱ᩠ᨱᨸᩩᨭᩴ ᨻᨶ᩠ᨵᩥᨲ᩠ᩅᩣ ᩏᨸ᩠ᨸᩃᩅᨱ᩠ᨱᩣᨿ ᨽᩥᨠ᩠ᨡᩩᨶᩥᨿᩣ ᩋᩅᩥᨴᩪᩁᩮ ᩁᩩᨠ᩠ᨡᩮ ᩋᩣᩃᨣ᩠ᨣᩮᨲ᩠ᩅᩣ—  “ᨿᩮᩣ ᨸᩔᨲᩥ ᩈᨾᨱᩮᩣ ᩅᩤ ᨻᩕᩣᩉ᩠ᨾᨱᩮᩣ ᩅᩤ ᨴᩥᨶ᩠ᨶᩴᨿᩮᩅ ᩉᩁᨲᩪ”ᨲᩥ, ᩅᨲ᩠ᩅᩣ ᨸᨠ᩠ᨠᩣᨾᩥ. ᩋᩔᩮᩣᩈᩥ ᨡᩮᩣ ᩏᨸ᩠ᨸᩃᩅᨱ᩠ᨱᩣ ᨽᩥᨠ᩠ᨡᩩᨶᩦ ᩈᨾᩣᨵᩥᨾ᩠ᩉᩣ ᩅᩩᨭ᩠ᨮᩉᩥᨲ᩠ᩅᩣ ᨲᩔ ᨧᩮᩣᩁᨣᩤᨾᨱᩥᨠᩔ ᩍᨾᩴ ᩅᩤᨧᩴ ᨽᩣᩈᨾᩣᨶᩔ. ᩋᨳ ᨡᩮᩣ ᩏᨸ᩠ᨸᩃᩅᨱ᩠ᨱᩣ ᨽᩥᨠ᩠ᨡᩩᨶᩦ ᨲᩴ ᨾᩴᩈᩴ ᨣᩉᩮᨲ᩠ᩅᩣ ᩏᨸᩔᨿᩴ ᩋᨣᨾᩣᩈᩥ. ᩋᨳ ᨡᩮᩣ ᩏᨸ᩠ᨸᩃᩅᨱ᩠ᨱᩣ ᨽᩥᨠ᩠ᨡᩩᨶᩦ ᨲᩔᩣ ᩁᨲ᩠ᨲᩥᨿᩣ ᩋᨧ᩠ᨧᨿᩮᨶ ᨲᩴ ᨾᩴᩈᩴ ᩈᨾ᩠ᨸᩣᨴᩮᨲ᩠ᩅᩣ ᩏᨲ᩠ᨲᩁᩣᩈᩘᨣᩮᨶ ᨽᨱ᩠ᨯᩥᨠᩴ ᨻᨶ᩠ᨵᩥᨲ᩠ᩅᩣ ᩅᩮᩉᩣᩈᩴ ᩋᨻ᩠ᨽᩩᨣ᩠ᨣᨶ᩠ᨲ᩠ᩅᩣ ᩅᩮᩊᩩᩅᨶᩮ ᨸᨧ᩠ᨧᩩᨭ᩠ᨮᩣᩈᩥ.
</Paragraph>

<Paragraph number="1957" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᨣᩅᩤ ᨣᩤᨾᩴ ᨸᩥᨱ᩠ᨯᩣᨿ ᨸᩅᩥᨭ᩠ᨮᩮᩣ ᩉᩮᩣᨲᩥ. ᩋᩣᨿᩈ᩠ᨾᩣ ᩏᨴᩤᨿᩦ ᩒᩉᩥᨿ᩠ᨿᨠᩮᩣ ᩉᩮᩣᨲᩥ ᩅᩥᩉᩣᩁᨸᩣᩃᩮᩣ. ᩋᨳ ᨡᩮᩣ ᩏᨸ᩠ᨸᩃᩅᨱ᩠ᨱᩣ ᨽᩥᨠ᩠ᨡᩩᨶᩦ ᨿᩮᨶᩣᨿᩈ᩠ᨾᩣ ᩏᨴᩤᨿᩦ ᨲᩮᨶᩩᨸᩈᩘᨠᨾᩥ; ᩏᨸᩈᩘᨠᨾᩥᨲ᩠ᩅᩣ ᩋᩣᨿᩈ᩠ᨾᨶ᩠ᨲᩴ ᩏᨴᩤᨿᩥᩴ ᩑᨲᨴᩅᩮᩤᨧ—  “ᨠᩉᩴ, ᨽᨶ᩠ᨲᩮ, ᨽᨣᩅᩤ”ᨲᩥ? “ᨸᩅᩥᨭ᩠ᨮᩮᩣ, ᨽᨣᩥᨶᩥ, ᨽᨣᩅᩤ ᨣᩤᨾᩴ ᨸᩥᨱ᩠ᨯᩣᨿᩣ”ᨲᩥ. “ᩍᨾᩴ, ᨽᨶ᩠ᨲᩮ, ᨾᩴᩈᩴ ᨽᨣᩅᨲᩮᩣ ᨴᩮᩉᩦ”ᨲᩥ. “ᩈᨶ᩠ᨲᨸ᩠ᨸᩥᨲᩮᩣ ᨲᨿᩣ, ᨽᨣᩥᨶᩥ, ᨽᨣᩅᩤ ᨾᩴᩈᩮᨶ. ᩈᨧᩮ ᨾᩮ ᨲ᩠ᩅᩴ ᩋᨶ᩠ᨲᩁᩅᩤᩈᨠᩴ ᨴᨴᩮᨿ᩠ᨿᩣᩈᩥ, ᩑᩅᩴ ᩋᩉᨾ᩠ᨸᩥ ᩈᨶ᩠ᨲᨸ᩠ᨸᩥᨲᩮᩣ ᨽᩅᩮᨿ᩠ᨿᩴ ᩋᨶ᩠ᨲᩁᩅᩤᩈᨠᩮᨶᩣ”ᨲᩥ. “ᨾᨿᩴ ᨡᩮᩣ, ᨽᨶ᩠ᨲᩮ, ᨾᩣᨲᩩᨣᩤᨾᩣ ᨶᩣᨾ ᨠᩥᨧ᩠ᨨᩃᩣᨽᩣ. ᩍᨴᨬ᩠ᨧ ᨾᩮ ᩋᨶ᩠ᨲᩥᨾᩴ ᨸᨬ᩠ᨧᨾᩴ ᨧᩦᩅᩁᩴ. ᨶᩣᩉᩴ ᨴᩔᩣᨾᩦ”ᨲᩥ. “ᩈᩮᨿ᩠ᨿᨳᩣᨸᩥ, ᨽᨣᩥᨶᩥ, ᨸᩩᩁᩥᩈᩮᩣ ᩉᨲ᩠ᨳᩥᩴ ᨴᨲ᩠ᩅᩣ ᨠᨧ᩠ᨨᩮ ᩈᨩ᩠ᨩᩮᨿ᩠ᨿ; ᩑᩅᨾᩮᩅ ᨡᩮᩣ ᨲ᩠ᩅᩴ, ᨽᨣᩥᨶᩥ, ᨽᨣᩅᨲᩮᩣ ᨾᩴᩈᩴ ᨴᨲ᩠ᩅᩣ ᨾᨿᩥ ᩋᨶ᩠ᨲᩁᩅᩤᩈᨠᩮ ᩈᨩ᩠ᨩᩈᩦ”ᨲᩥ. ᩋᨳ ᨡᩮᩣ ᩏᨸ᩠ᨸᩃᩅᨱ᩠ᨱᩣ ᨽᩥᨠ᩠ᨡᩩᨶᩦ ᩋᩣᨿᩈ᩠ᨾᨲᩣ ᩏᨴᩤᨿᩥᨶᩣ ᨶᩥᨸ᩠ᨸᩦᩊᩥᨿᨾᩣᨶᩣ ᩋᨶ᩠ᨲᩁᩅᩤᩈᨠᩴ ᨴᨲ᩠ᩅᩣ ᩏᨸᩔᨿᩴ ᩋᨣᨾᩣᩈᩥ. ᨽᩥᨠ᩠ᨡᩩᨶᩥᨿᩮᩣ ᩏᨸ᩠ᨸᩃᩅᨱ᩠ᨱᩣᨿ ᨽᩥᨠ᩠ᨡᩩᨶᩥᨿᩣ ᨸᨲ᩠ᨲᨧᩦᩅᩁᩴ ᨸᨭᩥᨣ᩠ᨣᨱ᩠ᩉᨶ᩠ᨲᩥᨿᩮᩣ ᩏᨸ᩠ᨸᩃᩅᨱ᩠ᨱᩴ ᨽᩥᨠ᩠ᨡᩩᨶᩥᩴ ᩑᨲᨴᩅᩮᩤᨧᩩᩴ—  “ᨠᩉᩴ ᨲᩮ, ᩋᨿ᩠ᨿᩮ, ᩋᨶ᩠ᨲᩁᩅᩤᩈᨠᩮᩣ”ᨲᩥ? ᩏᨸ᩠ᨸᩃᩅᨱ᩠ᨱᩣ ᨽᩥᨠ᩠ᨡᩩᨶᩦ ᨽᩥᨠ᩠ᨡᩩᨶᩦᨶᩴ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩥ. ᨽᩥᨠ᩠ᨡᩩᨶᩥᨿᩮᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᩋᨿ᩠ᨿᩮᩣ ᩏᨴᩤᨿᩦ ᨽᩥᨠ᩠ᨡᩩᨶᩥᨿᩣ ᨧᩦᩅᩁᩴ ᨸᨭᩥᨣ᩠ᨣᩉᩮᩔᨲᩥ ᨠᩥᨧ᩠ᨨᩃᩣᨽᩮᩣ ᨾᩣᨲᩩᨣᩤᨾᩮᩣ”ᨲᩥ. ᩋᨳ ᨡᩮᩣ ᨲᩣ ᨽᩥᨠ᩠ᨡᩩᨶᩥᨿᩮᩣ ᨽᩥᨠ᩠ᨡᩪᨶᩴ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. ᨿᩮ ᨲᩮ ᨽᩥᨠ᩠ᨡᩪ ᩋᨸ᩠ᨸᩥᨧ᩠ᨨᩣ …ᨸᩮ…  ᨲᩮ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᩋᩣᨿᩈ᩠ᨾᩣ ᩏᨴᩤᨿᩦ ᨽᩥᨠ᩠ᨡᩩᨶᩥᨿᩣ ᨧᩦᩅᩁᩴ ᨸᨭᩥᨣ᩠ᨣᩉᩮᩔᨲᩦ”ᨲᩥ.
</Paragraph>

<Paragraph number="1958" book="para">
ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᩋᩣᨿᩈ᩠ᨾᨶ᩠ᨲᩴ ᩏᨴᩤᨿᩥᩴ ᩋᨶᩮᨠᨸᩁᩥᨿᩣᨿᩮᨶ ᩅᩥᨣᩁᩉᩥᨲ᩠ᩅᩣ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ …ᨸᩮ…  “ᩈᨧ᩠ᨧᩴ ᨠᩥᩁ ᨲ᩠ᩅᩴ, ᩏᨴᩤᨿᩥ, ᨽᩥᨠ᩠ᨡᩩᨶᩥᨿᩣ ᨧᩦᩅᩁᩴ ᨸᨭᩥᨣ᩠ᨣᩉᩮᩈᩦ”ᨲᩥ? “ᩈᨧ᩠ᨧᩴ, ᨽᨣᩅᩤ”ᨲᩥ. “ᨬᩣᨲᩥᨠᩣ ᨲᩮ, ᩏᨴᩤᨿᩥ, ᩋᨬ᩠ᨬᩣᨲᩥᨠᩣ”ᨲᩥ? “ᩋᨬ᩠ᨬᩣᨲᩥᨠᩣ, ᨽᨣᩅᩤ”ᨲᩥ. “ᩋᨬ᩠ᨬᩣᨲᨠᩮᩣ, ᨾᩮᩣᨥᨸᩩᩁᩥᩈ, ᩋᨬ᩠ᨬᩣᨲᩥᨠᩣᨿ ᨶ ᨩᩣᨶᩣᨲᩥ ᨸᨲᩥᩁᩪᨸᩴ ᩅᩤ ᩋᨸ᩠ᨸᨲᩥᩁᩪᨸᩴ ᩅᩤ ᩈᨶ᩠ᨲᩴ ᩅᩤ ᩋᩈᨶ᩠ᨲᩴ ᩅᩤ. ᨲᨲ᩠ᨳ ᨶᩣᨾ ᨲ᩠ᩅᩴ, ᨾᩮᩣᨥᨸᩩᩁᩥᩈ, ᩋᨬ᩠ᨬᩣᨲᩥᨠᩣᨿ ᨽᩥᨠ᩠ᨡᩩᨶᩥᨿᩣ ᩉᨲ᩠ᨳᨲᩮᩣ ᨧᩦᩅᩁᩴ ᨸᨭᩥᨣ᩠ᨣᩉᩮᩔᩈᩥ. ᨶᩮᨲᩴ ᨾᩮᩣᨥᨸᩩᩁᩥᩈ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ …ᨸᩮ…  ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᩮᨿ᩠ᨿᩣᨳ—
</Paragraph>

</Division>
<Division number="509" book="para">

<Paragraph number="1959" book="para">
<Emphasis>“ᨿᩮᩣ ᨸᨶ ᨽᩥᨠ᩠ᨡᩩ ᩋᨬ᩠ᨬᩣᨲᩥᨠᩣᨿ ᨽᩥᨠ᩠ᨡᩩᨶᩥᨿᩣ ᩉᨲ᩠ᨳᨲᩮᩣ ᨧᩦᩅᩁᩴ ᨸᨭᩥᨣ᩠ᨣᨱ᩠ᩉᩮᨿ᩠ᨿ, ᨶᩥᩔᨣ᩠ᨣᩥᨿᩴ ᨸᩣᨧᩥᨲ᩠ᨲᩥᨿᨶ᩺”</Emphasis>ᨲᩥ.
</Paragraph>

<Paragraph number="1960" book="para">
ᩑᩅᨬ᩠ᨧᩥᨴᩴ ᨽᨣᩅᨲᩣ ᨽᩥᨠ᩠ᨡᩪᨶᩴ ᩈᩥᨠ᩠ᨡᩣᨸᨴᩴ ᨸᨬ᩠ᨬᨲ᩠ᨲᩴ ᩉᩮᩣᨲᩥ.
</Paragraph>

</Division>
<Division number="510" book="para">

<Paragraph number="1961" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᨠᩩᨠ᩠ᨠᩩᨧ᩠ᨧᩣᨿᨶ᩠ᨲᩣ ᨽᩥᨠ᩠ᨡᩩᨶᩦᨶᩴ ᨸᩣᩁᩥᩅᨲ᩠ᨲᨠᨧᩦᩅᩁᩴ ᨶ ᨸᨭᩥᨣ᩠ᨣᨱ᩠ᩉᨶ᩠ᨲᩥ. ᨽᩥᨠ᩠ᨡᩩᨶᩥᨿᩮᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᩋᨿ᩠ᨿᩣ ᩋᨾ᩠ᩉᩣᨠᩴ ᨸᩣᩁᩥᩅᨲ᩠ᨲᨠᨧᩦᩅᩁᩴ ᨶ ᨸᨭᩥᨣ᩠ᨣᩉᩮᩔᨶ᩠ᨲᩦ”ᨲᩥ.
</Paragraph>

<Paragraph number="1962" book="para">
ᩋᩔᩮᩣᩈᩩᩴ ᨡᩮᩣ ᨽᩥᨠ᩠ᨡᩪ ᨲᩣᩈᩴ ᨽᩥᨠ᩠ᨡᩩᨶᩦᨶᩴ ᩏᨩ᩠ᨫᩣᨿᨶ᩠ᨲᩦᨶᩴ ᨡᩥᨿ᩠ᨿᨶ᩠ᨲᩦᨶᩴ ᩅᩥᨸᩣᨧᩮᨶ᩠ᨲᩦᨶᩴ. ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. ᩋᨳ ᨡᩮᩣ ᨽᨣᩅᩤ ᩑᨲᩈ᩠ᨾᩥᩴ ᨶᩥᨴᩤᨶᩮ ᩑᨲᩈ᩠ᨾᩥᩴ ᨸᨠᩁᨱᩮ ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨸᨬ᩠ᨧᨶ᩠ᨶᩴ ᨸᩣᩁᩥᩅᨲ᩠ᨲᨠᩴ ᨸᨭᩥᨣ᩠ᨣᩉᩮᨲᩩᩴ—  ᨽᩥᨠ᩠ᨡᩩᩔ, ᨽᩥᨠ᩠ᨡᩩᨶᩥᨿᩣ, ᩈᩥᨠ᩠ᨡᨾᩣᨶᩣᨿ, ᩈᩣᨾᨱᩮᩁᩔ, ᩈᩣᨾᨱᩮᩁᩥᨿᩣ. ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩍᨾᩮᩈᩴ ᨸᨬ᩠ᨧᨶ᩠ᨶᩴ ᨸᩣᩁᩥᩅᨲ᩠ᨲᨠᩴ ᨸᨭᩥᨣ᩠ᨣᩉᩮᨲᩩᩴ. ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᩮᨿ᩠ᨿᩣᨳ—
</Paragraph>

</Division>
<Division number="511" book="para">

<Paragraph number="1963" book="para">
<Emphasis>“ᨿᩮᩣ ᨸᨶ ᨽᩥᨠ᩠ᨡᩩ ᩋᨬ᩠ᨬᩣᨲᩥᨠᩣᨿ ᨽᩥᨠ᩠ᨡᩩᨶᩥᨿᩣ ᩉᨲ᩠ᨳᨲᩮᩣ ᨧᩦᩅᩁᩴ ᨸᨭᩥᨣ᩠ᨣᨱ᩠ᩉᩮᨿ᩠ᨿ, ᩋᨬ᩠ᨬᨲᩕ ᨸᩣᩁᩥᩅᨲ᩠ᨲᨠᩣ, ᨶᩥᩔᨣ᩠ᨣᩥᨿᩴ ᨸᩣᨧᩥᨲ᩠ᨲᩥᨿᨶ᩺”</Emphasis>ᨲᩥ. (*5*:<Emphasis>24</Emphasis>)
</Paragraph>

</Division>
<Division number="512" book="para">

<Paragraph number="1964" book="para">
<Emphasis>ᨿᩮᩣ ᨸᨶᩣ</Emphasis>ᨲᩥ ᨿᩮᩣ ᨿᩣᨴᩥᩈᩮᩣ …ᨸᩮ…  <Emphasis>ᨽᩥᨠ᩠ᨡᩪ</Emphasis>ᨲᩥ …ᨸᩮ…  ᩋᨿᩴ ᩍᨾᩈ᩠ᨾᩥᩴ ᩋᨲ᩠ᨳᩮ ᩋᨵᩥᨸ᩠ᨸᩮᨲᩮᩣ ᨽᩥᨠ᩠ᨡᩪᨲᩥ.
</Paragraph>

<Paragraph number="1965" book="para">
<Emphasis>ᩋᨬ᩠ᨬᩣᨲᩥᨠᩣ</Emphasis> ᨶᩣᨾ ᨾᩣᨲᩥᨲᩮᩣ ᩅᩤ ᨸᩥᨲᩥᨲᩮᩣ ᩅᩤ ᨿᩣᩅ ᩈᨲ᩠ᨲᨾᩣ ᨸᩥᨲᩣᨾᩉᨿᩩᨣᩤ ᩋᩈᨾ᩠ᨻᨴ᩠ᨵᩤ.
</Paragraph>

<Paragraph number="1966" book="para">
<Emphasis>ᨽᩥᨠ᩠ᨡᩩᨶᩦ</Emphasis> ᨶᩣᨾ ᩏᨽᨲᩮᩣᩈᩴᨥᩮ ᩏᨸᩈᨾ᩠ᨸᨶ᩠ᨶᩣ.
</Paragraph>

<Paragraph number="1967" book="para">
<Emphasis>ᨧᩦᩅᩁᩴ</Emphasis> ᨶᩣᨾ ᨨᨶ᩠ᨶᩴ ᨧᩦᩅᩁᩣᨶᩴ ᩋᨬ᩠ᨬᨲᩁᩴ ᨧᩦᩅᩁᩴ ᩅᩥᨠᨸ᩠ᨸᨶᩩᨸᨣᩴ ᨸᨧ᩠ᨨᩥᨾᩴ.
</Paragraph>

<Paragraph number="1968" book="para">
<Emphasis>ᩋᨬ᩠ᨬᨲᩕ ᨸᩣᩁᩥᩅᨲ᩠ᨲᨠᩣ</Emphasis>ᨲᩥ ᨮᨸᩮᨲ᩠ᩅᩣ ᨸᩣᩁᩥᩅᨲ᩠ᨲᨠᩴ.
</Paragraph>

<Paragraph number="1969" book="para">
ᨸᨭᩥᨣ᩠ᨣᨱ᩠ᩉᩣᨲᩥ, ᨸᨿᩮᩣᨣᩮ ᨴᩩᨠ᩠ᨠᨭᩴ. ᨸᨭᩥᩃᩣᨽᩮᨶ ᨶᩥᩔᨣ᩠ᨣᩥᨿᩴ ᩉᩮᩣᨲᩥ. ᨶᩥᩔᨩ᩠ᨩᩥᨲᨻ᩠ᨻᩴ ᩈᩴᨥᩔ ᩅᩤ ᨣᨱᩔ ᩅᩤ ᨸᩩᨣ᩠ᨣᩃᩔ ᩅᩤ. ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᨶᩥᩔᨩ᩠ᨩᩥᨲᨻ᩠ᨻᩴ …ᨸᩮ…  ᩍᨴᩴ ᨾᩮ, ᨽᨶ᩠ᨲᩮ, ᨧᩦᩅᩁᩴ ᩋᨬ᩠ᨬᩣᨲᩥᨠᩣᨿ ᨽᩥᨠ᩠ᨡᩩᨶᩥᨿᩣ ᩉᨲ᩠ᨳᨲᩮᩣ ᨸᨭᩥᨣ᩠ᨣᩉᩥᨲᩴ, ᩋᨬ᩠ᨬᨲᩕ ᨸᩣᩁᩥᩅᨲ᩠ᨲᨠᩣ, ᨶᩥᩔᨣ᩠ᨣᩥᨿᩴ. ᩍᨾᩣᩉᩴ ᩈᩴᨥᩔ ᨶᩥᩔᨩ᩠ᨩᩣᨾᩦᨲᩥ …ᨸᩮ…  ᨴᨴᩮᨿ᩠ᨿᩣᨲᩥ …ᨸᩮ…  ᨴᨴᩮᨿ᩠ᨿᩩᨶ᩠ᨲᩥ …ᨸᩮ…  ᩋᩣᨿᩈ᩠ᨾᨲᩮᩣ ᨴᨾ᩠ᨾᩦᨲᩥ.
</Paragraph>

</Division>
<Division number="513" book="para">

<Paragraph number="1970" book="para">
ᩋᨬ᩠ᨬᩣᨲᩥᨠᩣᨿ ᩋᨬ᩠ᨬᩣᨲᩥᨠᩈᨬ᩠ᨬᩦ ᨧᩦᩅᩁᩴ ᨸᨭᩥᨣ᩠ᨣᨱ᩠ᩉᩣᨲᩥ, ᩋᨬ᩠ᨬᨲᩕ ᨸᩣᩁᩥᩅᨲ᩠ᨲᨠᩣ, ᨶᩥᩔᨣ᩠ᨣᩥᨿᩴ ᨸᩣᨧᩥᨲ᩠ᨲᩥᨿᩴ. ᩋᨬ᩠ᨬᩣᨲᩥᨠᩣᨿ ᩅᩮᨾᨲᩥᨠᩮᩣ ᨧᩦᩅᩁᩴ ᨸᨭᩥᨣ᩠ᨣᨱ᩠ᩉᩣᨲᩥ, ᩋᨬ᩠ᨬᨲᩕ ᨸᩣᩁᩥᩅᨲ᩠ᨲᨠᩣ, ᨶᩥᩔᨣ᩠ᨣᩥᨿᩴ ᨸᩣᨧᩥᨲ᩠ᨲᩥᨿᩴ. ᩋᨬ᩠ᨬᩣᨲᩥᨠᩣᨿ ᨬᩣᨲᩥᨠᩈᨬ᩠ᨬᩦ ᨧᩦᩅᩁᩴ ᨸᨭᩥᨣ᩠ᨣᨱ᩠ᩉᩣᨲᩥ, ᩋᨬ᩠ᨬᨲᩕ ᨸᩣᩁᩥᩅᨲ᩠ᨲᨠᩣ, ᨶᩥᩔᨣ᩠ᨣᩥᨿᩴ ᨸᩣᨧᩥᨲ᩠ᨲᩥᨿᩴ.
</Paragraph>

<Paragraph number="1971" book="para">
ᩑᨠᨲᩮᩣᩏᨸᩈᨾ᩠ᨸᨶ᩠ᨶᩣᨿ ᩉᨲ᩠ᨳᨲᩮᩣ ᨧᩦᩅᩁᩴ ᨸᨭᩥᨣ᩠ᨣᨱ᩠ᩉᩣᨲᩥ, ᩋᨬ᩠ᨬᨲᩕ ᨸᩣᩁᩥᩅᨲ᩠ᨲᨠᩣ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨬᩣᨲᩥᨠᩣᨿ ᩋᨬ᩠ᨬᩣᨲᩥᨠᩈᨬ᩠ᨬᩦ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨬᩣᨲᩥᨠᩣᨿ ᩅᩮᨾᨲᩥᨠᩮᩣ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨬᩣᨲᩥᨠᩣᨿ ᨬᩣᨲᩥᨠᩈᨬ᩠ᨬᩦ, ᩋᨶᩣᨸᨲ᩠ᨲᩥ.
</Paragraph>

</Division>
<Division number="514" book="para">

<Paragraph number="1972" book="para">
ᩋᨶᩣᨸᨲ᩠ᨲᩥ—  ᨬᩣᨲᩥᨠᩣᨿ, ᨸᩣᩁᩥᩅᨲ᩠ᨲᨠᩴ ᨸᩁᩥᨲ᩠ᨲᩮᨶ ᩅᩤ ᩅᩥᨸᩩᩃᩴ, ᩅᩥᨸᩩᩃᩮᨶ ᩅᩤ ᨸᩁᩥᨲ᩠ᨲᩴ, ᨽᩥᨠ᩠ᨡᩩ ᩅᩥᩔᩣᩈᩴ ᨣᨱ᩠ᩉᩣᨲᩥ, ᨲᩣᩅᨠᩣᩃᩥᨠᩴ ᨣᨱ᩠ᩉᩣᨲᩥ, ᨧᩦᩅᩁᩴ ᨮᨸᩮᨲ᩠ᩅᩣ ᩋᨬ᩠ᨬᩴ ᨸᩁᩥᨠ᩠ᨡᩣᩁᩴ ᨣᨱ᩠ᩉᩣᨲᩥ, ᩈᩥᨠ᩠ᨡᨾᩣᨶᩣᨿ, ᩈᩣᨾᨱᩮᩁᩥᨿᩣ, ᩏᨾ᩠ᨾᨲ᩠ᨲᨠᩔ, ᩋᩣᨴᩥᨠᨾ᩠ᨾᩥᨠᩔᩣᨲᩥ.

</Paragraph>
</Division>

<Paragraph number="1973" type="center" book="para">
ᨧᩦᩅᩁᨸᨭᩥᨣ᩠ᨣᩉᨱᩈᩥᨠ᩠ᨡᩣᨸᨴᩴ ᨶᩥᨭ᩠ᨮᩥᨲᩴ ᨸᨬ᩠ᨧᨾᩴ.
</Paragraph>