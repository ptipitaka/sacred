---
title: "1.2.13 ᨠᩩᩃᨴᩪᩈᨠᩈᩥᨠ᩠ᨡᩣᨸᨴ"
tableOfContents: false
sidebar:
  order: 5
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="431" book="para">

<Paragraph number="1753" book="para">
ᨲᩮᨶ ᩈᨾᨿᩮᨶ ᨻᩩᨴ᩠ᨵᩮᩤ ᨽᨣᩅᩤ ᩈᩣᩅᨲ᩠ᨳᩥᨿᩴ ᩅᩥᩉᩁᨲᩥ ᨩᩮᨲᩅᨶᩮ ᩋᨶᩣᨳᨸᩥᨱ᩠ᨯᩥᨠᩔ ᩋᩣᩁᩣᨾᩮ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᩔᨩᩥᨸᩩᨶᨻ᩠ᨻᩈᩩᨠᩣ ᨶᩣᨾ ᨠᩦᨭᩣᨣᩥᩁᩥᩈ᩠ᨾᩥᩴ ᩋᩣᩅᩤᩈᩥᨠᩣ ᩉᩮᩣᨶ᩠ᨲᩥ ᩋᩃᨩ᩠ᨩᩥᨶᩮᩣ ᨸᩣᨸᨽᩥᨠ᩠ᨡᩪ. ᨲᩮ ᩑᩅᩁᩪᨸᩴ ᩋᨶᩣᨧᩣᩁᩴ ᩋᩣᨧᩁᨶ᩠ᨲᩥ—  ᨾᩣᩃᩣᩅᨧ᩠ᨨᩴ ᩁᩮᩣᨸᩮᨶ᩠ᨲᩥᨸᩥ ᩁᩮᩣᨸᩣᨸᩮᨶ᩠ᨲᩥᨸᩥ, ᩈᩥᨬ᩠ᨧᨶ᩠ᨲᩥᨸᩥ ᩈᩥᨬ᩠ᨧᩣᨸᩮᨶ᩠ᨲᩥᨸᩥ, ᩒᨧᩥᨶᨶ᩠ᨲᩥᨸᩥ ᩒᨧᩥᨶᩣᨸᩮᨶ᩠ᨲᩥᨸᩥ, ᨣᨶ᩠ᨳᩮᨶ᩠ᨲᩥᨸᩥ ᨣᨶ᩠ᨳᩣᨸᩮᨶ᩠ᨲᩥᨸᩥ, ᩑᨠᨲᩮᩣᩅᨱ᩠ᨭᩥᨠᨾᩣᩃᩴ ᨠᩁᩮᩣᨶ᩠ᨲᩥᨸᩥ ᨠᩣᩁᩣᨸᩮᨶ᩠ᨲᩥᨸᩥ, ᩏᨽᨲᩮᩣᩅᨱ᩠ᨭᩥᨠᨾᩣᩃᩴ ᨠᩁᩮᩣᨶ᩠ᨲᩥᨸᩥ ᨠᩣᩁᩣᨸᩮᨶ᩠ᨲᩥᨸᩥ, ᨾᨬ᩠ᨩᩁᩥᨠᩴ ᨠᩁᩮᩣᨶ᩠ᨲᩥᨸᩥ ᨠᩣᩁᩣᨸᩮᨶ᩠ᨲᩥᨸᩥ, ᩅᩥᨵᩪᨲᩥᨠᩴ ᨠᩁᩮᩣᨶ᩠ᨲᩥᨸᩥ ᨠᩣᩁᩣᨸᩮᨶ᩠ᨲᩥᨸᩥ, ᩅᨭᩴᩈᨠᩴ ᨠᩁᩮᩣᨶ᩠ᨲᩥᨸᩥ ᨠᩣᩁᩣᨸᩮᨶ᩠ᨲᩥᨸᩥ, ᩋᩣᩅᩮᩊᩴ ᨠᩁᩮᩣᨶ᩠ᨲᩥᨸᩥ ᨠᩣᩁᩣᨸᩮᨶ᩠ᨲᩥᨸᩥ, ᩏᩁᨧ᩠ᨨᨴᩴ ᨠᩁᩮᩣᨶ᩠ᨲᩥᨸᩥ ᨠᩣᩁᩣᨸᩮᨶ᩠ᨲᩥᨸᩥ. ᨲᩮ ᨠᩩᩃᩥᨲ᩠ᨳᩦᨶᩴ ᨠᩩᩃᨵᩦᨲᩣᨶᩴ ᨠᩩᩃᨠᩩᨾᩣᩁᩦᨶᩴ ᨠᩩᩃᩈᩩᨱ᩠ᩉᩣᨶᩴ ᨠᩩᩃᨴᩤᩈᩦᨶᩴ ᩑᨠᨲᩮᩣᩅᨱ᩠ᨭᩥᨠᨾᩣᩃᩴ ᩉᩁᨶ᩠ᨲᩥᨸᩥ ᩉᩁᩣᨸᩮᨶ᩠ᨲᩥᨸᩥ, ᩏᨽᨲᩮᩣᩅᨱ᩠ᨭᩥᨠᨾᩣᩃᩴ ᩉᩁᨶ᩠ᨲᩥᨸᩥ ᩉᩁᩣᨸᩮᨶ᩠ᨲᩥᨸᩥ, ᨾᨬ᩠ᨩᩁᩥᨠᩴ ᩉᩁᨶ᩠ᨲᩥᨸᩥ ᩉᩁᩣᨸᩮᨶ᩠ᨲᩥᨸᩥ, ᩅᩥᨵᩪᨲᩥᨠᩴ ᩉᩁᨶ᩠ᨲᩥᨸᩥ ᩉᩁᩣᨸᩮᨶ᩠ᨲᩥᨸᩥ, ᩅᨭᩴᩈᨠᩴ ᩉᩁᨶ᩠ᨲᩥᨸᩥ ᩉᩁᩣᨸᩮᨶ᩠ᨲᩥᨸᩥ, ᩋᩣᩅᩮᩊᩴ ᩉᩁᨶ᩠ᨲᩥᨸᩥ ᩉᩁᩣᨸᩮᨶ᩠ᨲᩥᨸᩥ, ᩏᩁᨧ᩠ᨨᨴᩴ ᩉᩁᨶ᩠ᨲᩥᨸᩥ ᩉᩁᩣᨸᩮᨶ᩠ᨲᩥᨸᩥ. ᨲᩮ ᨠᩩᩃᩥᨲ᩠ᨳᩦᩉᩥ ᨠᩩᩃᨵᩦᨲᩣᩉᩥ ᨠᩩᩃᨠᩩᨾᩣᩁᩦᩉᩥ ᨠᩩᩃᩈᩩᨱ᩠ᩉᩣᩉᩥ ᨠᩩᩃᨴᩤᩈᩦᩉᩥ ᩈᨴ᩠ᨵᩥᩴ ᩑᨠᨽᩣᨩᨶᩮᨸᩥ ᨽᩩᨬ᩠ᨩᨶ᩠ᨲᩥ, ᩑᨠᨳᩣᩃᨠᩮᨸᩥ ᨸᩥᩅᨶ᩠ᨲᩥ, ᩑᨠᩣᩈᨶᩮᨸᩥ ᨶᩥᩈᩦᨴᨶ᩠ᨲᩥ, ᩑᨠᨾᨬ᩠ᨧᩮᨸᩥ ᨲᩩᩅᨭ᩠ᨭᩮᨶ᩠ᨲᩥ, ᩑᨠᨲ᩠ᨳᩁᨱᩣᨸᩥ ᨲᩩᩅᨭ᩠ᨭᩮᨶ᩠ᨲᩥ, ᩑᨠᨸᩣᩅᩩᩁᨱᩣᨸᩥ ᨲᩩᩅᨭ᩠ᨭᩮᨶ᩠ᨲᩥ, ᩑᨠᨲ᩠ᨳᩁᨱᨸᩣᩅᩩᩁᨱᩣᨸᩥ ᨲᩩᩅᨭ᩠ᨭᩮᨶ᩠ᨲᩥ, ᩅᩥᨠᩣᩃᩮᨸᩥ ᨽᩩᨬ᩠ᨩᨶ᩠ᨲᩥ, ᨾᨩ᩠ᨩᨾ᩠ᨸᩥ ᨸᩥᩅᨶ᩠ᨲᩥ, ᨾᩣᩃᩣᨣᨶ᩠ᨵᩅᩥᩃᩮᨸᨶᨾ᩠ᨸᩥ ᨵᩤᩁᩮᨶ᩠ᨲᩥ, ᨶᨧ᩠ᨧᨶ᩠ᨲᩥᨸᩥ ᨣᩤᨿᨶ᩠ᨲᩥᨸᩥ ᩅᩤᨴᩮᨶ᩠ᨲᩥᨸᩥ ᩃᩣᩈᩮᨶ᩠ᨲᩥᨸᩥ, ᨶᨧ᩠ᨧᨶ᩠ᨲᩥᨿᩣᨸᩥ ᨶᨧ᩠ᨧᨶ᩠ᨲᩥ, ᨶᨧ᩠ᨧᨶ᩠ᨲᩥᨿᩣᨸᩥ ᨣᩤᨿᨶ᩠ᨲᩥ, ᨶᨧ᩠ᨧᨶ᩠ᨲᩥᨿᩣᨸᩥ ᩅᩤᨴᩮᨶ᩠ᨲᩥ, ᨶᨧ᩠ᨧᨶ᩠ᨲᩥᨿᩣᨸᩥ ᩃᩣᩈᩮᨶ᩠ᨲᩥ, ᨣᩤᨿᨶ᩠ᨲᩥᨿᩣᨸᩥ ᨶᨧ᩠ᨧᨶ᩠ᨲᩥ, ᨣᩤᨿᨶ᩠ᨲᩥᨿᩣᨸᩥ ᨣᩤᨿᨶ᩠ᨲᩥ, ᨣᩤᨿᨶ᩠ᨲᩥᨿᩣᨸᩥ ᩅᩤᨴᩮᨶ᩠ᨲᩥ, ᨣᩤᨿᨶ᩠ᨲᩥᨿᩣᨸᩥ ᩃᩣᩈᩮᨶ᩠ᨲᩥ, ᩅᩤᨴᩮᨶ᩠ᨲᩥᨿᩣᨸᩥ ᨶᨧ᩠ᨧᨶ᩠ᨲᩥ, ᩅᩤᨴᩮᨶ᩠ᨲᩥᨿᩣᨸᩥ ᨣᩤᨿᨶ᩠ᨲᩥ, ᩅᩤᨴᩮᨶ᩠ᨲᩥᨿᩣᨸᩥ ᩅᩤᨴᩮᨶ᩠ᨲᩥ, ᩅᩤᨴᩮᨶ᩠ᨲᩥᨿᩣᨸᩥ ᩃᩣᩈᩮᨶ᩠ᨲᩥ, ᩃᩣᩈᩮᨶ᩠ᨲᩥᨿᩣᨸᩥ ᨶᨧ᩠ᨧᨶ᩠ᨲᩥ, ᩃᩣᩈᩮᨶ᩠ᨲᩥᨿᩣᨸᩥ ᨣᩤᨿᨶ᩠ᨲᩥ, ᩃᩣᩈᩮᨶ᩠ᨲᩥᨿᩣᨸᩥ ᩅᩤᨴᩮᨶ᩠ᨲᩥ, ᩃᩣᩈᩮᨶ᩠ᨲᩥᨿᩣᨸᩥ ᩃᩣᩈᩮᨶ᩠ᨲᩥ; ᩋᨭ᩠ᨮᨸᨴᩮᨸᩥ ᨠᩦᩊᨶ᩠ᨲᩥ, ᨴᩈᨸᨴᩮᨸᩥ ᨠᩦᩊᨶ᩠ᨲᩥ, ᩋᩣᨠᩣᩈᩮᨸᩥ ᨠᩦᩊᨶ᩠ᨲᩥ, ᨸᩁᩥᩉᩣᩁᨸᨳᩮᨸᩥ ᨠᩦᩊᨶ᩠ᨲᩥ, ᩈᨶ᩠ᨲᩥᨠᩣᨿᨸᩥ ᨠᩦᩊᨶ᩠ᨲᩥ, ᨡᩃᩥᨠᩣᨿᨸᩥ ᨠᩦᩊᨶ᩠ᨲᩥ, ᨥᨭᩥᨠᩣᨿᨸᩥ ᨠᩦᩊᨶ᩠ᨲᩥ, ᩈᩃᩣᨠᩉᨲ᩠ᨳᩮᨶᨸᩥ ᨠᩦᩊᨶ᩠ᨲᩥ, ᩋᨠ᩠ᨡᩮᨶᨸᩥ ᨠᩦᩊᨶ᩠ᨲᩥ, ᨸᩘᨣᨧᩦᩁᩮᨶᨸᩥ ᨠᩦᩊᨶ᩠ᨲᩥ, ᩅᩘᨠᨠᩮᨶᨸᩥ ᨠᩦᩊᨶ᩠ᨲᩥ, ᨾᩮᩣᨠ᩠ᨡᨧᩥᨠᩣᨿᨸᩥ ᨠᩦᩊᨶ᩠ᨲᩥ, ᨧᩥᩘᨣᩩᩃᨠᩮᨶᨸᩥ ᨠᩦᩊᨶ᩠ᨲᩥ, ᨸᨲ᩠ᨲᩣᩊ᩠ᩉᨠᩮᨶᨸᩥ ᨠᩦᩊᨶ᩠ᨲᩥ, ᩁᨳᨠᩮᨶᨸᩥ ᨠᩦᩊᨶ᩠ᨲᩥ, ᨵᨶᩩᨠᩮᨶᨸᩥ ᨠᩦᩊᨶ᩠ᨲᩥ, ᩋᨠ᩠ᨡᩁᩥᨠᩣᨿᨸᩥ ᨠᩦᩊᨶ᩠ᨲᩥ, ᨾᨶᩮᩈᩥᨠᩣᨿᨸᩥ ᨠᩦᩊᨶ᩠ᨲᩥ, ᨿᨳᩣᩅᨩ᩠ᨩᩮᨶᨸᩥ ᨠᩦᩊᨶ᩠ᨲᩥ. ᩉᨲ᩠ᨳᩥᩈ᩠ᨾᩥᨾ᩠ᨸᩥ ᩈᩥᨠ᩠ᨡᨶ᩠ᨲᩥ, ᩋᩔᩈ᩠ᨾᩥᨾ᩠ᨸᩥ ᩈᩥᨠ᩠ᨡᨶ᩠ᨲᩥ, ᩁᨳᩈ᩠ᨾᩥᨾ᩠ᨸᩥ ᩈᩥᨠ᩠ᨡᨶ᩠ᨲᩥ, ᨵᨶᩩᩈ᩠ᨾᩥᨾ᩠ᨸᩥ ᩈᩥᨠ᩠ᨡᨶ᩠ᨲᩥ, ᨳᩁᩩᩈ᩠ᨾᩥᨾ᩠ᨸᩥ ᩈᩥᨠ᩠ᨡᨶ᩠ᨲᩥ, ᩉᨲ᩠ᨳᩥᩔᨸᩥ ᨸᩩᩁᨲᩮᩣ ᨵᩤᩅᨶ᩠ᨲᩥ, ᩋᩔᩔᨸᩥ ᨸᩩᩁᨲᩮᩣ ᨵᩤᩅᨶ᩠ᨲᩥ, ᩁᨳᩔᨸᩥ ᨸᩩᩁᨲᩮᩣ ᨵᩤᩅᨶ᩠ᨲᩥᨸᩥ ᩋᩣᨵᩤᩅᨶ᩠ᨲᩥᨸᩥ, ᩏᩔᩮᩊᩮᨶ᩠ᨲᩥᨸᩥ, ᩋᨸ᩠ᨹᩮᩣᨭᩮᨶ᩠ᨲᩥᨸᩥ, ᨶᩥᨻ᩠ᨻᩩᨩ᩠ᨫᨶ᩠ᨲᩥᨸᩥ, ᨾᩩᨭ᩠ᨮᩦᩉᩥᨸᩥ ᨿᩩᨩ᩠ᨫᨶ᩠ᨲᩥ, ᩁᩘᨣᨾᨩ᩠ᨫᩮᨸᩥ ᩈᩘᨥᩣᨭᩥᩴ ᨸᨲ᩠ᨳᩁᩥᨲ᩠ᩅᩣ ᨶᨧ᩠ᨧᨠᩥᩴ ᩑᩅᩴ ᩅᨴᨶ᩠ᨲᩥ—  “ᩍᨵ, ᨽᨣᩥᨶᩥ, ᨶᨧ᩠ᨧᩔᩪ”ᨲᩥ, ᨶᩃᩣᨭᩥᨠᨾ᩠ᨸᩥ ᨴᩮᨶ᩠ᨲᩥ, ᩅᩥᩅᩥᨵᨾ᩠ᨸᩥ ᩋᨶᩣᨧᩣᩁᩴ ᩋᩣᨧᩁᨶ᩠ᨲᩥ.
</Paragraph>

</Division>
<Division number="432" book="para">

<Paragraph number="1754" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᨠᩣᩈᩦᩈᩩ ᩅᩔᩴᩅᩩᨭ᩠ᨮᩮᩣ ᩈᩣᩅᨲ᩠ᨳᩥᩴ ᨣᨧ᩠ᨨᨶ᩠ᨲᩮᩣ ᨽᨣᩅᨶ᩠ᨲᩴ ᨴᩔᨶᩣᨿ, ᨿᩮᨶ ᨠᩦᨭᩣᨣᩥᩁᩥ ᨲᨴᩅᩈᩁᩥ. ᩋᨳ ᨡᩮᩣ ᩈᩮᩣ ᨽᩥᨠ᩠ᨡᩩ ᨸᩩᨻ᩠ᨻᨱ᩠ᩉᩈᨾᨿᩴ ᨶᩥᩅᩤᩈᩮᨲ᩠ᩅᩣ ᨸᨲ᩠ᨲᨧᩦᩅᩁᨾᩣᨴᩤᨿ ᨠᩦᨭᩣᨣᩥᩁᩥᩴ ᨸᩥᨱ᩠ᨯᩣᨿ ᨸᩣᩅᩥᩈᩥ ᨸᩣᩈᩣᨴᩥᨠᩮᨶ ᩋᨽᩥᨠ᩠ᨠᨶ᩠ᨲᩮᨶ ᨸᨭᩥᨠ᩠ᨠᨶ᩠ᨲᩮᨶ ᩋᩣᩃᩮᩣᨠᩥᨲᩮᨶ ᩅᩥᩃᩮᩣᨠᩥᨲᩮᨶ ᩈᨾᩥᨬ᩠ᨩᩥᨲᩮᨶ ᨸᩈᩣᩁᩥᨲᩮᨶ ᩒᨠ᩠ᨡᩥᨲ᩠ᨲᨧᨠ᩠ᨡᩩ ᩍᩁᩥᨿᩣᨸᨳᩈᨾ᩠ᨸᨶ᩠ᨶᩮᩣ. ᨾᨶᩩᩔᩣ ᨲᩴ ᨽᩥᨠ᩠ᨡᩩᩴ ᨸᩔᩥᨲ᩠ᩅᩣ ᩑᩅᨾᩣᩉᩴᩈᩩ—  “ᨠ᩠ᩅᩣᨿᩴ ᩋᨻᩃᨻᩃᩮᩣ ᩅᩥᨿ ᨾᨶ᩠ᨴᨾᨶ᩠ᨴᩮᩣ ᩅᩥᨿ ᨽᩣᨠᩩᨭᩥᨠᨽᩣᨠᩩᨭᩥᨠᩮᩣ ᩅᩥᨿ? ᨠᩮᩣ ᩍᨾᩔ ᩏᨸᨣᨲᩔ ᨸᩥᨱ᩠ᨯᨠᩴ ᨴᩔᨲᩥ? ᩋᨾ᩠ᩉᩣᨠᩴ ᨸᨶ ᩋᨿ᩠ᨿᩣ ᩋᩔᨩᩥᨸᩩᨶᨻ᩠ᨻᩈᩩᨠᩣ ᩈᨱ᩠ᩉᩣ ᩈᨡᩥᩃᩣ ᩈᩩᨡᩈᨾ᩠ᨽᩣᩈᩣ ᨾᩥᩉᩥᨲᨸᩩᨻ᩠ᨻᩘᨣᨾᩣ ᩑᩉᩥᩈ᩠ᩅᩣᨣᨲᩅᩤᨴᩥᨶᩮᩣ ᩋᨻ᩠ᨽᩣᨠᩩᨭᩥᨠᩣ ᩏᨲ᩠ᨲᩣᨶᨾᩩᨡᩣ ᨸᩩᨻ᩠ᨻᨽᩣᩈᩥᨶᩮᩣ. ᨲᩮᩈᩴ ᨡᩮᩣ ᨶᩣᨾ ᨸᩥᨱ᩠ᨯᩮᩣ ᨴᩤᨲᨻ᩠ᨻᩮᩣ”ᨲᩥ.
</Paragraph>

<Paragraph number="1755" book="para">
ᩋᨴ᩠ᨴᩈᩣ ᨡᩮᩣ ᩋᨬ᩠ᨬᨲᩁᩮᩣ ᩏᨸᩣᩈᨠᩮᩣ ᨲᩴ ᨽᩥᨠ᩠ᨡᩩᩴ ᨠᩦᨭᩣᨣᩥᩁᩥᩈ᩠ᨾᩥᩴ ᨸᩥᨱ᩠ᨯᩣᨿ ᨧᩁᨶ᩠ᨲᩴ. ᨴᩥᩈ᩠ᩅᩣᨶ ᨿᩮᨶ ᩈᩮᩣ ᨽᩥᨠ᩠ᨡᩩ ᨲᩮᨶᩩᨸᩈᩘᨠᨾᩥ; ᩏᨸᩈᩘᨠᨾᩥᨲ᩠ᩅᩣ ᨲᩴ ᨽᩥᨠ᩠ᨡᩩᩴ ᩋᨽᩥᩅᩤᨴᩮᨲ᩠ᩅᩣ ᩑᨲᨴᩅᩮᩤᨧ—  “ᩋᨸᩥ, ᨽᨶ᩠ᨲᩮ, ᨸᩥᨱ᩠ᨯᩮᩣ ᩃᨻ᩠ᨽᨲᩦ”ᨲᩥ? “ᨶ ᨡᩮᩣ, ᩋᩣᩅᩩᩈᩮᩣ, ᨸᩥᨱ᩠ᨯᩮᩣ ᩃᨻ᩠ᨽᨲᩦ”ᨲᩥ. “ᩑᩉᩥ, ᨽᨶ᩠ᨲᩮ, ᨥᩁᩴ ᨣᨾᩥᩔᩣᨾᩣ”ᨲᩥ. ᩋᨳ ᨡᩮᩣ ᩈᩮᩣ ᩏᨸᩣᩈᨠᩮᩣ ᨲᩴ ᨽᩥᨠ᩠ᨡᩩᩴ ᨥᩁᩴ ᨶᩮᨲ᩠ᩅᩣ ᨽᩮᩣᨩᩮᨲ᩠ᩅᩣ ᩑᨲᨴᩅᩮᩤᨧ—  “ᨠᩉᩴ, ᨽᨶ᩠ᨲᩮ, ᩋᨿ᩠ᨿᩮᩣ ᨣᨾᩥᩔᨲᩦ”ᨲᩥ? “ᩈᩣᩅᨲ᩠ᨳᩥᩴ ᨡᩮᩣ ᩋᩉᩴ, ᩋᩣᩅᩩᩈᩮᩣ, ᨣᨾᩥᩔᩣᨾᩥ ᨽᨣᩅᨶ᩠ᨲᩴ ᨴᩔᨶᩣᨿᩣ”ᨲᩥ. “ᨲᩮᨶ ᩉᩥ, ᨽᨶ᩠ᨲᩮ, ᨾᨾ ᩅᨧᨶᩮᨶ ᨽᨣᩅᨲᩮᩣ ᨸᩣᨴᩮ ᩈᩥᩁᩈᩣ ᩅᨶ᩠ᨴ, ᩑᩅᨬ᩠ᨧ ᩅᨴᩮᩉᩥ—  ‘ᨴᩩᨭ᩠ᨮᩮᩣ, ᨽᨶ᩠ᨲᩮ, ᨠᩦᨭᩣᨣᩥᩁᩥᩈ᩠ᨾᩥᩴ ᩋᩣᩅᩤᩈᩮᩣ. ᩋᩔᨩᩥᨸᩩᨶᨻ᩠ᨻᩈᩩᨠᩣ ᨶᩣᨾ ᨠᩦᨭᩣᨣᩥᩁᩥᩈ᩠ᨾᩥᩴ ᩋᩣᩅᩤᩈᩥᨠᩣ ᩋᩃᨩ᩠ᨩᩥᨶᩮᩣ ᨸᩣᨸᨽᩥᨠ᩠ᨡᩪ. ᨲᩮ ᩑᩅᩁᩪᨸᩴ ᩋᨶᩣᨧᩣᩁᩴ ᩋᩣᨧᩁᨶ᩠ᨲᩥ—  ᨾᩣᩃᩣᩅᨧ᩠ᨨᩴ ᩁᩮᩣᨸᩮᨶ᩠ᨲᩥᨸᩥ ᩁᩮᩣᨸᩣᨸᩮᨶ᩠ᨲᩥᨸᩥ, ᩈᩥᨬ᩠ᨧᨶ᩠ᨲᩥᨸᩥ ᩈᩥᨬ᩠ᨧᩣᨸᩮᨶ᩠ᨲᩥᨸᩥ …ᨸᩮ…  ᩅᩥᩅᩥᨵᨾ᩠ᨸᩥ ᩋᨶᩣᨧᩣᩁᩴ ᩋᩣᨧᩁᨶ᩠ᨲᩥ. ᨿᩮᨸᩥ ᨲᩮ, ᨽᨶ᩠ᨲᩮ, ᨾᨶᩩᩔᩣ ᨸᩩᨻ᩠ᨻᩮ ᩈᨴ᩠ᨵᩤ ᩋᩉᩮᩈᩩᩴ ᨸᩈᨶ᩠ᨶᩣ ᨲᩮᨸᩥ ᩑᨲᩁᩉᩥ ᩋᩔᨴ᩠ᨵᩤ ᩋᨸ᩠ᨸᩈᨶ᩠ᨶᩣ. ᨿᩣᨶᩥᨸᩥ ᨲᩣᨶᩥ ᩈᩴᨥᩔ ᨸᩩᨻ᩠ᨻᩮ ᨴᩤᨶᨸᨳᩣᨶᩥ ᨲᩣᨶᩥᨸᩥ ᩑᨲᩁᩉᩥ ᩏᨸᨧ᩠ᨨᩥᨶ᩠ᨶᩣᨶᩥ. ᩁᩥᨬ᩠ᨧᨶ᩠ᨲᩥ ᨸᩮᩈᩃᩣ ᨽᩥᨠ᩠ᨡᩪ, ᨶᩥᩅᩈᨶ᩠ᨲᩥ ᨸᩣᨸᨽᩥᨠ᩠ᨡᩪ. ᩈᩣᨵᩩ, ᨽᨶ᩠ᨲᩮ, ᨽᨣᩅᩤ ᨠᩦᨭᩣᨣᩥᩁᩥᩴ ᨽᩥᨠ᩠ᨡᩪ ᨸᩉᩥᨱᩮᨿ᩠ᨿ ᨿᨳᩣᨿᩴ ᨠᩦᨭᩣᨣᩥᩁᩥᩈ᩠ᨾᩥᩴ ᩋᩣᩅᩤᩈᩮᩣ ᩈᨱ᩠ᨮᩉᩮᨿ᩠ᨿᩣ’”ᨲᩥ.
</Paragraph>

<Paragraph number="1756" book="para">
“ᩑᩅᨾᩣᩅᩩᩈᩮᩣ”ᨲᩥ ᨡᩮᩣ ᩈᩮᩣ ᨽᩥᨠ᩠ᨡᩩ ᨲᩔ ᩏᨸᩣᩈᨠᩔ ᨸᨭᩥᩔᩩᨲ᩠ᩅᩣ ᨿᩮᨶ ᩈᩣᩅᨲ᩠ᨳᩥ ᨲᩮᨶ ᨸᨠ᩠ᨠᩣᨾᩥ. ᩋᨶᩩᨸᩩᨻ᩠ᨻᩮᨶ ᨿᩮᨶ ᩈᩣᩅᨲ᩠ᨳᩥ ᨩᩮᨲᩅᨶᩴ ᩋᨶᩣᨳᨸᩥᨱ᩠ᨯᩥᨠᩔ ᩋᩣᩁᩣᨾᩮᩣ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥ; ᩏᨸᩈᩘᨠᨾᩥᨲ᩠ᩅᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᨶᩥᩈᩦᨴᩥ. ᩋᩣᨧᩥᨱ᩠ᨱᩴ ᨡᩮᩣ ᨸᨶᩮᨲᩴ ᨻᩩᨴ᩠ᨵᩤᨶᩴ ᨽᨣᩅᨶ᩠ᨲᩣᨶᩴ ᩋᩣᨣᨶ᩠ᨲᩩᨠᩮᩉᩥ ᨽᩥᨠ᩠ᨡᩪᩉᩥ ᩈᨴ᩠ᨵᩥᩴ ᨸᨭᩥᩈᨾ᩠ᨾᩮᩣᨴᩥᨲᩩᩴ. ᩋᨳ ᨡᩮᩣ ᨽᨣᩅᩤ ᨲᩴ ᨽᩥᨠ᩠ᨡᩩᩴ ᩑᨲᨴᩅᩮᩤᨧ—  “ᨠᨧ᩠ᨧᩥ, ᨽᩥᨠ᩠ᨡᩩ, ᨡᨾᨶᩦᨿᩴ ᨠᨧ᩠ᨧᩥ ᨿᩣᨸᨶᩦᨿᩴ, ᨠᨧ᩠ᨧᩥᩈᩥ ᩋᨸ᩠ᨸᨠᩥᩃᨾᨳᩮᨶ ᩋᨴ᩠ᨵᩤᨶᩴ ᩋᩣᨣᨲᩮᩣ, ᨠᩩᨲᩮᩣ ᨧ ᨲ᩠ᩅᩴ, ᨽᩥᨠ᩠ᨡᩩ, ᩋᩣᨣᨧ᩠ᨨᩈᩦ”ᨲᩥ? “ᨡᨾᨶᩦᨿᩴ, ᨽᨣᩅᩤ, ᨿᩣᨸᨶᩦᨿᩴ, ᨽᨣᩅᩤ. ᩋᨸ᩠ᨸᨠᩥᩃᨾᨳᩮᨶ ᨧᩣᩉᩴ, ᨽᨶ᩠ᨲᩮ, ᩋᨴ᩠ᨵᩤᨶᩴ ᩋᩣᨣᨲᩮᩣ. ᩍᨵᩤᩉᩴ, ᨽᨶ᩠ᨲᩮ, ᨠᩣᩈᩦᩈᩩ ᩅᩔᩴᩅᩩᨭ᩠ᨮᩮᩣ ᩈᩣᩅᨲ᩠ᨳᩥᩴ ᩋᩣᨣᨧ᩠ᨨᨶ᩠ᨲᩮᩣ ᨽᨣᩅᨶ᩠ᨲᩴ ᨴᩔᨶᩣᨿ ᨿᩮᨶ ᨠᩦᨭᩣᨣᩥᩁᩥ ᨲᨴᩅᩈᩁᩥᩴ. ᩋᨳ ᨡ᩠ᩅᩣᩉᩴ, ᨽᨶ᩠ᨲᩮ, ᨸᩩᨻ᩠ᨻᨱ᩠ᩉᩈᨾᨿᩴ ᨶᩥᩅᩤᩈᩮᨲ᩠ᩅᩣ ᨸᨲ᩠ᨲᨧᩦᩅᩁᨾᩣᨴᩤᨿ ᨠᩦᨭᩣᨣᩥᩁᩥᩴ ᨸᩥᨱ᩠ᨯᩣᨿ ᨸᩣᩅᩥᩈᩥᩴ. ᩋᨴ᩠ᨴᩈᩣ ᨡᩮᩣ ᨾᩴ, ᨽᨶ᩠ᨲᩮ, ᩋᨬ᩠ᨬᨲᩁᩮᩣ ᩏᨸᩣᩈᨠᩮᩣ ᨠᩦᨭᩣᨣᩥᩁᩥᩈ᩠ᨾᩥᩴ ᨸᩥᨱ᩠ᨯᩣᨿ ᨧᩁᨶ᩠ᨲᩴ. ᨴᩥᩈ᩠ᩅᩣᨶ ᨿᩮᨶᩣᩉᩴ ᨲᩮᨶᩩᨸᩈᩘᨠᨾᩥ; ᩏᨸᩈᩘᨠᨾᩥᨲ᩠ᩅᩣ ᨾᩴ ᩋᨽᩥᩅᩤᨴᩮᨲ᩠ᩅᩣ ᩑᨲᨴᩅᩮᩤᨧ—  ‘ᩋᨸᩥ, ᨽᨶ᩠ᨲᩮ, ᨸᩥᨱ᩠ᨯᩮᩣ ᩃᨻ᩠ᨽᨲᩦ’ᨲᩥ? ‘ᨶ ᨡᩮᩣ, ᩋᩣᩅᩩᩈᩮᩣ, ᨸᩥᨱ᩠ᨯᩮᩣ ᩃᨻ᩠ᨽᨲᩦ’ᨲᩥ. ‘ᩑᩉᩥ, ᨽᨶ᩠ᨲᩮ, ᨥᩁᩴ ᨣᨾᩥᩔᩣᨾᩣ’ᨲᩥ. ᩋᨳ ᨡᩮᩣ, ᨽᨶ᩠ᨲᩮ, ᩈᩮᩣ ᩏᨸᩣᩈᨠᩮᩣ ᨾᩴ ᨥᩁᩴ ᨶᩮᨲ᩠ᩅᩣ ᨽᩮᩣᨩᩮᨲ᩠ᩅᩣ ᩑᨲᨴᩅᩮᩤᨧ—  ‘ᨠᩉᩴ, ᨽᨶ᩠ᨲᩮ, ᩋᨿ᩠ᨿᩮᩣ ᨣᨾᩥᩔᨲᩦ’ᨲᩥ? ‘ᩈᩣᩅᨲ᩠ᨳᩥᩴ ᨡᩮᩣ ᩋᩉᩴ, ᩋᩣᩅᩩᩈᩮᩣ, ᨣᨾᩥᩔᩣᨾᩥ ᨽᨣᩅᨶ᩠ᨲᩴ ᨴᩔᨶᩣᨿᩣ’ᨲᩥ. ᨲᩮᨶ ᩉᩥ, ᨽᨶ᩠ᨲᩮ, ᨾᨾ ᩅᨧᨶᩮᨶ ᨽᨣᩅᨲᩮᩣ ᨸᩣᨴᩮ ᩈᩥᩁᩈᩣ ᩅᨶ᩠ᨴ, ᩑᩅᨬ᩠ᨧ ᩅᨴᩮᩉᩥ—  ‘ᨴᩩᨭ᩠ᨮᩮᩣ, ᨽᨶ᩠ᨲᩮ, ᨠᩦᨭᩣᨣᩥᩁᩥᩈ᩠ᨾᩥᩴ ᩋᩣᩅᩤᩈᩮᩣ, ᩋᩔᨩᩥᨸᩩᨶᨻ᩠ᨻᩈᩩᨠᩣ ᨶᩣᨾ ᨠᩦᨭᩣᨣᩥᩁᩥᩈ᩠ᨾᩥᩴ ᩋᩣᩅᩤᩈᩥᨠᩣ ᩋᩃᨩ᩠ᨩᩥᨶᩮᩣ ᨸᩣᨸᨽᩥᨠ᩠ᨡᩪ. ᨲᩮ ᩑᩅᩁᩪᨸᩴ ᩋᨶᩣᨧᩣᩁᩴ ᩋᩣᨧᩁᨶ᩠ᨲᩥ—  ᨾᩣᩃᩣᩅᨧ᩠ᨨᩴ ᩁᩮᩣᨸᩮᨶ᩠ᨲᩥᨸᩥ ᩁᩮᩣᨸᩣᨸᩮᨶ᩠ᨲᩥᨸᩥ, ᩈᩥᨬ᩠ᨧᨶ᩠ᨲᩥᨸᩥ ᩈᩥᨬ᩠ᨧᩣᨸᩮᨶ᩠ᨲᩥᨸᩥ …ᨸᩮ…  ᩅᩥᩅᩥᨵᨾ᩠ᨸᩥ ᩋᨶᩣᨧᩣᩁᩴ ᩋᩣᨧᩁᨶ᩠ᨲᩥ. ᨿᩮᨸᩥ ᨲᩮ, ᨽᨶ᩠ᨲᩮ, ᨾᨶᩩᩔᩣ ᨸᩩᨻ᩠ᨻᩮ ᩈᨴ᩠ᨵᩤ ᩋᩉᩮᩈᩩᩴ ᨸᩈᨶ᩠ᨶᩣ ᨲᩮᨸᩥ ᩑᨲᩁᩉᩥ ᩋᩔᨴ᩠ᨵᩤ ᩋᨸ᩠ᨸᩈᨶ᩠ᨶᩣ, ᨿᩣᨶᩥᨸᩥ ᨲᩣᨶᩥ ᩈᩴᨥᩔ ᨸᩩᨻ᩠ᨻᩮ ᨴᩤᨶᨸᨳᩣᨶᩥ ᨲᩣᨶᩥᨸᩥ ᩑᨲᩁᩉᩥ ᩏᨸᨧ᩠ᨨᩥᨶ᩠ᨶᩣᨶᩥ, ᩁᩥᨬ᩠ᨧᨶ᩠ᨲᩥ ᨸᩮᩈᩃᩣ ᨽᩥᨠ᩠ᨡᩪ ᨶᩥᩅᩈᨶ᩠ᨲᩥ ᨸᩣᨸᨽᩥᨠ᩠ᨡᩪ. ᩈᩣᨵᩩ, ᨽᨶ᩠ᨲᩮ, ᨽᨣᩅᩤ ᨠᩦᨭᩣᨣᩥᩁᩥᩴ ᨽᩥᨠ᩠ᨡᩪ ᨸᩉᩥᨱᩮᨿ᩠ᨿ ᨿᨳᩣᨿᩴ ᨠᩦᨭᩣᨣᩥᩁᩥᩈ᩠ᨾᩥᩴ ᩋᩣᩅᩤᩈᩮᩣ ᩈᨱ᩠ᨮᩉᩮᨿ᩠ᨿᩣ’ᨲᩥ. ᨲᨲᩮᩣ ᩋᩉᩴ, ᨽᨣᩅᩤ, ᩋᩣᨣᨧ᩠ᨨᩣᨾᩦ”ᨲᩥ.
</Paragraph>

</Division>
<Division number="433" book="para">

<Paragraph number="1757" book="para">
ᩋᨳ ᨡᩮᩣ ᨽᨣᩅᩤ ᩑᨲᩈ᩠ᨾᩥᩴ ᨶᩥᨴᩤᨶᩮ ᩑᨲᩈ᩠ᨾᩥᩴ ᨸᨠᩁᨱᩮ ᨽᩥᨠ᩠ᨡᩩᩈᩴᨥᩴ ᩈᨶ᩠ᨶᩥᨸᩣᨲᩣᨸᩮᨲ᩠ᩅᩣ ᨽᩥᨠ᩠ᨡᩪ ᨸᨭᩥᨸᩩᨧ᩠ᨨᩥ—  “ᩈᨧ᩠ᨧᩴ ᨠᩥᩁ, ᨽᩥᨠ᩠ᨡᩅᩮ, ᩋᩔᨩᩥᨸᩩᨶᨻ᩠ᨻᩈᩩᨠᩣ ᨶᩣᨾ ᨠᩦᨭᩣᨣᩥᩁᩥᩈ᩠ᨾᩥᩴ ᩋᩣᩅᩤᩈᩥᨠᩣ ᩋᩃᨩ᩠ᨩᩥᨶᩮᩣ ᨸᩣᨸᨽᩥᨠ᩠ᨡᩪ ᨲᩮ ᩑᩅᩁᩪᨸᩴ ᩋᨶᩣᨧᩣᩁᩴ ᩋᩣᨧᩁᨶ᩠ᨲᩥ—  ᨾᩣᩃᩣᩅᨧ᩠ᨨᩴ ᩁᩮᩣᨸᩮᨶ᩠ᨲᩥᨸᩥ ᩁᩮᩣᨸᩣᨸᩮᨶ᩠ᨲᩥᨸᩥ, ᩈᩥᨬ᩠ᨧᨶ᩠ᨲᩥᨸᩥ ᩈᩥᨬ᩠ᨧᩣᨸᩮᨶ᩠ᨲᩥᨸᩥ …ᨸᩮ…  ᩅᩥᩅᩥᨵᨾ᩠ᨸᩥ ᩋᨶᩣᨧᩣᩁᩴ ᩋᩣᨧᩁᨶ᩠ᨲᩥ, ᨿᩮᨸᩥ ᨲᩮ, ᨽᩥᨠ᩠ᨡᩅᩮ, ᨾᨶᩩᩔᩣ ᨸᩩᨻ᩠ᨻᩮ ᩈᨴ᩠ᨵᩤ ᩋᩉᩮᩈᩩᩴ ᨸᩈᨶ᩠ᨶᩣ ᨲᩮᨸᩥ ᩑᨲᩁᩉᩥ ᩋᩔᨴ᩠ᨵᩤ ᩋᨸ᩠ᨸᩈᨶ᩠ᨶᩣ; ᨿᩣᨶᩥᨸᩥ ᨲᩣᨶᩥ ᩈᩴᨥᩔ ᨸᩩᨻ᩠ᨻᩮ ᨴᩤᨶᨸᨳᩣᨶᩥ ᨲᩣᨶᩥᨸᩥ ᩑᨲᩁᩉᩥ ᩏᨸᨧ᩠ᨨᩥᨶ᩠ᨶᩣᨶᩥ; ᩁᩥᨬ᩠ᨧᨶ᩠ᨲᩥ ᨸᩮᩈᩃᩣ ᨽᩥᨠ᩠ᨡᩪ ᨶᩥᩅᩈᨶ᩠ᨲᩥ ᨸᩣᨸᨽᩥᨠ᩠ᨡᩪ”ᨲᩥ? “ᩈᨧ᩠ᨧᩴ, ᨽᨣᩅᩤ”ᨲᩥ. ᩅᩥᨣᩁᩉᩥ ᨻᩩᨴ᩠ᨵᩮᩤ ᨽᨣᩅᩤ …ᨸᩮ…  ᨠᨳᨬ᩠ᩉᩥ ᨶᩣᨾ ᨲᩮ, ᨽᩥᨠ᩠ᨡᩅᩮ, ᨾᩮᩣᨥᨸᩩᩁᩥᩈᩣ ᩑᩅᩁᩪᨸᩴ ᩋᨶᩣᨧᩣᩁᩴ ᩋᩣᨧᩁᩥᩔᨶ᩠ᨲᩥ—  ᨾᩣᩃᩣᩅᨧ᩠ᨨᩴ ᩁᩮᩣᨸᩮᩔᨶ᩠ᨲᩥᨸᩥ ᩁᩮᩣᨸᩣᨸᩮᩔᨶ᩠ᨲᩥᨸᩥ, ᩈᨬ᩠ᨧᩥᩔᨶ᩠ᨲᩥᨸᩥ ᩈᩥᨬ᩠ᨧᩣᨸᩮᩔᨶ᩠ᨲᩥᨸᩥ, ᩒᨧᩥᨶᩥᩔᨶ᩠ᨲᩥᨸᩥ ᩒᨧᩥᨶᩣᨸᩮᩔᨶ᩠ᨲᩥᨸᩥ, ᨣᨶ᩠ᨳᩥᩔᨶ᩠ᨲᩥᨸᩥ ᨣᨶ᩠ᨳᩣᨸᩮᩔᨶ᩠ᨲᩥᨸᩥ, ᩑᨠᨲᩮᩣᩅᨱ᩠ᨭᩥᨠᨾᩣᩃᩴ ᨠᩁᩥᩔᨶ᩠ᨲᩥᨸᩥ ᨠᩣᩁᩣᨸᩮᩔᨶ᩠ᨲᩥᨸᩥ, ᩏᨽᨲᩮᩣᩅᨱ᩠ᨭᩥᨠᨾᩣᩃᩴ ᨠᩁᩥᩔᨶ᩠ᨲᩥᨸᩥ ᨠᩣᩁᩣᨸᩮᩔᨶ᩠ᨲᩥᨸᩥ, ᨾᨬ᩠ᨩᩁᩥᨠᩴ ᨠᩁᩥᩔᨶ᩠ᨲᩥᨸᩥ ᨠᩣᩁᩣᨸᩮᩔᨶ᩠ᨲᩥᨸᩥ, ᩅᩥᨵᩪᨲᩥᨠᩴ ᨠᩁᩥᩔᨶ᩠ᨲᩥᨸᩥ ᨠᩣᩁᩣᨸᩮᩔᨶ᩠ᨲᩥᨸᩥ, ᩅᨭᩴᩈᨠᩴ ᨠᩁᩥᩔᨶ᩠ᨲᩥᨸᩥ ᨠᩣᩁᩣᨸᩮᩔᨶ᩠ᨲᩥᨸᩥ, ᩋᩣᩅᩮᩊᩴ ᨠᩁᩥᩔᨶ᩠ᨲᩥᨸᩥ ᨠᩣᩁᩣᨸᩮᩔᨶ᩠ᨲᩥᨸᩥ, ᩏᩁᨧ᩠ᨨᨴᩴ ᨠᩁᩥᩔᨶ᩠ᨲᩥᨸᩥ ᨠᩣᩁᩣᨸᩮᩔᨶ᩠ᨲᩥᨸᩥ. ᨲᩮ ᨠᩩᩃᩥᨲ᩠ᨳᩦᨶᩴ ᨠᩩᩃᨵᩦᨲᩣᨶᩴ ᨠᩩᩃᨠᩩᨾᩣᩁᩦᨶᩴ ᨠᩩᩃᩈᩩᨱ᩠ᩉᩣᨶᩴ ᨠᩩᩃᨴᩤᩈᩦᨶᩴ ᩑᨠᨲᩮᩣᩅᨱ᩠ᨭᩥᨠᨾᩣᩃᩴ ᩉᩁᩥᩔᨶ᩠ᨲᩥᨸᩥ ᩉᩣᩁᩣᨸᩮᩔᨶ᩠ᨲᩥᨸᩥ, ᩏᨽᨲᩮᩣᩅᨱ᩠ᨭᩥᨠᨾᩣᩃᩴ ᩉᩁᩥᩔᨶ᩠ᨲᩥᨸᩥ ᩉᩣᩁᩣᨸᩮᩔᨶ᩠ᨲᩥᨸᩥ, ᨾᨬ᩠ᨩᩁᩥᨠᩴ ᩉᩁᩥᩔᨶ᩠ᨲᩥᨸᩥ ᩉᩣᩁᩣᨸᩮᩔᨶ᩠ᨲᩥᨸᩥ, ᩅᩥᨵᩪᨲᩥᨠᩴ ᩉᩁᩥᩔᨶ᩠ᨲᩥᨸᩥ ᩉᩣᩁᩣᨸᩮᩔᨶ᩠ᨲᩥᨸᩥ, ᩅᨭᩴᩈᨠᩴ ᩉᩁᩥᩔᨶ᩠ᨲᩥᨸᩥ ᩉᩣᩁᩣᨸᩮᩔᨶ᩠ᨲᩥᨸᩥ, ᩋᩣᩅᩮᩊᩴ ᩉᩁᩥᩔᨶ᩠ᨲᩥᨸᩥ ᩉᩣᩁᩣᨸᩮᩔᨶ᩠ᨲᩥᨸᩥ, ᩏᩁᨧ᩠ᨨᨴᩴ ᩉᩁᩥᩔᨶ᩠ᨲᩥᨸᩥ ᩉᩣᩁᩣᨸᩮᩔᨶ᩠ᨲᩥᨸᩥ. ᨲᩮ ᨠᩩᩃᩥᨲ᩠ᨳᩦᩉᩥ ᨠᩩᩃᨵᩦᨲᩣᩉᩥ ᨠᩩᩃᨠᩩᨾᩣᩁᩦᩉᩥ ᨠᩩᩃᩈᩩᨱ᩠ᩉᩣᩉᩥ ᨠᩩᩃᨴᩤᩈᩦᩉᩥ ᩈᨴ᩠ᨵᩥᩴ ᩑᨠᨽᩣᨩᨶᩮᨸᩥ ᨽᩩᨬ᩠ᨩᩥᩔᨶ᩠ᨲᩥ, ᩑᨠᨳᩣᩃᨠᩮᨸᩥ ᨸᩥᩅᩥᩔᨶ᩠ᨲᩥ, ᩑᨠᩣᩈᨶᩮᨸᩥ ᨶᩥᩈᩦᨴᩥᩔᨶ᩠ᨲᩥ, ᩑᨠᨾᨬ᩠ᨧᩮᨸᩥ ᨲᩩᩅᨭ᩠ᨭᩥᩔᨶ᩠ᨲᩥ, ᩑᨠᨲ᩠ᨳᩁᨱᩣᨸᩥ ᨲᩩᩅᨭ᩠ᨭᩥᩔᨶ᩠ᨲᩥ, ᩑᨠᨸᩣᩅᩩᩁᨱᩣᨸᩥ ᨲᩩᩅᨭ᩠ᨭᩥᩔᨶ᩠ᨲᩥ, ᩑᨠᨲ᩠ᨳᩁᨱᨸᩣᩅᩩᩁᨱᩣᨸᩥ ᨲᩩᩅᨭ᩠ᨭᩥᩔᨶ᩠ᨲᩥ, ᩅᩥᨠᩣᩃᩮᨸᩥ ᨽᩩᨬ᩠ᨩᩥᩔᨶ᩠ᨲᩥ, ᨾᨩ᩠ᨩᨾ᩠ᨸᩥ ᨸᩥᩅᩥᩔᨶ᩠ᨲᩥ, ᨾᩣᩃᩣᨣᨶ᩠ᨵᩅᩥᩃᩮᨸᨶᨾ᩠ᨸᩥ ᨵᩤᩁᩥᩔᨶ᩠ᨲᩥ, ᨶᨧ᩠ᨧᩥᩔᨶ᩠ᨲᩥᨸᩥ ᨣᩤᨿᩥᩔᨶ᩠ᨲᩥᨸᩥ ᩅᩤᨴᩮᩔᨶ᩠ᨲᩥᨸᩥ ᩃᩣᩈᩮᩔᨶ᩠ᨲᩥᨸᩥ, ᨶᨧ᩠ᨧᨶ᩠ᨲᩥᨿᩣᨸᩥ ᨶᨧ᩠ᨧᩥᩔᨶ᩠ᨲᩥ ᨶᨧ᩠ᨧᨶ᩠ᨲᩥᨿᩣᨸᩥ ᨣᩤᨿᩥᩔᨶ᩠ᨲᩥ ᨶᨧ᩠ᨧᨶ᩠ᨲᩥᨿᩣᨸᩥ ᩅᩤᨴᩮᩔᨶ᩠ᨲᩥ ᨶᨧ᩠ᨧᨶ᩠ᨲᩥᨿᩣᨸᩥ ᩃᩣᩈᩮᩔᨶ᩠ᨲᩥ, ᨣᩤᨿᨶ᩠ᨲᩥᨿᩣᨸᩥ ᨶᨧ᩠ᨧᩥᩔᨶ᩠ᨲᩥ ᨣᩤᨿᨶ᩠ᨲᩥᨿᩣᨸᩥ ᨣᩤᨿᩥᩔᨶ᩠ᨲᩥ ᨣᩤᨿᨶ᩠ᨲᩥᨿᩣᨸᩥ ᩅᩤᨴᩮᩔᨶ᩠ᨲᩥ ᨣᩤᨿᨶ᩠ᨲᩥᨿᩣᨸᩥ ᩃᩣᩈᩮᩔᨶ᩠ᨲᩥ, ᩅᩤᨴᩮᨶ᩠ᨲᩥᨿᩣᨸᩥ ᨶᨧ᩠ᨧᩥᩔᨶ᩠ᨲᩥ ᩅᩤᨴᩮᨶ᩠ᨲᩥᨿᩣᨸᩥ ᨣᩤᨿᩥᩔᨶ᩠ᨲᩥ ᩅᩤᨴᩮᨶ᩠ᨲᩥᨿᩣᨸᩥ ᩅᩤᨴᩮᩔᨶ᩠ᨲᩥ ᩅᩤᨴᩮᨶ᩠ᨲᩥᨿᩣᨸᩥ ᩃᩣᩈᩮᩔᨶ᩠ᨲᩥ, ᩃᩣᩈᩮᨶ᩠ᨲᩥᨿᩣᨸᩥ ᨶᨧ᩠ᨧᩥᩔᨶ᩠ᨲᩥ ᩃᩣᩈᩮᨶ᩠ᨲᩥᨿᩣᨸᩥ ᨣᩤᨿᩥᩔᨶ᩠ᨲᩥ ᩃᩣᩈᩮᨶ᩠ᨲᩥᨿᩣᨸᩥ ᩅᩤᨴᩮᩔᨶ᩠ᨲᩥ ᩃᩣᩈᩮᨶ᩠ᨲᩥᨿᩣᨸᩥ ᩃᩣᩈᩮᩔᨶ᩠ᨲᩥ, ᩋᨭ᩠ᨮᨸᨴᩮᨸᩥ ᨠᩦᩊᩥᩔᨶ᩠ᨲᩥ ᨴᩈᨸᨴᩮᨸᩥ ᨠᩦᩊᩥᩔᨶ᩠ᨲᩥ, ᩋᩣᨠᩣᩈᩮᨸᩥ ᨠᩦᩊᩥᩔᨶ᩠ᨲᩥ, ᨸᩁᩥᩉᩣᩁᨸᨳᩮᨸᩥ ᨠᩦᩊᩥᩔᨶ᩠ᨲᩥ, ᩈᨶ᩠ᨲᩥᨠᩣᨿᨸᩥ ᨠᩦᩊᩥᩔᨶ᩠ᨲᩥ, ᨡᩃᩥᨠᩣᨿᨸᩥ ᨠᩦᩊᩥᩔᨶ᩠ᨲᩥ, ᨥᨭᩥᨠᩣᨿᨸᩥ ᨠᩦᩊᩥᩔᨶ᩠ᨲᩥ, ᩈᩃᩣᨠᩉᨲ᩠ᨳᩮᨶᨸᩥ ᨠᩦᩊᩥᩔᨶ᩠ᨲᩥ, ᩋᨠ᩠ᨡᩮᨶᨸᩥ ᨠᩦᩊᩥᩔᨶ᩠ᨲᩥ, ᨸᩘᨣᨧᩦᩁᩮᨶᨸᩥ ᨠᩦᩊᩥᩔᨶ᩠ᨲᩥ, ᩅᩘᨠᨠᩮᨶᨸᩥ ᨠᩦᩊᩥᩔᨶ᩠ᨲᩥ, ᨾᩮᩣᨠ᩠ᨡᨧᩥᨠᩣᨿᨸᩥ ᨠᩦᩊᩥᩔᨶ᩠ᨲᩥ, ᨧᩥᩘᨣᩩᩃᨠᩮᨶᨸᩥ ᨠᩦᩊᩥᩔᨶ᩠ᨲᩥ, ᨸᨲ᩠ᨲᩣᩊ᩠ᩉᨠᩮᨶᨸᩥ ᨠᩦᩊᩥᩔᨶ᩠ᨲᩥ, ᩁᨳᨠᩮᨶᨸᩥ ᨠᩦᩊᩥᩔᨶ᩠ᨲᩥ, ᨵᨶᩩᨠᩮᨶᨸᩥ ᨠᩦᩊᩥᩔᨶ᩠ᨲᩥ, ᩋᨠ᩠ᨡᩁᩥᨠᩣᨿᨸᩥ ᨠᩦᩊᩥᩔᨶ᩠ᨲᩥ, ᨾᨶᩮᩈᩥᨠᩣᨿᨸᩥ ᨠᩦᩊᩥᩔᨶ᩠ᨲᩥ, ᨿᨳᩣᩅᨩ᩠ᨩᩮᨶᨸᩥ ᨠᩦᩊᩥᩔᨶ᩠ᨲᩥ, ᩉᨲ᩠ᨳᩥᩈ᩠ᨾᩥᨾ᩠ᨸᩥ ᩈᩥᨠ᩠ᨡᩥᩔᨶ᩠ᨲᩥ, ᩋᩔᩈ᩠ᨾᩥᨾ᩠ᨸᩥ ᩈᩥᨠ᩠ᨡᩥᩔᨶ᩠ᨲᩥ, ᩁᨳᩈ᩠ᨾᩥᨾ᩠ᨸᩥ ᩈᩥᨠ᩠ᨡᩥᩔᨶ᩠ᨲᩥ, ᨵᨶᩩᩈ᩠ᨾᩥᨾ᩠ᨸᩥ ᩈᩥᨠ᩠ᨡᩥᩔᨶ᩠ᨲᩥ, ᨳᩁᩩᩈ᩠ᨾᩥᨾ᩠ᨸᩥ ᩈᩥᨠ᩠ᨡᩥᩔᨶ᩠ᨲᩥ, ᩉᨲ᩠ᨳᩥᩔᨸᩥ ᨸᩩᩁᨲᩮᩣ ᨵᩤᩅᩥᩔᨶ᩠ᨲᩥ, ᩋᩔᩔᨸᩥ ᨸᩩᩁᨲᩮᩣ ᨵᩤᩅᩥᩔᨶ᩠ᨲᩥ, ᩁᨳᩔᨸᩥ ᨸᩩᩁᨲᩮᩣ ᨵᩤᩅᩥᩔᨶ᩠ᨲᩥᨸᩥ ᩋᩣᨵᩤᩅᩥᩔᨶ᩠ᨲᩥᨸᩥ, ᩏᩔᩮᩊᩮᩔᨶ᩠ᨲᩥᨸᩥ, ᩋᨸ᩠ᨹᩮᩣᨭᩮᩔᨶ᩠ᨲᩥᨸᩥ, ᨶᩥᨻ᩠ᨻᩩᨩ᩠ᨫᩥᩔᨶ᩠ᨲᩥᨸᩥ, ᨾᩩᨭ᩠ᨮᩦᩉᩥᨸᩥ ᨿᩩᨩ᩠ᨫᩥᩔᨶ᩠ᨲᩥ, ᩁᩘᨣᨾᨩ᩠ᨫᩮᨸᩥ ᩈᩘᨥᩣᨭᩥᩴ ᨸᨲ᩠ᨳᩁᩥᨲ᩠ᩅᩣ ᨶᨧ᩠ᨧᨠᩥᩴ ᩑᩅᩴ ᩅᨠ᩠ᨡᨶ᩠ᨲᩥ “ᩍᨵ, ᨽᨣᩥᨶᩥ, ᨶᨧ᩠ᨧᩔᩪ”ᨲᩥ ᨶᩃᩣᨭᩥᨠᨾ᩠ᨸᩥ ᨴᩔᨶ᩠ᨲᩥ, ᩅᩥᩅᩥᨵᨾ᩠ᨸᩥ ᩋᨶᩣᨧᩣᩁᩴ ᩋᩣᨧᩁᩥᩔᨶ᩠ᨲᩥ. ᨶᩮᨲᩴ, ᨽᩥᨠ᩠ᨡᩅᩮ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ …ᨸᩮ…  ᩅᩥᨣᩁᩉᩥᨲ᩠ᩅᩣ ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᩈᩣᩁᩥᨸᩩᨲ᩠ᨲᨾᩮᩣᨣ᩠ᨣᩃᩖᩣᨶᩮ ᩋᩣᨾᨶ᩠ᨲᩮᩈᩥ—  “ᨣᨧ᩠ᨨᨳ ᨲᩩᨾ᩠ᩉᩮ, ᩈᩣᩁᩥᨸᩩᨲ᩠ᨲᩣ, ᨠᩦᨭᩣᨣᩥᩁᩥᩴ ᨣᨶ᩠ᨲ᩠ᩅᩣ ᩋᩔᨩᩥᨸᩩᨶᨻ᩠ᨻᩈᩩᨠᩣᨶᩴ ᨽᩥᨠ᩠ᨡᩪᨶᩴ ᨠᩦᨭᩣᨣᩥᩁᩥᩈ᩠ᨾᩣ ᨸᨻ᩠ᨻᩣᨩᨶᩦᨿᨠᨾ᩠ᨾᩴ ᨠᩁᩮᩣᨳ. ᨲᩩᨾ᩠ᩉᩣᨠᩴ ᩑᨲᩮ ᩈᨴ᩠ᨵᩥᩅᩥᩉᩣᩁᩥᨠᩣ”ᨲᩥ.
</Paragraph>

<Paragraph number="1758" book="para">
“ᨠᨳᩴ ᨾᨿᩴ, ᨽᨶ᩠ᨲᩮ, ᩋᩔᨩᩥᨸᩩᨶᨻ᩠ᨻᩈᩩᨠᩣᨶᩴ ᨽᩥᨠ᩠ᨡᩪᨶᩴ ᨠᩦᨭᩣᨣᩥᩁᩥᩈ᩠ᨾᩣ ᨸᨻ᩠ᨻᩣᨩᨶᩦᨿᨠᨾ᩠ᨾᩴ ᨠᩁᩮᩣᨾ? ᨧᨱ᩠ᨯᩣ ᨲᩮ ᨽᩥᨠ᩠ᨡᩪ ᨹᩁᩩᩈᩣ”ᨲᩥ. “ᨲᩮᨶ ᩉᩥ ᨲᩩᨾ᩠ᩉᩮ, ᩈᩣᩁᩥᨸᩩᨲ᩠ᨲᩣ, ᨻᩉᩩᨠᩮᩉᩥ ᨽᩥᨠ᩠ᨡᩪᩉᩥ ᩈᨴ᩠ᨵᩥᩴ ᨣᨧ᩠ᨨᨳᩣ”ᨲᩥ. “ᩑᩅᩴ, ᨽᨶ᩠ᨲᩮ”ᨲᩥ ᨡᩮᩣ ᩈᩣᩁᩥᨸᩩᨲ᩠ᨲᨾᩮᩣᨣ᩠ᨣᩃᩖᩣᨶᩣ ᨽᨣᩅᨲᩮᩣ ᨸᨧ᩠ᨧᩔᩮᩣᩈᩩᩴ. “ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᨠᩣᨲᨻ᩠ᨻᩴ. ᨸᨮᨾᩴ ᩋᩔᨩᩥᨸᩩᨶᨻ᩠ᨻᩈᩩᨠᩣ ᨽᩥᨠ᩠ᨡᩪ ᨧᩮᩣᨴᩮᨲᨻ᩠ᨻᩣ. ᨧᩮᩣᨴᩮᨲ᩠ᩅᩣ ᩈᩣᩁᩮᨲᨻ᩠ᨻᩣ. ᩈᩣᩁᩮᨲ᩠ᩅᩣ ᩋᩣᨸᨲ᩠ᨲᩥᩴ ᩁᩮᩣᨸᩮᨲᨻ᩠ᨻᩣ. ᩋᩣᨸᨲ᩠ᨲᩥᩴ ᩁᩮᩣᨸᩮᨲ᩠ᩅᩣ ᨻ᩠ᨿᨲ᩠ᨲᩮᨶ ᨽᩥᨠ᩠ᨡᩩᨶᩣ ᨸᨭᩥᨻᩃᩮᨶ ᩈᩴᨥᩮᩣ ᨬᩣᨸᩮᨲᨻ᩠ᨻᩮᩣ—
</Paragraph>

</Division>
<Division number="434" book="para">

<Paragraph number="1759" book="para">
‘ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩍᨾᩮ ᩋᩔᨩᩥᨸᩩᨶᨻ᩠ᨻᩈᩩᨠᩣ ᨽᩥᨠ᩠ᨡᩪ ᨠᩩᩃᨴᩪᩈᨠᩣ ᨸᩣᨸᩈᨾᩣᨧᩣᩁᩣ. ᩍᨾᩮᩈᩴ ᨸᩣᨸᨠᩣ ᩈᨾᩣᨧᩣᩁᩣ ᨴᩥᩔᨶ᩠ᨲᩥ ᨧᩮᩅ ᩈᩩᨿ᩠ᨿᨶ᩠ᨲᩥ ᨧ. ᨠᩩᩃᩣᨶᩥ ᨧ ᩍᨾᩮᩉᩥ ᨴᩩᨭ᩠ᨮᩣᨶᩥ ᨴᩥᩔᨶ᩠ᨲᩥ ᨧᩮᩅ ᩈᩩᨿ᩠ᨿᨶ᩠ᨲᩥ ᨧ. ᨿᨴᩥ ᩈᩴᨥᩔ ᨸᨲ᩠ᨲᨠᩃᩖᩴ, ᩈᩴᨥᩮᩣ ᩋᩔᨩᩥᨸᩩᨶᨻ᩠ᨻᩈᩩᨠᩣᨶᩴ ᨽᩥᨠ᩠ᨡᩪᨶᩴ ᨠᩦᨭᩣᨣᩥᩁᩥᩈ᩠ᨾᩣ ᨸᨻ᩠ᨻᩣᨩᨶᩦᨿᨠᨾ᩠ᨾᩴ ᨠᩁᩮᨿ᩠ᨿ—  “ᨶ ᩋᩔᨩᩥᨸᩩᨶᨻ᩠ᨻᩈᩩᨠᩮᩉᩥ ᨽᩥᨠ᩠ᨡᩪᩉᩥ ᨠᩦᨭᩣᨣᩥᩁᩥᩈ᩠ᨾᩥᩴ ᩅᨲ᩠ᨳᨻ᩠ᨻᨶ᩺”ᨲᩥ. ᩑᩈᩣ ᨬᨲ᩠ᨲᩥ.
</Paragraph>

<Paragraph number="1760" book="para">
ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩍᨾᩮ ᩋᩔᨩᩥᨸᩩᨶᨻ᩠ᨻᩈᩩᨠᩣ ᨽᩥᨠ᩠ᨡᩪ ᨠᩩᩃᨴᩪᩈᨠᩣ ᨸᩣᨸᩈᨾᩣᨧᩣᩁᩣ. ᩍᨾᩮᩈᩴ ᨸᩣᨸᨠᩣ ᩈᨾᩣᨧᩣᩁᩣ ᨴᩥᩔᨶ᩠ᨲᩥ ᨧᩮᩅ ᩈᩩᨿ᩠ᨿᨶ᩠ᨲᩥ ᨧ. ᨠᩩᩃᩣᨶᩥ ᨧ ᩍᨾᩮᩉᩥ ᨴᩩᨭ᩠ᨮᩣᨶᩥ ᨴᩥᩔᨶ᩠ᨲᩥ ᨧᩮᩅ ᩈᩩᨿ᩠ᨿᨶ᩠ᨲᩥ ᨧ. ᩈᩴᨥᩮᩣ ᩋᩔᨩᩥᨸᩩᨶᨻ᩠ᨻᩈᩩᨠᩣᨶᩴ ᨽᩥᨠ᩠ᨡᩪᨶᩴ ᨠᩦᨭᩣᨣᩥᩁᩥᩈ᩠ᨾᩣ ᨸᨻ᩠ᨻᩣᨩᨶᩦᨿᨠᨾ᩠ᨾᩴ ᨠᩁᩮᩣᨲᩥ—  “ᨶ ᩋᩔᨩᩥᨸᩩᨶᨻ᩠ᨻᩈᩩᨠᩮᩉᩥ ᨽᩥᨠ᩠ᨡᩪᩉᩥ ᨠᩦᨭᩣᨣᩥᩁᩥᩈ᩠ᨾᩥᩴ ᩅᨲ᩠ᨳᨻ᩠ᨻᨶ᩺”ᨲᩥ. ᨿᩔᩣᨿᩈ᩠ᨾᨲᩮᩣ ᨡᨾᨲᩥ ᩋᩔᨩᩥᨸᩩᨶᨻ᩠ᨻᩈᩩᨠᩣᨶᩴ ᨽᩥᨠ᩠ᨡᩪᨶᩴ ᨠᩦᨭᩣᨣᩥᩁᩥᩈ᩠ᨾᩣ ᨸᨻ᩠ᨻᩣᨩᨶᩦᨿᨠᨾ᩠ᨾᩔ ᨠᩁᨱᩴ—  “ᨶ ᩋᩔᨩᩥᨸᩩᨶᨻ᩠ᨻᩈᩩᨠᩮᩉᩥ ᨽᩥᨠ᩠ᨡᩪᩉᩥ ᨠᩦᨭᩣᨣᩥᩁᩥᩈ᩠ᨾᩥᩴ ᩅᨲ᩠ᨳᨻ᩠ᨻᨶ᩺”ᨲᩥ, ᩈᩮᩣ ᨲᩩᨱ᩠ᩉᩔ; ᨿᩔ ᨶᨠ᩠ᨡᨾᨲᩥ, ᩈᩮᩣ ᨽᩣᩈᩮᨿ᩠ᨿ.
</Paragraph>

<Paragraph number="1761" book="para">
ᨴᩩᨲᩥᨿᨾ᩠ᨸᩥ ᩑᨲᨾᨲ᩠ᨳᩴ ᩅᨴᩤᨾᩥ …ᨸᩮ…  ᨲᨲᩥᨿᨾ᩠ᨸᩥ ᩑᨲᨾᨲ᩠ᨳᩴ ᩅᨴᩤᨾᩥ—  ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ …ᨸᩮ…  ᩈᩮᩣ ᨽᩣᩈᩮᨿ᩠ᨿ.
</Paragraph>

<Paragraph number="1762" book="para">
ᨠᨲᩴ ᩈᩴᨥᩮᨶ ᩋᩔᨩᩥᨸᩩᨶᨻ᩠ᨻᩈᩩᨠᩣᨶᩴ ᨽᩥᨠ᩠ᨡᩪᨶᩴ ᨠᩦᨭᩣᨣᩥᩁᩥᩈ᩠ᨾᩣ ᨸᨻ᩠ᨻᩣᨩᨶᩦᨿᨠᨾ᩠ᨾᩴ—  “ᨶ ᩋᩔᨩᩥᨸᩩᨶᨻ᩠ᨻᩈᩩᨠᩮᩉᩥ ᨽᩥᨠ᩠ᨡᩪᩉᩥ ᨠᩦᨭᩣᨣᩥᩁᩥᩈ᩠ᨾᩥᩴ ᩅᨲ᩠ᨳᨻ᩠ᨻᨶ᩺”ᨲᩥ. ᨡᨾᨲᩥ ᩈᩴᨥᩔ, ᨲᩈ᩠ᨾᩣ ᨲᩩᨱ᩠ᩉᩦ, ᩑᩅᨾᩮᨲᩴ ᨵᩤᩁᨿᩣᨾᩦ’”ᨲᩥ.
</Paragraph>

</Division>
<Division number="435" book="para">

<Paragraph number="1763" book="para">
ᩋᨳ ᨡᩮᩣ ᩈᩣᩁᩥᨸᩩᨲ᩠ᨲᨾᩮᩣᨣ᩠ᨣᩃᩖᩣᨶᨸ᩠ᨸᨾᩩᨡᩮᩣ ᨽᩥᨠ᩠ᨡᩩᩈᩴᨥᩮᩣ ᨠᩦᨭᩣᨣᩥᩁᩥᩴ ᨣᨶ᩠ᨲ᩠ᩅᩣ ᩋᩔᨩᩥᨸᩩᨶᨻ᩠ᨻᩈᩩᨠᩣᨶᩴ ᨽᩥᨠ᩠ᨡᩪᨶᩴ ᨠᩦᨭᩣᨣᩥᩁᩥᩈ᩠ᨾᩣ ᨸᨻ᩠ᨻᩣᨩᨶᩦᨿᨠᨾ᩠ᨾᩴ ᩋᨠᩣᩈᩥ—  “ᨶ ᩋᩔᨩᩥᨸᩩᨶᨻ᩠ᨻᩈᩩᨠᩮᩉᩥ ᨽᩥᨠ᩠ᨡᩪᩉᩥ ᨠᩦᨭᩣᨣᩥᩁᩥᩈ᩠ᨾᩥᩴ ᩅᨲ᩠ᨳᨻ᩠ᨻᨶ᩺”ᨲᩥ. ᨲᩮ ᩈᩴᨥᩮᨶ ᨸᨻ᩠ᨻᩣᨩᨶᩦᨿᨠᨾ᩠ᨾᨠᨲᩣ ᨶ ᩈᨾ᩠ᨾᩣ ᩅᨲ᩠ᨲᨶ᩠ᨲᩥ, ᨶ ᩃᩮᩣᨾᩴ ᨸᩣᨲᩮᨶ᩠ᨲᩥ, ᨶ ᨶᩮᨲ᩠ᨳᩣᩁᩴ ᩅᨲ᩠ᨲᨶ᩠ᨲᩥ, ᨶ ᨽᩥᨠ᩠ᨡᩪ ᨡᨾᩣᨸᩮᨶ᩠ᨲᩥ, ᩋᨠ᩠ᨠᩮᩣᩈᨶ᩠ᨲᩥ ᨸᩁᩥᨽᩣᩈᨶ᩠ᨲᩥ ᨨᨶ᩠ᨴᨣᩤᨾᩥᨲᩣ ᨴᩮᩤᩈᨣᩤᨾᩥᨲᩣ ᨾᩮᩣᩉᨣᩤᨾᩥᨲᩣ ᨽᨿᨣᩤᨾᩥᨲᩣ ᨸᩣᨸᩮᨶ᩠ᨲᩥ, ᨸᨠ᩠ᨠᨾᨶ᩠ᨲᩥᨸᩥ, ᩅᩥᨻ᩠ᨽᨾᨶ᩠ᨲᩥᨸᩥ. ᨿᩮ ᨲᩮ ᨽᩥᨠ᩠ᨡᩪ ᩋᨸ᩠ᨸᩥᨧ᩠ᨨᩣ …ᨸᩮ…  ᨲᩮ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᩋᩔᨩᩥᨸᩩᨶᨻ᩠ᨻᩈᩩᨠᩣ ᨽᩥᨠ᩠ᨡᩪ ᩈᩴᨥᩮᨶ ᨸᨻ᩠ᨻᩣᨩᨶᩦᨿᨠᨾ᩠ᨾᨠᨲᩣ ᨶ ᩈᨾ᩠ᨾᩣ ᩅᨲ᩠ᨲᩥᩔᨶ᩠ᨲᩥ, ᨶ ᩃᩮᩣᨾᩴ ᨸᩣᨲᩮᩔᨶ᩠ᨲᩥ, ᨶ ᨶᩮᨲ᩠ᨳᩣᩁᩴ ᩅᨲ᩠ᨲᩥᩔᨶ᩠ᨲᩥ, ᨶ ᨽᩥᨠ᩠ᨡᩪ ᨡᨾᩣᨸᩮᩔᨶ᩠ᨲᩥ, ᩋᨠ᩠ᨠᩮᩣᩈᩥᩔᨶ᩠ᨲᩥ ᨸᩁᩥᨽᩣᩈᩥᩔᨶ᩠ᨲᩥ, ᨨᨶ᩠ᨴᨣᩤᨾᩥᨲᩣ ᨴᩮᩤᩈᨣᩤᨾᩥᨲᩣ ᨾᩮᩣᩉᨣᩤᨾᩥᨲᩣ ᨽᨿᨣᩤᨾᩥᨲᩣ ᨸᩣᨸᩮᩔᨶ᩠ᨲᩥ ᨸᨠ᩠ᨠᨾᩥᩔᨶ᩠ᨲᩥᨸᩥ ᩅᩥᨻ᩠ᨽᨾᩥᩔᨶ᩠ᨲᩥᨸᩦ”ᨲᩥ.
</Paragraph>

<Paragraph number="1764" book="para">
ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᩋᩔᨩᩥᨸᩩᨶᨻ᩠ᨻᩈᩩᨠᩮ ᨽᩥᨠ᩠ᨡᩪ ᩋᨶᩮᨠᨸᩁᩥᨿᩣᨿᩮᨶ ᩅᩥᨣᩁᩉᩥᨲ᩠ᩅᩣ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ …ᨸᩮ…  “ᩈᨧ᩠ᨧᩴ ᨠᩥᩁ, ᨽᩥᨠ᩠ᨡᩅᩮ, ᩋᩔᨩᩥᨸᩩᨶᨻ᩠ᨻᩈᩩᨠᩣ ᨽᩥᨠ᩠ᨡᩪ ᩈᩴᨥᩮᨶ ᨸᨻ᩠ᨻᩣᨩᨶᩦᨿᨠᨾ᩠ᨾᨠᨲᩣ ᨶ ᩈᨾ᩠ᨾᩣ ᩅᨲ᩠ᨲᨶ᩠ᨲᩥ …ᨸᩮ…  ᩅᩥᨻ᩠ᨽᨾᨶ᩠ᨲᩥᨸᩦ”ᨲᩥ? “ᩈᨧ᩠ᨧᩴ, ᨽᨣᩅᩤ”ᨲᩥ. ᩅᩥᨣᩁᩉᩥ ᨻᩩᨴ᩠ᨵᩮᩤ ᨽᨣᩅᩤ …ᨸᩮ…  ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᩮᨿ᩠ᨿᩣᨳ—
</Paragraph>

</Division>
<Division number="436" book="para">

<Paragraph number="1765" book="para">
<Emphasis>“ᨽᩥᨠ᩠ᨡᩩ ᨸᨶᩮᩅ ᩋᨬ᩠ᨬᨲᩁᩴ ᨣᩤᨾᩴ ᩅᩤ ᨶᩥᨣᨾᩴ ᩅᩤ ᩏᨸᨶᩥᩔᩣᨿ ᩅᩥᩉᩁᨲᩥ ᨠᩩᩃᨴᩪᩈᨠᩮᩣ ᨸᩣᨸᩈᨾᩣᨧᩣᩁᩮᩣ. ᨲᩔ ᨡᩮᩣ ᨸᩣᨸᨠᩣ ᩈᨾᩣᨧᩣᩁᩣ ᨴᩥᩔᨶ᩠ᨲᩥ ᨧᩮᩅ ᩈᩩᨿ᩠ᨿᨶ᩠ᨲᩥ ᨧ, ᨠᩩᩃᩣᨶᩥ ᨧ ᨲᩮᨶ ᨴᩩᨭ᩠ᨮᩣᨶᩥ ᨴᩥᩔᨶ᩠ᨲᩥ ᨧᩮᩅ ᩈᩩᨿ᩠ᨿᨶ᩠ᨲᩥ ᨧ. ᩈᩮᩣ ᨽᩥᨠ᩠ᨡᩩ ᨽᩥᨠ᩠ᨡᩪᩉᩥ ᩑᩅᨾᩔ ᩅᨧᨶᩦᨿᩮᩣ—  ‘ᩋᩣᨿᩈ᩠ᨾᩣ ᨡᩮᩣ ᨠᩩᩃᨴᩪᩈᨠᩮᩣ ᨸᩣᨸᩈᨾᩣᨧᩣᩁᩮᩣ, ᩋᩣᨿᩈ᩠ᨾᨲᩮᩣ ᨡᩮᩣ ᨸᩣᨸᨠᩣ ᩈᨾᩣᨧᩣᩁᩣ ᨴᩥᩔᨶ᩠ᨲᩥ ᨧᩮᩅ ᩈᩩᨿ᩠ᨿᨶ᩠ᨲᩥ ᨧ, ᨠᩩᩃᩣᨶᩥ ᨧᩣᨿᩈ᩠ᨾᨲᩣ ᨴᩩᨭ᩠ᨮᩣᨶᩥ ᨴᩥᩔᨶ᩠ᨲᩥ ᨧᩮᩅ ᩈᩩᨿ᩠ᨿᨶ᩠ᨲᩥ ᨧ. ᨸᨠ᩠ᨠᨾᨲᩣᨿᩈ᩠ᨾᩣ ᩍᨾᨾ᩠ᩉᩣ ᩋᩣᩅᩤᩈᩣ. ᩋᩃᩴ ᨲᩮ ᩍᨵ ᩅᩤᩈᩮᨶᩣ’ᨲᩥ. ᩑᩅᨬ᩠ᨧ ᩈᩮᩣ ᨽᩥᨠ᩠ᨡᩩ ᨽᩥᨠ᩠ᨡᩪᩉᩥ ᩅᩩᨧ᩠ᨧᨾᩣᨶᩮᩣ ᨲᩮ ᨽᩥᨠ᩠ᨡᩪ ᩑᩅᩴ ᩅᨴᩮᨿ᩠ᨿ—  ‘ᨨᨶ᩠ᨴᨣᩤᨾᩥᨶᩮᩣ ᨧ ᨽᩥᨠ᩠ᨡᩪ ᨴᩮᩤᩈᨣᩤᨾᩥᨶᩮᩣ ᨧ ᨽᩥᨠ᩠ᨡᩪ ᨾᩮᩣᩉᨣᩤᨾᩥᨶᩮᩣ ᨧ ᨽᩥᨠ᩠ᨡᩪ ᨽᨿᨣᩤᨾᩥᨶᩮᩣ ᨧ ᨽᩥᨠ᩠ᨡᩪ ᨲᩣᨴᩥᩈᩥᨠᩣᨿ ᩋᩣᨸᨲ᩠ᨲᩥᨿᩣ ᩑᨠᨧ᩠ᨧᩴ ᨸᨻ᩠ᨻᩣᨩᩮᨶ᩠ᨲᩥ ᩑᨠᨧ᩠ᨧᩴ ᨶ ᨸᨻ᩠ᨻᩣᨩᩮᨶ᩠ᨲᩦ’ᨲᩥ, ᩈᩮᩣ ᨽᩥᨠ᩠ᨡᩩ ᨽᩥᨠ᩠ᨡᩪᩉᩥ ᩑᩅᨾᩔ ᩅᨧᨶᩦᨿᩮᩣ—  ‘ᨾᩣᨿᩈ᩠ᨾᩣ ᩑᩅᩴ ᩋᩅᨧ. ᨶ ᨧ ᨽᩥᨠ᩠ᨡᩪ ᨨᨶ᩠ᨴᨣᩤᨾᩥᨶᩮᩣ. ᨶ ᨧ ᨽᩥᨠ᩠ᨡᩪ ᨴᩮᩤᩈᨣᩤᨾᩥᨶᩮᩣ. ᨶ ᨧ ᨽᩥᨠ᩠ᨡᩪ ᨾᩮᩣᩉᨣᩤᨾᩥᨶᩮᩣ. ᨶ ᨧ ᨽᩥᨠ᩠ᨡᩪ ᨽᨿᨣᩤᨾᩥᨶᩮᩣ. ᩋᩣᨿᩈ᩠ᨾᩣ ᨡᩮᩣ ᨠᩩᩃᨴᩪᩈᨠᩮᩣ ᨸᩣᨸᩈᨾᩣᨧᩣᩁᩮᩣ. ᩋᩣᨿᩈ᩠ᨾᨲᩮᩣ ᨡᩮᩣ ᨸᩣᨸᨠᩣ ᩈᨾᩣᨧᩣᩁᩣ ᨴᩥᩔᨶ᩠ᨲᩥ ᨧᩮᩅ ᩈᩩᨿ᩠ᨿᨶ᩠ᨲᩥ ᨧ. ᨠᩩᩃᩣᨶᩥ ᨧᩣᨿᩈ᩠ᨾᨲᩣ ᨴᩩᨭ᩠ᨮᩣᨶᩥ ᨴᩥᩔᨶ᩠ᨲᩥ ᨧᩮᩅ ᩈᩩᨿ᩠ᨿᨶ᩠ᨲᩥ ᨧ. ᨸᨠ᩠ᨠᨾᨲᩣᨿᩈ᩠ᨾᩣ ᩍᨾᨾ᩠ᩉᩣ ᩋᩣᩅᩤᩈᩣ. ᩋᩃᩴ ᨲᩮ ᩍᨵ ᩅᩤᩈᩮᨶᩣ’ᨲᩥ. ᩑᩅᨬ᩠ᨧ ᩈᩮᩣ ᨽᩥᨠ᩠ᨡᩩ ᨽᩥᨠ᩠ᨡᩪᩉᩥ ᩅᩩᨧ᩠ᨧᨾᩣᨶᩮᩣ ᨲᨳᩮᩅ ᨸᨣ᩠ᨣᨱ᩠ᩉᩮᨿ᩠ᨿ, ᩈᩮᩣ ᨽᩥᨠ᩠ᨡᩩ ᨽᩥᨠ᩠ᨡᩪᩉᩥ ᨿᩣᩅᨲᨲᩥᨿᩴ ᩈᨾᨶᩩᨽᩣᩈᩥᨲᨻ᩠ᨻᩮᩣ ᨲᩔ ᨸᨭᩥᨶᩥᩔᨣ᩠ᨣᩤᨿ. ᨿᩣᩅᨲᨲᩥᨿᨬ᩠ᨧᩮ ᩈᨾᨶᩩᨽᩣᩈᩥᨿᨾᩣᨶᩮᩣ ᨲᩴ ᨸᨭᩥᨶᩥᩔᨩ᩠ᨩᩮᨿ᩠ᨿ, ᩍᨧ᩠ᨧᩮᨲᩴ ᨠᩩᩈᩃᩴ; ᨶᩮᩣ ᨧᩮ ᨸᨭᩥᨶᩥᩔᨩ᩠ᨩᩮᨿ᩠ᨿ, ᩈᩴᨥᩣᨴᩥᩈᩮᩈᩮᩣ”</Emphasis>ᨲᩥ. (*13*:<Emphasis>17</Emphasis>)
</Paragraph>

</Division>
<Division number="437" book="para">

<Paragraph number="1766" book="para">
<Emphasis>ᨽᩥᨠ᩠ᨡᩩ ᨸᨶᩮᩅ ᩋᨬ᩠ᨬᨲᩁᩴ ᨣᩤᨾᩴ ᩅᩤ ᨶᩥᨣᨾᩴ ᩅᩤ</Emphasis>ᨲᩥ ᨣᩤᨾᩮᩣᨸᩥ ᨶᩥᨣᨾᩮᩣᨸᩥ ᨶᨣᩁᨾ᩠ᨸᩥ ᨣᩤᨾᩮᩣ ᨧᩮᩅ ᨶᩥᨣᨾᩮᩣ ᨧ.
</Paragraph>

<Paragraph number="1767" book="para">
<Emphasis>ᩏᨸᨶᩥᩔᩣᨿ ᩅᩥᩉᩁᨲᩦ</Emphasis>ᨲᩥ ᨲᨲ᩠ᨳ ᨸᨭᩥᨻᨴ᩠ᨵᩤ ᩉᩮᩣᨶ᩠ᨲᩥ ᨧᩦᩅᩁᨸᩥᨱ᩠ᨯᨸᩣᨲᩈᩮᨶᩣᩈᨶᨣᩥᩃᩣᨶᨸ᩠ᨸᨧ᩠ᨧᨿᨽᩮᩈᨩ᩠ᨩᨸᩁᩥᨠ᩠ᨡᩣᩁᩣ.
</Paragraph>

<Paragraph number="1768" book="para">
<Emphasis>ᨠᩩᩃᩴ</Emphasis> ᨶᩣᨾ ᨧᨲ᩠ᨲᩣᩁᩥ ᨠᩩᩃᩣᨶᩥ—  ᨡᨲ᩠ᨲᩥᨿᨠᩩᩃᩴ, ᨻᩕᩣᩉ᩠ᨾᨱᨠᩩᩃᩴ, ᩅᩮᩔᨠᩩᩃᩴ, ᩈᩩᨴ᩠ᨴᨠᩩᩃᩴ.
</Paragraph>

<Paragraph number="1769" book="para">
<Emphasis>ᨠᩩᩃᨴᩪᩈᨠᩮᩣ</Emphasis>ᨲᩥ ᨠᩩᩃᩣᨶᩥ ᨴᩪᩈᩮᨲᩥ ᨸᩩᨸ᩠ᨹᩮᨶ ᩅᩤ ᨹᩃᩮᨶ ᩅᩤ ᨧᩩᨱ᩠ᨱᩮᨶ ᩅᩤ ᨾᨲ᩠ᨲᩥᨠᩣᨿ ᩅᩤ ᨴᨶ᩠ᨲᨠᨭ᩠ᨮᩮᨶ ᩅᩤ ᩅᩮᩊᩩᨿᩣ ᩅᩤ ᩅᩮᨩ᩠ᨩᩥᨠᩣᨿ ᩅᩤ ᨩᩘᨥᨸᩮᩈᨶᩥᨠᩮᨶ ᩅᩤ.
</Paragraph>

<Paragraph number="1770" book="para">
<Emphasis>ᨸᩣᨸᩈᨾᩣᨧᩣᩁᩮᩣ</Emphasis>ᨲᩥ ᨾᩣᩃᩣᩅᨧ᩠ᨨᩴ ᩁᩮᩣᨸᩮᨲᩥᨸᩥ ᩁᩮᩣᨸᩣᨸᩮᨲᩥᨸᩥ, ᩈᩥᨬ᩠ᨧᨲᩥᨸᩥ ᩈᩥᨬ᩠ᨧᩣᨸᩮᨲᩥᨸᩥ, ᩒᨧᩥᨶᩣᨲᩥᨸᩥ ᩒᨧᩥᨶᩣᨸᩮᨲᩥᨸᩥ, ᨣᨶ᩠ᨳᩮᨲᩥᨸᩥ ᨣᨶ᩠ᨳᩣᨸᩮᨲᩥᨸᩥ.
</Paragraph>

<Paragraph number="1771" book="para">
<Emphasis>ᨴᩥᩔᨶ᩠ᨲᩥ ᨧᩮᩅ ᩈᩩᨿ᩠ᨿᨶ᩠ᨲᩥ ᨧᩣ</Emphasis>ᨲᩥ ᨿᩮ ᩈᩴᨾᩩᨡᩣ ᨲᩮ ᨸᩔᨶ᩠ᨲᩥ, ᨿᩮ ᨲᩥᩁᩮᩣᨠ᩠ᨡᩣ ᨲᩮ ᩈᩩᨱᨶ᩠ᨲᩥ.
</Paragraph>

<Paragraph number="1772" book="para">
<Emphasis>ᨠᩩᩃᩣᨶᩥ ᨧ ᨲᩮᨶ ᨴᩩᨭ᩠ᨮᩣᨶᩦ</Emphasis>ᨲᩥ ᨸᩩᨻ᩠ᨻᩮ ᩈᨴ᩠ᨵᩤ ᩉᩩᨲ᩠ᩅᩣ ᨲᩴ ᩋᩣᨣᨾ᩠ᨾ ᩋᩔᨴ᩠ᨵᩤ ᩉᩮᩣᨶ᩠ᨲᩥ, ᨸᩈᨶ᩠ᨶᩣ ᩉᩩᨲ᩠ᩅᩣ ᩋᨸ᩠ᨸᩈᨶ᩠ᨶᩣ ᩉᩮᩣᨶ᩠ᨲᩥ.
</Paragraph>

<Paragraph number="1773" book="para">
<Emphasis>ᨴᩥᩔᨶ᩠ᨲᩥ ᨧᩮᩅ ᩈᩩᨿ᩠ᨿᨶ᩠ᨲᩥ ᨧᩣ</Emphasis>ᨲᩥ ᨿᩮ ᩈᩴᨾᩩᨡᩣ ᨲᩮ ᨸᩔᨶ᩠ᨲᩥ, ᨿᩮ ᨲᩥᩁᩮᩣᨠ᩠ᨡᩣ ᨲᩮ ᩈᩩᨱᨶ᩠ᨲᩥ.
</Paragraph>

<Paragraph number="1774" book="para">
<Emphasis>ᩈᩮᩣ ᨽᩥᨠ᩠ᨡᩪ</Emphasis>ᨲᩥ ᨿᩮᩣ ᩈᩮᩣ ᨠᩩᩃᨴᩪᩈᨠᩮᩣ ᨽᩥᨠ᩠ᨡᩩ.
</Paragraph>

<Paragraph number="1775" book="para">
<Emphasis>ᨽᩥᨠ᩠ᨡᩪᩉᩦ</Emphasis>ᨲᩥ ᩋᨬ᩠ᨬᩮᩉᩥ ᨽᩥᨠ᩠ᨡᩪᩉᩥ. ᨿᩮ ᨸᩔᨶ᩠ᨲᩥ ᨿᩮ ᩈᩩᨱᨶ᩠ᨲᩥ. ᨲᩮᩉᩥ ᩅᨲ᩠ᨲᨻ᩠ᨻᩮᩣ—  “ᩋᩣᨿᩈ᩠ᨾᩣ ᨡᩮᩣ ᨠᩩᩃᨴᩪᩈᨠᩮᩣ ᨸᩣᨸᩈᨾᩣᨧᩣᩁᩮᩣ. ᩋᩣᨿᩈ᩠ᨾᨲᩮᩣ ᨡᩮᩣ ᨸᩣᨸᨠᩣ ᩈᨾᩣᨧᩣᩁᩣ ᨴᩥᩔᨶ᩠ᨲᩥ ᨧᩮᩅ ᩈᩩᨿ᩠ᨿᨶ᩠ᨲᩥ ᨧ. ᨠᩩᩃᩣᨶᩥ ᨧᩣᨿᩈ᩠ᨾᨲᩣ ᨴᩩᨭ᩠ᨮᩣᨶᩥ ᨴᩥᩔᨶ᩠ᨲᩥ ᨧᩮᩅ ᩈᩩᨿ᩠ᨿᨶ᩠ᨲᩥ ᨧ. ᨸᨠ᩠ᨠᨾᨲᩣᨿᩈ᩠ᨾᩣ ᩍᨾᨾ᩠ᩉᩣ ᩋᩣᩅᩤᩈᩣ. ᩋᩃᩴ ᨲᩮ ᩍᨵ ᩅᩤᩈᩮᨶᩣ”ᨲᩥ.
</Paragraph>

<Paragraph number="1776" book="para">
ᩑᩅᨬ᩠ᨧ ᩈᩮᩣ ᨽᩥᨠ᩠ᨡᩩ ᨽᩥᨠ᩠ᨡᩪᩉᩥ ᩅᩩᨧ᩠ᨧᨾᩣᨶᩮᩣ ᨲᩮ ᨽᩥᨠ᩠ᨡᩪ ᩑᩅᩴ ᩅᨴᩮᨿ᩠ᨿ—  “ᨨᨶ᩠ᨴᨣᩤᨾᩥᨶᩮᩣ ᨧ ᨽᩥᨠ᩠ᨡᩪ, ᨴᩮᩤᩈᨣᩤᨾᩥᨶᩮᩣ ᨧ ᨽᩥᨠ᩠ᨡᩪ, ᨾᩮᩣᩉᨣᩤᨾᩥᨶᩮᩣ ᨧ ᨽᩥᨠ᩠ᨡᩪ, ᨽᨿᨣᩤᨾᩥᨶᩮᩣ ᨧ ᨽᩥᨠ᩠ᨡᩪ. ᨲᩣᨴᩥᩈᩥᨠᩣᨿ ᩋᩣᨸᨲ᩠ᨲᩥᨿᩣ ᩑᨠᨧ᩠ᨧᩴ ᨸᨻ᩠ᨻᩣᨩᩮᨶ᩠ᨲᩥ ᩑᨠᨧ᩠ᨧᩴ ᨶ ᨸᨻ᩠ᨻᩣᨩᩮᨶ᩠ᨲᩦ”ᨲᩥ.
</Paragraph>

<Paragraph number="1777" book="para">
<Emphasis>ᩈᩮᩣ ᨽᩥᨠ᩠ᨡᩪ</Emphasis>ᨲᩥ ᨿᩮᩣ ᩈᩮᩣ ᨠᨾ᩠ᨾᨠᨲᩮᩣ ᨽᩥᨠ᩠ᨡᩩ.
</Paragraph>

<Paragraph number="1778" book="para">
<Emphasis>ᨽᩥᨠ᩠ᨡᩪᩉᩦ</Emphasis>ᨲᩥ ᩋᨬ᩠ᨬᩮᩉᩥ ᨽᩥᨠ᩠ᨡᩪᩉᩥ.
</Paragraph>

<Paragraph number="1779" book="para">
ᨿᩮ ᨸᩔᨶ᩠ᨲᩥ ᨿᩮ ᩈᩩᨱᨶ᩠ᨲᩥ ᨲᩮᩉᩥ ᩅᨲ᩠ᨲᨻ᩠ᨻᩮᩣ—  “ᨾᩣᨿᩈ᩠ᨾᩣ ᩑᩅᩴ ᩋᩅᨧ. ᨶ ᨧ ᨽᩥᨠ᩠ᨡᩪ ᨨᨶ᩠ᨴᨣᩤᨾᩥᨶᩮᩣ, ᨶ ᨧ ᨽᩥᨠ᩠ᨡᩪ ᨴᩮᩤᩈᨣᩤᨾᩥᨶᩮᩣ, ᨶ ᨧ ᨽᩥᨠ᩠ᨡᩪ ᨾᩮᩣᩉᨣᩤᨾᩥᨶᩮᩣ, ᨶ ᨧ ᨽᩥᨠ᩠ᨡᩪ ᨽᨿᨣᩤᨾᩥᨶᩮᩣ. ᩋᩣᨿᩈ᩠ᨾᩣ ᨡᩮᩣ ᨠᩩᩃᨴᩪᩈᨠᩮᩣ ᨸᩣᨸᩈᨾᩣᨧᩣᩁᩮᩣ. ᩋᩣᨿᩈ᩠ᨾᨲᩮᩣ ᨡᩮᩣ ᨸᩣᨸᨠᩣ ᩈᨾᩣᨧᩣᩁᩣ ᨴᩥᩔᨶ᩠ᨲᩥ ᨧᩮᩅ ᩈᩩᨿ᩠ᨿᨶ᩠ᨲᩥ ᨧ. ᨠᩩᩃᩣᨶᩥ ᨧᩣᨿᩈ᩠ᨾᨲᩣ ᨴᩩᨭ᩠ᨮᩣᨶᩥ ᨴᩥᩔᨶ᩠ᨲᩥ ᨧᩮᩅ ᩈᩩᨿ᩠ᨿᨶ᩠ᨲᩥ ᨧ. ᨸᨠ᩠ᨠᨾᨲᩣᨿᩈ᩠ᨾᩣ ᩍᨾᨾ᩠ᩉᩣ ᩋᩣᩅᩤᩈᩣ. ᩋᩃᩴ ᨲᩮ ᩍᨵ ᩅᩤᩈᩮᨶᩣ”ᨲᩥ. ᨴᩩᨲᩥᨿᨾ᩠ᨸᩥ ᩅᨲ᩠ᨲᨻ᩠ᨻᩮᩣ. ᨲᨲᩥᨿᨾ᩠ᨸᩥ ᩅᨲ᩠ᨲᨻ᩠ᨻᩮᩣ.
</Paragraph>

<Paragraph number="1780" book="para">
ᩈᨧᩮ ᨸᨭᩥᨶᩥᩔᨩ᩠ᨩᨲᩥ, ᩍᨧ᩠ᨧᩮᨲᩴ ᨠᩩᩈᩃᩴ. ᨶᩮᩣ ᨧᩮ ᨸᨭᩥᨶᩥᩔᨩ᩠ᨩᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩈᩩᨲ᩠ᩅᩣ ᨶ ᩅᨴᨶ᩠ᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩈᩮᩣ ᨽᩥᨠ᩠ᨡᩩ ᩈᩴᨥᨾᨩ᩠ᨫᨾ᩠ᨸᩥ ᩋᩣᨠᨯ᩠ᨰᩥᨲ᩠ᩅᩣ ᩅᨲ᩠ᨲᨻ᩠ᨻᩮᩣ—  “ᨾᩣᨿᩈ᩠ᨾᩣ ᩑᩅᩴ ᩋᩅᨧ. ᨶ ᨧ ᨽᩥᨠ᩠ᨡᩪ ᨨᨶ᩠ᨴᨣᩤᨾᩥᨶᩮᩣ, ᨶ ᨧ ᨽᩥᨠ᩠ᨡᩪ ᨴᩮᩤᩈᨣᩤᨾᩥᨶᩮᩣ, ᨶ ᨧ ᨽᩥᨠ᩠ᨡᩪ ᨾᩮᩣᩉᨣᩤᨾᩥᨶᩮᩣ, ᨶ ᨧ ᨽᩥᨠ᩠ᨡᩪ ᨽᨿᨣᩤᨾᩥᨶᩮᩣ. ᩋᩣᨿᩈ᩠ᨾᩣ ᨡᩮᩣ ᨠᩩᩃᨴᩪᩈᨠᩮᩣ ᨸᩣᨸᩈᨾᩣᨧᩣᩁᩮᩣ. ᩋᩣᨿᩈ᩠ᨾᨲᩮᩣ ᨡᩮᩣ ᨸᩣᨸᨠᩣ ᩈᨾᩣᨧᩣᩁᩣ ᨴᩥᩔᨶ᩠ᨲᩥ ᨧᩮᩅ ᩈᩩᨿ᩠ᨿᨶ᩠ᨲᩥ ᨧ. ᨠᩩᩃᩣᨶᩥ ᨧᩣᨿᩈ᩠ᨾᨲᩣ ᨴᩩᨭ᩠ᨮᩣᨶᩥ ᨴᩥᩔᨶ᩠ᨲᩥ ᨧᩮᩅ ᩈᩩᨿ᩠ᨿᨶ᩠ᨲᩥ ᨧ. ᨸᨠ᩠ᨠᨾᨲᩣᨿᩈ᩠ᨾᩣ ᩍᨾᨾ᩠ᩉᩣ ᩋᩣᩅᩤᩈᩣ. ᩋᩃᩴ ᨲᩮ ᩍᨵ ᩅᩤᩈᩮᨶᩣ”ᨲᩥ. ᨴᩩᨲᩥᨿᨾ᩠ᨸᩥ ᩅᨲ᩠ᨲᨻ᩠ᨻᩮᩣ. ᨲᨲᩥᨿᨾ᩠ᨸᩥ ᩅᨲ᩠ᨲᨻ᩠ᨻᩮᩣ. ᩈᨧᩮ ᨸᨭᩥᨶᩥᩔᨩ᩠ᨩᨲᩥ, ᩍᨧ᩠ᨧᩮᨲᩴ ᨠᩩᩈᩃᩴ. ᨶᩮᩣ ᨧᩮ ᨸᨭᩥᨶᩥᩔᨩ᩠ᨩᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩈᩮᩣ ᨽᩥᨠ᩠ᨡᩩ ᩈᨾᨶᩩᨽᩣᩈᩥᨲᨻ᩠ᨻᩮᩣ.
</Paragraph>

<Paragraph number="1781" book="para">
“ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩈᨾᨶᩩᨽᩣᩈᩥᨲᨻ᩠ᨻᩮᩣ. ᨻ᩠ᨿᨲ᩠ᨲᩮᨶ ᨽᩥᨠ᩠ᨡᩩᨶᩣ ᨸᨭᩥᨻᩃᩮᨶ ᩈᩴᨥᩮᩣ ᨬᩣᨸᩮᨲᨻ᩠ᨻᩮᩣ—
</Paragraph>

</Division>
<Division number="438" book="para">

<Paragraph number="1782" book="para">
‘ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩋᨿᩴ ᩍᨲ᩠ᨳᨶ᩠ᨶᩣᨾᩮᩣ ᨽᩥᨠ᩠ᨡᩩ ᩈᩴᨥᩮᨶ ᨸᨻ᩠ᨻᩣᨩᨶᩦᨿᨠᨾ᩠ᨾᨠᨲᩮᩣ ᨽᩥᨠ᩠ᨡᩪ ᨨᨶ᩠ᨴᨣᩤᨾᩥᨲᩣ ᨴᩮᩤᩈᨣᩤᨾᩥᨲᩣ ᨾᩮᩣᩉᨣᩤᨾᩥᨲᩣ ᨽᨿᨣᩤᨾᩥᨲᩣ ᨸᩣᨸᩮᨲᩥ. ᩈᩮᩣ ᨲᩴ ᩅᨲ᩠ᨳᩩᩴ ᨶ ᨸᨭᩥᨶᩥᩔᨩ᩠ᨩᨲᩥ. ᨿᨴᩥ ᩈᩴᨥᩔ ᨸᨲ᩠ᨲᨠᩃᩖᩴ, ᩈᩴᨥᩮᩣ ᩍᨲ᩠ᨳᨶ᩠ᨶᩣᨾᩴ ᨽᩥᨠ᩠ᨡᩩᩴ ᩈᨾᨶᩩᨽᩣᩈᩮᨿ᩠ᨿ ᨲᩔ ᩅᨲ᩠ᨳᩩᩔ ᨸᨭᩥᨶᩥᩔᨣ᩠ᨣᩤᨿ. ᩑᩈᩣ ᨬᨲ᩠ᨲᩥ.
</Paragraph>

<Paragraph number="1783" book="para">
ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩋᨿᩴ ᩍᨲ᩠ᨳᨶ᩠ᨶᩣᨾᩮᩣ ᨽᩥᨠ᩠ᨡᩩ ᩈᩴᨥᩮᨶ ᨸᨻ᩠ᨻᩣᨩᨶᩦᨿᨠᨾ᩠ᨾᨠᨲᩮᩣ ᨽᩥᨠ᩠ᨡᩪ ᨨᨶ᩠ᨴᨣᩤᨾᩥᨲᩣ ᨴᩮᩤᩈᨣᩤᨾᩥᨲᩣ ᨾᩮᩣᩉᨣᩤᨾᩥᨲᩣ ᨽᨿᨣᩤᨾᩥᨲᩣ ᨸᩣᨸᩮᨲᩥ. ᩈᩮᩣ ᨲᩴ ᩅᨲ᩠ᨳᩩᩴ ᨶ ᨸᨭᩥᨶᩥᩔᨩ᩠ᨩᨲᩥ. ᩈᩴᨥᩮᩣ ᩍᨲ᩠ᨳᨶ᩠ᨶᩣᨾᩴ ᨽᩥᨠ᩠ᨡᩩᩴ ᩈᨾᨶᩩᨽᩣᩈᨲᩥ ᨲᩔ ᩅᨲ᩠ᨳᩩᩔ ᨸᨭᩥᨶᩥᩔᨣ᩠ᨣᩤᨿ. ᨿᩔᩣᨿᩈ᩠ᨾᨲᩮᩣ ᨡᨾᨲᩥ ᩍᨲ᩠ᨳᨶ᩠ᨶᩣᨾᩔ ᨽᩥᨠ᩠ᨡᩩᨶᩮᩣ ᩈᨾᨶᩩᨽᩣᩈᨶᩣ ᨲᩔ ᩅᨲ᩠ᨳᩩᩔ ᨸᨭᩥᨶᩥᩔᨣ᩠ᨣᩤᨿ, ᩈᩮᩣ ᨲᩩᨱ᩠ᩉᩔ; ᨿᩔ ᨶᨠ᩠ᨡᨾᨲᩥ, ᩈᩮᩣ ᨽᩣᩈᩮᨿ᩠ᨿ.
</Paragraph>

<Paragraph number="1784" book="para">
ᨴᩩᨲᩥᨿᨾ᩠ᨸᩥ ᩑᨲᨾᨲ᩠ᨳᩴ ᩅᨴᩤᨾᩥ …ᨸᩮ…  ᨲᨲᩥᨿᨾ᩠ᨸᩥ ᩑᨲᨾᨲ᩠ᨳᩴ ᩅᨴᩤᨾᩥ …ᨸᩮ… .
</Paragraph>

<Paragraph number="1785" book="para">
ᩈᨾᨶᩩᨽᨭ᩠ᨮᩮᩣ ᩈᩴᨥᩮᨶ ᩍᨲ᩠ᨳᨶ᩠ᨶᩣᨾᩮᩣ ᨽᩥᨠ᩠ᨡᩩ ᨲᩔ ᩅᨲ᩠ᨳᩩᩔ ᨸᨭᩥᨶᩥᩔᨣ᩠ᨣᩤᨿ. ᨡᨾᨲᩥ ᩈᩴᨥᩔ, ᨲᩈ᩠ᨾᩣ ᨲᩩᨱ᩠ᩉᩦ, ᩑᩅᨾᩮᨲᩴ ᨵᩤᩁᨿᩣᨾᩦ’”ᨲᩥ.
</Paragraph>

</Division>
<Division number="439" book="para">

<Paragraph number="1786" book="para">
ᨬᨲ᩠ᨲᩥᨿᩣ ᨴᩩᨠ᩠ᨠᨭᩴ, ᨴ᩠ᩅᩦᩉᩥ ᨠᨾ᩠ᨾᩅᩤᨧᩣᩉᩥ ᨳᩩᩃᩖᨧ᩠ᨧᨿᩣ, ᨠᨾ᩠ᨾᩅᩤᨧᩣᨸᩁᩥᨿᩮᩣᩈᩣᨶᩮ ᩋᩣᨸᨲ᩠ᨲᩥ ᩈᩴᨥᩣᨴᩥᩈᩮᩈᩔ. ᩈᩴᨥᩣᨴᩥᩈᩮᩈᩴ ᩋᨩ᩠ᨫᩣᨸᨩ᩠ᨩᨶ᩠ᨲᩔ ᨬᨲ᩠ᨲᩥᨿᩣ ᨴᩩᨠ᩠ᨠᨭᩴ, ᨴ᩠ᩅᩦᩉᩥ ᨠᨾ᩠ᨾᩅᩤᨧᩣᩉᩥ ᨳᩩᩃᩖᨧ᩠ᨧᨿᩣ ᨸᨭᩥᨸ᩠ᨸᩔᨾ᩠ᨽᨶ᩠ᨲᩥ.
</Paragraph>

<Paragraph number="1787" book="para">
<Emphasis>ᩈᩴᨥᩣᨴᩥᩈᩮᩈᩮᩣ</Emphasis>ᨲᩥ ᩈᩴᨥᩮᩣᩅ ᨲᩔᩣ ᩋᩣᨸᨲ᩠ᨲᩥᨿᩣ ᨸᩁᩥᩅᩤᩈᩴ ᨴᩮᨲᩥ, ᨾᩪᩃᩣᨿ ᨸᨭᩥᨠᩔᨲᩥ, ᨾᩣᨶᨲ᩠ᨲᩴ ᨴᩮᨲᩥ, ᩋᨻ᩠ᨽᩮᨲᩥ; ᨶ ᩈᨾ᩠ᨻᩉᩩᩃᩣ, ᨶ ᩑᨠᨸᩩᨣ᩠ᨣᩃᩮᩣ. ᨲᩮᨶ ᩅᩩᨧ᩠ᨧᨲᩥ—  “ᩈᩴᨥᩣᨴᩥᩈᩮᩈᩮᩣ”ᨲᩥ, ᨲᩔᩮᩅ ᩋᩣᨸᨲ᩠ᨲᩥᨶᩥᨠᩣᨿᩔ ᨶᩣᨾᨠᨾ᩠ᨾᩴ ᩋᨵᩥᩅᨧᨶᩴ. ᨲᩮᨶᨸᩥ ᩅᩩᨧ᩠ᨧᨲᩥ “ᩈᩴᨥᩣᨴᩥᩈᩮᩈᩮᩣ”ᨲᩥ.
</Paragraph>

</Division>
<Division number="440" book="para">

<Paragraph number="1788" book="para">
ᨵᨾ᩠ᨾᨠᨾ᩠ᨾᩮ ᨵᨾ᩠ᨾᨠᨾ᩠ᨾᩈᨬ᩠ᨬᩦ ᨶ ᨸᨭᩥᨶᩥᩔᨩ᩠ᨩᨲᩥ, ᩋᩣᨸᨲ᩠ᨲᩥ ᩈᩴᨥᩣᨴᩥᩈᩮᩈᩔ.
</Paragraph>

<Paragraph number="1789" book="para">
ᨵᨾ᩠ᨾᨠᨾ᩠ᨾᩮ ᩅᩮᨾᨲᩥᨠᩮᩣ ᨶ ᨸᨭᩥᨶᩥᩔᨩ᩠ᨩᨲᩥ, ᩋᩣᨸᨲ᩠ᨲᩥ ᩈᩴᨥᩣᨴᩥᩈᩮᩈᩔ.
</Paragraph>

<Paragraph number="1790" book="para">
ᨵᨾ᩠ᨾᨠᨾ᩠ᨾᩮ ᩋᨵᨾ᩠ᨾᨠᨾ᩠ᨾᩈᨬ᩠ᨬᩦ ᨶ ᨸᨭᩥᨶᩥᩔᨩ᩠ᨩᨲᩥ, ᩋᩣᨸᨲ᩠ᨲᩥ ᩈᩴᨥᩣᨴᩥᩈᩮᩈᩔ.
</Paragraph>

<Paragraph number="1791" book="para">
ᩋᨵᨾ᩠ᨾᨠᨾ᩠ᨾᩮ ᨵᨾ᩠ᨾᨠᨾ᩠ᨾᩈᨬ᩠ᨬᩦ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ.
</Paragraph>

<Paragraph number="1792" book="para">
ᩋᨵᨾ᩠ᨾᨠᨾ᩠ᨾᩮ ᩅᩮᨾᨲᩥᨠᩮᩣ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ.
</Paragraph>

<Paragraph number="1793" book="para">
ᩋᨵᨾ᩠ᨾᨠᨾ᩠ᨾᩮ ᩋᨵᨾ᩠ᨾᨠᨾ᩠ᨾᩈᨬ᩠ᨬᩦ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ.
</Paragraph>

</Division>
<Division number="441" book="para">

<Paragraph number="1794" book="para">
ᩋᨶᩣᨸᨲ᩠ᨲᩥ—  ᩋᩈᨾᨶᩩᨽᩣᩈᨶ᩠ᨲᩔ, ᨸᨭᩥᨶᩥᩔᨩ᩠ᨩᨶ᩠ᨲᩔ, ᩏᨾ᩠ᨾᨲ᩠ᨲᨠᩔ, ᩋᩣᨴᩥᨠᨾ᩠ᨾᩥᨠᩔᩣᨲᩥ.

</Paragraph>
</Division>

<Paragraph number="1795" type="center" book="para">
ᨠᩩᩃᨴᩪᩈᨠᩈᩥᨠ᩠ᨡᩣᨸᨴᩴ ᨶᩥᨭ᩠ᨮᩥᨲᩴ ᨲᩮᩁᩈᨾᩴ.


</Paragraph>

<Division number="442" book="para">

<Paragraph number="1796" book="para">
“ᩏᨴ᩠ᨴᩥᨭ᩠ᨮᩣ ᨡᩮᩣ, ᩋᩣᨿᩈ᩠ᨾᨶ᩠ᨲᩮᩣ, ᨲᩮᩁᩈ ᩈᩴᨥᩣᨴᩥᩈᩮᩈᩣ ᨵᨾ᩠ᨾᩣ, ᨶᩅ ᨸᨮᨾᩣᨸᨲ᩠ᨲᩥᨠᩣ, ᨧᨲ᩠ᨲᩣᩁᩮᩣ ᨿᩣᩅᨲᨲᩥᨿᨠᩣ. ᨿᩮᩈᩴ ᨽᩥᨠ᩠ᨡᩩ ᩋᨬ᩠ᨬᨲᩁᩴ ᩅᩤ ᩋᨬ᩠ᨬᨲᩁᩴ ᩅᩤ ᩋᩣᨸᨩ᩠ᨩᩥᨲ᩠ᩅᩣ ᨿᩣᩅᨲᩦᩉᩴ ᨩᩣᨶᩴ ᨸᨭᩥᨧ᩠ᨨᩣᨴᩮᨲᩥ ᨲᩣᩅᨲᩦᩉᩴ ᨲᩮᨶ ᨽᩥᨠ᩠ᨡᩩᨶᩣ ᩋᨠᩣᨾᩣ ᨸᩁᩥᩅᨲ᩠ᨲᨻ᩠ᨻᩴ. ᨸᩁᩥᩅᩩᨲ᩠ᨳᨸᩁᩥᩅᩤᩈᩮᨶ ᨽᩥᨠ᩠ᨡᩩᨶᩣ ᩏᨲ᩠ᨲᩁᩥ ᨨᩣᩁᨲ᩠ᨲᩴ ᨽᩥᨠ᩠ᨡᩩᨾᩣᨶᨲ᩠ᨲᩣᨿ ᨸᨭᩥᨸᨩ᩠ᨩᩥᨲᨻ᩠ᨻᩴ. ᨧᩥᨱ᩠ᨱᨾᩣᨶᨲ᩠ᨲᩮᩣ ᨽᩥᨠ᩠ᨡᩩ ᨿᨲ᩠ᨳ ᩈᩥᨿᩣ ᩅᩦᩈᨲᩥᨣᨱᩮᩣ ᨽᩥᨠ᩠ᨡᩩᩈᩴᨥᩮᩣ ᨲᨲ᩠ᨳ ᩈᩮᩣ ᨽᩥᨠ᩠ᨡᩩ ᩋᨻ᩠ᨽᩮᨲᨻ᩠ᨻᩮᩣ. ᩑᨠᩮᨶᨸᩥ ᨧᩮ ᩐᨶᩮᩣ ᩅᩦᩈᨲᩥᨣᨱᩮᩣ ᨽᩥᨠ᩠ᨡᩩᩈᩴᨥᩮᩣ ᨲᩴ ᨽᩥᨠ᩠ᨡᩩᩴ ᩋᨻ᩠ᨽᩮᨿ᩠ᨿ, ᩈᩮᩣ ᨧ ᨽᩥᨠ᩠ᨡᩩ ᩋᨶᨻ᩠ᨽᩥᨲᩮᩣ, ᨲᩮ ᨧ ᨽᩥᨠ᩠ᨡᩪ ᨣᩤᩁᨿ᩠ᩉᩣ, ᩋᨿᩴ ᨲᨲ᩠ᨳ ᩈᩣᨾᩦᨧᩥ. ᨲᨲ᩠ᨳᩣᨿᩈ᩠ᨾᨶ᩠ᨲᩮ ᨸᩩᨧ᩠ᨨᩣᨾᩥ—  ‘ᨠᨧ᩠ᨧᩥᨲ᩠ᨳ ᨸᩁᩥᩈᩩᨴ᩠ᨵᩤ’? ᨴᩩᨲᩥᨿᨾ᩠ᨸᩥ ᨸᩩᨧ᩠ᨨᩣᨾᩥ—  ‘ᨠᨧ᩠ᨧᩥᨲ᩠ᨳ ᨸᩁᩥᩈᩩᨴ᩠ᨵᩤ’? ᨲᨲᩥᨿᨾ᩠ᨸᩥ ᨸᩩᨧ᩠ᨨᩣᨾᩥ—  ‘ᨠᨧ᩠ᨧᩥᨲ᩠ᨳ ᨸᩁᩥᩈᩩᨴ᩠ᨵᩤ’? ᨸᩁᩥᩈᩩᨴ᩠ᨵᩮᨲ᩠ᨳᩣᨿᩈ᩠ᨾᨶ᩠ᨲᩮᩣ. ᨲᩈ᩠ᨾᩣ ᨲᩩᨱ᩠ᩉᩦ, ᩑᩅᨾᩮᨲᩴ ᨵᩤᩁᨿᩣᨾᩦ”ᨲᩥ.

</Paragraph>
</Division>

<Paragraph number="1797" type="center" book="para">
ᨲᩮᩁᩈᨠᩴ ᨶᩥᨭ᩠ᨮᩥᨲᩴ.



</Paragraph>

<Paragraph number="1798" type="center" book="para">
ᨲᩔᩩᨴ᩠ᨴᩤᨶᩴ


</Paragraph>

<Paragraph number="1799" type="verses" book="para">
_ᩅᩥᩔᨭ᩠ᨮᩥ ᨠᩣᨿᩈᩴᩈᨣ᩠ᨣᩴ,_  
_ᨴᩩᨭ᩠ᨮᩩᩃᩖᩴ ᩋᨲ᩠ᨲᨠᩣᨾᨬ᩠ᨧ;_  
_ᩈᨬ᩠ᨧᩁᩥᨲ᩠ᨲᩴ ᨠᩩᨭᩦ ᨧᩮᩅ,_  
_ᩅᩥᩉᩣᩁᩮᩣ ᨧ ᩋᨾᩪᩃᨠᩴ._  

</Paragraph>

<Paragraph number="1800" type="verses" book="para">
_ᨠᩥᨬ᩠ᨧᩥᩃᩮᩈᨬ᩠ᨧ ᨽᩮᨴᩮᩤ ᨧ,_  
_ᨲᩔᩮᩅ ᩋᨶᩩᩅᨲ᩠ᨲᨠᩣ;_  
_ᨴᩩᨻ᩠ᨻᨧᩴ ᨠᩩᩃᨴᩪᩈᨬ᩠ᨧ,_  
_ᩈᩴᨥᩣᨴᩥᩈᩮᩈᩣ ᨲᩮᩁᩈᩣᨲᩥ._  


</Paragraph>

<Paragraph number="1801" type="center" book="para">
ᩈᩴᨥᩣᨴᩥᩈᩮᩈᨠᨱ᩠ᨯᩴ ᨶᩥᨭ᩠ᨮᩥᨲᩴ.
</Paragraph>