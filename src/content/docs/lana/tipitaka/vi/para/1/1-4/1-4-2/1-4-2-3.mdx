---
title: "1.4.2.3 ᨴ᩠ᩅᩮᨽᩣᨣᩈᩥᨠ᩠ᨡᩣᨸᨴ"
tableOfContents: false
sidebar:
  order: 4
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="552" book="para">

<Paragraph number="2121" book="para">
ᨲᩮᨶ ᩈᨾᨿᩮᨶ ᨻᩩᨴ᩠ᨵᩮᩤ ᨽᨣᩅᩤ ᩈᩣᩅᨲ᩠ᨳᩥᨿᩴ ᩅᩥᩉᩁᨲᩥ ᨩᩮᨲᩅᨶᩮ ᩋᨶᩣᨳᨸᩥᨱ᩠ᨯᩥᨠᩔ ᩋᩣᩁᩣᨾᩮ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ—  “ᨽᨣᩅᨲᩣ ᨸᨭᩥᨠ᩠ᨡᩥᨲ᩠ᨲᩴ ᩈᩩᨴ᩠ᨵᨠᩣᩊᨠᩣᨶᩴ ᩑᩊᨠᩃᩮᩣᨾᩣᨶᩴ ᩈᨶ᩠ᨳᨲᩴ ᨠᩣᩁᩣᨸᩮᨲᩩᨶ᩺”ᨲᩥ, ᨲᩮ ᨳᩮᩣᨠᨬ᩠ᨬᩮᩅ ᩒᨴᩤᨲᩴ ᩋᨶ᩠ᨲᩮ ᩋᩣᨴᩥᨿᩥᨲ᩠ᩅᩣ ᨲᨳᩮᩅ ᩈᩩᨴ᩠ᨵᨠᩣᩊᨠᩣᨶᩴ ᩑᩊᨠᩃᩮᩣᨾᩣᨶᩴ ᩈᨶ᩠ᨳᨲᩴ ᨠᩣᩁᩣᨸᩮᨶ᩠ᨲᩥ. ᨿᩮ ᨲᩮ ᨽᩥᨠ᩠ᨡᩪ ᩋᨸ᩠ᨸᩥᨧ᩠ᨨᩣ …ᨸᩮ…  ᨲᩮ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᨳᩮᩣᨠᨬ᩠ᨬᩮᩅ ᩒᨴᩤᨲᩴ ᩋᨶ᩠ᨲᩮ ᩋᩣᨴᩥᨿᩥᨲ᩠ᩅᩣ ᨲᨳᩮᩅ ᩈᩩᨴ᩠ᨵᨠᩣᩊᨠᩣᨶᩴ ᩑᩊᨠᩃᩮᩣᨾᩣᨶᩴ ᩈᨶ᩠ᨳᨲᩴ ᨠᩣᩁᩣᨸᩮᩔᨶ᩠ᨲᩦ”ᨲᩥ.
</Paragraph>

<Paragraph number="2122" book="para">
ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᨨᨻ᩠ᨻᨣ᩠ᨣᩥᨿᩮ ᨽᩥᨠ᩠ᨡᩪ ᩋᨶᩮᨠᨸᩁᩥᨿᩣᨿᩮᨶ ᩅᩥᨣᩁᩉᩥᨲ᩠ᩅᩣ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ …ᨸᩮ…  “ᩈᨧ᩠ᨧᩴ ᨠᩥᩁ ᨲᩩᨾ᩠ᩉᩮ, ᨽᩥᨠ᩠ᨡᩅᩮ, ᨳᩮᩣᨠᨬ᩠ᨬᩮᩅ ᩒᨴᩤᨲᩴ ᩋᨶ᩠ᨲᩮ ᩋᩣᨴᩥᨿᩥᨲ᩠ᩅᩣ ᨲᨳᩮᩅ ᩈᩩᨴ᩠ᨵᨠᩣᩊᨠᩣᨶᩴ ᩑᩊᨠᩃᩮᩣᨾᩣᨶᩴ ᩈᨶ᩠ᨳᨲᩴ ᨠᩣᩁᩣᨸᩮᨳᩣ”ᨲᩥ? “ᩈᨧ᩠ᨧᩴ, ᨽᨣᩅᩤ”ᨲᩥ. ᩅᩥᨣᩁᩉᩥ ᨻᩩᨴ᩠ᨵᩮᩤ ᨽᨣᩅᩤ …ᨸᩮ…  ᨠᨳᨬ᩠ᩉᩥ ᨶᩣᨾ ᨲᩩᨾ᩠ᩉᩮ, ᨾᩮᩣᨥᨸᩩᩁᩥᩈᩣ, ᨳᩮᩣᨠᨬ᩠ᨬᩮᩅ ᩒᨴᩤᨲᩴ ᩋᨶ᩠ᨲᩮ ᩋᩣᨴᩥᨿᩥᨲ᩠ᩅᩣ ᨲᨳᩮᩅ ᩈᩩᨴ᩠ᨵᨠᩣᩊᨠᩣᨶᩴ ᩑᩊᨠᩃᩮᩣᨾᩣᨶᩴ ᩈᨶ᩠ᨳᨲᩴ ᨠᩣᩁᩣᨸᩮᩔᨳ. ᨶᩮᨲᩴ, ᨾᩮᩣᨥᨸᩩᩁᩥᩈᩣ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ …ᨸᩮ…  ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᩮᨿ᩠ᨿᩣᨳ—
</Paragraph>

</Division>
<Division number="553" book="para">

<Paragraph number="2123" book="para">
<Emphasis>“ᨶᩅᩴ ᨸᨶ ᨽᩥᨠ᩠ᨡᩩᨶᩣ ᩈᨶ᩠ᨳᨲᩴ ᨠᩣᩁᨿᨾᩣᨶᩮᨶ ᨴ᩠ᩅᩮ ᨽᩣᨣᩤ ᩈᩩᨴ᩠ᨵᨠᩣᩊᨠᩣᨶᩴ ᩑᩊᨠᩃᩮᩣᨾᩣᨶᩴ ᩋᩣᨴᩤᨲᨻ᩠ᨻᩣ ᨲᨲᩥᨿᩴ ᩒᨴᩤᨲᩣᨶᩴ ᨧᨲᩩᨲ᩠ᨳᩴ ᨣᩮᩤᨧᩁᩥᨿᩣᨶᩴ. ᩋᨶᩣᨴᩤ ᨧᩮ ᨽᩥᨠ᩠ᨡᩩ ᨴ᩠ᩅᩮ ᨽᩣᨣᩮ ᩈᩩᨴ᩠ᨵᨠᩣᩊᨠᩣᨶᩴ ᩑᩊᨠᩃᩮᩣᨾᩣᨶᩴ ᨲᨲᩥᨿᩴ ᩒᨴᩤᨲᩣᨶᩴ ᨧᨲᩩᨲ᩠ᨳᩴ ᨣᩮᩤᨧᩁᩥᨿᩣᨶᩴ ᨶᩅᩴ ᩈᨶ᩠ᨳᨲᩴ ᨠᩣᩁᩣᨸᩮᨿ᩠ᨿ, ᨶᩥᩔᨣ᩠ᨣᩥᨿᩴ ᨸᩣᨧᩥᨲ᩠ᨲᩥᨿᨶ᩺”</Emphasis>ᨲᩥ. (*13*:<Emphasis>32</Emphasis>)
</Paragraph>

</Division>
<Division number="554" book="para">

<Paragraph number="2124" book="para">
<Emphasis>ᨶᩅᩴ</Emphasis> ᨶᩣᨾ ᨠᩁᨱᩴ ᩏᨸᩣᨴᩤᨿ ᩅᩩᨧ᩠ᨧᨲᩥ.
</Paragraph>

<Paragraph number="2125" book="para">
<Emphasis>ᩈᨶ᩠ᨳᨲᩴ</Emphasis> ᨶᩣᨾ ᩈᨶ᩠ᨳᩁᩥᨲ᩠ᩅᩣ ᨠᨲᩴ ᩉᩮᩣᨲᩥ ᩋᩅᩤᨿᩥᨾᩴ.
</Paragraph>

<Paragraph number="2126" book="para">
<Emphasis>ᨠᩣᩁᨿᨾᩣᨶᩮᨶᩣ</Emphasis>ᨲᩥ ᨠᩁᩮᩣᨶ᩠ᨲᩮᩣ ᩅᩤ ᨠᩣᩁᩣᨸᩮᨶ᩠ᨲᩮᩣ ᩅᩤ.
</Paragraph>

<Paragraph number="2127" book="para">
<Emphasis>ᨴ᩠ᩅᩮ ᨽᩣᨣᩤ ᩈᩩᨴ᩠ᨵᨠᩣᩊᨠᩣᨶᩴ ᩑᩊᨠᩃᩮᩣᨾᩣᨶᩴ ᩋᩣᨴᩤᨲᨻ᩠ᨻᩣ</Emphasis>ᨲᩥ ᨵᩤᩁᨿᩥᨲ᩠ᩅᩣ ᨴ᩠ᩅᩮ ᨲᩩᩃᩣ ᩋᩣᨴᩤᨲᨻ᩠ᨻᩣ.
</Paragraph>

<Paragraph number="2128" book="para">
<Emphasis>ᨲᨲᩥᨿᩴ ᩒᨴᩤᨲᩣᨶᨶ᩺</Emphasis>ᨲᩥ ᨲᩩᩃᩴ ᩒᨴᩤᨲᩣᨶᩴ.
</Paragraph>

<Paragraph number="2129" book="para">
<Emphasis>ᨧᨲᩩᨲ᩠ᨳᩴ ᨣᩮᩤᨧᩁᩥᨿᩣᨶᨶ᩺</Emphasis>ᨲᩥ ᨲᩩᩃᩴ ᨣᩮᩤᨧᩁᩥᨿᩣᨶᩴ.
</Paragraph>

<Paragraph number="2130" book="para">
<Emphasis>ᩋᨶᩣᨴᩤ ᨧᩮ ᨽᩥᨠ᩠ᨡᩩ ᨴ᩠ᩅᩮ ᨽᩣᨣᩮ ᩈᩩᨴ᩠ᨵᨠᩣᩊᨠᩣᨶᩴ ᩑᩊᨠᩃᩮᩣᨾᩣᨶᩴ ᨲᨲᩥᨿᩴ ᩒᨴᩤᨲᩣᨶᩴ ᨧᨲᩩᨲ᩠ᨳᩴ ᨣᩮᩤᨧᩁᩥᨿᩣᨶᨶ᩺</Emphasis>ᨲᩥ. ᩋᨶᩣᨴᩥᨿᩥᨲ᩠ᩅᩣ ᨴ᩠ᩅᩮ ᨲᩩᩃᩮ ᩈᩩᨴ᩠ᨵᨠᩣᩊᨠᩣᨶᩴ ᩑᩊᨠᩃᩮᩣᨾᩣᨶᩴ ᨲᩩᩃᩴ ᩒᨴᩤᨲᩣᨶᩴ ᨲᩩᩃᩴ ᨣᩮᩤᨧᩁᩥᨿᩣᨶᩴ ᨶᩅᩴ ᩈᨶ᩠ᨳᨲᩴ ᨠᩁᩮᩣᨲᩥ ᩅᩤ ᨠᩣᩁᩣᨸᩮᨲᩥ ᩅᩤ ᨸᨿᩮᩣᨣᩮ ᨴᩩᨠ᩠ᨠᨭᩴ, ᨸᨭᩥᩃᩣᨽᩮᨶ ᨶᩥᩔᨣ᩠ᨣᩥᨿᩴ ᩉᩮᩣᨲᩥ. ᨶᩥᩔᨩ᩠ᨩᩥᨲᨻ᩠ᨻᩴ ᩈᩴᨥᩔ ᩅᩤ ᨣᨱᩔ ᩅᩤ ᨸᩩᨣ᩠ᨣᩃᩔ ᩅᩤ. ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᨶᩥᩔᨩ᩠ᨩᩥᨲᨻ᩠ᨻᩴ …ᨸᩮ…  “ᩍᨴᩴ ᨾᩮ, ᨽᨶ᩠ᨲᩮ, ᩈᨶ᩠ᨳᨲᩴ ᩋᨶᩣᨴᩥᨿᩥᨲ᩠ᩅᩣ ᨴ᩠ᩅᩮ ᨲᩩᩃᩮ ᩈᩩᨴ᩠ᨵᨠᩣᩊᨠᩣᨶᩴ ᩑᩊᨠᩃᩮᩣᨾᩣᨶᩴ ᨲᩩᩃᩴ ᩒᨴᩤᨲᩣᨶᩴ ᨲᩩᩃᩴ ᨣᩮᩤᨧᩁᩥᨿᩣᨶᩴ ᨠᩣᩁᩣᨸᩥᨲᩴ ᨶᩥᩔᨣ᩠ᨣᩥᨿᩴ. ᩍᨾᩣᩉᩴ ᩈᩴᨥᩔ ᨶᩥᩔᨩ᩠ᨩᩣᨾᩦ”ᨲᩥ …ᨸᩮ…  ᨴᨴᩮᨿ᩠ᨿᩣᨲᩥ …ᨸᩮ…  ᨴᨴᩮᨿ᩠ᨿᩩᨶ᩠ᨲᩥ …ᨸᩮ…  ᩋᩣᨿᩈ᩠ᨾᨲᩮᩣ ᨴᨾ᩠ᨾᩦᨲᩥ.
</Paragraph>

</Division>
<Division number="555" book="para">

<Paragraph number="2131" book="para">
ᩋᨲ᩠ᨲᨶᩣ ᩅᩥᨸ᩠ᨸᨠᨲᩴ ᩋᨲ᩠ᨲᨶᩣ ᨸᩁᩥᨿᩮᩣᩈᩣᨸᩮᨲᩥ, ᨶᩥᩔᨣ᩠ᨣᩥᨿᩴ ᨸᩣᨧᩥᨲ᩠ᨲᩥᨿᩴ. ᩋᨲ᩠ᨲᨶᩣ ᩅᩥᨸ᩠ᨸᨠᨲᩴ ᨸᩁᩮᩉᩥ ᨸᩁᩥᨿᩮᩣᩈᩣᨸᩮᨲᩥ, ᨶᩥᩔᨣ᩠ᨣᩥᨿᩴ ᨸᩣᨧᩥᨲ᩠ᨲᩥᨿᩴ. ᨸᩁᩮᩉᩥ ᩅᩥᨸ᩠ᨸᨠᨲᩴ ᩋᨲ᩠ᨲᨶᩣ ᨸᩁᩥᨿᩮᩣᩈᩣᨸᩮᨲᩥ, ᨶᩥᩔᨣ᩠ᨣᩥᨿᩴ ᨸᩣᨧᩥᨲ᩠ᨲᩥᨿᩴ. ᨸᩁᩮᩉᩥ ᩅᩥᨸ᩠ᨸᨠᨲᩴ ᨸᩁᩮᩉᩥ ᨸᩁᩥᨿᩮᩣᩈᩣᨸᩮᨲᩥ, ᨶᩥᩔᨣ᩠ᨣᩥᨿᩴ ᨸᩣᨧᩥᨲ᩠ᨲᩥᨿᩴ.
</Paragraph>

<Paragraph number="2132" book="para">
ᩋᨬ᩠ᨬᩔᨲ᩠ᨳᩣᨿ ᨠᩁᩮᩣᨲᩥ ᩅᩤ ᨠᩣᩁᩣᨸᩮᨲᩥ ᩅᩤ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨬ᩠ᨬᩮᨶ ᨠᨲᩴ ᨸᨭᩥᩃᨽᩥᨲ᩠ᩅᩣ ᨸᩁᩥᨽᩩᨬ᩠ᨩᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ.
</Paragraph>

</Division>
<Division number="556" book="para">

<Paragraph number="2133" book="para">
ᩋᨶᩣᨸᨲ᩠ᨲᩥ—  ᨲᩩᩃᩴ ᩒᨴᩤᨲᩣᨶᩴ ᨲᩩᩃᩴ ᨣᩮᩤᨧᩁᩥᨿᩣᨶᩴ ᩋᩣᨴᩥᨿᩥᨲ᩠ᩅᩣ ᨠᩁᩮᩣᨲᩥ, ᨻᩉᩩᨲᩁᩴ ᩒᨴᩤᨲᩣᨶᩴ ᨻᩉᩩᨲᩁᩴ ᨣᩮᩤᨧᩁᩥᨿᩣᨶᩴ ᩋᩣᨴᩥᨿᩥᨲ᩠ᩅᩣ ᨠᩁᩮᩣᨲᩥ, ᩈᩩᨴ᩠ᨵᩴ ᩒᨴᩤᨲᩣᨶᩴ ᩈᩩᨴ᩠ᨵᩴ ᨣᩮᩤᨧᩁᩥᨿᩣᨶᩴ ᩋᩣᨴᩥᨿᩥᨲ᩠ᩅᩣ ᨠᩁᩮᩣᨲᩥ, ᩅᩥᨲᩣᨶᩴ ᩅᩤ ᨽᩪᨾᨲ᩠ᨳᩁᨱᩴ ᩅᩤ ᩈᩣᨱᩥᨸᩣᨠᩣᩁᩴ ᩅᩤ ᨽᩥᩈᩥᩴ ᩅᩤ ᨻᩥᨻ᩠ᨻᩮᩣᩉᨶᩴ ᩅᩤ ᨠᩁᩮᩣᨲᩥ, ᩏᨾ᩠ᨾᨲ᩠ᨲᨠᩔ, ᩋᩣᨴᩥᨠᨾ᩠ᨾᩥᨠᩔᩣᨲᩥ.

</Paragraph>
</Division>

<Paragraph number="2134" type="center" book="para">
ᨴ᩠ᩅᩮᨽᩣᨣᩈᩥᨠ᩠ᨡᩣᨸᨴᩴ ᨶᩥᨭ᩠ᨮᩥᨲᩴ ᨲᨲᩥᨿᩴ.
</Paragraph>