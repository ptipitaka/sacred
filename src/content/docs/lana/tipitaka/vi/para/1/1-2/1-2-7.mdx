---
title: "1.2.7 ᩅᩥᩉᩣᩁᨠᩣᩁᩈᩥᨠ᩠ᨡᩣᨸᨴ"
tableOfContents: false
sidebar:
  order: 11
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="365" book="para">

<Paragraph number="1512" book="para">
ᨲᩮᨶ ᩈᨾᨿᩮᨶ ᨻᩩᨴ᩠ᨵᩮᩤ ᨽᨣᩅᩤ ᨠᩮᩣᩈᨾ᩠ᨻᩥᨿᩴ ᩅᩥᩉᩁᨲᩥ ᨥᩮᩣᩈᩥᨲᩣᩁᩣᨾᩮ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᩣᨿᩈ᩠ᨾᨲᩮᩣ ᨨᨶ᩠ᨶᩔ ᩏᨸᨭ᩠ᨮᩣᨠᩮᩣ ᨣᩉᨸᨲᩥ ᩋᩣᨿᩈ᩠ᨾᨶ᩠ᨲᩴ ᨨᨶ᩠ᨶᩴ ᩑᨲᨴᩅᩮᩤᨧ—  “ᩅᩥᩉᩣᩁᩅᨲ᩠ᨳᩩᩴ, ᨽᨶ᩠ᨲᩮ, ᨩᩣᨶᩣᩉᩥ ᩋᨿ᩠ᨿᩔ ᩅᩥᩉᩣᩁᩴ ᨠᩣᩁᩣᨸᩮᩔᩣᨾᩦ”ᨲᩥ. ᩋᨳ ᨡᩮᩣ ᩋᩣᨿᩈ᩠ᨾᩣ ᨨᨶ᩠ᨶᩮᩣ ᩅᩥᩉᩣᩁᩅᨲ᩠ᨳᩩᩴ ᩈᩮᩣᨵᩮᨶ᩠ᨲᩮᩣ ᩋᨬ᩠ᨬᨲᩁᩴ ᨧᩮᨲᩥᨿᩁᩩᨠ᩠ᨡᩴ ᨨᩮᨴᩤᨸᩮᩈᩥ ᨣᩤᨾᨸᩪᨩᩥᨲᩴ ᨶᩥᨣᨾᨸᩪᨩᩥᨲᩴ ᨶᨣᩁᨸᩪᨩᩥᨲᩴ ᨩᨶᨸᨴᨸᩪᨩᩥᨲᩴ ᩁᨭ᩠ᨮᨸᩪᨩᩥᨲᩴ. ᨾᨶᩩᩔᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᩈᨾᨱᩣ ᩈᨠ᩠ᨿᨸᩩᨲ᩠ᨲᩥᨿᩣ ᨧᩮᨲᩥᨿᩁᩩᨠ᩠ᨡᩴ ᨨᩮᨴᩤᨸᩮᩔᨶ᩠ᨲᩥ ᨣᩤᨾᨸᩪᨩᩥᨲᩴ ᨶᩥᨣᨾᨸᩪᨩᩥᨲᩴ ᨶᨣᩁᨸᩪᨩᩥᨲᩴ ᨩᨶᨸᨴᨸᩪᨩᩥᨲᩴ ᩁᨭ᩠ᨮᨸᩪᨩᩥᨲᩴ. ᩑᨠᩥᨶ᩠ᨴᩕᩥᨿᩴ ᩈᨾᨱᩣ ᩈᨠ᩠ᨿᨸᩩᨲ᩠ᨲᩥᨿᩣ ᨩᩦᩅᩴ ᩅᩥᩉᩮᨮᩮᨶ᩠ᨲᩦ”ᨲᩥ.
</Paragraph>

<Paragraph number="1513" book="para">
ᩋᩔᩮᩣᩈᩩᩴ ᨡᩮᩣ ᨽᩥᨠ᩠ᨡᩪ ᨲᩮᩈᩴ ᨾᨶᩩᩔᩣᨶᩴ ᩏᨩ᩠ᨫᩣᨿᨶ᩠ᨲᩣᨶᩴ ᨡᩥᨿ᩠ᨿᨶ᩠ᨲᩣᨶᩴ ᩅᩥᨸᩣᨧᩮᨶ᩠ᨲᩣᨶᩴ. ᨿᩮ ᨲᩮ ᨽᩥᨠ᩠ᨡᩪ ᩋᨸ᩠ᨸᩥᨧ᩠ᨨᩣ …ᨸᩮ…  ᨲᩮ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᩋᩣᨿᩈ᩠ᨾᩣ ᨨᨶ᩠ᨶᩮᩣ ᨧᩮᨲᩥᨿᩁᩩᨠ᩠ᨡᩴ ᨨᩮᨴᩤᨸᩮᩔᨲᩥ ᨣᩤᨾᨸᩪᨩᩥᨲᩴ …ᨸᩮ…  ᩁᨭ᩠ᨮᨸᩪᨩᩥᨲᨶ᩺”ᨲᩥ.
</Paragraph>

<Paragraph number="1514" book="para">
ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᩋᩣᨿᩈ᩠ᨾᨶ᩠ᨲᩴ ᨨᨶ᩠ᨶᩴ ᩋᨶᩮᨠᨸᩁᩥᨿᩣᨿᩮᨶ ᩅᩥᨣᩁᩉᩥᨲ᩠ᩅᩣ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ …ᨸᩮ…  “ᩈᨧ᩠ᨧᩴ ᨠᩥᩁ ᨲ᩠ᩅᩴ, ᨨᨶ᩠ᨶ, ᨧᩮᨲᩥᨿᩁᩩᨠ᩠ᨡᩴ ᨨᩮᨴᩤᨸᩮᩈᩥ ᨣᩤᨾᨸᩪᨩᩥᨲᩴ …ᨸᩮ…  ᩁᨭ᩠ᨮᨸᩪᨩᩥᨲᨶ᩺”ᨲᩥ? “ᩈᨧ᩠ᨧᩴ, ᨽᨣᩅᩤ”ᨲᩥ. ᩅᩥᨣᩁᩉᩥ ᨻᩩᨴ᩠ᨵᩮᩤ ᨽᨣᩅᩤ …ᨸᩮ…  ᨠᨳᨬ᩠ᩉᩥ ᨶᩣᨾ ᨲ᩠ᩅᩴ, ᨾᩮᩣᨥᨸᩩᩁᩥᩈ, ᨧᩮᨲᩥᨿᩁᩩᨠ᩠ᨡᩴ ᨨᩮᨴᩤᨸᩮᩔᩈᩥ ᨣᩤᨾᨸᩪᨩᩥᨲᩴ ᨶᩥᨣᨾᨸᩪᨩᩥᨲᩴ ᨶᨣᩁᨸᩪᨩᩥᨲᩴ ᨩᨶᨸᨴᨸᩪᨩᩥᨲᩴ ᩁᨭ᩠ᨮᨸᩪᨩᩥᨲᩴ. ᨩᩦᩅᩈᨬ᩠ᨬᩥᨶᩮᩣ ᩉᩥ, ᨾᩮᩣᨥᨸᩩᩁᩥᩈ, ᨾᨶᩩᩔᩣ ᩁᩩᨠ᩠ᨡᩈ᩠ᨾᩥᩴ. ᨶᩮᨲᩴ, ᨾᩮᩣᨥᨸᩩᩁᩥᩈ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ …ᨸᩮ…  ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᩮᨿ᩠ᨿᩣᨳ—
</Paragraph>

</Division>
<Division number="366" book="para">

<Paragraph number="1515" book="para">
<Emphasis>“ᨾᩉᩃᩖᨠᩴ ᨸᨶ ᨽᩥᨠ᩠ᨡᩩᨶᩣ ᩅᩥᩉᩣᩁᩴ ᨠᩣᩁᨿᨾᩣᨶᩮᨶ ᩈᩔᩣᨾᩥᨠᩴ ᩋᨲ᩠ᨲᩩᨴ᩠ᨴᩮᩈᩴ ᨽᩥᨠ᩠ᨡᩪ ᩋᨽᩥᨶᩮᨲᨻ᩠ᨻᩣ ᩅᨲ᩠ᨳᩩᨴᩮᩈᨶᩣᨿ. ᨲᩮᩉᩥ ᨽᩥᨠ᩠ᨡᩪᩉᩥ ᩅᨲ᩠ᨳᩩ ᨴᩮᩈᩮᨲᨻ᩠ᨻᩴ ᩋᨶᩣᩁᨾ᩠ᨽᩴ ᩈᨸᩁᩥᨠ᩠ᨠᨾᨶᩴ. ᩈᩣᩁᨾ᩠ᨽᩮ ᨧᩮ ᨽᩥᨠ᩠ᨡᩩ ᩅᨲ᩠ᨳᩩᩈ᩠ᨾᩥᩴ ᩋᨸᩁᩥᨠ᩠ᨠᨾᨶᩮ ᨾᩉᩃᩖᨠᩴ ᩅᩥᩉᩣᩁᩴ ᨠᩣᩁᩮᨿ᩠ᨿ ᨽᩥᨠ᩠ᨡᩪ ᩅᩤ ᩋᨶᨽᩥᨶᩮᨿ᩠ᨿ ᩅᨲ᩠ᨳᩩᨴᩮᩈᨶᩣᨿ, ᩈᩴᨥᩣᨴᩥᩈᩮᩈᩮᩣ”</Emphasis>ᨲᩥ. (*7*:<Emphasis>11</Emphasis>)
</Paragraph>

</Division>
<Division number="367" book="para">

<Paragraph number="1516" book="para">
<Emphasis>ᨾᩉᩃᩖᨠᩮᩣ</Emphasis> ᨶᩣᨾ ᩅᩥᩉᩣᩁᩮᩣ ᩈᩔᩣᨾᩥᨠᩮᩣ ᩅᩩᨧ᩠ᨧᨲᩥ.
</Paragraph>

<Paragraph number="1517" book="para">
<Emphasis>ᩅᩥᩉᩣᩁᩮᩣ</Emphasis> ᨶᩣᨾ ᩏᩃᩖᩥᨲ᩠ᨲᩮᩣ ᩅᩤ ᩉᩮᩣᨲᩥ ᩋᩅᩃᩥᨲ᩠ᨲᩮᩣ ᩅᩤ ᩏᩃᩖᩥᨲ᩠ᨲᩣᩅᩃᩥᨲ᩠ᨲᩮᩣ ᩅᩤ.
</Paragraph>

<Paragraph number="1518" book="para">
<Emphasis>ᨠᩣᩁᨿᨾᩣᨶᩮᨶᩣ</Emphasis>ᨲᩥ ᨠᩁᩮᩣᨶ᩠ᨲᩮᩣ ᩅᩤ ᨠᩣᩁᩣᨸᩮᨶ᩠ᨲᩮᩣ ᩅᩤ.
</Paragraph>

<Paragraph number="1519" book="para">
<Emphasis>ᩈᩔᩣᨾᩥᨠᨶ᩺</Emphasis>ᨲᩥ ᩋᨬ᩠ᨬᩮᩣ ᨠᩮᩣᨧᩥ ᩈᩣᨾᩥᨠᩮᩣ ᩉᩮᩣᨲᩥ ᩍᨲ᩠ᨳᩦ ᩅᩤ ᨸᩩᩁᩥᩈᩮᩣ ᩅᩤ ᨣᩉᨭ᩠ᨮᩮᩣ ᩅᩤ ᨸᨻ᩠ᨻᨩᩥᨲᩮᩣ ᩅᩤ.
</Paragraph>

<Paragraph number="1520" book="para">
<Emphasis>ᩋᨲ᩠ᨲᩩᨴ᩠ᨴᩮᩈᨶ᩺</Emphasis>ᨲᩥ ᩋᨲ᩠ᨲᨶᩮᩣ ᩋᨲ᩠ᨳᩣᨿ.
</Paragraph>

<Paragraph number="1521" book="para">
<Emphasis>ᨽᩥᨠ᩠ᨡᩪ ᩋᨽᩥᨶᩮᨲᨻ᩠ᨻᩣ ᩅᨲ᩠ᨳᩩᨴᩮᩈᨶᩣᨿᩣ</Emphasis>ᨲᩥ ᨲᩮᨶ ᩅᩥᩉᩣᩁᨠᩣᩁᨠᩮᨶ ᨽᩥᨠ᩠ᨡᩩᨶᩣ ᩅᩥᩉᩣᩁᩅᨲ᩠ᨳᩩᩴ ᩈᩮᩣᨵᩮᨲ᩠ᩅᩣ ᩈᩴᨥᩴ ᩏᨸᩈᩘᨠᨾᩥᨲ᩠ᩅᩣ ᩑᨠᩴᩈᩴ ᩏᨲ᩠ᨲᩁᩣᩈᩘᨣᩴ ᨠᩁᩥᨲ᩠ᩅᩣ ᩅᩩᨯ᩠ᨰᩣᨶᩴ ᨽᩥᨠ᩠ᨡᩪᨶᩴ ᨸᩣᨴᩮ ᩅᨶ᩠ᨴᩥᨲ᩠ᩅᩣ ᩏᨠ᩠ᨠᩩᨭᩥᨠᩴ ᨶᩥᩈᩦᨴᩥᨲ᩠ᩅᩣ ᩋᨬ᩠ᨩᩃᩥᩴ ᨸᨣ᩠ᨣᩉᩮᨲ᩠ᩅᩣ ᩑᩅᨾᩔ ᩅᨧᨶᩦᨿᩮᩣ—  “ᩋᩉᩴ, ᨽᨶ᩠ᨲᩮ, ᨾᩉᩃᩖᨠᩴ ᩅᩥᩉᩣᩁᩴ ᨠᨲ᩠ᨲᩩᨠᩣᨾᩮᩣ ᩈᩔᩣᨾᩥᨠᩴ ᩋᨲ᩠ᨲᩩᨴ᩠ᨴᩮᩈᩴ. ᩈᩮᩣᩉᩴ, ᨽᨶ᩠ᨲᩮ, ᩈᩴᨥᩴ ᩅᩥᩉᩣᩁᩅᨲ᩠ᨳᩩᩒᩃᩮᩣᨠᨶᩴ ᨿᩣᨧᩣᨾᩦ”ᨲᩥ. ᨴᩩᨲᩥᨿᨾ᩠ᨸᩥ ᨿᩣᨧᩥᨲᨻ᩠ᨻᩣ. ᨲᨲᩥᨿᨾ᩠ᨸᩥ ᨿᩣᨧᩥᨲᨻ᩠ᨻᩣ. ᩈᨧᩮ ᩈᨻ᩠ᨻᩮᩣ ᩈᩴᨥᩮᩣ ᩏᩔᩉᨲᩥ ᩅᩥᩉᩣᩁᩅᨲ᩠ᨳᩩᩴ ᩒᩃᩮᩣᨠᩮᨲᩩᩴ ᩈᨻ᩠ᨻᩮᨶ ᩈᩴᨥᩮᨶ ᩒᩃᩮᩣᨠᩮᨲᨻ᩠ᨻᩴ. ᨶᩮᩣ ᨧᩮ ᩈᨻ᩠ᨻᩮᩣ ᩈᩴᨥᩮᩣ ᩏᩔᩉᨲᩥ ᩅᩥᩉᩣᩁᩅᨲ᩠ᨳᩩᩴ ᩒᩃᩮᩣᨠᩮᨲᩩᩴ, ᨿᩮ ᨲᨲ᩠ᨳ ᩉᩮᩣᨶ᩠ᨲᩥ ᨽᩥᨠ᩠ᨡᩪ ᨻ᩠ᨿᨲ᩠ᨲᩣ ᨸᨭᩥᨻᩃᩣ ᩈᩣᩁᨾ᩠ᨽᩴ ᩋᨶᩣᩁᨾ᩠ᨽᩴ ᩈᨸᩁᩥᨠ᩠ᨠᨾᨶᩴ ᩋᨸᩁᩥᨠ᩠ᨠᨾᨶᩴ ᨩᩣᨶᩥᨲᩩᩴ ᨲᩮ ᨿᩣᨧᩥᨲ᩠ᩅᩣ ᩈᨾ᩠ᨾᨶ᩠ᨶᩥᨲᨻ᩠ᨻᩣ. “ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩈᨾ᩠ᨾᨶ᩠ᨶᩥᨲᨻ᩠ᨻᩣ. ᨻ᩠ᨿᨲ᩠ᨲᩮᨶ ᨽᩥᨠ᩠ᨡᩩᨶᩣ ᨸᨭᩥᨻᩃᩮᨶ ᩈᩴᨥᩮᩣ ᨬᩣᨸᩮᨲᨻ᩠ᨻᩮᩣ—
</Paragraph>

</Division>
<Division number="368" book="para">

<Paragraph number="1522" book="para">
‘ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩋᨿᩴ ᩍᨲ᩠ᨳᨶ᩠ᨶᩣᨾᩮᩣ ᨽᩥᨠ᩠ᨡᩩ ᨾᩉᩃᩖᨠᩴ ᩅᩥᩉᩣᩁᩴ ᨠᨲ᩠ᨲᩩᨠᩣᨾᩮᩣ ᩈᩔᩣᨾᩥᨠᩴ ᩋᨲ᩠ᨲᩩᨴ᩠ᨴᩮᩈᩴ. ᩈᩮᩣ ᩈᩴᨥᩴ ᩅᩥᩉᩣᩁᩅᨲ᩠ᨳᩩᩒᩃᩮᩣᨠᨶᩴ ᨿᩣᨧᨲᩥ. ᨿᨴᩥ ᩈᩴᨥᩔ ᨸᨲ᩠ᨲᨠᩃᩖᩴ, ᩈᩴᨥᩮᩣ ᩍᨲ᩠ᨳᨶ᩠ᨶᩣᨾᨬ᩠ᨧ ᩍᨲ᩠ᨳᨶ᩠ᨶᩣᨾᨬ᩠ᨧ ᨽᩥᨠ᩠ᨡᩪ ᩈᨾ᩠ᨾᨶ᩠ᨶᩮᨿ᩠ᨿ ᩍᨲ᩠ᨳᨶ᩠ᨶᩣᨾᩔ ᨽᩥᨠ᩠ᨡᩩᨶᩮᩣ ᩅᩥᩉᩣᩁᩅᨲ᩠ᨳᩩᩴ ᩒᩃᩮᩣᨠᩮᨲᩩᩴ. ᩑᩈᩣ ᨬᨲ᩠ᨲᩥ.
</Paragraph>

<Paragraph number="1523" book="para">
ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩋᨿᩴ ᩍᨲ᩠ᨳᨶ᩠ᨶᩣᨾᩮᩣ ᨽᩥᨠ᩠ᨡᩩ ᨾᩉᩃᩖᨠᩴ ᩅᩥᩉᩣᩁᩴ ᨠᨲ᩠ᨲᩩᨠᩣᨾᩮᩣ ᩈᩔᩣᨾᩥᨠᩴ ᩋᨲ᩠ᨲᩩᨴ᩠ᨴᩮᩈᩴ. ᩈᩮᩣ ᩈᩴᨥᩴ ᩅᩥᩉᩣᩁᩅᨲ᩠ᨳᩩᩒᩃᩮᩣᨠᨶᩴ ᨿᩣᨧᨲᩥ. ᩈᩴᨥᩮᩣ ᩍᨲ᩠ᨳᨶ᩠ᨶᩣᨾᨬ᩠ᨧ ᩍᨲ᩠ᨳᨶ᩠ᨶᩣᨾᨬ᩠ᨧ ᨽᩥᨠ᩠ᨡᩪ ᩈᨾ᩠ᨾᨶ᩠ᨶᨲᩥ ᩍᨲ᩠ᨳᨶ᩠ᨶᩣᨾᩔ ᨽᩥᨠ᩠ᨡᩩᨶᩮᩣ ᩅᩥᩉᩣᩁᩅᨲ᩠ᨳᩩᩴ ᩒᩃᩮᩣᨠᩮᨲᩩᩴ. ᨿᩔᩣᨿᩈ᩠ᨾᨲᩮᩣ ᨡᨾᨲᩥ ᩍᨲ᩠ᨳᨶ᩠ᨶᩣᨾᩔ ᨧ ᩍᨲ᩠ᨳᨶ᩠ᨶᩣᨾᩔ ᨧ ᨽᩥᨠ᩠ᨡᩪᨶᩴ ᩈᨾ᩠ᨾᩩᨲᩥ ᩍᨲ᩠ᨳᨶ᩠ᨶᩣᨾᩔ ᨽᩥᨠ᩠ᨡᩩᨶᩮᩣ ᩅᩥᩉᩣᩁᩅᨲ᩠ᨳᩩᩴ ᩒᩃᩮᩣᨠᩮᨲᩩᩴ, ᩈᩮᩣ ᨲᩩᨱ᩠ᩉᩔ; ᨿᩔ ᨶᨠ᩠ᨡᨾᨲᩥ, ᩈᩮᩣ ᨽᩣᩈᩮᨿ᩠ᨿ.
</Paragraph>

<Paragraph number="1524" book="para">
ᩈᨾ᩠ᨾᨲᩣ ᩈᩴᨥᩮᨶ ᩍᨲ᩠ᨳᨶ᩠ᨶᩣᨾᩮᩣ ᨧ ᩍᨲ᩠ᨳᨶ᩠ᨶᩣᨾᩮᩣ ᨧ ᨽᩥᨠ᩠ᨡᩪ ᩍᨲ᩠ᨳᨶ᩠ᨶᩣᨾᩔ ᨽᩥᨠ᩠ᨡᩩᨶᩮᩣ ᩅᩥᩉᩣᩁᩅᨲ᩠ᨳᩩᩴ ᩒᩃᩮᩣᨠᩮᨲᩩᩴ. ᨡᨾᨲᩥ ᩈᩴᨥᩔ, ᨲᩈ᩠ᨾᩣ ᨲᩩᨱ᩠ᩉᩦ, ᩑᩅᨾᩮᨲᩴ ᨵᩤᩁᨿᩣᨾᩦ’”ᨲᩥ.
</Paragraph>

</Division>
<Division number="369" book="para">

<Paragraph number="1525" book="para">
ᨲᩮᩉᩥ ᩈᨾ᩠ᨾᨲᩮᩉᩥ ᨽᩥᨠ᩠ᨡᩪᩉᩥ ᨲᨲ᩠ᨳ ᨣᨶ᩠ᨲ᩠ᩅᩣ ᩅᩥᩉᩣᩁᩅᨲ᩠ᨳᩩ ᩒᩃᩮᩣᨠᩮᨲᨻ᩠ᨻᩴ; ᩈᩣᩁᨾ᩠ᨽᩴ ᩋᨶᩣᩁᨾ᩠ᨽᩴ ᩈᨸᩁᩥᨠ᩠ᨠᨾᨶᩴ ᩋᨸᩁᩥᨠ᩠ᨠᨾᨶᩴ ᨩᩣᨶᩥᨲᨻ᩠ᨻᩴ. ᩈᨧᩮ ᩈᩣᩁᨾ᩠ᨽᩴ ᩉᩮᩣᨲᩥ ᩋᨸᩁᩥᨠ᩠ᨠᨾᨶᩴ, “ᨾᩣᨿᩥᨵ ᨠᩁᩦ”ᨲᩥ ᩅᨲ᩠ᨲᨻ᩠ᨻᩮᩣ. ᩈᨧᩮ ᩋᨶᩣᩁᨾ᩠ᨽᩴ ᩉᩮᩣᨲᩥ ᩈᨸᩁᩥᨠ᩠ᨠᨾᨶᩴ, ᩈᩴᨥᩔ ᩋᩣᩁᩮᩣᨧᩮᨲᨻ᩠ᨻᩴ—  “ᩋᨶᩣᩁᨾ᩠ᨽᩴ ᩈᨸᩁᩥᨠ᩠ᨠᨾᨶᨶ᩺”ᨲᩥ. ᨲᩮᨶ ᩅᩥᩉᩣᩁᨠᩣᩁᨠᩮᨶ ᨽᩥᨠ᩠ᨡᩩᨶᩣ ᩈᩴᨥᩴ ᩏᨸᩈᩘᨠᨾᩥᨲ᩠ᩅᩣ ᩑᨠᩴᩈᩴ ᩏᨲ᩠ᨲᩁᩣᩈᩘᨣᩴ ᨠᩁᩥᨲ᩠ᩅᩣ ᩅᩩᨯ᩠ᨰᩣᨶᩴ ᨽᩥᨠ᩠ᨡᩪᨶᩴ ᨸᩣᨴᩮ ᩅᨶ᩠ᨴᩥᨲ᩠ᩅᩣ ᩏᨠ᩠ᨠᩩᨭᩥᨠᩴ ᨶᩥᩈᩦᨴᩥᨲ᩠ᩅᩣ ᩋᨬ᩠ᨩᩃᩥᩴ ᨸᨣ᩠ᨣᩉᩮᨲ᩠ᩅᩣ ᩑᩅᨾᩔ ᩅᨧᨶᩦᨿᩮᩣ—  “ᩋᩉᩴ, ᨽᨶ᩠ᨲᩮ, ᨾᩉᩃᩖᨠᩴ ᩅᩥᩉᩣᩁᩴ ᨠᨲ᩠ᨲᩩᨠᩣᨾᩮᩣ ᩈᩔᩣᨾᩥᨠᩴ ᩋᨲ᩠ᨲᩩᨴ᩠ᨴᩮᩈᩴ. ᩈᩮᩣᩉᩴ, ᨽᨶ᩠ᨲᩮ, ᩈᩴᨥᩴ ᩅᩥᩉᩣᩁᩅᨲ᩠ᨳᩩᨴᩮᩈᨶᩴ ᨿᩣᨧᩣᨾᩦ”ᨲᩥ. ᨴᩩᨲᩥᨿᨾ᩠ᨸᩥ ᨿᩣᨧᩥᨲᨻ᩠ᨻᩣ. ᨲᨲᩥᨿᨾ᩠ᨸᩥ ᨿᩣᨧᩥᨲᨻ᩠ᨻᩣ. ᨻ᩠ᨿᨲ᩠ᨲᩮᨶ ᨽᩥᨠ᩠ᨡᩩᨶᩣ ᨸᨭᩥᨻᩃᩮᨶ ᩈᩴᨥᩮᩣ ᨬᩣᨸᩮᨲᨻ᩠ᨻᩮᩣ—
</Paragraph>

</Division>
<Division number="370" book="para">

<Paragraph number="1526" book="para">
“ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩋᨿᩴ ᩍᨲ᩠ᨳᨶ᩠ᨶᩣᨾᩮᩣ ᨽᩥᨠ᩠ᨡᩩ ᨾᩉᩃᩖᨠᩴ ᩅᩥᩉᩣᩁᩴ ᨠᨲ᩠ᨲᩩᨠᩣᨾᩮᩣ ᩈᩔᩣᨾᩥᨠᩴ ᩋᨲ᩠ᨲᩩᨴ᩠ᨴᩮᩈᩴ. ᩈᩮᩣ ᩈᩴᨥᩴ ᩅᩥᩉᩣᩁᩅᨲ᩠ᨳᩩᨴᩮᩈᨶᩴ ᨿᩣᨧᨲᩥ. ᨿᨴᩥ ᩈᩴᨥᩔ ᨸᨲ᩠ᨲᨠᩃᩖᩴ, ᩈᩴᨥᩮᩣ ᩍᨲ᩠ᨳᨶ᩠ᨶᩣᨾᩔ ᨽᩥᨠ᩠ᨡᩩᨶᩮᩣ ᩅᩥᩉᩣᩁᩅᨲ᩠ᨳᩩᩴ ᨴᩮᩈᩮᨿ᩠ᨿ. ᩑᩈᩣ ᨬᨲ᩠ᨲᩥ.
</Paragraph>

<Paragraph number="1527" book="para">
ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩋᨿᩴ ᩍᨲ᩠ᨳᨶ᩠ᨶᩣᨾᩮᩣ ᨽᩥᨠ᩠ᨡᩩ ᨾᩉᩃᩖᨠᩴ ᩅᩥᩉᩣᩁᩴ ᨠᨲ᩠ᨲᩩᨠᩣᨾᩮᩣ ᩈᩔᩣᨾᩥᨠᩴ ᩋᨲ᩠ᨲᩩᨴ᩠ᨴᩮᩈᩴ. ᩈᩮᩣ ᩈᩴᨥᩴ ᩅᩥᩉᩣᩁᩅᨲ᩠ᨳᩩᨴᩮᩈᨶᩴ ᨿᩣᨧᨲᩥ. ᩈᩴᨥᩮᩣ ᩍᨲ᩠ᨳᨶ᩠ᨶᩣᨾᩔ ᨽᩥᨠ᩠ᨡᩩᨶᩮᩣ ᩅᩥᩉᩣᩁᩅᨲ᩠ᨳᩩᩴ ᨴᩮᩈᩮᨲᩥ. ᨿᩔᩣᨿᩈ᩠ᨾᨲᩮᩣ ᨡᨾᨲᩥ ᩍᨲ᩠ᨳᨶ᩠ᨶᩣᨾᩔ ᨽᩥᨠ᩠ᨡᩩᨶᩮᩣ ᩅᩥᩉᩣᩁᩅᨲ᩠ᨳᩩᩔ ᨴᩮᩈᨶᩣ, ᩈᩮᩣ ᨲᩩᨱ᩠ᩉᩔ; ᨿᩔ ᨶᨠ᩠ᨡᨾᨲᩥ, ᩈᩮᩣ ᨽᩣᩈᩮᨿ᩠ᨿ.
</Paragraph>

<Paragraph number="1528" book="para">
ᨴᩮᩈᩥᨲᩴ ᩈᩴᨥᩮᨶ ᩍᨲ᩠ᨳᨶ᩠ᨶᩣᨾᩔ ᨽᩥᨠ᩠ᨡᩩᨶᩮᩣ ᩅᩥᩉᩣᩁᩅᨲ᩠ᨳᩩ. ᨡᨾᨲᩥ ᩈᩴᨥᩔ, ᨲᩈ᩠ᨾᩣ ᨲᩩᨱ᩠ᩉᩦ, ᩑᩅᨾᩮᨲᩴ ᨵᩤᩁᨿᩣᨾᩦ”ᨲᩥ.
</Paragraph>

</Division>
<Division number="371" book="para">

<Paragraph number="1529" book="para">
<Emphasis>ᩈᩣᩁᨾ᩠ᨽᩴ</Emphasis> ᨶᩣᨾ ᨠᩥᨸᩥᩃᩖᩥᨠᩣᨶᩴ ᩅᩤ ᩋᩣᩈᨿᩮᩣ ᩉᩮᩣᨲᩥ, ᩏᨸᨧᩥᨠᩣᨶᩴ ᩅᩤ ᩋᩣᩈᨿᩮᩣ ᩉᩮᩣᨲᩥ, ᩏᨶ᩠ᨴᩪᩁᩣᨶᩴ ᩅᩤ …ᨸᩮ…  ᩋᩉᩦᨶᩴ ᩅᩤ…  ᩅᩥᨧ᩠ᨨᩥᨠᩣᨶᩴ ᩅᩤ…  ᩈᨲᨸᨴᩦᨶᩴ ᩅᩤ…  ᩉᨲ᩠ᨳᩦᨶᩴ ᩅᩤ…  ᩋᩔᩣᨶᩴ ᩅᩤ…  ᩈᩦᩉᩣᨶᩴ ᩅᩤ…  ᨻ᩠ᨿᨣ᩠ᨥᩣᨶᩴ ᩅᩤ…  ᨴᩦᨸᩦᨶᩴ ᩅᩤ…  ᩋᨧ᩠ᨨᩣᨶᩴ ᩅᩤ…  ᨲᩁᨧ᩠ᨨᩣᨶᩴ ᩅᩤ ᩋᩣᩈᨿᩮᩣ ᩉᩮᩣᨲᩥ, ᨿᩮᩈᩴ ᨠᩮᩈᨬ᩠ᨧᩥ ᨲᩥᩁᨧ᩠ᨨᩣᨶᨣᨲᩣᨶᩴ ᨸᩣᨱᩣᨶᩴ ᩋᩣᩈᨿᩮᩣ ᩉᩮᩣᨲᩥ, ᨸᩩᨻ᩠ᨻᨱ᩠ᨱᨶᩥᩔᩥᨲᩴ ᩅᩤ ᩉᩮᩣᨲᩥ, ᩋᨸᩁᨱ᩠ᨱᨶᩥᩔᩥᨲᩴ ᩅᩤ ᩉᩮᩣᨲᩥ, ᩋᨻ᩠ᨽᩣᨥᩣᨲᨶᩥᩔᩥᨲᩴ ᩅᩤ ᩉᩮᩣᨲᩥ, ᩋᩣᨥᩣᨲᨶᨶᩥᩔᩥᨲᩴ ᩅᩤ ᩉᩮᩣᨲᩥ, ᩈᩩᩈᩣᨶᨶᩥᩔᩥᨲᩴ ᩅᩤ ᩉᩮᩣᨲᩥ, ᩏᨿ᩠ᨿᩣᨶᨶᩥᩔᩥᨲᩴ ᩅᩤ ᩉᩮᩣᨲᩥ, ᩁᩣᨩᩅᨲ᩠ᨳᩩᨶᩥᩔᩥᨲᩴ ᩅᩤ ᩉᩮᩣᨲᩥ, ᩉᨲ᩠ᨳᩥᩈᩣᩃᩣᨶᩥᩔᩥᨲᩴ ᩅᩤ ᩉᩮᩣᨲᩥ, ᩋᩔᩈᩣᩃᩣᨶᩥᩔᩥᨲᩴ ᩅᩤ ᩉᩮᩣᨲᩥ, ᨻᨶ᩠ᨵᨶᩣᨣᩤᩁᨶᩥᩔᩥᨲᩴ ᩅᩤ ᩉᩮᩣᨲᩥ, ᨸᩣᨶᩣᨣᩤᩁᨶᩥᩔᩥᨲᩴ ᩅᩤ ᩉᩮᩣᨲᩥ, ᩈᩪᨶᨶᩥᩔᩥᨲᩴ ᩅᩤ ᩉᩮᩣᨲᩥ, ᩁᨧ᩠ᨨᩣᨶᩥᩔᩥᨲᩴ ᩅᩤ ᩉᩮᩣᨲᩥ, ᨧᨧ᩠ᨧᩁᨶᩥᩔᩥᨲᩴ ᩅᩤ ᩉᩮᩣᨲᩥ, ᩈᨽᩣᨶᩥᩔᩥᨲᩴ ᩅᩤ ᩉᩮᩣᨲᩥ, ᩈᩴᩈᩁᨱᨶᩥᩔᩥᨲᩴ ᩅᩤ ᩉᩮᩣᨲᩥ. ᩑᨲᩴ ᩈᩣᩁᨾ᩠ᨽᩴ ᨶᩣᨾ.
</Paragraph>

<Paragraph number="1530" book="para">
<Emphasis>ᩋᨸᩁᩥᨠ᩠ᨠᨾᨶᩴ</Emphasis> ᨶᩣᨾ ᨶ ᩈᨠ᩠ᨠᩣ ᩉᩮᩣᨲᩥ ᨿᨳᩣᨿᩩᨲ᩠ᨲᩮᨶ ᩈᨠᨭᩮᨶ ᩋᨶᩩᨸᩁᩥᨣᨶ᩠ᨲᩩᩴ, ᩈᨾᨶ᩠ᨲᩣ ᨶᩥᩔᩮᨱᩥᨿᩣ ᩋᨶᩩᨸᩁᩥᨣᨶ᩠ᨲᩩᩴ. ᩑᨲᩴ ᩋᨸᩁᩥᨠ᩠ᨠᨾᨶᩴ ᨶᩣᨾ.
</Paragraph>

<Paragraph number="1531" book="para">
<Emphasis>ᩋᨶᩣᩁᨾ᩠ᨽᩴ</Emphasis> ᨶᩣᨾ ᨶ ᨠᩥᨸᩥᩃᩖᩥᨠᩣᨶᩴ ᩅᩤ ᩋᩣᩈᨿᩮᩣ ᩉᩮᩣᨲᩥ …ᨸᩮ…  ᨶ ᩈᩴᩈᩁᨱᨶᩥᩔᩥᨲᩴ ᩅᩤ ᩉᩮᩣᨲᩥ. ᩑᨲᩴ ᩋᨶᩣᩁᨾ᩠ᨽᩴ ᨶᩣᨾ.
</Paragraph>

<Paragraph number="1532" book="para">
<Emphasis>ᩈᨸᩁᩥᨠ᩠ᨠᨾᨶᩴ</Emphasis> ᨶᩣᨾ ᩈᨠ᩠ᨠᩣ ᩉᩮᩣᨲᩥ ᨿᨳᩣᨿᩩᨲ᩠ᨲᩮᨶ ᩈᨠᨭᩮᨶ ᩋᨶᩩᨸᩁᩥᨣᨶ᩠ᨲᩩᩴ, ᩈᨾᨶ᩠ᨲᩣ ᨶᩥᩔᩮᨱᩥᨿᩣ ᩋᨶᩩᨸᩁᩥᨣᨶ᩠ᨲᩩᩴ. ᩑᨲᩴ ᩈᨸᩁᩥᨠ᩠ᨠᨾᨶᩴ ᨶᩣᨾ.
</Paragraph>

<Paragraph number="1533" book="para">
<Emphasis>ᨾᩉᩃᩖᨠᩮᩣ</Emphasis> ᨶᩣᨾ ᩅᩥᩉᩣᩁᩮᩣ ᩈᩔᩣᨾᩥᨠᩮᩣ ᩅᩩᨧ᩠ᨧᨲᩥ.
</Paragraph>

<Paragraph number="1534" book="para">
<Emphasis>ᩅᩥᩉᩣᩁᩮᩣ</Emphasis> ᨶᩣᨾ ᩏᩃᩖᩥᨲ᩠ᨲᩮᩣ ᩅᩤ ᩉᩮᩣᨲᩥ ᩋᩅᩃᩥᨲ᩠ᨲᩮᩣ ᩅᩤ ᩏᩃᩖᩥᨲ᩠ᨲᩣᩅᩃᩥᨲ᩠ᨲᩮᩣ ᩅᩤ.
</Paragraph>

<Paragraph number="1535" book="para">
<Emphasis>ᨠᩣᩁᩮᨿ᩠ᨿᩣ</Emphasis>ᨲᩥ ᨠᩁᩮᩣᨲᩥ ᩅᩤ ᨠᩣᩁᩣᨸᩮᨲᩥ ᩅᩤ.
</Paragraph>

<Paragraph number="1536" book="para">
<Emphasis>ᨽᩥᨠ᩠ᨡᩪ ᩅᩤ ᩋᨶᨽᩥᨶᩮᨿ᩠ᨿ ᩅᨲ᩠ᨳᩩᨴᩮᩈᨶᩣᨿᩣ</Emphasis>ᨲᩥ ᨬᨲ᩠ᨲᩥᨴᩩᨲᩥᨿᩮᨶ ᨠᨾ᩠ᨾᩮᨶ ᩅᩥᩉᩣᩁᩅᨲ᩠ᨳᩩᩴ ᨶ ᨴᩮᩈᩣᨸᩮᨲ᩠ᩅᩣ ᨠᩁᩮᩣᨲᩥ ᩅᩤ ᨠᩣᩁᩣᨸᩮᨲᩥ ᩅᩤ, ᨸᨿᩮᩣᨣᩮ ᨴᩩᨠ᩠ᨠᨭᩴ. ᩑᨠᩴ ᨸᩥᨱ᩠ᨯᩴ ᩋᨶᩣᨣᨲᩮ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ. ᨲᩈ᩠ᨾᩥᩴ ᨸᩥᨱ᩠ᨯᩮ ᩋᩣᨣᨲᩮ, ᩋᩣᨸᨲ᩠ᨲᩥ ᩈᩴᨥᩣᨴᩥᩈᩮᩈᩔ.
</Paragraph>

<Paragraph number="1537" book="para">
<Emphasis>ᩈᩴᨥᩣᨴᩥᩈᩮᩈᩮᩣ</Emphasis>ᨲᩥ …ᨸᩮ…  ᨲᩮᨶᨸᩥ ᩅᩩᨧ᩠ᨧᨲᩥ—  “ᩈᩴᨥᩣᨴᩥᩈᩮᩈᩮᩣ”ᨲᩥ.
</Paragraph>

</Division>
<Division number="372" book="para">

<Paragraph number="1538" book="para">
ᨽᩥᨠ᩠ᨡᩩ ᩅᩥᩉᩣᩁᩴ ᨠᩁᩮᩣᨲᩥ ᩋᨴᩮᩈᩥᨲᩅᨲ᩠ᨳᩩᨠᩴ ᩈᩣᩁᨾ᩠ᨽᩴ ᩋᨸᩁᩥᨠ᩠ᨠᨾᨶᩴ, ᩋᩣᨸᨲ᩠ᨲᩥ ᩈᩴᨥᩣᨴᩥᩈᩮᩈᩮᨶ ᨴ᩠ᩅᩥᨶ᩠ᨶᩴ ᨴᩩᨠ᩠ᨠᨭᩣᨶᩴ. ᨽᩥᨠ᩠ᨡᩩ ᩅᩥᩉᩣᩁᩴ ᨠᩁᩮᩣᨲᩥ ᩋᨴᩮᩈᩥᨲᩅᨲ᩠ᨳᩩᨠᩴ ᩈᩣᩁᨾ᩠ᨽᩴ ᩈᨸᩁᩥᨠ᩠ᨠᨾᨶᩴ, ᩋᩣᨸᨲ᩠ᨲᩥ ᩈᩴᨥᩣᨴᩥᩈᩮᩈᩮᨶ ᨴᩩᨠ᩠ᨠᨭᩔ. ᨽᩥᨠ᩠ᨡᩩ ᩅᩥᩉᩣᩁᩴ ᨠᩁᩮᩣᨲᩥ ᩋᨴᩮᩈᩥᨲᩅᨲ᩠ᨳᩩᨠᩴ ᩋᨶᩣᩁᨾ᩠ᨽᩴ ᩋᨸᩁᩥᨠ᩠ᨠᨾᨶᩴ, ᩋᩣᨸᨲ᩠ᨲᩥ ᩈᩴᨥᩣᨴᩥᩈᩮᩈᩮᨶ ᨴᩩᨠ᩠ᨠᨭᩔ. ᨽᩥᨠ᩠ᨡᩩ ᩅᩥᩉᩣᩁᩴ ᨠᩁᩮᩣᨲᩥ ᩋᨴᩮᩈᩥᨲᩅᨲ᩠ᨳᩩᨠᩴ ᩋᨶᩣᩁᨾ᩠ᨽᩴ ᩈᨸᩁᩥᨠ᩠ᨠᨾᨶᩴ, ᩋᩣᨸᨲ᩠ᨲᩥ ᩈᩴᨥᩣᨴᩥᩈᩮᩈᩔ.
</Paragraph>

<Paragraph number="1539" book="para">
ᨽᩥᨠ᩠ᨡᩩ ᩅᩥᩉᩣᩁᩴ ᨠᩁᩮᩣᨲᩥ ᨴᩮᩈᩥᨲᩅᨲ᩠ᨳᩩᨠᩴ ᩈᩣᩁᨾ᩠ᨽᩴ ᩋᨸᩁᩥᨠ᩠ᨠᨾᨶᩴ, ᩋᩣᨸᨲ᩠ᨲᩥ ᨴ᩠ᩅᩥᨶ᩠ᨶᩴ ᨴᩩᨠ᩠ᨠᨭᩣᨶᩴ. ᨽᩥᨠ᩠ᨡᩩ ᩅᩥᩉᩣᩁᩴ ᨠᩁᩮᩣᨲᩥ ᨴᩮᩈᩥᨲᩅᨲ᩠ᨳᩩᨠᩴ ᩈᩣᩁᨾ᩠ᨽᩴ ᩈᨸᩁᩥᨠ᩠ᨠᨾᨶᩴ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨽᩥᨠ᩠ᨡᩩ ᩅᩥᩉᩣᩁᩴ ᨠᩁᩮᩣᨲᩥ ᨴᩮᩈᩥᨲᩅᨲ᩠ᨳᩩᨠᩴ ᩋᨶᩣᩁᨾ᩠ᨽᩴ ᩋᨸᩁᩥᨠ᩠ᨠᨾᨶᩴ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨽᩥᨠ᩠ᨡᩩ ᩅᩥᩉᩣᩁᩴ ᨠᩁᩮᩣᨲᩥ ᨴᩮᩈᩥᨲᩅᨲ᩠ᨳᩩᨠᩴ ᩋᨶᩣᩁᨾ᩠ᨽᩴ ᩈᨸᩁᩥᨠ᩠ᨠᨾᨶᩴ, ᩋᨶᩣᨸᨲ᩠ᨲᩥ.
</Paragraph>

</Division>
<Division number="373" book="para">

<Paragraph number="1540" book="para">
ᨽᩥᨠ᩠ᨡᩩ ᩈᨾᩣᨴᩥᩈᨲᩥ—  “ᩅᩥᩉᩣᩁᩴ ᨾᩮ ᨠᩁᩮᩣᨳᩣ”ᨲᩥ. ᨲᩔ ᩅᩥᩉᩣᩁᩴ ᨠᩁᩮᩣᨶ᩠ᨲᩥ ᩋᨴᩮᩈᩥᨲᩅᨲ᩠ᨳᩩᨠᩴ ᩈᩣᩁᨾ᩠ᨽᩴ ᩋᨸᩁᩥᨠ᩠ᨠᨾᨶᩴ, ᩋᩣᨸᨲ᩠ᨲᩥ ᩈᩴᨥᩣᨴᩥᩈᩮᩈᩮᨶ ᨴ᩠ᩅᩥᨶ᩠ᨶᩴ ᨴᩩᨠ᩠ᨠᨭᩣᨶᩴ …ᨸᩮ…  ᩈᩣᩁᨾ᩠ᨽᩴ ᩈᨸᩁᩥᨠ᩠ᨠᨾᨶᩴ, ᩋᩣᨸᨲ᩠ᨲᩥ ᩈᩴᨥᩣᨴᩥᩈᩮᩈᩮᨶ ᨴᩩᨠ᩠ᨠᨭᩔ …ᨸᩮ…  ᩋᨶᩣᩁᨾ᩠ᨽᩴ ᩋᨸᩁᩥᨠ᩠ᨠᨾᨶᩴ, ᩋᩣᨸᨲ᩠ᨲᩥ ᩈᩴᨥᩣᨴᩥᩈᩮᩈᩮᨶ ᨴᩩᨠ᩠ᨠᨭᩔ …ᨸᩮ…  ᩋᨶᩣᩁᨾ᩠ᨽᩴ ᩈᨸᩁᩥᨠ᩠ᨠᨾᨶᩴ, ᩋᩣᨸᨲ᩠ᨲᩥ ᩈᩴᨥᩣᨴᩥᩈᩮᩈᩔ.
</Paragraph>

<Paragraph number="1541" book="para">
ᨽᩥᨠ᩠ᨡᩩ ᩈᨾᩣᨴᩥᩈᨲᩥ—  “ᩅᩥᩉᩣᩁᩴ ᨾᩮ ᨠᩁᩮᩣᨳᩣ”ᨲᩥ. ᨲᩔ ᩅᩥᩉᩣᩁᩴ ᨠᩁᩮᩣᨶ᩠ᨲᩥ ᨴᩮᩈᩥᨲᩅᨲ᩠ᨳᩩᨠᩴ ᩈᩣᩁᨾ᩠ᨽᩴ ᩋᨸᩁᩥᨠ᩠ᨠᨾᨶᩴ, ᩋᩣᨸᨲ᩠ᨲᩥ ᨴ᩠ᩅᩥᨶ᩠ᨶᩴ ᨴᩩᨠ᩠ᨠᨭᩣᨶᩴ …ᨸᩮ…  ᩈᩣᩁᨾ᩠ᨽᩴ ᩈᨸᩁᩥᨠ᩠ᨠᨾᨶᩴ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ …ᨸᩮ…  ᩋᨶᩣᩁᨾ᩠ᨽᩴ ᩋᨸᩁᩥᨠ᩠ᨠᨾᨶᩴ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ …ᨸᩮ…  ᩋᨶᩣᩁᨾ᩠ᨽᩴ ᩈᨸᩁᩥᨠ᩠ᨠᨾᨶᩴ, ᩋᨶᩣᨸᨲ᩠ᨲᩥ.
</Paragraph>

</Division>
<Division number="374" book="para">

<Paragraph number="1542" book="para">
ᨽᩥᨠ᩠ᨡᩩ ᩈᨾᩣᨴᩥᩈᩥᨲ᩠ᩅᩣ ᨸᨠ᩠ᨠᨾᨲᩥ—  “ᩅᩥᩉᩣᩁᩴ ᨾᩮ ᨠᩁᩮᩣᨳᩣ”ᨲᩥ. ᨶ ᨧ ᩈᨾᩣᨴᩥᩈᨲᩥ—  “ᨴᩮᩈᩥᨲᩅᨲ᩠ᨳᩩᨠᩮᩣ ᨧ ᩉᩮᩣᨲᩩ ᩋᨶᩣᩁᨾ᩠ᨽᩮᩣ ᨧ ᩈᨸᩁᩥᨠ᩠ᨠᨾᨶᩮᩣ ᨧᩣ”ᨲᩥ. ᨲᩔ ᩅᩥᩉᩣᩁᩴ ᨠᩁᩮᩣᨶ᩠ᨲᩥ ᩋᨴᩮᩈᩥᨲᩅᨲ᩠ᨳᩩᨠᩴ ᩈᩣᩁᨾ᩠ᨽᩴ ᩋᨸᩁᩥᨠ᩠ᨠᨾᨶᩴ, ᩋᩣᨸᨲ᩠ᨲᩥ ᩈᩴᨥᩣᨴᩥᩈᩮᩈᩮᨶ ᨴ᩠ᩅᩥᨶ᩠ᨶᩴ ᨴᩩᨠ᩠ᨠᨭᩣᨶᩴ …ᨸᩮ…  ᩈᩣᩁᨾ᩠ᨽᩴ ᩈᨸᩁᩥᨠ᩠ᨠᨾᨶᩴ, ᩋᩣᨸᨲ᩠ᨲᩥ ᩈᩴᨥᩣᨴᩥᩈᩮᩈᩮᨶ ᨴᩩᨠ᩠ᨠᨭᩔ …ᨸᩮ…  ᩋᨶᩣᩁᨾ᩠ᨽᩴ ᩋᨸᩁᩥᨠ᩠ᨠᨾᨶᩴ, ᩋᩣᨸᨲ᩠ᨲᩥ ᩈᩴᨥᩣᨴᩥᩈᩮᩈᩮᨶ ᨴᩩᨠ᩠ᨠᨭᩔ …ᨸᩮ…  ᩋᨶᩣᩁᨾ᩠ᨽᩴ ᩈᨸᩁᩥᨠ᩠ᨠᨾᨶᩴ, ᩋᩣᨸᨲ᩠ᨲᩥ ᩈᩴᨥᩣᨴᩥᩈᩮᩈᩔ.
</Paragraph>

<Paragraph number="1543" book="para">
ᨽᩥᨠ᩠ᨡᩩ ᩈᨾᩣᨴᩥᩈᩥᨲ᩠ᩅᩣ ᨸᨠ᩠ᨠᨾᨲᩥ—  “ᩅᩥᩉᩣᩁᩴ ᨾᩮ ᨠᩁᩮᩣᨳᩣ”ᨲᩥ. ᨶ ᨧ ᩈᨾᩣᨴᩥᩈᨲᩥ—  “ᨴᩮᩈᩥᨲᩅᨲ᩠ᨳᩩᨠᩮᩣ ᨧ ᩉᩮᩣᨲᩩ ᩋᨶᩣᩁᨾ᩠ᨽᩮᩣ ᨧ ᩈᨸᩁᩥᨠ᩠ᨠᨾᨶᩮᩣ ᨧᩣ”ᨲᩥ. ᨲᩔ ᩅᩥᩉᩣᩁᩴ ᨠᩁᩮᩣᨶ᩠ᨲᩥ ᨴᩮᩈᩥᨲᩅᨲ᩠ᨳᩩᨠᩴ ᩈᩣᩁᨾ᩠ᨽᩴ ᩋᨸᩁᩥᨠ᩠ᨠᨾᨶᩴ, ᩋᩣᨸᨲ᩠ᨲᩥ ᨴ᩠ᩅᩥᨶ᩠ᨶᩴ ᨴᩩᨠ᩠ᨠᨭᩣᨶᩴ …ᨸᩮ…  ᩈᩣᩁᨾ᩠ᨽᩴ ᩈᨸᩁᩥᨠ᩠ᨠᨾᨶᩴ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ …ᨸᩮ…  ᩋᨶᩣᩁᨾ᩠ᨽᩴ ᩋᨸᩁᩥᨠ᩠ᨠᨾᨶᩴ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ …ᨸᩮ…  ᩋᨶᩣᩁᨾ᩠ᨽᩴ ᩈᨸᩁᩥᨠ᩠ᨠᨾᨶᩴ, ᩋᨶᩣᨸᨲ᩠ᨲᩥ.
</Paragraph>

</Division>
<Division number="375" book="para">

<Paragraph number="1544" book="para">
ᨽᩥᨠ᩠ᨡᩩ ᩈᨾᩣᨴᩥᩈᩥᨲ᩠ᩅᩣ ᨸᨠ᩠ᨠᨾᨲᩥ—  “ᩅᩥᩉᩣᩁᩴ ᨾᩮ ᨠᩁᩮᩣᨳᩣ”ᨲᩥ. ᩈᨾᩣᨴᩥᩈᨲᩥ ᨧ—  “ᨴᩮᩈᩥᨲᩅᨲ᩠ᨳᩩᨠᩮᩣ ᨧ ᩉᩮᩣᨲᩩ ᩋᨶᩣᩁᨾ᩠ᨽᩮᩣ ᨧ ᩈᨸᩁᩥᨠ᩠ᨠᨾᨶᩮᩣ ᨧᩣ”ᨲᩥ. ᨲᩔ ᩅᩥᩉᩣᩁᩴ ᨠᩁᩮᩣᨶ᩠ᨲᩥ ᩋᨴᩮᩈᩥᨲᩅᨲ᩠ᨳᩩᨠᩴ ᩈᩣᩁᨾ᩠ᨽᩴ ᩋᨸᩁᩥᨠ᩠ᨠᨾᨶᩴ. ᩈᩮᩣ ᩈᩩᨱᩣᨲᩥ—  “ᩅᩥᩉᩣᩁᩮᩣ ᨠᩥᩁ ᨾᩮ ᨠᨿᩥᩁᨲᩥ ᩋᨴᩮᩈᩥᨲᩅᨲ᩠ᨳᩩᨠᩮᩣ ᩈᩣᩁᨾ᩠ᨽᩮᩣ ᩋᨸᩁᩥᨠ᩠ᨠᨾᨶᩮᩣ”ᨲᩥ. ᨲᩮᨶ ᨽᩥᨠ᩠ᨡᩩᨶᩣ ᩈᩣᨾᩴ ᩅᩤ ᨣᨶ᩠ᨲᨻ᩠ᨻᩴ ᨴᩪᨲᩮᩣ ᩅᩤ ᨸᩣᩉᩮᨲᨻ᩠ᨻᩮᩣ—  “ᨴᩮᩈᩥᨲᩅᨲ᩠ᨳᩩᨠᩮᩣ ᨧ ᩉᩮᩣᨲᩩ ᩋᨶᩣᩁᨾ᩠ᨽᩮᩣ ᨧ ᩈᨸᩁᩥᨠ᩠ᨠᨾᨶᩮᩣ ᨧᩣ”ᨲᩥ …ᨸᩮ…  “ᨴᩮᩈᩥᨲᩅᨲ᩠ᨳᩩᨠᩮᩣ ᨧ ᩉᩮᩣᨲᩩ ᩋᨶᩣᩁᨾ᩠ᨽᩮᩣ ᨧᩣ”ᨲᩥ …ᨸᩮ…  “ᨴᩮᩈᩥᨲᩅᨲ᩠ᨳᩩᨠᩮᩣ ᨧ ᩉᩮᩣᨲᩩ ᩈᨸᩁᩥᨠ᩠ᨠᨾᨶᩮᩣ ᨧᩣ”ᨲᩥ …ᨸᩮ…  “ᨴᩮᩈᩥᨲᩅᨲ᩠ᨳᩩᨠᩮᩣ ᩉᩮᩣᨲᩪ”ᨲᩥ. ᨶᩮᩣ ᨧᩮ ᩈᩣᨾᩴ ᩅᩤ ᨣᨧ᩠ᨨᩮᨿ᩠ᨿ ᨴᩪᨲᩴ ᩅᩤ ᨸᩉᩥᨱᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ.
</Paragraph>

<Paragraph number="1545" book="para">
ᨽᩥᨠ᩠ᨡᩩ ᩈᨾᩣᨴᩥᩈᩥᨲ᩠ᩅᩣ ᨸᨠ᩠ᨠᨾᨲᩥ—  “ᩅᩥᩉᩣᩁᩴ ᨾᩮ ᨠᩁᩮᩣᨳᩣ”ᨲᩥ. ᩈᨾᩣᨴᩥᩈᨲᩥ ᨧ—  “ᨴᩮᩈᩥᨲᩅᨲ᩠ᨳᩩᨠᩮᩣ ᨧ ᩉᩮᩣᨲᩩ ᩋᨶᩣᩁᨾ᩠ᨽᩮᩣ ᨧ ᩈᨸᩁᩥᨠ᩠ᨠᨾᨶᩮᩣ ᨧᩣ”ᨲᩥ. ᨲᩔ ᩅᩥᩉᩣᩁᩴ ᨠᩁᩮᩣᨶ᩠ᨲᩥ ᨴᩮᩈᩥᨲᩅᨲ᩠ᨳᩩᨠᩴ ᩈᩣᩁᨾ᩠ᨽᩴ ᩋᨸᩁᩥᨠ᩠ᨠᨾᨶᩴ. ᩈᩮᩣ ᩈᩩᨱᩣᨲᩥ—  “ᩅᩥᩉᩣᩁᩮᩣ ᨠᩥᩁ ᨾᩮ ᨠᨿᩥᩁᨲᩥ ᨴᩮᩈᩥᨲᩅᨲ᩠ᨳᩩᨠᩮᩣ ᩈᩣᩁᨾ᩠ᨽᩮᩣ ᩋᨸᩁᩥᨠ᩠ᨠᨾᨶᩮᩣ”ᨲᩥ. ᨲᩮᨶ ᨽᩥᨠ᩠ᨡᩩᨶᩣ ᩈᩣᨾᩴ ᩅᩤ ᨣᨶ᩠ᨲᨻ᩠ᨻᩴ ᨴᩪᨲᩮᩣ ᩅᩤ ᨸᩣᩉᩮᨲᨻ᩠ᨻᩮᩣ—  “ᩋᨶᩣᩁᨾ᩠ᨽᩮᩣ ᨧ ᩉᩮᩣᨲᩩ ᩈᨸᩁᩥᨠ᩠ᨠᨾᨶᩮᩣ ᨧᩣ”ᨲᩥ …ᨸᩮ…  “ᩋᨶᩣᩁᨾ᩠ᨽᩮᩣ ᩉᩮᩣᨲᩪ”ᨲᩥ. “ᩈᨸᩁᩥᨠ᩠ᨠᨾᨶᩮᩣ ᩉᩮᩣᨲᩪ”ᨲᩥ, ᩋᨶᩣᨸᨲ᩠ᨲᩥ.
</Paragraph>

</Division>
<Division number="376" book="para">

<Paragraph number="1546" book="para">
ᨽᩥᨠ᩠ᨡᩩ ᩈᨾᩣᨴᩥᩈᩥᨲ᩠ᩅᩣ ᨸᨠ᩠ᨠᨾᨲᩥ—  “ᩅᩥᩉᩣᩁᩴ ᨾᩮ ᨠᩁᩮᩣᨳᩣ”ᨲᩥ. ᩈᨾᩣᨴᩥᩈᨲᩥ ᨧ—  “ᨴᩮᩈᩥᨲᩅᨲ᩠ᨳᩩᨠᩮᩣ ᨧ ᩉᩮᩣᨲᩩ ᩋᨶᩣᩁᨾ᩠ᨽᩮᩣ ᨧ ᩈᨸᩁᩥᨠ᩠ᨠᨾᨶᩮᩣ ᨧᩣ”ᨲᩥ. ᨲᩔ ᩅᩥᩉᩣᩁᩴ ᨠᩁᩮᩣᨶ᩠ᨲᩥ ᩋᨴᩮᩈᩥᨲᩅᨲ᩠ᨳᩩᨠᩴ ᩈᩣᩁᨾ᩠ᨽᩴ ᩋᨸᩁᩥᨠ᩠ᨠᨾᨶᩴ, ᩋᩣᨸᨲ᩠ᨲᩥ ᨠᩣᩁᩩᨠᩣᨶᩴ ᨲᩥᨱ᩠ᨱᩴ ᨴᩩᨠ᩠ᨠᨭᩣᨶᩴ …ᨸᩮ…  ᩈᩣᩁᨾ᩠ᨽᩴ ᩈᨸᩁᩥᨠ᩠ᨠᨾᨶᩴ, ᩋᩣᨸᨲ᩠ᨲᩥ ᨠᩣᩁᩩᨠᩣᨶᩴ ᨴ᩠ᩅᩥᨶ᩠ᨶᩴ ᨴᩩᨠ᩠ᨠᨭᩣᨶᩴ …ᨸᩮ…  ᩋᨶᩣᩁᨾ᩠ᨽᩴ ᩋᨸᩁᩥᨠ᩠ᨠᨾᨶᩴ, ᩋᩣᨸᨲ᩠ᨲᩥ ᨠᩣᩁᩩᨠᩣᨶᩴ ᨴ᩠ᩅᩥᨶ᩠ᨶᩴ ᨴᩩᨠ᩠ᨠᨭᩣᨶᩴ …ᨸᩮ…  ᩋᨶᩣᩁᨾ᩠ᨽᩴ ᩈᨸᩁᩥᨠ᩠ᨠᨾᨶᩴ, ᩋᩣᨸᨲ᩠ᨲᩥ ᨠᩣᩁᩩᨠᩣᨶᩴ ᨴᩩᨠ᩠ᨠᨭᩔ.
</Paragraph>

<Paragraph number="1547" book="para">
ᨽᩥᨠ᩠ᨡᩩ ᩈᨾᩣᨴᩥᩈᩥᨲ᩠ᩅᩣ ᨸᨠ᩠ᨠᨾᨲᩥ—  “ᩅᩥᩉᩣᩁᩴ ᨾᩮ ᨠᩁᩮᩣᨳᩣ”ᨲᩥ. ᩈᨾᩣᨴᩥᩈᨲᩥ ᨧ—  “ᨴᩮᩈᩥᨲᩅᨲ᩠ᨳᩩᨠᩮᩣ ᨧ ᩉᩮᩣᨲᩩ ᩋᨶᩣᩁᨾ᩠ᨽᩮᩣ ᨧ ᩈᨸᩁᩥᨠ᩠ᨠᨾᨶᩮᩣ ᨧᩣ”ᨲᩥ. ᨲᩔ ᩅᩥᩉᩣᩁᩴ ᨠᩁᩮᩣᨶ᩠ᨲᩥ ᨴᩮᩈᩥᨲᩅᨲ᩠ᨳᩩᨠᩴ ᩈᩣᩁᨾ᩠ᨽᩴ ᩋᨸᩁᩥᨠ᩠ᨠᨾᨶᩴ, ᩋᩣᨸᨲ᩠ᨲᩥ ᨠᩣᩁᩩᨠᩣᨶᩴ ᨴ᩠ᩅᩥᨶ᩠ᨶᩴ ᨴᩩᨠ᩠ᨠᨭᩣᨶᩴ …ᨸᩮ…  ᩈᩣᩁᨾ᩠ᨽᩴ ᩈᨸᩁᩥᨠ᩠ᨠᨾᨶᩴ, ᩋᩣᨸᨲ᩠ᨲᩥ ᨠᩣᩁᩩᨠᩣᨶᩴ ᨴᩩᨠ᩠ᨠᨭᩔ …ᨸᩮ…  ᩋᨶᩣᩁᨾ᩠ᨽᩴ ᩋᨸᩁᩥᨠ᩠ᨠᨾᨶᩴ, ᩋᩣᨸᨲ᩠ᨲᩥ ᨠᩣᩁᩩᨠᩣᨶᩴ ᨴᩩᨠ᩠ᨠᨭᩔ …ᨸᩮ…  ᩋᨶᩣᩁᨾ᩠ᨽᩴ ᩈᨸᩁᩥᨠ᩠ᨠᨾᨶᩴ, ᩋᨶᩣᨸᨲ᩠ᨲᩥ.
</Paragraph>

</Division>
<Division number="377" book="para">

<Paragraph number="1548" book="para">
ᨽᩥᨠ᩠ᨡᩩ ᩈᨾᩣᨴᩥᩈᩥᨲ᩠ᩅᩣ ᨸᨠ᩠ᨠᨾᨲᩥ—  “ᩅᩥᩉᩣᩁᩴ ᨾᩮ ᨠᩁᩮᩣᨳᩣ”ᨲᩥ. ᨲᩔ ᩅᩥᩉᩣᩁᩴ ᨠᩁᩮᩣᨶ᩠ᨲᩥ ᩋᨴᩮᩈᩥᨲᩅᨲ᩠ᨳᩩᨠᩴ ᩈᩣᩁᨾ᩠ᨽᩴ ᩋᨸᩁᩥᨠ᩠ᨠᨾᨶᩴ. ᩈᩮᩣ ᨧᩮ ᩅᩥᨸ᩠ᨸᨠᨲᩮ ᩋᩣᨣᨧ᩠ᨨᨲᩥ, ᨲᩮᨶ ᨽᩥᨠ᩠ᨡᩩᨶᩣ ᩈᩮᩣ ᩅᩥᩉᩣᩁᩮᩣ ᩋᨬ᩠ᨬᩔ ᩅᩤ ᨴᩤᨲᨻ᩠ᨻᩮᩣ ᨽᩥᨶ᩠ᨴᩥᨲ᩠ᩅᩣ ᩅᩤ ᨸᩩᨶ ᨠᩣᨲᨻ᩠ᨻᩮᩣ. ᨶᩮᩣ ᨧᩮ ᩋᨬ᩠ᨬᩔ ᩅᩤ ᨴᨴᩮᨿ᩠ᨿ ᨽᩥᨶ᩠ᨴᩥᨲ᩠ᩅᩣ ᩅᩤ ᨸᩩᨶ ᨠᩣᩁᩮᨿ᩠ᨿ, ᩋᩣᨸᨲ᩠ᨲᩥ ᩈᩴᨥᩣᨴᩥᩈᩮᩈᩮᨶ ᨴ᩠ᩅᩥᨶ᩠ᨶᩴ ᨴᩩᨠ᩠ᨠᨭᩣᨶᩴ …ᨸᩮ…  ᩈᩣᩁᨾ᩠ᨽᩴ ᩈᨸᩁᩥᨠ᩠ᨠᨾᨶᩴ, ᩋᩣᨸᨲ᩠ᨲᩥ ᩈᩴᨥᩣᨴᩥᩈᩮᩈᩮᨶ ᨴᩩᨠ᩠ᨠᨭᩔ …ᨸᩮ…  ᩋᨶᩣᩁᨾ᩠ᨽᩴ ᩋᨸᩁᩥᨠ᩠ᨠᨾᨶᩴ, ᩋᩣᨸᨲ᩠ᨲᩥ ᩈᩴᨥᩣᨴᩥᩈᩮᩈᩮᨶ ᨴᩩᨠ᩠ᨠᨭᩔ …ᨸᩮ…  ᩋᨶᩣᩁᨾ᩠ᨽᩴ ᩈᨸᩁᩥᨠ᩠ᨠᨾᨶᩴ, ᩋᩣᨸᨲ᩠ᨲᩥ ᩈᩴᨥᩣᨴᩥᩈᩮᩈᩔ.
</Paragraph>

<Paragraph number="1549" book="para">
ᨽᩥᨠ᩠ᨡᩩ ᩈᨾᩣᨴᩥᩈᩥᨲ᩠ᩅᩣ ᨸᨠ᩠ᨠᨾᨲᩥ—  “ᩅᩥᩉᩣᩁᩴ ᨾᩮ ᨠᩁᩮᩣᨳᩣ”ᨲᩥ. ᨲᩔ ᩅᩥᩉᩣᩁᩴ ᨠᩁᩮᩣᨶ᩠ᨲᩥ ᨴᩮᩈᩥᨲᩅᨲ᩠ᨳᩩᨠᩴ ᩈᩣᩁᨾ᩠ᨽᩴ ᩋᨸᩁᩥᨠ᩠ᨠᨾᨶᩴ. ᩈᩮᩣ ᨧᩮ ᩅᩥᨸ᩠ᨸᨠᨲᩮ ᩋᩣᨣᨧ᩠ᨨᨲᩥ, ᨲᩮᨶ ᨽᩥᨠ᩠ᨡᩩᨶᩣ ᩈᩮᩣ ᩅᩥᩉᩣᩁᩮᩣ ᩋᨬ᩠ᨬᩔ ᩅᩤ ᨴᩤᨲᨻ᩠ᨻᩮᩣ ᨽᩥᨶ᩠ᨴᩥᨲ᩠ᩅᩣ ᩅᩤ ᨸᩩᨶ ᨠᩣᨲᨻ᩠ᨻᩮᩣ. ᨶᩮᩣ ᨧᩮ ᩋᨬ᩠ᨬᩔ ᩅᩤ ᨴᨴᩮᨿ᩠ᨿ ᨽᩥᨶ᩠ᨴᩥᨲ᩠ᩅᩣ ᩅᩤ ᨸᩩᨶ ᨠᩣᩁᩮᨿ᩠ᨿ, ᩋᩣᨸᨲ᩠ᨲᩥ ᨴ᩠ᩅᩥᨶ᩠ᨶᩴ ᨴᩩᨠ᩠ᨠᨭᩣᨶᩴ …ᨸᩮ…  ᩈᩣᩁᨾ᩠ᨽᩴ ᩈᨸᩁᩥᨠ᩠ᨠᨾᨶᩴ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ …ᨸᩮ…  ᩋᨶᩣᩁᨾ᩠ᨽᩴ ᩋᨸᩁᩥᨠ᩠ᨠᨾᨶᩴ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ …ᨸᩮ…  ᩋᨶᩣᩁᨾ᩠ᨽᩴ ᩈᨸᩁᩥᨠ᩠ᨠᨾᨶᩴ, ᩋᨶᩣᨸᨲ᩠ᨲᩥ.
</Paragraph>

</Division>
<Division number="378" book="para">

<Paragraph number="1550" book="para">
ᩋᨲ᩠ᨲᨶᩣ ᩅᩥᨸ᩠ᨸᨠᨲᩴ ᩋᨲ᩠ᨲᨶᩣ ᨸᩁᩥᨿᩮᩣᩈᩣᨸᩮᨲᩥ, ᩋᩣᨸᨲ᩠ᨲᩥ ᩈᩴᨥᩣᨴᩥᩈᩮᩈᩔ.
</Paragraph>

<Paragraph number="1551" book="para">
ᩋᨲ᩠ᨲᨶᩣ ᩅᩥᨸ᩠ᨸᨠᨲᩴ ᨸᩁᩮᩉᩥ ᨸᩁᩥᨿᩮᩣᩈᩣᨸᩮᨲᩥ, ᩋᩣᨸᨲ᩠ᨲᩥ ᩈᩴᨥᩣᨴᩥᩈᩮᩈᩔ.
</Paragraph>

<Paragraph number="1552" book="para">
ᨸᩁᩮᩉᩥ ᩅᩥᨸ᩠ᨸᨠᨲᩴ ᩋᨲ᩠ᨲᨶᩣ ᨸᩁᩥᨿᩮᩣᩈᩣᨸᩮᨲᩥ, ᩋᩣᨸᨲ᩠ᨲᩥ ᩈᩴᨥᩣᨴᩥᩈᩮᩈᩔ.
</Paragraph>

<Paragraph number="1553" book="para">
ᨸᩁᩮᩉᩥ ᩅᩥᨸ᩠ᨸᨠᨲᩴ ᨸᩁᩮᩉᩥ ᨸᩁᩥᨿᩮᩣᩈᩣᨸᩮᨲᩥ, ᩋᩣᨸᨲ᩠ᨲᩥ ᩈᩴᨥᩣᨴᩥᩈᩮᩈᩔ.
</Paragraph>

</Division>
<Division number="379" book="para">

<Paragraph number="1554" book="para">
ᩋᨶᩣᨸᨲ᩠ᨲᩥ—  ᩃᩮᨱᩮ ᨣᩩᩉᩣᨿ ᨲᩥᨱᨠᩩᨭᩥᨠᩣᨿ ᩋᨬ᩠ᨬᩔᨲ᩠ᨳᩣᨿ ᩅᩤᩈᩣᨣᩤᩁᩴ ᨮᨸᩮᨲ᩠ᩅᩣ ᩈᨻ᩠ᨻᨲ᩠ᨳ. ᩋᨶᩣᨸᨲ᩠ᨲᩥ ᩏᨾ᩠ᨾᨲ᩠ᨲᨠᩔ, ᩋᩣᨴᩥᨠᨾ᩠ᨾᩥᨠᩔᩣᨲᩥ.

</Paragraph>
</Division>

<Paragraph number="1555" type="center" book="para">
ᩅᩥᩉᩣᩁᨠᩣᩁᩈᩥᨠ᩠ᨡᩣᨸᨴᩴ ᨶᩥᨭ᩠ᨮᩥᨲᩴ ᩈᨲ᩠ᨲᨾᩴ.
</Paragraph>