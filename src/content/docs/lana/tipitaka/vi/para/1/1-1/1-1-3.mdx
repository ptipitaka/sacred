---
title: "1.1.3 ᨲᨲᩥᨿᨸᩣᩁᩣᨩᩥᨠᩈᩥᨠ᩠ᨡᩣᨸᨴ"
tableOfContents: false
sidebar:
  order: 3
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';
import TableOfContents from '@components/TableOfContents.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="162" book="para">

<Paragraph number="376" book="para">
ᨲᩮᨶ ᩈᨾᨿᩮᨶ ᨻᩩᨴ᩠ᨵᩮᩤ ᨽᨣᩅᩤ ᩅᩮᩈᩣᩃᩥᨿᩴ ᩅᩥᩉᩁᨲᩥ ᨾᩉᩣᩅᨶᩮ ᨠᩪᨭᩣᨣᩤᩁᩈᩣᩃᩣᨿᩴ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᨣᩅᩤ ᨽᩥᨠ᩠ᨡᩪᨶᩴ ᩋᨶᩮᨠᨸᩁᩥᨿᩣᨿᩮᨶ ᩋᩈᩩᨽᨠᨳᩴ ᨠᨳᩮᨲᩥ, ᩋᩈᩩᨽᩣᨿ ᩅᨱ᩠ᨱᩴ ᨽᩣᩈᨲᩥ, ᩋᩈᩩᨽᨽᩣᩅᨶᩣᨿ ᩅᨱ᩠ᨱᩴ ᨽᩣᩈᨲᩥ, ᩋᩣᨴᩥᩔ ᩋᩣᨴᩥᩔ ᩋᩈᩩᨽᩈᨾᩣᨸᨲ᩠ᨲᩥᨿᩣ ᩅᨱ᩠ᨱᩴ ᨽᩣᩈᨲᩥ.



</Paragraph>

<Paragraph number="377" book="para">
ᩋᨳ ᨡᩮᩣ ᨽᨣᩅᩤ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᩍᨧ᩠ᨨᩣᨾᩉᩴ, ᨽᩥᨠ᩠ᨡᩅᩮ, ᩋᨴ᩠ᨵᨾᩣᩈᩴ ᨸᨭᩥᩈᩃᩖᩦᨿᩥᨲᩩᩴ. ᨶᨾ᩠ᩉᩥ ᨠᩮᨶᨧᩥ ᩏᨸᩈᩘᨠᨾᩥᨲᨻ᩠ᨻᩮᩣ, ᩋᨬ᩠ᨬᨲᩕ ᩑᨠᩮᨶ ᨸᩥᨱ᩠ᨯᨸᩣᨲᨶᩦᩉᩣᩁᨠᩮᨶᩣ”ᨲᩥ. “ᩑᩅᩴ, ᨽᨶ᩠ᨲᩮ”ᨲᩥ, ᨡᩮᩣ ᨲᩮ ᨽᩥᨠ᩠ᨡᩪ ᨽᨣᩅᨲᩮᩣ ᨸᨭᩥᩔᩩᨱᩥᨲ᩠ᩅᩣ ᨶᩣᩔᩩᨵ ᨠᩮᩣᨧᩥ ᨽᨣᩅᨶ᩠ᨲᩴ ᩏᨸᩈᩘᨠᨾᨲᩥ, ᩋᨬ᩠ᨬᨲᩕ ᩑᨠᩮᨶ ᨸᩥᨱ᩠ᨯᨸᩣᨲᨶᩦᩉᩣᩁᨠᩮᨶ.



</Paragraph>

<Paragraph number="378" book="para">
ᨽᩥᨠ᩠ᨡᩪ—  “ᨽᨣᩅᩤ ᨡᩮᩣ ᩋᨶᩮᨠᨸᩁᩥᨿᩣᨿᩮᨶ ᩋᩈᩩᨽᨠᨳᩴ ᨠᨳᩮᨲᩥ, ᩋᩈᩩᨽᩣᨿ ᩅᨱ᩠ᨱᩴ ᨽᩣᩈᨲᩥ, ᩋᩈᩩᨽᨽᩣᩅᨶᩣᨿ ᩅᨱ᩠ᨱᩴ ᨽᩣᩈᨲᩥ, ᩋᩣᨴᩥᩔ ᩋᩣᨴᩥᩔ ᩋᩈᩩᨽᩈᨾᩣᨸᨲ᩠ᨲᩥᨿᩣ ᩅᨱ᩠ᨱᩴ ᨽᩣᩈᨲᩦ”ᨲᩥ, ᨲᩮ ᩋᨶᩮᨠᩣᨠᩣᩁᩅᩮᩤᨠᩣᩁᩴ ᩋᩈᩩᨽᨽᩣᩅᨶᩣᨶᩩᨿᩮᩣᨣᨾᨶᩩᨿᩩᨲ᩠ᨲᩣ ᩅᩥᩉᩁᨶ᩠ᨲᩥ. ᨲᩮ ᩈᨠᩮᨶ ᨠᩣᨿᩮᨶ ᩋᨭ᩠ᨭᩦᨿᨶ᩠ᨲᩥ ᩉᩁᩣᨿᨶ᩠ᨲᩥ ᨩᩥᨣᩩᨧ᩠ᨨᨶ᩠ᨲᩥ. ᩈᩮᨿ᩠ᨿᨳᩣᨸᩥ ᨶᩣᨾ ᩍᨲ᩠ᨳᩦ ᩅᩤ ᨸᩩᩁᩥᩈᩮᩣ ᩅᩤ ᨴᩉᩁᩮᩣ ᨿᩩᩅᩤ ᨾᨱ᩠ᨯᨶᨠᨩᩣᨲᩥᨠᩮᩣ ᩈᩦᩈᩴᨶ᩠ᩉᩣᨲᩮᩣ ᩋᩉᩥᨠᩩᨱᨸᩮᨶ ᩅᩤ ᨠᩩᨠ᩠ᨠᩩᩁᨠᩩᨱᨸᩮᨶ ᩅᩤ ᨾᨶᩩᩔᨠᩩᨱᨸᩮᨶ ᩅᩤ ᨠᨱ᩠ᨮᩮ ᩋᩣᩈᨲ᩠ᨲᩮᨶ ᩋᨭ᩠ᨭᩦᨿᩮᨿ᩠ᨿ ᩉᩁᩣᨿᩮᨿ᩠ᨿ ᨩᩥᨣᩩᨧ᩠ᨨᩮᨿ᩠ᨿ; ᩑᩅᨾᩮᩅ ᨲᩮ ᨽᩥᨠ᩠ᨡᩪ ᩈᨠᩮᨶ ᨠᩣᨿᩮᨶ ᩋᨭ᩠ᨭᩦᨿᨶ᩠ᨲᩣ ᩉᩁᩣᨿᨶ᩠ᨲᩣ ᨩᩥᨣᩩᨧ᩠ᨨᨶ᩠ᨲᩣ ᩋᨲ᩠ᨲᨶᩣᨸᩥ ᩋᨲ᩠ᨲᩣᨶᩴ ᨩᩦᩅᩥᨲᩣ ᩅᩮᩤᩁᩮᩣᨸᩮᨶ᩠ᨲᩥ, ᩋᨬ᩠ᨬᨾᨬ᩠ᨬᨾ᩠ᨸᩥ ᨩᩦᩅᩥᨲᩣ ᩅᩮᩤᩁᩮᩣᨸᩮᨶ᩠ᨲᩥ, ᨾᩥᨣᩃᨱ᩠ᨯᩥᨠᨾ᩠ᨸᩥ ᩈᨾᨱᨠᩩᨲ᩠ᨲᨠᩴ ᩏᨸᩈᩘᨠᨾᩥᨲ᩠ᩅᩣ ᩑᩅᩴ ᩅᨴᨶ᩠ᨲᩥ—  “ᩈᩣᨵᩩ ᨶᩮᩣ, ᩋᩣᩅᩩᩈᩮᩣ, ᨩᩦᩅᩥᨲᩣ ᩅᩮᩤᩁᩮᩣᨸᩮᩉᩥ. ᩍᨴᩴ ᨲᩮ ᨸᨲ᩠ᨲᨧᩦᩅᩁᩴ ᨽᩅᩥᩔᨲᩦ”ᨲᩥ. ᩋᨳ ᨡᩮᩣ ᨾᩥᨣᩃᨱ᩠ᨯᩥᨠᩮᩣ ᩈᨾᨱᨠᩩᨲ᩠ᨲᨠᩮᩣ ᨸᨲ᩠ᨲᨧᩦᩅᩁᩮᩉᩥ ᨽᨭᩮᩣ ᩈᨾ᩠ᨻᩉᩩᩃᩮ ᨽᩥᨠ᩠ᨡᩪ ᨩᩦᩅᩥᨲᩣ ᩅᩮᩤᩁᩮᩣᨸᩮᨲ᩠ᩅᩣ ᩃᩮᩣᩉᩥᨲᨠᩴ ᩋᩈᩥᩴ ᩋᩣᨴᩤᨿ ᨿᩮᨶ ᩅᨣ᩠ᨣᩩᨾᩩᨴᩤ ᨶᨴᩦ ᨲᩮᨶᩩᨸᩈᩘᨠᨾᩥ.



</Paragraph>

</Division>
<Division number="163" book="para">

<Paragraph number="379" book="para">
ᩋᨳ ᨡᩮᩣ ᨾᩥᨣᩃᨱ᩠ᨯᩥᨠᩔ ᩈᨾᨱᨠᩩᨲ᩠ᨲᨠᩔ ᩃᩮᩣᩉᩥᨲᨠᩴ ᨲᩴ ᩋᩈᩥᩴ ᨵᩮᩤᩅᨶ᩠ᨲᩔ ᩋᩉᩩᨴᩮᩅ ᨠᩩᨠ᩠ᨠᩩᨧ᩠ᨧᩴ ᩋᩉᩩ ᩅᩥᨸ᩠ᨸᨭᩥᩈᩣᩁᩮᩣ—  “ᩋᩃᩣᨽᩣ ᩅᨲ ᨾᩮ, ᨶ ᩅᨲ ᨾᩮ ᩃᩣᨽᩣ; ᨴᩩᩃᩖᨴ᩠ᨵᩴ ᩅᨲ ᨾᩮ, ᨶ ᩅᨲ ᨾᩮ ᩈᩩᩃᨴ᩠ᨵᩴ. ᨻᩉᩩᩴ ᩅᨲ ᨾᨿᩣ ᩋᨸᩩᨬ᩠ᨬᩴ ᨸᩈᩩᨲᩴ, ᨿᩮᩣᩉᩴ ᨽᩥᨠ᩠ᨡᩪ ᩈᩦᩃᩅᨶ᩠ᨲᩮ ᨠᩃ᩠ᨿᩣᨱᨵᨾ᩠ᨾᩮ ᨩᩦᩅᩥᨲᩣ ᩅᩮᩤᩁᩮᩣᨸᩮᩈᩥᨶ᩺”ᨲᩥ. ᩋᨳ ᨡᩮᩣ ᩋᨬ᩠ᨬᨲᩁᩣ ᨾᩣᩁᨠᩣᨿᩥᨠᩣ ᨴᩮᩅᨲᩣ ᩋᨽᩥᨩ᩠ᨩᨾᩣᨶᩮ ᩏᨴᨠᩮ ᩋᩣᨣᨶ᩠ᨲ᩠ᩅᩣ ᨾᩥᨣᩃᨱ᩠ᨯᩥᨠᩴ ᩈᨾᨱᨠᩩᨲ᩠ᨲᨠᩴ ᩑᨲᨴᩅᩮᩤᨧ—  “ᩈᩣᨵᩩ ᩈᩣᨵᩩ, ᩈᨸ᩠ᨸᩩᩁᩥᩈ, ᩃᩣᨽᩣ ᨲᩮ, ᩈᨸ᩠ᨸᩩᩁᩥᩈ, ᩈᩩᩃᨴ᩠ᨵᩴ ᨲᩮ, ᩈᨸ᩠ᨸᩩᩁᩥᩈ. ᨻᩉᩩᩴ ᨲᨿᩣ, ᩈᨸ᩠ᨸᩩᩁᩥᩈ, ᨸᩩᨬ᩠ᨬᩴ ᨸᩈᩩᨲᩴ, ᨿᩴ ᨲ᩠ᩅᩴ ᩋᨲᩥᨱ᩠ᨱᩮ ᨲᩣᩁᩮᩈᩦ”ᨲᩥ.



</Paragraph>

<Paragraph number="380" book="para">
ᩋᨳ ᨡᩮᩣ ᨾᩥᨣᩃᨱ᩠ᨯᩥᨠᩮᩣ ᩈᨾᨱᨠᩩᨲ᩠ᨲᨠᩮᩣ—  “ᩃᩣᨽᩣ ᨠᩥᩁ ᨾᩮ, ᩈᩩᩃᨴ᩠ᨵᩴ ᨠᩥᩁ ᨾᩮ, ᨻᩉᩩᩴ ᨠᩥᩁ ᨾᨿᩣ ᨸᩩᨬ᩠ᨬᩴ ᨸᩈᩩᨲᩴ, ᩋᨲᩥᨱ᩠ᨱᩮ ᨠᩥᩁᩣᩉᩴ ᨲᩣᩁᩮᨾᩦ”ᨲᩥ, ᨲᩥᨱ᩠ᩉᩴ ᩋᩈᩥᩴ ᩋᩣᨴᩤᨿ ᩅᩥᩉᩣᩁᩮᨶ ᩅᩥᩉᩣᩁᩴ ᨸᩁᩥᩅᩮᨱᩮᨶ ᨸᩁᩥᩅᩮᨱᩴ ᩏᨸᩈᩘᨠᨾᩥᨲ᩠ᩅᩣ ᩑᩅᩴ ᩅᨴᩮᨲᩥ—  “ᨠᩮᩣ ᩋᨲᩥᨱ᩠ᨱᩮᩣ, ᨠᩴ ᨲᩣᩁᩮᨾᩦ”ᨲᩥ? ᨲᨲ᩠ᨳ ᨿᩮ ᨲᩮ ᨽᩥᨠ᩠ᨡᩪ ᩋᩅᩦᨲᩁᩣᨣᩤ ᨲᩮᩈᩴ ᨲᩈ᩠ᨾᩥᩴ ᩈᨾᨿᩮ ᩉᩮᩣᨲᩥᨿᩮᩅ ᨽᨿᩴ ᩉᩮᩣᨲᩥ ᨨᨾ᩠ᨽᩥᨲᨲ᩠ᨲᩴ ᩉᩮᩣᨲᩥ ᩃᩮᩣᨾᩉᩴᩈᩮᩣ. ᨿᩮ ᨸᨶ ᨲᩮ ᨽᩥᨠ᩠ᨡᩪ ᩅᩦᨲᩁᩣᨣᩤ ᨲᩮᩈᩴ ᨲᩈ᩠ᨾᩥᩴ ᩈᨾᨿᩮ ᨶ ᩉᩮᩣᨲᩥ ᨽᨿᩴ ᨶ ᩉᩮᩣᨲᩥ ᨨᨾ᩠ᨽᩥᨲᨲ᩠ᨲᩴ ᨶ ᩉᩮᩣᨲᩥ ᩃᩮᩣᨾᩉᩴᩈᩮᩣ.



</Paragraph>

<Paragraph number="381" book="para">
ᩋᨳ ᨡᩮᩣ ᨾᩥᨣᩃᨱ᩠ᨯᩥᨠᩮᩣ ᩈᨾᨱᨠᩩᨲ᩠ᨲᨠᩮᩣ ᩑᨠᨾ᩠ᨸᩥ ᨽᩥᨠ᩠ᨡᩩᩴ ᩑᨠᩣᩉᩮᨶ ᨩᩦᩅᩥᨲᩣ ᩅᩮᩤᩁᩮᩣᨸᩮᩈᩥ, ᨴ᩠ᩅᩮᨸᩥ ᨽᩥᨠ᩠ᨡᩪ ᩑᨠᩣᩉᩮᨶ ᨩᩦᩅᩥᨲᩣ ᩅᩮᩤᩁᩮᩣᨸᩮᩈᩥ, ᨲᨿᩮᩣᨸᩥ ᨽᩥᨠ᩠ᨡᩪ ᩑᨠᩣᩉᩮᨶ ᨩᩦᩅᩥᨲᩣ ᩅᩮᩤᩁᩮᩣᨸᩮᩈᩥ, ᨧᨲ᩠ᨲᩣᩁᩮᩣᨸᩥ ᨽᩥᨠ᩠ᨡᩪ ᩑᨠᩣᩉᩮᨶ ᨩᩦᩅᩥᨲᩣ ᩅᩮᩤᩁᩮᩣᨸᩮᩈᩥ, ᨸᨬ᩠ᨧᨸᩥ ᨽᩥᨠ᩠ᨡᩪ ᩑᨠᩣᩉᩮᨶ ᨩᩦᩅᩥᨲᩣ ᩅᩮᩤᩁᩮᩣᨸᩮᩈᩥ, ᨴᩈᨸᩥ ᨽᩥᨠ᩠ᨡᩪ ᩑᨠᩣᩉᩮᨶ ᨩᩦᩅᩥᨲᩣ ᩅᩮᩤᩁᩮᩣᨸᩮᩈᩥ, ᩅᩦᩈᨾ᩠ᨸᩥ ᨽᩥᨠ᩠ᨡᩪ ᩑᨠᩣᩉᩮᨶ ᨩᩦᩅᩥᨲᩣ ᩅᩮᩤᩁᩮᩣᨸᩮᩈᩥ, ᨲᩥᩴᩈᨾ᩠ᨸᩥ ᨽᩥᨠ᩠ᨡᩪ ᩑᨠᩣᩉᩮᨶ ᨩᩦᩅᩥᨲᩣ ᩅᩮᩤᩁᩮᩣᨸᩮᩈᩥ, ᨧᨲ᩠ᨲᩣᩃᩦᩈᨾ᩠ᨸᩥ ᨽᩥᨠ᩠ᨡᩪ ᩑᨠᩣᩉᩮᨶ ᨩᩦᩅᩥᨲᩣ ᩅᩮᩤᩁᩮᩣᨸᩮᩈᩥ, ᨸᨬ᩠ᨬᩣᩈᨾ᩠ᨸᩥ ᨽᩥᨠ᩠ᨡᩪ ᩑᨠᩣᩉᩮᨶ ᨩᩦᩅᩥᨲᩣ ᩅᩮᩤᩁᩮᩣᨸᩮᩈᩥ, ᩈᨭ᩠ᨮᩥᨾ᩠ᨸᩥ ᨽᩥᨠ᩠ᨡᩪ ᩑᨠᩣᩉᩮᨶ ᨩᩦᩅᩥᨲᩣ ᩅᩮᩤᩁᩮᩣᨸᩮᩈᩥ.



</Paragraph>

</Division>
<Division number="164" book="para">

<Paragraph number="382" book="para">
ᩋᨳ ᨡᩮᩣ ᨽᨣᩅᩤ ᨲᩔ ᩋᨴ᩠ᨵᨾᩣᩈᩔ ᩋᨧ᩠ᨧᨿᩮᨶ ᨸᨭᩥᩈᩃᩖᩣᨶᩣ ᩅᩩᨭ᩠ᨮᩥᨲᩮᩣ ᩋᩣᨿᩈ᩠ᨾᨶ᩠ᨲᩴ ᩋᩣᨶᨶ᩠ᨴᩴ ᩋᩣᨾᨶ᩠ᨲᩮᩈᩥ—  “ᨠᩥᩴ ᨶᩩ ᨡᩮᩣ, ᩋᩣᨶᨶ᩠ᨴ, ᨲᨶᩩᨽᩪᨲᩮᩣ ᩅᩥᨿ ᨽᩥᨠ᩠ᨡᩩᩈᩴᨥᩮᩣ”ᨲᩥ? “ᨲᨳᩣ ᩉᩥ ᨸᨶ, ᨽᨶ᩠ᨲᩮ, ᨽᨣᩅᩤ ᨽᩥᨠ᩠ᨡᩪᨶᩴ ᩋᨶᩮᨠᨸᩁᩥᨿᩣᨿᩮᨶ ᩋᩈᩩᨽᨠᨳᩴ ᨠᨳᩮᨲᩥ, ᩋᩈᩩᨽᩣᨿ ᩅᨱ᩠ᨱᩴ ᨽᩣᩈᨲᩥ, ᩋᩈᩩᨽᨽᩣᩅᨶᩣᨿ ᩅᨱ᩠ᨱᩴ ᨽᩣᩈᨲᩥ, ᩋᩣᨴᩥᩔ ᩋᩣᨴᩥᩔ ᩋᩈᩩᨽᩈᨾᩣᨸᨲ᩠ᨲᩥᨿᩣ ᩅᨱ᩠ᨱᩴ ᨽᩣᩈᨲᩥ. ᨲᩮ ᨧ, ᨽᨶ᩠ᨲᩮ, ᨽᩥᨠ᩠ᨡᩪ—  ‘ᨽᨣᩅᩤ ᨡᩮᩣ ᩋᨶᩮᨠᨸᩁᩥᨿᩣᨿᩮᨶ ᩋᩈᩩᨽᨠᨳᩴ ᨠᨳᩮᨲᩥ, ᩋᩈᩩᨽᩣᨿ ᩅᨱ᩠ᨱᩴ ᨽᩣᩈᨲᩥ, ᩋᩈᩩᨽᨽᩣᩅᨶᩣᨿ ᩅᨱ᩠ᨱᩴ ᨽᩣᩈᨲᩥ, ᩋᩣᨴᩥᩔ ᩋᩣᨴᩥᩔ ᩋᩈᩩᨽᩈᨾᩣᨸᨲ᩠ᨲᩥᨿᩣ ᩅᨱ᩠ᨱᩴ ᨽᩣᩈᨲᩦ’ᨲᩥ, ᨲᩮ ᩋᨶᩮᨠᩣᨠᩣᩁᩅᩮᩤᨠᩣᩁᩴ ᩋᩈᩩᨽᨽᩣᩅᨶᩣᨶᩩᨿᩮᩣᨣᨾᨶᩩᨿᩩᨲ᩠ᨲᩣ ᩅᩥᩉᩁᨶ᩠ᨲᩥ. ᨲᩮ ᩈᨠᩮᨶ ᨠᩣᨿᩮᨶ ᩋᨭ᩠ᨭᩦᨿᨶ᩠ᨲᩥ ᩉᩁᩣᨿᨶ᩠ᨲᩥ ᨩᩥᨣᩩᨧ᩠ᨨᨶ᩠ᨲᩥ. ᩈᩮᨿ᩠ᨿᨳᩣᨸᩥ ᨶᩣᨾ ᩍᨲ᩠ᨳᩦ ᩅᩤ ᨸᩩᩁᩥᩈᩮᩣ ᩅᩤ ᨴᩉᩁᩮᩣ ᨿᩩᩅᩤ ᨾᨱ᩠ᨯᨶᨠᨩᩣᨲᩥᨠᩮᩣ ᩈᩦᩈᩴᨶ᩠ᩉᩣᨲᩮᩣ ᩋᩉᩥᨠᩩᨱᨸᩮᨶ ᩅᩤ ᨠᩩᨠ᩠ᨠᩩᩁᨠᩩᨱᨸᩮᨶ ᩅᩤ ᨾᨶᩩᩔᨠᩩᨱᨸᩮᨶ ᩅᩤ ᨠᨱ᩠ᨮᩮ ᩋᩣᩈᨲ᩠ᨲᩮᨶ ᩋᨭ᩠ᨭᩦᨿᩮᨿ᩠ᨿ ᩉᩁᩣᨿᩮᨿ᩠ᨿ ᨩᩥᨣᩩᨧ᩠ᨨᩮᨿ᩠ᨿ; ᩑᩅᨾᩮᩅ ᨲᩮ ᨽᩥᨠ᩠ᨡᩪ ᩈᨠᩮᨶ ᨠᩣᨿᩮᨶ ᩋᨭ᩠ᨭᩦᨿᨶ᩠ᨲᩣ ᩉᩁᩣᨿᨶ᩠ᨲᩣ ᨩᩥᨣᩩᨧ᩠ᨨᨶ᩠ᨲᩣ ᩋᨲ᩠ᨲᨶᩣᨸᩥ ᩋᨲ᩠ᨲᩣᨶᩴ ᨩᩦᩅᩥᨲᩣ ᩅᩮᩤᩁᩮᩣᨸᩮᨶ᩠ᨲᩥ, ᩋᨬ᩠ᨬᨾᨬ᩠ᨬᨾ᩠ᨸᩥ ᨩᩦᩅᩥᨲᩣ ᩅᩮᩤᩁᩮᩣᨸᩮᨶ᩠ᨲᩥ, ᨾᩥᨣᩃᨱ᩠ᨯᩥᨠᨾ᩠ᨸᩥ ᩈᨾᨱᨠᩩᨲ᩠ᨲᨠᩴ ᩏᨸᩈᩘᨠᨾᩥᨲ᩠ᩅᩣ ᩑᩅᩴ ᩅᨴᨶ᩠ᨲᩥ—  ‘ᩈᩣᨵᩩ ᨶᩮᩣ, ᩋᩣᩅᩩᩈᩮᩣ, ᨩᩦᩅᩥᨲᩣ ᩅᩮᩤᩁᩮᩣᨸᩮᩉᩥ. ᩍᨴᩴ ᨲᩮ ᨸᨲ᩠ᨲᨧᩦᩅᩁᩴ ᨽᩅᩥᩔᨲᩦ’ᨲᩥ. ᩋᨳ ᨡᩮᩣ, ᨽᨶ᩠ᨲᩮ, ᨾᩥᨣᩃᨱ᩠ᨯᩥᨠᩮᩣ ᩈᨾᨱᨠᩩᨲ᩠ᨲᨠᩮᩣ ᨸᨲ᩠ᨲᨧᩦᩅᩁᩮᩉᩥ ᨽᨭᩮᩣ ᩑᨠᨾ᩠ᨸᩥ ᨽᩥᨠ᩠ᨡᩩᩴ ᩑᨠᩣᩉᩮᨶ ᨩᩦᩅᩥᨲᩣ ᩅᩮᩤᩁᩮᩣᨸᩮᩈᩥ …ᨸᩮ…  ᩈᨭ᩠ᨮᩥᨾ᩠ᨸᩥ ᨽᩥᨠ᩠ᨡᩪ ᩑᨠᩣᩉᩮᨶ ᨩᩦᩅᩥᨲᩣ ᩅᩮᩤᩁᩮᩣᨸᩮᩈᩥ. ᩈᩣᨵᩩ, ᨽᨶ᩠ᨲᩮ, ᨽᨣᩅᩤ ᩋᨬ᩠ᨬᩴ ᨸᩁᩥᨿᩣᨿᩴ ᩋᩣᨧᩥᨠ᩠ᨡᨲᩩ ᨿᨳᩣᨿᩴ ᨽᩥᨠ᩠ᨡᩩᩈᩴᨥᩮᩣ ᩋᨬ᩠ᨬᩣᨿ ᩈᨱ᩠ᨮᩉᩮᨿ᩠ᨿᩣ”ᨲᩥ. “ᨲᩮᨶᩉᩣᨶᨶ᩠ᨴ, ᨿᩣᩅᨲᩥᨠᩣ ᨽᩥᨠ᩠ᨡᩪ ᩅᩮᩈᩣᩃᩥᩴ ᩏᨸᨶᩥᩔᩣᨿ ᩅᩥᩉᩁᨶ᩠ᨲᩥ ᨲᩮ ᩈᨻ᩠ᨻᩮ ᩏᨸᨭ᩠ᨮᩣᨶᩈᩣᩃᩣᨿᩴ ᩈᨶ᩠ᨶᩥᨸᩣᨲᩮᩉᩦ”ᨲᩥ. “ᩑᩅᩴ, ᨽᨶ᩠ᨲᩮ”ᨲᩥ, ᨡᩮᩣ ᩋᩣᨿᩈ᩠ᨾᩣ ᩋᩣᨶᨶ᩠ᨴᩮᩣ ᨽᨣᩅᨲᩮᩣ ᨸᨭᩥᩔᩩᨱᩥᨲ᩠ᩅᩣ ᨿᩣᩅᨲᩥᨠᩣ ᨽᩥᨠ᩠ᨡᩪ ᩅᩮᩈᩣᩃᩥᩴ ᩏᨸᨶᩥᩔᩣᨿ ᩅᩥᩉᩁᨶ᩠ᨲᩥ ᨲᩮ ᩈᨻ᩠ᨻᩮ ᩏᨸᨭ᩠ᨮᩣᨶᩈᩣᩃᩣᨿᩴ ᩈᨶ᩠ᨶᩥᨸᩣᨲᩮᨲ᩠ᩅᩣ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥ; ᩏᨸᩈᩘᨠᨾᩥᨲ᩠ᩅᩣ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᩈᨶ᩠ᨶᩥᨸᨲᩥᨲᩮᩣ, ᨽᨶ᩠ᨲᩮ, ᨽᩥᨠ᩠ᨡᩩᩈᩴᨥᩮᩣ; ᨿᩔᨴᩤᨶᩥ, ᨽᨶ᩠ᨲᩮ, ᨽᨣᩅᩤ ᨠᩣᩃᩴ ᨾᨬ᩠ᨬᨲᩦ”ᨲᩥ.



</Paragraph>

</Division>
<Division number="165" book="para">

<Paragraph number="383" book="para">
ᩋᨳ ᨡᩮᩣ ᨽᨣᩅᩤ ᨿᩮᨶ ᩏᨸᨭ᩠ᨮᩣᨶᩈᩣᩃᩣ ᨲᩮᨶᩩᨸᩈᩘᨠᨾᩥ; ᩏᨸᩈᩘᨠᨾᩥᨲ᩠ᩅᩣ ᨸᨬ᩠ᨬᨲ᩠ᨲᩮ ᩋᩣᩈᨶᩮ ᨶᩥᩈᩦᨴᩥ. ᨶᩥᩈᨩ᩠ᨩ ᨡᩮᩣ ᨽᨣᩅᩤ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—



</Paragraph>

<Paragraph number="384" book="para">
“ᩋᨿᨾ᩠ᨸᩥ ᨡᩮᩣ, ᨽᩥᨠ᩠ᨡᩅᩮ, ᩋᩣᨶᩣᨸᩣᨶᩔᨲᩥᩈᨾᩣᨵᩥ ᨽᩣᩅᩥᨲᩮᩣ ᨻᩉᩩᩃᩦᨠᨲᩮᩣ ᩈᨶ᩠ᨲᩮᩣ ᨧᩮᩅ ᨸᨱᩦᨲᩮᩣ ᨧ ᩋᩈᩮᨧᨶᨠᩮᩣ ᨧ ᩈᩩᨡᩮᩣ ᨧ ᩅᩥᩉᩣᩁᩮᩣ ᩏᨸ᩠ᨸᨶ᩠ᨶᩩᨸ᩠ᨸᨶ᩠ᨶᩮ ᨧ ᨸᩣᨸᨠᩮ ᩋᨠᩩᩈᩃᩮ ᨵᨾ᩠ᨾᩮ ᨮᩣᨶᩈᩮᩣ ᩋᨶ᩠ᨲᩁᨵᩤᨸᩮᨲᩥ ᩅᩪᨸᩈᨾᩮᨲᩥ. ᩈᩮᨿ᩠ᨿᨳᩣᨸᩥ, ᨽᩥᨠ᩠ᨡᩅᩮ, ᨣᩥᨾ᩠ᩉᩣᨶᩴ ᨸᨧ᩠ᨨᩥᨾᩮ ᨾᩣᩈᩮ ᩏᩉᨲᩴ ᩁᨩᩮᩣᨩᩃᩖᩴ ᨲᨾᩮᨶᩴ ᨾᩉᩣᩋᨠᩣᩃᨾᩮᨥᩮᩣ ᨮᩣᨶᩈᩮᩣ ᩋᨶ᩠ᨲᩁᨵᩤᨸᩮᨲᩥ ᩅᩪᨸᩈᨾᩮᨲᩥ; ᩑᩅᨾᩮᩅ ᨡᩮᩣ, ᨽᩥᨠ᩠ᨡᩅᩮ, ᩋᩣᨶᩣᨸᩣᨶᩔᨲᩥᩈᨾᩣᨵᩥ ᨽᩣᩅᩥᨲᩮᩣ ᨻᩉᩩᩃᩦᨠᨲᩮᩣ ᩈᨶ᩠ᨲᩮᩣ ᨧᩮᩅ ᨸᨱᩦᨲᩮᩣ ᨧ ᩋᩈᩮᨧᨶᨠᩮᩣ ᨧ ᩈᩩᨡᩮᩣ ᨧ ᩅᩥᩉᩣᩁᩮᩣ ᩏᨸ᩠ᨸᨶ᩠ᨶᩩᨸ᩠ᨸᨶ᩠ᨶᩮ ᨧ ᨸᩣᨸᨠᩮ ᩋᨠᩩᩈᩃᩮ ᨵᨾ᩠ᨾᩮ ᨮᩣᨶᩈᩮᩣ ᩋᨶ᩠ᨲᩁᨵᩤᨸᩮᨲᩥ ᩅᩪᨸᩈᨾᩮᨲᩥ.



</Paragraph>

<Paragraph number="385" book="para">
ᨠᨳᩴ ᨽᩣᩅᩥᨲᩮᩣ ᨧ, ᨽᩥᨠ᩠ᨡᩅᩮ, ᩋᩣᨶᩣᨸᩣᨶᩔᨲᩥᩈᨾᩣᨵᩥ ᨠᨳᩴ ᨻᩉᩩᩃᩦᨠᨲᩮᩣ ᩈᨶ᩠ᨲᩮᩣ ᨧᩮᩅ ᨸᨱᩦᨲᩮᩣ ᨧ ᩋᩈᩮᨧᨶᨠᩮᩣ ᨧ ᩈᩩᨡᩮᩣ ᨧ ᩅᩥᩉᩣᩁᩮᩣ ᩏᨸ᩠ᨸᨶ᩠ᨶᩩᨸ᩠ᨸᨶ᩠ᨶᩮ ᨧ ᨸᩣᨸᨠᩮ ᩋᨠᩩᩈᩃᩮ ᨵᨾ᩠ᨾᩮ ᨮᩣᨶᩈᩮᩣ ᩋᨶ᩠ᨲᩁᨵᩤᨸᩮᨲᩥ ᩅᩪᨸᩈᨾᩮᨲᩥ? ᩍᨵ, ᨽᩥᨠ᩠ᨡᩅᩮ, ᨽᩥᨠ᩠ᨡᩩ ᩋᩁᨬ᩠ᨬᨣᨲᩮᩣ ᩅᩤ ᩁᩩᨠ᩠ᨡᨾᩪᩃᨣᨲᩮᩣ ᩅᩤ ᩈᩩᨬ᩠ᨬᩣᨣᩤᩁᨣᨲᩮᩣ ᩅᩤ ᨶᩥᩈᩦᨴᨲᩥ ᨸᩃᩖᩘᨠᩴ ᩋᩣᨽᩩᨩᩥᨲ᩠ᩅᩣ ᩏᨩᩩᩴ ᨠᩣᨿᩴ ᨸᨱᩥᨵᩤᨿ ᨸᩁᩥᨾᩩᨡᩴ ᩈᨲᩥᩴ ᩏᨸᨭ᩠ᨮᨸᩮᨲ᩠ᩅᩣ. ᩈᩮᩣ ᩈᨲᩮᩣᩅ ᩋᩔᩈᨲᩥ ᩈᨲᩮᩣ ᨸᩔᩈᨲᩥ.



</Paragraph>

<Paragraph number="386" book="para">
ᨴᩦᨥᩴ ᩅᩤ ᩋᩔᩈᨶ᩠ᨲᩮᩣ ᨴᩦᨥᩴ ᩋᩔᩈᩣᨾᩦᨲᩥ ᨸᨩᩣᨶᩣᨲᩥ, ᨴᩦᨥᩴ ᩅᩤ ᨸᩔᩈᨶ᩠ᨲᩮᩣ ᨴᩦᨥᩴ ᨸᩔᩈᩣᨾᩦᨲᩥ ᨸᨩᩣᨶᩣᨲᩥ. ᩁᩔᩴ ᩅᩤ ᩋᩔᩈᨶ᩠ᨲᩮᩣ ᩁᩔᩴ ᩋᩔᩈᩣᨾᩦᨲᩥ ᨸᨩᩣᨶᩣᨲᩥ, ᩁᩔᩴ ᩅᩤ ᨸᩔᩈᨶ᩠ᨲᩮᩣ ᩁᩔᩴ ᨸᩔᩈᩣᨾᩦᨲᩥ ᨸᨩᩣᨶᩣᨲᩥ. ᩈᨻ᩠ᨻᨠᩣᨿᨸ᩠ᨸᨭᩥᩈᩴᩅᩮᨴᩦ ᩋᩔᩈᩥᩔᩣᨾᩦᨲᩥ ᩈᩥᨠ᩠ᨡᨲᩥ. ᩈᨻ᩠ᨻᨠᩣᨿᨸ᩠ᨸᨭᩥᩈᩴᩅᩮᨴᩦ ᨸᩔᩈᩥᩔᩣᨾᩦᨲᩥ ᩈᩥᨠ᩠ᨡᨲᩥ. ᨸᩔᨾ᩠ᨽᨿᩴ ᨠᩣᨿᩈᩘᨡᩣᩁᩴ ᩋᩔᩈᩥᩔᩣᨾᩦᨲᩥ ᩈᩥᨠ᩠ᨡᨲᩥ. ᨸᩔᨾ᩠ᨽᨿᩴ ᨠᩣᨿᩈᩘᨡᩣᩁᩴ ᨸᩔᩈᩥᩔᩣᨾᩦᨲᩥ ᩈᩥᨠ᩠ᨡᨲᩥ.



</Paragraph>

<Paragraph number="387" book="para">
ᨸᩦᨲᩥᨸ᩠ᨸᨭᩥᩈᩴᩅᩮᨴᩦ ᩋᩔᩈᩥᩔᩣᨾᩦᨲᩥ ᩈᩥᨠ᩠ᨡᨲᩥ. ᨸᩦᨲᩥᨸ᩠ᨸᨭᩥᩈᩴᩅᩮᨴᩦ ᨸᩔᩈᩥᩔᩣᨾᩦᨲᩥ ᩈᩥᨠ᩠ᨡᨲᩥ. ᩈᩩᨡᨸ᩠ᨸᨭᩥᩈᩴᩅᩮᨴᩦ ᩋᩔᩈᩥᩔᩣᨾᩦᨲᩥ ᩈᩥᨠ᩠ᨡᨲᩥ. ᩈᩩᨡᨸ᩠ᨸᨭᩥᩈᩴᩅᩮᨴᩦ ᨸᩔᩈᩥᩔᩣᨾᩦᨲᩥ ᩈᩥᨠ᩠ᨡᨲᩥ. ᨧᩥᨲ᩠ᨲᩈᩘᨡᩣᩁᨸ᩠ᨸᨭᩥᩈᩴᩅᩮᨴᩦ ᩋᩔᩈᩥᩔᩣᨾᩦᨲᩥ ᩈᩥᨠ᩠ᨡᨲᩥ. ᨧᩥᨲ᩠ᨲᩈᩘᨡᩣᩁᨸ᩠ᨸᨭᩥᩈᩴᩅᩮᨴᩦ ᨸᩔᩈᩥᩔᩣᨾᩦᨲᩥ ᩈᩥᨠ᩠ᨡᨲᩥ. ᨸᩔᨾ᩠ᨽᨿᩴ ᨧᩥᨲ᩠ᨲᩈᩘᨡᩣᩁᩴ ᩋᩔᩈᩥᩔᩣᨾᩦᨲᩥ ᩈᩥᨠ᩠ᨡᨲᩥ. ᨸᩔᨾ᩠ᨽᨿᩴ ᨧᩥᨲ᩠ᨲᩈᩘᨡᩣᩁᩴ ᨸᩔᩈᩥᩔᩣᨾᩦᨲᩥ ᩈᩥᨠ᩠ᨡᨲᩥ. ᨧᩥᨲ᩠ᨲᨸ᩠ᨸᨭᩥᩈᩴᩅᩮᨴᩦ ᩋᩔᩈᩥᩔᩣᨾᩦᨲᩥ ᩈᩥᨠ᩠ᨡᨲᩥ. ᨧᩥᨲ᩠ᨲᨸ᩠ᨸᨭᩥᩈᩴᩅᩮᨴᩦ ᨸᩔᩈᩥᩔᩣᨾᩦᨲᩥ ᩈᩥᨠ᩠ᨡᨲᩥ. ᩋᨽᩥᨸ᩠ᨸᨾᩮᩣᨴᨿᩴ ᨧᩥᨲ᩠ᨲᩴ …ᨸᩮ…  ᩈᨾᩣᨴᩉᩴ ᨧᩥᨲ᩠ᨲᩴ …ᨸᩮ…  ᩅᩥᨾᩮᩣᨧᨿᩴ ᨧᩥᨲ᩠ᨲᩴ …ᨸᩮ…



</Paragraph>

<Paragraph number="388" book="para">
ᩋᨶᩥᨧ᩠ᨧᩣᨶᩩᨸᩔᩦ …ᨸᩮ…  ᩅᩥᩁᩣᨣᩤᨶᩩᨸᩔᩦ …ᨸᩮ…  ᨶᩥᩁᩮᩣᨵᩤᨶᩩᨸᩔᩦ …ᨸᩮ…  ᨸᨭᩥᨶᩥᩔᨣ᩠ᨣᩤᨶᩩᨸᩔᩦ ᩋᩔᩈᩥᩔᩣᨾᩦᨲᩥ ᩈᩥᨠ᩠ᨡᨲᩥ. ᨸᨭᩥᨶᩥᩔᨣ᩠ᨣᩤᨶᩩᨸᩔᩦ ᨸᩔᩈᩥᩔᩣᨾᩦᨲᩥ ᩈᩥᨠ᩠ᨡᨲᩥ.



</Paragraph>

<Paragraph number="389" book="para">
ᩑᩅᩴ ᨽᩣᩅᩥᨲᩮᩣ ᨡᩮᩣ, ᨽᩥᨠ᩠ᨡᩅᩮ, ᩋᩣᨶᩣᨸᩣᨶᩔᨲᩥᩈᨾᩣᨵᩥ ᩑᩅᩴ ᨻᩉᩩᩃᩦᨠᨲᩮᩣ ᩈᨶ᩠ᨲᩮᩣ ᨧᩮᩅ ᨸᨱᩦᨲᩮᩣ ᨧ ᩋᩈᩮᨧᨶᨠᩮᩣ ᨧ ᩈᩩᨡᩮᩣ ᨧ ᩅᩥᩉᩣᩁᩮᩣ ᩏᨸ᩠ᨸᨶ᩠ᨶᩩᨸ᩠ᨸᨶ᩠ᨶᩮ ᨧ ᨸᩣᨸᨠᩮ ᩋᨠᩩᩈᩃᩮ ᨵᨾ᩠ᨾᩮ ᨮᩣᨶᩈᩮᩣ ᩋᨶ᩠ᨲᩁᨵᩤᨸᩮᨲᩥ ᩅᩪᨸᩈᨾᩮᨲᩦ”ᨲᩥ.



</Paragraph>

</Division>
<Division number="166" book="para">

<Paragraph number="390" book="para">
ᩋᨳ ᨡᩮᩣ ᨽᨣᩅᩤ ᩑᨲᩈ᩠ᨾᩥᩴ ᨶᩥᨴᩤᨶᩮ ᩑᨲᩈ᩠ᨾᩥᩴ ᨸᨠᩁᨱᩮ ᨽᩥᨠ᩠ᨡᩩᩈᩴᨥᩴ ᩈᨶ᩠ᨶᩥᨸᩣᨲᩣᨸᩮᨲ᩠ᩅᩣ ᨽᩥᨠ᩠ᨡᩪ ᨸᨭᩥᨸᩩᨧ᩠ᨨᩥ—  “ᩈᨧ᩠ᨧᩴ ᨠᩥᩁ, ᨽᩥᨠ᩠ᨡᩅᩮ, ᨽᩥᨠ᩠ᨡᩪ ᩋᨲ᩠ᨲᨶᩣᨸᩥ ᩋᨲ᩠ᨲᩣᨶᩴ ᨩᩦᩅᩥᨲᩣ ᩅᩮᩤᩁᩮᩣᨸᩮᨶ᩠ᨲᩥ, ᩋᨬ᩠ᨬᨾᨬ᩠ᨬᨾ᩠ᨸᩥ ᨩᩦᩅᩥᨲᩣ ᩅᩮᩤᩁᩮᩣᨸᩮᨶ᩠ᨲᩥ ᨾᩥᨣᩃᨱ᩠ᨯᩥᨠᨾ᩠ᨸᩥ ᩈᨾᨱᨠᩩᨲ᩠ᨲᨠᩴ ᩏᨸᩈᩘᨠᨾᩥᨲ᩠ᩅᩣ ᩑᩅᩴ ᩅᨴᨶ᩠ᨲᩥ—  ‘ᩈᩣᨵᩩ ᨶᩮᩣ, ᩋᩣᩅᩩᩈᩮᩣ, ᨩᩦᩅᩥᨲᩣ ᩅᩮᩤᩁᩮᩣᨸᩮᩉᩥ, ᩍᨴᩴ ᨲᩮ ᨸᨲ᩠ᨲᨧᩦᩅᩁᩴ ᨽᩅᩥᩔᨲᩦ’”ᨲᩥ? “ᩈᨧ᩠ᨧᩴ, ᨽᨣᩅᩤ”ᨲᩥ. ᩅᩥᨣᩁᩉᩥ ᨻᩩᨴ᩠ᨵᩮᩤ ᨽᨣᩅᩤ—  “ᩋᨶᨶᩩᨧ᩠ᨨᩅᩥᨠᩴ, ᨽᩥᨠ᩠ᨡᩅᩮ, ᨲᩮᩈᩴ ᨽᩥᨠ᩠ᨡᩪᨶᩴ ᩋᨶᨶᩩᩃᩮᩣᨾᩥᨠᩴ ᩋᨸ᩠ᨸᨭᩥᩁᩪᨸᩴ ᩋᩔᩣᨾᨱᨠᩴ ᩋᨠᨸ᩠ᨸᩥᨿᩴ ᩋᨠᩁᨱᩦᨿᩴ. ᨠᨳᨬ᩠ᩉᩥ ᨶᩣᨾ ᨲᩮ, ᨽᩥᨠ᩠ᨡᩅᩮ, ᨽᩥᨠ᩠ᨡᩪ ᩋᨲ᩠ᨲᨶᩣᨸᩥ ᩋᨲ᩠ᨲᩣᨶᩴ ᨩᩦᩅᩥᨲᩣ ᩅᩮᩤᩁᩮᩣᨸᩮᩔᨶ᩠ᨲᩥ, ᩋᨬ᩠ᨬᨾᨬ᩠ᨬᨾ᩠ᨸᩥ ᨩᩦᩅᩥᨲᩣ ᩅᩮᩤᩁᩮᩣᨸᩮᩔᨶ᩠ᨲᩥ, ᨾᩥᨣᩃᨱ᩠ᨯᩥᨠᨾ᩠ᨸᩥ ᩈᨾᨱᨠᩩᨲ᩠ᨲᨠᩴ ᩏᨸᩈᩘᨠᨾᩥᨲ᩠ᩅᩣ ᩑᩅᩴ ᩅᨠ᩠ᨡᨶ᩠ᨲᩥ—  ‘ᩈᩣᨵᩩ ᨶᩮᩣ, ᩋᩣᩅᩩᩈᩮᩣ, ᨩᩦᩅᩥᨲᩣ ᩅᩮᩤᩁᩮᩣᨸᩮᩉᩥ, ᩍᨴᩴ ᨲᩮ ᨸᨲ᩠ᨲᨧᩦᩅᩁᩴ ᨽᩅᩥᩔᨲᩦ’ᨲᩥ. ᨶᩮᨲᩴ, ᨽᩥᨠ᩠ᨡᩅᩮ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ …ᨸᩮ…  ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᩮᨿ᩠ᨿᩣᨳ—



</Paragraph>

</Division>
<Division number="167" book="para">

<Paragraph number="391" book="para">
<Emphasis>“ᨿᩮᩣ ᨸᨶ ᨽᩥᨠ᩠ᨡᩩ ᩈᨬ᩠ᨧᩥᨧ᩠ᨧ ᨾᨶᩩᩔᩅᩥᨣ᩠ᨣᩉᩴ ᨩᩦᩅᩥᨲᩣ ᩅᩮᩤᩁᩮᩣᨸᩮᨿ᩠ᨿ ᩈᨲ᩠ᨳᩉᩣᩁᨠᩴ ᩅᩤᩔ ᨸᩁᩥᨿᩮᩈᩮᨿ᩠ᨿ, ᩋᨿᨾ᩠ᨸᩥ ᨸᩣᩁᩣᨩᩥᨠᩮᩣ ᩉᩮᩣᨲᩥ ᩋᩈᩴᩅᩤᩈᩮᩣ”</Emphasis>ᨲᩥ.



</Paragraph>

<Paragraph number="392" book="para">
ᩑᩅᨬ᩠ᨧᩥᨴᩴ ᨽᨣᩅᨲᩣ ᨽᩥᨠ᩠ᨡᩪᨶᩴ ᩈᩥᨠ᩠ᨡᩣᨸᨴᩴ ᨸᨬ᩠ᨬᨲ᩠ᨲᩴ ᩉᩮᩣᨲᩥ.



</Paragraph>

</Division>
<Division number="168" book="para">

<Paragraph number="393" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᩏᨸᩣᩈᨠᩮᩣ ᨣᩥᩃᩣᨶᩮᩣ ᩉᩮᩣᨲᩥ. ᨲᩔ ᨸᨩᩣᨸᨲᩥ ᩋᨽᩥᩁᩪᨸᩣ ᩉᩮᩣᨲᩥ ᨴᩔᨶᩦᨿᩣ ᨸᩣᩈᩣᨴᩥᨠᩣ. ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᨲᩔᩣ ᩍᨲ᩠ᨳᩥᨿᩣ ᨸᨭᩥᨻᨴ᩠ᨵᨧᩥᨲ᩠ᨲᩣ ᩉᩮᩣᨶ᩠ᨲᩥ. ᩋᨳ ᨡᩮᩣ ᨨᨻ᩠ᨻᨣ᩠ᨣᩥᨿᩣᨶᩴ ᨽᩥᨠ᩠ᨡᩪᨶᩴ ᩑᨲᨴᩉᩮᩣᩈᩥ—  “ᩈᨧᩮ ᨡᩮᩣ ᩈᩮᩣ, ᩋᩣᩅᩩᩈᩮᩣ, ᩏᨸᩣᩈᨠᩮᩣ ᨩᩦᩅᩥᩔᨲᩥ ᨶ ᨾᨿᩴ ᨲᩴ ᩍᨲ᩠ᨳᩥᩴ ᩃᨽᩥᩔᩣᨾ. ᩉᨶ᩠ᨴ ᨾᨿᩴ, ᩋᩣᩅᩩᩈᩮᩣ, ᨲᩔ ᩏᨸᩣᩈᨠᩔ ᨾᩁᨱᩅᨱ᩠ᨱᩴ ᩈᩴᩅᨱ᩠ᨱᩮᨾᩣ”ᨲᩥ. ᩋᨳ ᨡᩮᩣ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᨿᩮᨶ ᩈᩮᩣ ᩏᨸᩣᩈᨠᩮᩣ ᨲᩮᨶᩩᨸᩈᩘᨠᨾᩥᩴᩈᩩ; ᩏᨸᩈᩘᨠᨾᩥᨲ᩠ᩅᩣ ᨲᩴ ᩏᨸᩣᩈᨠᩴ ᩑᨲᨴᩅᩮᩤᨧᩩᩴ—  “ᨲ᩠ᩅᩴ ᨡᩮᩣᩈᩥ, ᩏᨸᩣᩈᨠ, ᨠᨲᨠᩃ᩠ᨿᩣᨱᩮᩣ ᨠᨲᨠᩩᩈᩃᩮᩣ ᨠᨲᨽᩦᩁᩩᨲ᩠ᨲᩣᨱᩮᩣ ᩋᨠᨲᨸᩣᨸᩮᩣ ᩋᨠᨲᩃᩩᨴ᩠ᨴᩮᩤ ᩋᨠᨲᨠᩥᨻ᩠ᨻᩥᩈᩮᩣ. ᨠᨲᩴ ᨲᨿᩣ ᨠᩃ᩠ᨿᩣᨱᩴ, ᩋᨠᨲᩴ ᨲᨿᩣ ᨸᩣᨸᩴ. ᨠᩥᩴ ᨲᩩᨿ᩠ᩉᩥᨾᩥᨶᩣ ᨸᩣᨸᨠᩮᨶ ᨴᩩᨩ᩠ᨩᩦᩅᩥᨲᩮᨶ. ᨾᨲᩴ ᨲᩮ ᨩᩦᩅᩥᨲᩣ ᩈᩮᨿ᩠ᨿᩮᩣ. ᩍᨲᩮᩣ ᨲ᩠ᩅᩴ ᨠᩣᩃᩘᨠᨲᩮᩣ ᨠᩣᨿᩔ ᨽᩮᨴᩤ ᨸᩁᩴ ᨾᩁᨱᩣ ᩈᩩᨣᨲᩥᩴ ᩈᨣ᩠ᨣᩴ ᩃᩮᩣᨠᩴ ᩏᨸᨸᨩ᩠ᨩᩥᩔᩈᩥ. ᨲᨲ᩠ᨳ ᨴᩥᨻ᩠ᨻᩮᩉᩥ ᨸᨬ᩠ᨧᩉᩥ ᨠᩣᨾᨣᩩᨱᩮᩉᩥ ᩈᨾᨸ᩠ᨸᩥᨲᩮᩣ ᩈᨾᩘᨣᩦᨽᩪᨲᩮᩣ ᨸᩁᩥᨧᩣᩁᩮᩔᩈᩦ”ᨲᩥ.



</Paragraph>

</Division>
<Division number="169" book="para">

<Paragraph number="394" book="para">
ᩋᨳ ᨡᩮᩣ ᩈᩮᩣ ᩏᨸᩣᩈᨠᩮᩣ—  “ᩈᨧ᩠ᨧᩴ ᨡᩮᩣ ᩋᨿ᩠ᨿᩣ ᩋᩣᩉᩴᩈᩩ. ᩋᩉᨬ᩠ᩉᩥ ᨠᨲᨠᩃ᩠ᨿᩣᨱᩮᩣ ᨠᨲᨠᩩᩈᩃᩮᩣ ᨠᨲᨽᩦᩁᩩᨲ᩠ᨲᩣᨱᩮᩣ ᩋᨠᨲᨸᩣᨸᩮᩣ ᩋᨠᨲᩃᩩᨴ᩠ᨴᩮᩤ ᩋᨠᨲᨠᩥᨻ᩠ᨻᩥᩈᩮᩣ. ᨠᨲᩴ ᨾᨿᩣ ᨠᩃ᩠ᨿᩣᨱᩴ, ᩋᨠᨲᩴ ᨾᨿᩣ ᨸᩣᨸᩴ. ᨠᩥᩴ ᨾᨿ᩠ᩉᩥᨾᩥᨶᩣ ᨸᩣᨸᨠᩮᨶ ᨴᩩᨩ᩠ᨩᩦᩅᩥᨲᩮᨶ. ᨾᨲᩴ ᨾᩮ ᨩᩦᩅᩥᨲᩣ ᩈᩮᨿ᩠ᨿᩮᩣ. ᩍᨲᩮᩣ ᩋᩉᩴ ᨠᩣᩃᩘᨠᨲᩮᩣ ᨠᩣᨿᩔ ᨽᩮᨴᩤ ᨸᩁᩴ ᨾᩁᨱᩣ ᩈᩩᨣᨲᩥᩴ ᩈᨣ᩠ᨣᩴ ᩃᩮᩣᨠᩴ ᩏᨸᨸᨩ᩠ᨩᩥᩔᩣᨾᩥ. ᨲᨲ᩠ᨳ ᨴᩥᨻ᩠ᨻᩮᩉᩥ ᨸᨬ᩠ᨧᩉᩥ ᨠᩣᨾᨣᩩᨱᩮᩉᩥ ᩈᨾᨸ᩠ᨸᩥᨲᩮᩣ ᩈᨾᩘᨣᩦᨽᩪᨲᩮᩣ ᨸᩁᩥᨧᩣᩁᩮᩔᩣᨾᩦ”ᨲᩥ, ᩈᩮᩣ ᩋᩈᨸ᩠ᨸᩣᨿᩣᨶᩥ ᨧᩮᩅ ᨽᩮᩣᨩᨶᩣᨶᩥ ᨽᩩᨬ᩠ᨩᩥ ᩋᩈᨸ᩠ᨸᩣᨿᩣᨶᩥ ᨧ ᨡᩣᨴᨶᩦᨿᩣᨶᩥ ᨡᩣᨴᩥ ᩋᩈᨸ᩠ᨸᩣᨿᩣᨶᩥ ᨧ ᩈᩣᨿᨶᩦᨿᩣᨶᩥ ᩈᩣᨿᩥ ᩋᩈᨸ᩠ᨸᩣᨿᩣᨶᩥ ᨧ ᨸᩣᨶᩣᨶᩥ ᨸᩥᩅᩥ. ᨲᩔ ᩋᩈᨸ᩠ᨸᩣᨿᩣᨶᩥ ᨧᩮᩅ ᨽᩮᩣᨩᨶᩣᨶᩥ ᨽᩩᨬ᩠ᨩᨲᩮᩣ ᩋᩈᨸ᩠ᨸᩣᨿᩣᨶᩥ ᨧ ᨡᩣᨴᨶᩦᨿᩣᨶᩥ ᨡᩣᨴᨲᩮᩣ ᩋᩈᨸ᩠ᨸᩣᨿᩣᨶᩥ ᨧ ᩈᩣᨿᨶᩦᨿᩣᨶᩥ ᩈᩣᨿᨲᩮᩣ ᩋᩈᨸ᩠ᨸᩣᨿᩣᨶᩥ ᨧ ᨸᩣᨶᩣᨶᩥ ᨸᩥᩅᨲᩮᩣ ᨡᩁᩮᩣ ᩋᩣᨻᩣᨵᩮᩤ ᩏᨸ᩠ᨸᨩ᩠ᨩᩥ. ᩈᩮᩣ ᨲᩮᨶᩮᩅ ᩋᩣᨻᩣᨵᩮᨶ ᨠᩣᩃᨾᨠᩣᩈᩥ. ᨲᩔ ᨸᨩᩣᨸᨲᩥ ᩏᨩ᩠ᨫᩣᨿᨲᩥ ᨡᩥᨿ᩠ᨿᨲᩥ ᩅᩥᨸᩣᨧᩮᨲᩥ—  “ᩋᩃᨩ᩠ᨩᩥᨶᩮᩣ ᩍᨾᩮ ᩈᨾᨱᩣ ᩈᨠ᩠ᨿᨸᩩᨲ᩠ᨲᩥᨿᩣ ᨴᩩᩔᩦᩃᩣ ᨾᩩᩈᩣᩅᩤᨴᩥᨶᩮᩣ. ᩍᨾᩮ ᩉᩥ ᨶᩣᨾ ᨵᨾ᩠ᨾᨧᩣᩁᩥᨶᩮᩣ ᩈᨾᨧᩣᩁᩥᨶᩮᩣ ᨻᩕᩉ᩠ᨾᨧᩣᩁᩥᨶᩮᩣ ᩈᨧ᩠ᨧᩅᩤᨴᩥᨶᩮᩣ ᩈᩦᩃᩅᨶ᩠ᨲᩮᩣ ᨠᩃ᩠ᨿᩣᨱᨵᨾ᩠ᨾᩣ ᨸᨭᩥᨩᩣᨶᩥᩔᨶ᩠ᨲᩥ. ᨶᨲ᩠ᨳᩥ ᩍᨾᩮᩈᩴ ᩈᩣᨾᨬ᩠ᨬᩴ ᨶᨲ᩠ᨳᩥ ᩍᨾᩮᩈᩴ ᨻᩕᩉ᩠ᨾᨬ᩠ᨬᩴ, ᨶᨭ᩠ᨮᩴ ᩍᨾᩮᩈᩴ ᩈᩣᨾᨬ᩠ᨬᩴ ᨶᨭ᩠ᨮᩴ ᩍᨾᩮᩈᩴ ᨻᩕᩉ᩠ᨾᨬ᩠ᨬᩴ, ᨠᩩᨲᩮᩣ ᩍᨾᩮᩈᩴ ᩈᩣᨾᨬ᩠ᨬᩴ ᨠᩩᨲᩮᩣ ᩍᨾᩮᩈᩴ ᨻᩕᩉ᩠ᨾᨬ᩠ᨬᩴ, ᩋᨸᨣᨲᩣ ᩍᨾᩮ ᩈᩣᨾᨬ᩠ᨬᩣ ᩋᨸᨣᨲᩣ ᩍᨾᩮ ᨻᩕᩉ᩠ᨾᨬ᩠ᨬᩣ. ᩍᨾᩮ ᨾᩮ ᩈᩣᨾᩥᨠᩔ ᨾᩁᨱᩅᨱ᩠ᨱᩴ ᩈᩴᩅᨱ᩠ᨱᩮᩈᩩᩴ. ᩍᨾᩮᩉᩥ ᨾᩮ ᩈᩣᨾᩥᨠᩮᩣ ᨾᩣᩁᩥᨲᩮᩣ”ᨲᩥ. ᩋᨬ᩠ᨬᩮᨸᩥ ᨾᨶᩩᩔᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᩋᩃᨩ᩠ᨩᩥᨶᩮᩣ ᩍᨾᩮ ᩈᨾᨱᩣ ᩈᨠ᩠ᨿᨸᩩᨲ᩠ᨲᩥᨿᩣ ᨴᩩᩔᩦᩃᩣ ᨾᩩᩈᩣᩅᩤᨴᩥᨶᩮᩣ. ᩍᨾᩮ ᩉᩥ ᨶᩣᨾ ᨵᨾ᩠ᨾᨧᩣᩁᩥᨶᩮᩣ ᩈᨾᨧᩣᩁᩥᨶᩮᩣ ᨻᩕᩉ᩠ᨾᨧᩣᩁᩥᨶᩮᩣ ᩈᨧ᩠ᨧᩅᩤᨴᩥᨶᩮᩣ ᩈᩦᩃᩅᨶ᩠ᨲᩮᩣ ᨠᩃ᩠ᨿᩣᨱᨵᨾ᩠ᨾᩣ ᨸᨭᩥᨩᩣᨶᩥᩔᨶ᩠ᨲᩥ. ᨶᨲ᩠ᨳᩥ ᩍᨾᩮᩈᩴ ᩈᩣᨾᨬ᩠ᨬᩴ ᨶᨲ᩠ᨳᩥ ᩍᨾᩮᩈᩴ ᨻᩕᩉ᩠ᨾᨬ᩠ᨬᩴ, ᨶᨭ᩠ᨮᩴ ᩍᨾᩮᩈᩴ ᩈᩣᨾᨬ᩠ᨬᩴ ᨶᨭ᩠ᨮᩴ ᩍᨾᩮᩈᩴ ᨻᩕᩉ᩠ᨾᨬ᩠ᨬᩴ, ᨠᩩᨲᩮᩣ ᩍᨾᩮᩈᩴ ᩈᩣᨾᨬ᩠ᨬᩴ ᨠᩩᨲᩮᩣ ᩍᨾᩮᩈᩴ ᨻᩕᩉ᩠ᨾᨬ᩠ᨬᩴ, ᩋᨸᨣᨲᩣ ᩍᨾᩮ ᩈᩣᨾᨬ᩠ᨬᩣ ᩋᨸᨣᨲᩣ ᩍᨾᩮ ᨻᩕᩉ᩠ᨾᨬ᩠ᨬᩣ. ᩍᨾᩮ ᩏᨸᩣᩈᨠᩔ ᨾᩁᨱᩅᨱ᩠ᨱᩴ ᩈᩴᩅᨱ᩠ᨱᩮᩈᩩᩴ. ᩍᨾᩮᩉᩥ ᩏᨸᩣᩈᨠᩮᩣ ᨾᩣᩁᩥᨲᩮᩣ”ᨲᩥ.



</Paragraph>

<Paragraph number="395" book="para">
ᩋᩔᩮᩣᩈᩩᩴ ᨡᩮᩣ ᨽᩥᨠ᩠ᨡᩪ ᨲᩮᩈᩴ ᨾᨶᩩᩔᩣᨶᩴ ᩏᨩ᩠ᨫᩣᨿᨶ᩠ᨲᩣᨶᩴ ᨡᩥᨿ᩠ᨿᨶ᩠ᨲᩣᨶᩴ ᩅᩥᨸᩣᨧᩮᨶ᩠ᨲᩣᨶᩴ. ᨿᩮ ᨲᩮ ᨽᩥᨠ᩠ᨡᩪ ᩋᨸ᩠ᨸᩥᨧ᩠ᨨᩣ …ᨸᩮ…  ᨲᩮ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᩏᨸᩣᩈᨠᩔ ᨾᩁᨱᩅᨱ᩠ᨱᩴ ᩈᩴᩅᨱ᩠ᨱᩥᩔᨶ᩠ᨲᩦ”ᨲᩥ.



</Paragraph>

</Division>
<Division number="170" book="para">

<Paragraph number="396" book="para">
ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᨨᨻ᩠ᨻᨣ᩠ᨣᩥᨿᩮ ᨽᩥᨠ᩠ᨡᩪ ᩋᨶᩮᨠᨸᩁᩥᨿᩣᨿᩮᨶ ᩅᩥᨣᩁᩉᩥᨲ᩠ᩅᩣ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ …ᨸᩮ…  “ᩈᨧ᩠ᨧᩴ ᨠᩥᩁ ᨲᩩᨾ᩠ᩉᩮ, ᨽᩥᨠ᩠ᨡᩅᩮ, ᩏᨸᩣᩈᨠᩔ ᨾᩁᨱᩅᨱ᩠ᨱᩴ ᩈᩴᩅᨱ᩠ᨱᩮᨳᩣ”ᨲᩥ? “ᩈᨧ᩠ᨧᩴ, ᨽᨣᩅᩤ”ᨲᩥ. ᩅᩥᨣᩁᩉᩥ ᨻᩩᨴ᩠ᨵᩮᩤ ᨽᨣᩅᩤ—  “ᩋᨶᨶᩩᨧ᩠ᨨᩅᩥᨠᩴ, ᨾᩮᩣᨥᨸᩩᩁᩥᩈᩣ, ᩋᨶᨶᩩᩃᩮᩣᨾᩥᨠᩴ ᩋᨸ᩠ᨸᨭᩥᩁᩪᨸᩴ ᩋᩔᩣᨾᨱᨠᩴ ᩋᨠᨸ᩠ᨸᩥᨿᩴ ᩋᨠᩁᨱᩦᨿᩴ. ᨠᨳᨬ᩠ᩉᩥ ᨶᩣᨾ ᨲᩩᨾ᩠ᩉᩮ, ᨾᩮᩣᨥᨸᩩᩁᩥᩈᩣ, ᩏᨸᩣᩈᨠᩔ ᨾᩁᨱᩅᨱ᩠ᨱᩴ ᩈᩴᩅᨱ᩠ᨱᩥᩔᨳ. ᨶᩮᨲᩴ, ᨾᩮᩣᨥᨸᩩᩁᩥᩈᩣ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ …ᨸᩮ…  ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᩮᨿ᩠ᨿᩣᨳ—



</Paragraph>

</Division>
<Division number="171" book="para">

<Paragraph number="397" book="para">
<Emphasis>“ᨿᩮᩣ ᨸᨶ ᨽᩥᨠ᩠ᨡᩩ ᩈᨬ᩠ᨧᩥᨧ᩠ᨧ ᨾᨶᩩᩔᩅᩥᨣ᩠ᨣᩉᩴ ᨩᩦᩅᩥᨲᩣ ᩅᩮᩤᩁᩮᩣᨸᩮᨿ᩠ᨿ ᩈᨲ᩠ᨳᩉᩣᩁᨠᩴ ᩅᩤᩔ ᨸᩁᩥᨿᩮᩈᩮᨿ᩠ᨿ ᨾᩁᨱᩅᨱ᩠ᨱᩴ ᩅᩤ ᩈᩴᩅᨱ᩠ᨱᩮᨿ᩠ᨿ ᨾᩁᨱᩣᨿ ᩅᩤ ᩈᨾᩣᨴᨸᩮᨿ᩠ᨿ—  ‘ᩋᨾ᩠ᨽᩮᩣ ᨸᩩᩁᩥᩈ, ᨠᩥᩴ ᨲᩩᨿ᩠ᩉᩥᨾᩥᨶᩣ ᨸᩣᨸᨠᩮᨶ ᨴᩩᨩ᩠ᨩᩦᩅᩥᨲᩮᨶ, ᨾᨲᩴ ᨲᩮ ᨩᩦᩅᩥᨲᩣ ᩈᩮᨿ᩠ᨿᩮᩣ’ᨲᩥ, ᩍᨲᩥ ᨧᩥᨲ᩠ᨲᨾᨶᩮᩣ ᨧᩥᨲ᩠ᨲᩈᩘᨠᨸ᩠ᨸᩮᩣ ᩋᨶᩮᨠᨸᩁᩥᨿᩣᨿᩮᨶ ᨾᩁᨱᩅᨱ᩠ᨱᩴ ᩅᩤ ᩈᩴᩅᨱ᩠ᨱᩮᨿ᩠ᨿ, ᨾᩁᨱᩣᨿ ᩅᩤ ᩈᨾᩣᨴᨸᩮᨿ᩠ᨿ, ᩋᨿᨾ᩠ᨸᩥ ᨸᩣᩁᩣᨩᩥᨠᩮᩣ ᩉᩮᩣᨲᩥ ᩋᩈᩴᩅᩤᩈᩮᩣ”</Emphasis>ᨲᩥ. (*3*:<Emphasis>3</Emphasis>)



</Paragraph>

</Division>
<Division number="172" book="para">

<Paragraph number="398" book="para">
<Emphasis>ᨿᩮᩣ ᨸᨶᩣ</Emphasis>ᨲᩥ ᨿᩮᩣ ᨿᩣᨴᩥᩈᩮᩣ …ᨸᩮ…  <Emphasis>ᨽᩥᨠ᩠ᨡᩪ</Emphasis>ᨲᩥ …ᨸᩮ…  ᩋᨿᩴ ᩍᨾᩈ᩠ᨾᩥᩴ ᩋᨲ᩠ᨳᩮ ᩋᨵᩥᨸ᩠ᨸᩮᨲᩮᩣ ᨽᩥᨠ᩠ᨡᩪᨲᩥ.



</Paragraph>

<Paragraph number="399" book="para">
<Emphasis>ᩈᨬ᩠ᨧᩥᨧ᩠ᨧᩣ</Emphasis>ᨲᩥ ᨩᩣᨶᨶ᩠ᨲᩮᩣ ᩈᨬ᩠ᨩᩣᨶᨶ᩠ᨲᩮᩣ ᨧᩮᨧ᩠ᨧ ᩋᨽᩥᩅᩥᨲᩁᩥᨲ᩠ᩅᩣ ᩅᩦᨲᩥᨠ᩠ᨠᨾᩮᩣ.



</Paragraph>

<Paragraph number="400" book="para">
<Emphasis>ᨾᨶᩩᩔᩅᩥᨣ᩠ᨣᩉᩮᩣ</Emphasis> ᨶᩣᨾ ᨿᩴ ᨾᩣᨲᩩᨠᩩᨧ᩠ᨨᩥᩈ᩠ᨾᩥᩴ ᨸᨮᨾᩴ ᨧᩥᨲ᩠ᨲᩴ ᩏᨸ᩠ᨸᨶ᩠ᨶᩴ ᨸᨮᨾᩴ ᩅᩥᨬ᩠ᨬᩣᨱᩴ ᨸᩣᨲᩩᨽᩪᨲᩴ, ᨿᩣᩅ ᨾᩁᨱᨠᩣᩃᩣ ᩑᨲ᩠ᨳᨶ᩠ᨲᩁᩮ ᩑᩈᩮᩣ ᨾᨶᩩᩔᩅᩥᨣ᩠ᨣᩉᩮᩣ ᨶᩣᨾ.



</Paragraph>

<Paragraph number="401" book="para">
<Emphasis>ᨩᩦᩅᩥᨲᩣ ᩅᩮᩤᩁᩮᩣᨸᩮᨿ᩠ᨿᩣ</Emphasis>ᨲᩥ ᨩᩦᩅᩥᨲᩥᨶ᩠ᨴᩕᩥᨿᩴ ᩏᨸᨧ᩠ᨨᩥᨶ᩠ᨴᨲᩥ ᩏᨸᩁᩮᩣᨵᩮᨲᩥ ᩈᨶ᩠ᨲᨲᩥᩴ ᩅᩥᨠᩮᩣᨸᩮᨲᩥ.



</Paragraph>

<Paragraph number="402" book="para">
<Emphasis>ᩈᨲ᩠ᨳᩉᩣᩁᨠᩴ ᩅᩤᩔ ᨸᩁᩥᨿᩮᩈᩮᨿ᩠ᨿᩣ</Emphasis>ᨲᩥ ᩋᩈᩥᩴ ᩅᩤ ᩈᨲ᩠ᨲᩥᩴ ᩅᩤ ᨽᩮᨱ᩠ᨯᩥᩴ ᩅᩤ ᩃᨣᩩᩊᩴ ᩅᩤ ᨸᩣᩈᩣᨱᩴ ᩅᩤ ᩈᨲ᩠ᨳᩴ ᩅᩤ ᩅᩥᩈᩴ ᩅᩤ ᩁᨩ᩠ᨩᩩᩴ ᩅᩤ.



</Paragraph>

<Paragraph number="403" book="para">
<Emphasis>ᨾᩁᨱᩅᨱ᩠ᨱᩴ ᩅᩤ ᩈᩴᩅᨱ᩠ᨱᩮᨿ᩠ᨿᩣ</Emphasis>ᨲᩥ ᨩᩦᩅᩥᨲᩮ ᩋᩣᨴᩦᨶᩅᩴ ᨴᩔᩮᨲᩥ, ᨾᩁᨱᩮ ᩅᨱ᩠ᨱᩴ ᨽᨱᨲᩥ.



</Paragraph>

<Paragraph number="404" book="para">
<Emphasis>ᨾᩁᨱᩣᨿ ᩅᩤ ᩈᨾᩣᨴᨸᩮᨿ᩠ᨿᩣ</Emphasis>ᨲᩥ ᩈᨲ᩠ᨳᩴ ᩅᩤ ᩋᩣᩉᩁ, ᩅᩥᩈᩴ ᩅᩤ ᨡᩣᨴ, ᩁᨩ᩠ᨩᩩᨿᩣ ᩅᩤ ᩏᨻ᩠ᨻᨶ᩠ᨵᩥᨲ᩠ᩅᩣ ᨠᩣᩃᩴ ᨠᩁᩮᩣᩉᩦᨲᩥ.



</Paragraph>

<Paragraph number="405" book="para">
<Emphasis>ᩋᨾ᩠ᨽᩮᩣ ᨸᩩᩁᩥᩈᩣ</Emphasis>ᨲᩥ ᩋᩣᩃᨸᨶᩣᨵᩥᩅᨧᨶᨾᩮᨲᩴ.



</Paragraph>

<Paragraph number="406" book="para">
<Emphasis>ᨠᩥᩴ ᨲᩩᨿ᩠ᩉᩥᨾᩥᨶᩣ ᨸᩣᨸᨠᩮᨶ ᨴᩩᨩ᩠ᨩᩦᩅᩥᨲᩮᨶᩣ</Emphasis>ᨲᩥ ᨸᩣᨸᨠᩴ ᨶᩣᨾ ᨩᩦᩅᩥᨲᩴ ᩋᨯ᩠ᨰᩣᨶᩴ ᨩᩦᩅᩥᨲᩴ ᩏᨸᩣᨴᩤᨿ ᨴᩃᩥᨴ᩠ᨴᩤᨶᩴ ᨩᩦᩅᩥᨲᩴ ᨸᩣᨸᨠᩴ ᩃᩣᨾᨠᩴ, ᩈᨵᨶᩣᨶᩴ ᨩᩦᩅᩥᨲᩴ ᩏᨸᩣᨴᩤᨿ ᩋᨵᨶᩣᨶᩴ ᨩᩦᩅᩥᨲᩴ ᨸᩣᨸᨠᩴ, ᨴᩮᩅᩤᨶᩴ ᨩᩦᩅᩥᨲᩴ ᩏᨸᩣᨴᩤᨿ ᨾᨶᩩᩔᩣᨶᩴ ᨩᩦᩅᩥᨲᩴ ᨸᩣᨸᨠᩴ.



</Paragraph>

<Paragraph number="407" book="para">
<Emphasis>ᨴᩩᨩ᩠ᨩᩦᩅᩥᨲᩴ</Emphasis> ᨶᩣᨾ ᩉᨲ᩠ᨳᨧ᩠ᨨᩥᨶ᩠ᨶᩔ ᨸᩣᨴᨧ᩠ᨨᩥᨶ᩠ᨶᩔ ᩉᨲ᩠ᨳᨸᩣᨴᨧ᩠ᨨᩥᨶ᩠ᨶᩔ ᨠᨱ᩠ᨱᨧ᩠ᨨᩥᨶ᩠ᨶᩔ ᨶᩣᩈᨧ᩠ᨨᩥᨶ᩠ᨶᩔ ᨠᨱ᩠ᨱᨶᩣᩈᨧ᩠ᨨᩥᨶ᩠ᨶᩔ, ᩍᨾᩥᨶᩣ ᨧ ᨸᩣᨸᨠᩮᨶ ᩍᨾᩥᨶᩣ ᨧ ᨴᩩᨩ᩠ᨩᩦᩅᩥᨲᩮᨶ ᨾᨲᩴ ᨲᩮ ᨩᩦᩅᩥᨲᩣ ᩈᩮᨿ᩠ᨿᩮᩣᨲᩥ.



</Paragraph>

<Paragraph number="408" book="para">
<Emphasis>ᩍᨲᩥ ᨧᩥᨲ᩠ᨲᨾᨶᩮᩣ</Emphasis>ᨲᩥ ᨿᩴ ᨧᩥᨲ᩠ᨲᩴ ᨲᩴ ᨾᨶᩮᩣ, ᨿᩴ ᨾᨶᩮᩣ ᨲᩴ ᨧᩥᨲ᩠ᨲᩴ.



</Paragraph>

<Paragraph number="409" book="para">
<Emphasis>ᨧᩥᨲ᩠ᨲᩈᩘᨠᨸ᩠ᨸᩮᩣ</Emphasis>ᨲᩥ ᨾᩁᨱᩈᨬ᩠ᨬᩦ ᨾᩁᨱᨧᩮᨲᨶᩮᩣ ᨾᩁᨱᩣᨵᩥᨸ᩠ᨸᩣᨿᩮᩣ.



</Paragraph>

<Paragraph number="410" book="para">
<Emphasis>ᩋᨶᩮᨠᨸᩁᩥᨿᩣᨿᩮᨶᩣ</Emphasis>ᨲᩥ ᩏᨧ᩠ᨧᩣᩅᨧᩮᩉᩥ ᩋᩣᨠᩣᩁᩮᩉᩥ.



</Paragraph>

<Paragraph number="411" book="para">
<Emphasis>ᨾᩁᨱᩅᨱ᩠ᨱᩴ ᩅᩤ ᩈᩴᩅᨱ᩠ᨱᩮᨿ᩠ᨿᩣ</Emphasis>ᨲᩥ ᨩᩦᩅᩥᨲᩮ ᩋᩣᨴᩦᨶᩅᩴ ᨴᩔᩮᨲᩥ, ᨾᩁᨱᩮ ᩅᨱ᩠ᨱᩴ ᨽᨱᨲᩥ—  “ᩍᨲᩮᩣ ᨲ᩠ᩅᩴ ᨠᩣᩃᩘᨠᨲᩮᩣ ᨠᩣᨿᩔ ᨽᩮᨴᩤ ᨸᩁᩴ ᨾᩁᨱᩣ ᩈᩩᨣᨲᩥᩴ ᩈᨣ᩠ᨣᩴ ᩃᩮᩣᨠᩴ ᩏᨸᨸᨩ᩠ᨩᩥᩔᩈᩥ, ᨲᨲ᩠ᨳ ᨴᩥᨻ᩠ᨻᩮᩉᩥ ᨸᨬ᩠ᨧᩉᩥ ᨠᩣᨾᨣᩩᨱᩮᩉᩥ ᩈᨾᨸ᩠ᨸᩥᨲᩮᩣ ᩈᨾᩘᨣᩦᨽᩪᨲᩮᩣ ᨸᩁᩥᨧᩣᩁᩮᩔᩈᩦ”ᨲᩥ.



</Paragraph>

<Paragraph number="412" book="para">
<Emphasis>ᨾᩁᨱᩣᨿ ᩅᩤ ᩈᨾᩣᨴᨸᩮᨿ᩠ᨿᩣ</Emphasis>ᨲᩥ ᩈᨲ᩠ᨳᩴ ᩅᩤ ᩋᩣᩉᩁ, ᩅᩥᩈᩴ ᩅᩤ ᨡᩣᨴ, ᩁᨩ᩠ᨩᩩᨿᩣ ᩅᩤ ᩏᨻ᩠ᨻᨶ᩠ᨵᩥᨲ᩠ᩅᩣ ᨠᩣᩃᩴ ᨠᩁᩮᩣᩉᩥ, ᩈᩮᩣᨻ᩠ᨽᩮ ᩅᩤ ᨶᩁᨠᩮ ᩅᩤ ᨸᨸᩣᨲᩮ ᩅᩤ ᨸᨸᨲᩣᨲᩥ.



</Paragraph>

<Paragraph number="413" book="para">
<Emphasis>ᩋᨿᨾ᩠ᨸᩦ</Emphasis>ᨲᩥ ᨸᩩᩁᩥᨾᩮ ᩏᨸᩣᨴᩤᨿ ᩅᩩᨧ᩠ᨧᨲᩥ.



</Paragraph>

<Paragraph number="414" book="para">
<Emphasis>ᨸᩣᩁᩣᨩᩥᨠᩮᩣ ᩉᩮᩣᨲᩦ</Emphasis>ᨲᩥ ᩈᩮᨿ᩠ᨿᨳᩣᨸᩥ ᨶᩣᨾ ᨸᩩᨳᩩᩈᩥᩃᩣ ᨴ᩠ᩅᩥᨵᩤ ᨽᩥᨶ᩠ᨶᩣ ᩋᨸ᩠ᨸᨭᩥᩈᨶ᩠ᨵᩥᨠᩣ ᩉᩮᩣᨲᩥ, ᩑᩅᨾᩮᩅ ᨽᩥᨠ᩠ᨡᩩ ᩈᨬ᩠ᨧᩥᨧ᩠ᨧ ᨾᨶᩩᩔᩅᩥᨣ᩠ᨣᩉᩴ ᨩᩦᩅᩥᨲᩣ ᩅᩮᩤᩁᩮᩣᨸᩮᨲ᩠ᩅᩣ ᩋᩔᨾᨱᩮᩣ ᩉᩮᩣᨲᩥ ᩋᩈᨠ᩠ᨿᨸᩩᨲ᩠ᨲᩥᨿᩮᩣ. ᨲᩮᨶ ᩅᩩᨧ᩠ᨧᨲᩥ—  “ᨸᩣᩁᩣᨩᩥᨠᩮᩣ ᩉᩮᩣᨲᩦ”ᨲᩥ.



</Paragraph>

<Paragraph number="415" book="para">
<Emphasis>ᩋᩈᩴᩅᩤᩈᩮᩣ</Emphasis>ᨲᩥ ᩈᩴᩅᩤᩈᩮᩣ ᨶᩣᨾ ᩑᨠᨠᨾ᩠ᨾᩴ ᩑᨠᩩᨴ᩠ᨴᩮᩈᩮᩣ ᩈᨾᩈᩥᨠ᩠ᨡᨲᩣ—  ᩑᩈᩮᩣ ᩈᩴᩅᩤᩈᩮᩣ ᨶᩣᨾ. ᩈᩮᩣ ᨲᩮᨶ ᩈᨴ᩠ᨵᩥᩴ ᨶᨲ᩠ᨳᩥ, ᨲᩮᨶ ᩅᩩᨧ᩠ᨧᨲᩥ ᩋᩈᩴᩅᩤᩈᩮᩣᨲᩥ.



</Paragraph>

</Division>
<Division number="173" book="para">

<Paragraph number="416" book="para">
ᩈᩣᨾᩴ, ᩋᨵᩥᨭ᩠ᨮᩣᨿ, ᨴᩪᨲᩮᨶ, ᨴᩪᨲᨸᩁᨾ᩠ᨸᩁᩣᨿ, ᩅᩥᩈᨠ᩠ᨠᩥᨿᩮᨶ ᨴᩪᨲᩮᨶ, ᨣᨲᨸᨧ᩠ᨧᩣᨣᨲᩮᨶ ᨴᩪᨲᩮᨶ, ᩋᩁᩉᩮᩣ ᩁᩉᩮᩣᩈᨬ᩠ᨬᩦ, ᩁᩉᩮᩣ ᩋᩁᩉᩮᩣᩈᨬ᩠ᨬᩦ, ᩋᩁᩉᩮᩣ ᩋᩁᩉᩮᩣᩈᨬ᩠ᨬᩦ, ᩁᩉᩮᩣ ᩁᩉᩮᩣᩈᨬ᩠ᨬᩦ ᨠᩣᨿᩮᨶ ᩈᩴᩅᨱ᩠ᨱᩮᨲᩥ, ᩅᩤᨧᩣᨿ ᩈᩴᩅᨱ᩠ᨱᩮᨲᩥ, ᨠᩣᨿᩮᨶ ᩅᩤᨧᩣᨿ ᩈᩴᩅᨱ᩠ᨱᩮᨲᩥ, ᨴᩪᨲᩮᨶ ᩈᩴᩅᨱ᩠ᨱᩮᨲᩥ, ᩃᩮᨡᩣᨿ ᩈᩴᩅᨱ᩠ᨱᩮᨲᩥ, ᩒᨸᩣᨲᩴ ᩋᨸᩔᩮᨶᩴ, ᩏᨸᨶᩥᨠ᩠ᨡᩥᨸᨶᩴ, ᨽᩮᩈᨩ᩠ᨩᩴ, ᩁᩪᨸᩪᨸᩉᩣᩁᩮᩣ, ᩈᨴ᩠ᨴᩪᨸᩉᩣᩁᩮᩣ, ᨣᨶ᩠ᨵᩪᨸᩉᩣᩁᩮᩣ, ᩁᩈᩪᨸᩉᩣᩁᩮᩣ, ᨹᩮᩣᨭ᩠ᨮᨻ᩠ᨻᩪᨸᩉᩣᩁᩮᩣ, ᨵᨾ᩠ᨾᩪᨸᩉᩣᩁᩮᩣ, ᩋᩣᨧᩥᨠ᩠ᨡᨶᩣ, ᩋᨶᩩᩈᩣᩈᨶᩦ, ᩈᩘᨠᩮᨲᨠᨾ᩠ᨾᩴ, ᨶᩥᨾᩥᨲ᩠ᨲᨠᨾ᩠ᨾᨶ᩠ᨲᩥ.



</Paragraph>

</Division>
<Division number="174" book="para">

<Paragraph number="417" book="para">
<Emphasis>ᩈᩣᨾᨶ᩺</Emphasis>ᨲᩥ ᩈᨿᩴ ᩉᨶᨲᩥ ᨠᩣᨿᩮᨶ ᩅᩤ ᨠᩣᨿᨸᨭᩥᨻᨴ᩠ᨵᩮᨶ ᩅᩤ ᨶᩥᩔᨣ᩠ᨣᩥᨿᩮᨶ ᩅᩤ.



</Paragraph>

<Paragraph number="418" book="para">
<Emphasis>ᩋᨵᩥᨭ᩠ᨮᩣᨿᩣ</Emphasis>ᨲᩥ ᩋᨵᩥᨭ᩠ᨮᩉᩥᨲ᩠ᩅᩣ ᩋᩣᨱᩣᨸᩮᨲᩥ—  “ᩑᩅᩴ ᩅᩥᨩ᩠ᨫ, ᩑᩅᩴ ᨸᩉᩁ, ᩑᩅᩴ ᨥᩣᨲᩮᩉᩦ”ᨲᩥ.



</Paragraph>

<Paragraph number="419" book="para">
ᨽᩥᨠ᩠ᨡᩩ ᨽᩥᨠ᩠ᨡᩩᩴ ᩋᩣᨱᩣᨸᩮᨲᩥ—  “ᩍᨲ᩠ᨳᨶ᩠ᨶᩣᨾᩴ ᨩᩦᩅᩥᨲᩣ ᩅᩮᩤᩁᩮᩣᨸᩮᩉᩦ”ᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩈᩮᩣ ᨲᩴ ᨾᨬ᩠ᨬᨾᩣᨶᩮᩣ ᨲᩴ ᨩᩦᩅᩥᨲᩣ ᩅᩮᩤᩁᩮᩣᨸᩮᨲᩥ, ᩋᩣᨸᨲ᩠ᨲᩥ ᩏᨽᩥᨶ᩠ᨶᩴ ᨸᩣᩁᩣᨩᩥᨠᩔ.



</Paragraph>

<Paragraph number="420" book="para">
ᨽᩥᨠ᩠ᨡᩩ ᨽᩥᨠ᩠ᨡᩩᩴ ᩋᩣᨱᩣᨸᩮᨲᩥ—  “ᩍᨲ᩠ᨳᨶ᩠ᨶᩣᨾᩴ ᨩᩦᩅᩥᨲᩣ ᩅᩮᩤᩁᩮᩣᨸᩮᩉᩦ”ᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩈᩮᩣ ᨲᩴ ᨾᨬ᩠ᨬᨾᩣᨶᩮᩣ ᩋᨬ᩠ᨬᩴ ᨩᩦᩅᩥᨲᩣ ᩅᩮᩤᩁᩮᩣᨸᩮᨲᩥ, ᨾᩪᩃᨭ᩠ᨮᩔ ᩋᨶᩣᨸᨲ᩠ᨲᩥ. ᩅᨵᨠᩔ ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ.



</Paragraph>

<Paragraph number="421" book="para">
ᨽᩥᨠ᩠ᨡᩩ ᨽᩥᨠ᩠ᨡᩩᩴ ᩋᩣᨱᩣᨸᩮᨲᩥ—  “ᩍᨲ᩠ᨳᨶ᩠ᨶᩣᨾᩴ ᨩᩦᩅᩥᨲᩣ ᩅᩮᩤᩁᩮᩣᨸᩮᩉᩦ”ᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩈᩮᩣ ᩋᨬ᩠ᨬᩴ ᨾᨬ᩠ᨬᨾᩣᨶᩮᩣ ᨲᩴ ᨩᩦᩅᩥᨲᩣ ᩅᩮᩤᩁᩮᩣᨸᩮᨲᩥ, ᩋᩣᨸᨲ᩠ᨲᩥ ᩏᨽᩥᨶ᩠ᨶᩴ ᨸᩣᩁᩣᨩᩥᨠᩔ.



</Paragraph>

<Paragraph number="422" book="para">
ᨽᩥᨠ᩠ᨡᩩ ᨽᩥᨠ᩠ᨡᩩᩴ ᩋᩣᨱᩣᨸᩮᨲᩥ—  “ᩍᨲ᩠ᨳᨶ᩠ᨶᩣᨾᩴ ᨩᩦᩅᩥᨲᩣ ᩅᩮᩤᩁᩮᩣᨸᩮᩉᩦ”ᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩈᩮᩣ ᩋᨬ᩠ᨬᩴ ᨾᨬ᩠ᨬᨾᩣᨶᩮᩣ ᩋᨬ᩠ᨬᩴ ᨩᩦᩅᩥᨲᩣ ᩅᩮᩤᩁᩮᩣᨸᩮᨲᩥ; ᨾᩪᩃᨭ᩠ᨮᩔ ᩋᨶᩣᨸᨲ᩠ᨲᩥ, ᩅᨵᨠᩔ ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ.



</Paragraph>

<Paragraph number="423" book="para">
ᨽᩥᨠ᩠ᨡᩩ ᨽᩥᨠ᩠ᨡᩩᩴ ᩋᩣᨱᩣᨸᩮᨲᩥ—  “ᩍᨲ᩠ᨳᨶ᩠ᨶᩣᨾᩔ ᨸᩣᩅᨴ—  ‘ᩍᨲ᩠ᨳᨶ᩠ᨶᩣᨾᩮᩣ ᩍᨲ᩠ᨳᨶ᩠ᨶᩣᨾᩔ ᨸᩣᩅᨴᨲᩩ—  ᩍᨲ᩠ᨳᨶ᩠ᨶᩣᨾᩮᩣ ᩍᨲ᩠ᨳᨶ᩠ᨶᩣᨾᩴ ᨩᩦᩅᩥᨲᩣ ᩅᩮᩤᩁᩮᩣᨸᩮᨲᩪ’”ᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩈᩮᩣ ᩍᨲᩁᩔ ᩋᩣᩁᩮᩣᨧᩮᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩅᨵᨠᩮᩣ ᨸᨭᩥᨣ᩠ᨣᨱ᩠ᩉᩣᨲᩥ, ᨾᩪᩃᨭ᩠ᨮᩔ ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ. ᩈᩮᩣ ᨲᩴ ᨩᩦᩅᩥᨲᩣ ᩅᩮᩤᩁᩮᩣᨸᩮᨲᩥ, ᩋᩣᨸᨲ᩠ᨲᩥ ᩈᨻ᩠ᨻᩮᩈᩴ ᨸᩣᩁᩣᨩᩥᨠᩔ.



</Paragraph>

<Paragraph number="424" book="para">
ᨽᩥᨠ᩠ᨡᩩ ᨽᩥᨠ᩠ᨡᩩᩴ ᩋᩣᨱᩣᨸᩮᨲᩥ—  “ᩍᨲ᩠ᨳᨶ᩠ᨶᩣᨾᩔ ᨸᩣᩅᨴ—  ‘ᩍᨲ᩠ᨳᨶ᩠ᨶᩣᨾᩮᩣ ᩍᨲ᩠ᨳᨶ᩠ᨶᩣᨾᩔ ᨸᩣᩅᨴᨲᩩ—  ᩍᨲ᩠ᨳᨶ᩠ᨶᩣᨾᩮᩣ ᩍᨲ᩠ᨳᨶ᩠ᨶᩣᨾᩴ ᨩᩦᩅᩥᨲᩣ ᩅᩮᩤᩁᩮᩣᨸᩮᨲᩪ’”ᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩈᩮᩣ ᩋᨬ᩠ᨬᩴ ᩋᩣᨱᩣᨸᩮᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩅᨵᨠᩮᩣ ᨸᨭᩥᨣ᩠ᨣᨱ᩠ᩉᩣᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩈᩮᩣ ᨲᩴ ᨩᩦᩅᩥᨲᩣ ᩅᩮᩤᩁᩮᩣᨸᩮᨲᩥ, ᨾᩪᩃᨭ᩠ᨮᩔ ᩋᨶᩣᨸᨲ᩠ᨲᩥ; ᩋᩣᨱᩣᨸᨠᩔ ᨧ ᩅᨵᨠᩔ ᨧ ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ.



</Paragraph>

<Paragraph number="425" book="para">
ᨽᩥᨠ᩠ᨡᩩ ᨽᩥᨠ᩠ᨡᩩᩴ ᩋᩣᨱᩣᨸᩮᨲᩥ—  “ᩍᨲ᩠ᨳᨶ᩠ᨶᩣᨾᩴ ᨩᩦᩅᩥᨲᩣ ᩅᩮᩤᩁᩮᩣᨸᩮᩉᩦ”ᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩈᩮᩣ ᨣᨶ᩠ᨲ᩠ᩅᩣ ᨸᩩᨶ ᨸᨧ᩠ᨧᩣᨣᨧ᩠ᨨᨲᩥ—  “ᨶᩣᩉᩴ ᩈᨠ᩠ᨠᩮᩣᨾᩥ ᨲᩴ ᨩᩦᩅᩥᨲᩣ ᩅᩮᩤᩁᩮᩣᨸᩮᨲᩩᨶ᩺”ᨲᩥ. ᩈᩮᩣ ᨸᩩᨶ ᩋᩣᨱᩣᨸᩮᨲᩥ—  “ᨿᨴᩤ ᩈᨠ᩠ᨠᩮᩣᩈᩥ ᨲᨴᩤ ᨲᩴ ᨩᩦᩅᩥᨲᩣ ᩅᩮᩤᩁᩮᩣᨸᩮᩉᩦ”ᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩈᩮᩣ ᨲᩴ ᨩᩦᩅᩥᨲᩣ ᩅᩮᩤᩁᩮᩣᨸᩮᨲᩥ, ᩋᩣᨸᨲ᩠ᨲᩥ ᩏᨽᩥᨶ᩠ᨶᩴ ᨸᩣᩁᩣᨩᩥᨠᩔ.



</Paragraph>

<Paragraph number="426" book="para">
ᨽᩥᨠ᩠ᨡᩩ ᨽᩥᨠ᩠ᨡᩩᩴ ᩋᩣᨱᩣᨸᩮᨲᩥ—  “ᩍᨲ᩠ᨳᨶ᩠ᨶᩣᨾᩴ ᨩᩦᩅᩥᨲᩣ ᩅᩮᩤᩁᩮᩣᨸᩮᩉᩦ”ᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩈᩮᩣ ᩋᩣᨱᩣᨸᩮᨲ᩠ᩅᩣ ᩅᩥᨸ᩠ᨸᨭᩥᩈᩣᩁᩦ ᨶ ᩈᩣᩅᩮᨲᩥ—  “ᨾᩣ ᨥᩣᨲᩮᩉᩦ”ᨲᩥ. ᩈᩮᩣ ᨲᩴ ᨩᩦᩅᩥᨲᩣ ᩅᩮᩤᩁᩮᩣᨸᩮᨲᩥ, ᩋᩣᨸᨲ᩠ᨲᩥ ᩏᨽᩥᨶ᩠ᨶᩴ ᨸᩣᩁᩣᨩᩥᨠᩔ.



</Paragraph>

<Paragraph number="427" book="para">
ᨽᩥᨠ᩠ᨡᩩ ᨽᩥᨠ᩠ᨡᩩᩴ ᩋᩣᨱᩣᨸᩮᨲᩥ—  “ᩍᨲ᩠ᨳᨶ᩠ᨶᩣᨾᩴ ᨩᩦᩅᩥᨲᩣ ᩅᩮᩤᩁᩮᩣᨸᩮᩉᩦ”ᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩈᩮᩣ ᩋᩣᨱᩣᨸᩮᨲ᩠ᩅᩣ ᩅᩥᨸ᩠ᨸᨭᩥᩈᩣᩁᩦ ᩈᩣᩅᩮᨲᩥ—  “ᨾᩣ ᨥᩣᨲᩮᩉᩦ”ᨲᩥ. ᩈᩮᩣ—  “ᩋᩣᨱᨲ᩠ᨲᩮᩣ ᩋᩉᩴ ᨲᨿᩣ”ᨲᩥ ᨲᩴ ᨩᩦᩅᩥᨲᩣ ᩅᩮᩤᩁᩮᩣᨸᩮᨲᩥ, ᨾᩪᩃᨭ᩠ᨮᩔ ᩋᨶᩣᨸᨲ᩠ᨲᩥ. ᩅᨵᨠᩔ ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ.



</Paragraph>

<Paragraph number="428" book="para">
ᨽᩥᨠ᩠ᨡᩩ ᨽᩥᨠ᩠ᨡᩩᩴ ᩋᩣᨱᩣᨸᩮᨲᩥ—  “ᩍᨲ᩠ᨳᨶ᩠ᨶᩣᨾᩴ ᨩᩦᩅᩥᨲᩣ ᩅᩮᩤᩁᩮᩣᨸᩮᩉᩦ”ᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩈᩮᩣ ᩋᩣᨱᩣᨸᩮᨲ᩠ᩅᩣ ᩅᩥᨸ᩠ᨸᨭᩥᩈᩣᩁᩦ ᩈᩣᩅᩮᨲᩥ—  “ᨾᩣ ᨥᩣᨲᩮᩉᩦ”ᨲᩥ. ᩈᩮᩣ ᩈᩣᨵᩪᨲᩥ ᩒᩁᨾᨲᩥ, ᩏᨽᩥᨶ᩠ᨶᩴ ᩋᨶᩣᨸᨲ᩠ᨲᩥ.



</Paragraph>

</Division>
<Division number="175" book="para">

<Paragraph number="429" book="para">
ᩋᩁᩉᩮᩣ ᩁᩉᩮᩣᩈᨬ᩠ᨬᩦ ᩏᩃᩖᨸᨲᩥ—  “ᩋᩉᩮᩣ ᩍᨲ᩠ᨳᨶ᩠ᨶᩣᨾᩮᩣ ᩉᨲᩮᩣ ᩋᩔᩣ”ᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩁᩉᩮᩣ ᩋᩁᩉᩮᩣᩈᨬ᩠ᨬᩦ ᩏᩃᩖᨸᨲᩥ—  “ᩋᩉᩮᩣ ᩍᨲ᩠ᨳᨶ᩠ᨶᩣᨾᩮᩣ ᩉᨲᩮᩣ ᩋᩔᩣ”ᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᩁᩉᩮᩣ ᩋᩁᩉᩮᩣᩈᨬ᩠ᨬᩦ ᩏᩃᩖᨸᨲᩥ—  “ᩋᩉᩮᩣ ᩍᨲ᩠ᨳᨶ᩠ᨶᩣᨾᩮᩣ ᩉᨲᩮᩣ ᩋᩔᩣ”ᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩁᩉᩮᩣ ᩁᩉᩮᩣᩈᨬ᩠ᨬᩦ ᩏᩃᩖᨸᨲᩥ—  “ᩋᩉᩮᩣ ᩍᨲ᩠ᨳᨶ᩠ᨶᩣᨾᩮᩣ ᩉᨲᩮᩣ ᩋᩔᩣ”ᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ.



</Paragraph>

<Paragraph number="430" book="para">
<Emphasis>ᨠᩣᨿᩮᨶ ᩈᩴᩅᨱ᩠ᨱᩮᨲᩥ</Emphasis> ᨶᩣᨾ ᨠᩣᨿᩮᨶ ᩅᩥᨠᩣᩁᩴ ᨠᩁᩮᩣᨲᩥ—  “ᨿᩮᩣ ᩑᩅᩴ ᨾᩁᨲᩥ ᩈᩮᩣ ᨵᨶᩴ ᩅᩤ ᩃᨽᨲᩥ ᨿᩈᩴ ᩅᩤ ᩃᨽᨲᩥ ᩈᨣ᩠ᨣᩴ ᩅᩤ ᨣᨧ᩠ᨨᨲᩦ”ᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨲᩣᨿ ᩈᩴᩅᨱ᩠ᨱᨶᩣᨿ ᨾᩁᩥᩔᩣᨾᩦᨲᩥ ᨴᩩᨠ᩠ᨡᩴ ᩅᩮᨴᨶᩴ ᩏᨸ᩠ᨸᩣᨴᩮᨲᩥ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ. ᨾᩁᨲᩥ, ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ.



</Paragraph>

<Paragraph number="431" book="para">
<Emphasis>ᩅᩤᨧᩣᨿ ᩈᩴᩅᨱ᩠ᨱᩮᨲᩥ</Emphasis> ᨶᩣᨾ ᩅᩤᨧᩣᨿ ᨽᨱᨲᩥ—  “ᨿᩮᩣ ᩑᩅᩴ ᨾᩁᨲᩥ ᩈᩮᩣ ᨵᨶᩴ ᩅᩤ ᩃᨽᨲᩥ ᨿᩈᩴ ᩅᩤ ᩃᨽᨲᩥ ᩈᨣ᩠ᨣᩴ ᩅᩤ ᨣᨧ᩠ᨨᨲᩦ”ᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨲᩣᨿ ᩈᩴᩅᨱ᩠ᨱᨶᩣᨿ ᨾᩁᩥᩔᩣᨾᩦᨲᩥ ᨴᩩᨠ᩠ᨡᩴ ᩅᩮᨴᨶᩴ ᩏᨸ᩠ᨸᩣᨴᩮᨲᩥ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ. ᨾᩁᨲᩥ, ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ.



</Paragraph>

<Paragraph number="432" book="para">
<Emphasis>ᨠᩣᨿᩮᨶ ᩅᩤᨧᩣᨿ ᩈᩴᩅᨱ᩠ᨱᩮᨲᩥ</Emphasis> ᨶᩣᨾ ᨠᩣᨿᩮᨶ ᨧ ᩅᩥᨠᩣᩁᩴ ᨠᩁᩮᩣᨲᩥ, ᩅᩤᨧᩣᨿ ᨧ ᨽᨱᨲᩥ—  “ᨿᩮᩣ ᩑᩅᩴ ᨾᩁᨲᩥ ᩈᩮᩣ ᨵᨶᩴ ᩅᩤ ᩃᨽᨲᩥ ᨿᩈᩴ ᩅᩤ ᩃᨽᨲᩥ ᩈᨣ᩠ᨣᩴ ᩅᩤ ᨣᨧ᩠ᨨᨲᩦ”ᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨲᩣᨿ ᩈᩴᩅᨱ᩠ᨱᨶᩣᨿ ᨾᩁᩥᩔᩣᨾᩦᨲᩥ ᨴᩩᨠ᩠ᨡᩴ ᩅᩮᨴᨶᩴ ᩏᨸ᩠ᨸᩣᨴᩮᨲᩥ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ. ᨾᩁᨲᩥ, ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ.



</Paragraph>

<Paragraph number="433" book="para">
<Emphasis>ᨴᩪᨲᩮᨶ ᩈᩴᩅᨱ᩠ᨱᩮᨲᩥ</Emphasis> ᨶᩣᨾ ᨴᩪᨲᩔ ᩈᩣᩈᨶᩴ ᩋᩣᩁᩮᩣᨧᩮᨲᩥ—  “ᨿᩮᩣ ᩑᩅᩴ ᨾᩁᨲᩥ ᩈᩮᩣ ᨵᨶᩴ ᩅᩤ ᩃᨽᨲᩥ ᨿᩈᩴ ᩅᩤ ᩃᨽᨲᩥ ᩈᨣ᩠ᨣᩴ ᩅᩤ ᨣᨧ᩠ᨨᨲᩦ”ᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨴᩪᨲᩔ ᩈᩣᩈᨶᩴ ᩈᩩᨲ᩠ᩅᩣ ᨾᩁᩥᩔᩣᨾᩦᨲᩥ ᨴᩩᨠ᩠ᨡᩴ ᩅᩮᨴᨶᩴ ᩏᨸ᩠ᨸᩣᨴᩮᨲᩥ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ. ᨾᩁᨲᩥ, ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ.



</Paragraph>

</Division>
<Division number="176" book="para">

<Paragraph number="434" book="para">
<Emphasis>ᩃᩮᨡᩣᨿ ᩈᩴᩅᨱ᩠ᨱᩮᨲᩥ</Emphasis> ᨶᩣᨾ ᩃᩮᨡᩴ ᨨᩥᨶ᩠ᨴᨲᩥ—  “ᨿᩮᩣ ᩑᩅᩴ ᨾᩁᨲᩥ ᩈᩮᩣ ᨵᨶᩴ ᩅᩤ ᩃᨽᨲᩥ ᨿᩈᩴ ᩅᩤ ᩃᨽᨲᩥ ᩈᨣ᩠ᨣᩴ ᩅᩤ ᨣᨧ᩠ᨨᨲᩦ”ᨲᩥ, ᩋᨠ᩠ᨡᩁᨠ᩠ᨡᩁᩣᨿ ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩃᩮᨡᩴ ᨸᩔᩥᨲ᩠ᩅᩣ ᨾᩁᩥᩔᩣᨾᩦᨲᩥ ᨴᩩᨠ᩠ᨡᩴ ᩅᩮᨴᨶᩴ ᩏᨸ᩠ᨸᩣᨴᩮᨲᩥ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ. ᨾᩁᨲᩥ, ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ.



</Paragraph>

<Paragraph number="435" book="para">
<Emphasis>ᩒᨸᩣᨲᩴ</Emphasis> ᨶᩣᨾ ᨾᨶᩩᩔᩴ ᩏᨴ᩠ᨴᩥᩔ ᩒᨸᩣᨲᩴ ᨡᨶᨲᩥ—  “ᨸᨸᨲᩥᨲ᩠ᩅᩣ ᨾᩁᩥᩔᨲᩦ”ᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨸᨸᨲᩥᨲᩮ ᨴᩩᨠ᩠ᨡᩣ ᩅᩮᨴᨶᩣ ᩏᨸ᩠ᨸᨩ᩠ᨩᨲᩥ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ. ᨾᩁᨲᩥ, ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ. ᩋᨶᩮᩣᨴᩥᩔ ᩒᨸᩣᨲᩴ ᨡᨶᨲᩥ—  “ᨿᩮᩣ ᨠᩮᩣᨧᩥ ᨸᨸᨲᩥᨲ᩠ᩅᩣ ᨾᩁᩥᩔᨲᩦ”ᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨾᨶᩩᩔᩮᩣ ᨲᩈ᩠ᨾᩥᩴ ᨸᨸᨲᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨸᨸᨲᩥᨲᩮ ᨴᩩᨠ᩠ᨡᩣ ᩅᩮᨴᨶᩣ ᩏᨸ᩠ᨸᨩ᩠ᨩᨲᩥ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ. ᨾᩁᨲᩥ, ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ. ᨿᨠ᩠ᨡᩮᩣ ᩅᩤ ᨸᩮᨲᩮᩣ ᩅᩤ ᨲᩥᩁᨧ᩠ᨨᩣᨶᨣᨲᨾᨶᩩᩔᩅᩥᨣ᩠ᨣᩉᩮᩣ ᩅᩤ ᨲᩈ᩠ᨾᩥᩴ ᨸᨸᨲᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨸᨸᨲᩥᨲᩮ ᨴᩩᨠ᩠ᨡᩣ ᩅᩮᨴᨶᩣ ᩏᨸ᩠ᨸᨩ᩠ᨩᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨾᩁᨲᩥ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ. ᨲᩥᩁᨧ᩠ᨨᩣᨶᨣᨲᩮᩣ ᨲᩈ᩠ᨾᩥᩴ ᨸᨸᨲᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨸᨸᨲᩥᨲᩮ ᨴᩩᨠ᩠ᨡᩣ ᩅᩮᨴᨶᩣ ᩏᨸ᩠ᨸᨩ᩠ᨩᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨾᩁᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ.



</Paragraph>

</Division>
<Division number="177" book="para">

<Paragraph number="436" book="para">
<Emphasis>ᩋᨸᩔᩮᨶᩴ</Emphasis> ᨶᩣᨾ ᩋᨸᩔᩮᨶᩮ ᩈᨲ᩠ᨳᩴ ᩅᩤ ᨮᨸᩮᨲᩥ ᩅᩥᩈᩮᨶ ᩅᩤ ᨾᨠ᩠ᨡᩮᨲᩥ ᨴᩩᨻ᩠ᨻᩃᩴ ᩅᩤ ᨠᩁᩮᩣᨲᩥ ᩈᩮᩣᨻ᩠ᨽᩮ ᩅᩤ ᨶᩁᨠᩮ ᩅᩤ ᨸᨸᩣᨲᩮ ᩅᩤ ᨮᨸᩮᨲᩥ—  “ᨸᨸᨲᩥᨲ᩠ᩅᩣ ᨾᩁᩥᩔᨲᩦ”ᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩈᨲ᩠ᨳᩮᨶ ᩅᩤ ᩅᩥᩈᩮᨶ ᩅᩤ ᨸᨸᨲᩥᨲᩮᨶ ᩅᩤ ᨴᩩᨠ᩠ᨡᩣ ᩅᩮᨴᨶᩣ ᩏᨸ᩠ᨸᨩ᩠ᨩᨲᩥ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ. ᨾᩁᨲᩥ, ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ.



</Paragraph>

<Paragraph number="437" book="para">
<Emphasis>ᩏᨸᨶᩥᨠ᩠ᨡᩥᨸᨶᩴ</Emphasis> ᨶᩣᨾ ᩋᩈᩥᩴ ᩅᩤ ᩈᨲ᩠ᨲᩥᩴ ᩅᩤ ᨽᩮᨱ᩠ᨯᩥᩴ ᩅᩤ ᩃᨣᩩᩊᩴ ᩅᩤ ᨸᩣᩈᩣᨱᩴ ᩅᩤ ᩈᨲ᩠ᨳᩴ ᩅᩤ ᩅᩥᩈᩴ ᩅᩤ ᩁᨩ᩠ᨩᩩᩴ ᩅᩤ ᩏᨸᨶᩥᨠ᩠ᨡᩥᨸᨲᩥ—  “ᩍᨾᩥᨶᩣ ᨾᩁᩥᩔᨲᩦ”ᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. “ᨲᩮᨶ ᨾᩁᩥᩔᩣᨾᩦ”ᨲᩥ ᨴᩩᨠ᩠ᨡᩴ ᩅᩮᨴᨶᩴ ᩏᨸ᩠ᨸᩣᨴᩮᨲᩥ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ. ᨾᩁᨲᩥ, ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ.



</Paragraph>

<Paragraph number="438" book="para">
<Emphasis>ᨽᩮᩈᨩ᩠ᨩᩴ</Emphasis> ᨶᩣᨾ ᩈᨸ᩠ᨸᩥᩴ ᩅᩤ ᨶᩅᨶᩦᨲᩴ ᩅᩤ ᨲᩮᩃᩴ ᩅᩤ ᨾᨵᩩᩴ ᩅᩤ ᨹᩣᨱᩥᨲᩴ ᩅᩤ ᨴᩮᨲᩥ—  “ᩍᨾᩴ ᩈᩣᨿᩥᨲ᩠ᩅᩣ ᨾᩁᩥᩔᨲᩦ”ᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨲᩴ ᩈᩣᨿᩥᨲᩮ ᨴᩩᨠ᩠ᨡᩣ ᩅᩮᨴᨶᩣ ᩏᨸ᩠ᨸᨩ᩠ᨩᨲᩥ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ. ᨾᩁᨲᩥ, ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ.



</Paragraph>

</Division>
<Division number="178" book="para">

<Paragraph number="439" book="para">
<Emphasis>ᩁᩪᨸᩪᨸᩉᩣᩁᩮᩣ</Emphasis> ᨶᩣᨾ ᩋᨾᨶᩣᨸᩥᨠᩴ ᩁᩪᨸᩴ ᩏᨸᩈᩴᩉᩁᨲᩥ ᨽᨿᩣᨶᨠᩴ ᨽᩮᩁᩅᩴ—  “ᩍᨾᩴ ᨸᩔᩥᨲ᩠ᩅᩣ ᩏᨲ᩠ᨲᩈᩥᨲ᩠ᩅᩣ ᨾᩁᩥᩔᨲᩦ”ᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨲᩴ ᨸᩔᩥᨲ᩠ᩅᩣ ᩏᨲ᩠ᨲᩈᨲᩥ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ. ᨾᩁᨲᩥ, ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ. ᨾᨶᩣᨸᩥᨠᩴ ᩁᩪᨸᩴ ᩏᨸᩈᩴᩉᩁᨲᩥ—  “ᩍᨾᩴ ᨸᩔᩥᨲ᩠ᩅᩣ ᩋᩃᩣᨽᨠᩮᨶ ᩈᩩᩔᩥᨲ᩠ᩅᩣ ᨾᩁᩥᩔᨲᩦ”ᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨲᩴ ᨸᩔᩥᨲ᩠ᩅᩣ ᩋᩃᩣᨽᨠᩮᨶ ᩈᩩᩔᨲᩥ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ. ᨾᩁᨲᩥ, ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ.



</Paragraph>

<Paragraph number="440" book="para">
<Emphasis>ᩈᨴ᩠ᨴᩪᨸᩉᩣᩁᩮᩣ</Emphasis> ᨶᩣᨾ ᩋᨾᨶᩣᨸᩥᨠᩴ ᩈᨴ᩠ᨴᩴ ᩏᨸᩈᩴᩉᩁᨲᩥ ᨽᨿᩣᨶᨠᩴ ᨽᩮᩁᩅᩴ—  “ᩍᨾᩴ ᩈᩩᨲ᩠ᩅᩣ ᩏᨲ᩠ᨲᩈᩥᨲ᩠ᩅᩣ ᨾᩁᩥᩔᨲᩦ”ᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨲᩴ ᩈᩩᨲ᩠ᩅᩣ ᩏᨲ᩠ᨲᩈᨲᩥ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ. ᨾᩁᨲᩥ, ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ. ᨾᨶᩣᨸᩥᨠᩴ ᩈᨴ᩠ᨴᩴ ᩏᨸᩈᩴᩉᩁᨲᩥ ᨸᩮᨾᨶᩦᨿᩴ ᩉᨴᨿᩘᨣᨾᩴ—  “ᩍᨾᩴ ᩈᩩᨲ᩠ᩅᩣ ᩋᩃᩣᨽᨠᩮᨶ ᩈᩩᩔᩥᨲ᩠ᩅᩣ ᨾᩁᩥᩔᨲᩦ”ᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨲᩴ ᩈᩩᨲ᩠ᩅᩣ ᩋᩃᩣᨽᨠᩮᨶ ᩈᩩᩔᨲᩥ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ. ᨾᩁᨲᩥ, ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ.



</Paragraph>

<Paragraph number="441" book="para">
<Emphasis>ᨣᨶ᩠ᨵᩪᨸᩉᩣᩁᩮᩣ</Emphasis> ᨶᩣᨾ ᩋᨾᨶᩣᨸᩥᨠᩴ ᨣᨶ᩠ᨵᩴ ᩏᨸᩈᩴᩉᩁᨲᩥ ᨩᩮᨣᩩᨧ᩠ᨨᩴ ᨸᩣᨭᩥᨠᩩᩃ᩠ᨿᩴ—  “ᩍᨾᩴ ᨥᩣᨿᩥᨲ᩠ᩅᩣ ᨩᩮᨣᩩᨧ᩠ᨨᨲᩣ ᨸᩣᨭᩥᨠᩩᩃ᩠ᨿᨲᩣ ᨾᩁᩥᩔᨲᩦ”ᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨲᩴ ᨥᩣᨿᩥᨲᩮ ᨩᩮᨣᩩᨧ᩠ᨨᨲᩣ ᨸᩣᨭᩥᨠᩩᩃ᩠ᨿᨲᩣ ᨴᩩᨠ᩠ᨡᩣ ᩅᩮᨴᨶᩣ ᩏᨸ᩠ᨸᨩ᩠ᨩᨲᩥ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ. ᨾᩁᨲᩥ, ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ. ᨾᨶᩣᨸᩥᨠᩴ ᨣᨶ᩠ᨵᩴ ᩏᨸᩈᩴᩉᩁᨲᩥ—  “ᩍᨾᩴ ᨥᩣᨿᩥᨲ᩠ᩅᩣ ᩋᩃᩣᨽᨠᩮᨶ ᩈᩩᩔᩥᨲ᩠ᩅᩣ ᨾᩁᩥᩔᨲᩦ”ᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨲᩴ ᨥᩣᨿᩥᨲ᩠ᩅᩣ ᩋᩃᩣᨽᨠᩮᨶ ᩈᩩᩔᨲᩥ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ. ᨾᩁᨲᩥ, ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ.



</Paragraph>

<Paragraph number="442" book="para">
<Emphasis>ᩁᩈᩪᨸᩉᩣᩁᩮᩣ</Emphasis> ᨶᩣᨾ ᩋᨾᨶᩣᨸᩥᨠᩴ ᩁᩈᩴ ᩏᨸᩈᩴᩉᩁᨲᩥ ᨩᩮᨣᩩᨧ᩠ᨨᩴ ᨸᩣᨭᩥᨠᩩᩃ᩠ᨿᩴ—  “ᩍᨾᩴ ᩈᩣᨿᩥᨲ᩠ᩅᩣ ᨩᩮᨣᩩᨧ᩠ᨨᨲᩣ ᨸᩣᨭᩥᨠᩩᩃ᩠ᨿᨲᩣ ᨾᩁᩥᩔᨲᩦ”ᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨲᩴ ᩈᩣᨿᩥᨲᩮ ᨩᩮᨣᩩᨧ᩠ᨨᨲᩣ ᨸᩣᨭᩥᨠᩩᩃ᩠ᨿᨲᩣ ᨴᩩᨠ᩠ᨡᩣ ᩅᩮᨴᨶᩣ ᩏᨸ᩠ᨸᨩ᩠ᨩᨲᩥ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ. ᨾᩁᨲᩥ, ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ. ᨾᨶᩣᨸᩥᨠᩴ ᩁᩈᩴ ᩏᨸᩈᩴᩉᩁᨲᩥ—  “ᩍᨾᩴ ᩈᩣᨿᩥᨲ᩠ᩅᩣ ᩋᩃᩣᨽᨠᩮᨶ ᩈᩩᩔᩥᨲ᩠ᩅᩣ ᨾᩁᩥᩔᨲᩦ”ᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨲᩴ ᩈᩣᨿᩥᨲ᩠ᩅᩣ ᩋᩃᩣᨽᨠᩮᨶ ᩈᩩᩔᨲᩥ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ. ᨾᩁᨲᩥ, ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ.



</Paragraph>

<Paragraph number="443" book="para">
<Emphasis>ᨹᩮᩣᨭ᩠ᨮᨻ᩠ᨻᩪᨸᩉᩣᩁᩮᩣ</Emphasis> ᨶᩣᨾ ᩋᨾᨶᩣᨸᩥᨠᩴ ᨹᩮᩣᨭ᩠ᨮᨻ᩠ᨻᩴ ᩏᨸᩈᩴᩉᩁᨲᩥ ᨴᩩᨠ᩠ᨡᩈᨾ᩠ᨹᩔᩴ ᨡᩁᩈᨾ᩠ᨹᩔᩴ—  “ᩍᨾᩥᨶᩣ ᨹᩩᨭ᩠ᨮᩮᩣ ᨾᩁᩥᩔᨲᩦ”ᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨲᩮᨶ ᨹᩩᨭ᩠ᨮᩔ ᨴᩩᨠ᩠ᨡᩣ ᩅᩮᨴᨶᩣ ᩏᨸ᩠ᨸᨩ᩠ᨩᨲᩥ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ. ᨾᩁᨲᩥ, ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ. ᨾᨶᩣᨸᩥᨠᩴ ᨹᩮᩣᨭ᩠ᨮᨻ᩠ᨻᩴ ᩏᨸᩈᩴᩉᩁᨲᩥ ᩈᩩᨡᩈᨾ᩠ᨹᩔᩴ ᨾᩩᨴᩩᩈᨾ᩠ᨹᩔᩴ—  “ᩍᨾᩥᨶᩣ ᨹᩩᨭ᩠ᨮᩮᩣ ᩋᩃᩣᨽᨠᩮᨶ ᩈᩩᩔᩥᨲ᩠ᩅᩣ ᨾᩁᩥᩔᨲᩦ”ᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨲᩮᨶ ᨹᩩᨭ᩠ᨮᩮᩣ ᩋᩃᩣᨽᨠᩮᨶ ᩈᩩᩔᨲᩥ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ. ᨾᩁᨲᩥ, ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ.



</Paragraph>

<Paragraph number="444" book="para">
<Emphasis>ᨵᨾ᩠ᨾᩪᨸᩉᩣᩁᩮᩣ</Emphasis> ᨶᩣᨾ ᨶᩮᩁᨿᩥᨠᩔ ᨶᩥᩁᨿᨠᨳᩴ ᨠᨳᩮᨲᩥ—  “ᩍᨾᩴ ᩈᩩᨲ᩠ᩅᩣ ᩏᨲ᩠ᨲᩈᩥᨲ᩠ᩅᩣ ᨾᩁᩥᩔᨲᩦ”ᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨲᩴ ᩈᩩᨲ᩠ᩅᩣ ᩏᨲ᩠ᨲᩈᨲᩥ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ. ᨾᩁᨲᩥ, ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ. ᨠᩃ᩠ᨿᩣᨱᨠᨾ᩠ᨾᩔ ᩈᨣ᩠ᨣᨠᨳᩴ ᨠᨳᩮᨲᩥ—  “ᩍᨾᩴ ᩈᩩᨲ᩠ᩅᩣ ᩋᨵᩥᨾᩩᨲ᩠ᨲᩮᩣ ᨾᩁᩥᩔᨲᩦ”ᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨲᩴ ᩈᩩᨲ᩠ᩅᩣ ᩋᨵᩥᨾᩩᨲ᩠ᨲᩮᩣ ᨾᩁᩥᩔᩣᨾᩦᨲᩥ ᨴᩩᨠ᩠ᨡᩴ ᩅᩮᨴᨶᩴ ᩏᨸ᩠ᨸᩣᨴᩮᨲᩥ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ. ᨾᩁᨲᩥ, ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ.



</Paragraph>

</Division>
<Division number="179" book="para">

<Paragraph number="445" book="para">
<Emphasis>ᩋᩣᨧᩥᨠ᩠ᨡᨶᩣ</Emphasis> ᨶᩣᨾ ᨸᩩᨭ᩠ᨮᩮᩣ ᨽᨱᨲᩥ—  “ᩑᩅᩴ ᨾᩁᩔᩩ. ᨿᩮᩣ ᩑᩅᩴ ᨾᩁᨲᩥ ᩈᩮᩣ ᨵᨶᩴ ᩅᩤ ᩃᨽᨲᩥ ᨿᩈᩴ ᩅᩤ ᩃᨽᨲᩥ ᩈᨣ᩠ᨣᩴ ᩅᩤ ᨣᨧ᩠ᨨᨲᩦ”ᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨲᩣᨿ ᩋᩣᨧᩥᨠ᩠ᨡᨶᩣᨿ ᨾᩁᩥᩔᩣᨾᩦᨲᩥ ᨴᩩᨠ᩠ᨡᩴ ᩅᩮᨴᨶᩴ ᩏᨸ᩠ᨸᩣᨴᩮᨲᩥ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ. ᨾᩁᨲᩥ, ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ.



</Paragraph>

<Paragraph number="446" book="para">
<Emphasis>ᩋᨶᩩᩈᩣᩈᨶᩦ</Emphasis> ᨶᩣᨾ ᩋᨸᩩᨭ᩠ᨮᩮᩣ ᨽᨱᨲᩥ—  “ᩑᩅᩴ ᨾᩁᩔᩩ. ᨿᩮᩣ ᩑᩅᩴ ᨾᩁᨲᩥ ᩈᩮᩣ ᨵᨶᩴ ᩅᩤ ᩃᨽᨲᩥ ᨿᩈᩴ ᩅᩤ ᩃᨽᨲᩥ ᩈᨣ᩠ᨣᩴ ᩅᩤ ᨣᨧ᩠ᨨᨲᩦ”ᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨲᩣᨿ ᩋᨶᩩᩈᩣᩈᨶᩥᨿᩣ ᨾᩁᩥᩔᩣᨾᩦᨲᩥ ᨴᩩᨠ᩠ᨡᩴ ᩅᩮᨴᨶᩴ ᩏᨸ᩠ᨸᩣᨴᩮᨲᩥ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ. ᨾᩁᨲᩥ, ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ.



</Paragraph>

<Paragraph number="447" book="para">
<Emphasis>ᩈᩘᨠᩮᨲᨠᨾ᩠ᨾᩴ</Emphasis> ᨶᩣᨾ ᩈᩘᨠᩮᨲᩴ ᨠᩁᩮᩣᨲᩥ ᨸᩩᩁᩮᨽᨲ᩠ᨲᩴ ᩅᩤ ᨸᨧ᩠ᨨᩣᨽᨲ᩠ᨲᩴ ᩅᩤ ᩁᨲ᩠ᨲᩥᩴ ᩅᩤ ᨴᩥᩅᩤ ᩅᩤ—  “ᨲᩮᨶ ᩈᩘᨠᩮᨲᩮᨶ ᨲᩴ ᨩᩦᩅᩥᨲᩣ ᩅᩮᩤᩁᩮᩣᨸᩮᩉᩦ”ᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨲᩮᨶ ᩈᩘᨠᩮᨲᩮᨶ ᨲᩴ ᨩᩦᩅᩥᨲᩣ ᩅᩮᩤᩁᩮᩣᨸᩮᨲᩥ, ᩋᩣᨸᨲ᩠ᨲᩥ ᩏᨽᩥᨶ᩠ᨶᩴ ᨸᩣᩁᩣᨩᩥᨠᩔ. ᨲᩴ ᩈᩘᨠᩮᨲᩴ ᨸᩩᩁᩮ ᩅᩤ ᨸᨧ᩠ᨨᩣ ᩅᩤ ᨲᩴ ᨩᩦᩅᩥᨲᩣ ᩅᩮᩤᩁᩮᩣᨸᩮᨲᩥ, ᨾᩪᩃᨭ᩠ᨮᩔ ᩋᨶᩣᨸᨲ᩠ᨲᩥ, ᩅᨵᨠᩔ ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ.



</Paragraph>

<Paragraph number="448" book="para">
<Emphasis>ᨶᩥᨾᩥᨲ᩠ᨲᨠᨾ᩠ᨾᩴ</Emphasis> ᨶᩣᨾ ᨶᩥᨾᩥᨲ᩠ᨲᩴ ᨠᩁᩮᩣᨲᩥ—  “ᩋᨠ᩠ᨡᩥᩴ ᩅᩤ ᨶᩥᨡᨱᩥᩔᩣᨾᩥ ᨽᨾᩩᨠᩴ ᩅᩤ ᩏᨠ᩠ᨡᩥᨸᩥᩔᩣᨾᩥ ᩈᩦᩈᩴ ᩅᩤ ᩏᨠ᩠ᨡᩥᨸᩥᩔᩣᨾᩥ, ᨲᩮᨶ ᨶᩥᨾᩥᨲ᩠ᨲᩮᨶ ᨲᩴ ᨩᩦᩅᩥᨲᩣ ᩅᩮᩤᩁᩮᩣᨸᩮᩉᩦ”ᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨲᩮᨶ ᨶᩥᨾᩥᨲ᩠ᨲᩮᨶ ᨲᩴ ᨩᩦᩅᩥᨲᩣ ᩅᩮᩤᩁᩮᩣᨸᩮᨲᩥ, ᩋᩣᨸᨲ᩠ᨲᩥ ᩏᨽᩥᨶ᩠ᨶᩴ ᨸᩣᩁᩣᨩᩥᨠᩔ. ᨲᩴ ᨶᩥᨾᩥᨲ᩠ᨲᩴ ᨸᩩᩁᩮ ᩅᩤ ᨸᨧ᩠ᨨᩣ ᩅᩤ ᨲᩴ ᨩᩦᩅᩥᨲᩣ ᩅᩮᩤᩁᩮᩣᨸᩮᨲᩥ, ᨾᩪᩃᨭ᩠ᨮᩔ ᩋᨶᩣᨸᨲ᩠ᨲᩥ, ᩅᨵᨠᩔ ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ.



</Paragraph>

<Paragraph number="449" book="para">
ᩋᨶᩣᨸᨲ᩠ᨲᩥ—  ᩋᩈᨬ᩠ᨧᩥᨧ᩠ᨧ ᩋᨩᩣᨶᨶ᩠ᨲᩔ ᨶᨾᩁᨱᩣᨵᩥᨸ᩠ᨸᩣᨿᩔ ᩏᨾ᩠ᨾᨲ᩠ᨲᨠᩔ ᩋᩣᨴᩥᨠᨾ᩠ᨾᩥᨠᩔᩣᨲᩥ.




</Paragraph>
</Division>

<Paragraph number="450" type="center" book="para">
ᨾᨶᩩᩔᩅᩥᨣ᩠ᨣᩉᨸᩣᩁᩣᨩᩥᨠᨾ᩠ᩉᩥ ᨸᨮᨾᨽᩣᨱᩅᩤᩁᩮᩣ ᨶᩥᨭ᩠ᨮᩥᨲᩮᩣ.



</Paragraph>

<TableOfContents book="para" section="1.1.3">
* [1.1.3.1 ᩅᩥᨶᩦᨲᩅᨲ᩠ᨳᩩᩏᨴ᩠ᨴᩤᨶᨣᩤᨳᩣ](1-1-3/1-1-3-1)
* [1.1.3.2 ᩅᩥᨶᩦᨲᩅᨲ᩠ᨳᩩ](1-1-3/1-1-3-2)
</TableOfContents>