---
title: "1.1.1.1 ᩈᩩᨴᩥᨶ᩠ᨶᨽᩣᨱᩅᩤᩁ"
tableOfContents: false
sidebar:
  order: 1
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="24" book="para">

<Paragraph number="41" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩅᩮᩈᩣᩃᩥᨿᩣ ᩋᩅᩥᨴᩪᩁᩮ ᨠᩃᨶ᩠ᨴᨣᩤᨾᩮᩣ ᨶᩣᨾ ᩋᨲ᩠ᨳᩥ. ᨲᨲ᩠ᨳ ᩈᩩᨴᩥᨶ᩠ᨶᩮᩣ ᨶᩣᨾ ᨠᩃᨶ᩠ᨴᨸᩩᨲ᩠ᨲᩮᩣ ᩈᩮᨭ᩠ᨮᩥᨸᩩᨲ᩠ᨲᩮᩣ ᩉᩮᩣᨲᩥ. ᩋᨳ ᨡᩮᩣ ᩈᩩᨴᩥᨶ᩠ᨶᩮᩣ ᨠᩃᨶ᩠ᨴᨸᩩᨲ᩠ᨲᩮᩣ ᩈᨾ᩠ᨻᩉᩩᩃᩮᩉᩥ ᩈᩉᩣᨿᨠᩮᩉᩥ ᩈᨴ᩠ᨵᩥᩴ ᩅᩮᩈᩣᩃᩥᩴ ᩋᨣᨾᩣᩈᩥ ᨠᩮᨶᨧᩥᨴᩮᩅ ᨠᩁᨱᩦᨿᩮᨶ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᨣᩅᩤ ᨾᩉᨲᩥᨿᩣ ᨸᩁᩥᩈᩣᨿ ᨸᩁᩥᩅᩩᨲᩮᩣ ᨵᨾ᩠ᨾᩴ ᨴᩮᩈᩮᨶ᩠ᨲᩮᩣ ᨶᩥᩈᩥᨶ᩠ᨶᩮᩣ ᩉᩮᩣᨲᩥ. ᩋᨴ᩠ᨴᩈ ᨡᩮᩣ ᩈᩩᨴᩥᨶ᩠ᨶᩮᩣ ᨠᩃᨶ᩠ᨴᨸᩩᨲ᩠ᨲᩮᩣ ᨽᨣᩅᨶ᩠ᨲᩴ ᨾᩉᨲᩥᨿᩣ ᨸᩁᩥᩈᩣᨿ ᨸᩁᩥᩅᩩᨲᩴ ᨵᨾ᩠ᨾᩴ ᨴᩮᩈᩮᨶ᩠ᨲᩴ ᨶᩥᩈᩥᨶ᩠ᨶᩴ. ᨴᩥᩈ᩠ᩅᩣᨶᩔ ᩑᨲᨴᩉᩮᩣᩈᩥ—  “ᨿᨶ᩠ᨶᩪᨶᩣᩉᨾ᩠ᨸᩥ ᨵᨾ᩠ᨾᩴ ᩈᩩᨱᩮᨿ᩠ᨿᨶ᩺”ᨲᩥ. ᩋᨳ ᨡᩮᩣ ᩈᩩᨴᩥᨶ᩠ᨶᩮᩣ ᨠᩃᨶ᩠ᨴᨸᩩᨲ᩠ᨲᩮᩣ ᨿᩮᨶ ᩈᩣ ᨸᩁᩥᩈᩣ ᨲᩮᨶᩩᨸᩈᩘᨠᨾᩥ; ᩏᨸᩈᩘᨠᨾᩥᨲ᩠ᩅᩣ ᩑᨠᨾᨶ᩠ᨲᩴ ᨶᩥᩈᩦᨴᩥ. ᩑᨠᨾᨶ᩠ᨲᩴ ᨶᩥᩈᩥᨶ᩠ᨶᩔ ᨡᩮᩣ ᩈᩩᨴᩥᨶ᩠ᨶᩔ ᨠᩃᨶ᩠ᨴᨸᩩᨲ᩠ᨲᩔ ᩑᨲᨴᩉᩮᩣᩈᩥ—  “ᨿᨳᩣ ᨿᨳᩣ ᨡᩮᩣ ᩋᩉᩴ ᨽᨣᩅᨲᩣ ᨵᨾ᩠ᨾᩴ ᨴᩮᩈᩥᨲᩴ ᩋᩣᨩᩣᨶᩣᨾᩥ, ᨶᨿᩥᨴᩴ ᩈᩩᨠᩁᩴ ᩋᨣᩤᩁᩴ ᩋᨩ᩠ᨫᩣᩅᩈᨲᩣ ᩑᨠᨶ᩠ᨲᨸᩁᩥᨸᩩᨱ᩠ᨱᩴ ᩑᨠᨶ᩠ᨲᨸᩁᩥᩈᩩᨴ᩠ᨵᩴ ᩈᩘᨡᩃᩥᨡᩥᨲᩴ ᨻᩕᩉ᩠ᨾᨧᩁᩥᨿᩴ ᨧᩁᩥᨲᩩᩴ; ᨿᨶ᩠ᨶᩪᨶᩣᩉᩴ ᨠᩮᩈᨾᩔᩩᩴ ᩒᩉᩣᩁᩮᨲ᩠ᩅᩣ ᨠᩣᩈᩣᨿᩣᨶᩥ ᩅᨲ᩠ᨳᩣᨶᩥ ᩋᨧ᩠ᨨᩣᨴᩮᨲ᩠ᩅᩣ ᩋᨣᩤᩁᩈ᩠ᨾᩣ ᩋᨶᨣᩤᩁᩥᨿᩴ ᨸᨻ᩠ᨻᨩᩮᨿ᩠ᨿᨶ᩺”ᨲᩥ. ᩋᨳ ᨡᩮᩣ ᩈᩣ ᨸᩁᩥᩈᩣ ᨽᨣᩅᨲᩣ ᨵᨾ᩠ᨾᩥᨿᩣ ᨠᨳᩣᨿ ᩈᨶ᩠ᨴᩔᩥᨲᩣ ᩈᨾᩣᨴᨸᩥᨲᩣ ᩈᨾᩩᨲ᩠ᨲᩮᨩᩥᨲᩣ ᩈᨾ᩠ᨸᩉᩴᩈᩥᨲᩣ ᩏᨭ᩠ᨮᩣᨿᩣᩈᨶᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᨸᨴᨠ᩠ᨡᩥᨱᩴ ᨠᨲ᩠ᩅᩣ ᨸᨠ᩠ᨠᩣᨾᩥ.
</Paragraph>

</Division>
<Division number="25" book="para">

<Paragraph number="42" book="para">
ᩋᨳ ᨡᩮᩣ ᩈᩩᨴᩥᨶ᩠ᨶᩮᩣ ᨠᩃᨶ᩠ᨴᨸᩩᨲ᩠ᨲᩮᩣ ᩋᨧᩥᩁᩅᩩᨭ᩠ᨮᩥᨲᩣᨿ ᨸᩁᩥᩈᩣᨿ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥ; ᩏᨸᩈᩘᨠᨾᩥᨲ᩠ᩅᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᨶᩥᩈᩦᨴᩥ. ᩑᨠᨾᨶ᩠ᨲᩴ ᨶᩥᩈᩥᨶ᩠ᨶᩮᩣ ᨡᩮᩣ ᩈᩩᨴᩥᨶ᩠ᨶᩮᩣ ᨠᩃᨶ᩠ᨴᨸᩩᨲ᩠ᨲᩮᩣ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᨿᨳᩣ ᨿᨳᩣᩉᩴ, ᨽᨶ᩠ᨲᩮ, ᨽᨣᩅᨲᩣ ᨵᨾ᩠ᨾᩴ ᨴᩮᩈᩥᨲᩴ ᩋᩣᨩᩣᨶᩣᨾᩥ, ᨶᨿᩥᨴᩴ ᩈᩩᨠᩁᩴ ᩋᨣᩤᩁᩴ ᩋᨩ᩠ᨫᩣᩅᩈᨲᩣ ᩑᨠᨶ᩠ᨲᨸᩁᩥᨸᩩᨱ᩠ᨱᩴ ᩑᨠᨶ᩠ᨲᨸᩁᩥᩈᩩᨴ᩠ᨵᩴ ᩈᩘᨡᩃᩥᨡᩥᨲᩴ ᨻᩕᩉ᩠ᨾᨧᩁᩥᨿᩴ ᨧᩁᩥᨲᩩᩴ; ᩍᨧ᩠ᨨᩣᨾᩉᩴ, ᨽᨶ᩠ᨲᩮ, ᨠᩮᩈᨾᩔᩩᩴ ᩒᩉᩣᩁᩮᨲ᩠ᩅᩣ ᨠᩣᩈᩣᨿᩣᨶᩥ ᩅᨲ᩠ᨳᩣᨶᩥ ᩋᨧ᩠ᨨᩣᨴᩮᨲ᩠ᩅᩣ ᩋᨣᩤᩁᩈ᩠ᨾᩣ ᩋᨶᨣᩤᩁᩥᨿᩴ ᨸᨻ᩠ᨻᨩᩥᨲᩩᩴ. ᨸᨻ᩠ᨻᩣᨩᩮᨲᩩ ᨾᩴ ᨽᨣᩅᩤ”ᨲᩥ. “ᩋᨶᩩᨬ᩠ᨬᩣᨲᩮᩣᩈᩥ ᨸᨶ ᨲ᩠ᩅᩴ, ᩈᩩᨴᩥᨶ᩠ᨶ, ᨾᩣᨲᩣᨸᩥᨲᩪᩉᩥ ᩋᨣᩤᩁᩈ᩠ᨾᩣ ᩋᨶᨣᩤᩁᩥᨿᩴ ᨸᨻ᩠ᨻᨩ᩠ᨩᩣᨿᩣ”ᨲᩥ? “ᨶ ᨡᩮᩣ ᩋᩉᩴ, ᨽᨶ᩠ᨲᩮ, ᩋᨶᩩᨬ᩠ᨬᩣᨲᩮᩣ ᨾᩣᨲᩣᨸᩥᨲᩪᩉᩥ ᩋᨣᩤᩁᩈ᩠ᨾᩣ ᩋᨶᨣᩤᩁᩥᨿᩴ ᨸᨻ᩠ᨻᨩ᩠ᨩᩣᨿᩣ”ᨲᩥ. “ᨶ ᨡᩮᩣ, ᩈᩩᨴᩥᨶ᩠ᨶ, ᨲᨳᩣᨣᨲᩣ ᩋᨶᨶᩩᨬ᩠ᨬᩣᨲᩴ ᨾᩣᨲᩣᨸᩥᨲᩪᩉᩥ ᨸᩩᨲ᩠ᨲᩴ ᨸᨻ᩠ᨻᩣᨩᩮᨶ᩠ᨲᩦ”ᨲᩥ. “ᩈᩮᩣᩉᩴ, ᨽᨶ᩠ᨲᩮ, ᨲᨳᩣ ᨠᩁᩥᩔᩣᨾᩥ ᨿᨳᩣ ᨾᩴ ᨾᩣᨲᩣᨸᩥᨲᩁᩮᩣ ᩋᨶᩩᨩᩣᨶᩥᩔᨶ᩠ᨲᩥ ᩋᨣᩤᩁᩈ᩠ᨾᩣ ᩋᨶᨣᩤᩁᩥᨿᩴ ᨸᨻ᩠ᨻᨩ᩠ᨩᩣᨿᩣ”ᨲᩥ.
</Paragraph>

</Division>
<Division number="26" book="para">

<Paragraph number="43" book="para">
ᩋᨳ ᨡᩮᩣ ᩈᩩᨴᩥᨶ᩠ᨶᩮᩣ ᨠᩃᨶ᩠ᨴᨸᩩᨲ᩠ᨲᩮᩣ ᩅᩮᩈᩣᩃᩥᨿᩴ ᨲᩴ ᨠᩁᨱᩦᨿᩴ ᨲᩦᩁᩮᨲ᩠ᩅᩣ ᨿᩮᨶ ᨠᩃᨶ᩠ᨴᨣᩤᨾᩮᩣ ᨿᩮᨶ ᨾᩣᨲᩣᨸᩥᨲᩁᩮᩣ ᨲᩮᨶᩩᨸᩈᩘᨠᨾᩥ; ᩏᨸᩈᩘᨠᨾᩥᨲ᩠ᩅᩣ ᨾᩣᨲᩣᨸᩥᨲᩁᩮᩣ ᩑᨲᨴᩅᩮᩤᨧ—  “ᩋᨾ᩠ᨾᨲᩣᨲᩣ, ᨿᨳᩣ ᨿᨳᩣᩉᩴ ᨽᨣᩅᨲᩣ ᨵᨾ᩠ᨾᩴ ᨴᩮᩈᩥᨲᩴ ᩋᩣᨩᩣᨶᩣᨾᩥ, ᨶᨿᩥᨴᩴ ᩈᩩᨠᩁᩴ ᩋᨣᩤᩁᩴ ᩋᨩ᩠ᨫᩣᩅᩈᨲᩣ ᩑᨠᨶ᩠ᨲᨸᩁᩥᨸᩩᨱ᩠ᨱᩴ ᩑᨠᨶ᩠ᨲᨸᩁᩥᩈᩩᨴ᩠ᨵᩴ ᩈᩘᨡᩃᩥᨡᩥᨲᩴ ᨻᩕᩉ᩠ᨾᨧᩁᩥᨿᩴ ᨧᩁᩥᨲᩩᩴ; ᩍᨧ᩠ᨨᩣᨾᩉᩴ ᨠᩮᩈᨾᩔᩩᩴ ᩒᩉᩣᩁᩮᨲ᩠ᩅᩣ ᨠᩣᩈᩣᨿᩣᨶᩥ ᩅᨲ᩠ᨳᩣᨶᩥ ᩋᨧ᩠ᨨᩣᨴᩮᨲ᩠ᩅᩣ ᩋᨣᩤᩁᩈ᩠ᨾᩣ ᩋᨶᨣᩤᩁᩥᨿᩴ ᨸᨻ᩠ᨻᨩᩥᨲᩩᩴ. ᩋᨶᩩᨩᩣᨶᩣᨳ ᨾᩴ ᩋᨣᩤᩁᩈ᩠ᨾᩣ ᩋᨶᨣᩤᩁᩥᨿᩴ ᨸᨻ᩠ᨻᨩ᩠ᨩᩣᨿᩣ”ᨲᩥ. ᩑᩅᩴ ᩅᩩᨲ᩠ᨲᩮ, ᩈᩩᨴᩥᨶ᩠ᨶᩔ ᨠᩃᨶ᩠ᨴᨸᩩᨲ᩠ᨲᩔ ᨾᩣᨲᩣᨸᩥᨲᩁᩮᩣ ᩈᩩᨴᩥᨶ᩠ᨶᩴ ᨠᩃᨶ᩠ᨴᨸᩩᨲ᩠ᨲᩴ ᩑᨲᨴᩅᩮᩤᨧᩩᩴ—  “ᨲ᩠ᩅᩴ ᨡᩮᩣᩈᩥ, ᨲᩣᨲ ᩈᩩᨴᩥᨶ᩠ᨶ, ᩋᨾ᩠ᩉᩣᨠᩴ ᩑᨠᨸᩩᨲ᩠ᨲᨠᩮᩣ ᨸᩥᨿᩮᩣ ᨾᨶᩣᨸᩮᩣ ᩈᩩᨡᩮᨵᩥᨲᩮᩣ ᩈᩩᨡᨸᩁᩥᩉᨲᩮᩣ. ᨶ ᨲ᩠ᩅᩴ, ᨲᩣᨲ ᩈᩩᨴᩥᨶ᩠ᨶ, ᨠᩥᨬ᩠ᨧᩥ ᨴᩩᨠ᩠ᨡᩔ ᨩᩣᨶᩣᩈᩥ. ᨾᩁᨱᩮᨶᨸᩥ ᨾᨿᩴ ᨲᩮ ᩋᨠᩣᨾᨠᩣ ᩅᩥᨶᩣ ᨽᩅᩥᩔᩣᨾ, ᨠᩥᩴ ᨸᨶ ᨾᨿᩴ ᨲᩴ ᨩᩦᩅᨶ᩠ᨲᩴ ᩋᨶᩩᨩᩣᨶᩥᩔᩣᨾ ᩋᨣᩤᩁᩈ᩠ᨾᩣ ᩋᨶᨣᩤᩁᩥᨿᩴ ᨸᨻ᩠ᨻᨩ᩠ᨩᩣᨿᩣ”ᨲᩥ.
</Paragraph>

<Paragraph number="44" book="para">
ᨴᩩᨲᩥᨿᨾ᩠ᨸᩥ ᨡᩮᩣ ᩈᩩᨴᩥᨶ᩠ᨶᩮᩣ ᨠᩃᨶ᩠ᨴᨸᩩᨲ᩠ᨲᩮᩣ ᨾᩣᨲᩣᨸᩥᨲᩁᩮᩣ ᩑᨲᨴᩅᩮᩤᨧ—  “ᩋᨾ᩠ᨾᨲᩣᨲᩣ, ᨿᨳᩣ ᨿᨳᩣᩉᩴ ᨽᨣᩅᨲᩣ ᨵᨾ᩠ᨾᩴ ᨴᩮᩈᩥᨲᩴ ᩋᩣᨩᩣᨶᩣᨾᩥ, ᨶᨿᩥᨴᩴ ᩈᩩᨠᩁᩴ ᩋᨣᩤᩁᩴ ᩋᨩ᩠ᨫᩣᩅᩈᨲᩣ ᩑᨠᨶ᩠ᨲᨸᩁᩥᨸᩩᨱ᩠ᨱᩴ ᩑᨠᨶ᩠ᨲᨸᩁᩥᩈᩩᨴ᩠ᨵᩴ ᩈᩘᨡᩃᩥᨡᩥᨲᩴ ᨻᩕᩉ᩠ᨾᨧᩁᩥᨿᩴ ᨧᩁᩥᨲᩩᩴ; ᩍᨧ᩠ᨨᩣᨾᩉᩴ ᨠᩮᩈᨾᩔᩩᩴ ᩒᩉᩣᩁᩮᨲ᩠ᩅᩣ ᨠᩣᩈᩣᨿᩣᨶᩥ ᩅᨲ᩠ᨳᩣᨶᩥ ᩋᨧ᩠ᨨᩣᨴᩮᨲ᩠ᩅᩣ ᩋᨣᩤᩁᩈ᩠ᨾᩣ ᩋᨶᨣᩤᩁᩥᨿᩴ ᨸᨻ᩠ᨻᨩᩥᨲᩩᩴ. ᩋᨶᩩᨩᩣᨶᩣᨳ ᨾᩴ ᩋᨣᩤᩁᩈ᩠ᨾᩣ ᩋᨶᨣᩤᩁᩥᨿᩴ ᨸᨻ᩠ᨻᨩ᩠ᨩᩣᨿᩣ”ᨲᩥ. ᨴᩩᨲᩥᨿᨾ᩠ᨸᩥ ᨡᩮᩣ ᩈᩩᨴᩥᨶ᩠ᨶᩔ ᨠᩃᨶ᩠ᨴᨸᩩᨲ᩠ᨲᩔ ᨾᩣᨲᩣᨸᩥᨲᩁᩮᩣ ᩈᩩᨴᩥᨶ᩠ᨶᩴ ᨠᩃᨶ᩠ᨴᨸᩩᨲ᩠ᨲᩴ ᩑᨲᨴᩅᩮᩤᨧᩩᩴ—  “ᨲ᩠ᩅᩴ ᨡᩮᩣᩈᩥ, ᨲᩣᨲ ᩈᩩᨴᩥᨶ᩠ᨶ, ᩋᨾ᩠ᩉᩣᨠᩴ ᩑᨠᨸᩩᨲ᩠ᨲᨠᩮᩣ ᨸᩥᨿᩮᩣ ᨾᨶᩣᨸᩮᩣ ᩈᩩᨡᩮᨵᩥᨲᩮᩣ ᩈᩩᨡᨸᩁᩥᩉᨲᩮᩣ. ᨶ ᨲ᩠ᩅᩴ, ᨲᩣᨲ ᩈᩩᨴᩥᨶ᩠ᨶ, ᨠᩥᨬ᩠ᨧᩥ ᨴᩩᨠ᩠ᨡᩔ ᨩᩣᨶᩣᩈᩥ. ᨾᩁᨱᩮᨶᨸᩥ ᨾᨿᩴ ᨲᩮ ᩋᨠᩣᨾᨠᩣ ᩅᩥᨶᩣ ᨽᩅᩥᩔᩣᨾ, ᨠᩥᩴ ᨸᨶ ᨾᨿᩴ ᨲᩴ ᨩᩦᩅᨶ᩠ᨲᩴ ᩋᨶᩩᨩᩣᨶᩥᩔᩣᨾ ᩋᨣᩤᩁᩈ᩠ᨾᩣ ᩋᨶᨣᩤᩁᩥᨿᩴ ᨸᨻ᩠ᨻᨩ᩠ᨩᩣᨿᩣ”ᨲᩥ.
</Paragraph>

<Paragraph number="45" book="para">
ᨲᨲᩥᨿᨾ᩠ᨸᩥ ᨡᩮᩣ ᩈᩩᨴᩥᨶ᩠ᨶᩮᩣ ᨠᩃᨶ᩠ᨴᨸᩩᨲ᩠ᨲᩮᩣ ᨾᩣᨲᩣᨸᩥᨲᩁᩮᩣ ᩑᨲᨴᩅᩮᩤᨧ—  “ᩋᨾ᩠ᨾᨲᩣᨲᩣ, ᨿᨳᩣ ᨿᨳᩣᩉᩴ ᨽᨣᩅᨲᩣ ᨵᨾ᩠ᨾᩴ ᨴᩮᩈᩥᨲᩴ ᩋᩣᨩᩣᨶᩣᨾᩥ, ᨶᨿᩥᨴᩴ ᩈᩩᨠᩁᩴ ᩋᨣᩤᩁᩴ ᩋᨩ᩠ᨫᩣᩅᩈᨲᩣ ᩑᨠᨶ᩠ᨲᨸᩁᩥᨸᩩᨱ᩠ᨱᩴ ᩑᨠᨶ᩠ᨲᨸᩁᩥᩈᩩᨴ᩠ᨵᩴ ᩈᩘᨡᩃᩥᨡᩥᨲᩴ ᨻᩕᩉ᩠ᨾᨧᩁᩥᨿᩴ ᨧᩁᩥᨲᩩᩴ; ᩍᨧ᩠ᨨᩣᨾᩉᩴ ᨠᩮᩈᨾᩔᩩᩴ ᩒᩉᩣᩁᩮᨲ᩠ᩅᩣ ᨠᩣᩈᩣᨿᩣᨶᩥ ᩅᨲ᩠ᨳᩣᨶᩥ ᩋᨧ᩠ᨨᩣᨴᩮᨲ᩠ᩅᩣ ᩋᨣᩤᩁᩈ᩠ᨾᩣ ᩋᨶᨣᩤᩁᩥᨿᩴ ᨸᨻ᩠ᨻᨩᩥᨲᩩᩴ. ᩋᨶᩩᨩᩣᨶᩣᨳ ᨾᩴ ᩋᨣᩤᩁᩈ᩠ᨾᩣ ᩋᨶᨣᩤᩁᩥᨿᩴ ᨸᨻ᩠ᨻᨩ᩠ᨩᩣᨿᩣ”ᨲᩥ. ᨲᨲᩥᨿᨾ᩠ᨸᩥ ᨡᩮᩣ ᩈᩩᨴᩥᨶ᩠ᨶᩔ ᨠᩃᨶ᩠ᨴᨸᩩᨲ᩠ᨲᩔ ᨾᩣᨲᩣᨸᩥᨲᩁᩮᩣ ᩈᩩᨴᩥᨶ᩠ᨶᩴ ᨠᩃᨶ᩠ᨴᨸᩩᨲ᩠ᨲᩴ ᩑᨲᨴᩅᩮᩤᨧᩩᩴ—  “ᨲ᩠ᩅᩴ ᨡᩮᩣᩈᩥ, ᨲᩣᨲ ᩈᩩᨴᩥᨶ᩠ᨶ, ᩋᨾ᩠ᩉᩣᨠᩴ ᩑᨠᨸᩩᨲ᩠ᨲᨠᩮᩣ ᨸᩥᨿᩮᩣ ᨾᨶᩣᨸᩮᩣ ᩈᩩᨡᩮᨵᩥᨲᩮᩣ ᩈᩩᨡᨸᩁᩥᩉᨲᩮᩣ. ᨶ ᨲ᩠ᩅᩴ, ᨲᩣᨲ ᩈᩩᨴᩥᨶ᩠ᨶ, ᨠᩥᨬ᩠ᨧᩥ ᨴᩩᨠ᩠ᨡᩔ ᨩᩣᨶᩣᩈᩥ. ᨾᩁᨱᩮᨶᨸᩥ ᨾᨿᩴ ᨲᩮ ᩋᨠᩣᨾᨠᩣ ᩅᩥᨶᩣ ᨽᩅᩥᩔᩣᨾ, ᨠᩥᩴ ᨸᨶ ᨾᨿᩴ ᨲᩴ ᨩᩦᩅᨶ᩠ᨲᩴ ᩋᨶᩩᨩᩣᨶᩥᩔᩣᨾ ᩋᨣᩤᩁᩈ᩠ᨾᩣ ᩋᨶᨣᩤᩁᩥᨿᩴ ᨸᨻ᩠ᨻᨩ᩠ᨩᩣᨿᩣ”ᨲᩥ.
</Paragraph>

</Division>
<Division number="27" book="para">

<Paragraph number="46" book="para">
ᩋᨳ ᨡᩮᩣ ᩈᩩᨴᩥᨶ᩠ᨶᩮᩣ ᨠᩃᨶ᩠ᨴᨸᩩᨲ᩠ᨲᩮᩣ—  “ᨶ ᨾᩴ ᨾᩣᨲᩣᨸᩥᨲᩁᩮᩣ ᩋᨶᩩᨩᩣᨶᨶ᩠ᨲᩥ ᩋᨣᩤᩁᩈ᩠ᨾᩣ ᩋᨶᨣᩤᩁᩥᨿᩴ ᨸᨻ᩠ᨻᨩ᩠ᨩᩣᨿᩣ”ᨲᩥ, ᨲᨲ᩠ᨳᩮᩅ ᩋᨶᨶ᩠ᨲᩁᩉᩥᨲᩣᨿ ᨽᩪᨾᩥᨿᩣ ᨶᩥᨸᨩ᩠ᨩᩥ—  “ᩍᨵᩮᩅ ᨾᩮ ᨾᩁᨱᩴ ᨽᩅᩥᩔᨲᩥ ᨸᨻ᩠ᨻᨩ᩠ᨩᩣ ᩅᩤ”ᨲᩥ. ᩋᨳ ᨡᩮᩣ ᩈᩩᨴᩥᨶ᩠ᨶᩮᩣ ᨠᩃᨶ᩠ᨴᨸᩩᨲ᩠ᨲᩮᩣ ᩑᨠᨾ᩠ᨸᩥ ᨽᨲ᩠ᨲᩴ ᨶ ᨽᩩᨬ᩠ᨩᩥ, ᨴ᩠ᩅᩮᨸᩥ ᨽᨲ᩠ᨲᩣᨶᩥ ᨶ ᨽᩩᨬ᩠ᨩᩥ, ᨲᩦᨱᩥᨸᩥ ᨽᨲ᩠ᨲᩣᨶᩥ ᨶ ᨽᩩᨬ᩠ᨩᩥ, ᨧᨲ᩠ᨲᩣᩁᩥᨸᩥ ᨽᨲ᩠ᨲᩣᨶᩥ ᨶ ᨽᩩᨬ᩠ᨩᩥ, ᨸᨬ᩠ᨧᨸᩥ ᨽᨲ᩠ᨲᩣᨶᩥ ᨶ ᨽᩩᨬ᩠ᨩᩥ, ᨨᨸᩥ ᨽᨲ᩠ᨲᩣᨶᩥ ᨶ ᨽᩩᨬ᩠ᨩᩥ, ᩈᨲ᩠ᨲᨸᩥ ᨽᨲ᩠ᨲᩣᨶᩥ ᨶ ᨽᩩᨬ᩠ᨩᩥ.
</Paragraph>

</Division>
<Division number="28" book="para">

<Paragraph number="47" book="para">
ᩋᨳ ᨡᩮᩣ ᩈᩩᨴᩥᨶ᩠ᨶᩔ ᨠᩃᨶ᩠ᨴᨸᩩᨲ᩠ᨲᩔ ᨾᩣᨲᩣᨸᩥᨲᩁᩮᩣ ᩈᩩᨴᩥᨶ᩠ᨶᩴ ᨠᩃᨶ᩠ᨴᨸᩩᨲ᩠ᨲᩴ ᩑᨲᨴᩅᩮᩤᨧᩩᩴ—  “ᨲ᩠ᩅᩴ ᨡᩮᩣᩈᩥ, ᨲᩣᨲ ᩈᩩᨴᩥᨶ᩠ᨶ, ᩋᨾ᩠ᩉᩣᨠᩴ ᩑᨠᨸᩩᨲ᩠ᨲᨠᩮᩣ ᨸᩥᨿᩮᩣ ᨾᨶᩣᨸᩮᩣ ᩈᩩᨡᩮᨵᩥᨲᩮᩣ ᩈᩩᨡᨸᩁᩥᩉᨲᩮᩣ. ᨶ ᨲ᩠ᩅᩴ, ᨲᩣᨲ ᩈᩩᨴᩥᨶ᩠ᨶ, ᨠᩥᨬ᩠ᨧᩥ ᨴᩩᨠ᩠ᨡᩔ ᨩᩣᨶᩣᩈᩥ. ᨾᩁᨱᩮᨶᨸᩥ ᨾᨿᩴ ᨲᩮ ᩋᨠᩣᨾᨠᩣ ᩅᩥᨶᩣ ᨽᩅᩥᩔᩣᨾ, ᨠᩥᩴ ᨸᨶ ᨾᨿᩴ ᨲᩴ ᨩᩦᩅᨶ᩠ᨲᩴ ᩋᨶᩩᨩᩣᨶᩥᩔᩣᨾ ᩋᨣᩤᩁᩈ᩠ᨾᩣ ᩋᨶᨣᩤᩁᩥᨿᩴ ᨸᨻ᩠ᨻᨩ᩠ᨩᩣᨿ? ᩏᨭ᩠ᨮᩮᩉᩥ, ᨲᩣᨲ ᩈᩩᨴᩥᨶ᩠ᨶ, ᨽᩩᨬ᩠ᨩ ᨧ ᨸᩥᩅ ᨧ ᨸᩁᩥᨧᩣᩁᩮᩉᩥ ᨧ, ᨽᩩᨬ᩠ᨩᨶ᩠ᨲᩮᩣ ᨸᩥᩅᨶ᩠ᨲᩮᩣ ᨸᩁᩥᨧᩣᩁᩮᨶ᩠ᨲᩮᩣ ᨠᩣᨾᩮ ᨸᩁᩥᨽᩩᨬ᩠ᨩᨶ᩠ᨲᩮᩣ ᨸᩩᨬ᩠ᨬᩣᨶᩥ ᨠᩁᩮᩣᨶ᩠ᨲᩮᩣ ᩋᨽᩥᩁᨾᩔᩩ. ᨶ ᨲᩴ ᨾᨿᩴ ᩋᨶᩩᨩᩣᨶᩣᨾ ᩋᨣᩤᩁᩈ᩠ᨾᩣ ᩋᨶᨣᩤᩁᩥᨿᩴ ᨸᨻ᩠ᨻᨩ᩠ᨩᩣᨿᩣ”ᨲᩥ. ᩑᩅᩴ ᩅᩩᨲ᩠ᨲᩮ, ᩈᩩᨴᩥᨶ᩠ᨶᩮᩣ ᨠᩃᨶ᩠ᨴᨸᩩᨲ᩠ᨲᩮᩣ ᨲᩩᨱ᩠ᩉᩦ ᩋᩉᩮᩣᩈᩥ.
</Paragraph>

<Paragraph number="48" book="para">
ᨴᩩᨲᩥᨿᨾ᩠ᨸᩥ ᨡᩮᩣ …ᨸᩮ…  ᨲᨲᩥᨿᨾ᩠ᨸᩥ ᨡᩮᩣ ᩈᩩᨴᩥᨶ᩠ᨶᩔ ᨠᩃᨶ᩠ᨴᨸᩩᨲ᩠ᨲᩔ ᨾᩣᨲᩣᨸᩥᨲᩁᩮᩣ ᩈᩩᨴᩥᨶ᩠ᨶᩴ ᨠᩃᨶ᩠ᨴᨸᩩᨲ᩠ᨲᩴ ᩑᨲᨴᩅᩮᩤᨧᩩᩴ—  “ᨲ᩠ᩅᩴ ᨡᩮᩣᩈᩥ, ᨲᩣᨲ ᩈᩩᨴᩥᨶ᩠ᨶ, ᩋᨾ᩠ᩉᩣᨠᩴ ᩑᨠᨸᩩᨲ᩠ᨲᨠᩮᩣ ᨸᩥᨿᩮᩣ ᨾᨶᩣᨸᩮᩣ ᩈᩩᨡᩮᨵᩥᨲᩮᩣ ᩈᩩᨡᨸᩁᩥᩉᨲᩮᩣ. ᨶ ᨲ᩠ᩅᩴ, ᨲᩣᨲ ᩈᩩᨴᩥᨶ᩠ᨶ, ᨠᩥᨬ᩠ᨧᩥ ᨴᩩᨠ᩠ᨡᩔ ᨩᩣᨶᩣᩈᩥ. ᨾᩁᨱᩮᨶᨸᩥ ᨾᨿᩴ ᨲᩮ ᩋᨠᩣᨾᨠᩣ ᩅᩥᨶᩣ ᨽᩅᩥᩔᩣᨾ, ᨠᩥᩴ ᨸᨶ ᨾᨿᩴ ᨲᩴ ᨩᩦᩅᨶ᩠ᨲᩴ ᩋᨶᩩᨩᩣᨶᩥᩔᩣᨾ ᩋᨣᩤᩁᩈ᩠ᨾᩣ ᩋᨶᨣᩤᩁᩥᨿᩴ ᨸᨻ᩠ᨻᨩ᩠ᨩᩣᨿ. ᩏᨭ᩠ᨮᩮᩉᩥ, ᨲᩣᨲ ᩈᩩᨴᩥᨶ᩠ᨶ, ᨽᩩᨬ᩠ᨩ ᨧ ᨸᩥᩅ ᨧ ᨸᩁᩥᨧᩣᩁᩮᩉᩥ ᨧ, ᨽᩩᨬ᩠ᨩᨶ᩠ᨲᩮᩣ ᨸᩥᩅᨶ᩠ᨲᩮᩣ ᨸᩁᩥᨧᩣᩁᩮᨶ᩠ᨲᩮᩣ ᨠᩣᨾᩮ ᨸᩁᩥᨽᩩᨬ᩠ᨩᨶ᩠ᨲᩮᩣ ᨸᩩᨬ᩠ᨬᩣᨶᩥ ᨠᩁᩮᩣᨶ᩠ᨲᩮᩣ ᩋᨽᩥᩁᨾᩔᩩ. ᨶ ᨲᩴ ᨾᨿᩴ ᩋᨶᩩᨩᩣᨶᩣᨾ ᩋᨣᩤᩁᩈ᩠ᨾᩣ ᩋᨶᨣᩤᩁᩥᨿᩴ ᨸᨻ᩠ᨻᨩ᩠ᨩᩣᨿᩣ”ᨲᩥ. ᨲᨲᩥᨿᨾ᩠ᨸᩥ ᨡᩮᩣ ᩈᩩᨴᩥᨶ᩠ᨶᩮᩣ ᨠᩃᨶ᩠ᨴᨸᩩᨲ᩠ᨲᩮᩣ ᨲᩩᨱ᩠ᩉᩦ ᩋᩉᩮᩣᩈᩥ.
</Paragraph>

<Paragraph number="49" book="para">
ᩋᨳ ᨡᩮᩣ ᩈᩩᨴᩥᨶ᩠ᨶᩔ ᨠᩃᨶ᩠ᨴᨸᩩᨲ᩠ᨲᩔ ᩈᩉᩣᨿᨠᩣ ᨿᩮᨶ ᩈᩩᨴᩥᨶ᩠ᨶᩮᩣ ᨠᩃᨶ᩠ᨴᨸᩩᨲ᩠ᨲᩮᩣ ᨲᩮᨶᩩᨸᩈᩘᨠᨾᩥᩴᩈᩩ; ᩏᨸᩈᩘᨠᨾᩥᨲ᩠ᩅᩣ ᩈᩩᨴᩥᨶ᩠ᨶᩴ ᨠᩃᨶ᩠ᨴᨸᩩᨲ᩠ᨲᩴ ᩑᨲᨴᩅᩮᩤᨧᩩᩴ—  “ᨲ᩠ᩅᩴ ᨡᩮᩣᩈᩥ, ᩈᨾ᩠ᨾ ᩈᩩᨴᩥᨶ᩠ᨶ, ᨾᩣᨲᩣᨸᩥᨲᩪᨶᩴ ᩑᨠᨸᩩᨲ᩠ᨲᨠᩮᩣ ᨸᩥᨿᩮᩣ ᨾᨶᩣᨸᩮᩣ ᩈᩩᨡᩮᨵᩥᨲᩮᩣ ᩈᩩᨡᨸᩁᩥᩉᨲᩮᩣ. ᨶ ᨲ᩠ᩅᩴ, ᩈᨾ᩠ᨾ ᩈᩩᨴᩥᨶ᩠ᨶ, ᨠᩥᨬ᩠ᨧᩥ ᨴᩩᨠ᩠ᨡᩔ ᨩᩣᨶᩣᩈᩥ. ᨾᩁᨱᩮᨶᨸᩥ ᨲᩮ ᨾᩣᨲᩣᨸᩥᨲᩁᩮᩣ ᩋᨠᩣᨾᨠᩣ ᩅᩥᨶᩣ ᨽᩅᩥᩔᨶ᩠ᨲᩥ, ᨠᩥᩴ ᨸᨶ ᨲᩴ ᨩᩦᩅᨶ᩠ᨲᩴ ᩋᨶᩩᨩᩣᨶᩥᩔᨶ᩠ᨲᩥ ᩋᨣᩤᩁᩈ᩠ᨾᩣ ᩋᨶᨣᩤᩁᩥᨿᩴ ᨸᨻ᩠ᨻᨩᩣᨿ. ᩏᨭ᩠ᨮᩮᩉᩥ, ᩈᨾ᩠ᨾ ᩈᩩᨴᩥᨶ᩠ᨶ, ᨽᩩᨬ᩠ᨩ ᨧ ᨸᩥᩅ ᨧ ᨸᩁᩥᨧᩣᩁᩮᩉᩥ ᨧ, ᨽᩩᨬ᩠ᨩᨶ᩠ᨲᩮᩣ ᨸᩥᩅᨶ᩠ᨲᩮᩣ ᨸᩁᩥᨧᩣᩁᩮᨶ᩠ᨲᩮᩣ ᨠᩣᨾᩮ ᨸᩁᩥᨽᩩᨬ᩠ᨩᨶ᩠ᨲᩮᩣ ᨸᩩᨬ᩠ᨬᩣᨶᩥ ᨠᩁᩮᩣᨶ᩠ᨲᩮᩣ ᩋᨽᩥᩁᨾᩔᩩ, ᨶ ᨲᩴ ᨾᩣᨲᩣᨸᩥᨲᩁᩮᩣ ᩋᨶᩩᨩᩣᨶᩥᩔᨶ᩠ᨲᩥ ᩋᨣᩤᩁᩈ᩠ᨾᩣ ᩋᨶᨣᩤᩁᩥᨿᩴ ᨸᨻ᩠ᨻᨩ᩠ᨩᩣᨿᩣ”ᨲᩥ. ᩑᩅᩴ ᩅᩩᨲ᩠ᨲᩮ, ᩈᩩᨴᩥᨶ᩠ᨶᩮᩣ ᨠᩃᨶ᩠ᨴᨸᩩᨲ᩠ᨲᩮᩣ ᨲᩩᨱ᩠ᩉᩦ ᩋᩉᩮᩣᩈᩥ. ᨴᩩᨲᩥᨿᨾ᩠ᨸᩥ ᨡᩮᩣ …ᨸᩮ…  ᨲᨲᩥᨿᨾ᩠ᨸᩥ ᨡᩮᩣ ᩈᩩᨴᩥᨶ᩠ᨶᩔ ᨠᩃᨶ᩠ᨴᨸᩩᨲ᩠ᨲᩔ ᩈᩉᩣᨿᨠᩣ ᩈᩩᨴᩥᨶ᩠ᨶᩴ ᨠᩃᨶ᩠ᨴᨸᩩᨲ᩠ᨲᩴ ᩑᨲᨴᩅᩮᩤᨧᩩᩴ—  “ᨲ᩠ᩅᩴ ᨡᩮᩣᩈᩥ, ᩈᨾ᩠ᨾ ᩈᩩᨴᩥᨶ᩠ᨶ …ᨸᩮ…  ᨲᨲᩥᨿᨾ᩠ᨸᩥ ᨡᩮᩣ ᩈᩩᨴᩥᨶ᩠ᨶᩮᩣ ᨠᩃᨶ᩠ᨴᨸᩩᨲ᩠ᨲᩮᩣ ᨲᩩᨱ᩠ᩉᩦ ᩋᩉᩮᩣᩈᩥ.
</Paragraph>

</Division>
<Division number="29" book="para">

<Paragraph number="50" book="para">
ᩋᨳ ᨡᩮᩣ ᩈᩩᨴᩥᨶ᩠ᨶᩔ ᨠᩃᨶ᩠ᨴᨸᩩᨲ᩠ᨲᩔ ᩈᩉᩣᨿᨠᩣ ᨿᩮᨶ ᩈᩩᨴᩥᨶ᩠ᨶᩔ ᨠᩃᨶ᩠ᨴᨸᩩᨲ᩠ᨲᩔ ᨾᩣᨲᩣᨸᩥᨲᩁᩮᩣ ᨲᩮᨶᩩᨸᩈᩘᨠᨾᩥᩴᩈᩩ; ᩏᨸᩈᩘᨠᨾᩥᨲ᩠ᩅᩣ ᩈᩩᨴᩥᨶ᩠ᨶᩔ ᨠᩃᨶ᩠ᨴᨸᩩᨲ᩠ᨲᩔ ᨾᩣᨲᩣᨸᩥᨲᩁᩮᩣ ᩑᨲᨴᩅᩮᩤᨧᩩᩴ—  “ᩋᨾ᩠ᨾᨲᩣᨲᩣ, ᩑᩈᩮᩣ ᩈᩩᨴᩥᨶ᩠ᨶᩮᩣ ᩋᨶᨶ᩠ᨲᩁᩉᩥᨲᩣᨿ ᨽᩪᨾᩥᨿᩣ ᨶᩥᨸᨶ᩠ᨶᩮᩣ—  ‘ᩍᨵᩮᩅ ᨾᩮ ᨾᩁᨱᩴ ᨽᩅᩥᩔᨲᩥ ᨸᨻ᩠ᨻᨩ᩠ᨩᩣ ᩅᩤ’ᨲᩥ. ᩈᨧᩮ ᨲᩩᨾ᩠ᩉᩮ ᩈᩩᨴᩥᨶ᩠ᨶᩴ ᨶᩣᨶᩩᨩᩣᨶᩥᩔᨳ ᩋᨣᩤᩁᩈ᩠ᨾᩣ ᩋᨶᨣᩤᩁᩥᨿᩴ ᨸᨻ᩠ᨻᨩ᩠ᨩᩣᨿ, ᨲᨲ᩠ᨳᩮᩅ ᨾᩁᨱᩴ ᩋᩣᨣᨾᩥᩔᨲᩥ. ᩈᨧᩮ ᨸᨶ ᨲᩩᨾ᩠ᩉᩮ ᩈᩩᨴᩥᨶ᩠ᨶᩴ ᩋᨶᩩᨩᩣᨶᩥᩔᨳ ᩋᨣᩤᩁᩈ᩠ᨾᩣ ᩋᨶᨣᩤᩁᩥᨿᩴ ᨸᨻ᩠ᨻᨩ᩠ᨩᩣᨿ, ᨸᨻ᩠ᨻᨩᩥᨲᨾ᩠ᨸᩥ ᨶᩴ ᨴᨠ᩠ᨡᩥᩔᨳ. ᩈᨧᩮ ᩈᩩᨴᩥᨶ᩠ᨶᩮᩣ ᨶᩣᨽᩥᩁᨾᩥᩔᨲᩥ ᩋᨣᩤᩁᩈ᩠ᨾᩣ ᩋᨶᨣᩤᩁᩥᨿᩴ ᨸᨻ᩠ᨻᨩ᩠ᨩᩣᨿ, ᨠᩣ ᨲᩔ ᩋᨬ᩠ᨬᩣ ᨣᨲᩥ ᨽᩅᩥᩔᨲᩥ, ᩍᨵᩮᩅ ᨸᨧ᩠ᨧᩣᨣᨾᩥᩔᨲᩥ. ᩋᨶᩩᨩᩣᨶᩣᨳ ᩈᩩᨴᩥᨶ᩠ᨶᩴ ᩋᨣᩤᩁᩈ᩠ᨾᩣ ᩋᨶᨣᩤᩁᩥᨿᩴ ᨸᨻ᩠ᨻᨩ᩠ᨩᩣᨿᩣ”ᨲᩥ. “ᩋᨶᩩᨩᩣᨶᩣᨾ, ᨲᩣᨲᩣ, ᩈᩩᨴᩥᨶ᩠ᨶᩴ ᩋᨣᩤᩁᩈ᩠ᨾᩣ ᩋᨶᨣᩤᩁᩥᨿᩴ ᨸᨻ᩠ᨻᨩ᩠ᨩᩣᨿᩣ”ᨲᩥ. ᩋᨳ ᨡᩮᩣ ᩈᩩᨴᩥᨶ᩠ᨶᩔ ᨠᩃᨶ᩠ᨴᨸᩩᨲ᩠ᨲᩔ ᩈᩉᩣᨿᨠᩣ ᨿᩮᨶ ᩈᩩᨴᩥᨶ᩠ᨶᩮᩣ ᨠᩃᨶ᩠ᨴᨸᩩᨲ᩠ᨲᩮᩣ ᨲᩮᨶᩩᨸᩈᩘᨠᨾᩥᩴᩈᩩ; ᩏᨸᩈᩘᨠᨾᩥᨲ᩠ᩅᩣ ᩈᩩᨴᩥᨶ᩠ᨶᩴ ᨠᩃᨶ᩠ᨴᨸᩩᨲ᩠ᨲᩴ ᩑᨲᨴᩅᩮᩤᨧᩩᩴ—  “ᩏᨭ᩠ᨮᩮᩉᩥ, ᩈᨾ᩠ᨾ ᩈᩩᨴᩥᨶ᩠ᨶ, ᩋᨶᩩᨬ᩠ᨬᩣᨲᩮᩣᩈᩥ ᨾᩣᨲᩣᨸᩥᨲᩪᩉᩥ ᩋᨣᩤᩁᩈ᩠ᨾᩣ ᩋᨶᨣᩤᩁᩥᨿᩴ ᨸᨻ᩠ᨻᨩ᩠ᨩᩣᨿᩣ”ᨲᩥ.
</Paragraph>

</Division>
<Division number="30" book="para">

<Paragraph number="51" book="para">
ᩋᨳ ᨡᩮᩣ ᩈᩩᨴᩥᨶ᩠ᨶᩮᩣ ᨠᩃᨶ᩠ᨴᨸᩩᨲ᩠ᨲᩮᩣ—  “ᩋᨶᩩᨬ᩠ᨬᩣᨲᩮᩣᨾ᩠ᩉᩥ ᨠᩥᩁ ᨾᩣᨲᩣᨸᩥᨲᩪᩉᩥ ᩋᨣᩤᩁᩈ᩠ᨾᩣ ᩋᨶᨣᩤᩁᩥᨿᩴ ᨸᨻ᩠ᨻᨩ᩠ᨩᩣᨿᩣ”ᨲᩥ, ᩉᨭ᩠ᨮᩮᩣ ᩏᨴᨣ᩠ᨣᩮᩤ ᨸᩣᨱᩥᨶᩣ ᨣᨲ᩠ᨲᩣᨶᩥ ᨸᩁᩥᨸᩩᨬ᩠ᨨᨶ᩠ᨲᩮᩣ ᩅᩩᨭ᩠ᨮᩣᩈᩥ. ᩋᨳ ᨡᩮᩣ ᩈᩩᨴᩥᨶ᩠ᨶᩮᩣ ᨠᩃᨶ᩠ᨴᨸᩩᨲ᩠ᨲᩮᩣ ᨠᨲᩥᨸᩣᩉᩴ ᨻᩃᩴ ᨣᩤᩉᩮᨲ᩠ᩅᩣ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥ; ᩏᨸᩈᩘᨠᨾᩥᨲ᩠ᩅᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᨶᩥᩈᩦᨴᩥ. ᩑᨠᨾᨶ᩠ᨲᩴ ᨶᩥᩈᩥᨶ᩠ᨶᩮᩣ ᨡᩮᩣ ᩈᩩᨴᩥᨶ᩠ᨶᩮᩣ ᨠᩃᨶ᩠ᨴᨸᩩᨲ᩠ᨲᩮᩣ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᩋᨶᩩᨬ᩠ᨬᩣᨲᩮᩣ ᩋᩉᩴ, ᨽᨶ᩠ᨲᩮ, ᨾᩣᨲᩣᨸᩥᨲᩪᩉᩥ ᩋᨣᩤᩁᩈ᩠ᨾᩣ ᩋᨶᨣᩤᩁᩥᨿᩴ ᨸᨻ᩠ᨻᨩ᩠ᨩᩣᨿ. ᨸᨻ᩠ᨻᩣᨩᩮᨲᩩ ᨾᩴ ᨽᨣᩅᩤ”ᨲᩥ. ᩋᩃᨲ᩠ᨳ ᨡᩮᩣ ᩈᩩᨴᩥᨶ᩠ᨶᩮᩣ ᨠᩃᨶ᩠ᨴᨸᩩᨲ᩠ᨲᩮᩣ ᨽᨣᩅᨲᩮᩣ ᩈᨶ᩠ᨲᩥᨠᩮ ᨸᨻ᩠ᨻᨩ᩠ᨩᩴ, ᩋᩃᨲ᩠ᨳ ᩏᨸᩈᨾ᩠ᨸᨴᩴ. ᩋᨧᩥᩁᩪᨸᩈᨾ᩠ᨸᨶ᩠ᨶᩮᩣ ᨧ ᨸᨶᩣᨿᩈ᩠ᨾᩣ ᩈᩩᨴᩥᨶ᩠ᨶᩮᩣ ᩑᩅᩁᩪᨸᩮ ᨵᩩᨲᨣᩩᨱᩮ ᩈᨾᩣᨴᩤᨿ ᩅᨲ᩠ᨲᨲᩥ, ᩋᩣᩁᨬ᩠ᨬᩥᨠᩮᩣ ᩉᩮᩣᨲᩥ ᨸᩥᨱ᩠ᨯᨸᩣᨲᩥᨠᩮᩣ ᨸᩴᩈᩩᨠᩪᩃᩥᨠᩮᩣ ᩈᨸᨴᩤᨶᨧᩣᩁᩥᨠᩮᩣ, ᩋᨬ᩠ᨬᨲᩁᩴ ᩅᨩ᩠ᨩᩥᨣᩤᨾᩴ ᩏᨸᨶᩥᩔᩣᨿ ᩅᩥᩉᩁᨲᩥ.
</Paragraph>

<Paragraph number="52" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩅᨩ᩠ᨩᩦ ᨴᩩᨻ᩠ᨽᩥᨠ᩠ᨡᩣ ᩉᩮᩣᨲᩥ ᨴ᩠ᩅᩦᩉᩥᨲᩥᨠᩣ ᩈᩮᨲᨭ᩠ᨮᩥᨠᩣ ᩈᩃᩣᨠᩣᩅᩩᨲ᩠ᨲᩣ, ᨶ ᩈᩩᨠᩁᩣ ᩏᨬ᩠ᨨᩮᨶ ᨸᨣ᩠ᨣᩉᩮᨶ ᨿᩣᨸᩮᨲᩩᩴ. ᩋᨳ ᨡᩮᩣ ᩋᩣᨿᩈ᩠ᨾᨲᩮᩣ ᩈᩩᨴᩥᨶ᩠ᨶᩔ ᩑᨲᨴᩉᩮᩣᩈᩥ—  “ᩑᨲᩁᩉᩥ ᨡᩮᩣ ᩅᨩ᩠ᨩᩦ ᨴᩩᨻ᩠ᨽᩥᨠ᩠ᨡᩣ ᨴ᩠ᩅᩦᩉᩥᨲᩥᨠᩣ ᩈᩮᨲᨭ᩠ᨮᩥᨠᩣ ᩈᩃᩣᨠᩣᩅᩩᨲ᩠ᨲᩣ, ᨶ ᩈᩩᨠᩁᩣ ᩏᨬ᩠ᨨᩮᨶ ᨸᨣ᩠ᨣᩉᩮᨶ ᨿᩣᨸᩮᨲᩩᩴ. ᨻᩉᩪ ᨡᩮᩣ ᨸᨶ ᨾᩮ ᩅᩮᩈᩣᩃᩥᨿᩴ ᨬᩣᨲᩦ ᩋᨯ᩠ᨰᩣ ᨾᩉᨴ᩠ᨵᨶᩣ ᨾᩉᩣᨽᩮᩣᨣᩤ ᨸᩉᩪᨲᨩᩣᨲᩁᩪᨸᩁᨩᨲᩣ ᨸᩉᩪᨲᩅᩥᨲ᩠ᨲᩪᨸᨠᩁᨱᩣ ᨸᩉᩪᨲᨵᨶᨵᨬ᩠ᨬᩣ. ᨿᨶ᩠ᨶᩪᨶᩣᩉᩴ ᨬᩣᨲᩦ ᩏᨸᨶᩥᩔᩣᨿ ᩅᩥᩉᩁᩮᨿ᩠ᨿᩴ. ᨬᩣᨲᩦ ᨾᩴ ᨶᩥᩔᩣᨿ ᨴᩤᨶᩣᨶᩥ ᨴᩔᨶ᩠ᨲᩥ ᨸᩩᨬ᩠ᨬᩣᨶᩥ ᨠᩁᩥᩔᨶ᩠ᨲᩥ, ᨽᩥᨠ᩠ᨡᩪ ᨧ ᩃᩣᨽᩴ ᩃᨧ᩠ᨨᨶ᩠ᨲᩥ, ᩋᩉᨬ᩠ᨧ ᨸᩥᨱ᩠ᨯᨠᩮᨶ ᨶ ᨠᩥᩃᨾᩥᩔᩣᨾᩦ”ᨲᩥ.
</Paragraph>

<Paragraph number="53" book="para">
ᩋᨳ ᨡᩮᩣ ᩋᩣᨿᩈ᩠ᨾᩣ ᩈᩩᨴᩥᨶ᩠ᨶᩮᩣ ᩈᩮᨶᩣᩈᨶᩴ ᩈᩴᩈᩣᨾᩮᨲ᩠ᩅᩣ ᨸᨲ᩠ᨲᨧᩦᩅᩁᨾᩣᨴᩤᨿ ᨿᩮᨶ ᩅᩮᩈᩣᩃᩦ ᨲᩮᨶ ᨸᨠ᩠ᨠᩣᨾᩥ. ᩋᨶᩩᨸᩩᨻ᩠ᨻᩮᨶ ᨿᩮᨶ ᩅᩮᩈᩣᩃᩦ ᨲᨴᩅᩈᩁᩥ. ᨲᨲᩕ ᩈᩩᨴᩴ ᩋᩣᨿᩈ᩠ᨾᩣ ᩈᩩᨴᩥᨶ᩠ᨶᩮᩣ ᩅᩮᩈᩣᩃᩥᨿᩴ ᩅᩥᩉᩁᨲᩥ ᨾᩉᩣᩅᨶᩮ ᨠᩪᨭᩣᨣᩤᩁᩈᩣᩃᩣᨿᩴ. ᩋᩔᩮᩣᩈᩩᩴ ᨡᩮᩣ ᩋᩣᨿᩈ᩠ᨾᨲᩮᩣ ᩈᩩᨴᩥᨶ᩠ᨶᩔ ᨬᩣᨲᨠᩣ—  “ᩈᩩᨴᩥᨶ᩠ᨶᩮᩣ ᨠᩥᩁ ᨠᩃᨶ᩠ᨴᨸᩩᨲ᩠ᨲᩮᩣ ᩅᩮᩈᩣᩃᩥᩴ ᩋᨶᩩᨸ᩠ᨸᨲ᩠ᨲᩮᩣ”ᨲᩥ. ᨲᩮ ᩋᩣᨿᩈ᩠ᨾᨲᩮᩣ ᩈᩩᨴᩥᨶ᩠ᨶᩔ ᩈᨭ᩠ᨮᩥᨾᨲ᩠ᨲᩮ ᨳᩣᩃᩥᨸᩣᨠᩮ ᨽᨲ᩠ᨲᩣᨽᩥᩉᩣᩁᩴ ᩋᨽᩥᩉᩁᩥᩴᩈᩩ. ᩋᨳ ᨡᩮᩣ ᩋᩣᨿᩈ᩠ᨾᩣ ᩈᩩᨴᩥᨶ᩠ᨶᩮᩣ ᨲᩮ ᩈᨭ᩠ᨮᩥᨾᨲ᩠ᨲᩮ ᨳᩣᩃᩥᨸᩣᨠᩮ ᨽᩥᨠ᩠ᨡᩪᨶᩴ ᩅᩥᩔᨩ᩠ᨩᩮᨲ᩠ᩅᩣ ᨸᩩᨻ᩠ᨻᨱ᩠ᩉᩈᨾᨿᩴ ᨶᩥᩅᩤᩈᩮᨲ᩠ᩅᩣ ᨸᨲ᩠ᨲᨧᩦᩅᩁᨾᩣᨴᩤᨿ ᨠᩃᨶ᩠ᨴᨣᩤᨾᩴ ᨸᩥᨱ᩠ᨯᩣᨿ ᨸᩣᩅᩥᩈᩥ. ᨠᩃᨶ᩠ᨴᨣᩤᨾᩮ ᩈᨸᨴᩤᨶᩴ ᨸᩥᨱ᩠ᨯᩣᨿ ᨧᩁᨾᩣᨶᩮᩣ ᨿᩮᨶ ᩈᨠᨸᩥᨲᩩ ᨶᩥᩅᩮᩈᨶᩴ ᨲᩮᨶᩩᨸᩈᩘᨠᨾᩥ.
</Paragraph>

</Division>
<Division number="31" book="para">

<Paragraph number="54" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᩣᨿᩈ᩠ᨾᨲᩮᩣ ᩈᩩᨴᩥᨶ᩠ᨶᩔ ᨬᩣᨲᩥᨴᩤᩈᩦ ᩋᩣᨽᩥᨴᩮᩤᩈᩥᨠᩴ ᨠᩩᨾ᩠ᨾᩣᩈᩴ ᨨᨯ᩠ᨯᩮᨲᩩᨠᩣᨾᩣ ᩉᩮᩣᨲᩥ. ᩋᨳ ᨡᩮᩣ ᩋᩣᨿᩈ᩠ᨾᩣ ᩈᩩᨴᩥᨶ᩠ᨶᩮᩣ ᨲᩴ ᨬᩣᨲᩥᨴᩤᩈᩥᩴ ᩑᨲᨴᩅᩮᩤᨧ—  “ᩈᨧᩮ ᨲᩴ, ᨽᨣᩥᨶᩥ, ᨨᨯ᩠ᨯᨶᩦᨿᨵᨾ᩠ᨾᩴ, ᩍᨵ ᨾᩮ ᨸᨲ᩠ᨲᩮ ᩋᩣᨠᩥᩁᩣ”ᨲᩥ. ᩋᨳ ᨡᩮᩣ ᩋᩣᨿᩈ᩠ᨾᨲᩮᩣ ᩈᩩᨴᩥᨶ᩠ᨶᩔ ᨬᩣᨲᩥᨴᩤᩈᩦ ᨲᩴ ᩋᩣᨽᩥᨴᩮᩤᩈᩥᨠᩴ ᨠᩩᨾ᩠ᨾᩣᩈᩴ ᩋᩣᨿᩈ᩠ᨾᨲᩮᩣ ᩈᩩᨴᩥᨶ᩠ᨶᩔ ᨸᨲ᩠ᨲᩮ ᩋᩣᨠᩥᩁᨶ᩠ᨲᩦ ᩉᨲ᩠ᨳᩣᨶᨬ᩠ᨧ ᨸᩣᨴᩤᨶᨬ᩠ᨧ ᩈᩁᩔ ᨧ ᨶᩥᨾᩥᨲ᩠ᨲᩴ ᩋᨣ᩠ᨣᩉᩮᩈᩥ. ᩋᨳ ᨡᩮᩣ ᩋᩣᨿᩈ᩠ᨾᨲᩮᩣ ᩈᩩᨴᩥᨶ᩠ᨶᩔ ᨬᩣᨲᩥᨴᩤᩈᩦ ᨿᩮᨶᩣᨿᩈ᩠ᨾᨲᩮᩣ ᩈᩩᨴᩥᨶ᩠ᨶᩔ ᨾᩣᨲᩣ ᨲᩮᨶᩩᨸᩈᩘᨠᨾᩥ; ᩏᨸᩈᩘᨠᨾᩥᨲ᩠ᩅᩣ ᩋᩣᨿᩈ᩠ᨾᨲᩮᩣ ᩈᩩᨴᩥᨶ᩠ᨶᩔ ᨾᩣᨲᩁᩴ ᩑᨲᨴᩅᩮᩤᨧ—  “ᨿᨣ᩠ᨥᩮᨿ᩠ᨿᩮ, ᨩᩣᨶᩮᨿ᩠ᨿᩣᩈᩥ, ᩋᨿ᩠ᨿᨸᩩᨲ᩠ᨲᩮᩣ ᩈᩩᨴᩥᨶ᩠ᨶᩮᩣ ᩋᨶᩩᨸ᩠ᨸᨲ᩠ᨲᩮᩣ”ᨲᩥ. “ᩈᨧᩮ, ᨩᩮ, ᨲ᩠ᩅᩴ ᩈᨧ᩠ᨧᩴ ᨽᨱᩈᩥ, ᩋᨴᩤᩈᩥᩴ ᨲᩴ ᨠᩁᩮᩣᨾᩦ”ᨲᩥ.
</Paragraph>

</Division>
<Division number="32" book="para">

<Paragraph number="55" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᩣᨿᩈ᩠ᨾᩣ ᩈᩩᨴᩥᨶ᩠ᨶᩮᩣ ᨲᩴ ᩋᩣᨽᩥᨴᩮᩤᩈᩥᨠᩴ ᨠᩩᨾ᩠ᨾᩣᩈᩴ ᩋᨬ᩠ᨬᨲᩁᩴ ᨠᩩᨭ᩠ᨭᨾᩪᩃᩴ ᨶᩥᩔᩣᨿ ᨸᩁᩥᨽᩩᨬ᩠ᨩᨲᩥ. ᨸᩥᨲᩣᨸᩥ ᨡᩮᩣ ᩋᩣᨿᩈ᩠ᨾᨲᩮᩣ ᩈᩩᨴᩥᨶ᩠ᨶᩔ ᨠᨾ᩠ᨾᨶ᩠ᨲᩣ ᩋᩣᨣᨧ᩠ᨨᨶ᩠ᨲᩮᩣ ᩋᨴ᩠ᨴᩈ ᩋᩣᨿᩈ᩠ᨾᨶ᩠ᨲᩴ ᩈᩩᨴᩥᨶ᩠ᨶᩴ ᨲᩴ ᩋᩣᨽᩥᨴᩮᩤᩈᩥᨠᩴ ᨠᩩᨾ᩠ᨾᩣᩈᩴ ᩋᨬ᩠ᨬᨲᩁᩴ ᨠᩩᨭ᩠ᨭᨾᩪᩃᩴ ᨶᩥᩔᩣᨿ ᨸᩁᩥᨽᩩᨬ᩠ᨩᨶ᩠ᨲᩴ. ᨴᩥᩈ᩠ᩅᩣᨶ ᨿᩮᨶᩣᨿᩈ᩠ᨾᩣ ᩈᩩᨴᩥᨶ᩠ᨶᩮᩣ ᨲᩮᨶᩩᨸᩈᩘᨠᨾᩥ; ᩏᨸᩈᩘᨠᨾᩥᨲ᩠ᩅᩣ ᩋᩣᨿᩈ᩠ᨾᨶ᩠ᨲᩴ ᩈᩩᨴᩥᨶ᩠ᨶᩴ ᩑᨲᨴᩅᩮᩤᨧ—  “ᩋᨲ᩠ᨳᩥ ᨶᩣᨾ, ᨲᩣᨲ ᩈᩩᨴᩥᨶ᩠ᨶ, ᩋᩣᨽᩥᨴᩮᩤᩈᩥᨠᩴ ᨠᩩᨾ᩠ᨾᩣᩈᩴ ᨸᩁᩥᨽᩩᨬ᩠ᨩᩥᩔᩈᩥ. ᨶᨶᩩ ᨶᩣᨾ, ᨲᩣᨲ ᩈᩩᨴᩥᨶ᩠ᨶ, ᩈᨠᩴ ᨣᩮᩉᩴ ᨣᨶ᩠ᨲᨻ᩠ᨻᨶ᩺”ᨲᩥ? “ᩋᨣᨾᩥᨾ᩠ᩉ ᨡᩮᩣ ᨲᩮ, ᨣᩉᨸᨲᩥ, ᨣᩮᩉᩴ. ᨲᨲᩣᨿᩴ ᩋᩣᨽᩥᨴᩮᩤᩈᩥᨠᩮᩣ ᨠᩩᨾ᩠ᨾᩣᩈᩮᩣ”ᨲᩥ. ᩋᨳ ᨡᩮᩣ ᩋᩣᨿᩈ᩠ᨾᨲᩮᩣ ᩈᩩᨴᩥᨶ᩠ᨶᩔ ᨸᩥᨲᩣ ᩋᩣᨿᩈ᩠ᨾᨲᩮᩣ ᩈᩩᨴᩥᨶ᩠ᨶᩔ ᨻᩣᩉᩣᨿᩴ ᨣᩉᩮᨲ᩠ᩅᩣ ᩋᩣᨿᩈ᩠ᨾᨶ᩠ᨲᩴ ᩈᩩᨴᩥᨶ᩠ᨶᩴ ᩑᨲᨴᩅᩮᩤᨧ—  “ᩑᩉᩥ, ᨲᩣᨲ ᩈᩩᨴᩥᨶ᩠ᨶ, ᨥᩁᩴ ᨣᨾᩥᩔᩣᨾᩣ”ᨲᩥ. ᩋᨳ ᨡᩮᩣ ᩋᩣᨿᩈ᩠ᨾᩣ ᩈᩩᨴᩥᨶ᩠ᨶᩮᩣ ᨿᩮᨶ ᩈᨠᨸᩥᨲᩩ ᨶᩥᩅᩮᩈᨶᩴ ᨲᩮᨶᩩᨸᩈᩘᨠᨾᩥ; ᩏᨸᩈᩘᨠᨾᩥᨲ᩠ᩅᩣ ᨸᨬ᩠ᨬᨲ᩠ᨲᩮ ᩋᩣᩈᨶᩮ ᨶᩥᩈᩦᨴᩥ. ᩋᨳ ᨡᩮᩣ ᩋᩣᨿᩈ᩠ᨾᨲᩮᩣ ᩈᩩᨴᩥᨶ᩠ᨶᩔ ᨸᩥᨲᩣ ᩋᩣᨿᩈ᩠ᨾᨶ᩠ᨲᩴ ᩈᩩᨴᩥᨶ᩠ᨶᩴ ᩑᨲᨴᩅᩮᩤᨧ—  “ᨽᩩᨬ᩠ᨩ, ᨲᩣᨲ ᩈᩩᨴᩥᨶ᩠ᨶᩣ”ᨲᩥ. “ᩋᩃᩴ, ᨣᩉᨸᨲᩥ, ᨠᨲᩴ ᨾᩮ ᩋᨩ᩠ᨩ ᨽᨲ᩠ᨲᨠᩥᨧ᩠ᨧᨶ᩺”ᨲᩥ. “ᩋᨵᩥᩅᩤᩈᩮᩉᩥ, ᨲᩣᨲ ᩈᩩᨴᩥᨶ᩠ᨶ, ᩈ᩠ᩅᩣᨲᨶᩣᨿ ᨽᨲ᩠ᨲᨶ᩺”ᨲᩥ. ᩋᨵᩥᩅᩤᩈᩮᩈᩥ ᨡᩮᩣ ᩋᩣᨿᩈ᩠ᨾᩣ ᩈᩩᨴᩥᨶ᩠ᨶᩮᩣ ᨲᩩᨱ᩠ᩉᩦᨽᩣᩅᩮᨶ. ᩋᨳ ᨡᩮᩣ ᩋᩣᨿᩈ᩠ᨾᩣ ᩈᩩᨴᩥᨶ᩠ᨶᩮᩣ ᩏᨭ᩠ᨮᩣᨿᩣᩈᨶᩣ ᨸᨠ᩠ᨠᩣᨾᩥ.
</Paragraph>

</Division>
<Division number="33" book="para">

<Paragraph number="56" book="para">
ᩋᨳ ᨡᩮᩣ ᩋᩣᨿᩈ᩠ᨾᨲᩮᩣ ᩈᩩᨴᩥᨶ᩠ᨶᩔ ᨾᩣᨲᩣ ᨲᩔᩣ ᩁᨲ᩠ᨲᩥᨿᩣ ᩋᨧ᩠ᨧᨿᩮᨶ ᩉᩁᩥᨲᩮᨶ ᨣᩮᩤᨾᨿᩮᨶ ᨸᨳᩅᩥᩴ ᩒᨸᩩᨬ᩠ᨩᩣᨸᩮᨲ᩠ᩅᩣ ᨴ᩠ᩅᩮ ᨸᩩᨬ᩠ᨩᩮ ᨠᩣᩁᩣᨸᩮᩈᩥ—  ᩑᨠᩴ ᩉᩥᩁᨬ᩠ᨬᩔ, ᩑᨠᩴ ᩈᩩᩅᨱ᩠ᨱᩔ. ᨲᩣᩅ ᨾᩉᨶ᩠ᨲᩣ ᨸᩩᨬ᩠ᨩᩣ ᩋᩉᩮᩈᩩᩴ, ᩒᩁᨲᩮᩣ ᨮᩥᨲᩮᩣ ᨸᩩᩁᩥᩈᩮᩣ ᨸᩣᩁᨲᩮᩣ ᨮᩥᨲᩴ ᨸᩩᩁᩥᩈᩴ ᨶ ᨸᩔᨲᩥ; ᨸᩣᩁᨲᩮᩣ ᨮᩥᨲᩮᩣ ᨸᩩᩁᩥᩈᩮᩣ ᩒᩁᨲᩮᩣ ᨮᩥᨲᩴ ᨸᩩᩁᩥᩈᩴ ᨶ ᨸᩔᨲᩥ. ᨲᩮ ᨸᩩᨬ᩠ᨩᩮ ᨠᩥᩃᨬ᩠ᨩᩮᩉᩥ ᨸᨭᩥᨧ᩠ᨨᩣᨴᩤᨸᩮᨲ᩠ᩅᩣ ᨾᨩ᩠ᨫᩮ ᩋᩣᩈᨶᩴ ᨸᨬ᩠ᨬᩣᨸᩮᨲ᩠ᩅᩣ ᨲᩥᩁᩮᩣᨠᩁᨱᩦᨿᩴ ᨸᩁᩥᨠ᩠ᨡᩥᨸᩥᨲ᩠ᩅᩣ ᩋᩣᨿᩈ᩠ᨾᨲᩮᩣ ᩈᩩᨴᩥᨶ᩠ᨶᩔ ᨸᩩᩁᩣᨱᨴᩩᨲᩥᨿᩥᨠᩴ ᩋᩣᨾᨶ᩠ᨲᩮᩈᩥ—  “ᨲᩮᨶ ᩉᩥ, ᩅᨵᩩ, ᨿᩮᨶ ᩋᩃᩘᨠᩣᩁᩮᨶ ᩋᩃᩘᨠᨲᩣ ᨸᩩᨲ᩠ᨲᩔ ᨾᩮ ᩈᩩᨴᩥᨶ᩠ᨶᩔ ᨸᩥᨿᩣ ᩋᩉᩮᩣᩈᩥ ᨾᨶᩣᨸᩣ ᨲᩮᨶ ᩋᩃᩘᨠᩣᩁᩮᨶ ᩋᩃᩘᨠᩁᩣ”ᨲᩥ. “ᩑᩅᩴ, ᩋᨿ᩠ᨿᩮ”ᨲᩥ, ᨡᩮᩣ ᩋᩣᨿᩈ᩠ᨾᨲᩮᩣ ᩈᩩᨴᩥᨶ᩠ᨶᩔ ᨸᩩᩁᩣᨱᨴᩩᨲᩥᨿᩥᨠᩣ ᩋᩣᨿᩈ᩠ᨾᨲᩮᩣ ᩈᩩᨴᩥᨶ᩠ᨶᩔ ᨾᩣᨲᩩᨿᩣ ᨸᨧ᩠ᨧᩔᩮᩣᩈᩥ.
</Paragraph>

</Division>
<Division number="34" book="para">

<Paragraph number="57" book="para">
ᩋᨳ ᨡᩮᩣ ᩋᩣᨿᩈ᩠ᨾᩣ ᩈᩩᨴᩥᨶ᩠ᨶᩮᩣ ᨸᩩᨻ᩠ᨻᨱ᩠ᩉᩈᨾᨿᩴ ᨶᩥᩅᩤᩈᩮᨲ᩠ᩅᩣ ᨸᨲ᩠ᨲᨧᩦᩅᩁᨾᩣᨴᩤᨿ ᨿᩮᨶ ᩈᨠᨸᩥᨲᩩ ᨶᩥᩅᩮᩈᨶᩴ ᨲᩮᨶᩩᨸᩈᩘᨠᨾᩥ; ᩏᨸᩈᩘᨠᨾᩥᨲ᩠ᩅᩣ ᨸᨬ᩠ᨬᨲ᩠ᨲᩮ ᩋᩣᩈᨶᩮ ᨶᩥᩈᩦᨴᩥ. ᩋᨳ ᨡᩮᩣ ᩋᩣᨿᩈ᩠ᨾᨲᩮᩣ ᩈᩩᨴᩥᨶ᩠ᨶᩔ ᨸᩥᨲᩣ ᨿᩮᨶᩣᨿᩈ᩠ᨾᩣ ᩈᩩᨴᩥᨶ᩠ᨶᩮᩣ ᨲᩮᨶᩩᨸᩈᩘᨠᨾᩥ; ᩏᨸᩈᩘᨠᨾᩥᨲ᩠ᩅᩣ ᨲᩮ ᨸᩩᨬ᩠ᨩᩮ ᩅᩥᩅᩁᩣᨸᩮᨲ᩠ᩅᩣ ᩋᩣᨿᩈ᩠ᨾᨶ᩠ᨲᩴ ᩈᩩᨴᩥᨶ᩠ᨶᩴ ᩑᨲᨴᩅᩮᩤᨧ—  “ᩍᨴᩴ ᨲᩮ, ᨲᩣᨲ ᩈᩩᨴᩥᨶ᩠ᨶ, ᨾᩣᨲᩩ ᨾᨲ᩠ᨲᩥᨠᩴ ᩍᨲ᩠ᨳᩥᨠᩣᨿ ᩍᨲ᩠ᨳᩥᨵᨶᩴ, ᩋᨬ᩠ᨬᩴ ᨸᩮᨲ᩠ᨲᩥᨠᩴ ᩋᨬ᩠ᨬᩴ ᨸᩥᨲᩣᨾᩉᩴ. ᩃᨻ᩠ᨽᩣ, ᨲᩣᨲ ᩈᩩᨴᩥᨶ᩠ᨶ, ᩉᩦᨶᩣᨿᩣᩅᨲ᩠ᨲᩥᨲ᩠ᩅᩣ ᨽᩮᩣᨣᩤ ᨧ ᨽᩩᨬ᩠ᨩᩥᨲᩩᩴ ᨸᩩᨬ᩠ᨬᩣᨶᩥ ᨧ ᨠᩣᨲᩩᩴ. ᩑᩉᩥ ᨲ᩠ᩅᩴ, ᨲᩣᨲ ᩈᩩᨴᩥᨶ᩠ᨶ, ᩉᩦᨶᩣᨿᩣᩅᨲ᩠ᨲᩥᨲ᩠ᩅᩣ ᨽᩮᩣᨣᩮ ᨧ ᨽᩩᨬ᩠ᨩᩔᩩ ᨸᩩᨬ᩠ᨬᩣᨶᩥ ᨧ ᨠᩁᩮᩣᩉᩦ”ᨲᩥ. “ᨲᩣᨲ, ᨶ ᩏᩔᩉᩣᨾᩥ ᨶ ᩅᩥᩈᩉᩣᨾᩥ, ᩋᨽᩥᩁᨲᩮᩣ ᩋᩉᩴ ᨻᩕᩉ᩠ᨾᨧᩁᩥᨿᩴ ᨧᩁᩣᨾᩦ”ᨲᩥ. ᨴᩩᨲᩥᨿᨾ᩠ᨸᩥ ᨡᩮᩣ …ᨸᩮ…  ᨲᨲᩥᨿᨾ᩠ᨸᩥ ᨡᩮᩣ ᩋᩣᨿᩈ᩠ᨾᨲᩮᩣ ᩈᩩᨴᩥᨶ᩠ᨶᩔ ᨸᩥᨲᩣ ᩋᩣᨿᩈ᩠ᨾᨶ᩠ᨲᩴ ᩈᩩᨴᩥᨶ᩠ᨶᩴ ᩑᨲᨴᩅᩮᩤᨧ—  “ᩍᨴᩴ ᨲᩮ, ᨲᩣᨲ ᩈᩩᨴᩥᨶ᩠ᨶ, ᨾᩣᨲᩩ ᨾᨲ᩠ᨲᩥᨠᩴ, ᩍᨲ᩠ᨳᩥᨠᩣᨿ ᩍᨲ᩠ᨳᩥᨵᨶᩴ, ᩋᨬ᩠ᨬᩴ ᨸᩮᨲ᩠ᨲᩥᨠᩴ, ᩋᨬ᩠ᨬᩴ ᨸᩥᨲᩣᨾᩉᩴ. ᩃᨻ᩠ᨽᩣ, ᨲᩣᨲ ᩈᩩᨴᩥᨶ᩠ᨶ, ᩉᩦᨶᩣᨿᩣᩅᨲ᩠ᨲᩥᨲ᩠ᩅᩣ ᨽᩮᩣᨣᩤ ᨧ ᨽᩩᨬ᩠ᨩᩥᨲᩩᩴ ᨸᩩᨬ᩠ᨬᩣᨶᩥ ᨧ ᨠᩣᨲᩩᩴ. ᩑᩉᩥ ᨲ᩠ᩅᩴ, ᨲᩣᨲ ᩈᩩᨴᩥᨶ᩠ᨶ, ᩉᩦᨶᩣᨿᩣᩅᨲ᩠ᨲᩥᨲ᩠ᩅᩣ ᨽᩮᩣᨣᩮ ᨧ ᨽᩩᨬ᩠ᨩᩔᩩ ᨸᩩᨬ᩠ᨬᩣᨶᩥ ᨧ ᨠᩁᩮᩣᩉᩦ”ᨲᩥ. “ᩅᨴᩮᨿ᩠ᨿᩣᨾ ᨡᩮᩣ ᨲᩴ, ᨣᩉᨸᨲᩥ, ᩈᨧᩮ ᨲ᩠ᩅᩴ ᨶᩣᨲᩥᨠᨯ᩠ᨰᩮᨿ᩠ᨿᩣᩈᩦ”ᨲᩥ. “ᩅᨴᩮᩉᩥ, ᨲᩣᨲ ᩈᩩᨴᩥᨶ᩠ᨶᩣ”ᨲᩥ. “ᨲᩮᨶ ᩉᩥ ᨲ᩠ᩅᩴ, ᨣᩉᨸᨲᩥ, ᨾᩉᨶ᩠ᨲᩮ ᨾᩉᨶ᩠ᨲᩮ ᩈᩣᨱᩥᨸᩈᩥᨻ᩠ᨻᨠᩮ ᨠᩣᩁᩣᨸᩮᨲ᩠ᩅᩣ ᩉᩥᩁᨬ᩠ᨬᩈᩩᩅᨱ᩠ᨱᩔ ᨸᩪᩁᩣᨸᩮᨲ᩠ᩅᩣ ᩈᨠᨭᩮᩉᩥ ᨶᩥᨻ᩠ᨻᩣᩉᩣᨸᩮᨲ᩠ᩅᩣ ᨾᨩ᩠ᨫᩮ ᨣᩘᨣᩤᨿ ᩈᩮᩣᨲᩮ ᩒᨸᩣᨲᩮᩉᩥ. ᨲᩴ ᨠᩥᩔ ᩉᩮᨲᩩ? ᨿᨬ᩠ᩉᩥ ᨲᩮ, ᨣᩉᨸᨲᩥ, ᨽᩅᩥᩔᨲᩥ ᨲᨲᩮᩣᨶᩥᨴᩤᨶᩴ ᨽᨿᩴ ᩅᩤ ᨨᨾ᩠ᨽᩥᨲᨲ᩠ᨲᩴ ᩅᩤ ᩃᩮᩣᨾᩉᩴᩈᩮᩣ ᩅᩤ ᩋᩣᩁᨠ᩠ᨡᩮᩣ ᩅᩤ ᩈᩮᩣ ᨲᩮ ᨶ ᨽᩅᩥᩔᨲᩦ”ᨲᩥ. ᩑᩅᩴ ᩅᩩᨲ᩠ᨲᩮ, ᩋᩣᨿᩈ᩠ᨾᨲᩮᩣ ᩈᩩᨴᩥᨶ᩠ᨶᩔ ᨸᩥᨲᩣ ᩋᨶᨲ᩠ᨲᨾᨶᩮᩣ ᩋᩉᩮᩣᩈᩥ—  “ᨠᨳᨬ᩠ᩉᩥ ᨶᩣᨾ ᨸᩩᨲ᩠ᨲᩮᩣ ᩈᩩᨴᩥᨶ᩠ᨶᩮᩣ ᩑᩅᩴ ᩅᨠ᩠ᨡᨲᩦ”ᨲᩥ.
</Paragraph>

</Division>
<Division number="35" book="para">

<Paragraph number="58" book="para">
ᩋᨳ ᨡᩮᩣ ᩋᩣᨿᩈ᩠ᨾᨲᩮᩣ ᩈᩩᨴᩥᨶ᩠ᨶᩔ ᨸᩥᨲᩣ ᩋᩣᨿᩈ᩠ᨾᨲᩮᩣ ᩈᩩᨴᩥᨶ᩠ᨶᩔ ᨸᩩᩁᩣᨱᨴᩩᨲᩥᨿᩥᨠᩴ ᩋᩣᨾᨶ᩠ᨲᩮᩈᩥ—  “ᨲᩮᨶ ᩉᩥ, ᩅᨵᩩ, ᨲ᩠ᩅᩴ ᨸᩥᨿᩣ ᨧ ᨾᨶᩣᨸᩣ ᨧ. ᩋᨸ᩠ᨸᩮᩅ ᨶᩣᨾ ᨸᩩᨲ᩠ᨲᩮᩣ ᩈᩩᨴᩥᨶ᩠ᨶᩮᩣ ᨲᩩᨿ᩠ᩉᨾ᩠ᨸᩥ ᩅᨧᨶᩴ ᨠᩁᩮᨿ᩠ᨿᩣ”ᨲᩥ. ᩋᨳ ᨡᩮᩣ ᩋᩣᨿᩈ᩠ᨾᨲᩮᩣ ᩈᩩᨴᩥᨶ᩠ᨶᩔ ᨸᩩᩁᩣᨱᨴᩩᨲᩥᨿᩥᨠᩣ ᩋᩣᨿᩈ᩠ᨾᨲᩮᩣ ᩈᩩᨴᩥᨶ᩠ᨶᩔ ᨸᩣᨴᩮᩈᩩ ᨣᩉᩮᨲ᩠ᩅᩣ ᩋᩣᨿᩈ᩠ᨾᨶ᩠ᨲᩴ ᩈᩩᨴᩥᨶ᩠ᨶᩴ ᩑᨲᨴᩅᩮᩤᨧ—  “ᨠᩦᨴᩥᩈᩣ ᨶᩣᨾ ᨲᩣ, ᩋᨿ᩠ᨿᨸᩩᨲ᩠ᨲ, ᩋᨧ᩠ᨨᩁᩣᨿᩮᩣ ᨿᩣᩈᩴ ᨲ᩠ᩅᩴ ᩉᩮᨲᩩ ᨻᩕᩉ᩠ᨾᨧᩁᩥᨿᩴ ᨧᩁᩈᩦ”ᨲᩥ? “ᨶ ᨡᩮᩣ ᩋᩉᩴ, ᨽᨣᩥᨶᩥ, ᩋᨧ᩠ᨨᩁᩣᨶᩴ ᩉᩮᨲᩩ ᨻᩕᩉ᩠ᨾᨧᩁᩥᨿᩴ ᨧᩁᩣᨾᩦ”ᨲᩥ. ᩋᨳ ᨡᩮᩣ ᩋᩣᨿᩈ᩠ᨾᨲᩮᩣ ᩈᩩᨴᩥᨶ᩠ᨶᩔ ᨸᩩᩁᩣᨱᨴᩩᨲᩥᨿᩥᨠᩣ—  “ᩋᨩ᩠ᨩᨲᨣ᩠ᨣᩮ ᨾᩴ ᩋᨿ᩠ᨿᨸᩩᨲ᩠ᨲᩮᩣ ᩈᩩᨴᩥᨶ᩠ᨶᩮᩣ ᨽᨣᩥᨶᩥᩅᩤᨴᩮᨶ ᩈᨾᩩᨴᩤᨧᩁᨲᩦ”ᨲᩥ, ᨲᨲ᩠ᨳᩮᩅ ᨾᩩᨧ᩠ᨨᩥᨲᩣ ᨸᨸᨲᩣ.
</Paragraph>

<Paragraph number="59" book="para">
ᩋᨳ ᨡᩮᩣ ᩋᩣᨿᩈ᩠ᨾᩣ ᩈᩩᨴᩥᨶ᩠ᨶᩮᩣ ᨸᩥᨲᩁᩴ ᩑᨲᨴᩅᩮᩤᨧ—  “ᩈᨧᩮ, ᨣᩉᨸᨲᩥ, ᨽᩮᩣᨩᨶᩴ ᨴᩤᨲᨻ᩠ᨻᩴ ᨴᩮᨳ, ᨾᩣ ᨶᩮᩣ ᩅᩥᩉᩮᨮᨿᩥᨲ᩠ᨳᩣ”ᨲᩥ. “ᨽᩩᨬ᩠ᨩ, ᨲᩣᨲ ᩈᩩᨴᩥᨶ᩠ᨶᩣ”ᨲᩥ. ᩋᨳ ᨡᩮᩣ ᩋᩣᨿᩈ᩠ᨾᨲᩮᩣ ᩈᩩᨴᩥᨶ᩠ᨶᩔ ᨾᩣᨲᩣ ᨧ ᨸᩥᨲᩣ ᨧ ᩋᩣᨿᩈ᩠ᨾᨶ᩠ᨲᩴ ᩈᩩᨴᩥᨶ᩠ᨶᩴ ᨸᨱᩦᨲᩮᨶ ᨡᩣᨴᨶᩦᨿᩮᨶ ᨽᩮᩣᨩᨶᩦᨿᩮᨶ ᩈᩉᨲ᩠ᨳᩣ ᩈᨶ᩠ᨲᨸ᩠ᨸᩮᩈᩩᩴ ᩈᨾ᩠ᨸᩅᩤᩁᩮᩈᩩᩴ. ᩋᨳ ᨡᩮᩣ ᩋᩣᨿᩈ᩠ᨾᨲᩮᩣ ᩈᩩᨴᩥᨶ᩠ᨶᩔ ᨾᩣᨲᩣ ᩋᩣᨿᩈ᩠ᨾᨶ᩠ᨲᩴ ᩈᩩᨴᩥᨶ᩠ᨶᩴ ᨽᩩᨲ᩠ᨲᩣᩅᩥᩴ ᩒᨶᩦᨲᨸᨲ᩠ᨲᨸᩣᨱᩥᩴ ᩑᨲᨴᩅᩮᩤᨧ—  “ᩍᨴᩴ, ᨲᩣᨲ ᩈᩩᨴᩥᨶ᩠ᨶ, ᨠᩩᩃᩴ ᩋᨯ᩠ᨰᩴ ᨾᩉᨴ᩠ᨵᨶᩴ ᨾᩉᩣᨽᩮᩣᨣᩴ ᨸᩉᩪᨲᨩᩣᨲᩁᩪᨸᩁᨩᨲᩴ ᨸᩉᩪᨲᩅᩥᨲ᩠ᨲᩪᨸᨠᩁᨱᩴ ᨸᩉᩪᨲᨵᨶᨵᨬ᩠ᨬᩴ. ᩃᨻ᩠ᨽᩣ, ᨲᩣᨲ ᩈᩩᨴᩥᨶ᩠ᨶ, ᩉᩦᨶᩣᨿᩣᩅᨲ᩠ᨲᩥᨲ᩠ᩅᩣ ᨽᩮᩣᨣᩤ ᨧ ᨽᩩᨬ᩠ᨩᩥᨲᩩᩴ ᨸᩩᨬ᩠ᨬᩣᨶᩥ ᨧ ᨠᩣᨲᩩᩴ. ᩑᩉᩥ ᨲ᩠ᩅᩴ, ᨲᩣᨲ ᩈᩩᨴᩥᨶ᩠ᨶ, ᩉᩦᨶᩣᨿᩣᩅᨲ᩠ᨲᩥᨲ᩠ᩅᩣ ᨽᩮᩣᨣᩮ ᨧ ᨽᩩᨬ᩠ᨩᩔᩩ ᨸᩩᨬ᩠ᨬᩣᨶᩥ ᨧ ᨠᩁᩮᩣᩉᩦ”ᨲᩥ. “ᩋᨾ᩠ᨾ, ᨶ ᩏᩔᩉᩣᨾᩥ ᨶ ᩅᩥᩈᩉᩣᨾᩥ, ᩋᨽᩥᩁᨲᩮᩣ ᩋᩉᩴ ᨻᩕᩉ᩠ᨾᨧᩁᩥᨿᩴ ᨧᩁᩣᨾᩦ”ᨲᩥ.
</Paragraph>

<Paragraph number="60" book="para">
ᨴᩩᨲᩥᨿᨾ᩠ᨸᩥ ᨡᩮᩣ …ᨸᩮ…  ᨲᨲᩥᨿᨾ᩠ᨸᩥ ᨡᩮᩣ ᩋᩣᨿᩈ᩠ᨾᨲᩮᩣ ᩈᩩᨴᩥᨶ᩠ᨶᩔ ᨾᩣᨲᩣ ᩋᩣᨿᩈ᩠ᨾᨶ᩠ᨲᩴ ᩈᩩᨴᩥᨶ᩠ᨶᩴ ᩑᨲᨴᩅᩮᩤᨧ—  “ᩍᨴᩴ, ᨲᩣᨲ ᩈᩩᨴᩥᨶ᩠ᨶ, ᨠᩩᩃᩴ ᩋᨯ᩠ᨰᩴ ᨾᩉᨴ᩠ᨵᨶᩴ ᨾᩉᩣᨽᩮᩣᨣᩴ ᨸᩉᩪᨲᨩᩣᨲᩁᩪᨸᩁᨩᨲᩴ ᨸᩉᩪᨲᩅᩥᨲ᩠ᨲᩪᨸᨠᩁᨱᩴ ᨸᩉᩪᨲᨵᨶᨵᨬ᩠ᨬᩴ. ᨲᩮᨶ ᩉᩥ, ᨲᩣᨲ ᩈᩩᨴᩥᨶ᩠ᨶ, ᨻᩦᨩᨠᨾ᩠ᨸᩥ ᨴᩮᩉᩥ—  ᨾᩣ ᨶᩮᩣ ᩋᨸᩩᨲ᩠ᨲᨠᩴ ᩈᩣᨸᨲᩮᨿ᩠ᨿᩴ ᩃᩥᨧ᩠ᨨᩅᨿᩮᩣ ᩋᨲᩥᩉᩁᩣᨸᩮᩈᩩᨶ᩺”ᨲᩥ. “ᩑᨲᩴ ᨡᩮᩣ ᨾᩮ, ᩋᨾ᩠ᨾ, ᩈᨠ᩠ᨠᩣ ᨠᩣᨲᩩᨶ᩺”ᨲᩥ. “ᨠᩉᩴ ᨸᨶ, ᨲᩣᨲ ᩈᩩᨴᩥᨶ᩠ᨶ, ᩑᨲᩁᩉᩥ ᩅᩥᩉᩁᩈᩦ”ᨲᩥ? “ᨾᩉᩣᩅᨶᩮ, ᩋᨾ᩠ᨾᩣ”ᨲᩥ. ᩋᨳ ᨡᩮᩣ ᩋᩣᨿᩈ᩠ᨾᩣ ᩈᩩᨴᩥᨶ᩠ᨶᩮᩣ ᩏᨭ᩠ᨮᩣᨿᩣᩈᨶᩣ ᨸᨠ᩠ᨠᩣᨾᩥ.
</Paragraph>

</Division>
<Division number="36" book="para">

<Paragraph number="61" book="para">
ᩋᨳ ᨡᩮᩣ ᩋᩣᨿᩈ᩠ᨾᨲᩮᩣ ᩈᩩᨴᩥᨶ᩠ᨶᩔ ᨾᩣᨲᩣ ᩋᩣᨿᩈ᩠ᨾᨲᩮᩣ ᩈᩩᨴᩥᨶ᩠ᨶᩔ ᨸᩩᩁᩣᨱᨴᩩᨲᩥᨿᩥᨠᩴ ᩋᩣᨾᨶ᩠ᨲᩮᩈᩥ—  “ᨲᩮᨶ ᩉᩥ, ᩅᨵᩩ, ᨿᨴᩤ ᩏᨲᩩᨶᩦ ᩋᩉᩮᩣᩈᩥ, ᨸᩩᨸ᩠ᨹᩴ ᨲᩮ ᩏᨸ᩠ᨸᨶ᩠ᨶᩴ ᩉᩮᩣᨲᩥ, ᩋᨳ ᨾᩮ ᩋᩣᩁᩮᩣᨧᩮᨿ᩠ᨿᩣᩈᩦ”ᨲᩥ. “ᩑᩅᩴ, ᩋᨿ᩠ᨿᩮ”ᨲᩥ ᨡᩮᩣ ᩋᩣᨿᩈ᩠ᨾᨲᩮᩣ ᩈᩩᨴᩥᨶ᩠ᨶᩔ ᨸᩩᩁᩣᨱᨴᩩᨲᩥᨿᩥᨠᩣ ᩋᩣᨿᩈ᩠ᨾᨲᩮᩣ ᩈᩩᨴᩥᨶ᩠ᨶᩔ ᨾᩣᨲᩩᨿᩣ ᨸᨧ᩠ᨧᩔᩮᩣᩈᩥ. ᩋᨳ ᨡᩮᩣ ᩋᩣᨿᩈ᩠ᨾᨲᩮᩣ ᩈᩩᨴᩥᨶ᩠ᨶᩔ ᨸᩩᩁᩣᨱᨴᩩᨲᩥᨿᩥᨠᩣ ᨶᨧᩥᩁᩔᩮᩅ ᩏᨲᩩᨶᩦ ᩋᩉᩮᩣᩈᩥ, ᨸᩩᨸ᩠ᨹᩴᩈᩣ ᩏᨸ᩠ᨸᨩ᩠ᨩᩥ. ᩋᨳ ᨡᩮᩣ ᩋᩣᨿᩈ᩠ᨾᨲᩮᩣ ᩈᩩᨴᩥᨶ᩠ᨶᩔ ᨸᩩᩁᩣᨱᨴᩩᨲᩥᨿᩥᨠᩣ ᩋᩣᨿᩈ᩠ᨾᨲᩮᩣ ᩈᩩᨴᩥᨶ᩠ᨶᩔ ᨾᩣᨲᩁᩴ ᩑᨲᨴᩅᩮᩤᨧ—  “ᩏᨲᩩᨶᩦᨾ᩠ᩉᩥ, ᩋᨿ᩠ᨿᩮ, ᨸᩩᨸ᩠ᨹᩴ ᨾᩮ ᩏᨸ᩠ᨸᨶ᩠ᨶᨶ᩺”ᨲᩥ. “ᨲᩮᨶ ᩉᩥ, ᩅᨵᩩ, ᨿᩮᨶ ᩋᩃᩘᨠᩣᩁᩮᨶ ᩋᩃᩘᨠᨲᩣ ᨸᩩᨲ᩠ᨲᩔ ᩈᩩᨴᩥᨶ᩠ᨶᩔ ᨸᩥᨿᩣ ᩋᩉᩮᩣᩈᩥ ᨾᨶᩣᨸᩣ ᨲᩮᨶ ᩋᩃᩘᨠᩣᩁᩮᨶ ᩋᩃᩘᨠᩁᩣ”ᨲᩥ. “ᩑᩅᩴ, ᩋᨿ᩠ᨿᩮ”ᨲᩥ ᨡᩮᩣ ᩋᩣᨿᩈ᩠ᨾᨲᩮᩣ ᩈᩩᨴᩥᨶ᩠ᨶᩔ ᨸᩩᩁᩣᨱᨴᩩᨲᩥᨿᩥᨠᩣ ᩋᩣᨿᩈ᩠ᨾᨲᩮᩣ ᩈᩩᨴᩥᨶ᩠ᨶᩔ ᨾᩣᨲᩩᨿᩣ ᨸᨧ᩠ᨧᩔᩮᩣᩈᩥ. ᩋᨳ ᨡᩮᩣ ᩋᩣᨿᩈ᩠ᨾᨲᩮᩣ ᩈᩩᨴᩥᨶ᩠ᨶᩔ ᨾᩣᨲᩣ ᩋᩣᨿᩈ᩠ᨾᨲᩮᩣ ᩈᩩᨴᩥᨶ᩠ᨶᩔ ᨸᩩᩁᩣᨱᨴᩩᨲᩥᨿᩥᨠᩴ ᩋᩣᨴᩤᨿ ᨿᩮᨶ ᨾᩉᩣᩅᨶᩴ ᨿᩮᨶᩣᨿᩈ᩠ᨾᩣ ᩈᩩᨴᩥᨶ᩠ᨶᩮᩣ ᨲᩮᨶᩩᨸᩈᩘᨠᨾᩥ; ᩏᨸᩈᩘᨠᨾᩥᨲ᩠ᩅᩣ ᩋᩣᨿᩈ᩠ᨾᨶ᩠ᨲᩴ ᩈᩩᨴᩥᨶ᩠ᨶᩴ ᩑᨲᨴᩅᩮᩤᨧ—  “ᩍᨴᩴ, ᨲᩣᨲ ᩈᩩᨴᩥᨶ᩠ᨶ, ᨠᩩᩃᩴ ᩋᨯ᩠ᨰᩴ ᨾᩉᨴ᩠ᨵᨶᩴ ᨾᩉᩣᨽᩮᩣᨣᩴ ᨸᩉᩪᨲᨩᩣᨲᩁᩪᨸᩁᨩᨲᩴ ᨸᩉᩪᨲᩅᩥᨲ᩠ᨲᩪᨸᨠᩁᨱᩴ ᨸᩉᩪᨲᨵᨶᨵᨬ᩠ᨬᩴ. ᩃᨻ᩠ᨽᩣ, ᨲᩣᨲ ᩈᩩᨴᩥᨶ᩠ᨶ, ᩉᩦᨶᩣᨿᩣᩅᨲ᩠ᨲᩥᨲ᩠ᩅᩣ ᨽᩮᩣᨣᩤ ᨧ ᨽᩩᨬ᩠ᨩᩥᨲᩩᩴ ᨸᩩᨬ᩠ᨬᩣᨶᩥ ᨧ ᨠᩣᨲᩩᩴ. ᩑᩉᩥ ᨲ᩠ᩅᩴ, ᨲᩣᨲ ᩈᩩᨴᩥᨶ᩠ᨶ, ᩉᩦᨶᩣᨿᩣᩅᨲ᩠ᨲᩥᨲ᩠ᩅᩣ ᨽᩮᩣᨣᩮ ᨧ ᨽᩩᨬ᩠ᨩᩔᩩ ᨸᩩᨬ᩠ᨬᩣᨶᩥ ᨧ ᨠᩁᩮᩣᩉᩦ”ᨲᩥ. “ᩋᨾ᩠ᨾ, ᨶ ᩏᩔᩉᩣᨾᩥ ᨶ ᩅᩥᩈᩉᩣᨾᩥ, ᩋᨽᩥᩁᨲᩮᩣ ᩋᩉᩴ ᨻᩕᩉ᩠ᨾᨧᩁᩥᨿᩴ ᨧᩁᩣᨾᩦ”ᨲᩥ.
</Paragraph>

<Paragraph number="62" book="para">
ᨴᩩᨲᩥᨿᨾ᩠ᨸᩥ ᨡᩮᩣ …ᨸᩮ…  ᨲᨲᩥᨿᨾ᩠ᨸᩥ ᨡᩮᩣ ᩋᩣᨿᩈ᩠ᨾᨲᩮᩣ ᩈᩩᨴᩥᨶ᩠ᨶᩔ ᨾᩣᨲᩣ ᩋᩣᨿᩈ᩠ᨾᨶ᩠ᨲᩴ ᩈᩩᨴᩥᨶ᩠ᨶᩴ ᩑᨲᨴᩅᩮᩤᨧ—  “ᩍᨴᩴ, ᨲᩣᨲ ᩈᩩᨴᩥᨶ᩠ᨶ, ᨠᩩᩃᩴ ᩋᨯ᩠ᨰᩴ ᨾᩉᨴ᩠ᨵᨶᩴ ᨾᩉᩣᨽᩮᩣᨣᩴ ᨸᩉᩪᨲᨩᩣᨲᩁᩪᨸᩁᨩᨲᩴ ᨸᩉᩪᨲᩅᩥᨲ᩠ᨲᩪᨸᨠᩁᨱᩴ ᨸᩉᩪᨲᨵᨶᨵᨬ᩠ᨬᩴ. ᨲᩮᨶ ᩉᩥ, ᨲᩣᨲ ᩈᩩᨴᩥᨶ᩠ᨶ, ᨻᩦᨩᨠᨾ᩠ᨸᩥ ᨴᩮᩉᩥ—  ᨾᩣ ᨶᩮᩣ ᩋᨸᩩᨲ᩠ᨲᨠᩴ ᩈᩣᨸᨲᩮᨿ᩠ᨿᩴ ᩃᩥᨧ᩠ᨨᩅᨿᩮᩣ ᩋᨲᩥᩉᩁᩣᨸᩮᩈᩩᨶ᩺”ᨲᩥ. “ᩑᨲᩴ ᨡᩮᩣ ᨾᩮ, ᩋᨾ᩠ᨾ, ᩈᨠ᩠ᨠᩣ ᨠᩣᨲᩩᨶ᩺”ᨲᩥ, ᨸᩩᩁᩣᨱᨴᩩᨲᩥᨿᩥᨠᩣᨿ ᨻᩣᩉᩣᨿᩴ ᨣᩉᩮᨲ᩠ᩅᩣ ᨾᩉᩣᩅᨶᩴ ᩋᨩ᩠ᨫᩮᩣᨣᩤᩉᩮᨲ᩠ᩅᩣ ᩋᨸᨬ᩠ᨬᨲ᩠ᨲᩮ ᩈᩥᨠ᩠ᨡᩣᨸᨴᩮ ᩋᨶᩣᨴᩦᨶᩅᨴᩔᩮᩣ ᨸᩩᩁᩣᨱᨴᩩᨲᩥᨿᩥᨠᩣᨿ ᨲᩥᨠ᩠ᨡᨲ᩠ᨲᩩᩴ ᨾᩮᨳᩩᨶᩴ ᨵᨾ᩠ᨾᩴ ᩋᨽᩥᩅᩥᨬ᩠ᨬᩣᨸᩮᩈᩥ. ᩈᩣ ᨲᩮᨶ ᨣᨻ᩠ᨽᩴ ᨣᨱ᩠ᩉᩥ.
</Paragraph>

<Paragraph number="63" book="para">
ᨽᩩᨾ᩠ᨾᩣ ᨴᩮᩅᩤ ᩈᨴ᩠ᨴᨾᨶᩩᩔᩣᩅᩮᩈᩩᩴ—  “ᨶᩥᩁᨻ᩠ᨻᩩᨴᩮᩤ ᩅᨲ ᨽᩮᩣ ᨽᩥᨠ᩠ᨡᩩᩈᩴᨥᩮᩣ ᨶᩥᩁᩣᨴᩦᨶᩅᩮᩤ; ᩈᩩᨴᩥᨶ᩠ᨶᩮᨶ ᨠᩃᨶ᩠ᨴᨸᩩᨲ᩠ᨲᩮᨶ ᩋᨻ᩠ᨻᩩᨴᩴ ᩏᨸ᩠ᨸᩣᨴᩥᨲᩴ, ᩋᩣᨴᩦᨶᩅᩮᩤ ᩏᨸ᩠ᨸᩣᨴᩥᨲᩮᩣ”ᨲᩥ. ᨽᩩᨾ᩠ᨾᩣᨶᩴ ᨴᩮᩅᩤᨶᩴ ᩈᨴ᩠ᨴᩴ ᩈᩩᨲ᩠ᩅᩣ ᨧᩣᨲᩩᨾᩉᩣᩁᩣᨩᩥᨠᩣ ᨴᩮᩅᩤ ᩈᨴ᩠ᨴᨾᨶᩩᩔᩣᩅᩮᩈᩩᩴ …ᨸᩮ…  ᨲᩣᩅᨲᩥᩴᩈᩣ ᨴᩮᩅᩤ…  ᨿᩣᨾᩣ ᨴᩮᩅᩤ…  ᨲᩩᩈᩥᨲᩣ ᨴᩮᩅᩤ…  ᨶᩥᨾ᩠ᨾᩣᨶᩁᨲᩦ ᨴᩮᩅᩤ…  ᨸᩁᨶᩥᨾ᩠ᨾᩥᨲᩅᩈᩅᨲ᩠ᨲᩦ ᨴᩮᩅᩤ…  ᨻᩕᩉ᩠ᨾᨠᩣᨿᩥᨠᩣ ᨴᩮᩅᩤ ᩈᨴ᩠ᨴᨾᨶᩩᩔᩣᩅᩮᩈᩩᩴ—  “ᨶᩥᩁᨻ᩠ᨻᩩᨴᩮᩤ ᩅᨲ ᨽᩮᩣ ᨽᩥᨠ᩠ᨡᩩᩈᩴᨥᩮᩣ ᨶᩥᩁᩣᨴᩦᨶᩅᩮᩤ; ᩈᩩᨴᩥᨶ᩠ᨶᩮᨶ ᨠᩃᨶ᩠ᨴᨸᩩᨲ᩠ᨲᩮᨶ ᩋᨻ᩠ᨻᩩᨴᩴ ᩏᨸ᩠ᨸᩣᨴᩥᨲᩴ, ᩋᩣᨴᩦᨶᩅᩮᩤ ᩏᨸ᩠ᨸᩣᨴᩥᨲᩮᩣ”ᨲᩥ. ᩍᨲᩥᩉ ᨲᩮᨶ ᨡᨱᩮᨶ ᨲᩮᨶ ᨾᩩᩉᩩᨲ᩠ᨲᩮᨶ ᨿᩣᩅ ᨻᩕᩉ᩠ᨾᩃᩮᩣᨠᩣ ᩈᨴ᩠ᨴᩮᩤ ᩋᨻ᩠ᨽᩩᨣ᩠ᨣᨧ᩠ᨨᩥ.
</Paragraph>

<Paragraph number="64" book="para">
ᩋᨳ ᨡᩮᩣ ᩋᩣᨿᩈ᩠ᨾᨲᩮᩣ ᩈᩩᨴᩥᨶ᩠ᨶᩔ ᨸᩩᩁᩣᨱᨴᩩᨲᩥᨿᩥᨠᩣ ᨲᩔ ᨣᨻ᩠ᨽᩔ ᨸᩁᩥᨸᩣᨠᨾᨶ᩠ᩅᩣᨿ ᨸᩩᨲ᩠ᨲᩴ ᩅᩥᨩᩣᨿᩥ. ᩋᨳ ᨡᩮᩣ ᩋᩣᨿᩈ᩠ᨾᨲᩮᩣ ᩈᩩᨴᩥᨶ᩠ᨶᩔ ᩈᩉᩣᨿᨠᩣ ᨲᩔ ᨴᩤᩁᨠᩔ ᨻᩦᨩᨠᩮᩣᨲᩥ ᨶᩣᨾᩴ ᩋᨠᩴᩈᩩ. ᩋᩣᨿᩈ᩠ᨾᨲᩮᩣ ᩈᩩᨴᩥᨶ᩠ᨶᩔ ᨸᩩᩁᩣᨱᨴᩩᨲᩥᨿᩥᨠᩣᨿ ᨻᩦᨩᨠᨾᩣᨲᩣᨲᩥ ᨶᩣᨾᩴ ᩋᨠᩴᩈᩩ. ᩋᩣᨿᩈ᩠ᨾᨲᩮᩣ ᩈᩩᨴᩥᨶ᩠ᨶᩔ ᨻᩦᨩᨠᨸᩥᨲᩣᨲᩥ ᨶᩣᨾᩴ ᩋᨠᩴᩈᩩ. ᨲᩮ ᩋᨸᩁᩮᨶ ᩈᨾᨿᩮᨶ ᩏᨽᩮᩣ ᩋᨣᩤᩁᩈ᩠ᨾᩣ ᩋᨶᨣᩤᩁᩥᨿᩴ ᨸᨻ᩠ᨻᨩᩥᨲ᩠ᩅᩣ ᩋᩁᩉᨲ᩠ᨲᩴ ᩈᨧ᩠ᨨᩣᨠᩴᩈᩩ.
</Paragraph>

</Division>
<Division number="37" book="para">

<Paragraph number="65" book="para">
ᩋᨳ ᨡᩮᩣ ᩋᩣᨿᩈ᩠ᨾᨲᩮᩣ ᩈᩩᨴᩥᨶ᩠ᨶᩔ ᩋᩉᩩᨴᩮᩅ ᨠᩩᨠ᩠ᨠᩩᨧ᩠ᨧᩴ, ᩋᩉᩩ ᩅᩥᨸ᩠ᨸᨭᩥᩈᩣᩁᩮᩣ—  “ᩋᩃᩣᨽᩣ ᩅᨲ ᨾᩮ, ᨶ ᩅᨲ ᨾᩮ ᩃᩣᨽᩣ; ᨴᩩᩃᩖᨴ᩠ᨵᩴ ᩅᨲ ᨾᩮ, ᨶ ᩅᨲ ᨾᩮ ᩈᩩᩃᨴ᩠ᨵᩴ; ᨿᩮᩣᩉᩴ ᩑᩅᩴ ᩈ᩠ᩅᩣᨠ᩠ᨡᩣᨲᩮ ᨵᨾ᩠ᨾᩅᩥᨶᨿᩮ ᨸᨻ᩠ᨻᨩᩥᨲ᩠ᩅᩣ ᨶᩣᩈᨠ᩠ᨡᩥᩴ ᨿᩣᩅᨩᩦᩅᩴ ᨸᩁᩥᨸᩩᨱ᩠ᨱᩴ ᨸᩁᩥᩈᩩᨴ᩠ᨵᩴ ᨻᩕᩉ᩠ᨾᨧᩁᩥᨿᩴ ᨧᩁᩥᨲᩩᨶ᩺”ᨲᩥ. ᩈᩮᩣ ᨲᩮᨶᩮᩅ ᨠᩩᨠ᩠ᨠᩩᨧ᩠ᨧᩮᨶ ᨲᩮᨶ ᩅᩥᨸ᩠ᨸᨭᩥᩈᩣᩁᩮᨶ ᨠᩥᩈᩮᩣ ᩋᩉᩮᩣᩈᩥ ᩃᩪᨡᩮᩣ ᨴᩩᨻ᩠ᨻᨱ᩠ᨱᩮᩣ ᩏᨸ᩠ᨸᨱ᩠ᨯᩩᨸ᩠ᨸᨱ᩠ᨯᩩᨠᨩᩣᨲᩮᩣ ᨵᨾᨶᩥᩈᨶ᩠ᨳᨲᨣᨲ᩠ᨲᩮᩣ ᩋᨶ᩠ᨲᩮᩣᨾᨶᩮᩣ ᩃᩦᨶᨾᨶᩮᩣ ᨴᩩᨠ᩠ᨡᩦ ᨴᩩᨾ᩠ᨾᨶᩮᩣ ᩅᩥᨸ᩠ᨸᨭᩥᩈᩣᩁᩦ ᨸᨩ᩠ᨫᩣᨿᩥ.
</Paragraph>

</Division>
<Division number="38" book="para">

<Paragraph number="66" book="para">
ᩋᨳ ᨡᩮᩣ ᩋᩣᨿᩈ᩠ᨾᨲᩮᩣ ᩈᩩᨴᩥᨶ᩠ᨶᩔ ᩈᩉᩣᨿᨠᩣ ᨽᩥᨠ᩠ᨡᩪ ᩋᩣᨿᩈ᩠ᨾᨶ᩠ᨲᩴ ᩈᩩᨴᩥᨶ᩠ᨶᩴ ᩑᨲᨴᩅᩮᩤᨧᩩᩴ—  “ᨸᩩᨻ᩠ᨻᩮ ᨡᩮᩣ ᨲ᩠ᩅᩴ, ᩋᩣᩅᩩᩈᩮᩣ ᩈᩩᨴᩥᨶ᩠ᨶ, ᩅᨱ᩠ᨱᩅᩤ ᩋᩉᩮᩣᩈᩥ ᨸᩦᨱᩥᨶ᩠ᨴᩕᩥᨿᩮᩣ ᨸᩈᨶ᩠ᨶᨾᩩᨡᩅᨱ᩠ᨱᩮᩣ ᩅᩥᨸ᩠ᨸᩈᨶ᩠ᨶᨨᩅᩥᩅᨱ᩠ᨱᩮᩣ; ᩈᩮᩣ ᨴᩤᨶᩥ ᨲ᩠ᩅᩴ ᩑᨲᩁᩉᩥ ᨠᩥᩈᩮᩣ ᩃᩪᨡᩮᩣ ᨴᩩᨻ᩠ᨻᨱ᩠ᨱᩮᩣ ᩏᨸ᩠ᨸᨱ᩠ᨯᩩᨸ᩠ᨸᨱ᩠ᨯᩩᨠᨩᩣᨲᩮᩣ ᨵᨾᨶᩥᩈᨶ᩠ᨳᨲᨣᨲ᩠ᨲᩮᩣ ᩋᨶ᩠ᨲᩮᩣᨾᨶᩮᩣ ᩃᩦᨶᨾᨶᩮᩣ ᨴᩩᨠ᩠ᨡᩦ ᨴᩩᨾ᩠ᨾᨶᩮᩣ ᩅᩥᨸ᩠ᨸᨭᩥᩈᩣᩁᩦ ᨸᨩ᩠ᨫᩣᨿᩈᩥ. ᨠᨧ᩠ᨧᩥ ᨶᩮᩣ ᨲ᩠ᩅᩴ, ᩋᩣᩅᩩᩈᩮᩣ ᩈᩩᨴᩥᨶ᩠ᨶ, ᩋᨶᨽᩥᩁᨲᩮᩣ ᨻᩕᩉ᩠ᨾᨧᩁᩥᨿᩴ ᨧᩁᩈᩦ”ᨲᩥ?
</Paragraph>

<Paragraph number="67" book="para">
“ᨶ ᨡᩮᩣ ᩋᩉᩴ, ᩋᩣᩅᩩᩈᩮᩣ, ᩋᨶᨽᩥᩁᨲᩮᩣ ᨻᩕᩉ᩠ᨾᨧᩁᩥᨿᩴ ᨧᩁᩣᨾᩥ. ᩋᨲ᩠ᨳᩥ ᨾᩮ ᨸᩣᨸᨠᨾ᩠ᨾᩴ ᨠᨲᩴ; ᨸᩩᩁᩣᨱᨴᩩᨲᩥᨿᩥᨠᩣᨿ ᨾᩮᨳᩩᨶᩮᩣ ᨵᨾ᩠ᨾᩮᩣ ᨸᨭᩥᩈᩮᩅᩥᨲᩮᩣ; ᨲᩔ ᨾᨿ᩠ᩉᩴ, ᩋᩣᩅᩩᩈᩮᩣ, ᩋᩉᩩᨴᩮᩅ ᨠᩩᨠ᩠ᨠᩩᨧ᩠ᨧᩴ ᩋᩉᩩ ᩅᩥᨸ᩠ᨸᨭᩥᩈᩣᩁᩮᩣ—  ‘ᩋᩃᩣᨽᩣ ᩅᨲ ᨾᩮ, ᨶ ᩅᨲ ᨾᩮ ᩃᩣᨽᩣ; ᨴᩩᩃᩖᨴ᩠ᨵᩴ ᩅᨲ ᨾᩮ, ᨶ ᩅᨲ ᨾᩮ ᩈᩩᩃᨴ᩠ᨵᩴ; ᨿᩮᩣᩉᩴ ᩑᩅᩴ ᩈ᩠ᩅᩣᨠ᩠ᨡᩣᨲᩮ ᨵᨾ᩠ᨾᩅᩥᨶᨿᩮ ᨸᨻ᩠ᨻᨩᩥᨲ᩠ᩅᩣ ᨶᩣᩈᨠ᩠ᨡᩥᩴ ᨿᩣᩅᨩᩦᩅᩴ ᨸᩁᩥᨸᩩᨱ᩠ᨱᩴ ᨸᩁᩥᩈᩩᨴ᩠ᨵᩴ ᨻᩕᩉ᩠ᨾᨧᩁᩥᨿᩴ ᨧᩁᩥᨲᩩᨶ᩺’”ᨲᩥ.
</Paragraph>

<Paragraph number="68" book="para">
“ᩋᩃᨬ᩠ᩉᩥ ᨲᩮ, ᩋᩣᩅᩩᩈᩮᩣ ᩈᩩᨴᩥᨶ᩠ᨶ, ᨠᩩᨠ᩠ᨠᩩᨧ᩠ᨧᩣᨿ ᩋᩃᩴ ᩅᩥᨸ᩠ᨸᨭᩥᩈᩣᩁᩣᨿ ᨿᩴ ᨲ᩠ᩅᩴ ᩑᩅᩴ ᩈ᩠ᩅᩣᨠ᩠ᨡᩣᨲᩮ ᨵᨾ᩠ᨾᩅᩥᨶᨿᩮ ᨸᨻ᩠ᨻᨩᩥᨲ᩠ᩅᩣ ᨶ ᩈᨠ᩠ᨡᩥᩔᩈᩥ ᨿᩣᩅᨩᩦᩅᩴ ᨸᩁᩥᨸᩩᨱ᩠ᨱᩴ ᨸᩁᩥᩈᩩᨴ᩠ᨵᩴ ᨻᩕᩉ᩠ᨾᨧᩁᩥᨿᩴ ᨧᩁᩥᨲᩩᩴ. ᨶᨶᩩ, ᩋᩣᩅᩩᩈᩮᩣ, ᨽᨣᩅᨲᩣ ᩋᨶᩮᨠᨸᩁᩥᨿᩣᨿᩮᨶ ᩅᩥᩁᩣᨣᩤᨿ ᨵᨾ᩠ᨾᩮᩣ ᨴᩮᩈᩥᨲᩮᩣ, ᨶᩮᩣ ᩈᩁᩣᨣᩤᨿ; ᩅᩥᩈᩴᨿᩮᩣᨣᩤᨿ ᨵᨾ᩠ᨾᩮᩣ ᨴᩮᩈᩥᨲᩮᩣ, ᨶᩮᩣ ᩈᩴᨿᩮᩣᨣᩤᨿ; ᩋᨶᩩᨸᩣᨴᩤᨶᩣᨿ ᨵᨾ᩠ᨾᩮᩣ ᨴᩮᩈᩥᨲᩮᩣ, ᨶᩮᩣ ᩈᩮᩫᩣᨸᩣᨴᩤᨶᩣᨿ. ᨲᨲ᩠ᨳ ᨶᩣᨾ ᨲ᩠ᩅᩴ, ᩋᩣᩅᩩᩈᩮᩣ, ᨽᨣᩅᨲᩣ ᩅᩥᩁᩣᨣᩤᨿ ᨵᨾ᩠ᨾᩮ ᨴᩮᩈᩥᨲᩮ ᩈᩁᩣᨣᩤᨿ ᨧᩮᨲᩮᩔᩈᩥ, ᩅᩥᩈᩴᨿᩮᩣᨣᩤᨿ ᨵᨾ᩠ᨾᩮ ᨴᩮᩈᩥᨲᩮ ᩈᩴᨿᩮᩣᨣᩤᨿ ᨧᩮᨲᩮᩔᩈᩥ, ᩋᨶᩩᨸᩣᨴᩤᨶᩣᨿ ᨵᨾ᩠ᨾᩮ ᨴᩮᩈᩥᨲᩮ ᩈᩮᩫᩣᨸᩣᨴᩤᨶᩣᨿ ᨧᩮᨲᩮᩔᩈᩥ. ᨶᨶᩩ, ᩋᩣᩅᩩᩈᩮᩣ, ᨽᨣᩅᨲᩣ ᩋᨶᩮᨠᨸᩁᩥᨿᩣᨿᩮᨶ ᩁᩣᨣᩅᩥᩁᩣᨣᩤᨿ ᨵᨾ᩠ᨾᩮᩣ ᨴᩮᩈᩥᨲᩮᩣ, ᨾᨴᨶᩥᨾ᩠ᨾᨴᨶᩣᨿ ᨸᩥᨸᩣᩈᩅᩥᨶᨿᩣᨿ ᩋᩣᩃᨿᩈᨾᩩᨣ᩠ᨥᩣᨲᩣᨿ ᩅᨭ᩠ᨭᩩᨸᨧ᩠ᨨᩮᨴᩤᨿ ᨲᨱ᩠ᩉᩣᨠ᩠ᨡᨿᩣᨿ ᩅᩥᩁᩣᨣᩤᨿ ᨶᩥᩁᩮᩣᨵᩤᨿ ᨶᩥᨻ᩠ᨻᩣᨶᩣᨿ ᨵᨾ᩠ᨾᩮᩣ ᨴᩮᩈᩥᨲᩮᩣ. ᨶᨶᩩ, ᩋᩣᩅᩩᩈᩮᩣ, ᨽᨣᩅᨲᩣ ᩋᨶᩮᨠᨸᩁᩥᨿᩣᨿᩮᨶ ᨠᩣᨾᩣᨶᩴ ᨸᩉᩣᨶᩴ ᩋᨠ᩠ᨡᩣᨲᩴ, ᨠᩣᨾᩈᨬ᩠ᨬᩣᨶᩴ ᨸᩁᩥᨬ᩠ᨬᩣ ᩋᨠ᩠ᨡᩣᨲᩣ, ᨠᩣᨾᨸᩥᨸᩣᩈᩣᨶᩴ ᨸᨭᩥᩅᩥᨶᨿᩮᩣ ᩋᨠ᩠ᨡᩣᨲᩮᩣ, ᨠᩣᨾᩅᩥᨲᨠ᩠ᨠᩣᨶᩴ ᩈᨾᩩᨣ᩠ᨥᩣᨲᩮᩣ ᩋᨠ᩠ᨡᩣᨲᩮᩣ, ᨠᩣᨾᨸᩁᩥᩊᩣᩉᩣᨶᩴ ᩅᩪᨸᩈᨾᩮᩣ ᩋᨠ᩠ᨡᩣᨲᩮᩣ. ᨶᩮᨲᩴ, ᩋᩣᩅᩩᩈᩮᩣ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ, ᨸᩈᨶ᩠ᨶᩣᨶᩴ ᩅᩤ ᨽᩥᨿ᩠ᨿᩮᩣᨽᩣᩅᩤᨿ. ᩋᨳ ᨡ᩠ᩅᩮᨲᩴ, ᩋᩣᩅᩩᩈᩮᩣ, ᩋᨸ᩠ᨸᩈᨶ᩠ᨶᩣᨶᨬ᩠ᨧᩮᩅ ᩋᨸ᩠ᨸᩈᩣᨴᩤᨿ ᨸᩈᨶ᩠ᨶᩣᨶᨬ᩠ᨧ ᩑᨠᨧ᩠ᨧᩣᨶᩴ ᩋᨬ᩠ᨬᨳᨲ᩠ᨲᩣᨿᩣ”ᨲᩥ.
</Paragraph>

</Division>
<Division number="39" book="para">

<Paragraph number="69" book="para">
ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᩋᩣᨿᩈ᩠ᨾᨶ᩠ᨲᩴ ᩈᩩᨴᩥᨶ᩠ᨶᩴ ᩋᨶᩮᨠᨸᩁᩥᨿᩣᨿᩮᨶ ᩅᩥᨣᩁᩉᩥᨲ᩠ᩅᩣ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. ᩋᨳ ᨡᩮᩣ ᨽᨣᩅᩤ ᩑᨲᩈ᩠ᨾᩥᩴ ᨶᩥᨴᩤᨶᩮ ᩑᨲᩈ᩠ᨾᩥᩴ ᨸᨠᩁᨱᩮ ᨽᩥᨠ᩠ᨡᩩᩈᩴᨥᩴ ᩈᨶ᩠ᨶᩥᨸᩣᨲᩣᨸᩮᨲ᩠ᩅᩣ ᩋᩣᨿᩈ᩠ᨾᨶ᩠ᨲᩴ ᩈᩩᨴᩥᨶ᩠ᨶᩴ ᨸᨭᩥᨸᩩᨧ᩠ᨨᩥ—  “ᩈᨧ᩠ᨧᩴ ᨠᩥᩁ ᨲ᩠ᩅᩴ, ᩈᩩᨴᩥᨶ᩠ᨶ, ᨸᩩᩁᩣᨱᨴᩩᨲᩥᨿᩥᨠᩣᨿ ᨾᩮᨳᩩᨶᩴ ᨵᨾ᩠ᨾᩴ ᨸᨭᩥᩈᩮᩅᩦ”ᨲᩥ? “ᩈᨧ᩠ᨧᩴ, ᨽᨣᩅᩤ”ᨲᩥ.
</Paragraph>

<Paragraph number="70" book="para">
ᩅᩥᨣᩁᩉᩥ ᨻᩩᨴ᩠ᨵᩮᩤ ᨽᨣᩅᩤ—  “ᩋᨶᨶᩩᨧ᩠ᨨᩅᩥᨠᩴ, ᨾᩮᩣᨥᨸᩩᩁᩥᩈ, ᩋᨶᨶᩩᩃᩮᩣᨾᩥᨠᩴ ᩋᨸ᩠ᨸᨭᩥᩁᩪᨸᩴ ᩋᩔᩣᨾᨱᨠᩴ ᩋᨠᨸ᩠ᨸᩥᨿᩴ ᩋᨠᩁᨱᩦᨿᩴ. ᨠᨳᨬ᩠ᩉᩥ ᨶᩣᨾ ᨲ᩠ᩅᩴ, ᨾᩮᩣᨥᨸᩩᩁᩥᩈ, ᩑᩅᩴ ᩈ᩠ᩅᩣᨠ᩠ᨡᩣᨲᩮ ᨵᨾ᩠ᨾᩅᩥᨶᨿᩮ ᨸᨻ᩠ᨻᨩᩥᨲ᩠ᩅᩣ ᨶ ᩈᨠ᩠ᨡᩥᩔᩈᩥ ᨿᩣᩅᨩᩦᩅᩴ ᨸᩁᩥᨸᩩᨱ᩠ᨱᩴ ᨸᩁᩥᩈᩩᨴ᩠ᨵᩴ ᨻᩕᩉ᩠ᨾᨧᩁᩥᨿᩴ ᨧᩁᩥᨲᩩᩴ. ᨶᨶᩩ ᨾᨿᩣ, ᨾᩮᩣᨥᨸᩩᩁᩥᩈ, ᩋᨶᩮᨠᨸᩁᩥᨿᩣᨿᩮᨶ ᩅᩥᩁᩣᨣᩤᨿ ᨵᨾ᩠ᨾᩮᩣ ᨴᩮᩈᩥᨲᩮᩣ, ᨶᩮᩣ ᩈᩁᩣᨣᩤᨿ; ᩅᩥᩈᩴᨿᩮᩣᨣᩤᨿ ᨵᨾ᩠ᨾᩮᩣ ᨴᩮᩈᩥᨲᩮᩣ, ᨶᩮᩣ ᩈᩴᨿᩮᩣᨣᩤᨿ; ᩋᨶᩩᨸᩣᨴᩤᨶᩣᨿ ᨵᨾ᩠ᨾᩮᩣ ᨴᩮᩈᩥᨲᩮᩣ, ᨶᩮᩣ ᩈᩮᩫᩣᨸᩣᨴᩤᨶᩣᨿ. ᨲᨲ᩠ᨳ ᨶᩣᨾ ᨲ᩠ᩅᩴ, ᨾᩮᩣᨥᨸᩩᩁᩥᩈ, ᨾᨿᩣ ᩅᩥᩁᩣᨣᩤᨿ ᨵᨾ᩠ᨾᩮ ᨴᩮᩈᩥᨲᩮ ᩈᩁᩣᨣᩤᨿ ᨧᩮᨲᩮᩔᩈᩥ, ᩅᩥᩈᩴᨿᩮᩣᨣᩤᨿ ᨵᨾ᩠ᨾᩮ ᨴᩮᩈᩥᨲᩮ ᩈᩴᨿᩮᩣᨣᩤᨿ ᨧᩮᨲᩮᩔᩈᩥ, ᩋᨶᩩᨸᩣᨴᩤᨶᩣᨿ ᨵᨾ᩠ᨾᩮ ᨴᩮᩈᩥᨲᩮ ᩈᩮᩫᩣᨸᩣᨴᩤᨶᩣᨿ ᨧᩮᨲᩮᩔᩈᩥ. ᨶᨶᩩ ᨾᨿᩣ, ᨾᩮᩣᨥᨸᩩᩁᩥᩈ, ᩋᨶᩮᨠᨸᩁᩥᨿᩣᨿᩮᨶ ᩁᩣᨣᩅᩥᩁᩣᨣᩤᨿ ᨵᨾ᩠ᨾᩮᩣ ᨴᩮᩈᩥᨲᩮᩣ. ᨾᨴᨶᩥᨾ᩠ᨾᨴᨶᩣᨿ ᨸᩥᨸᩣᩈᩅᩥᨶᨿᩣᨿ ᩋᩣᩃᨿᩈᨾᩩᨣ᩠ᨥᩣᨲᩣᨿ ᩅᨭ᩠ᨭᩩᨸᨧ᩠ᨨᩮᨴᩤᨿ ᨲᨱ᩠ᩉᩣᨠ᩠ᨡᨿᩣᨿ ᩅᩥᩁᩣᨣᩤᨿ ᨶᩥᩁᩮᩣᨵᩤᨿ ᨶᩥᨻ᩠ᨻᩣᨶᩣᨿ ᨵᨾ᩠ᨾᩮᩣ ᨴᩮᩈᩥᨲᩮᩣ. ᨶᨶᩩ ᨾᨿᩣ, ᨾᩮᩣᨥᨸᩩᩁᩥᩈ, ᩋᨶᩮᨠᨸᩁᩥᨿᩣᨿᩮᨶ ᨠᩣᨾᩣᨶᩴ ᨸᩉᩣᨶᩴ ᩋᨠ᩠ᨡᩣᨲᩴ, ᨠᩣᨾᩈᨬ᩠ᨬᩣᨶᩴ ᨸᩁᩥᨬ᩠ᨬᩣ ᩋᨠ᩠ᨡᩣᨲᩣ, ᨠᩣᨾᨸᩥᨸᩣᩈᩣᨶᩴ ᨸᨭᩥᩅᩥᨶᨿᩮᩣ ᩋᨠ᩠ᨡᩣᨲᩮᩣ, ᨠᩣᨾᩅᩥᨲᨠ᩠ᨠᩣᨶᩴ ᩈᨾᩩᨣ᩠ᨥᩣᨲᩮᩣ ᩋᨠ᩠ᨡᩣᨲᩮᩣ, ᨠᩣᨾᨸᩁᩥᩊᩣᩉᩣᨶᩴ ᩅᩪᨸᩈᨾᩮᩣ ᩋᨠ᩠ᨡᩣᨲᩮᩣ. ᩅᩁᩴ ᨲᩮ, ᨾᩮᩣᨥᨸᩩᩁᩥᩈ, ᩋᩣᩈᩥᩅᩥᩈᩔ ᨥᩮᩣᩁᩅᩥᩈᩔ ᨾᩩᨡᩮ ᩋᩘᨣᨩᩣᨲᩴ ᨸᨠ᩠ᨡᩥᨲ᩠ᨲᩴ, ᨶ ᨲ᩠ᩅᩮᩅ ᨾᩣᨲᩩᨣᩤᨾᩔ ᩋᩘᨣᨩᩣᨲᩮ ᩋᩘᨣᨩᩣᨲᩴ ᨸᨠ᩠ᨡᩥᨲ᩠ᨲᩴ. ᩅᩁᩴ ᨲᩮ, ᨾᩮᩣᨥᨸᩩᩁᩥᩈ, ᨠᨱ᩠ᩉᩈᨸ᩠ᨸᩔ ᨾᩩᨡᩮ ᩋᩘᨣᨩᩣᨲᩴ ᨸᨠ᩠ᨡᩥᨲ᩠ᨲᩴ, ᨶ ᨲ᩠ᩅᩮᩅ ᨾᩣᨲᩩᨣᩤᨾᩔ ᩋᩘᨣᨩᩣᨲᩮ ᩋᩘᨣᨩᩣᨲᩴ ᨸᨠ᩠ᨡᩥᨲ᩠ᨲᩴ. ᩅᩁᩴ ᨲᩮ, ᨾᩮᩣᨥᨸᩩᩁᩥᩈ, ᩋᩘᨣᩤᩁᨠᩣᩈᩩᨿᩣ ᩋᩣᨴᩥᨲ᩠ᨲᩣᨿ ᩈᨾ᩠ᨸᨩ᩠ᨩᩃᩥᨲᩣᨿ ᩈᨩᩮᩣᨲᩥᨽᩪᨲᩣᨿ ᩋᩘᨣᨩᩣᨲᩴ ᨸᨠ᩠ᨡᩥᨲ᩠ᨲᩴ, ᨶ ᨲ᩠ᩅᩮᩅ ᨾᩣᨲᩩᨣᩤᨾᩔ ᩋᩘᨣᨩᩣᨲᩮ ᩋᩘᨣᨩᩣᨲᩴ ᨸᨠ᩠ᨡᩥᨲ᩠ᨲᩴ. ᨲᩴ ᨠᩥᩔ ᩉᩮᨲᩩ? ᨲᨲᩮᩣᨶᩥᨴᩤᨶᨬ᩠ᩉᩥ, ᨾᩮᩣᨥᨸᩩᩁᩥᩈ, ᨾᩁᨱᩴ ᩅᩤ ᨶᩥᨣᨧ᩠ᨨᩮᨿ᩠ᨿ ᨾᩁᨱᨾᨲ᩠ᨲᩴ ᩅᩤ ᨴᩩᨠ᩠ᨡᩴ, ᨶ ᨲ᩠ᩅᩮᩅ ᨲᨸ᩠ᨸᨧ᩠ᨧᨿᩣ ᨠᩣᨿᩔ ᨽᩮᨴᩤ ᨸᩁᩴ ᨾᩁᨱᩣ ᩋᨸᩣᨿᩴ ᨴᩩᨣ᩠ᨣᨲᩥᩴ ᩅᩥᨶᩥᨸᩣᨲᩴ ᨶᩥᩁᨿᩴ ᩏᨸᨸᨩ᩠ᨩᩮᨿ᩠ᨿ. ᩍᨲᩮᩣᨶᩥᨴᩤᨶᨬ᩠ᨧ ᨡᩮᩣ, ᨾᩮᩣᨥᨸᩩᩁᩥᩈ, ᨠᩣᨿᩔ ᨽᩮᨴᩤ ᨸᩁᩴ ᨾᩁᨱᩣ ᩋᨸᩣᨿᩴ ᨴᩩᨣ᩠ᨣᨲᩥᩴ ᩅᩥᨶᩥᨸᩣᨲᩴ ᨶᩥᩁᨿᩴ ᩏᨸᨸᨩ᩠ᨩᩮᨿ᩠ᨿ. ᨲᨲ᩠ᨳ ᨶᩣᨾ ᨲ᩠ᩅᩴ, ᨾᩮᩣᨥᨸᩩᩁᩥᩈ, ᨿᩴ ᨲ᩠ᩅᩴ ᩋᩈᨴ᩠ᨵᨾ᩠ᨾᩴ ᨣᩤᨾᨵᨾ᩠ᨾᩴ ᩅᩈᩃᨵᨾ᩠ᨾᩴ ᨴᩩᨭ᩠ᨮᩩᩃᩖᩴ ᩒᨴᨠᨶ᩠ᨲᩥᨠᩴ ᩁᩉᩔᩴ ᨴ᩠ᩅᨿᩴᨴ᩠ᩅᨿᩈᨾᩣᨸᨲ᩠ᨲᩥᩴ ᩈᨾᩣᨸᨩ᩠ᨩᩥᩔᩈᩥ, ᨻᩉᩪᨶᩴ ᨡᩮᩣ ᨲ᩠ᩅᩴ, ᨾᩮᩣᨥᨸᩩᩁᩥᩈ, ᩋᨠᩩᩈᩃᩣᨶᩴ ᨵᨾ᩠ᨾᩣᨶᩴ ᩋᩣᨴᩥᨠᨲ᩠ᨲᩣ ᨸᩩᨻ᩠ᨻᩘᨣᨾᩮᩣ. ᨶᩮᨲᩴ, ᨾᩮᩣᨥᨸᩩᩁᩥᩈ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ, ᨸᩈᨶ᩠ᨶᩣᨶᩴ ᩅᩤ ᨽᩥᨿ᩠ᨿᩮᩣᨽᩣᩅᩤᨿ; ᩋᨳ ᨡ᩠ᩅᩮᨲᩴ, ᨾᩮᩣᨥᨸᩩᩁᩥᩈ, ᩋᨸ᩠ᨸᩈᨶ᩠ᨶᩣᨶᨬ᩠ᨧᩮᩅ ᩋᨸ᩠ᨸᩈᩣᨴᩤᨿ, ᨸᩈᨶ᩠ᨶᩣᨶᨬ᩠ᨧ ᩑᨠᨧ᩠ᨧᩣᨶᩴ ᩋᨬ᩠ᨬᨳᨲ᩠ᨲᩣᨿᩣ”ᨲᩥ.
</Paragraph>

<Paragraph number="71" book="para">
ᩋᨳ ᨡᩮᩣ ᨽᨣᩅᩤ ᩋᩣᨿᩈ᩠ᨾᨶ᩠ᨲᩴ ᩈᩩᨴᩥᨶ᩠ᨶᩴ ᩋᨶᩮᨠᨸᩁᩥᨿᩣᨿᩮᨶ ᩅᩥᨣᩁᩉᩥᨲ᩠ᩅᩣ ᨴᩩᨻ᩠ᨽᩁᨲᩣᨿ ᨴᩩᨸ᩠ᨸᩮᩣᩈᨲᩣᨿ ᨾᩉᩥᨧ᩠ᨨᨲᩣᨿ ᩋᩈᨶ᩠ᨲᩩᨭ᩠ᨮᩥᨲᩣᨿ ᩈᩘᨣᨱᩥᨠᩣᨿ ᨠᩮᩣᩈᨩ᩠ᨩᩔ ᩋᩅᨱ᩠ᨱᩴ ᨽᩣᩈᩥᨲ᩠ᩅᩣ ᩋᨶᩮᨠᨸᩁᩥᨿᩣᨿᩮᨶ ᩈᩩᨽᩁᨲᩣᨿ ᩈᩩᨸᩮᩣᩈᨲᩣᨿ ᩋᨸ᩠ᨸᩥᨧ᩠ᨨᩔ ᩈᨶ᩠ᨲᩩᨭ᩠ᨮᩔ ᩈᩃᩖᩮᨡᩔ ᨵᩩᨲᩔ ᨸᩣᩈᩣᨴᩥᨠᩔ ᩋᨸᨧᨿᩔ ᩅᩦᩁᩥᨿᩣᩁᨾ᩠ᨽᩔ ᩅᨱ᩠ᨱᩴ ᨽᩣᩈᩥᨲ᩠ᩅᩣ ᨽᩥᨠ᩠ᨡᩪᨶᩴ ᨲᨴᨶᩩᨧ᩠ᨨᩅᩥᨠᩴ ᨲᨴᨶᩩᩃᩮᩣᨾᩥᨠᩴ ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᨲᩮᨶ ᩉᩥ, ᨽᩥᨠ᩠ᨡᩅᩮ, ᨽᩥᨠ᩠ᨡᩪᨶᩴ ᩈᩥᨠ᩠ᨡᩣᨸᨴᩴ ᨸᨬ᩠ᨬᨸᩮᩔᩣᨾᩥ ᨴᩈ ᩋᨲ᩠ᨳᩅᩈᩮ ᨸᨭᩥᨧ᩠ᨧ—  ᩈᩴᨥᩈᩩᨭ᩠ᨮᩩᨲᩣᨿ, ᩈᩴᨥᨹᩣᩈᩩᨲᩣᨿ, ᨴᩩᨾ᩠ᨾᩘᨠᩪᨶᩴ ᨸᩩᨣ᩠ᨣᩃᩣᨶᩴ ᨶᩥᨣ᩠ᨣᩉᩣᨿ, ᨸᩮᩈᩃᩣᨶᩴ ᨽᩥᨠ᩠ᨡᩪᨶᩴ ᨹᩣᩈᩩᩅᩥᩉᩣᩁᩣᨿ, ᨴᩥᨭ᩠ᨮᨵᨾ᩠ᨾᩥᨠᩣᨶᩴ ᩋᩣᩈᩅᩤᨶᩴ ᩈᩴᩅᩁᩣᨿ, ᩈᨾ᩠ᨸᩁᩣᨿᩥᨠᩣᨶᩴ ᩋᩣᩈᩅᩤᨶᩴ ᨸᨭᩥᨥᩣᨲᩣᨿ, ᩋᨸ᩠ᨸᩈᨶ᩠ᨶᩣᨶᩴ ᨸᩈᩣᨴᩤᨿ, ᨸᩈᨶ᩠ᨶᩣᨶᩴ ᨽᩥᨿ᩠ᨿᩮᩣᨽᩣᩅᩤᨿ, ᩈᨴ᩠ᨵᨾ᩠ᨾᨭ᩠ᨮᩥᨲᩥᨿᩣ, ᩅᩥᨶᨿᩣᨶᩩᨣ᩠ᨣᩉᩣᨿ. ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᩮᨿ᩠ᨿᩣᨳ—
</Paragraph>

<Paragraph number="72" book="para">
<Emphasis>“ᨿᩮᩣ ᨸᨶ ᨽᩥᨠ᩠ᨡᩩ ᨾᩮᨳᩩᨶᩴ ᨵᨾ᩠ᨾᩴ ᨸᨭᩥᩈᩮᩅᩮᨿ᩠ᨿ, ᨸᩣᩁᩣᨩᩥᨠᩮᩣ ᩉᩮᩣᨲᩥ ᩋᩈᩴᩅᩤᩈᩮᩣ”</Emphasis>ᨲᩥ.
</Paragraph>

<Paragraph number="73" book="para">
ᩑᩅᨬ᩠ᨧᩥᨴᩴ ᨽᨣᩅᨲᩣ ᨽᩥᨠ᩠ᨡᩪᨶᩴ ᩈᩥᨠ᩠ᨡᩣᨸᨴᩴ ᨸᨬ᩠ᨬᨲ᩠ᨲᩴ ᩉᩮᩣᨲᩥ.

</Paragraph>
</Division>

<Paragraph number="74" type="center" book="para">
ᩈᩩᨴᩥᨶ᩠ᨶᨽᩣᨱᩅᩤᩁᩮᩣ ᨶᩥᨭ᩠ᨮᩥᨲᩮᩣ.
</Paragraph>