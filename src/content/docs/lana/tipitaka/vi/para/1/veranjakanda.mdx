---
title: "ᩅᩮᩁᨬ᩠ᨩᨠᨱ᩠ᨯ"
tableOfContents: false
sidebar:
  order: 5
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="1" book="para">

<Paragraph number="2" book="para">
ᨲᩮᨶ ᩈᨾᨿᩮᨶ ᨻᩩᨴ᩠ᨵᩮᩤ ᨽᨣᩅᩤ ᩅᩮᩁᨬ᩠ᨩᩣᨿᩴ ᩅᩥᩉᩁᨲᩥ ᨶᩊᩮᩁᩩᨸᩩᨧᩥᨾᨶ᩠ᨴᨾᩪᩃᩮ ᨾᩉᨲᩣ ᨽᩥᨠ᩠ᨡᩩᩈᩴᨥᩮᨶ ᩈᨴ᩠ᨵᩥᩴ ᨸᨬ᩠ᨧᨾᨲ᩠ᨲᩮᩉᩥ ᨽᩥᨠ᩠ᨡᩩᩈᨲᩮᩉᩥ. ᩋᩔᩮᩣᩈᩥ ᨡᩮᩣ ᩅᩮᩁᨬ᩠ᨩᩮᩣ ᨻᩕᩣᩉ᩠ᨾᨱᩮᩣ—  “ᩈᨾᨱᩮᩣ ᨡᩃᩩ ᨽᩮᩣ ᨣᩮᩤᨲᨾᩮᩣ ᩈᨠ᩠ᨿᨸᩩᨲ᩠ᨲᩮᩣ ᩈᨠ᩠ᨿᨠᩩᩃᩣ ᨸᨻ᩠ᨻᨩᩥᨲᩮᩣ ᩅᩮᩁᨬ᩠ᨩᩣᨿᩴ ᩅᩥᩉᩁᨲᩥ ᨶᩊᩮᩁᩩᨸᩩᨧᩥᨾᨶ᩠ᨴᨾᩪᩃᩮ ᨾᩉᨲᩣ ᨽᩥᨠ᩠ᨡᩩᩈᩴᨥᩮᨶ ᩈᨴ᩠ᨵᩥᩴ ᨸᨬ᩠ᨧᨾᨲ᩠ᨲᩮᩉᩥ ᨽᩥᨠ᩠ᨡᩩᩈᨲᩮᩉᩥ. ᨲᩴ ᨡᩮᩣ ᨸᨶ ᨽᩅᨶ᩠ᨲᩴ ᨣᩮᩤᨲᨾᩴ ᩑᩅᩴ ᨠᩃ᩠ᨿᩣᨱᩮᩣ ᨠᩥᨲ᩠ᨲᩥᩈᨴ᩠ᨴᩮᩤ ᩋᨻ᩠ᨽᩩᨣ᩠ᨣᨲᩮᩣ—  ‘ᩍᨲᩥᨸᩥ ᩈᩮᩣ ᨽᨣᩅᩤ ᩋᩁᩉᩴ ᩈᨾ᩠ᨾᩣᩈᨾ᩠ᨻᩩᨴ᩠ᨵᩮᩤ ᩅᩥᨩ᩠ᨩᩣᨧᩁᨱᩈᨾ᩠ᨸᨶ᩠ᨶᩮᩣ ᩈᩩᨣᨲᩮᩣ ᩃᩮᩣᨠᩅᩥᨴᩪ ᩋᨶᩩᨲ᩠ᨲᩁᩮᩣ ᨸᩩᩁᩥᩈᨴᨾ᩠ᨾᩈᩣᩁᨳᩥ ᩈᨲ᩠ᨳᩣ ᨴᩮᩅᨾᨶᩩᩔᩣᨶᩴ ᨻᩩᨴ᩠ᨵᩮᩤ ᨽᨣᩅᩤ’, ᩈᩮᩣ ᩍᨾᩴ ᩃᩮᩣᨠᩴ ᩈᨴᩮᩅᨠᩴ ᩈᨾᩣᩁᨠᩴ ᩈᨻᩕᩉ᩠ᨾᨠᩴ ᩈᩔᨾᨱᨻᩕᩣᩉ᩠ᨾᨱᩥᩴ ᨸᨩᩴ ᩈᨴᩮᩅᨾᨶᩩᩔᩴ ᩈᨿᩴ ᩋᨽᩥᨬ᩠ᨬᩣ ᩈᨧ᩠ᨨᩥᨠᨲ᩠ᩅᩣ ᨸᩅᩮᨴᩮᨲᩥ, ᩈᩮᩣ ᨵᨾ᩠ᨾᩴ ᨴᩮᩈᩮᨲᩥ ᩋᩣᨴᩥᨠᩃ᩠ᨿᩣᨱᩴ ᨾᨩ᩠ᨫᩮᨠᩃ᩠ᨿᩣᨱᩴ ᨸᩁᩥᨿᩮᩣᩈᩣᨶᨠᩃ᩠ᨿᩣᨱᩴ ᩈᩣᨲ᩠ᨳᩴ ᩈᨻ᩠ᨿᨬ᩠ᨩᨶᩴ; ᨠᩮᩅᩃᨸᩁᩥᨸᩩᨱ᩠ᨱᩴ ᨸᩁᩥᩈᩩᨴ᩠ᨵᩴ ᨻᩕᩉ᩠ᨾᨧᩁᩥᨿᩴ ᨸᨠᩣᩈᩮᨲᩥ; ᩈᩣᨵᩩ ᨡᩮᩣ ᨸᨶ ᨲᨳᩣᩁᩪᨸᩣᨶᩴ ᩋᩁᩉᨲᩴ ᨴᩔᨶᩴ ᩉᩮᩣᨲᩦ”ᨲᩥ.
</Paragraph>

</Division>
<Division number="2" book="para">

<Paragraph number="3" book="para">
ᩋᨳ ᨡᩮᩣ ᩅᩮᩁᨬ᩠ᨩᩮᩣ ᨻᩕᩣᩉ᩠ᨾᨱᩮᩣ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥ; ᩏᨸᩈᩘᨠᨾᩥᨲ᩠ᩅᩣ ᨽᨣᩅᨲᩣ ᩈᨴ᩠ᨵᩥᩴ ᩈᨾ᩠ᨾᩮᩣᨴᩥ. ᩈᨾ᩠ᨾᩮᩣᨴᨶᩦᨿᩴ ᨠᨳᩴ ᩈᩣᩁᨱᩦᨿᩴ ᩅᩦᨲᩥᩈᩣᩁᩮᨲ᩠ᩅᩣ ᩑᨠᨾᨶ᩠ᨲᩴ ᨶᩥᩈᩦᨴᩥ. ᩑᨠᨾᨶ᩠ᨲᩴ ᨶᩥᩈᩥᨶ᩠ᨶᩮᩣ ᨡᩮᩣ ᩅᩮᩁᨬ᩠ᨩᩮᩣ ᨻᩕᩣᩉ᩠ᨾᨱᩮᩣ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᩈᩩᨲᩴ ᨾᩮᨲᩴ, ᨽᩮᩣ ᨣᩮᩤᨲᨾ—  ‘ᨶ ᩈᨾᨱᩮᩣ ᨣᩮᩤᨲᨾᩮᩣ ᨻᩕᩣᩉ᩠ᨾᨱᩮ ᨩᩥᨱ᩠ᨱᩮ ᩅᩩᨯ᩠ᨰᩮ ᨾᩉᩃᩖᨠᩮ ᩋᨴ᩠ᨵᨣᨲᩮ ᩅᨿᩮᩣᩋᨶᩩᨸ᩠ᨸᨲ᩠ᨲᩮ ᩋᨽᩥᩅᩤᨴᩮᨲᩥ ᩅᩤ ᨸᨧ᩠ᨧᩩᨭ᩠ᨮᩮᨲᩥ ᩅᩤ ᩋᩣᩈᨶᩮᨶ ᩅᩤ ᨶᩥᨾᨶ᩠ᨲᩮᨲᩦ’ᨲᩥ. ᨲᨿᩥᨴᩴ, ᨽᩮᩣ ᨣᩮᩤᨲᨾ, ᨲᨳᩮᩅ? ᨶ ᩉᩥ ᨽᩅᩴ ᨣᩮᩤᨲᨾᩮᩣ ᨻᩕᩣᩉ᩠ᨾᨱᩮ ᨩᩥᨱ᩠ᨱᩮ ᩅᩩᨯ᩠ᨰᩮ ᨾᩉᩃᩖᨠᩮ ᩋᨴ᩠ᨵᨣᨲᩮ ᩅᨿᩮᩣᩋᨶᩩᨸ᩠ᨸᨲ᩠ᨲᩮ ᩋᨽᩥᩅᩤᨴᩮᨲᩥ ᩅᩤ ᨸᨧ᩠ᨧᩩᨭ᩠ᨮᩮᨲᩥ ᩅᩤ ᩋᩣᩈᨶᩮᨶ ᩅᩤ ᨶᩥᨾᨶ᩠ᨲᩮᨲᩥ? ᨲᨿᩥᨴᩴ, ᨽᩮᩣ ᨣᩮᩤᨲᨾ, ᨶ ᩈᨾ᩠ᨸᨶ᩠ᨶᨾᩮᩅᩤ”ᨲᩥ.
</Paragraph>

<Paragraph number="4" book="para">
“ᨶᩣᩉᩴ ᨲᩴ, ᨻᩕᩣᩉ᩠ᨾᨱ, ᨸᩔᩣᨾᩥ ᩈᨴᩮᩅᨠᩮ ᩃᩮᩣᨠᩮ ᩈᨾᩣᩁᨠᩮ ᩈᨻᩕᩉ᩠ᨾᨠᩮ ᩈᩔᨾᨱᨻᩕᩣᩉ᩠ᨾᨱᩥᨿᩣ ᨸᨩᩣᨿ ᩈᨴᩮᩅᨾᨶᩩᩔᩣᨿ ᨿᨾᩉᩴ ᩋᨽᩥᩅᩤᨴᩮᨿ᩠ᨿᩴ ᩅᩤ ᨸᨧ᩠ᨧᩩᨭ᩠ᨮᩮᨿ᩠ᨿᩴ ᩅᩤ ᩋᩣᩈᨶᩮᨶ ᩅᩤ ᨶᩥᨾᨶ᩠ᨲᩮᨿ᩠ᨿᩴ. ᨿᨬ᩠ᩉᩥ, ᨻᩕᩣᩉ᩠ᨾᨱ, ᨲᨳᩣᨣᨲᩮᩣ ᩋᨽᩥᩅᩤᨴᩮᨿ᩠ᨿ ᩅᩤ ᨸᨧ᩠ᨧᩩᨭ᩠ᨮᩮᨿ᩠ᨿ ᩅᩤ ᩋᩣᩈᨶᩮᨶ ᩅᩤ ᨶᩥᨾᨶ᩠ᨲᩮᨿ᩠ᨿ, ᨾᩩᨴ᩠ᨵᩤᨸᩥ ᨲᩔ ᩅᩥᨸᨲᩮᨿ᩠ᨿᩣ”ᨲᩥ.
</Paragraph>

</Division>
<Division number="3" book="para">

<Paragraph number="5" book="para">
“ᩋᩁᩈᩁᩪᨸᩮᩣ ᨽᩅᩴ ᨣᩮᩤᨲᨾᩮᩣ”ᨲᩥ? “ᩋᨲ᩠ᨳᩥ ᨡ᩠ᩅᩮᩈ, ᨻᩕᩣᩉ᩠ᨾᨱ, ᨸᩁᩥᨿᩣᨿᩮᩣ ᨿᩮᨶ ᨾᩴ ᨸᩁᩥᨿᩣᨿᩮᨶ ᩈᨾ᩠ᨾᩣ ᩅᨴᨾᩣᨶᩮᩣ ᩅᨴᩮᨿ᩠ᨿ—  ‘ᩋᩁᩈᩁᩪᨸᩮᩣ ᩈᨾᨱᩮᩣ ᨣᩮᩤᨲᨾᩮᩣ’ᨲᩥ. ᨿᩮ ᨲᩮ, ᨻᩕᩣᩉ᩠ᨾᨱ, ᩁᩪᨸᩁᩈᩣ ᩈᨴ᩠ᨴᩁᩈᩣ ᨣᨶ᩠ᨵᩁᩈᩣ ᩁᩈᩁᩈᩣ ᨹᩮᩣᨭ᩠ᨮᨻ᩠ᨻᩁᩈᩣ, ᨲᩮ ᨲᨳᩣᨣᨲᩔ ᨸᩉᩦᨶᩣ ᩏᨧ᩠ᨨᩥᨶ᩠ᨶᨾᩪᩃᩣ ᨲᩣᩃᩣᩅᨲ᩠ᨳᩩᨠᨲᩣ ᩋᨶᨽᩣᩅᩴᨠᨲᩣ ᩋᩣᨿᨲᩥᩴ ᩋᨶᩩᨸ᩠ᨸᩣᨴᨵᨾ᩠ᨾᩣ. ᩋᨿᩴ ᨡᩮᩣ, ᨻᩕᩣᩉ᩠ᨾᨱ, ᨸᩁᩥᨿᩣᨿᩮᩣ ᨿᩮᨶ ᨾᩴ ᨸᩁᩥᨿᩣᨿᩮᨶ ᩈᨾ᩠ᨾᩣ ᩅᨴᨾᩣᨶᩮᩣ ᩅᨴᩮᨿ᩠ᨿ—  ‘ᩋᩁᩈᩁᩪᨸᩮᩣ ᩈᨾᨱᩮᩣ ᨣᩮᩤᨲᨾᩮᩣ’ᨲᩥ, ᨶᩮᩣ ᨧ ᨡᩮᩣ ᨿᩴ ᨲ᩠ᩅᩴ ᩈᨶ᩠ᨵᩣᨿ ᩅᨴᩮᩈᩦ”ᨲᩥ.
</Paragraph>

</Division>
<Division number="4" book="para">

<Paragraph number="6" book="para">
“ᨶᩥᨻ᩠ᨽᩮᩣᨣᩮᩤ ᨽᩅᩴ ᨣᩮᩤᨲᨾᩮᩣ”ᨲᩥ? “ᩋᨲ᩠ᨳᩥ ᨡ᩠ᩅᩮᩈ, ᨻᩕᩣᩉ᩠ᨾᨱ, ᨸᩁᩥᨿᩣᨿᩮᩣ ᨿᩮᨶ ᨾᩴ ᨸᩁᩥᨿᩣᨿᩮᨶ ᩈᨾ᩠ᨾᩣ ᩅᨴᨾᩣᨶᩮᩣ ᩅᨴᩮᨿ᩠ᨿ—  ‘ᨶᩥᨻ᩠ᨽᩮᩣᨣᩮᩤ ᩈᨾᨱᩮᩣ ᨣᩮᩤᨲᨾᩮᩣ’ᨲᩥ. ᨿᩮ ᨲᩮ, ᨻᩕᩣᩉ᩠ᨾᨱ, ᩁᩪᨸᨽᩮᩣᨣᩤ ᩈᨴ᩠ᨴᨽᩮᩣᨣᩤ ᨣᨶ᩠ᨵᨽᩮᩣᨣᩤ ᩁᩈᨽᩮᩣᨣᩤ ᨹᩮᩣᨭ᩠ᨮᨻ᩠ᨻᨽᩮᩣᨣᩤ, ᨲᩮ ᨲᨳᩣᨣᨲᩔ ᨸᩉᩦᨶᩣ ᩏᨧ᩠ᨨᩥᨶ᩠ᨶᨾᩪᩃᩣ ᨲᩣᩃᩣᩅᨲ᩠ᨳᩩᨠᨲᩣ ᩋᨶᨽᩣᩅᩴᨠᨲᩣ ᩋᩣᨿᨲᩥᩴ ᩋᨶᩩᨸ᩠ᨸᩣᨴᨵᨾ᩠ᨾᩣ. ᩋᨿᩴ ᨡᩮᩣ, ᨻᩕᩣᩉ᩠ᨾᨱ, ᨸᩁᩥᨿᩣᨿᩮᩣ ᨿᩮᨶ ᨾᩴ ᨸᩁᩥᨿᩣᨿᩮᨶ ᩈᨾ᩠ᨾᩣ ᩅᨴᨾᩣᨶᩮᩣ ᩅᨴᩮᨿ᩠ᨿ—  ‘ᨶᩥᨻ᩠ᨽᩮᩣᨣᩮᩤ ᩈᨾᨱᩮᩣ ᨣᩮᩤᨲᨾᩮᩣ’ᨲᩥ, ᨶᩮᩣ ᨧ ᨡᩮᩣ ᨿᩴ ᨲ᩠ᩅᩴ ᩈᨶ᩠ᨵᩣᨿ ᩅᨴᩮᩈᩦ”ᨲᩥ.
</Paragraph>

</Division>
<Division number="5" book="para">

<Paragraph number="7" book="para">
“ᩋᨠᩥᩁᩥᨿᩅᩤᨴᩮᩤ ᨽᩅᩴ ᨣᩮᩤᨲᨾᩮᩣ”ᨲᩥ? “ᩋᨲ᩠ᨳᩥ ᨡ᩠ᩅᩮᩈ, ᨻᩕᩣᩉ᩠ᨾᨱ, ᨸᩁᩥᨿᩣᨿᩮᩣ ᨿᩮᨶ ᨾᩴ ᨸᩁᩥᨿᩣᨿᩮᨶ ᩈᨾ᩠ᨾᩣ ᩅᨴᨾᩣᨶᩮᩣ ᩅᨴᩮᨿ᩠ᨿ—  ‘ᩋᨠᩥᩁᩥᨿᩅᩤᨴᩮᩤ ᩈᨾᨱᩮᩣ ᨣᩮᩤᨲᨾᩮᩣ’ᨲᩥ. ᩋᩉᨬ᩠ᩉᩥ, ᨻᩕᩣᩉ᩠ᨾᨱ, ᩋᨠᩥᩁᩥᨿᩴ ᩅᨴᩤᨾᩥ ᨠᩣᨿᨴᩩᨧ᩠ᨧᩁᩥᨲᩔ ᩅᨧᩦᨴᩩᨧ᩠ᨧᩁᩥᨲᩔ ᨾᨶᩮᩣᨴᩩᨧ᩠ᨧᩁᩥᨲᩔ. ᩋᨶᩮᨠᩅᩥᩉᩥᨲᩣᨶᩴ ᨸᩣᨸᨠᩣᨶᩴ ᩋᨠᩩᩈᩃᩣᨶᩴ ᨵᨾ᩠ᨾᩣᨶᩴ ᩋᨠᩥᩁᩥᨿᩴ ᩅᨴᩤᨾᩥ. ᩋᨿᩴ ᨡᩮᩣ, ᨻᩕᩣᩉ᩠ᨾᨱ, ᨸᩁᩥᨿᩣᨿᩮᩣ ᨿᩮᨶ ᨾᩴ ᨸᩁᩥᨿᩣᨿᩮᨶ ᩈᨾ᩠ᨾᩣ ᩅᨴᨾᩣᨶᩮᩣ ᩅᨴᩮᨿ᩠ᨿ—  ‘ᩋᨠᩥᩁᩥᨿᩅᩤᨴᩮᩤ ᩈᨾᨱᩮᩣ ᨣᩮᩤᨲᨾᩮᩣ’ᨲᩥ, ᨶᩮᩣ ᨧ ᨡᩮᩣ ᨿᩴ ᨲ᩠ᩅᩴ ᩈᨶ᩠ᨵᩣᨿ ᩅᨴᩮᩈᩦ”ᨲᩥ.
</Paragraph>

</Division>
<Division number="6" book="para">

<Paragraph number="8" book="para">
“ᩏᨧ᩠ᨨᩮᨴᩅᩤᨴᩮᩤ ᨽᩅᩴ ᨣᩮᩤᨲᨾᩮᩣ”ᨲᩥ? “ᩋᨲ᩠ᨳᩥ ᨡ᩠ᩅᩮᩈ, ᨻᩕᩣᩉ᩠ᨾᨱ, ᨸᩁᩥᨿᩣᨿᩮᩣ ᨿᩮᨶ ᨾᩴ ᨸᩁᩥᨿᩣᨿᩮᨶ ᩈᨾ᩠ᨾᩣ ᩅᨴᨾᩣᨶᩮᩣ ᩅᨴᩮᨿ᩠ᨿ—  ‘ᩏᨧ᩠ᨨᩮᨴᩅᩤᨴᩮᩤ ᩈᨾᨱᩮᩣ ᨣᩮᩤᨲᨾᩮᩣ’ᨲᩥ. ᩋᩉᨬ᩠ᩉᩥ, ᨻᩕᩣᩉ᩠ᨾᨱ, ᩏᨧ᩠ᨨᩮᨴᩴ ᩅᨴᩤᨾᩥ ᩁᩣᨣᩔ ᨴᩮᩤᩈᩔ ᨾᩮᩣᩉᩔ. ᩋᨶᩮᨠᩅᩥᩉᩥᨲᩣᨶᩴ ᨸᩣᨸᨠᩣᨶᩴ ᩋᨠᩩᩈᩃᩣᨶᩴ ᨵᨾ᩠ᨾᩣᨶᩴ ᩏᨧ᩠ᨨᩮᨴᩴ ᩅᨴᩤᨾᩥ. ᩋᨿᩴ ᨡᩮᩣ, ᨻᩕᩣᩉ᩠ᨾᨱ, ᨸᩁᩥᨿᩣᨿᩮᩣ ᨿᩮᨶ ᨾᩴ ᨸᩁᩥᨿᩣᨿᩮᨶ ᩈᨾ᩠ᨾᩣ ᩅᨴᨾᩣᨶᩮᩣ ᩅᨴᩮᨿ᩠ᨿ—  ‘ᩏᨧ᩠ᨨᩮᨴᩅᩤᨴᩮᩤ ᩈᨾᨱᩮᩣ ᨣᩮᩤᨲᨾᩮᩣ’ᨲᩥ, ᨶᩮᩣ ᨧ ᨡᩮᩣ ᨿᩴ ᨲ᩠ᩅᩴ ᩈᨶ᩠ᨵᩣᨿ ᩅᨴᩮᩈᩦ”ᨲᩥ.
</Paragraph>

</Division>
<Division number="7" book="para">

<Paragraph number="9" book="para">
“ᨩᩮᨣᩩᨧ᩠ᨨᩦ ᨽᩅᩴ ᨣᩮᩤᨲᨾᩮᩣ”ᨲᩥ? “ᩋᨲ᩠ᨳᩥ ᨡ᩠ᩅᩮᩈ, ᨻᩕᩣᩉ᩠ᨾᨱ, ᨸᩁᩥᨿᩣᨿᩮᩣ ᨿᩮᨶ ᨾᩴ ᨸᩁᩥᨿᩣᨿᩮᨶ ᩈᨾ᩠ᨾᩣ ᩅᨴᨾᩣᨶᩮᩣ ᩅᨴᩮᨿ᩠ᨿ—  ‘ᨩᩮᨣᩩᨧ᩠ᨨᩦ ᩈᨾᨱᩮᩣ ᨣᩮᩤᨲᨾᩮᩣ’ᨲᩥ. ᩋᩉᨬ᩠ᩉᩥ, ᨻᩕᩣᩉ᩠ᨾᨱ, ᨩᩥᨣᩩᨧ᩠ᨨᩣᨾᩥ ᨠᩣᨿᨴᩩᨧ᩠ᨧᩁᩥᨲᩮᨶ ᩅᨧᩦᨴᩩᨧ᩠ᨧᩁᩥᨲᩮᨶ ᨾᨶᩮᩣᨴᩩᨧ᩠ᨧᩁᩥᨲᩮᨶ. ᩋᨶᩮᨠᩅᩥᩉᩥᨲᩣᨶᩴ ᨸᩣᨸᨠᩣᨶᩴ ᩋᨠᩩᩈᩃᩣᨶᩴ ᨵᨾ᩠ᨾᩣᨶᩴ ᩈᨾᩣᨸᨲ᩠ᨲᩥᨿᩣ ᨩᩥᨣᩩᨧ᩠ᨨᩣᨾᩥ. ᩋᨿᩴ ᨡᩮᩣ, ᨻᩕᩣᩉ᩠ᨾᨱ, ᨸᩁᩥᨿᩣᨿᩮᩣ ᨿᩮᨶ ᨾᩴ ᨸᩁᩥᨿᩣᨿᩮᨶ ᩈᨾ᩠ᨾᩣ ᩅᨴᨾᩣᨶᩮᩣ ᩅᨴᩮᨿ᩠ᨿ—  ‘ᨩᩮᨣᩩᨧ᩠ᨨᩦ ᩈᨾᨱᩮᩣ ᨣᩮᩤᨲᨾᩮᩣ’ᨲᩥ, ᨶᩮᩣ ᨧ ᨡᩮᩣ ᨿᩴ ᨲ᩠ᩅᩴ ᩈᨶ᩠ᨵᩣᨿ ᩅᨴᩮᩈᩦ”ᨲᩥ.
</Paragraph>

</Division>
<Division number="8" book="para">

<Paragraph number="10" book="para">
“ᩅᩮᨶᨿᩥᨠᩮᩣ ᨽᩅᩴ ᨣᩮᩤᨲᨾᩮᩣ”ᨲᩥ? “ᩋᨲ᩠ᨳᩥ ᨡ᩠ᩅᩮᩈ, ᨻᩕᩣᩉ᩠ᨾᨱ, ᨸᩁᩥᨿᩣᨿᩮᩣ ᨿᩮᨶ ᨾᩴ ᨸᩁᩥᨿᩣᨿᩮᨶ ᩈᨾ᩠ᨾᩣ ᩅᨴᨾᩣᨶᩮᩣ ᩅᨴᩮᨿ᩠ᨿ—  ‘ᩅᩮᨶᨿᩥᨠᩮᩣ ᩈᨾᨱᩮᩣ ᨣᩮᩤᨲᨾᩮᩣ’ᨲᩥ. ᩋᩉᨬ᩠ᩉᩥ, ᨻᩕᩣᩉ᩠ᨾᨱ, ᩅᩥᨶᨿᩣᨿ ᨵᨾ᩠ᨾᩴ ᨴᩮᩈᩮᨾᩥ ᩁᩣᨣᩔ ᨴᩮᩤᩈᩔ ᨾᩮᩣᩉᩔ. ᩋᨶᩮᨠᩅᩥᩉᩥᨲᩣᨶᩴ ᨸᩣᨸᨠᩣᨶᩴ ᩋᨠᩩᩈᩃᩣᨶᩴ ᨵᨾ᩠ᨾᩣᨶᩴ ᩅᩥᨶᨿᩣᨿ ᨵᨾ᩠ᨾᩴ ᨴᩮᩈᩮᨾᩥ. ᩋᨿᩴ ᨡᩮᩣ, ᨻᩕᩣᩉ᩠ᨾᨱ, ᨸᩁᩥᨿᩣᨿᩮᩣ ᨿᩮᨶ ᨾᩴ ᨸᩁᩥᨿᩣᨿᩮᨶ ᩈᨾ᩠ᨾᩣ ᩅᨴᨾᩣᨶᩮᩣ ᩅᨴᩮᨿ᩠ᨿ—  ‘ᩅᩮᨶᨿᩥᨠᩮᩣ ᩈᨾᨱᩮᩣ ᨣᩮᩤᨲᨾᩮᩣ’ᨲᩥ, ᨶᩮᩣ ᨧ ᨡᩮᩣ ᨿᩴ ᨲ᩠ᩅᩴ ᩈᨶ᩠ᨵᩣᨿ ᩅᨴᩮᩈᩦ”ᨲᩥ.
</Paragraph>

</Division>
<Division number="9" book="para">

<Paragraph number="11" book="para">
“ᨲᨸᩔᩦ ᨽᩅᩴ ᨣᩮᩤᨲᨾᩮᩣ”ᨲᩥ? “ᩋᨲ᩠ᨳᩥ ᨡ᩠ᩅᩮᩈ, ᨻᩕᩣᩉ᩠ᨾᨱ, ᨸᩁᩥᨿᩣᨿᩮᩣ ᨿᩮᨶ ᨾᩴ ᨸᩁᩥᨿᩣᨿᩮᨶ ᩈᨾ᩠ᨾᩣ ᩅᨴᨾᩣᨶᩮᩣ ᩅᨴᩮᨿ᩠ᨿ—  ‘ᨲᨸᩔᩦ ᩈᨾᨱᩮᩣ ᨣᩮᩤᨲᨾᩮᩣ’ᨲᩥ. ᨲᨸᨶᩦᨿᩣᩉᩴ, ᨻᩕᩣᩉ᩠ᨾᨱ, ᨸᩣᨸᨠᩮ ᩋᨠᩩᩈᩃᩮ ᨵᨾ᩠ᨾᩮ ᩅᨴᩤᨾᩥ, ᨠᩣᨿᨴᩩᨧ᩠ᨧᩁᩥᨲᩴ ᩅᨧᩦᨴᩩᨧ᩠ᨧᩁᩥᨲᩴ ᨾᨶᩮᩣᨴᩩᨧ᩠ᨧᩁᩥᨲᩴ. ᨿᩔ ᨡᩮᩣ, ᨻᩕᩣᩉ᩠ᨾᨱ, ᨲᨸᨶᩦᨿᩣ ᨸᩣᨸᨠᩣ ᩋᨠᩩᩈᩃᩣ ᨵᨾ᩠ᨾᩣ ᨸᩉᩦᨶᩣ ᩏᨧ᩠ᨨᩥᨶ᩠ᨶᨾᩪᩃᩣ ᨲᩣᩃᩣᩅᨲ᩠ᨳᩩᨠᨲᩣ ᩋᨶᨽᩣᩅᩴᨠᨲᩣ ᩋᩣᨿᨲᩥᩴ ᩋᨶᩩᨸ᩠ᨸᩣᨴᨵᨾ᩠ᨾᩣ ᨲᨾᩉᩴ ᨲᨸᩔᩦᨲᩥ ᩅᨴᩤᨾᩥ. ᨲᨳᩣᨣᨲᩔ ᨡᩮᩣ, ᨻᩕᩣᩉ᩠ᨾᨱ, ᨲᨸᨶᩦᨿᩣ ᨸᩣᨸᨠᩣ ᩋᨠᩩᩈᩃᩣ ᨵᨾ᩠ᨾᩣ ᨸᩉᩦᨶᩣ ᩏᨧ᩠ᨨᩥᨶ᩠ᨶᨾᩪᩃᩣ ᨲᩣᩃᩣᩅᨲ᩠ᨳᩩᨠᨲᩣ ᩋᨶᨽᩣᩅᩴᨠᨲᩣ ᩋᩣᨿᨲᩥᩴ ᩋᨶᩩᨸ᩠ᨸᩣᨴᨵᨾ᩠ᨾᩣ. ᩋᨿᩴ ᨡᩮᩣ, ᨻᩕᩣᩉ᩠ᨾᨱ, ᨸᩁᩥᨿᩣᨿᩮᩣ ᨿᩮᨶ ᨾᩴ ᨸᩁᩥᨿᩣᨿᩮᨶ ᩈᨾ᩠ᨾᩣ ᩅᨴᨾᩣᨶᩮᩣ ᩅᨴᩮᨿ᩠ᨿ—  ‘ᨲᨸᩔᩦ ᩈᨾᨱᩮᩣ ᨣᩮᩤᨲᨾᩮᩣ’ᨲᩥ, ᨶᩮᩣ ᨧ ᨡᩮᩣ ᨿᩴ ᨲ᩠ᩅᩴ ᩈᨶ᩠ᨵᩣᨿ ᩅᨴᩮᩈᩦ”ᨲᩥ.
</Paragraph>

</Division>
<Division number="10" book="para">

<Paragraph number="12" book="para">
“ᩋᨸᨣᨻ᩠ᨽᩮᩣ ᨽᩅᩴ ᨣᩮᩤᨲᨾᩮᩣ”ᨲᩥ? “ᩋᨲ᩠ᨳᩥ ᨡ᩠ᩅᩮᩈ, ᨻᩕᩣᩉ᩠ᨾᨱ, ᨸᩁᩥᨿᩣᨿᩮᩣ ᨿᩮᨶ ᨾᩴ ᨸᩁᩥᨿᩣᨿᩮᨶ ᩈᨾ᩠ᨾᩣ ᩅᨴᨾᩣᨶᩮᩣ ᩅᨴᩮᨿ᩠ᨿ—  ‘ᩋᨸᨣᨻ᩠ᨽᩮᩣ ᩈᨾᨱᩮᩣ ᨣᩮᩤᨲᨾᩮᩣ’ᨲᩥ. ᨿᩔ ᨡᩮᩣ, ᨻᩕᩣᩉ᩠ᨾᨱ, ᩋᩣᨿᨲᩥᩴ ᨣᨻ᩠ᨽᩈᩮᨿ᩠ᨿᩣ ᨸᩩᨶᨻ᩠ᨽᩅᩤᨽᩥᨶᩥᨻ᩠ᨻᨲ᩠ᨲᩥ ᨸᩉᩦᨶᩣ ᩏᨧ᩠ᨨᩥᨶ᩠ᨶᨾᩪᩃᩣ ᨲᩣᩃᩣᩅᨲ᩠ᨳᩩᨠᨲᩣ ᩋᨶᨽᩣᩅᩴᨠᨲᩣ ᩋᩣᨿᨲᩥᩴ ᩋᨶᩩᨸ᩠ᨸᩣᨴᨵᨾ᩠ᨾᩣ ᨲᨾᩉᩴ ᩋᨸᨣᨻ᩠ᨽᩮᩣᨲᩥ ᩅᨴᩤᨾᩥ. ᨲᨳᩣᨣᨲᩔ ᨡᩮᩣ, ᨻᩕᩣᩉ᩠ᨾᨱ, ᩋᩣᨿᨲᩥᩴ ᨣᨻ᩠ᨽᩈᩮᨿ᩠ᨿᩣ ᨸᩩᨶᨻ᩠ᨽᩅᩤᨽᩥᨶᩥᨻ᩠ᨻᨲ᩠ᨲᩥ ᨸᩉᩦᨶᩣ ᩏᨧ᩠ᨨᩥᨶ᩠ᨶᨾᩪᩃᩣ ᨲᩣᩃᩣᩅᨲ᩠ᨳᩩᨠᨲᩣ ᩋᨶᨽᩣᩅᩴᨠᨲᩣ ᩋᩣᨿᨲᩥᩴ ᩋᨶᩩᨸ᩠ᨸᩣᨴᨵᨾ᩠ᨾᩣ. ᩋᨿᩴ ᨡᩮᩣ, ᨻᩕᩣᩉ᩠ᨾᨱ, ᨸᩁᩥᨿᩣᨿᩮᩣ ᨿᩮᨶ ᨾᩴ ᨸᩁᩥᨿᩣᨿᩮᨶ ᩈᨾ᩠ᨾᩣ ᩅᨴᨾᩣᨶᩮᩣ ᩅᨴᩮᨿ᩠ᨿ—  ‘ᩋᨸᨣᨻ᩠ᨽᩮᩣ ᩈᨾᨱᩮᩣ ᨣᩮᩤᨲᨾᩮᩣ’ᨲᩥ, ᨶᩮᩣ ᨧ ᨡᩮᩣ ᨿᩴ ᨲ᩠ᩅᩴ ᩈᨶ᩠ᨵᩣᨿ ᩅᨴᩮᩈᩥ.
</Paragraph>

</Division>
<Division number="11" book="para">

<Paragraph number="13" book="para">
ᩈᩮᨿ᩠ᨿᨳᩣᨸᩥ, ᨻᩕᩣᩉ᩠ᨾᨱ, ᨠᩩᨠ᩠ᨠᩩᨭᩥᨿᩣ ᩋᨱ᩠ᨯᩣᨶᩥ ᩋᨭ᩠ᨮ ᩅᩤ ᨴᩈ ᩅᩤ ᨴ᩠ᩅᩤᨴᩈ ᩅᩤ. ᨲᩣᨶᩔᩩ ᨠᩩᨠ᩠ᨠᩩᨭᩥᨿᩣ ᩈᨾ᩠ᨾᩣ ᩋᨵᩥᩈᨿᩥᨲᩣᨶᩥ ᩈᨾ᩠ᨾᩣ ᨸᩁᩥᩈᩮᨴᩥᨲᩣᨶᩥ ᩈᨾ᩠ᨾᩣ ᨸᩁᩥᨽᩣᩅᩥᨲᩣᨶᩥ. ᨿᩮᩣ ᨶᩩ ᨡᩮᩣ ᨲᩮᩈᩴ ᨠᩩᨠ᩠ᨠᩩᨭᨧ᩠ᨨᩣᨸᨠᩣᨶᩴ ᨸᨮᨾᨲᩁᩴ ᨸᩣᨴᨶᨡᩈᩥᨡᩣᨿ ᩅᩤ ᨾᩩᨡᨲᩩᨱ᩠ᨯᨠᩮᨶ ᩅᩤ ᩋᨱ᩠ᨯᨠᩮᩣᩈᩴ ᨸᨴᩤᩃᩮᨲ᩠ᩅᩣ ᩈᩮᩣᨲ᩠ᨳᩥᨶᩣ ᩋᨽᩥᨶᩥᨻ᩠ᨽᩥᨩ᩠ᨩᩮᨿ᩠ᨿ, ᨠᩥᨶ᩠ᨲᩥ ᩈ᩠ᩅᩣᩔ ᩅᨧᨶᩦᨿᩮᩣ—  ‘ᨩᩮᨭ᩠ᨮᩮᩣ ᩅᩤ ᨠᨶᩥᨭ᩠ᨮᩮᩣ ᩅᩤ’”ᨲᩥ? “ᨩᩮᨭ᩠ᨮᩮᩣᨲᩥᩔ, ᨽᩮᩣ ᨣᩮᩤᨲᨾ, ᩅᨧᨶᩦᨿᩮᩣ. ᩈᩮᩣ ᩉᩥ ᨶᩮᩈᩴ ᨩᩮᨭ᩠ᨮᩮᩣ ᩉᩮᩣᨲᩦ”ᨲᩥ. “ᩑᩅᨾᩮᩅ ᨡᩮᩣ ᩋᩉᩴ, ᨻᩕᩣᩉ᩠ᨾᨱ, ᩋᩅᩥᨩ᩠ᨩᩣᨣᨲᩣᨿ ᨸᨩᩣᨿ ᩋᨱ᩠ᨯᨽᩪᨲᩣᨿ ᨸᩁᩥᨿᩮᩣᨶᨴ᩠ᨵᩤᨿ ᩋᩅᩥᨩ᩠ᨩᨱ᩠ᨯᨠᩮᩣᩈᩴ ᨸᨴᩤᩃᩮᨲ᩠ᩅᩣ ᩑᨠᩮᩣᩅ ᩃᩮᩣᨠᩮ ᩋᨶᩩᨲ᩠ᨲᩁᩴ ᩈᨾ᩠ᨾᩣᩈᨾ᩠ᨻᩮᩣᨵᩥᩴ ᩋᨽᩥᩈᨾ᩠ᨻᩩᨴ᩠ᨵᩮᩤ. ᩈ᩠ᩅᩣᩉᩴ, ᨻᩕᩣᩉ᩠ᨾᨱ, ᨩᩮᨭ᩠ᨮᩮᩣ ᩈᩮᨭ᩠ᨮᩮᩣ ᩃᩮᩣᨠᩔ.
</Paragraph>

<Paragraph number="14" book="para">
ᩋᩣᩁᨴ᩠ᨵᩴ ᨡᩮᩣ ᨸᨶ ᨾᩮ, ᨻᩕᩣᩉ᩠ᨾᨱ, ᩅᩦᩁᩥᨿᩴ ᩋᩉᩮᩣᩈᩥ ᩋᩈᩃᩖᩦᨶᩴ, ᩏᨸᨭ᩠ᨮᩥᨲᩣ ᩈᨲᩥ ᩋᩈᨾ᩠ᨾᩩᨭ᩠ᨮᩣ, ᨸᩔᨴ᩠ᨵᩮᩤ ᨠᩣᨿᩮᩣ ᩋᩈᩣᩁᨴ᩠ᨵᩮᩤ, ᩈᨾᩣᩉᩥᨲᩴ ᨧᩥᨲ᩠ᨲᩴ ᩑᨠᨣ᩠ᨣᩴ. ᩈᩮᩣ ᨡᩮᩣ ᩋᩉᩴ, ᨻᩕᩣᩉ᩠ᨾᨱ, ᩅᩥᩅᩥᨧ᩠ᨧᩮᩅ ᨠᩣᨾᩮᩉᩥ ᩅᩥᩅᩥᨧ᩠ᨧ ᩋᨠᩩᩈᩃᩮᩉᩥ ᨵᨾ᩠ᨾᩮᩉᩥ ᩈᩅᩥᨲᨠ᩠ᨠᩴ ᩈᩅᩥᨧᩣᩁᩴ ᩅᩥᩅᩮᨠᨩᩴ ᨸᩦᨲᩥᩈᩩᨡᩴ ᨸᨮᨾᩴ ᨫᩣᨶᩴ ᩏᨸᩈᨾ᩠ᨸᨩ᩠ᨩ ᩅᩥᩉᩣᩈᩥᩴ. ᩅᩥᨲᨠ᩠ᨠᩅᩥᨧᩣᩁᩣᨶᩴ ᩅᩪᨸᩈᨾᩣ ᩋᨩ᩠ᨫᨲ᩠ᨲᩴ ᩈᨾ᩠ᨸᩈᩣᨴᨶᩴ ᨧᩮᨲᩈᩮᩣ ᩑᨠᩮᩣᨴᩥᨽᩣᩅᩴ ᩋᩅᩥᨲᨠ᩠ᨠᩴ ᩋᩅᩥᨧᩣᩁᩴ ᩈᨾᩣᨵᩥᨩᩴ ᨸᩦᨲᩥᩈᩩᨡᩴ ᨴᩩᨲᩥᨿᩴ ᨫᩣᨶᩴ ᩏᨸᩈᨾ᩠ᨸᨩ᩠ᨩ ᩅᩥᩉᩣᩈᩥᩴ. ᨸᩦᨲᩥᨿᩣ ᨧ ᩅᩥᩁᩣᨣᩤ ᩏᨸᩮᨠ᩠ᨡᨠᩮᩣ ᨧ ᩅᩥᩉᩣᩈᩥᩴ ᩈᨲᩮᩣ ᨧ ᩈᨾ᩠ᨸᨩᩣᨶᩮᩣ, ᩈᩩᨡᨬ᩠ᨧ ᨠᩣᨿᩮᨶ ᨸᨭᩥᩈᩴᩅᩮᨴᩮᩈᩥᩴ, ᨿᩴ ᨲᩴ ᩋᩁᩥᨿᩣ ᩋᩣᨧᩥᨠ᩠ᨡᨶ᩠ᨲᩥ—  ‘ᩏᨸᩮᨠ᩠ᨡᨠᩮᩣ ᩈᨲᩥᨾᩣ ᩈᩩᨡᩅᩥᩉᩣᩁᩦ’ᨲᩥ ᨲᨲᩥᨿᩴ ᨫᩣᨶᩴ ᩏᨸᩈᨾ᩠ᨸᨩ᩠ᨩ ᩅᩥᩉᩣᩈᩥᩴ. ᩈᩩᨡᩔ ᨧ ᨸᩉᩣᨶᩣ ᨴᩩᨠ᩠ᨡᩔ ᨧ ᨸᩉᩣᨶᩣ ᨸᩩᨻ᩠ᨻᩮᩅ ᩈᩮᩣᨾᨶᩔᨴᩮᩤᨾᨶᩔᩣᨶᩴ ᩋᨲ᩠ᨳᩘᨣᨾᩣ ᩋᨴᩩᨠ᩠ᨡᨾᩈᩩᨡᩴ ᩏᨸᩮᨠ᩠ᨡᩣᩈᨲᩥᨸᩣᩁᩥᩈᩩᨴ᩠ᨵᩥᩴ ᨧᨲᩩᨲ᩠ᨳᩴ ᨫᩣᨶᩴ ᩏᨸᩈᨾ᩠ᨸᨩ᩠ᨩ ᩅᩥᩉᩣᩈᩥᩴ.
</Paragraph>

</Division>
<Division number="12" book="para">

<Paragraph number="15" book="para">
ᩈᩮᩣ ᩑᩅᩴ ᩈᨾᩣᩉᩥᨲᩮ ᨧᩥᨲ᩠ᨲᩮ ᨸᩁᩥᩈᩩᨴ᩠ᨵᩮ ᨸᩁᩥᨿᩮᩣᨴᩤᨲᩮ ᩋᨶᩘᨣᨱᩮ ᩅᩥᨣᨲᩪᨸᨠ᩠ᨠᩥᩃᩮᩈᩮ ᨾᩩᨴᩩᨽᩪᨲᩮ ᨠᨾ᩠ᨾᨶᩥᨿᩮ ᨮᩥᨲᩮ ᩋᩣᨶᩮᨬ᩠ᨩᨸ᩠ᨸᨲ᩠ᨲᩮ ᨸᩩᨻ᩠ᨻᩮᨶᩥᩅᩤᩈᩣᨶᩩᩔᨲᩥᨬᩣᨱᩣᨿ ᨧᩥᨲ᩠ᨲᩴ ᩋᨽᩥᨶᩥᨶ᩠ᨶᩣᨾᩮᩈᩥᩴ. ᩈᩮᩣ ᩋᨶᩮᨠᩅᩥᩉᩥᨲᩴ ᨸᩩᨻ᩠ᨻᩮᨶᩥᩅᩤᩈᩴ ᩋᨶᩩᩔᩁᩣᨾᩥ, ᩈᩮᨿ᩠ᨿᨳᩥᨴᩴ—  ᩑᨠᨾ᩠ᨸᩥ ᨩᩣᨲᩥᩴ ᨴ᩠ᩅᩮᨸᩥ ᨩᩣᨲᩥᨿᩮᩣ ᨲᩥᩔᩮᩣᨸᩥ ᨩᩣᨲᩥᨿᩮᩣ ᨧᨲᩔᩮᩣᨸᩥ ᨩᩣᨲᩥᨿᩮᩣ ᨸᨬ᩠ᨧᨸᩥ ᨩᩣᨲᩥᨿᩮᩣ ᨴᩈᨸᩥ ᨩᩣᨲᩥᨿᩮᩣ ᩅᩦᩈᨾ᩠ᨸᩥ ᨩᩣᨲᩥᨿᩮᩣ ᨲᩥᩴᩈᨾ᩠ᨸᩥ ᨩᩣᨲᩥᨿᩮᩣ ᨧᨲ᩠ᨲᩣᩃᩦᩈᨾ᩠ᨸᩥ ᨩᩣᨲᩥᨿᩮᩣ ᨸᨬ᩠ᨬᩣᩈᨾ᩠ᨸᩥ ᨩᩣᨲᩥᨿᩮᩣ ᨩᩣᨲᩥᩈᨲᨾ᩠ᨸᩥ, ᨩᩣᨲᩥᩈᩉᩔᨾ᩠ᨸᩥ ᨩᩣᨲᩥᩈᨲᩈᩉᩔᨾ᩠ᨸᩥ, ᩋᨶᩮᨠᩮᨸᩥ ᩈᩴᩅᨭ᩠ᨭᨠᨸ᩠ᨸᩮ ᩋᨶᩮᨠᩮᨸᩥ ᩅᩥᩅᨭ᩠ᨭᨠᨸ᩠ᨸᩮ ᩋᨶᩮᨠᩮᨸᩥ ᩈᩴᩅᨭ᩠ᨭᩅᩥᩅᨭ᩠ᨭᨠᨸ᩠ᨸᩮ—  ‘ᩋᨾᩩᨲᩕᩣᩈᩥᩴ ᩑᩅᩴᨶᩣᨾᩮᩣ ᩑᩅᩴᨣᩮᩤᨲ᩠ᨲᩮᩣ ᩑᩅᩴᩅᨱ᩠ᨱᩮᩣ ᩑᩅᨾᩣᩉᩣᩁᩮᩣ ᩑᩅᩴᩈᩩᨡᨴᩩᨠ᩠ᨡᨸ᩠ᨸᨭᩥᩈᩴᩅᩮᨴᩦ ᩑᩅᨾᩣᨿᩩᨸᩁᩥᨿᨶ᩠ᨲᩮᩣ; ᩈᩮᩣ ᨲᨲᩮᩣ ᨧᩩᨲᩮᩣ ᩋᨾᩩᨲᩕ ᩏᨴᨸᩣᨴᩥᩴ; ᨲᨲᩕᩣᨸᩣᩈᩥᩴ ᩑᩅᩴᨶᩣᨾᩮᩣ ᩑᩅᩴᨣᩮᩤᨲ᩠ᨲᩮᩣ ᩑᩅᩴᩅᨱ᩠ᨱᩮᩣ ᩑᩅᨾᩣᩉᩣᩁᩮᩣ ᩑᩅᩴᩈᩩᨡᨴᩩᨠ᩠ᨡᨸ᩠ᨸᨭᩥᩈᩴᩅᩮᨴᩦ ᩑᩅᨾᩣᨿᩩᨸᩁᩥᨿᨶ᩠ᨲᩮᩣ; ᩈᩮᩣ ᨲᨲᩮᩣ ᨧᩩᨲᩮᩣ ᩍᨵᩪᨸᨸᨶ᩠ᨶᩮᩣ’ᨲᩥ. ᩍᨲᩥ ᩈᩣᨠᩣᩁᩴ ᩈᩮᩫᩣᨴ᩠ᨴᩮᩈᩴ ᩋᨶᩮᨠᩅᩥᩉᩥᨲᩴ ᨸᩩᨻ᩠ᨻᩮᨶᩥᩅᩤᩈᩴ ᩋᨶᩩᩔᩁᩣᨾᩥ. ᩋᨿᩴ ᨡᩮᩣ ᨾᩮ, ᨻᩕᩣᩉ᩠ᨾᨱ, ᩁᨲ᩠ᨲᩥᨿᩣ ᨸᨮᨾᩮ ᨿᩣᨾᩮ ᨸᨮᨾᩣ ᩅᩥᨩ᩠ᨩᩣ ᩋᨵᩥᨣᨲᩣ, ᩋᩅᩥᨩ᩠ᨩᩣ ᩅᩥᩉᨲᩣ, ᩅᩥᨩ᩠ᨩᩣ ᩏᨸ᩠ᨸᨶ᩠ᨶᩣ, ᨲᨾᩮᩣ ᩅᩥᩉᨲᩮᩣ, ᩋᩣᩃᩮᩣᨠᩮᩣ ᩏᨸ᩠ᨸᨶ᩠ᨶᩮᩣ—  ᨿᨳᩣ ᨲᩴ ᩋᨸ᩠ᨸᨾᨲ᩠ᨲᩔ ᩋᩣᨲᩣᨸᩥᨶᩮᩣ ᨸᩉᩥᨲᨲ᩠ᨲᩔ ᩅᩥᩉᩁᨲᩮᩣ. ᩋᨿᩴ ᨡᩮᩣ ᨾᩮ, ᨻᩕᩣᩉ᩠ᨾᨱ, ᨸᨮᨾᩣᨽᩥᨶᩥᨻ᩠ᨽᩥᨴᩤ ᩋᩉᩮᩣᩈᩥ ᨠᩩᨠ᩠ᨠᩩᨭᨧ᩠ᨨᩣᨸᨠᩔᩮᩅ ᩋᨱ᩠ᨯᨠᩮᩣᩈᨾ᩠ᩉᩣ.
</Paragraph>

</Division>
<Division number="13" book="para">

<Paragraph number="16" book="para">
ᩈᩮᩣ ᩑᩅᩴ ᩈᨾᩣᩉᩥᨲᩮ ᨧᩥᨲ᩠ᨲᩮ ᨸᩁᩥᩈᩩᨴ᩠ᨵᩮ ᨸᩁᩥᨿᩮᩣᨴᩤᨲᩮ ᩋᨶᩘᨣᨱᩮ ᩅᩥᨣᨲᩪᨸᨠ᩠ᨠᩥᩃᩮᩈᩮ ᨾᩩᨴᩩᨽᩪᨲᩮ ᨠᨾ᩠ᨾᨶᩥᨿᩮ ᨮᩥᨲᩮ ᩋᩣᨶᩮᨬ᩠ᨩᨸ᩠ᨸᨲ᩠ᨲᩮ ᩈᨲ᩠ᨲᩣᨶᩴ ᨧᩩᨲᩪᨸᨸᩣᨲᨬᩣᨱᩣᨿ ᨧᩥᨲ᩠ᨲᩴ ᩋᨽᩥᨶᩥᨶ᩠ᨶᩣᨾᩮᩈᩥᩴ. ᩈᩮᩣ ᨴᩥᨻ᩠ᨻᩮᨶ ᨧᨠ᩠ᨡᩩᨶᩣ ᩅᩥᩈᩩᨴ᩠ᨵᩮᨶ ᩋᨲᩥᨠ᩠ᨠᨶ᩠ᨲᨾᩣᨶᩩᩈᨠᩮᨶ ᩈᨲ᩠ᨲᩮ ᨸᩔᩣᨾᩥ ᨧᩅᨾᩣᨶᩮ ᩏᨸᨸᨩ᩠ᨩᨾᩣᨶᩮ ᩉᩦᨶᩮ ᨸᨱᩦᨲᩮ ᩈᩩᩅᨱ᩠ᨱᩮ ᨴᩩᨻ᩠ᨻᨱ᩠ᨱᩮ ᩈᩩᨣᨲᩮ ᨴᩩᨣ᩠ᨣᨲᩮ, ᨿᨳᩣᨠᨾ᩠ᨾᩪᨸᨣᩮ ᩈᨲ᩠ᨲᩮ ᨸᨩᩣᨶᩣᨾᩥ—  ‘ᩍᨾᩮ ᩅᨲ ᨽᩮᩣᨶ᩠ᨲᩮᩣ ᩈᨲ᩠ᨲᩣ ᨠᩣᨿᨴᩩᨧ᩠ᨧᩁᩥᨲᩮᨶ ᩈᨾᨶ᩠ᨶᩣᨣᨲᩣ ᩅᨧᩦᨴᩩᨧ᩠ᨧᩁᩥᨲᩮᨶ ᩈᨾᨶ᩠ᨶᩣᨣᨲᩣ ᨾᨶᩮᩣᨴᩩᨧ᩠ᨧᩁᩥᨲᩮᨶ ᩈᨾᨶ᩠ᨶᩣᨣᨲᩣ ᩋᩁᩥᨿᩣᨶᩴ ᩏᨸᩅᩤᨴᨠᩣ ᨾᩥᨧ᩠ᨨᩣᨴᩥᨭ᩠ᨮᩥᨠᩣ ᨾᩥᨧ᩠ᨨᩣᨴᩥᨭ᩠ᨮᩥᨠᨾ᩠ᨾᩈᨾᩣᨴᩤᨶᩣ; ᨲᩮ ᨠᩣᨿᩔ ᨽᩮᨴᩤ ᨸᩁᩴ ᨾᩁᨱᩣ ᩋᨸᩣᨿᩴ ᨴᩩᨣ᩠ᨣᨲᩥᩴ ᩅᩥᨶᩥᨸᩣᨲᩴ ᨶᩥᩁᨿᩴ ᩏᨸᨸᨶ᩠ᨶᩣ. ᩍᨾᩮ ᩅᩤ ᨸᨶ ᨽᩮᩣᨶ᩠ᨲᩮᩣ ᩈᨲ᩠ᨲᩣ ᨠᩣᨿᩈᩩᨧᩁᩥᨲᩮᨶ ᩈᨾᨶ᩠ᨶᩣᨣᨲᩣ ᩅᨧᩦᩈᩩᨧᩁᩥᨲᩮᨶ ᩈᨾᨶ᩠ᨶᩣᨣᨲᩣ ᨾᨶᩮᩣᩈᩩᨧᩁᩥᨲᩮᨶ ᩈᨾᨶ᩠ᨶᩣᨣᨲᩣ ᩋᩁᩥᨿᩣᨶᩴ ᩋᨶᩩᨸᩅᩤᨴᨠᩣ ᩈᨾ᩠ᨾᩣᨴᩥᨭ᩠ᨮᩥᨠᩣ ᩈᨾ᩠ᨾᩣᨴᩥᨭ᩠ᨮᩥᨠᨾ᩠ᨾᩈᨾᩣᨴᩤᨶᩣ; ᨲᩮ ᨠᩣᨿᩔ ᨽᩮᨴᩤ ᨸᩁᩴ ᨾᩁᨱᩣ ᩈᩩᨣᨲᩥᩴ ᩈᨣ᩠ᨣᩴ ᩃᩮᩣᨠᩴ ᩏᨸᨸᨶ᩠ᨶᩣ’ᨲᩥ. ᩍᨲᩥ ᨴᩥᨻ᩠ᨻᩮᨶ ᨧᨠ᩠ᨡᩩᨶᩣ ᩅᩥᩈᩩᨴ᩠ᨵᩮᨶ ᩋᨲᩥᨠ᩠ᨠᨶ᩠ᨲᨾᩣᨶᩩᩈᨠᩮᨶ ᩈᨲ᩠ᨲᩮ ᨸᩔᩣᨾᩥ ᨧᩅᨾᩣᨶᩮ ᩏᨸᨸᨩ᩠ᨩᨾᩣᨶᩮ ᩉᩦᨶᩮ ᨸᨱᩦᨲᩮ ᩈᩩᩅᨱ᩠ᨱᩮ ᨴᩩᨻ᩠ᨻᨱ᩠ᨱᩮ ᩈᩩᨣᨲᩮ ᨴᩩᨣ᩠ᨣᨲᩮ, ᨿᨳᩣᨠᨾ᩠ᨾᩪᨸᨣᩮ ᩈᨲ᩠ᨲᩮ ᨸᨩᩣᨶᩣᨾᩥ. ᩋᨿᩴ ᨡᩮᩣ ᨾᩮ, ᨻᩕᩣᩉ᩠ᨾᨱ, ᩁᨲ᩠ᨲᩥᨿᩣ ᨾᨩ᩠ᨫᩥᨾᩮ ᨿᩣᨾᩮ ᨴᩩᨲᩥᨿᩣ ᩅᩥᨩ᩠ᨩᩣ ᩋᨵᩥᨣᨲᩣ, ᩋᩅᩥᨩ᩠ᨩᩣ ᩅᩥᩉᨲᩣ, ᩅᩥᨩ᩠ᨩᩣ ᩏᨸ᩠ᨸᨶ᩠ᨶᩣ, ᨲᨾᩮᩣ ᩅᩥᩉᨲᩮᩣ, ᩋᩣᩃᩮᩣᨠᩮᩣ ᩏᨸ᩠ᨸᨶ᩠ᨶᩮᩣ—  ᨿᨳᩣ ᨲᩴ ᩋᨸ᩠ᨸᨾᨲ᩠ᨲᩔ ᩋᩣᨲᩣᨸᩥᨶᩮᩣ ᨸᩉᩥᨲᨲ᩠ᨲᩔ ᩅᩥᩉᩁᨲᩮᩣ. ᩋᨿᩴ ᨡᩮᩣ ᨾᩮ, ᨻᩕᩣᩉ᩠ᨾᨱ, ᨴᩩᨲᩥᨿᩣᨽᩥᨶᩥᨻ᩠ᨽᩥᨴᩤ ᩋᩉᩮᩣᩈᩥ ᨠᩩᨠ᩠ᨠᩩᨭᨧ᩠ᨨᩣᨸᨠᩔᩮᩅ ᩋᨱ᩠ᨯᨠᩮᩣᩈᨾ᩠ᩉᩣ.
</Paragraph>

</Division>
<Division number="14" book="para">

<Paragraph number="17" book="para">
ᩈᩮᩣ ᩑᩅᩴ ᩈᨾᩣᩉᩥᨲᩮ ᨧᩥᨲ᩠ᨲᩮ ᨸᩁᩥᩈᩩᨴ᩠ᨵᩮ ᨸᩁᩥᨿᩮᩣᨴᩤᨲᩮ ᩋᨶᩘᨣᨱᩮ ᩅᩥᨣᨲᩪᨸᨠ᩠ᨠᩥᩃᩮᩈᩮ ᨾᩩᨴᩩᨽᩪᨲᩮ ᨠᨾ᩠ᨾᨶᩥᨿᩮ ᨮᩥᨲᩮ ᩋᩣᨶᩮᨬ᩠ᨩᨸ᩠ᨸᨲ᩠ᨲᩮ ᩋᩣᩈᩅᩤᨶᩴ ᨡᨿᨬᩣᨱᩣᨿ ᨧᩥᨲ᩠ᨲᩴ ᩋᨽᩥᨶᩥᨶ᩠ᨶᩣᨾᩮᩈᩥᩴ. ᩈᩮᩣ ‘ᩍᨴᩴ ᨴᩩᨠ᩠ᨡᨶ᩺’ᨲᩥ ᨿᨳᩣᨽᩪᨲᩴ ᩋᨻ᩠ᨽᨬ᩠ᨬᩣᩈᩥᩴ, ‘ᩋᨿᩴ ᨴᩩᨠ᩠ᨡᩈᨾᩩᨴᨿᩮᩣ’ᨲᩥ ᨿᨳᩣᨽᩪᨲᩴ ᩋᨻ᩠ᨽᨬ᩠ᨬᩣᩈᩥᩴ, ‘ᩋᨿᩴ ᨴᩩᨠ᩠ᨡᨶᩥᩁᩮᩣᨵᩮᩤ’ᨲᩥ ᨿᨳᩣᨽᩪᨲᩴ ᩋᨻ᩠ᨽᨬ᩠ᨬᩣᩈᩥᩴ, ‘ᩋᨿᩴ ᨴᩩᨠ᩠ᨡᨶᩥᩁᩮᩣᨵᨣᩤᨾᩥᨶᩦ ᨸᨭᩥᨸᨴᩤ’ᨲᩥ ᨿᨳᩣᨽᩪᨲᩴ ᩋᨻ᩠ᨽᨬ᩠ᨬᩣᩈᩥᩴ; ‘ᩍᨾᩮ ᩋᩣᩈᩅᩤ’ᨲᩥ ᨿᨳᩣᨽᩪᨲᩴ ᩋᨻ᩠ᨽᨬ᩠ᨬᩣᩈᩥᩴ, ‘ᩋᨿᩴ ᩋᩣᩈᩅᩈᨾᩩᨴᨿᩮᩣ’ᨲᩥ ᨿᨳᩣᨽᩪᨲᩴ ᩋᨻ᩠ᨽᨬ᩠ᨬᩣᩈᩥᩴ, ‘ᩋᨿᩴ ᩋᩣᩈᩅᨶᩥᩁᩮᩣᨵᩮᩤ’ᨲᩥ ᨿᨳᩣᨽᩪᨲᩴ ᩋᨻ᩠ᨽᨬ᩠ᨬᩣᩈᩥᩴ, ‘ᩋᨿᩴ ᩋᩣᩈᩅᨶᩥᩁᩮᩣᨵᨣᩤᨾᩥᨶᩦ ᨸᨭᩥᨸᨴᩤ’ᨲᩥ ᨿᨳᩣᨽᩪᨲᩴ ᩋᨻ᩠ᨽᨬ᩠ᨬᩣᩈᩥᩴ. ᨲᩔ ᨾᩮ ᩑᩅᩴ ᨩᩣᨶᨲᩮᩣ ᩑᩅᩴ ᨸᩔᨲᩮᩣ ᨠᩣᨾᩣᩈᩅᩤᨸᩥ ᨧᩥᨲ᩠ᨲᩴ ᩅᩥᨾᩩᨧ᩠ᨧᩥᨲ᩠ᨳ ᨽᩅᩤᩈᩅᩤᨸᩥ ᨧᩥᨲ᩠ᨲᩴ ᩅᩥᨾᩩᨧ᩠ᨧᩥᨲ᩠ᨳ ᩋᩅᩥᨩ᩠ᨩᩣᩈᩅᩤᨸᩥ ᨧᩥᨲ᩠ᨲᩴ ᩅᩥᨾᩩᨧ᩠ᨧᩥᨲ᩠ᨳ. ᩅᩥᨾᩩᨲ᩠ᨲᩈ᩠ᨾᩥᩴ ᩅᩥᨾᩩᨲ᩠ᨲᨾᩥᨲᩥ ᨬᩣᨱᩴ ᩋᩉᩮᩣᩈᩥ. ‘ᨡᩦᨱᩣ ᨩᩣᨲᩥ, ᩅᩩᩈᩥᨲᩴ ᨻᩕᩉ᩠ᨾᨧᩁᩥᨿᩴ, ᨠᨲᩴ ᨠᩁᨱᩦᨿᩴ, ᨶᩣᨸᩁᩴ ᩍᨲ᩠ᨳᨲ᩠ᨲᩣᨿᩣ’ᨲᩥ ᩋᨻ᩠ᨽᨬ᩠ᨬᩣᩈᩥᩴ. ᩋᨿᩴ ᨡᩮᩣ ᨾᩮ, ᨻᩕᩣᩉ᩠ᨾᨱ, ᩁᨲ᩠ᨲᩥᨿᩣ ᨸᨧ᩠ᨨᩥᨾᩮ ᨿᩣᨾᩮ ᨲᨲᩥᨿᩣ ᩅᩥᨩ᩠ᨩᩣ ᩋᨵᩥᨣᨲᩣ, ᩋᩅᩥᨩ᩠ᨩᩣ ᩅᩥᩉᨲᩣ, ᩅᩥᨩ᩠ᨩᩣ ᩏᨸ᩠ᨸᨶ᩠ᨶᩣ, ᨲᨾᩮᩣ ᩅᩥᩉᨲᩮᩣ, ᩋᩣᩃᩮᩣᨠᩮᩣ ᩏᨸ᩠ᨸᨶ᩠ᨶᩮᩣ—  ᨿᨳᩣ ᨲᩴ ᩋᨸ᩠ᨸᨾᨲ᩠ᨲᩔ ᩋᩣᨲᩣᨸᩥᨶᩮᩣ ᨸᩉᩥᨲᨲ᩠ᨲᩔ ᩅᩥᩉᩁᨲᩮᩣ. ᩋᨿᩴ ᨡᩮᩣ ᨾᩮ, ᨻᩕᩣᩉ᩠ᨾᨱ, ᨲᨲᩥᨿᩣᨽᩥᨶᩥᨻ᩠ᨽᩥᨴᩤ ᩋᩉᩮᩣᩈᩥ—  ᨠᩩᨠ᩠ᨠᩩᨭᨧ᩠ᨨᩣᨸᨠᩔᩮᩅ ᩋᨱ᩠ᨯᨠᩮᩣᩈᨾ᩠ᩉᩣ”ᨲᩥ.
</Paragraph>

</Division>
<Division number="15" book="para">

<Paragraph number="18" book="para">
ᩑᩅᩴ ᩅᩩᨲ᩠ᨲᩮ, ᩅᩮᩁᨬ᩠ᨩᩮᩣ ᨻᩕᩣᩉ᩠ᨾᨱᩮᩣ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᨩᩮᨭ᩠ᨮᩮᩣ ᨽᩅᩴ ᨣᩮᩤᨲᨾᩮᩣ, ᩈᩮᨭ᩠ᨮᩮᩣ ᨽᩅᩴ ᨣᩮᩤᨲᨾᩮᩣ. ᩋᨽᩥᨠ᩠ᨠᨶ᩠ᨲᩴ, ᨽᩮᩣ ᨣᩮᩤᨲᨾ, ᩋᨽᩥᨠ᩠ᨠᨶ᩠ᨲᩴ, ᨽᩮᩣ ᨣᩮᩤᨲᨾ. ᩈᩮᨿ᩠ᨿᨳᩣᨸᩥ, ᨽᩮᩣ ᨣᩮᩤᨲᨾ, ᨶᩥᨠ᩠ᨠᩩᨩ᩠ᨩᩥᨲᩴ ᩅᩤ ᩏᨠ᩠ᨠᩩᨩ᩠ᨩᩮᨿ᩠ᨿ, ᨸᨭᩥᨧ᩠ᨨᨶ᩠ᨶᩴ ᩅᩤ ᩅᩥᩅᩁᩮᨿ᩠ᨿ, ᨾᩪᩊ᩠ᩉᩔ ᩅᩤ ᨾᨣ᩠ᨣᩴ ᩋᩣᨧᩥᨠ᩠ᨡᩮᨿ᩠ᨿ, ᩋᨶ᩠ᨵᨠᩣᩁᩮ ᩅᩤ ᨲᩮᩃᨸᨩ᩠ᨩᩮᩣᨲᩴ ᨵᩤᩁᩮᨿ᩠ᨿ—  ‘ᨧᨠ᩠ᨡᩩᨾᨶ᩠ᨲᩮᩣ ᩁᩪᨸᩣᨶᩥ ᨴᨠ᩠ᨡᨶ᩠ᨲᩦ’ᨲᩥ; ᩑᩅᨾᩮᩅᩴ ᨽᩮᩣᨲᩣ ᨣᩮᩤᨲᨾᩮᨶ ᩋᨶᩮᨠᨸᩁᩥᨿᩣᨿᩮᨶ ᨵᨾ᩠ᨾᩮᩣ ᨸᨠᩣᩈᩥᨲᩮᩣ. ᩑᩈᩣᩉᩴ ᨽᩅᨶ᩠ᨲᩴ ᨣᩮᩤᨲᨾᩴ ᩈᩁᨱᩴ ᨣᨧ᩠ᨨᩣᨾᩥ ᨵᨾ᩠ᨾᨬ᩠ᨧ ᨽᩥᨠ᩠ᨡᩩᩈᩴᨥᨬ᩠ᨧ. ᩏᨸᩣᩈᨠᩴ ᨾᩴ ᨽᩅᩴ ᨣᩮᩤᨲᨾᩮᩣ ᨵᩤᩁᩮᨲᩩ ᩋᨩ᩠ᨩᨲᨣ᩠ᨣᩮ ᨸᩣᨱᩩᨸᩮᨲᩴ ᩈᩁᨱᩴ ᨣᨲᩴ. ᩋᨵᩥᩅᩤᩈᩮᨲᩩ ᨧ ᨾᩮ ᨽᩅᩴ ᨣᩮᩤᨲᨾᩮᩣ ᩅᩮᩁᨬ᩠ᨩᩣᨿᩴ ᩅᩔᩣᩅᩤᩈᩴ ᩈᨴ᩠ᨵᩥᩴ ᨽᩥᨠ᩠ᨡᩩᩈᩴᨥᩮᨶᩣ”ᨲᩥ. ᩋᨵᩥᩅᩤᩈᩮᩈᩥ ᨽᨣᩅᩤ ᨲᩩᨱ᩠ᩉᩦᨽᩣᩅᩮᨶ. ᩋᨳ ᨡᩮᩣ ᩅᩮᩁᨬ᩠ᨩᩮᩣ ᨻᩕᩣᩉ᩠ᨾᨱᩮᩣ ᨽᨣᩅᨲᩮᩣ ᩋᨵᩥᩅᩤᩈᨶᩴ ᩅᩥᨴᩥᨲ᩠ᩅᩣ ᩏᨭ᩠ᨮᩣᨿᩣᩈᨶᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᨸᨴᨠ᩠ᨡᩥᨱᩴ ᨠᨲ᩠ᩅᩣ ᨸᨠ᩠ᨠᩣᨾᩥ.
</Paragraph>

</Division>
<Division number="16" book="para">

<Paragraph number="19" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩅᩮᩁᨬ᩠ᨩᩣ ᨴᩩᨻ᩠ᨽᩥᨠ᩠ᨡᩣ ᩉᩮᩣᨲᩥ ᨴ᩠ᩅᩦᩉᩥᨲᩥᨠᩣ ᩈᩮᨲᨭ᩠ᨮᩥᨠᩣ ᩈᩃᩣᨠᩣᩅᩩᨲ᩠ᨲᩣ ᨶ ᩈᩩᨠᩁᩣ ᩏᨬ᩠ᨨᩮᨶ ᨸᨣ᩠ᨣᩉᩮᨶ ᨿᩣᨸᩮᨲᩩᩴ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩏᨲ᩠ᨲᩁᩣᨸᨳᨠᩣ ᩋᩔᩅᩤᨱᩥᨩᩣ ᨸᨬ᩠ᨧᨾᨲ᩠ᨲᩮᩉᩥ ᩋᩔᩈᨲᩮᩉᩥ ᩅᩮᩁᨬ᩠ᨩᩴ ᩅᩔᩣᩅᩤᩈᩴ ᩏᨸᨣᨲᩣ ᩉᩮᩣᨶ᩠ᨲᩥ. ᨲᩮᩉᩥ ᩋᩔᨾᨱ᩠ᨯᩃᩥᨠᩣᩈᩩ ᨽᩥᨠ᩠ᨡᩪᨶᩴ ᨸᨲ᩠ᨳᨸᨲ᩠ᨳᨸᩩᩃᨠᩴ ᨸᨬ᩠ᨬᨲ᩠ᨲᩴ ᩉᩮᩣᨲᩥ. ᨽᩥᨠ᩠ᨡᩪ ᨸᩩᨻ᩠ᨻᨱ᩠ᩉᩈᨾᨿᩴ ᨶᩥᩅᩤᩈᩮᨲ᩠ᩅᩣ ᨸᨲ᩠ᨲᨧᩦᩅᩁᨾᩣᨴᩤᨿ ᩅᩮᩁᨬ᩠ᨩᩴ ᨸᩥᨱ᩠ᨯᩣᨿ ᨸᩅᩥᩈᩥᨲ᩠ᩅᩣ ᨸᩥᨱ᩠ᨯᩴ ᩋᩃᨽᨾᩣᨶᩣ ᩋᩔᨾᨱ᩠ᨯᩃᩥᨠᩣᩈᩩ ᨸᩥᨱ᩠ᨯᩣᨿ ᨧᩁᩥᨲ᩠ᩅᩣ ᨸᨲ᩠ᨳᨸᨲ᩠ᨳᨸᩩᩃᨠᩴ ᩋᩣᩁᩣᨾᩴ ᩋᩣᩉᩁᩥᨲ᩠ᩅᩣ ᩏᨴᩩᨠ᩠ᨡᩃᩮ ᨠᩮᩣᨭ᩠ᨭᩮᨲ᩠ᩅᩣ ᨠᩮᩣᨭ᩠ᨭᩮᨲ᩠ᩅᩣ ᨸᩁᩥᨽᩩᨬ᩠ᨩᨶ᩠ᨲᩥ. ᩋᩣᨿᩈ᩠ᨾᩣ ᨸᨶᩣᨶᨶ᩠ᨴᩮᩣ ᨸᨲ᩠ᨳᨸᩩᩃᨠᩴ ᩈᩥᩃᩣᨿᩴ ᨸᩥᩈᩥᨲ᩠ᩅᩣ ᨽᨣᩅᨲᩮᩣ ᩏᨸᨶᩣᨾᩮᨲᩥ. ᨲᩴ ᨽᨣᩅᩤ ᨸᩁᩥᨽᩩᨬ᩠ᨩᨲᩥ.
</Paragraph>

<Paragraph number="20" book="para">
ᩋᩔᩮᩣᩈᩥ ᨡᩮᩣ ᨽᨣᩅᩤ ᩏᨴᩩᨠ᩠ᨡᩃᩈᨴ᩠ᨴᩴ. ᨩᩣᨶᨶ᩠ᨲᩣᨸᩥ ᨲᨳᩣᨣᨲᩣ ᨸᩩᨧ᩠ᨨᨶ᩠ᨲᩥ, ᨩᩣᨶᨶ᩠ᨲᩣᨸᩥ ᨶ ᨸᩩᨧ᩠ᨨᨶ᩠ᨲᩥ; ᨠᩣᩃᩴ ᩅᩥᨴᩥᨲ᩠ᩅᩣ ᨸᩩᨧ᩠ᨨᨶ᩠ᨲᩥ, ᨠᩣᩃᩴ ᩅᩥᨴᩥᨲ᩠ᩅᩣ ᨶ ᨸᩩᨧ᩠ᨨᨶ᩠ᨲᩥ; ᩋᨲ᩠ᨳᩈᩴᩉᩥᨲᩴ ᨲᨳᩣᨣᨲᩣ ᨸᩩᨧ᩠ᨨᨶ᩠ᨲᩥ, ᨶᩮᩣ ᩋᨶᨲ᩠ᨳᩈᩴᩉᩥᨲᩴ. ᩋᨶᨲ᩠ᨳᩈᩴᩉᩥᨲᩮ ᩈᩮᨲᩩᨥᩣᨲᩮᩣ ᨲᨳᩣᨣᨲᩣᨶᩴ. ᨴ᩠ᩅᩦᩉᩥ ᩋᩣᨠᩣᩁᩮᩉᩥ ᨻᩩᨴ᩠ᨵᩤ ᨽᨣᩅᨶ᩠ᨲᩮᩣ ᨽᩥᨠ᩠ᨡᩪ ᨸᨭᩥᨸᩩᨧ᩠ᨨᨶ᩠ᨲᩥ—  ᨵᨾ᩠ᨾᩴ ᩅᩤ ᨴᩮᩈᩮᩔᩣᨾ, ᩈᩣᩅᨠᩣᨶᩴ ᩅᩤ ᩈᩥᨠ᩠ᨡᩣᨸᨴᩴ ᨸᨬ᩠ᨬᨸᩮᩔᩣᨾᩣᨲᩥ.
</Paragraph>

<Paragraph number="21" book="para">
ᩋᨳ ᨡᩮᩣ ᨽᨣᩅᩤ ᩋᩣᨿᩈ᩠ᨾᨶ᩠ᨲᩴ ᩋᩣᨶᨶ᩠ᨴᩴ ᩋᩣᨾᨶ᩠ᨲᩮᩈᩥ—  “ᨠᩥᩴ ᨶᩩ ᨡᩮᩣ ᩈᩮᩣ, ᩋᩣᨶᨶ᩠ᨴ, ᩏᨴᩩᨠ᩠ᨡᩃᩈᨴ᩠ᨴᩮᩤ”ᨲᩥ? ᩋᨳ ᨡᩮᩣ ᩋᩣᨿᩈ᩠ᨾᩣ ᩋᩣᨶᨶ᩠ᨴᩮᩣ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩥ. “ᩈᩣᨵᩩ ᩈᩣᨵᩩ, ᩋᩣᨶᨶ᩠ᨴ. ᨲᩩᨾ᩠ᩉᩮᩉᩥ, ᩋᩣᨶᨶ᩠ᨴ, ᩈᨸ᩠ᨸᩩᩁᩥᩈᩮᩉᩥ ᩅᩥᨩᩥᨲᩴ. ᨸᨧ᩠ᨨᩥᨾᩣ ᨩᨶᨲᩣ ᩈᩣᩃᩥᨾᩴᩈᩮᩣᨴᨶᩴ ᩋᨲᩥᨾᨬ᩠ᨬᩥᩔᨲᩦ”ᨲᩥ.
</Paragraph>

</Division>
<Division number="17" book="para">

<Paragraph number="22" book="para">
ᩋᨳ ᨡᩮᩣ ᩋᩣᨿᩈ᩠ᨾᩣ ᨾᩉᩣᨾᩮᩣᨣ᩠ᨣᩃᩖᩣᨶᩮᩣ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥ; ᩏᨸᩈᩘᨠᨾᩥᨲ᩠ᩅᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᨶᩥᩈᩦᨴᩥ. ᩑᨠᨾᨶ᩠ᨲᩴ ᨶᩥᩈᩥᨶ᩠ᨶᩮᩣ ᨡᩮᩣ ᩋᩣᨿᩈ᩠ᨾᩣ ᨾᩉᩣᨾᩮᩣᨣ᩠ᨣᩃᩖᩣᨶᩮᩣ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᩑᨲᩁᩉᩥ, ᨽᨶ᩠ᨲᩮ, ᩅᩮᩁᨬ᩠ᨩᩣ ᨴᩩᨻ᩠ᨽᩥᨠ᩠ᨡᩣ ᨴ᩠ᩅᩦᩉᩥᨲᩥᨠᩣ ᩈᩮᨲᨭ᩠ᨮᩥᨠᩣ ᩈᩃᩣᨠᩣᩅᩩᨲ᩠ᨲᩣ. ᨶ ᩈᩩᨠᩁᩣ ᩏᨬ᩠ᨨᩮᨶ ᨸᨣ᩠ᨣᩉᩮᨶ ᨿᩣᨸᩮᨲᩩᩴ. ᩍᨾᩥᩔᩣ, ᨽᨶ᩠ᨲᩮ, ᨾᩉᩣᨸᨳᩅᩥᨿᩣ ᩉᩮᨭ᩠ᨮᩥᨾᨲᩃᩴ ᩈᨾ᩠ᨸᨶ᩠ᨶᩴ—  ᩈᩮᨿ᩠ᨿᨳᩣᨸᩥ ᨡᩩᨴ᩠ᨴᨾᨵᩩᩴ ᩋᨶᩦᩃᨠᩴ; ᩑᩅᨾᩔᩣᨴᩴ. ᩈᩣᨵᩤᩉᩴ, ᨽᨶ᩠ᨲᩮ, ᨸᨳᩅᩥᩴ ᨸᩁᩥᩅᨲ᩠ᨲᩮᨿ᩠ᨿᩴ. ᨽᩥᨠ᩠ᨡᩪ ᨸᨸ᩠ᨸᨭᨠᩮᩣᨩᩴ ᨸᩁᩥᨽᩩᨬ᩠ᨩᩥᩔᨶ᩠ᨲᩦ”ᨲᩥ. “ᨿᩮ ᨸᨶ ᨲᩮ, ᨾᩮᩣᨣ᩠ᨣᩃᩖᩣᨶ, ᨸᨳᩅᩥᨶᩥᩔᩥᨲᩣ ᨸᩣᨱᩣ ᨲᩮ ᨠᨳᩴ ᨠᩁᩥᩔᩈᩦ”ᨲᩥ? “ᩑᨠᩣᩉᩴ, ᨽᨶ᩠ᨲᩮ, ᨸᩣᨱᩥᩴ ᩋᨽᩥᨶᩥᨾ᩠ᨾᩥᨶᩥᩔᩣᨾᩥ—  ᩈᩮᨿ᩠ᨿᨳᩣᨸᩥ ᨾᩉᩣᨸᨳᩅᩦ. ᨿᩮ ᨸᨳᩅᩥᨶᩥᩔᩥᨲᩣ ᨸᩣᨱᩣ ᨲᩮ ᨲᨲ᩠ᨳ ᩈᩘᨠᩣᨾᩮᩔᩣᨾᩥ. ᩑᨠᩮᨶ ᩉᨲ᩠ᨳᩮᨶ ᨸᨳᩅᩥᩴ ᨸᩁᩥᩅᨲ᩠ᨲᩮᩔᩣᨾᩦ”ᨲᩥ. “ᩋᩃᩴ, ᨾᩮᩣᨣ᩠ᨣᩃᩖᩣᨶ, ᨾᩣ ᨲᩮ ᩁᩩᨧ᩠ᨧᩥ ᨸᨳᩅᩥᩴ ᨸᩁᩥᩅᨲ᩠ᨲᩮᨲᩩᩴ. ᩅᩥᨸᩃᩖᩣᩈᨾ᩠ᨸᩥ ᩈᨲ᩠ᨲᩣ ᨸᨭᩥᩃᨽᩮᨿ᩠ᨿᩩᨶ᩺”ᨲᩥ. “ᩈᩣᨵᩩ, ᨽᨶ᩠ᨲᩮ, ᩈᨻ᩠ᨻᩮᩣ ᨽᩥᨠ᩠ᨡᩩᩈᩴᨥᩮᩣ ᩏᨲ᩠ᨲᩁᨠᩩᩁᩩᩴ ᨸᩥᨱ᩠ᨯᩣᨿ ᨣᨧ᩠ᨨᩮᨿ᩠ᨿᩣ”ᨲᩥ. “ᩋᩃᩴ, ᨾᩮᩣᨣ᩠ᨣᩃᩖᩣᨶ, ᨾᩣ ᨲᩮ ᩁᩩᨧ᩠ᨧᩥ ᩈᨻ᩠ᨻᩔ ᨽᩥᨠ᩠ᨡᩩᩈᩴᨥᩔ ᩏᨲ᩠ᨲᩁᨠᩩᩁᩩᩴ ᨸᩥᨱ᩠ᨯᩣᨿ ᨣᨾᨶᨶ᩺”ᨲᩥ.
</Paragraph>

</Division>
<Division number="18" book="para">

<Paragraph number="23" book="para">
ᩋᨳ ᨡᩮᩣ ᩋᩣᨿᩈ᩠ᨾᨲᩮᩣ ᩈᩣᩁᩥᨸᩩᨲ᩠ᨲᩔ ᩁᩉᩮᩣᨣᨲᩔ ᨸᨭᩥᩈᩃᩖᩦᨶᩔ ᩑᩅᩴ ᨧᩮᨲᩈᩮᩣ ᨸᩁᩥᩅᩥᨲᨠ᩠ᨠᩮᩣ ᩏᨴᨸᩣᨴᩥ—  “ᨠᨲᨾᩮᩈᩣᨶᩴ ᨡᩮᩣ ᨻᩩᨴ᩠ᨵᩤᨶᩴ ᨽᨣᩅᨶ᩠ᨲᩣᨶᩴ ᨻᩕᩉ᩠ᨾᨧᩁᩥᨿᩴ ᨶ ᨧᩥᩁᨭ᩠ᨮᩥᨲᩥᨠᩴ ᩋᩉᩮᩣᩈᩥ; ᨠᨲᨾᩮᩈᩣᨶᩴ ᨻᩩᨴ᩠ᨵᩤᨶᩴ ᨽᨣᩅᨶ᩠ᨲᩣᨶᩴ ᨻᩕᩉ᩠ᨾᨧᩁᩥᨿᩴ ᨧᩥᩁᨭ᩠ᨮᩥᨲᩥᨠᩴ ᩋᩉᩮᩣᩈᩦ”ᨲᩥ?
</Paragraph>

<Paragraph number="24" book="para">
ᩋᨳ ᨡᩮᩣ ᩋᩣᨿᩈ᩠ᨾᩣ ᩈᩣᩁᩥᨸᩩᨲ᩠ᨲᩮᩣ ᩈᩣᨿᨶ᩠ᩉᩈᨾᨿᩴ ᨸᨭᩥᩈᩃᩖᩣᨶᩣ ᩅᩩᨭ᩠ᨮᩥᨲᩮᩣ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥ; ᩏᨸᩈᩘᨠᨾᩥᨲ᩠ᩅᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᨶᩥᩈᩦᨴᩥ. ᩑᨠᨾᨶ᩠ᨲᩴ ᨶᩥᩈᩥᨶ᩠ᨶᩮᩣ ᨡᩮᩣ ᩋᩣᨿᩈ᩠ᨾᩣ ᩈᩣᩁᩥᨸᩩᨲ᩠ᨲᩮᩣ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᩍᨵ ᨾᨿ᩠ᩉᩴ, ᨽᨶ᩠ᨲᩮ, ᩁᩉᩮᩣᨣᨲᩔ ᨸᨭᩥᩈᩃᩖᩦᨶᩔ ᩑᩅᩴ ᨧᩮᨲᩈᩮᩣ ᨸᩁᩥᩅᩥᨲᨠ᩠ᨠᩮᩣ ᩏᨴᨸᩣᨴᩥ—  ‘ᨠᨲᨾᩮᩈᩣᨶᩴ ᨡᩮᩣ ᨻᩩᨴ᩠ᨵᩤᨶᩴ ᨽᨣᩅᨶ᩠ᨲᩣᨶᩴ ᨻᩕᩉ᩠ᨾᨧᩁᩥᨿᩴ ᨶ ᨧᩥᩁᨭ᩠ᨮᩥᨲᩥᨠᩴ ᩋᩉᩮᩣᩈᩥ, ᨠᨲᨾᩮᩈᩣᨶᩴ ᨻᩩᨴ᩠ᨵᩤᨶᩴ ᨽᨣᩅᨶ᩠ᨲᩣᨶᩴ ᨻᩕᩉ᩠ᨾᨧᩁᩥᨿᩴ ᨧᩥᩁᨭ᩠ᨮᩥᨲᩥᨠᩴ ᩋᩉᩮᩣᩈᩦ’ᨲᩥ. ᨠᨲᨾᩮᩈᩣᨶᩴ ᨶᩩ ᨡᩮᩣ, ᨽᨶ᩠ᨲᩮ, ᨻᩩᨴ᩠ᨵᩤᨶᩴ ᨽᨣᩅᨶ᩠ᨲᩣᨶᩴ ᨻᩕᩉ᩠ᨾᨧᩁᩥᨿᩴ ᨶ ᨧᩥᩁᨭ᩠ᨮᩥᨲᩥᨠᩴ ᩋᩉᩮᩣᩈᩥ, ᨠᨲᨾᩮᩈᩣᨶᩴ ᨻᩩᨴ᩠ᨵᩤᨶᩴ ᨽᨣᩅᨶ᩠ᨲᩣᨶᩴ ᨻᩕᩉ᩠ᨾᨧᩁᩥᨿᩴ ᨧᩥᩁᨭ᩠ᨮᩥᨲᩥᨠᩴ ᩋᩉᩮᩣᩈᩦ”ᨲᩥ?
</Paragraph>

<Paragraph number="25" book="para">
“ᨽᨣᩅᨲᩮᩣ ᨧ, ᩈᩣᩁᩥᨸᩩᨲ᩠ᨲ, ᩅᩥᨸᩔᩥᩔ ᨽᨣᩅᨲᩮᩣ ᨧ ᩈᩥᨡᩥᩔ ᨽᨣᩅᨲᩮᩣ ᨧ ᩅᩮᩔᨽᩩᩔ ᨻᩕᩉ᩠ᨾᨧᩁᩥᨿᩴ ᨶ ᨧᩥᩁᨭ᩠ᨮᩥᨲᩥᨠᩴ ᩋᩉᩮᩣᩈᩥ. ᨽᨣᩅᨲᩮᩣ ᨧ, ᩈᩣᩁᩥᨸᩩᨲ᩠ᨲ, ᨠᨠᩩᩈᨶ᩠ᨵᩔ ᨽᨣᩅᨲᩮᩣ ᨧ ᨠᩮᩣᨱᩣᨣᨾᨶᩔ ᨽᨣᩅᨲᩮᩣ ᨧ ᨠᩔᨸᩔ ᨻᩕᩉ᩠ᨾᨧᩁᩥᨿᩴ ᨧᩥᩁᨭ᩠ᨮᩥᨲᩥᨠᩴ ᩋᩉᩮᩣᩈᩦ”ᨲᩥ.
</Paragraph>

</Division>
<Division number="19" book="para">

<Paragraph number="26" book="para">
“ᨠᩮᩣ ᨶᩩ ᨡᩮᩣ, ᨽᨶ᩠ᨲᩮ, ᩉᩮᨲᩩ ᨠᩮᩣ ᨸᨧ᩠ᨧᨿᩮᩣ, ᨿᩮᨶ ᨽᨣᩅᨲᩮᩣ ᨧ ᩅᩥᨸᩔᩥᩔ ᨽᨣᩅᨲᩮᩣ ᨧ ᩈᩥᨡᩥᩔ ᨽᨣᩅᨲᩮᩣ ᨧ ᩅᩮᩔᨽᩩᩔ ᨻᩕᩉ᩠ᨾᨧᩁᩥᨿᩴ ᨶ ᨧᩥᩁᨭ᩠ᨮᩥᨲᩥᨠᩴ ᩋᩉᩮᩣᩈᩦ”ᨲᩥ? “ᨽᨣᩅᩤ ᨧ, ᩈᩣᩁᩥᨸᩩᨲ᩠ᨲ, ᩅᩥᨸᩔᩦ ᨽᨣᩅᩤ ᨧ ᩈᩥᨡᩦ ᨽᨣᩅᩤ ᨧ ᩅᩮᩔᨽᩪ ᨠᩥᩃᩣᩈᩩᨶᩮᩣ ᩋᩉᩮᩈᩩᩴ ᩈᩣᩅᨠᩣᨶᩴ ᩅᩥᨲ᩠ᨳᩣᩁᩮᨶ ᨵᨾ᩠ᨾᩴ ᨴᩮᩈᩮᨲᩩᩴ. ᩋᨸ᩠ᨸᨠᨬ᩠ᨧ ᨶᩮᩈᩴ ᩋᩉᩮᩣᩈᩥ ᩈᩩᨲ᩠ᨲᩴ ᨣᩮᨿ᩠ᨿᩴ ᩅᩮᨿ᩠ᨿᩣᨠᩁᨱᩴ ᨣᩤᨳᩣ ᩏᨴᩤᨶᩴ ᩍᨲᩥᩅᩩᨲ᩠ᨲᨠᩴ ᨩᩣᨲᨠᩴ ᩋᨻ᩠ᨽᩩᨲᨵᨾ᩠ᨾᩴ ᩅᩮᨴᩃᩖᩴ. ᩋᨸᨬ᩠ᨬᨲ᩠ᨲᩴ ᩈᩣᩅᨠᩣᨶᩴ ᩈᩥᨠ᩠ᨡᩣᨸᨴᩴ. ᩋᨶᩩᨴ᩠ᨴᩥᨭ᩠ᨮᩴ ᨸᩣᨲᩥᨾᩮᩣᨠ᩠ᨡᩴ. ᨲᩮᩈᩴ ᨻᩩᨴ᩠ᨵᩤᨶᩴ ᨽᨣᩅᨶ᩠ᨲᩣᨶᩴ ᩋᨶ᩠ᨲᩁᨵᩤᨶᩮᨶ ᨻᩩᨴ᩠ᨵᩤᨶᩩᨻᩩᨴ᩠ᨵᩤᨶᩴ ᩈᩣᩅᨠᩣᨶᩴ ᩋᨶ᩠ᨲᩁᨵᩤᨶᩮᨶ ᨿᩮ ᨲᩮ ᨸᨧ᩠ᨨᩥᨾᩣ ᩈᩣᩅᨠᩣ ᨶᩣᨶᩣᨶᩣᨾᩣ ᨶᩣᨶᩣᨣᩮᩤᨲ᩠ᨲᩣ ᨶᩣᨶᩣᨩᨧ᩠ᨧᩣ ᨶᩣᨶᩣᨠᩩᩃᩣ ᨸᨻ᩠ᨻᨩᩥᨲᩣ ᨲᩮ ᨲᩴ ᨻᩕᩉ᩠ᨾᨧᩁᩥᨿᩴ ᨡᩥᨸ᩠ᨸᨬ᩠ᨬᩮᩅ ᩋᨶ᩠ᨲᩁᨵᩤᨸᩮᩈᩩᩴ. ᩈᩮᨿ᩠ᨿᨳᩣᨸᩥ, ᩈᩣᩁᩥᨸᩩᨲ᩠ᨲ, ᨶᩣᨶᩣᨸᩩᨸ᩠ᨹᩣᨶᩥ ᨹᩃᨠᩮ ᨶᩥᨠ᩠ᨡᩥᨲ᩠ᨲᩣᨶᩥ ᩈᩩᨲ᩠ᨲᩮᨶ ᩋᩈᩘᨣᩉᩥᨲᩣᨶᩥ ᨲᩣᨶᩥ ᩅᩤᨲᩮᩣ ᩅᩥᨠᩥᩁᨲᩥ ᩅᩥᨵᨾᨲᩥ ᩅᩥᨴ᩠ᨵᩴᩈᩮᨲᩥ. ᨲᩴ ᨠᩥᩔ ᩉᩮᨲᩩ? ᨿᨳᩣ ᨲᩴ ᩈᩩᨲ᩠ᨲᩮᨶ ᩋᩈᩘᨣᩉᩥᨲᨲ᩠ᨲᩣ. ᩑᩅᨾᩮᩅ ᨡᩮᩣ, ᩈᩣᩁᩥᨸᩩᨲ᩠ᨲ, ᨲᩮᩈᩴ ᨻᩩᨴ᩠ᨵᩤᨶᩴ ᨽᨣᩅᨶ᩠ᨲᩣᨶᩴ ᩋᨶ᩠ᨲᩁᨵᩤᨶᩮᨶ ᨻᩩᨴ᩠ᨵᩤᨶᩩᨻᩩᨴ᩠ᨵᩤᨶᩴ ᩈᩣᩅᨠᩣᨶᩴ ᩋᨶ᩠ᨲᩁᨵᩤᨶᩮᨶ ᨿᩮ ᨲᩮ ᨸᨧ᩠ᨨᩥᨾᩣ ᩈᩣᩅᨠᩣ ᨶᩣᨶᩣᨶᩣᨾᩣ ᨶᩣᨶᩣᨣᩮᩤᨲ᩠ᨲᩣ ᨶᩣᨶᩣᨩᨧ᩠ᨧᩣ ᨶᩣᨶᩣᨠᩩᩃᩣ ᨸᨻ᩠ᨻᨩᩥᨲᩣ ᨲᩮ ᨲᩴ ᨻᩕᩉ᩠ᨾᨧᩁᩥᨿᩴ ᨡᩥᨸ᩠ᨸᨬ᩠ᨬᩮᩅ ᩋᨶ᩠ᨲᩁᨵᩤᨸᩮᩈᩩᩴ.
</Paragraph>

<Paragraph number="27" book="para">
ᩋᨠᩥᩃᩣᩈᩩᨶᩮᩣ ᨧ ᨲᩮ ᨽᨣᩅᨶ᩠ᨲᩮᩣ ᩋᩉᩮᩈᩩᩴ ᩈᩣᩅᨠᩮ ᨧᩮᨲᩈᩣ ᨧᩮᨲᩮᩣ ᨸᩁᩥᨧ᩠ᨧ ᩒᩅᨴᩥᨲᩩᩴ. ᨽᩪᨲᨸᩩᨻ᩠ᨻᩴ, ᩈᩣᩁᩥᨸᩩᨲ᩠ᨲ, ᩅᩮᩔᨽᩪ ᨽᨣᩅᩤ ᩋᩁᩉᩴ ᩈᨾ᩠ᨾᩣᩈᨾ᩠ᨻᩩᨴ᩠ᨵᩮᩤ ᩋᨬ᩠ᨬᨲᩁᩈ᩠ᨾᩥᩴ ᨽᩥᩴᩈᨶᨠᩮ ᩅᨶᩈᨱ᩠ᨯᩮ ᩈᩉᩔᩴ ᨽᩥᨠ᩠ᨡᩩᩈᩴᨥᩴ ᨧᩮᨲᩈᩣ ᨧᩮᨲᩮᩣ ᨸᩁᩥᨧ᩠ᨧ ᩒᩅᨴᨲᩥ ᩋᨶᩩᩈᩣᩈᨲᩥ—  ‘ᩑᩅᩴ ᩅᩥᨲᨠ᩠ᨠᩮᨳ, ᨾᩣ ᩑᩅᩴ ᩅᩥᨲᨠ᩠ᨠᨿᩥᨲ᩠ᨳ; ᩑᩅᩴ ᨾᨶᩈᩥᨠᩁᩮᩣᨳ, ᨾᩣ ᩑᩅᩴ ᨾᨶᩈᩣᨠᨲ᩠ᨳ; ᩍᨴᩴ ᨸᨩᩉᨳ, ᩍᨴᩴ ᩏᨸᩈᨾ᩠ᨸᨩ᩠ᨩ ᩅᩥᩉᩁᨳᩣ’ᨲᩥ. ᩋᨳ ᨡᩮᩣ, ᩈᩣᩁᩥᨸᩩᨲ᩠ᨲ, ᨲᩔ ᨽᩥᨠ᩠ᨡᩩᩈᩉᩔᩔ ᩅᩮᩔᨽᩩᨶᩣ ᨽᨣᩅᨲᩣ ᩋᩁᩉᨲᩣ ᩈᨾ᩠ᨾᩣᩈᨾ᩠ᨻᩩᨴ᩠ᨵᩮᨶ ᩑᩅᩴ ᩒᩅᨴᩥᨿᨾᩣᨶᩣᨶᩴ ᩑᩅᩴ ᩋᨶᩩᩈᩣᩈᩥᨿᨾᩣᨶᩣᨶᩴ ᩋᨶᩩᨸᩣᨴᩤᨿ ᩋᩣᩈᩅᩮᩉᩥ ᨧᩥᨲ᩠ᨲᩣᨶᩥ ᩅᩥᨾᩩᨧ᩠ᨧᩥᩴᩈᩩ. ᨲᨲᩕ ᩈᩩᨴᩴ, ᩈᩣᩁᩥᨸᩩᨲ᩠ᨲ, ᨽᩥᩴᩈᨶᨠᩔ ᩅᨶᩈᨱ᩠ᨯᩔ ᨽᩥᩴᩈᨶᨠᨲᩈ᩠ᨾᩥᩴ ᩉᩮᩣᨲᩥ—  ᨿᩮᩣ ᨠᩮᩣᨧᩥ ᩋᩅᩦᨲᩁᩣᨣᩮᩤ ᨲᩴ ᩅᨶᩈᨱ᩠ᨯᩴ ᨸᩅᩥᩈᨲᩥ, ᨿᩮᨽᩩᨿ᩠ᨿᩮᨶ ᩃᩮᩣᨾᩣᨶᩥ ᩉᩴᩈᨶ᩠ᨲᩥ. ᩋᨿᩴ ᨡᩮᩣ, ᩈᩣᩁᩥᨸᩩᨲ᩠ᨲ, ᩉᩮᨲᩩ ᩋᨿᩴ ᨸᨧ᩠ᨧᨿᩮᩣ ᨿᩮᨶ ᨽᨣᩅᨲᩮᩣ ᨧ ᩅᩥᨸᩔᩥᩔ ᨽᨣᩅᨲᩮᩣ ᨧ ᩈᩥᨡᩥᩔ ᨽᨣᩅᨲᩮᩣ ᨧ ᩅᩮᩔᨽᩩᩔ ᨻᩕᩉ᩠ᨾᨧᩁᩥᨿᩴ ᨶ ᨧᩥᩁᨭ᩠ᨮᩥᨲᩥᨠᩴ ᩋᩉᩮᩣᩈᩦ”ᨲᩥ.
</Paragraph>

</Division>
<Division number="20" book="para">

<Paragraph number="28" book="para">
“ᨠᩮᩣ ᨸᨶ, ᨽᨶ᩠ᨲᩮ, ᩉᩮᨲᩩ ᨠᩮᩣ ᨸᨧ᩠ᨧᨿᩮᩣ ᨿᩮᨶ ᨽᨣᩅᨲᩮᩣ ᨧ ᨠᨠᩩᩈᨶ᩠ᨵᩔ ᨽᨣᩅᨲᩮᩣ ᨧ ᨠᩮᩣᨱᩣᨣᨾᨶᩔ ᨽᨣᩅᨲᩮᩣ ᨧ ᨠᩔᨸᩔ ᨻᩕᩉ᩠ᨾᨧᩁᩥᨿᩴ ᨧᩥᩁᨭ᩠ᨮᩥᨲᩥᨠᩴ ᩋᩉᩮᩣᩈᩦ”ᨲᩥ? “ᨽᨣᩅᩤ ᨧ, ᩈᩣᩁᩥᨸᩩᨲ᩠ᨲ, ᨠᨠᩩᩈᨶ᩠ᨵᩮᩣ ᨽᨣᩅᩤ ᨧ ᨠᩮᩣᨱᩣᨣᨾᨶᩮᩣ ᨽᨣᩅᩤ ᨧ ᨠᩔᨸᩮᩣ ᩋᨠᩥᩃᩣᩈᩩᨶᩮᩣ ᩋᩉᩮᩈᩩᩴ ᩈᩣᩅᨠᩣᨶᩴ ᩅᩥᨲ᩠ᨳᩣᩁᩮᨶ ᨵᨾ᩠ᨾᩴ ᨴᩮᩈᩮᨲᩩᩴ. ᨻᩉᩩᨬ᩠ᨧ ᨶᩮᩈᩴ ᩋᩉᩮᩣᩈᩥ ᩈᩩᨲ᩠ᨲᩴ ᨣᩮᨿ᩠ᨿᩴ ᩅᩮᨿ᩠ᨿᩣᨠᩁᨱᩴ ᨣᩤᨳᩣ ᩏᨴᩤᨶᩴ ᩍᨲᩥᩅᩩᨲ᩠ᨲᨠᩴ ᨩᩣᨲᨠᩴ ᩋᨻ᩠ᨽᩩᨲᨵᨾ᩠ᨾᩴ ᩅᩮᨴᩃᩖᩴ, ᨸᨬ᩠ᨬᨲ᩠ᨲᩴ ᩈᩣᩅᨠᩣᨶᩴ ᩈᩥᨠ᩠ᨡᩣᨸᨴᩴ, ᩏᨴ᩠ᨴᩥᨭ᩠ᨮᩴ ᨸᩣᨲᩥᨾᩮᩣᨠ᩠ᨡᩴ. ᨲᩮᩈᩴ ᨻᩩᨴ᩠ᨵᩤᨶᩴ ᨽᨣᩅᨶ᩠ᨲᩣᨶᩴ ᩋᨶ᩠ᨲᩁᨵᩤᨶᩮᨶ ᨻᩩᨴ᩠ᨵᩤᨶᩩᨻᩩᨴ᩠ᨵᩤᨶᩴ ᩈᩣᩅᨠᩣᨶᩴ ᩋᨶ᩠ᨲᩁᨵᩤᨶᩮᨶ ᨿᩮ ᨲᩮ ᨸᨧ᩠ᨨᩥᨾᩣ ᩈᩣᩅᨠᩣ ᨶᩣᨶᩣᨶᩣᨾᩣ ᨶᩣᨶᩣᨣᩮᩤᨲ᩠ᨲᩣ ᨶᩣᨶᩣᨩᨧ᩠ᨧᩣ ᨶᩣᨶᩣᨠᩩᩃᩣ ᨸᨻ᩠ᨻᨩᩥᨲᩣ ᨲᩮ ᨲᩴ ᨻᩕᩉ᩠ᨾᨧᩁᩥᨿᩴ ᨧᩥᩁᩴ ᨴᩦᨥᨾᨴ᩠ᨵᩤᨶᩴ ᨮᨸᩮᩈᩩᩴ. ᩈᩮᨿ᩠ᨿᨳᩣᨸᩥ, ᩈᩣᩁᩥᨸᩩᨲ᩠ᨲ, ᨶᩣᨶᩣᨸᩩᨸ᩠ᨹᩣᨶᩥ ᨹᩃᨠᩮ ᨶᩥᨠ᩠ᨡᩥᨲ᩠ᨲᩣᨶᩥ ᩈᩩᨲ᩠ᨲᩮᨶ ᩈᩩᩈᩘᨣᩉᩥᨲᩣᨶᩥ, ᨲᩣᨶᩥ ᩅᩤᨲᩮᩣ ᨶ ᩅᩥᨠᩥᩁᨲᩥ ᨶ ᩅᩥᨵᨾᨲᩥ ᨶ ᩅᩥᨴ᩠ᨵᩴᩈᩮᨲᩥ. ᨲᩴ ᨠᩥᩔ ᩉᩮᨲᩩ? ᨿᨳᩣ ᨲᩴ ᩈᩩᨲ᩠ᨲᩮᨶ ᩈᩩᩈᩘᨣᩉᩥᨲᨲ᩠ᨲᩣ. ᩑᩅᨾᩮᩅ ᨡᩮᩣ, ᩈᩣᩁᩥᨸᩩᨲ᩠ᨲ, ᨲᩮᩈᩴ ᨻᩩᨴ᩠ᨵᩤᨶᩴ ᨽᨣᩅᨶ᩠ᨲᩣᨶᩴ ᩋᨶ᩠ᨲᩁᨵᩤᨶᩮᨶ ᨻᩩᨴ᩠ᨵᩤᨶᩩᨻᩩᨴ᩠ᨵᩤᨶᩴ ᩈᩣᩅᨠᩣᨶᩴ ᩋᨶ᩠ᨲᩁᨵᩤᨶᩮᨶ ᨿᩮ ᨲᩮ ᨸᨧ᩠ᨨᩥᨾᩣ ᩈᩣᩅᨠᩣ ᨶᩣᨶᩣᨶᩣᨾᩣ ᨶᩣᨶᩣᨣᩮᩤᨲ᩠ᨲᩣ ᨶᩣᨶᩣᨩᨧ᩠ᨧᩣ ᨶᩣᨶᩣᨠᩩᩃᩣ ᨸᨻ᩠ᨻᨩᩥᨲᩣ ᨲᩮ ᨲᩴ ᨻᩕᩉ᩠ᨾᨧᩁᩥᨿᩴ ᨧᩥᩁᩴ ᨴᩦᨥᨾᨴ᩠ᨵᩤᨶᩴ ᨮᨸᩮᩈᩩᩴ. ᩋᨿᩴ ᨡᩮᩣ, ᩈᩣᩁᩥᨸᩩᨲ᩠ᨲ, ᩉᩮᨲᩩ ᩋᨿᩴ ᨸᨧ᩠ᨧᨿᩮᩣ ᨿᩮᨶ ᨽᨣᩅᨲᩮᩣ ᨧ ᨠᨠᩩᩈᨶ᩠ᨵᩔ ᨽᨣᩅᨲᩮᩣ ᨧ ᨠᩮᩣᨱᩣᨣᨾᨶᩔ ᨽᨣᩅᨲᩮᩣ ᨧ ᨠᩔᨸᩔ ᨻᩕᩉ᩠ᨾᨧᩁᩥᨿᩴ ᨧᩥᩁᨭ᩠ᨮᩥᨲᩥᨠᩴ ᩋᩉᩮᩣᩈᩦ”ᨲᩥ.
</Paragraph>

</Division>
<Division number="21" book="para">

<Paragraph number="29" book="para">
ᩋᨳ ᨡᩮᩣ ᩋᩣᨿᩈ᩠ᨾᩣ ᩈᩣᩁᩥᨸᩩᨲ᩠ᨲᩮᩣ ᩏᨭ᩠ᨮᩣᨿᩣᩈᨶᩣ ᩑᨠᩴᩈᩴ ᩏᨲ᩠ᨲᩁᩣᩈᩘᨣᩴ ᨠᩁᩥᨲ᩠ᩅᩣ ᨿᩮᨶ ᨽᨣᩅᩤ ᨲᩮᨶᨬ᩠ᨩᩃᩥᩴ ᨸᨱᩣᨾᩮᨲ᩠ᩅᩣ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᩑᨲᩔ, ᨽᨣᩅᩤ, ᨠᩣᩃᩮᩣ. ᩑᨲᩔ, ᩈᩩᨣᨲ, ᨠᩣᩃᩮᩣ. ᨿᩴ ᨽᨣᩅᩤ ᩈᩣᩅᨠᩣᨶᩴ ᩈᩥᨠ᩠ᨡᩣᨸᨴᩴ ᨸᨬ᩠ᨬᨸᩮᨿ᩠ᨿ, ᩏᨴ᩠ᨴᩥᩈᩮᨿ᩠ᨿ ᨸᩣᨲᩥᨾᩮᩣᨠ᩠ᨡᩴ, ᨿᨳᨿᩥᨴᩴ ᨻᩕᩉ᩠ᨾᨧᩁᩥᨿᩴ ᩋᨴ᩠ᨵᨶᩥᨿᩴ ᩋᩔ ᨧᩥᩁᨭ᩠ᨮᩥᨲᩥᨠᨶ᩺”ᨲᩥ. “ᩋᩣᨣᨾᩮᩉᩥ ᨲ᩠ᩅᩴ, ᩈᩣᩁᩥᨸᩩᨲ᩠ᨲ. ᩋᩣᨣᨾᩮᩉᩥ ᨲ᩠ᩅᩴ, ᩈᩣᩁᩥᨸᩩᨲ᩠ᨲ. ᨲᨳᩣᨣᨲᩮᩣᩅ ᨲᨲ᩠ᨳ ᨠᩣᩃᩴ ᨩᩣᨶᩥᩔᨲᩥ. ᨶ ᨲᩣᩅ, ᩈᩣᩁᩥᨸᩩᨲ᩠ᨲ, ᩈᨲ᩠ᨳᩣ ᩈᩣᩅᨠᩣᨶᩴ ᩈᩥᨠ᩠ᨡᩣᨸᨴᩴ ᨸᨬ᩠ᨬᨸᩮᨲᩥ ᩏᨴ᩠ᨴᩥᩈᨲᩥ ᨸᩣᨲᩥᨾᩮᩣᨠ᩠ᨡᩴ ᨿᩣᩅ ᨶ ᩍᨵᩮᨠᨧ᩠ᨧᩮ ᩋᩣᩈᩅᨭ᩠ᨮᩣᨶᩦᨿᩣ ᨵᨾ᩠ᨾᩣ ᩈᩴᨥᩮ ᨸᩣᨲᩩᨽᩅᨶ᩠ᨲᩥ. ᨿᨲᩮᩣ ᨧ ᨡᩮᩣ, ᩈᩣᩁᩥᨸᩩᨲ᩠ᨲ, ᩍᨵᩮᨠᨧ᩠ᨧᩮ ᩋᩣᩈᩅᨭ᩠ᨮᩣᨶᩦᨿᩣ ᨵᨾ᩠ᨾᩣ ᩈᩴᨥᩮ ᨸᩣᨲᩩᨽᩅᨶ᩠ᨲᩥ, ᩋᨳ ᩈᨲ᩠ᨳᩣ ᩈᩣᩅᨠᩣᨶᩴ ᩈᩥᨠ᩠ᨡᩣᨸᨴᩴ ᨸᨬ᩠ᨬᨸᩮᨲᩥ ᩏᨴ᩠ᨴᩥᩈᨲᩥ ᨸᩣᨲᩥᨾᩮᩣᨠ᩠ᨡᩴ ᨲᩮᩈᩴᨿᩮᩅ ᩋᩣᩈᩅᨭ᩠ᨮᩣᨶᩦᨿᩣᨶᩴ ᨵᨾ᩠ᨾᩣᨶᩴ ᨸᨭᩥᨥᩣᨲᩣᨿ.
</Paragraph>

<Paragraph number="30" book="para">
ᨶ ᨲᩣᩅ, ᩈᩣᩁᩥᨸᩩᨲ᩠ᨲ, ᩍᨵᩮᨠᨧ᩠ᨧᩮ ᩋᩣᩈᩅᨭ᩠ᨮᩣᨶᩦᨿᩣ ᨵᨾ᩠ᨾᩣ ᩈᩴᨥᩮ ᨸᩣᨲᩩᨽᩅᨶ᩠ᨲᩥ ᨿᩣᩅ ᨶ ᩈᩴᨥᩮᩣ ᩁᨲ᩠ᨲᨬ᩠ᨬᩩᨾᩉᨲ᩠ᨲᩴ ᨸᨲ᩠ᨲᩮᩣ ᩉᩮᩣᨲᩥ. ᨿᨲᩮᩣ ᨧ ᨡᩮᩣ, ᩈᩣᩁᩥᨸᩩᨲ᩠ᨲ, ᩈᩴᨥᩮᩣ ᩁᨲ᩠ᨲᨬ᩠ᨬᩩᨾᩉᨲ᩠ᨲᩴ ᨸᨲ᩠ᨲᩮᩣ ᩉᩮᩣᨲᩥ ᩋᨳ ᩍᨵᩮᨠᨧ᩠ᨧᩮ ᩋᩣᩈᩅᨭ᩠ᨮᩣᨶᩦᨿᩣ ᨵᨾ᩠ᨾᩣ ᩈᩴᨥᩮ ᨸᩣᨲᩩᨽᩅᨶ᩠ᨲᩥ, ᩋᨳ ᩈᨲ᩠ᨳᩣ ᩈᩣᩅᨠᩣᨶᩴ ᩈᩥᨠ᩠ᨡᩣᨸᨴᩴ ᨸᨬ᩠ᨬᨸᩮᨲᩥ ᩏᨴ᩠ᨴᩥᩈᨲᩥ ᨸᩣᨲᩥᨾᩮᩣᨠ᩠ᨡᩴ ᨲᩮᩈᩴᨿᩮᩅ ᩋᩣᩈᩅᨭ᩠ᨮᩣᨶᩦᨿᩣᨶᩴ ᨵᨾ᩠ᨾᩣᨶᩴ ᨸᨭᩥᨥᩣᨲᩣᨿ.
</Paragraph>

<Paragraph number="31" book="para">
ᨶ ᨲᩣᩅ, ᩈᩣᩁᩥᨸᩩᨲ᩠ᨲ, ᩍᨵᩮᨠᨧ᩠ᨧᩮ ᩋᩣᩈᩅᨭ᩠ᨮᩣᨶᩦᨿᩣ ᨵᨾ᩠ᨾᩣ ᩈᩴᨥᩮ ᨸᩣᨲᩩᨽᩅᨶ᩠ᨲᩥ, ᨿᩣᩅ ᨶ ᩈᩴᨥᩮᩣ ᩅᩮᨸᩩᩃᩖᨾᩉᨲ᩠ᨲᩴ ᨸᨲ᩠ᨲᩮᩣ ᩉᩮᩣᨲᩥ. ᨿᨲᩮᩣ ᨧ ᨡᩮᩣ, ᩈᩣᩁᩥᨸᩩᨲ᩠ᨲ, ᩈᩴᨥᩮᩣ ᩅᩮᨸᩩᩃᩖᨾᩉᨲ᩠ᨲᩴ ᨸᨲ᩠ᨲᩮᩣ ᩉᩮᩣᨲᩥ, ᩋᨳ ᩍᨵᩮᨠᨧ᩠ᨧᩮ ᩋᩣᩈᩅᨭ᩠ᨮᩣᨶᩦᨿᩣ ᨵᨾ᩠ᨾᩣ ᩈᩴᨥᩮ ᨸᩣᨲᩩᨽᩅᨶ᩠ᨲᩥ, ᩋᨳ ᩈᨲ᩠ᨳᩣ ᩈᩣᩅᨠᩣᨶᩴ ᩈᩥᨠ᩠ᨡᩣᨸᨴᩴ ᨸᨬ᩠ᨬᨸᩮᨲᩥ ᩏᨴ᩠ᨴᩥᩈᨲᩥ ᨸᩣᨲᩥᨾᩮᩣᨠ᩠ᨡᩴ ᨲᩮᩈᩴᨿᩮᩅ ᩋᩣᩈᩅᨭ᩠ᨮᩣᨶᩦᨿᩣᨶᩴ ᨵᨾ᩠ᨾᩣᨶᩴ ᨸᨭᩥᨥᩣᨲᩣᨿ.
</Paragraph>

<Paragraph number="32" book="para">
ᨶ ᨲᩣᩅ, ᩈᩣᩁᩥᨸᩩᨲ᩠ᨲ, ᩍᨵᩮᨠᨧ᩠ᨧᩮ ᩋᩣᩈᩅᨭ᩠ᨮᩣᨶᩦᨿᩣ ᨵᨾ᩠ᨾᩣ ᩈᩴᨥᩮ ᨸᩣᨲᩩᨽᩅᨶ᩠ᨲᩥ, ᨿᩣᩅ ᨶ ᩈᩴᨥᩮᩣ ᩃᩣᨽᨣ᩠ᨣᨾᩉᨲ᩠ᨲᩴ ᨸᨲ᩠ᨲᩮᩣ ᩉᩮᩣᨲᩥ. ᨿᨲᩮᩣ ᨧ ᨡᩮᩣ, ᩈᩣᩁᩥᨸᩩᨲ᩠ᨲ, ᩈᩴᨥᩮᩣ ᩃᩣᨽᨣ᩠ᨣᨾᩉᨲ᩠ᨲᩴ ᨸᨲ᩠ᨲᩮᩣ ᩉᩮᩣᨲᩥ, ᩋᨳ ᩍᨵᩮᨠᨧ᩠ᨧᩮ ᩋᩣᩈᩅᨭ᩠ᨮᩣᨶᩦᨿᩣ ᨵᨾ᩠ᨾᩣ ᩈᩴᨥᩮ ᨸᩣᨲᩩᨽᩅᨶ᩠ᨲᩥ, ᩋᨳ ᩈᨲ᩠ᨳᩣ ᩈᩣᩅᨠᩣᨶᩴ ᩈᩥᨠ᩠ᨡᩣᨸᨴᩴ ᨸᨬ᩠ᨬᨸᩮᨲᩥ ᩏᨴ᩠ᨴᩥᩈᨲᩥ ᨸᩣᨲᩥᨾᩮᩣᨠ᩠ᨡᩴ ᨲᩮᩈᩴᨿᩮᩅ ᩋᩣᩈᩅᨭ᩠ᨮᩣᨶᩦᨿᩣᨶᩴ ᨵᨾ᩠ᨾᩣᨶᩴ ᨸᨭᩥᨥᩣᨲᩣᨿ.
</Paragraph>

<Paragraph number="33" book="para">
ᨶ ᨲᩣᩅ, ᩈᩣᩁᩥᨸᩩᨲ᩠ᨲ, ᩍᨵᩮᨠᨧ᩠ᨧᩮ ᩋᩣᩈᩅᨭ᩠ᨮᩣᨶᩦᨿᩣ ᨵᨾ᩠ᨾᩣ ᩈᩴᨥᩮ ᨸᩣᨲᩩᨽᩅᨶ᩠ᨲᩥ, ᨿᩣᩅ ᨶ ᩈᩴᨥᩮᩣ ᨻᩣᩉᩩᩈᨧ᩠ᨧᨾᩉᨲ᩠ᨲᩴ ᨸᨲ᩠ᨲᩮᩣ ᩉᩮᩣᨲᩥ. ᨿᨲᩮᩣ ᨧ ᨡᩮᩣ, ᩈᩣᩁᩥᨸᩩᨲ᩠ᨲ, ᩈᩴᨥᩮᩣ ᨻᩣᩉᩩᩈᨧ᩠ᨧᨾᩉᨲ᩠ᨲᩴ ᨸᨲ᩠ᨲᩮᩣ ᩉᩮᩣᨲᩥ, ᩋᨳ ᩍᨵᩮᨠᨧ᩠ᨧᩮ ᩋᩣᩈᩅᨭ᩠ᨮᩣᨶᩦᨿᩣ ᨵᨾ᩠ᨾᩣ ᩈᩴᨥᩮ ᨸᩣᨲᩩᨽᩅᨶ᩠ᨲᩥ, ᩋᨳ ᩈᨲ᩠ᨳᩣ ᩈᩣᩅᨠᩣᨶᩴ ᩈᩥᨠ᩠ᨡᩣᨸᨴᩴ ᨸᨬ᩠ᨬᨸᩮᨲᩥ ᩏᨴ᩠ᨴᩥᩈᨲᩥ ᨸᩣᨲᩥᨾᩮᩣᨠ᩠ᨡᩴ ᨲᩮᩈᩴᨿᩮᩅ ᩋᩣᩈᩅᨭ᩠ᨮᩣᨶᩦᨿᩣᨶᩴ ᨵᨾ᩠ᨾᩣᨶᩴ ᨸᨭᩥᨥᩣᨲᩣᨿ.
</Paragraph>

<Paragraph number="34" book="para">
ᨶᩥᩁᨻ᩠ᨻᩩᨴᩮᩤ ᩉᩥ, ᩈᩣᩁᩥᨸᩩᨲ᩠ᨲ, ᨽᩥᨠ᩠ᨡᩩᩈᩴᨥᩮᩣ ᨶᩥᩁᩣᨴᩦᨶᩅᩮᩤ ᩋᨸᨣᨲᨠᩣᩊᨠᩮᩣ ᩈᩩᨴ᩠ᨵᩮᩤ ᩈᩣᩁᩮ ᨸᨲᩥᨭ᩠ᨮᩥᨲᩮᩣ. ᩍᨾᩮᩈᨬ᩠ᩉᩥ, ᩈᩣᩁᩥᨸᩩᨲ᩠ᨲ, ᨸᨬ᩠ᨧᨶ᩠ᨶᩴ ᨽᩥᨠ᩠ᨡᩩᩈᨲᩣᨶᩴ ᨿᩮᩣ ᨸᨧ᩠ᨨᩥᨾᨠᩮᩣ ᨽᩥᨠ᩠ᨡᩩ ᩈᩮᩣ ᩈᩮᩣᨲᩣᨸᨶ᩠ᨶᩮᩣ ᩋᩅᩥᨶᩥᨸᩣᨲᨵᨾ᩠ᨾᩮᩣ ᨶᩥᨿᨲᩮᩣ ᩈᨾ᩠ᨻᩮᩣᨵᩥᨸᩁᩣᨿᨱᩮᩣ”ᨲᩥ.
</Paragraph>

</Division>
<Division number="22" book="para">

<Paragraph number="35" book="para">
ᩋᨳ ᨡᩮᩣ ᨽᨣᩅᩤ ᩋᩣᨿᩈ᩠ᨾᨶ᩠ᨲᩴ ᩋᩣᨶᨶ᩠ᨴᩴ ᩋᩣᨾᨶ᩠ᨲᩮᩈᩥ—  “ᩋᩣᨧᩥᨱ᩠ᨱᩴ ᨡᩮᩣ ᨸᨶᩮᨲᩴ, ᩋᩣᨶᨶ᩠ᨴ, ᨲᨳᩣᨣᨲᩣᨶᩴ ᨿᩮᩉᩥ ᨶᩥᨾᨶ᩠ᨲᩥᨲᩣ ᩅᩔᩴ ᩅᩈᨶ᩠ᨲᩥ, ᨶ ᨲᩮ ᩋᨶᨸᩃᩮᩣᨠᩮᨲ᩠ᩅᩣ ᨩᨶᨸᨴᨧᩣᩁᩥᨠᩴ ᨸᨠ᩠ᨠᨾᨶ᩠ᨲᩥ. ᩋᩣᨿᩣᨾᩣᨶᨶ᩠ᨴ, ᩅᩮᩁᨬ᩠ᨩᩴ ᨻᩕᩣᩉ᩠ᨾᨱᩴ ᩋᨸᩃᩮᩣᨠᩮᩔᩣᨾᩣ”ᨲᩥ. “ᩑᩅᩴ, ᨽᨶ᩠ᨲᩮ”ᨲᩥ ᨡᩮᩣ ᩋᩣᨿᩈ᩠ᨾᩣ ᩋᩣᨶᨶ᩠ᨴᩮᩣ ᨽᨣᩅᨲᩮᩣ ᨸᨧ᩠ᨧᩔᩮᩣᩈᩥ.
</Paragraph>

<Paragraph number="36" book="para">
ᩋᨳ ᨡᩮᩣ ᨽᨣᩅᩤ ᨶᩥᩅᩤᩈᩮᨲ᩠ᩅᩣ ᨸᨲ᩠ᨲᨧᩦᩅᩁᨾᩣᨴᩤᨿ ᩋᩣᨿᩈ᩠ᨾᨲᩣ ᩋᩣᨶᨶ᩠ᨴᩮᨶ ᨸᨧ᩠ᨨᩣᩈᨾᨱᩮᨶ ᨿᩮᨶ ᩅᩮᩁᨬ᩠ᨩᩔ ᨻᩕᩣᩉ᩠ᨾᨱᩔ ᨶᩥᩅᩮᩈᨶᩴ ᨲᩮᨶᩩᨸᩈᩘᨠᨾᩥ; ᩏᨸᩈᩘᨠᨾᩥᨲ᩠ᩅᩣ ᨸᨬ᩠ᨬᨲ᩠ᨲᩮ ᩋᩣᩈᨶᩮ ᨶᩥᩈᩦᨴᩥ. ᩋᨳ ᨡᩮᩣ ᩅᩮᩁᨬ᩠ᨩᩮᩣ ᨻᩕᩣᩉ᩠ᨾᨱᩮᩣ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥ; ᩏᨸᩈᩘᨠᨾᩥᨲ᩠ᩅᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᨶᩥᩈᩦᨴᩥ. ᩑᨠᨾᨶ᩠ᨲᩴ ᨶᩥᩈᩥᨶ᩠ᨶᩴ ᨡᩮᩣ ᩅᩮᩁᨬ᩠ᨩᩴ ᨻᩕᩣᩉ᩠ᨾᨱᩴ ᨽᨣᩅᩤ ᩑᨲᨴᩅᩮᩤᨧ—  “ᨶᩥᨾᨶ᩠ᨲᩥᨲᨾ᩠ᩉ ᨲᨿᩣ, ᨻᩕᩣᩉ᩠ᨾᨱ, ᩅᩔᩴᩅᩩᨭ᩠ᨮᩣ, ᩋᨸᩃᩮᩣᨠᩮᨾ ᨲᩴ, ᩍᨧ᩠ᨨᩣᨾ ᨾᨿᩴ ᨩᨶᨸᨴᨧᩣᩁᩥᨠᩴ ᨸᨠ᩠ᨠᨾᩥᨲᩩᨶ᩺”ᨲᩥ. “ᩈᨧ᩠ᨧᩴ, ᨽᩮᩣ ᨣᩮᩤᨲᨾ, ᨶᩥᨾᨶ᩠ᨲᩥᨲᨲ᩠ᨳ ᨾᨿᩣ ᩅᩔᩴᩅᩩᨭ᩠ᨮᩣ; ᩋᨸᩥ ᨧ ᨿᩮᩣ ᨴᩮᨿ᩠ᨿᨵᨾ᩠ᨾᩮᩣ ᩈᩮᩣ ᨶ ᨴᩥᨶ᩠ᨶᩮᩣ. ᨲᨬ᩠ᨧ ᨡᩮᩣ ᨶᩮᩣ ᩋᩈᨶ᩠ᨲᩴ, ᨶᩮᩣᨸᩥ ᩋᨴᩤᨲᩩᨠᨾ᩠ᨿᨲᩣ, ᨲᩴ ᨠᩩᨲᩮᨲ᩠ᨳ ᩃᨻ᩠ᨽᩣ ᨻᩉᩩᨠᩥᨧ᩠ᨧᩣ ᨥᩁᩣᩅᩤᩈᩣ ᨻᩉᩩᨠᩁᨱᩦᨿᩣ. ᩋᨵᩥᩅᩤᩈᩮᨲᩩ ᨾᩮ ᨽᩅᩴ ᨣᩮᩤᨲᨾᩮᩣ ᩈ᩠ᩅᩣᨲᨶᩣᨿ ᨽᨲ᩠ᨲᩴ ᩈᨴ᩠ᨵᩥᩴ ᨽᩥᨠ᩠ᨡᩩᩈᩴᨥᩮᨶᩣ”ᨲᩥ. ᩋᨵᩥᩅᩤᩈᩮᩈᩥ ᨽᨣᩅᩤ ᨲᩩᨱ᩠ᩉᩦᨽᩣᩅᩮᨶ. ᩋᨳ ᨡᩮᩣ ᨽᨣᩅᩤ ᩅᩮᩁᨬ᩠ᨩᩴ ᨻᩕᩣᩉ᩠ᨾᨱᩴ ᨵᨾ᩠ᨾᩥᨿᩣ ᨠᨳᩣᨿ ᩈᨶ᩠ᨴᩔᩮᨲ᩠ᩅᩣ ᩈᨾᩣᨴᨸᩮᨲ᩠ᩅᩣ ᩈᨾᩩᨲ᩠ᨲᩮᨩᩮᨲ᩠ᩅᩣ ᩈᨾ᩠ᨸᩉᩴᩈᩮᨲ᩠ᩅᩣ ᩏᨭ᩠ᨮᩣᨿᩣᩈᨶᩣ ᨸᨠ᩠ᨠᩣᨾᩥ.
</Paragraph>

<Paragraph number="37" book="para">
ᩋᨳ ᨡᩮᩣ ᩅᩮᩁᨬ᩠ᨩᩮᩣ ᨻᩕᩣᩉ᩠ᨾᨱᩮᩣ ᨲᩔᩣ ᩁᨲ᩠ᨲᩥᨿᩣ ᩋᨧ᩠ᨧᨿᩮᨶ ᩈᨠᩮ ᨶᩥᩅᩮᩈᨶᩮ ᨸᨱᩦᨲᩴ ᨡᩣᨴᨶᩦᨿᩴ ᨽᩮᩣᨩᨶᩦᨿᩴ ᨸᨭᩥᨿᩣᨴᩤᨸᩮᨲ᩠ᩅᩣ ᨽᨣᩅᨲᩮᩣ ᨠᩣᩃᩴ ᩋᩣᩁᩮᩣᨧᩣᨸᩮᩈᩥ—  “ᨠᩣᩃᩮᩣ, ᨽᩮᩣ ᨣᩮᩤᨲᨾ, ᨶᩥᨭ᩠ᨮᩥᨲᩴ ᨽᨲ᩠ᨲᨶ᩺”ᨲᩥ.
</Paragraph>

</Division>
<Division number="23" book="para">

<Paragraph number="38" book="para">
ᩋᨳ ᨡᩮᩣ ᨽᨣᩅᩤ ᨸᩩᨻ᩠ᨻᨱ᩠ᩉᩈᨾᨿᩴ ᨶᩥᩅᩤᩈᩮᨲ᩠ᩅᩣ ᨸᨲ᩠ᨲᨧᩦᩅᩁᨾᩣᨴᩤᨿ ᨿᩮᨶ ᩅᩮᩁᨬ᩠ᨩᩔ ᨻᩕᩣᩉ᩠ᨾᨱᩔ ᨶᩥᩅᩮᩈᨶᩴ ᨲᩮᨶᩩᨸᩈᩘᨠᨾᩥ; ᩏᨸᩈᩘᨠᨾᩥᨲ᩠ᩅᩣ ᨸᨬ᩠ᨬᨲ᩠ᨲᩮ ᩋᩣᩈᨶᩮ ᨶᩥᩈᩦᨴᩥ ᩈᨴ᩠ᨵᩥᩴ ᨽᩥᨠ᩠ᨡᩩᩈᩴᨥᩮᨶ. ᩋᨳ ᨡᩮᩣ ᩅᩮᩁᨬ᩠ᨩᩮᩣ ᨻᩕᩣᩉ᩠ᨾᨱᩮᩣ ᨻᩩᨴ᩠ᨵᨸ᩠ᨸᨾᩩᨡᩴ ᨽᩥᨠ᩠ᨡᩩᩈᩴᨥᩴ ᨸᨱᩦᨲᩮᨶ ᨡᩣᨴᨶᩦᨿᩮᨶ ᨽᩮᩣᨩᨶᩦᨿᩮᨶ ᩈᩉᨲ᩠ᨳᩣ ᩈᨶ᩠ᨲᨸ᩠ᨸᩮᨲ᩠ᩅᩣ ᩈᨾ᩠ᨸᩅᩤᩁᩮᨲ᩠ᩅᩣ ᨽᨣᩅᨶ᩠ᨲᩴ ᨽᩩᨲ᩠ᨲᩣᩅᩥᩴ ᩒᨶᩦᨲᨸᨲ᩠ᨲᨸᩣᨱᩥᩴ ᨲᩥᨧᩦᩅᩁᩮᨶ ᩋᨧ᩠ᨨᩣᨴᩮᩈᩥ, ᩑᨠᨾᩮᨠᨬ᩠ᨧ ᨽᩥᨠ᩠ᨡᩩᩴ ᩑᨠᨾᩮᨠᩮᨶ ᨴᩩᩔᨿᩩᨣᩮᨶ ᩋᨧ᩠ᨨᩣᨴᩮᩈᩥ. ᩋᨳ ᨡᩮᩣ ᨽᨣᩅᩤ ᩅᩮᩁᨬ᩠ᨩᩴ ᨻᩕᩣᩉ᩠ᨾᨱᩴ ᨵᨾ᩠ᨾᩥᨿᩣ ᨠᨳᩣᨿ ᩈᨶ᩠ᨴᩔᩮᨲ᩠ᩅᩣ ᩈᨾᩣᨴᨸᩮᨲ᩠ᩅᩣ ᩈᨾᩩᨲ᩠ᨲᩮᨩᩮᨲ᩠ᩅᩣ ᩈᨾ᩠ᨸᩉᩴᩈᩮᨲ᩠ᩅᩣ ᩏᨭ᩠ᨮᩣᨿᩣᩈᨶᩣ ᨸᨠ᩠ᨠᩣᨾᩥ.
</Paragraph>

<Paragraph number="39" book="para">
ᩋᨳ ᨡᩮᩣ ᨽᨣᩅᩤ ᩅᩮᩁᨬ᩠ᨩᩣᨿᩴ ᨿᨳᩣᨽᩥᩁᨶ᩠ᨲᩴ ᩅᩥᩉᩁᩥᨲ᩠ᩅᩣ ᩋᨶᩩᨸᨣᨾ᩠ᨾ ᩈᩮᩣᩁᩮᨿ᩠ᨿᩴ ᩈᩘᨠᩔᩴ ᨠᨱ᩠ᨱᨠᩩᨩ᩠ᨩᩴ ᨿᩮᨶ ᨸᨿᩣᨣᨸᨲᩥᨭ᩠ᨮᩣᨶᩴ ᨲᩮᨶᩩᨸᩈᩘᨠᨾᩥ; ᩏᨸᩈᩘᨠᨾᩥᨲ᩠ᩅᩣ ᨸᨿᩣᨣᨸᨲᩥᨭ᩠ᨮᩣᨶᩮ ᨣᩘᨣᩴ ᨶᨴᩥᩴ ᩏᨲ᩠ᨲᩁᩥᨲ᩠ᩅᩣ ᨿᩮᨶ ᨻᩣᩁᩣᨱᩈᩦ ᨲᨴᩅᩈᩁᩥ. ᩋᨳ ᨡᩮᩣ ᨽᨣᩅᩤ ᨻᩣᩁᩣᨱᩈᩥᨿᩴ ᨿᨳᩣᨽᩥᩁᨶ᩠ᨲᩴ ᩅᩥᩉᩁᩥᨲ᩠ᩅᩣ ᨿᩮᨶ ᩅᩮᩈᩣᩃᩦ ᨲᩮᨶ ᨧᩣᩁᩥᨠᩴ ᨸᨠ᩠ᨠᩣᨾᩥ. ᩋᨶᩩᨸᩩᨻ᩠ᨻᩮᨶ ᨧᩣᩁᩥᨠᩴ ᨧᩁᨾᩣᨶᩮᩣ ᨿᩮᨶ ᩅᩮᩈᩣᩃᩦ ᨲᨴᩅᩈᩁᩥ. ᨲᨲᩕ ᩈᩩᨴᩴ ᨽᨣᩅᩤ ᩅᩮᩈᩣᩃᩥᨿᩴ ᩅᩥᩉᩁᨲᩥ ᨾᩉᩣᩅᨶᩮ ᨠᩪᨭᩣᨣᩤᩁᩈᩣᩃᩣᨿᨶ᩠ᨲᩥ.

</Paragraph>
</Division>

<Paragraph number="40" type="center" book="para">
ᩅᩮᩁᨬ᩠ᨩᨽᩣᨱᩅᩤᩁᩮᩣ ᨶᩥᨭ᩠ᨮᩥᨲᩮᩣ.
</Paragraph>