---
title: "1.1.2 ᨴᩩᨲᩥᨿᨸᩣᩁᩣᨩᩥᨠᩈᩥᨠ᩠ᨡᩣᨸᨴ"
tableOfContents: false
sidebar:
  order: 2
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';
import TableOfContents from '@components/TableOfContents.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="84" book="para">

<Paragraph number="191" book="para">
ᨲᩮᨶ ᩈᨾᨿᩮᨶ ᨻᩩᨴ᩠ᨵᩮᩤ ᨽᨣᩅᩤ ᩁᩣᨩᨣᩉᩮ ᩅᩥᩉᩁᨲᩥ ᨣᩥᨩ᩠ᨫᨠᩪᨭᩮ ᨸᨻ᩠ᨻᨲᩮ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩈᨾ᩠ᨻᩉᩩᩃᩣ ᩈᨶ᩠ᨴᩥᨭ᩠ᨮᩣ ᩈᨾ᩠ᨽᨲ᩠ᨲᩣ ᨽᩥᨠ᩠ᨡᩪ ᩍᩈᩥᨣᩥᩃᩥᨸᩔᩮ ᨲᩥᨱᨠᩩᨭᩥᨿᩮᩣ ᨠᩁᩥᨲ᩠ᩅᩣ ᩅᩔᩴ ᩏᨸᨣᨧ᩠ᨨᩥᩴᩈᩩ. ᩋᩣᨿᩈ᩠ᨾᩣᨸᩥ ᨵᨶᩥᨿᩮᩣ ᨠᩩᨾ᩠ᨽᨠᩣᩁᨸᩩᨲ᩠ᨲᩮᩣ ᨲᩥᨱᨠᩩᨭᩥᨠᩴ ᨠᩁᩥᨲ᩠ᩅᩣ ᩅᩔᩴ ᩏᨸᨣᨧ᩠ᨨᩥ. ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᩅᩔᩴᩅᩩᨭ᩠ᨮᩣ ᨲᩮᨾᩣᩈᨧ᩠ᨧᨿᩮᨶ ᨲᩥᨱᨠᩩᨭᩥᨿᩮᩣ ᨽᩥᨶ᩠ᨴᩥᨲ᩠ᩅᩣ ᨲᩥᨱᨬ᩠ᨧ ᨠᨭ᩠ᨮᨬ᩠ᨧ ᨸᨭᩥᩈᩣᨾᩮᨲ᩠ᩅᩣ ᨩᨶᨸᨴᨧᩣᩁᩥᨠᩴ ᨸᨠ᩠ᨠᨾᩥᩴᩈᩩ. ᩋᩣᨿᩈ᩠ᨾᩣ ᨸᨶ ᨵᨶᩥᨿᩮᩣ ᨠᩩᨾ᩠ᨽᨠᩣᩁᨸᩩᨲ᩠ᨲᩮᩣ ᨲᨲ᩠ᨳᩮᩅ ᩅᩔᩴ ᩅᩈᩥ, ᨲᨲ᩠ᨳ ᩉᩮᨾᨶ᩠ᨲᩴ, ᨲᨲ᩠ᨳ ᨣᩥᨾ᩠ᩉᩴ. ᩋᨳ ᨡᩮᩣ ᩋᩣᨿᩈ᩠ᨾᨲᩮᩣ ᨵᨶᩥᨿᩔ ᨠᩩᨾ᩠ᨽᨠᩣᩁᨸᩩᨲ᩠ᨲᩔ ᨣᩤᨾᩴ ᨸᩥᨱ᩠ᨯᩣᨿ ᨸᩅᩥᨭ᩠ᨮᩔ ᨲᩥᨱᩉᩣᩁᩥᨿᩮᩣ ᨠᨭ᩠ᨮᩉᩣᩁᩥᨿᩮᩣ ᨲᩥᨱᨠᩩᨭᩥᨠᩴ ᨽᩥᨶ᩠ᨴᩥᨲ᩠ᩅᩣ ᨲᩥᨱᨬ᩠ᨧ ᨠᨭ᩠ᨮᨬ᩠ᨧ ᩋᩣᨴᩤᨿ ᩋᨣᨾᩴᩈᩩ. ᨴᩩᨲᩥᨿᨾ᩠ᨸᩥ ᨡᩮᩣ ᩋᩣᨿᩈ᩠ᨾᩣ ᨵᨶᩥᨿᩮᩣ ᨠᩩᨾ᩠ᨽᨠᩣᩁᨸᩩᨲ᩠ᨲᩮᩣ ᨲᩥᨱᨬ᩠ᨧ ᨠᨭ᩠ᨮᨬ᩠ᨧ ᩈᩘᨠᨯ᩠ᨰᩥᨲ᩠ᩅᩣ ᨲᩥᨱᨠᩩᨭᩥᨠᩴ ᩋᨠᩣᩈᩥ. ᨴᩩᨲᩥᨿᨾ᩠ᨸᩥ ᨡᩮᩣ ᩋᩣᨿᩈ᩠ᨾᨲᩮᩣ ᨵᨶᩥᨿᩔ ᨠᩩᨾ᩠ᨽᨠᩣᩁᨸᩩᨲ᩠ᨲᩔ ᨣᩤᨾᩴ ᨸᩥᨱ᩠ᨯᩣᨿ ᨸᩅᩥᨭ᩠ᨮᩔ ᨲᩥᨱᩉᩣᩁᩥᨿᩮᩣ ᨠᨭ᩠ᨮᩉᩣᩁᩥᨿᩮᩣ ᨲᩥᨱᨠᩩᨭᩥᨠᩴ ᨽᩥᨶ᩠ᨴᩥᨲ᩠ᩅᩣ ᨲᩥᨱᨬ᩠ᨧ ᨠᨭ᩠ᨮᨬ᩠ᨧ ᩋᩣᨴᩤᨿ ᩋᨣᨾᩴᩈᩩ. ᨲᨲᩥᨿᨾ᩠ᨸᩥ ᨡᩮᩣ ᩋᩣᨿᩈ᩠ᨾᩣ ᨵᨶᩥᨿᩮᩣ ᨠᩩᨾ᩠ᨽᨠᩣᩁᨸᩩᨲ᩠ᨲᩮᩣ ᨲᩥᨱᨬ᩠ᨧ ᨠᨭ᩠ᨮᨬ᩠ᨧ ᩈᩘᨠᨯ᩠ᨰᩥᨲ᩠ᩅᩣ ᨲᩥᨱᨠᩩᨭᩥᨠᩴ ᩋᨠᩣᩈᩥ. ᨲᨲᩥᨿᨾ᩠ᨸᩥ ᨡᩮᩣ ᩋᩣᨿᩈ᩠ᨾᨲᩮᩣ ᨵᨶᩥᨿᩔ ᨠᩩᨾ᩠ᨽᨠᩣᩁᨸᩩᨲ᩠ᨲᩔ ᨣᩤᨾᩴ ᨸᩥᨱ᩠ᨯᩣᨿ ᨸᩅᩥᨭ᩠ᨮᩔ ᨲᩥᨱᩉᩣᩁᩥᨿᩮᩣ ᨠᨭ᩠ᨮᩉᩣᩁᩥᨿᩮᩣ ᨲᩥᨱᨠᩩᨭᩥᨠᩴ ᨽᩥᨶ᩠ᨴᩥᨲ᩠ᩅᩣ ᨲᩥᨱᨬ᩠ᨧ ᨠᨭ᩠ᨮᨬ᩠ᨧ ᩋᩣᨴᩤᨿ ᩋᨣᨾᩴᩈᩩ.



</Paragraph>

<Paragraph number="192" book="para">
ᩋᨳ ᨡᩮᩣ ᩋᩣᨿᩈ᩠ᨾᨲᩮᩣ ᨵᨶᩥᨿᩔ ᨠᩩᨾ᩠ᨽᨠᩣᩁᨸᩩᨲ᩠ᨲᩔ ᩑᨲᨴᩉᩮᩣᩈᩥ—  “ᨿᩣᩅᨲᨲᩥᨿᨠᩴ ᨡᩮᩣ ᨾᩮ ᨣᩤᨾᩴ ᨸᩥᨱ᩠ᨯᩣᨿ ᨸᩅᩥᨭ᩠ᨮᩔ ᨲᩥᨱᩉᩣᩁᩥᨿᩮᩣ ᨠᨭ᩠ᨮᩉᩣᩁᩥᨿᩮᩣ ᨲᩥᨱᨠᩩᨭᩥᨠᩴ ᨽᩥᨶ᩠ᨴᩥᨲ᩠ᩅᩣ ᨲᩥᨱᨬ᩠ᨧ ᨠᨭ᩠ᨮᨬ᩠ᨧ ᩋᩣᨴᩤᨿ ᩋᨣᨾᩴᩈᩩ. ᩋᩉᩴ ᨡᩮᩣ ᨸᨶ ᩈᩩᩈᩥᨠ᩠ᨡᩥᨲᩮᩣ ᩋᨶᩅᨿᩮᩣ ᩈᨠᩮ ᩋᩣᨧᩁᩥᨿᨠᩮ ᨠᩩᨾ᩠ᨽᨠᩣᩁᨠᨾ᩠ᨾᩮ ᨸᩁᩥᨿᩮᩣᨴᩤᨲᩈᩥᨸ᩠ᨸᩮᩣ. ᨿᨶ᩠ᨶᩪᨶᩣᩉᩴ ᩈᩣᨾᩴ ᨧᩥᨠ᩠ᨡᩃᩖᩴ ᨾᨴ᩠ᨴᩥᨲ᩠ᩅᩣ ᩈᨻ᩠ᨻᨾᨲ᩠ᨲᩥᨠᩣᨾᨿᩴ ᨠᩩᨭᩥᨠᩴ ᨠᩁᩮᨿ᩠ᨿᨶ᩺”ᨲᩥ.



</Paragraph>

<Paragraph number="193" book="para">
ᩋᨳ ᨡᩮᩣ ᩋᩣᨿᩈ᩠ᨾᩣ ᨵᨶᩥᨿᩮᩣ ᨠᩩᨾ᩠ᨽᨠᩣᩁᨸᩩᨲ᩠ᨲᩮᩣ ᩈᩣᨾᩴ ᨧᩥᨠ᩠ᨡᩃᩖᩴ ᨾᨴ᩠ᨴᩥᨲ᩠ᩅᩣ ᩈᨻ᩠ᨻᨾᨲ᩠ᨲᩥᨠᩣᨾᨿᩴ ᨠᩩᨭᩥᨠᩴ ᨠᩁᩥᨲ᩠ᩅᩣ ᨲᩥᨱᨬ᩠ᨧ ᨠᨭ᩠ᨮᨬ᩠ᨧ ᨣᩮᩤᨾᨿᨬ᩠ᨧ ᩈᩘᨠᨯ᩠ᨰᩥᨲ᩠ᩅᩣ ᨲᩴ ᨠᩩᨭᩥᨠᩴ ᨸᨧᩥ. ᩈᩣ ᩋᩉᩮᩣᩈᩥ ᨠᩩᨭᩥᨠᩣ ᩋᨽᩥᩁᩪᨸᩣ ᨴᩔᨶᩦᨿᩣ ᨸᩣᩈᩣᨴᩥᨠᩣ ᩃᩮᩣᩉᩥᨲᩥᨠᩣ, ᩈᩮᨿ᩠ᨿᨳᩣᨸᩥ ᩍᨶ᩠ᨴᨣᩮᩤᨸᨠᩮᩣ. ᩈᩮᨿ᩠ᨿᨳᩣᨸᩥ ᨶᩣᨾ ᨠᩥᩘᨠᨱᩥᨠᩈᨴ᩠ᨴᩮᩤ; ᩑᩅᨾᩮᩅᩴ ᨲᩔᩣ ᨠᩩᨭᩥᨠᩣᨿ ᩈᨴ᩠ᨴᩮᩤ ᩋᩉᩮᩣᩈᩥ.



</Paragraph>

</Division>
<Division number="85" book="para">

<Paragraph number="194" book="para">
ᩋᨳ ᨡᩮᩣ ᨽᨣᩅᩤ ᩈᨾ᩠ᨻᩉᩩᩃᩮᩉᩥ ᨽᩥᨠ᩠ᨡᩪᩉᩥ ᩈᨴ᩠ᨵᩥᩴ ᨣᩥᨩ᩠ᨫᨠᩪᨭᩣ ᨸᨻ᩠ᨻᨲᩣ ᩒᩁᩮᩣᩉᨶ᩠ᨲᩮᩣ ᩋᨴ᩠ᨴᩈ ᨲᩴ ᨠᩩᨭᩥᨠᩴ ᩋᨽᩥᩁᩪᨸᩴ ᨴᩔᨶᩦᨿᩴ ᨸᩣᩈᩣᨴᩥᨠᩴ ᩃᩮᩣᩉᩥᨲᩥᨠᩴ. ᨴᩥᩈ᩠ᩅᩣᨶ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᨠᩥᩴ ᩑᨲᩴ, ᨽᩥᨠ᩠ᨡᩅᩮ, ᩋᨽᩥᩁᩪᨸᩴ ᨴᩔᨶᩦᨿᩴ ᨸᩣᩈᩣᨴᩥᨠᩴ ᩃᩮᩣᩉᩥᨲᩥᨠᩴ, ᩈᩮᨿ᩠ᨿᨳᩣᨸᩥ ᩍᨶ᩠ᨴᨣᩮᩤᨸᨠᩮᩣ”ᨲᩥ? ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. ᩅᩥᨣᩁᩉᩥ ᨻᩩᨴ᩠ᨵᩮᩤ ᨽᨣᩅᩤ—  “ᩋᨶᨶᩩᨧ᩠ᨨᩅᩥᨠᩴ, ᨽᩥᨠ᩠ᨡᩅᩮ, ᨲᩔ ᨾᩮᩣᨥᨸᩩᩁᩥᩈᩔ ᩋᨶᨶᩩᩃᩮᩣᨾᩥᨠᩴ ᩋᨸ᩠ᨸᨲᩥᩁᩪᨸᩴ ᩋᩔᩣᨾᨱᨠᩴ ᩋᨠᨸ᩠ᨸᩥᨿᩴ ᩋᨠᩁᨱᩦᨿᩴ. ᨠᨳᨬ᩠ᩉᩥ ᨶᩣᨾ ᩈᩮᩣ, ᨽᩥᨠ᩠ᨡᩅᩮ, ᨾᩮᩣᨥᨸᩩᩁᩥᩈᩮᩣ ᩈᨻ᩠ᨻᨾᨲ᩠ᨲᩥᨠᩣᨾᨿᩴ ᨠᩩᨭᩥᨠᩴ ᨠᩁᩥᩔᨲᩥ. ᨶ ᩉᩥ ᨶᩣᨾ, ᨽᩥᨠ᩠ᨡᩅᩮ, ᨲᩔ ᨾᩮᩣᨥᨸᩩᩁᩥᩈᩔ ᨸᩣᨱᩮᩈᩩ ᩋᨶᩩᨴ᩠ᨴᨿᩣ ᩋᨶᩩᨠᨾ᩠ᨸᩣ ᩋᩅᩥᩉᩮᩈᩣ ᨽᩅᩥᩔᨲᩥ. ᨣᨧ᩠ᨨᨳᩮᨲᩴ, ᨽᩥᨠ᩠ᨡᩅᩮ, ᨠᩩᨭᩥᨠᩴ ᨽᩥᨶ᩠ᨴᨳ. ᨾᩣ ᨸᨧ᩠ᨨᩥᨾᩣ ᨩᨶᨲᩣ ᨸᩣᨱᩮᩈᩩ ᨸᩣᨲᨻ᩠ᨿᨲᩴ ᩋᩣᨸᨩ᩠ᨩᩥ. ᨶ ᨧ, ᨽᩥᨠ᩠ᨡᩅᩮ, ᩈᨻ᩠ᨻᨾᨲ᩠ᨲᩥᨠᩣᨾᨿᩣ ᨠᩩᨭᩥᨠᩣ ᨠᩣᨲᨻ᩠ᨻᩣ. ᨿᩮᩣ ᨠᩁᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ. “ᩑᩅᩴ, ᨽᨶ᩠ᨲᩮ”ᨲᩥ, ᨡᩮᩣ ᨲᩮ ᨽᩥᨠ᩠ᨡᩪ ᨽᨣᩅᨲᩮᩣ ᨸᨭᩥᩔᩩᨱᩥᨲ᩠ᩅᩣ ᨿᩮᨶ ᩈᩣ ᨠᩩᨭᩥᨠᩣ ᨲᩮᨶᩩᨸᩈᩘᨠᨾᩥᩴᩈᩩ; ᩏᨸᩈᩘᨠᨾᩥᨲ᩠ᩅᩣ ᨲᩴ ᨠᩩᨭᩥᨠᩴ ᨽᩥᨶ᩠ᨴᩥᩴᩈᩩ. ᩋᨳ ᨡᩮᩣ ᩋᩣᨿᩈ᩠ᨾᩣ ᨵᨶᩥᨿᩮᩣ ᨠᩩᨾ᩠ᨽᨠᩣᩁᨸᩩᨲ᩠ᨲᩮᩣ ᨲᩮ ᨽᩥᨠ᩠ᨡᩪ ᩑᨲᨴᩅᩮᩤᨧ—  “ᨠᩥᩔ ᨾᩮ ᨲᩩᨾ᩠ᩉᩮ, ᩋᩣᩅᩩᩈᩮᩣ, ᨠᩩᨭᩥᨠᩴ ᨽᩥᨶ᩠ᨴᨳᩣ”ᨲᩥ? “ᨽᨣᩅᩤ, ᩋᩣᩅᩩᩈᩮᩣ, ᨽᩮᨴᩤᨸᩮᨲᩦ”ᨲᩥ. “ᨽᩥᨶ᩠ᨴᨳᩣᩅᩩᩈᩮᩣ, ᩈᨧᩮ ᨵᨾ᩠ᨾᩔᩣᨾᩦ ᨽᩮᨴᩤᨸᩮᨲᩦ”ᨲᩥ.



</Paragraph>

</Division>
<Division number="86" book="para">

<Paragraph number="195" book="para">
ᩋᨳ ᨡᩮᩣ ᩋᩣᨿᩈ᩠ᨾᨲᩮᩣ ᨵᨶᩥᨿᩔ ᨠᩩᨾ᩠ᨽᨠᩣᩁᨸᩩᨲ᩠ᨲᩔ ᩑᨲᨴᩉᩮᩣᩈᩥ—  “ᨿᩣᩅᨲᨲᩥᨿᨠᩴ ᨡᩮᩣ ᨾᩮ ᨣᩤᨾᩴ ᨸᩥᨱ᩠ᨯᩣᨿ ᨸᩅᩥᨭ᩠ᨮᩔ ᨲᩥᨱᩉᩣᩁᩥᨿᩮᩣ ᨠᨭ᩠ᨮᩉᩣᩁᩥᨿᩮᩣ ᨲᩥᨱᨠᩩᨭᩥᨠᩴ ᨽᩥᨶ᩠ᨴᩥᨲ᩠ᩅᩣ ᨲᩥᨱᨬ᩠ᨧ ᨠᨭ᩠ᨮᨬ᩠ᨧ ᩋᩣᨴᩤᨿ ᩋᨣᨾᩴᩈᩩ. ᨿᩣᨸᩥ ᨾᨿᩣ ᩈᨻ᩠ᨻᨾᨲ᩠ᨲᩥᨠᩣᨾᨿᩣ ᨠᩩᨭᩥᨠᩣ ᨠᨲᩣ ᩈᩣᨸᩥ ᨽᨣᩅᨲᩣ ᨽᩮᨴᩤᨸᩥᨲᩣ. ᩋᨲ᩠ᨳᩥ ᨧ ᨾᩮ ᨴᩤᩁᩩᨣᩉᩮ ᨣᨱᨠᩮᩣ ᩈᨶ᩠ᨴᩥᨭ᩠ᨮᩮᩣ. ᨿᨶ᩠ᨶᩪᨶᩣᩉᩴ ᨴᩤᩁᩩᨣᩉᩮ ᨣᨱᨠᩴ ᨴᩤᩁᩪᨶᩥ ᨿᩣᨧᩥᨲ᩠ᩅᩣ ᨴᩤᩁᩩᨠᩩᨭᩥᨠᩴ ᨠᩁᩮᨿ᩠ᨿᨶ᩺”ᨲᩥ.



</Paragraph>

<Paragraph number="196" book="para">
ᩋᨳ ᨡᩮᩣ ᩋᩣᨿᩈ᩠ᨾᩣ ᨵᨶᩥᨿᩮᩣ ᨠᩩᨾ᩠ᨽᨠᩣᩁᨸᩩᨲ᩠ᨲᩮᩣ ᨿᩮᨶ ᨴᩤᩁᩩᨣᩉᩮ ᨣᨱᨠᩮᩣ ᨲᩮᨶᩩᨸᩈᩘᨠᨾᩥ; ᩏᨸᩈᩘᨠᨾᩥᨲ᩠ᩅᩣ ᨴᩤᩁᩩᨣᩉᩮ ᨣᨱᨠᩴ ᩑᨲᨴᩅᩮᩤᨧ—  “ᨿᩣᩅᨲᨲᩥᨿᨠᩴ ᨡᩮᩣ ᨾᩮ, ᩋᩣᩅᩩᩈᩮᩣ, ᨣᩤᨾᩴ ᨸᩥᨱ᩠ᨯᩣᨿ ᨸᩅᩥᨭ᩠ᨮᩔ ᨲᩥᨱᩉᩣᩁᩥᨿᩮᩣ ᨠᨭ᩠ᨮᩉᩣᩁᩥᨿᩮᩣ ᨲᩥᨱᨠᩩᨭᩥᨠᩴ ᨽᩥᨶ᩠ᨴᩥᨲ᩠ᩅᩣ ᨲᩥᨱᨬ᩠ᨧ ᨠᨭ᩠ᨮᨬ᩠ᨧ ᩋᩣᨴᩤᨿ ᩋᨣᨾᩴᩈᩩ. ᨿᩣᨸᩥ ᨾᨿᩣ ᩈᨻ᩠ᨻᨾᨲ᩠ᨲᩥᨠᩣᨾᨿᩣ ᨠᩩᨭᩥᨠᩣ ᨠᨲᩣ ᩈᩣᨸᩥ ᨽᨣᩅᨲᩣ ᨽᩮᨴᩤᨸᩥᨲᩣ. ᨴᩮᩉᩥ ᨾᩮ, ᩋᩣᩅᩩᩈᩮᩣ, ᨴᩤᩁᩪᨶᩥ. ᩍᨧ᩠ᨨᩣᨾᩥ ᨴᩤᩁᩩᨠᩩᨭᩥᨠᩴ ᨠᩣᨲᩩᨶ᩺”ᨲᩥ. “ᨶᨲ᩠ᨳᩥ, ᨽᨶ᩠ᨲᩮ, ᨲᩣᨴᩥᩈᩣᨶᩥ ᨴᩤᩁᩪᨶᩥ ᨿᩣᨶᩣᩉᩴ ᩋᨿ᩠ᨿᩔ ᨴᨴᩮᨿ᩠ᨿᩴ. ᩋᨲ᩠ᨳᩥ, ᨽᨶ᩠ᨲᩮ, ᨴᩮᩅᨣᩉᨴᩤᩁᩪᨶᩥ ᨶᨣᩁᨸᨭᩥᩈᩘᨡᩣᩁᩥᨠᩣᨶᩥ ᩋᩣᨸᨴᨲ᩠ᨳᩣᨿ ᨶᩥᨠ᩠ᨡᩥᨲ᩠ᨲᩣᨶᩥ. ᩈᨧᩮ ᨲᩣᨶᩥ ᨴᩤᩁᩪᨶᩥ ᩁᩣᨩᩣ ᨴᩤᨸᩮᨲᩥ ᩉᩁᩣᨸᩮᨳ, ᨽᨶ᩠ᨲᩮ”ᨲᩥ. “ᨴᩥᨶ᩠ᨶᩣᨶᩥ, ᩋᩣᩅᩩᩈᩮᩣ, ᩁᨬ᩠ᨬᩣ”ᨲᩥ.



</Paragraph>

<Paragraph number="197" book="para">
ᩋᨳ ᨡᩮᩣ ᨴᩤᩁᩩᨣᩉᩮ ᨣᨱᨠᩔ ᩑᨲᨴᩉᩮᩣᩈᩥ—  “ᩍᨾᩮ ᨡᩮᩣ ᩈᨾᨱᩣ ᩈᨠ᩠ᨿᨸᩩᨲ᩠ᨲᩥᨿᩣ ᨵᨾ᩠ᨾᨧᩣᩁᩥᨶᩮᩣ ᩈᨾᨧᩣᩁᩥᨶᩮᩣ ᨻᩕᩉ᩠ᨾᨧᩣᩁᩥᨶᩮᩣ ᩈᨧ᩠ᨧᩅᩤᨴᩥᨶᩮᩣ ᩈᩦᩃᩅᨶ᩠ᨲᩮᩣ ᨠᩃ᩠ᨿᩣᨱᨵᨾ᩠ᨾᩣ. ᩁᩣᨩᩣᨸᩥᨾᩮᩈᩴ ᩋᨽᩥᨸ᩠ᨸᩈᨶ᩠ᨶᩮᩣ. ᨶᩣᩁᩉᨲᩥ ᩋᨴᩥᨶ᩠ᨶᩴ ᨴᩥᨶ᩠ᨶᨶ᩠ᨲᩥ ᩅᨲ᩠ᨲᩩᨶ᩺”ᨲᩥ. ᩋᨳ ᨡᩮᩣ ᨴᩤᩁᩩᨣᩉᩮ ᨣᨱᨠᩮᩣ ᩋᩣᨿᩈ᩠ᨾᨶ᩠ᨲᩴ ᨵᨶᩥᨿᩴ ᨠᩩᨾ᩠ᨽᨠᩣᩁᨸᩩᨲ᩠ᨲᩴ ᩑᨲᨴᩅᩮᩤᨧ—  “ᩉᩁᩣᨸᩮᨳ, ᨽᨶ᩠ᨲᩮ”ᨲᩥ. ᩋᨳ ᨡᩮᩣ ᩋᩣᨿᩈ᩠ᨾᩣ ᨵᨶᩥᨿᩮᩣ ᨠᩩᨾ᩠ᨽᨠᩣᩁᨸᩩᨲ᩠ᨲᩮᩣ ᨲᩣᨶᩥ ᨴᩤᩁᩪᨶᩥ ᨡᨱ᩠ᨯᩣᨡᨱ᩠ᨯᩥᨠᩴ ᨨᩮᨴᩤᨸᩮᨲ᩠ᩅᩣ ᩈᨠᨭᩮᩉᩥ ᨶᩥᨻ᩠ᨻᩣᩉᩣᨸᩮᨲ᩠ᩅᩣ ᨴᩤᩁᩩᨠᩩᨭᩥᨠᩴ ᩋᨠᩣᩈᩥ.



</Paragraph>

</Division>
<Division number="87" book="para">

<Paragraph number="198" book="para">
ᩋᨳ ᨡᩮᩣ ᩅᩔᨠᩣᩁᩮᩣ ᨻᩕᩣᩉ᩠ᨾᨱᩮᩣ ᨾᨣᨵᨾᩉᩣᨾᨲ᩠ᨲᩮᩣ ᩁᩣᨩᨣᩉᩮ ᨠᨾ᩠ᨾᨶ᩠ᨲᩮ ᩋᨶᩩᩈᨬ᩠ᨬᩣᨿᨾᩣᨶᩮᩣ ᨿᩮᨶ ᨴᩤᩁᩩᨣᩉᩮ ᨣᨱᨠᩮᩣ ᨲᩮᨶᩩᨸᩈᩘᨠᨾᩥ; ᩏᨸᩈᩘᨠᨾᩥᨲ᩠ᩅᩣ ᨴᩤᩁᩩᨣᩉᩮ ᨣᨱᨠᩴ ᩑᨲᨴᩅᩮᩤᨧ—  “ᨿᩣᨶᩥ ᨲᩣᨶᩥ, ᨽᨱᩮ, ᨴᩮᩅᨣᩉᨴᩤᩁᩪᨶᩥ ᨶᨣᩁᨸᨭᩥᩈᩘᨡᩣᩁᩥᨠᩣᨶᩥ ᩋᩣᨸᨴᨲ᩠ᨳᩣᨿ ᨶᩥᨠ᩠ᨡᩥᨲ᩠ᨲᩣᨶᩥ ᨠᩉᩴ ᨲᩣᨶᩥ ᨴᩤᩁᩪᨶᩦ”ᨲᩥ? “ᨲᩣᨶᩥ, ᩈᩣᨾᩥ, ᨴᩤᩁᩪᨶᩥ ᨴᩮᩅᩮᨶ ᩋᨿ᩠ᨿᩔ ᨵᨶᩥᨿᩔ ᨠᩩᨾ᩠ᨽᨠᩣᩁᨸᩩᨲ᩠ᨲᩔ ᨴᩥᨶ᩠ᨶᩣᨶᩦ”ᨲᩥ.



</Paragraph>

<Paragraph number="199" book="para">
ᩋᨳ ᨡᩮᩣ ᩅᩔᨠᩣᩁᩮᩣ ᨻᩕᩣᩉ᩠ᨾᨱᩮᩣ ᨾᨣᨵᨾᩉᩣᨾᨲ᩠ᨲᩮᩣ ᩋᨶᨲ᩠ᨲᨾᨶᩮᩣ ᩋᩉᩮᩣᩈᩥ—  “ᨠᨳᨬ᩠ᩉᩥ ᨶᩣᨾ ᨴᩮᩅᩮᩤ ᨴᩮᩅᨣᩉᨴᩤᩁᩪᨶᩥ ᨶᨣᩁᨸᨭᩥᩈᩘᨡᩣᩁᩥᨠᩣᨶᩥ ᩋᩣᨸᨴᨲ᩠ᨳᩣᨿ ᨶᩥᨠ᩠ᨡᩥᨲ᩠ᨲᩣᨶᩥ ᨵᨶᩥᨿᩔ ᨠᩩᨾ᩠ᨽᨠᩣᩁᨸᩩᨲ᩠ᨲᩔ ᨴᩔᨲᩦ”ᨲᩥ. ᩋᨳ ᨡᩮᩣ ᩅᩔᨠᩣᩁᩮᩣ ᨻᩕᩣᩉ᩠ᨾᨱᩮᩣ ᨾᨣᨵᨾᩉᩣᨾᨲ᩠ᨲᩮᩣ ᨿᩮᨶ ᩁᩣᨩᩣ ᨾᩣᨣᨵᩮᩤ ᩈᩮᨶᩥᨿᩮᩣ ᨻᩥᨾ᩠ᨻᩥᩈᩣᩁᩮᩣ ᨲᩮᨶᩩᨸᩈᩘᨠᨾᩥ; ᩏᨸᩈᩘᨠᨾᩥᨲ᩠ᩅᩣ ᩁᩣᨩᩣᨶᩴ ᨾᩣᨣᨵᩴ ᩈᩮᨶᩥᨿᩴ ᨻᩥᨾ᩠ᨻᩥᩈᩣᩁᩴ ᩑᨲᨴᩅᩮᩤᨧ—  “ᩈᨧ᩠ᨧᩴ ᨠᩥᩁ ᨴᩮᩅᩮᨶ ᨴᩮᩅᨣᩉᨴᩤᩁᩪᨶᩥ ᨶᨣᩁᨸᨭᩥᩈᩘᨡᩣᩁᩥᨠᩣᨶᩥ ᩋᩣᨸᨴᨲ᩠ᨳᩣᨿ ᨶᩥᨠ᩠ᨡᩥᨲ᩠ᨲᩣᨶᩥ ᨵᨶᩥᨿᩔ ᨠᩩᨾ᩠ᨽᨠᩣᩁᨸᩩᨲ᩠ᨲᩔ ᨴᩥᨶ᩠ᨶᩣᨶᩦ”ᨲᩥ? “ᨠᩮᩣ ᩑᩅᨾᩣᩉᩣ”ᨲᩥ? “ᨴᩤᩁᩩᨣᩉᩮ ᨣᨱᨠᩮᩣ, ᨴᩮᩅᩤ”ᨲᩥ. “ᨲᩮᨶ ᩉᩥ, ᨻᩕᩣᩉ᩠ᨾᨱ, ᨴᩤᩁᩩᨣᩉᩮ ᨣᨱᨠᩴ ᩋᩣᨱᩣᨸᩮᩉᩦ”ᨲᩥ. ᩋᨳ ᨡᩮᩣ ᩅᩔᨠᩣᩁᩮᩣ ᨻᩕᩣᩉ᩠ᨾᨱᩮᩣ ᨾᨣᨵᨾᩉᩣᨾᨲ᩠ᨲᩮᩣ ᨴᩤᩁᩩᨣᩉᩮ ᨣᨱᨠᩴ ᨻᨶ᩠ᨵᩴ ᩋᩣᨱᩣᨸᩮᩈᩥ.



</Paragraph>

<Paragraph number="200" book="para">
ᩋᨴ᩠ᨴᩈ ᨡᩮᩣ ᩋᩣᨿᩈ᩠ᨾᩣ ᨵᨶᩥᨿᩮᩣ ᨠᩩᨾ᩠ᨽᨠᩣᩁᨸᩩᨲ᩠ᨲᩮᩣ ᨴᩤᩁᩩᨣᩉᩮ ᨣᨱᨠᩴ ᨻᨶ᩠ᨵᩴ ᨶᩥᨿ᩠ᨿᨾᩣᨶᩴ. ᨴᩥᩈ᩠ᩅᩣᨶ ᨴᩤᩁᩩᨣᩉᩮ ᨣᨱᨠᩴ ᩑᨲᨴᩅᩮᩤᨧ—  “ᨠᩥᩔ ᨲ᩠ᩅᩴ, ᩋᩣᩅᩩᩈᩮᩣ, ᨻᨶ᩠ᨵᩮᩣ ᨶᩥᨿ᩠ᨿᩣᩈᩦ”ᨲᩥ? “ᨲᩮᩈᩴ, ᨽᨶ᩠ᨲᩮ, ᨴᩤᩁᩪᨶᩴ ᨠᩥᨧ᩠ᨧᩣ”ᨲᩥ. “ᨣᨧ᩠ᨨᩣᩅᩩᩈᩮᩣ, ᩋᩉᨾ᩠ᨸᩥ ᩋᩣᨣᨧ᩠ᨨᩣᨾᩦ”ᨲᩥ. “ᩑᨿ᩠ᨿᩣᩈᩥ, ᨽᨶ᩠ᨲᩮ, ᨸᩩᩁᩣᩉᩴ ᩉᨬ᩠ᨬᩣᨾᩦ”ᨲᩥ.



</Paragraph>

</Division>
<Division number="88" book="para">

<Paragraph number="201" book="para">
ᩋᨳ ᨡᩮᩣ ᩋᩣᨿᩈ᩠ᨾᩣ ᨵᨶᩥᨿᩮᩣ ᨠᩩᨾ᩠ᨽᨠᩣᩁᨸᩩᨲ᩠ᨲᩮᩣ ᨿᩮᨶ ᩁᨬ᩠ᨬᩮᩣ ᨾᩣᨣᨵᩔ ᩈᩮᨶᩥᨿᩔ ᨻᩥᨾ᩠ᨻᩥᩈᩣᩁᩔ ᨶᩥᩅᩮᩈᨶᩴ ᨲᩮᨶᩩᨸᩈᩘᨠᨾᩥ; ᩏᨸᩈᩘᨠᨾᩥᨲ᩠ᩅᩣ ᨸᨬ᩠ᨬᨲ᩠ᨲᩮ ᩋᩣᩈᨶᩮ ᨶᩥᩈᩦᨴᩥ. ᩋᨳ ᨡᩮᩣ ᩁᩣᨩᩣ ᨾᩣᨣᨵᩮᩤ ᩈᩮᨶᩥᨿᩮᩣ ᨻᩥᨾ᩠ᨻᩥᩈᩣᩁᩮᩣ ᨿᩮᨶᩣᨿᩈ᩠ᨾᩣ ᨵᨶᩥᨿᩮᩣ ᨠᩩᨾ᩠ᨽᨠᩣᩁᨸᩩᨲ᩠ᨲᩮᩣ ᨲᩮᨶᩩᨸᩈᩘᨠᨾᩥ; ᩏᨸᩈᩘᨠᨾᩥᨲ᩠ᩅᩣ ᩋᩣᨿᩈ᩠ᨾᨶ᩠ᨲᩴ ᨵᨶᩥᨿᩴ ᨠᩩᨾ᩠ᨽᨠᩣᩁᨸᩩᨲ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᨶᩥᩈᩦᨴᩥ. ᩑᨠᨾᨶ᩠ᨲᩴ ᨶᩥᩈᩥᨶ᩠ᨶᩮᩣ ᨡᩮᩣ ᩁᩣᨩᩣ ᨾᩣᨣᨵᩮᩤ ᩈᩮᨶᩥᨿᩮᩣ ᨻᩥᨾ᩠ᨻᩥᩈᩣᩁᩮᩣ ᩋᩣᨿᩈ᩠ᨾᨶ᩠ᨲᩴ ᨵᨶᩥᨿᩴ ᨠᩩᨾ᩠ᨽᨠᩣᩁᨸᩩᨲ᩠ᨲᩴ ᩑᨲᨴᩅᩮᩤᨧ—  “ᩈᨧ᩠ᨧᩴ ᨠᩥᩁ ᨾᨿᩣ, ᨽᨶ᩠ᨲᩮ, ᨴᩮᩅᨣᩉᨴᩤᩁᩪᨶᩥ ᨶᨣᩁᨸᨭᩥᩈᩘᨡᩣᩁᩥᨠᩣᨶᩥ ᩋᩣᨸᨴᨲ᩠ᨳᩣᨿ ᨶᩥᨠ᩠ᨡᩥᨲ᩠ᨲᩣᨶᩥ ᩋᨿ᩠ᨿᩔ ᨴᩥᨶ᩠ᨶᩣᨶᩦ”ᨲᩥ? “ᩑᩅᩴ, ᨾᩉᩣᩁᩣᨩᩣ”ᨲᩥ. “ᨾᨿᩴ ᨡᩮᩣ, ᨽᨶ᩠ᨲᩮ, ᩁᩣᨩᩣᨶᩮᩣ ᨶᩣᨾ ᨻᩉᩩᨠᩥᨧ᩠ᨧᩣ ᨻᩉᩩᨠᩁᨱᩦᨿᩣ, ᨴᨲ᩠ᩅᩣᨸᩥ ᨶ ᩈᩁᩮᨿ᩠ᨿᩣᨾ; ᩍᩘᨥ, ᨽᨶ᩠ᨲᩮ, ᩈᩁᩣᨸᩮᩉᩦ”ᨲᩥ. “ᩈᩁᩈᩥ ᨲ᩠ᩅᩴ, ᨾᩉᩣᩁᩣᨩ, ᨸᨮᨾᩣᨽᩥᩈᩥᨲ᩠ᨲᩮᩣ ᩑᩅᩁᩪᨸᩥᩴ ᩅᩤᨧᩴ ᨽᩣᩈᩥᨲᩣ—  ‘ᨴᩥᨶ᩠ᨶᨬ᩠ᨬᩮᩅ ᩈᨾᨱᨻᩕᩣᩉ᩠ᨾᨱᩣᨶᩴ ᨲᩥᨱᨠᨭ᩠ᨮᩮᩣᨴᨠᩴ ᨸᩁᩥᨽᩩᨬ᩠ᨩᨶ᩠ᨲᩪ’”ᨲᩥ. “ᩈᩁᩣᨾᩉᩴ, ᨽᨶ᩠ᨲᩮ. ᩈᨶ᩠ᨲᩥ, ᨽᨶ᩠ᨲᩮ, ᩈᨾᨱᨻᩕᩣᩉ᩠ᨾᨱᩣ ᩃᨩ᩠ᨩᩥᨶᩮᩣ ᨠᩩᨠ᩠ᨠᩩᨧ᩠ᨧᨠᩣ ᩈᩥᨠ᩠ᨡᩣᨠᩣᨾᩣ. ᨲᩮᩈᩴ ᩋᨸ᩠ᨸᨾᨲ᩠ᨲᨠᩮᨸᩥ ᨠᩩᨠ᩠ᨠᩩᨧ᩠ᨧᩴ ᩏᨸ᩠ᨸᨩ᩠ᨩᨲᩥ. ᨲᩮᩈᩴ ᨾᨿᩣ ᩈᨶ᩠ᨵᩣᨿ ᨽᩣᩈᩥᨲᩴ, ᨲᨬ᩠ᨧ ᨡᩮᩣ ᩋᩁᨬ᩠ᨬᩮ ᩋᨸᩁᩥᨣ᩠ᨣᩉᩥᨲᩴ. ᩈᩮᩣ ᨲ᩠ᩅᩴ, ᨽᨶ᩠ᨲᩮ, ᨲᩮᨶ ᩃᩮᩈᩮᨶ ᨴᩤᩁᩪᨶᩥ ᩋᨴᩥᨶ᩠ᨶᩴ ᩉᩁᩥᨲᩩᩴ ᨾᨬ᩠ᨬᩈᩥ. ᨠᨳᨬ᩠ᩉᩥ ᨶᩣᨾ ᨾᩣᨴᩥᩈᩮᩣ ᩈᨾᨱᩴ ᩅᩤ ᨻᩕᩣᩉ᩠ᨾᨱᩴ ᩅᩤ ᩅᩥᨩᩥᨲᩮ ᩅᩈᨶ᩠ᨲᩴ ᩉᨶᩮᨿ᩠ᨿ ᩅᩤ ᨻᨶ᩠ᨵᩮᨿ᩠ᨿ ᩅᩤ ᨸᨻ᩠ᨻᩣᨩᩮᨿ᩠ᨿ ᩅᩤ. ᨣᨧ᩠ᨨ, ᨽᨶ᩠ᨲᩮ, ᩃᩮᩣᨾᩮᨶ ᨲ᩠ᩅᩴ ᨾᩩᨲ᩠ᨲᩮᩣᩈᩥ. ᨾᩣᩔᩩ ᨸᩩᨶᨸᩥ ᩑᩅᩁᩪᨸᩴ ᩋᨠᩣᩈᩦ”ᨲᩥ.



</Paragraph>

<Paragraph number="202" book="para">
ᨾᨶᩩᩔᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᩋᩃᨩ᩠ᨩᩥᨶᩮᩣ ᩍᨾᩮ ᩈᨾᨱᩣ ᩈᨠ᩠ᨿᨸᩩᨲ᩠ᨲᩥᨿᩣ ᨴᩩᩔᩦᩃᩣ ᨾᩩᩈᩣᩅᩤᨴᩥᨶᩮᩣ. ᩍᨾᩮ ᩉᩥ ᨶᩣᨾ ᨵᨾ᩠ᨾᨧᩣᩁᩥᨶᩮᩣ ᩈᨾᨧᩣᩁᩥᨶᩮᩣ ᨻᩕᩣᩉ᩠ᨾᨧᩣᩁᩥᨶᩮᩣ ᩈᨧ᩠ᨧᩅᩤᨴᩥᨶᩮᩣ ᩈᩦᩃᩅᨶ᩠ᨲᩮᩣ ᨠᩃ᩠ᨿᩣᨱᨵᨾ᩠ᨾᩣ ᨸᨭᩥᨩᩣᨶᩥᩔᨶ᩠ᨲᩥ. ᨶᨲ᩠ᨳᩥ ᩍᨾᩮᩈᩴ ᩈᩣᨾᨬ᩠ᨬᩴ, ᨶᨲ᩠ᨳᩥ ᩍᨾᩮᩈᩴ ᨻᩕᩉ᩠ᨾᨬ᩠ᨬᩴ. ᨶᨭ᩠ᨮᩴ ᩍᨾᩮᩈᩴ ᩈᩣᨾᨬ᩠ᨬᩴ, ᨶᨭ᩠ᨮᩴ ᩍᨾᩮᩈᩴ ᨻᩕᩉ᩠ᨾᨬ᩠ᨬᩴ. ᨠᩩᨲᩮᩣ ᩍᨾᩮᩈᩴ ᩈᩣᨾᨬ᩠ᨬᩴ, ᨠᩩᨲᩮᩣ ᩍᨾᩮᩈᩴ ᨻᩕᩉ᩠ᨾᨬ᩠ᨬᩴ. ᩋᨸᨣᨲᩣ ᩍᨾᩮ ᩈᩣᨾᨬ᩠ᨬᩣ, ᩋᨸᨣᨲᩣ ᩍᨾᩮ ᨻᩕᩉ᩠ᨾᨬ᩠ᨬᩣ. ᩁᩣᨩᩣᨶᨾ᩠ᨸᩥ ᩍᨾᩮ ᩅᨬ᩠ᨧᩮᨶ᩠ᨲᩥ, ᨠᩥᩴ ᨸᨶᨬ᩠ᨬᩮ ᨾᨶᩩᩔᩮ”ᨲᩥ.



</Paragraph>

<Paragraph number="203" book="para">
ᩋᩔᩮᩣᩈᩩᩴ ᨡᩮᩣ ᨽᩥᨠ᩠ᨡᩪ ᨲᩮᩈᩴ ᨾᨶᩩᩔᩣᨶᩴ ᩏᨩ᩠ᨫᩣᨿᨶ᩠ᨲᩣᨶᩴ ᨡᩥᨿ᩠ᨿᨶ᩠ᨲᩣᨶᩴ ᩅᩥᨸᩣᨧᩮᨶ᩠ᨲᩣᨶᩴ. ᨿᩮ ᨲᩮ ᨽᩥᨠ᩠ᨡᩪ ᩋᨸ᩠ᨸᩥᨧ᩠ᨨᩣ ᩈᨶ᩠ᨲᩩᨭ᩠ᨮᩣ ᩃᨩ᩠ᨩᩥᨶᩮᩣ ᨠᩩᨠ᩠ᨠᩩᨧ᩠ᨧᨠᩣ ᩈᩥᨠ᩠ᨡᩣᨠᩣᨾᩣ ᨲᩮ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᩋᩣᨿᩈ᩠ᨾᩣ ᨵᨶᩥᨿᩮᩣ ᨠᩩᨾ᩠ᨽᨠᩣᩁᨸᩩᨲ᩠ᨲᩮᩣ ᩁᨬ᩠ᨬᩮᩣ ᨴᩤᩁᩪᨶᩥ ᩋᨴᩥᨶ᩠ᨶᩴ ᩋᩣᨴᩥᨿᩥᩔᨲᩦ”ᨲᩥ.



</Paragraph>

<Paragraph number="204" book="para">
ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᩋᩣᨿᩈ᩠ᨾᨶ᩠ᨲᩴ ᨵᨶᩥᨿᩴ ᨠᩩᨾ᩠ᨽᨠᩣᩁᨸᩩᨲ᩠ᨲᩴ ᩋᨶᩮᨠᨸᩁᩥᨿᩣᨿᩮᨶ ᩅᩥᨣᩁᩉᩥᨲ᩠ᩅᩣ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. ᩋᨳ ᨡᩮᩣ ᨽᨣᩅᩤ ᩑᨲᩈ᩠ᨾᩥᩴ ᨶᩥᨴᩤᨶᩮ ᩑᨲᩈ᩠ᨾᩥᩴ ᨸᨠᩁᨱᩮ ᨽᩥᨠ᩠ᨡᩩᩈᩴᨥᩴ ᩈᨶ᩠ᨶᩥᨸᩣᨲᩣᨸᩮᨲ᩠ᩅᩣ ᩋᩣᨿᩈ᩠ᨾᨶ᩠ᨲᩴ ᨵᨶᩥᨿᩴ ᨠᩩᨾ᩠ᨽᨠᩣᩁᨸᩩᨲ᩠ᨲᩴ ᨸᨭᩥᨸᩩᨧ᩠ᨨᩥ—  “ᩈᨧ᩠ᨧᩴ ᨠᩥᩁ ᨲ᩠ᩅᩴ, ᨵᨶᩥᨿ, ᩁᨬ᩠ᨬᩮᩣ ᨴᩤᩁᩪᨶᩥ ᩋᨴᩥᨶ᩠ᨶᩴ ᩋᩣᨴᩥᨿᩦ”ᨲᩥ? “ᩈᨧ᩠ᨧᩴ, ᨽᨣᩅᩤ”ᨲᩥ. ᩅᩥᨣᩁᩉᩥ ᨻᩩᨴ᩠ᨵᩮᩤ ᨽᨣᩅᩤ—  “ᩋᨶᨶᩩᨧ᩠ᨨᩅᩥᨠᩴ, ᨾᩮᩣᨥᨸᩩᩁᩥᩈ, ᩋᨶᨶᩩᩃᩮᩣᨾᩥᨠᩴ ᩋᨸ᩠ᨸᨲᩥᩁᩪᨸᩴ ᩋᩔᩣᨾᨱᨠᩴ ᩋᨠᨸ᩠ᨸᩥᨿᩴ ᩋᨠᩁᨱᩦᨿᩴ. ᨠᨳᨬ᩠ᩉᩥ ᨶᩣᨾ ᨲ᩠ᩅᩴ, ᨾᩮᩣᨥᨸᩩᩁᩥᩈ, ᩁᨬ᩠ᨬᩮᩣ ᨴᩤᩁᩪᨶᩥ ᩋᨴᩥᨶ᩠ᨶᩴ ᩋᩣᨴᩥᨿᩥᩔᩈᩥ. ᨶᩮᨲᩴ, ᨾᩮᩣᨥᨸᩩᩁᩥᩈ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ ᨸᩈᨶ᩠ᨶᩣᨶᩴ ᩅᩤ ᨽᩥᨿ᩠ᨿᩮᩣᨽᩣᩅᩤᨿ; ᩋᨳ ᨡ᩠ᩅᩮᨲᩴ, ᨾᩮᩣᨥᨸᩩᩁᩥᩈ, ᩋᨸ᩠ᨸᩈᨶ᩠ᨶᩣᨶᨬ᩠ᨧᩮᩅ ᩋᨸ᩠ᨸᩈᩣᨴᩤᨿ ᨸᩈᨶ᩠ᨶᩣᨶᨬ᩠ᨧ ᩑᨠᨧ᩠ᨧᩣᨶᩴ ᩋᨬ᩠ᨬᨳᨲ᩠ᨲᩣᨿᩣ”ᨲᩥ.



</Paragraph>

<Paragraph number="205" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨸᩩᩁᩣᨱᩅᩮᩤᩉᩣᩁᩥᨠᩮᩣ ᨾᩉᩣᨾᨲ᩠ᨲᩮᩣ ᨽᩥᨠ᩠ᨡᩪᩈᩩ ᨸᨻ᩠ᨻᨩᩥᨲᩮᩣ ᨽᨣᩅᨲᩮᩣ ᩋᩅᩥᨴᩪᩁᩮ ᨶᩥᩈᩥᨶ᩠ᨶᩮᩣ ᩉᩮᩣᨲᩥ. ᩋᨳ ᨡᩮᩣ ᨽᨣᩅᩤ ᨲᩴ ᨽᩥᨠ᩠ᨡᩩᩴ ᩑᨲᨴᩅᩮᩤᨧ—  “ᨠᩥᨲ᩠ᨲᨠᩮᨶ ᨡᩮᩣ, ᨽᩥᨠ᩠ᨡᩩ, ᩁᩣᨩᩣ ᨾᩣᨣᨵᩮᩤ ᩈᩮᨶᩥᨿᩮᩣ ᨻᩥᨾ᩠ᨻᩥᩈᩣᩁᩮᩣ ᨧᩮᩣᩁᩴ ᨣᩉᩮᨲ᩠ᩅᩣ ᩉᨶᨲᩥ ᩅᩤ ᨻᨶ᩠ᨵᨲᩥ ᩅᩤ ᨸᨻ᩠ᨻᩣᨩᩮᨲᩥ ᩅᩤ”ᨲᩥ? “ᨸᩣᨴᩮᨶ ᩅᩤ, ᨽᨣᩅᩤ, ᨸᩣᨴᩤᩁᩉᩮᨶ ᩅᩤ”ᨲᩥ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩁᩣᨩᨣᩉᩮ ᨸᨬ᩠ᨧᨾᩣᩈᨠᩮᩣ ᨸᩣᨴᩮᩤ ᩉᩮᩣᨲᩥ. ᩋᨳ ᨡᩮᩣ ᨽᨣᩅᩤ ᩋᩣᨿᩈ᩠ᨾᨶ᩠ᨲᩴ ᨵᨶᩥᨿᩴ ᨠᩩᨾ᩠ᨽᨠᩣᩁᨸᩩᨲ᩠ᨲᩴ ᩋᨶᩮᨠᨸᩁᩥᨿᩣᨿᩮᨶ ᩅᩥᨣᩁᩉᩥᨲ᩠ᩅᩣ ᨴᩩᨻ᩠ᨽᩁᨲᩣᨿ …ᨸᩮ…  ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᩮᨿ᩠ᨿᩣᨳ—



</Paragraph>

</Division>
<Division number="89" book="para">

<Paragraph number="206" book="para">
<Emphasis>“ᨿᩮᩣ ᨸᨶ ᨽᩥᨠ᩠ᨡᩩ ᩋᨴᩥᨶ᩠ᨶᩴ ᨳᩮᨿ᩠ᨿᩈᩘᨡᩣᨲᩴ ᩋᩣᨴᩥᨿᩮᨿ᩠ᨿ, ᨿᨳᩣᩁᩪᨸᩮ ᩋᨴᩥᨶ᩠ᨶᩣᨴᩤᨶᩮ ᩁᩣᨩᩣᨶᩮᩣ ᨧᩮᩣᩁᩴ ᨣᩉᩮᨲ᩠ᩅᩣ ᩉᨶᩮᨿ᩠ᨿᩩᩴ ᩅᩤ ᨻᨶ᩠ᨵᩮᨿ᩠ᨿᩩᩴ ᩅᩤ ᨸᨻ᩠ᨻᩣᨩᩮᨿ᩠ᨿᩩᩴ ᩅᩤ—  ‘ᨧᩮᩣᩁᩮᩣᩈᩥ ᨻᩣᩃᩮᩣᩈᩥ ᨾᩪᩊ᩠ᩉᩮᩣᩈᩥ ᨳᩮᨶᩮᩣᩈᩦ’ᨲᩥ, ᨲᨳᩣᩁᩪᨸᩴ ᨽᩥᨠ᩠ᨡᩩ ᩋᨴᩥᨶ᩠ᨶᩴ ᩋᩣᨴᩥᨿᨾᩣᨶᩮᩣ ᩋᨿᨾ᩠ᨸᩥ ᨸᩣᩁᩣᨩᩥᨠᩮᩣ ᩉᩮᩣᨲᩥ ᩋᩈᩴᩅᩤᩈᩮᩣ”</Emphasis>ᨲᩥ.



</Paragraph>

<Paragraph number="207" book="para">
ᩑᩅᨬ᩠ᨧᩥᨴᩴ ᨽᨣᩅᨲᩣ ᨽᩥᨠ᩠ᨡᩪᨶᩴ ᩈᩥᨠ᩠ᨡᩣᨸᨴᩴ ᨸᨬ᩠ᨬᨲ᩠ᨲᩴ ᩉᩮᩣᨲᩥ.



</Paragraph>

</Division>
<Division number="90" book="para">

<Paragraph number="208" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᩁᨩᨠᨲ᩠ᨳᩁᨱᩴ ᨣᨶ᩠ᨲ᩠ᩅᩣ ᩁᨩᨠᨽᨱ᩠ᨯᩥᨠᩴ ᩋᩅᩉᩁᩥᨲ᩠ᩅᩣ ᩋᩣᩁᩣᨾᩴ ᩉᩁᩥᨲ᩠ᩅᩣ ᨽᩣᨩᩮᩈᩩᩴ. ᨽᩥᨠ᩠ᨡᩪ ᩑᩅᨾᩣᩉᩴᩈᩩ—  “ᨾᩉᩣᨸᩩᨬ᩠ᨬᨲ᩠ᨳ ᨲᩩᨾ᩠ᩉᩮ, ᩋᩣᩅᩩᩈᩮᩣ. ᨻᩉᩩᩴ ᨲᩩᨾ᩠ᩉᩣᨠᩴ ᨧᩦᩅᩁᩴ ᩏᨸ᩠ᨸᨶ᩠ᨶᨶ᩺”ᨲᩥ. “ᨠᩩᨲᩮᩣ, ᩋᩣᩅᩩᩈᩮᩣ, ᩋᨾ᩠ᩉᩣᨠᩴ ᨸᩩᨬ᩠ᨬᩴ, ᩍᨴᩤᨶᩥ ᨾᨿᩴ ᩁᨩᨠᨲ᩠ᨳᩁᨱᩴ ᨣᨶ᩠ᨲ᩠ᩅᩣ ᩁᨩᨠᨽᨱ᩠ᨯᩥᨠᩴ ᩋᩅᩉᩁᩥᨾ᩠ᩉᩣ”ᨲᩥ. “ᨶᨶᩩ, ᩋᩣᩅᩩᩈᩮᩣ, ᨽᨣᩅᨲᩣ ᩈᩥᨠ᩠ᨡᩣᨸᨴᩴ ᨸᨬ᩠ᨬᨲ᩠ᨲᩴ. ᨠᩥᩔ ᨲᩩᨾ᩠ᩉᩮ, ᩋᩣᩅᩩᩈᩮᩣ, ᩁᨩᨠᨽᨱ᩠ᨯᩥᨠᩴ ᩋᩅᩉᩁᩥᨲ᩠ᨳᩣ”ᨲᩥ? “ᩈᨧ᩠ᨧᩴ, ᩋᩣᩅᩩᩈᩮᩣ, ᨽᨣᩅᨲᩣ ᩈᩥᨠ᩠ᨡᩣᨸᨴᩴ ᨸᨬ᩠ᨬᨲ᩠ᨲᩴ. ᨲᨬ᩠ᨧ ᨡᩮᩣ ᨣᩤᨾᩮ, ᨶᩮᩣ ᩋᩁᨬ᩠ᨬᩮ”ᨲᩥ. “ᨶᨶᩩ, ᩋᩣᩅᩩᩈᩮᩣ, ᨲᨳᩮᩅᩮᨲᩴ ᩉᩮᩣᨲᩥ. ᩋᨶᨶᩩᨧ᩠ᨨᩅᩥᨠᩴ, ᩋᩣᩅᩩᩈᩮᩣ, ᩋᨶᨶᩩᩃᩮᩣᨾᩥᨠᩴ ᩋᨸ᩠ᨸᨲᩥᩁᩪᨸᩴ ᩋᩔᩣᨾᨱᨠᩴ ᩋᨠᨸ᩠ᨸᩥᨿᩴ ᩋᨠᩁᨱᩦᨿᩴ. ᨠᨳᨬ᩠ᩉᩥ ᨶᩣᨾ ᨲᩩᨾ᩠ᩉᩮ, ᩋᩣᩅᩩᩈᩮᩣ, ᩁᨩᨠᨽᨱ᩠ᨯᩥᨠᩴ ᩋᩅᩉᩁᩥᩔᨳ. ᨶᩮᨲᩴ, ᩋᩣᩅᩩᩈᩮᩣ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ ᨸᩈᨶ᩠ᨶᩣᨶᩴ ᩅᩤ ᨽᩥᨿ᩠ᨿᩮᩣᨽᩣᩅᩤᨿ; ᩋᨳ ᨡ᩠ᩅᩮᨲᩴ, ᩋᩣᩅᩩᩈᩮᩣ, ᩋᨸ᩠ᨸᩈᨶ᩠ᨶᩣᨶᨬ᩠ᨧᩮᩅ ᩋᨸ᩠ᨸᩈᩣᨴᩤᨿ ᨸᩈᨶ᩠ᨶᩣᨶᨬ᩠ᨧ ᩑᨠᨧ᩠ᨧᩣᨶᩴ ᩋᨬ᩠ᨬᨳᨲ᩠ᨲᩣᨿᩣ”ᨲᩥ. ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᨨᨻ᩠ᨻᨣ᩠ᨣᩥᨿᩮ ᨽᩥᨠ᩠ᨡᩪ ᩋᨶᩮᨠᨸᩁᩥᨿᩣᨿᩮᨶ ᩅᩥᨣᩁᩉᩥᨲ᩠ᩅᩣ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ.



</Paragraph>

<Paragraph number="209" book="para">
ᩋᨳ ᨡᩮᩣ ᨽᨣᩅᩤ ᩑᨲᩈ᩠ᨾᩥᩴ ᨶᩥᨴᩤᨶᩮ ᩑᨲᩈ᩠ᨾᩥᩴ ᨸᨠᩁᨱᩮ ᨽᩥᨠ᩠ᨡᩩᩈᩴᨥᩴ ᩈᨶ᩠ᨶᩥᨸᩣᨲᩣᨸᩮᨲ᩠ᩅᩣ ᨨᨻ᩠ᨻᨣ᩠ᨣᩥᨿᩮ ᨽᩥᨠ᩠ᨡᩪ ᨸᨭᩥᨸᩩᨧ᩠ᨨᩥ—  “ᩈᨧ᩠ᨧᩴ ᨠᩥᩁ ᨲᩩᨾ᩠ᩉᩮ, ᨽᩥᨠ᩠ᨡᩅᩮ, ᩁᨩᨠᨲ᩠ᨳᩁᨱᩴ ᨣᨶ᩠ᨲ᩠ᩅᩣ ᩁᨩᨠᨽᨱ᩠ᨯᩥᨠᩴ ᩋᩅᩉᩁᩥᨲ᩠ᨳᩣ”ᨲᩥ? “ᩈᨧ᩠ᨧᩴ, ᨽᨣᩅᩤ”ᨲᩥ. ᩅᩥᨣᩁᩉᩥ ᨻᩩᨴ᩠ᨵᩮᩤ ᨽᨣᩅᩤ—  “ᩋᨶᨶᩩᨧ᩠ᨨᩅᩥᨠᩴ, ᨾᩮᩣᨥᨸᩩᩁᩥᩈᩣ, ᩋᨶᨶᩩᩃᩮᩣᨾᩥᨠᩴ ᩋᨸ᩠ᨸᨭᩥᩁᩪᨸᩴ ᩋᩔᩣᨾᨱᨠᩴ ᩋᨠᨸ᩠ᨸᩥᨿᩴ ᩋᨠᩁᨱᩦᨿᩴ. ᨠᨳᨬ᩠ᩉᩥ ᨶᩣᨾ ᨲᩩᨾ᩠ᩉᩮ, ᨾᩮᩣᨥᨸᩩᩁᩥᩈᩣ, ᩁᨩᨠᨽᨱ᩠ᨯᩥᨠᩴ ᩋᩅᩉᩁᩥᩔᨳ. ᨶᩮᨲᩴ, ᨾᩮᩣᨥᨸᩩᩁᩥᩈᩣ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ ᨸᩈᨶ᩠ᨶᩣᨶᩴ ᩅᩤ ᨽᩥᨿ᩠ᨿᩮᩣᨽᩣᩅᩤᨿ; ᩋᨳ ᨡ᩠ᩅᩮᨲᩴ, ᨾᩮᩣᨥᨸᩩᩁᩥᩈᩣ, ᩋᨸ᩠ᨸᩈᨶ᩠ᨶᩣᨶᨬ᩠ᨧᩮᩅ ᩋᨸ᩠ᨸᩈᩣᨴᩤᨿ ᨸᩈᨶ᩠ᨶᩣᨶᨬ᩠ᨧ ᩑᨠᨧ᩠ᨧᩣᨶᩴ ᩋᨬ᩠ᨬᨳᨲ᩠ᨲᩣᨿᩣ”ᨲᩥ. ᩋᨳ ᨡᩮᩣ ᨽᨣᩅᩤ ᨨᨻ᩠ᨻᨣ᩠ᨣᩥᨿᩮ ᨽᩥᨠ᩠ᨡᩪ ᩋᨶᩮᨠᨸᩁᩥᨿᩣᨿᩮᨶ ᩅᩥᨣᩁᩉᩥᨲ᩠ᩅᩣ ᨴᩩᨻ᩠ᨽᩁᨲᩣᨿ …ᨸᩮ…  ᩅᩦᩁᩥᨿᩣᩁᨾ᩠ᨽᩔ ᩅᨱ᩠ᨱᩴ ᨽᩣᩈᩥᨲ᩠ᩅᩣ ᨽᩥᨠ᩠ᨡᩪᨶᩴ ᨲᨴᨶᩩᨧ᩠ᨨᩅᩥᨠᩴ ᨲᨴᨶᩩᩃᩮᩣᨾᩥᨠᩴ ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ …ᨸᩮ…  ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᩮᨿ᩠ᨿᩣᨳ—



</Paragraph>

</Division>
<Division number="91" book="para">

<Paragraph number="210" book="para">
<Emphasis>“ᨿᩮᩣ ᨸᨶ ᨽᩥᨠ᩠ᨡᩩ ᨣᩤᨾᩣ ᩅᩤ ᩋᩁᨬ᩠ᨬᩣ ᩅᩤ ᩋᨴᩥᨶ᩠ᨶᩴ ᨳᩮᨿ᩠ᨿᩈᩘᨡᩣᨲᩴ ᩋᩣᨴᩥᨿᩮᨿ᩠ᨿ, ᨿᨳᩣᩁᩪᨸᩮ ᩋᨴᩥᨶ᩠ᨶᩣᨴᩤᨶᩮ ᩁᩣᨩᩣᨶᩮᩣ ᨧᩮᩣᩁᩴ ᨣᩉᩮᨲ᩠ᩅᩣ ᩉᨶᩮᨿ᩠ᨿᩩᩴ ᩅᩤ ᨻᨶ᩠ᨵᩮᨿ᩠ᨿᩩᩴ ᩅᩤ ᨸᨻ᩠ᨻᩣᨩᩮᨿ᩠ᨿᩩᩴ ᩅᩤ—  ‘ᨧᩮᩣᩁᩮᩣᩈᩥ ᨻᩣᩃᩮᩣᩈᩥ ᨾᩪᩊ᩠ᩉᩮᩣᩈᩥ ᨳᩮᨶᩮᩣᩈᩦ’ᨲᩥ, ᨲᨳᩣᩁᩪᨸᩴ ᨽᩥᨠ᩠ᨡᩩ ᩋᨴᩥᨶ᩠ᨶᩴ ᩋᩣᨴᩥᨿᨾᩣᨶᩮᩣ ᩋᨿᨾ᩠ᨸᩥ ᨸᩣᩁᩣᨩᩥᨠᩮᩣ ᩉᩮᩣᨲᩥ ᩋᩈᩴᩅᩤᩈᩮᩣ”</Emphasis>ᨲᩥ. (*2*:<Emphasis>2</Emphasis>)



</Paragraph>

</Division>
<Division number="92" book="para">

<Paragraph number="211" book="para">
<Emphasis>ᨿᩮᩣ ᨸᨶᩣ</Emphasis>ᨲᩥ ᨿᩮᩣ ᨿᩣᨴᩥᩈᩮᩣ …ᨸᩮ…  <Emphasis>ᨽᩥᨠ᩠ᨡᩪ</Emphasis>ᨲᩥ …ᨸᩮ…  ᩋᨿᩴ ᩍᨾᩈ᩠ᨾᩥᩴ ᩋᨲ᩠ᨳᩮ ᩋᨵᩥᨸ᩠ᨸᩮᨲᩮᩣ ᨽᩥᨠ᩠ᨡᩪᨲᩥ.



</Paragraph>

<Paragraph number="212" book="para">
<Emphasis>ᨣᩤᨾᩮᩣ</Emphasis> ᨶᩣᨾ ᩑᨠᨠᩩᨭᩥᨠᩮᩣᨸᩥ ᨣᩤᨾᩮᩣ, ᨴ᩠ᩅᩥᨠᩩᨭᩥᨠᩮᩣᨸᩥ ᨣᩤᨾᩮᩣ, ᨲᩥᨠᩩᨭᩥᨠᩮᩣᨸᩥ ᨣᩤᨾᩮᩣ, ᨧᨲᩩᨠᩩᨭᩥᨠᩮᩣᨸᩥ ᨣᩤᨾᩮᩣ, ᩈᨾᨶᩩᩔᩮᩣᨸᩥ ᨣᩤᨾᩮᩣ, ᩋᨾᨶᩩᩔᩮᩣᨸᩥ ᨣᩤᨾᩮᩣ, ᨸᩁᩥᨠ᩠ᨡᩥᨲ᩠ᨲᩮᩣᨸᩥ ᨣᩤᨾᩮᩣ, ᩋᨸᩁᩥᨠ᩠ᨡᩥᨲ᩠ᨲᩮᩣᨸᩥ ᨣᩤᨾᩮᩣ, ᨣᩮᩤᨶᩥᩈᩣᨴᩥᨶᩥᩅᩥᨭ᩠ᨮᩮᩣᨸᩥ ᨣᩤᨾᩮᩣ, ᨿᩮᩣᨸᩥ ᩈᨲ᩠ᨳᩮᩣ ᩋᨲᩥᩁᩮᨠᨧᨲᩩᨾᩣᩈᨶᩥᩅᩥᨭ᩠ᨮᩮᩣ ᩈᩮᩣᨸᩥ ᩅᩩᨧ᩠ᨧᨲᩥ ᨣᩤᨾᩮᩣ.



</Paragraph>

<Paragraph number="213" book="para">
<Emphasis>ᨣᩤᨾᩪᨸᨧᩣᩁᩮᩣ</Emphasis> ᨶᩣᨾ ᨸᩁᩥᨠ᩠ᨡᩥᨲ᩠ᨲᩔ ᨣᩤᨾᩔ ᩍᨶ᩠ᨴᨡᩦᩃᩮ ᨮᩥᨲᩔ ᨾᨩ᩠ᨫᩥᨾᩔ ᨸᩩᩁᩥᩈᩔ ᩃᩮᨯ᩠ᨯᩩᨸᩣᨲᩮᩣ, ᩋᨸᩁᩥᨠ᩠ᨡᩥᨲ᩠ᨲᩔ ᨣᩤᨾᩔ ᨥᩁᩪᨸᨧᩣᩁᩮ ᨮᩥᨲᩔ ᨾᨩ᩠ᨫᩥᨾᩔ ᨸᩩᩁᩥᩈᩔ ᩃᩮᨯ᩠ᨯᩩᨸᩣᨲᩮᩣ.



</Paragraph>

<Paragraph number="214" book="para">
<Emphasis>ᩋᩁᨬ᩠ᨬᩴ</Emphasis> ᨶᩣᨾ ᨮᨸᩮᨲ᩠ᩅᩣ ᨣᩤᨾᨬ᩠ᨧ ᨣᩤᨾᩪᨸᨧᩣᩁᨬ᩠ᨧ ᩋᩅᩈᩮᩈᩴ ᩋᩁᨬ᩠ᨬᩴ ᨶᩣᨾ.



</Paragraph>

<Paragraph number="215" book="para">
<Emphasis>ᩋᨴᩥᨶ᩠ᨶᩴ</Emphasis> ᨶᩣᨾ ᨿᩴ ᩋᨴᩥᨶ᩠ᨶᩴ ᩋᨶᩥᩔᨭ᩠ᨮᩴ ᩋᨸᩁᩥᨧ᩠ᨧᨲ᩠ᨲᩴ ᩁᨠ᩠ᨡᩥᨲᩴ ᨣᩮᩤᨸᩥᨲᩴ ᨾᨾᩣᨿᩥᨲᩴ ᨸᩁᨸᩁᩥᨣ᩠ᨣᩉᩥᨲᩴ. ᩑᨲᩴ ᩋᨴᩥᨶ᩠ᨶᩴ ᨶᩣᨾ.



</Paragraph>

<Paragraph number="216" book="para">
<Emphasis>ᨳᩮᨿ᩠ᨿᩈᩘᨡᩣᨲᨶ᩺</Emphasis>ᨲᩥ ᨳᩮᨿ᩠ᨿᨧᩥᨲ᩠ᨲᩮᩣ ᩋᩅᩉᩁᨱᨧᩥᨲ᩠ᨲᩮᩣ.



</Paragraph>

<Paragraph number="217" book="para">
<Emphasis>ᩋᩣᨴᩥᨿᩮᨿ᩠ᨿᩣ</Emphasis>ᨲᩥ ᩋᩣᨴᩥᨿᩮᨿ᩠ᨿ ᩉᩁᩮᨿ᩠ᨿ ᩋᩅᩉᩁᩮᨿ᩠ᨿ ᩍᩁᩥᨿᩣᨸᨳᩴ ᩅᩥᨠᩮᩣᨸᩮᨿ᩠ᨿ ᨮᩣᨶᩣ ᨧᩣᩅᩮᨿ᩠ᨿ ᩈᩘᨠᩮᨲᩴ ᩅᩦᨲᩥᨶᩣᨾᩮᨿ᩠ᨿ.



</Paragraph>

<Paragraph number="218" book="para">
<Emphasis>ᨿᨳᩣᩁᩪᨸᩴ</Emphasis> ᨶᩣᨾ ᨸᩣᨴᩴ ᩅᩤ ᨸᩣᨴᩤᩁᩉᩴ ᩅᩤ ᩋᨲᩥᩁᩮᨠᨸᩣᨴᩴ ᩅᩤ.



</Paragraph>

<Paragraph number="219" book="para">
<Emphasis>ᩁᩣᨩᩣᨶᩮᩣ</Emphasis> ᨶᩣᨾ ᨸᨳᨻ᩠ᨿᩣᩁᩣᨩᩣ ᨸᨴᩮᩈᩁᩣᨩᩣ ᨾᨱ᩠ᨯᩃᩥᨠᩣ ᩋᨶ᩠ᨲᩁᨽᩮᩣᨣᩥᨠᩣ ᩋᨠ᩠ᨡᨴᩔᩣ ᨾᩉᩣᨾᨲ᩠ᨲᩣ, ᨿᩮ ᩅᩤ ᨸᨶ ᨨᩮᨩ᩠ᨩᨽᩮᨩ᩠ᨩᩴ ᨠᩁᩮᩣᨶ᩠ᨲᩣ ᩋᨶᩩᩈᩣᩈᨶ᩠ᨲᩥ. ᩑᨲᩮ ᩁᩣᨩᩣᨶᩮᩣ ᨶᩣᨾ.



</Paragraph>

<Paragraph number="220" book="para">
<Emphasis>ᨧᩮᩣᩁᩮᩣ</Emphasis> ᨶᩣᨾ ᨿᩮᩣ ᨸᨬ᩠ᨧᨾᩣᩈᨠᩴ ᩅᩤ ᩋᨲᩥᩁᩮᨠᨸᨬ᩠ᨧᨾᩣᩈᨠᩴ ᩅᩤ ᩋᨣ᩠ᨥᨶᨠᩴ ᩋᨴᩥᨶ᩠ᨶᩴ ᨳᩮᨿ᩠ᨿᩈᩘᨡᩣᨲᩴ ᩋᩣᨴᩥᨿᨲᩥ. ᩑᩈᩮᩣ ᨧᩮᩣᩁᩮᩣ ᨶᩣᨾ.



</Paragraph>

<Paragraph number="221" book="para">
<Emphasis>ᩉᨶᩮᨿ᩠ᨿᩩᩴ ᩅᩤ</Emphasis>ᨲᩥ ᩉᨲ᩠ᨳᩮᨶ ᩅᩤ ᨸᩣᨴᩮᨶ ᩅᩤ ᨠᩈᩣᨿ ᩅᩤ ᩅᩮᨲ᩠ᨲᩮᨶ ᩅᩤ ᩋᨯ᩠ᨰᨴᨱ᩠ᨯᨠᩮᨶ ᩅᩤ ᨨᩮᨩ᩠ᨩᩣᨿ ᩅᩤ ᩉᨶᩮᨿ᩠ᨿᩩᩴ.



</Paragraph>

<Paragraph number="222" book="para">
<Emphasis>ᨻᨶ᩠ᨵᩮᨿ᩠ᨿᩩᩴ ᩅᩤ</Emphasis>ᨲᩥ ᩁᨩ᩠ᨩᩩᨻᨶ᩠ᨵᨶᩮᨶ ᩅᩤ ᩋᨶ᩠ᨴᩩᨻᨶ᩠ᨵᨶᩮᨶ ᩅᩤ ᩈᩘᨡᩃᩥᨠᨻᨶ᩠ᨵᨶᩮᨶ ᩅᩤ ᨥᩁᨻᨶ᩠ᨵᨶᩮᨶ ᩅᩤ ᨶᨣᩁᨻᨶ᩠ᨵᨶᩮᨶ ᩅᩤ ᨣᩤᨾᨻᨶ᩠ᨵᨶᩮᨶ ᩅᩤ ᨶᩥᨣᨾᨻᨶ᩠ᨵᨶᩮᨶ ᩅᩤ ᨻᨶ᩠ᨵᩮᨿ᩠ᨿᩩᩴ, ᨸᩩᩁᩥᩈᨣᩩᨲ᩠ᨲᩥᩴ ᩅᩤ ᨠᩁᩮᨿ᩠ᨿᩩᩴ.



</Paragraph>

<Paragraph number="223" book="para">
<Emphasis>ᨸᨻ᩠ᨻᩣᨩᩮᨿ᩠ᨿᩩᩴ ᩅᩤ</Emphasis>ᨲᩥ ᨣᩤᨾᩣ ᩅᩤ ᨶᩥᨣᨾᩣ ᩅᩤ ᨶᨣᩁᩣ ᩅᩤ ᨩᨶᨸᨴᩤ ᩅᩤ ᨩᨶᨸᨴᨸᨴᩮᩈᩣ ᩅᩤ ᨸᨻ᩠ᨻᩣᨩᩮᨿ᩠ᨿᩩᩴ.



</Paragraph>

<Paragraph number="224" book="para">
<Emphasis>ᨧᩮᩣᩁᩮᩣᩈᩥ ᨻᩣᩃᩮᩣᩈᩥ ᨾᩪᩊ᩠ᩉᩮᩣᩈᩥ ᨳᩮᨶᩮᩣᩈᩦ</Emphasis>ᨲᩥ ᨸᩁᩥᨽᩣᩈᩮᩣ ᩑᩈᩮᩣ.



</Paragraph>

<Paragraph number="225" book="para">
<Emphasis>ᨲᨳᩣᩁᩪᨸᩴ</Emphasis> ᨶᩣᨾ ᨸᩣᨴᩴ ᩅᩤ ᨸᩣᨴᩤᩁᩉᩴ ᩅᩤ ᩋᨲᩥᩁᩮᨠᨸᩣᨴᩴ ᩅᩤ.



</Paragraph>

<Paragraph number="226" book="para">
<Emphasis>ᩋᩣᨴᩥᨿᨾᩣᨶᩮᩣ</Emphasis>ᨲᩥ ᩋᩣᨴᩥᨿᨾᩣᨶᩮᩣ ᩉᩁᨾᩣᨶᩮᩣ ᩋᩅᩉᩁᨾᩣᨶᩮᩣ ᩍᩁᩥᨿᩣᨸᨳᩴ ᩅᩥᨠᩮᩣᨸᨿᨾᩣᨶᩮᩣ ᨮᩣᨶᩣ ᨧᩣᩅᨿᨾᩣᨶᩮᩣ ᩈᩘᨠᩮᨲᩴ ᩅᩦᨲᩥᨶᩣᨾᨿᨾᩣᨶᩮᩣ.



</Paragraph>

<Paragraph number="227" book="para">
<Emphasis>ᩋᨿᨾ᩠ᨸᩦ</Emphasis>ᨲᩥ ᨸᩩᩁᩥᨾᩴ ᩏᨸᩣᨴᩤᨿ ᩅᩩᨧ᩠ᨧᨲᩥ.



</Paragraph>

<Paragraph number="228" book="para">
<Emphasis>ᨸᩣᩁᩣᨩᩥᨠᩮᩣ ᩉᩮᩣᨲᩦ</Emphasis>ᨲᩥ ᩈᩮᨿ᩠ᨿᨳᩣᨸᩥ ᨶᩣᨾ ᨸᨱ᩠ᨯᩩᨸᩃᩣᩈᩮᩣ ᨻᨶ᩠ᨵᨶᩣ ᨸᩅᩩᨲ᩠ᨲᩮᩣ ᩋᨽᨻ᩠ᨻᩮᩣ ᩉᩁᩥᨲᨲ᩠ᨳᩣᨿ; ᩑᩅᨾᩮᩅ ᨽᩥᨠ᩠ᨡᩩ ᨸᩣᨴᩴ ᩅᩤ ᨸᩣᨴᩤᩁᩉᩴ ᩅᩤ ᩋᨲᩥᩁᩮᨠᨸᩣᨴᩴ ᩅᩤ ᩋᨴᩥᨶ᩠ᨶᩴ ᨳᩮᨿ᩠ᨿᩈᩘᨡᩣᨲᩴ ᩋᩣᨴᩥᨿᩥᨲ᩠ᩅᩣ ᩋᩔᨾᨱᩮᩣ ᩉᩮᩣᨲᩥ ᩋᩈᨠ᩠ᨿᨸᩩᨲ᩠ᨲᩥᨿᩮᩣ. ᨲᩮᨶ ᩅᩩᨧ᩠ᨧᨲᩥ—  “ᨸᩣᩁᩣᨩᩥᨠᩮᩣ ᩉᩮᩣᨲᩦ”ᨲᩥ.



</Paragraph>

<Paragraph number="229" book="para">
<Emphasis>ᩋᩈᩴᩅᩤᩈᩮᩣ</Emphasis>ᨲᩥ ᩈᩴᩅᩤᩈᩮᩣ ᨶᩣᨾ ᩑᨠᨠᨾ᩠ᨾᩴ ᩑᨠᩩᨴ᩠ᨴᩮᩈᩮᩣ ᩈᨾᩈᩥᨠ᩠ᨡᨲᩣ. ᩑᩈᩮᩣ ᩈᩴᩅᩤᩈᩮᩣ ᨶᩣᨾ. ᩈᩮᩣ ᨲᩮᨶ ᩈᨴ᩠ᨵᩥᩴ ᨶᨲ᩠ᨳᩥ. ᨲᩮᨶ ᩅᩩᨧ᩠ᨧᨲᩥ—  “ᩋᩈᩴᩅᩤᩈᩮᩣ”ᨲᩥ.



</Paragraph>

</Division>
<Division number="93" book="para">

<Paragraph number="230" book="para">
ᨽᩪᨾᨭ᩠ᨮᩴ ᨳᩃᨭ᩠ᨮᩴ ᩋᩣᨠᩣᩈᨭ᩠ᨮᩴ ᩅᩮᩉᩣᩈᨭ᩠ᨮᩴ ᩏᨴᨠᨭ᩠ᨮᩴ ᨶᩣᩅᨭ᩠ᨮᩴ ᨿᩣᨶᨭ᩠ᨮᩴ ᨽᩣᩁᨭ᩠ᨮᩴ ᩋᩣᩁᩣᨾᨭ᩠ᨮᩴ ᩅᩥᩉᩣᩁᨭ᩠ᨮᩴ ᨡᩮᨲ᩠ᨲᨭ᩠ᨮᩴ ᩅᨲ᩠ᨳᩩᨭ᩠ᨮᩴ ᨣᩤᨾᨭ᩠ᨮᩴ ᩋᩁᨬ᩠ᨬᨭ᩠ᨮᩴ ᩏᨴᨠᩴ ᨴᨶ᩠ᨲᨸᩮᩣᨱᩴ ᩅᨶᨸ᩠ᨸᨲᩥ ᩉᩁᨱᨠᩴ ᩏᨸᨶᩥᨵᩥ ᩈᩩᩘᨠᨥᩣᨲᩴ ᨸᩣᨱᩮᩣ ᩋᨸᨴᩴ ᨴ᩠ᩅᩥᨸᨴᩴ ᨧᨲᩩᨸ᩠ᨸᨴᩴ ᨻᩉᩩᨸ᩠ᨸᨴᩴ ᩒᨧᩁᨠᩮᩣ ᩒᨱᩥᩁᨠ᩠ᨡᩮᩣ ᩈᩴᩅᩥᨴᩤᩅᩉᩣᩁᩮᩣ ᩈᩘᨠᩮᨲᨠᨾ᩠ᨾᩴ ᨶᩥᨾᩥᨲ᩠ᨲᨠᨾ᩠ᨾᨶ᩠ᨲᩥ.



</Paragraph>

</Division>
<Division number="94" book="para">

<Paragraph number="231" book="para">
<Emphasis>ᨽᩪᨾᨭ᩠ᨮᩴ</Emphasis> ᨶᩣᨾ ᨽᨱ᩠ᨯᩴ ᨽᩪᨾᩥᨿᩴ ᨶᩥᨠ᩠ᨡᩥᨲ᩠ᨲᩴ ᩉᩮᩣᨲᩥ ᨶᩥᨡᩣᨲᩴ ᨸᨭᩥᨧ᩠ᨨᨶ᩠ᨶᩴ. ᨽᩪᨾᨭ᩠ᨮᩴ ᨽᨱ᩠ᨯᩴ ᩋᩅᩉᩁᩥᩔᩣᨾᩦᨲᩥ ᨳᩮᨿ᩠ᨿᨧᩥᨲ᩠ᨲᩮᩣ ᨴᩩᨲᩥᨿᩴ ᩅᩤ ᨸᩁᩥᨿᩮᩈᨲᩥ ᨠᩩᨴᩤᩃᩴ ᩅᩤ ᨸᩥᨭᨠᩴ ᩅᩤ ᨸᩁᩥᨿᩮᩈᨲᩥ ᨣᨧ᩠ᨨᨲᩥ ᩅᩤ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨲᨲ᩠ᨳ ᨩᩣᨲᨠᩴ ᨠᨭ᩠ᨮᩴ ᩅᩤ ᩃᨲᩴ ᩅᩤ ᨨᩥᨶ᩠ᨴᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨲᨲ᩠ᨳ ᨸᩴᩈᩩᩴ ᨡᨱᨲᩥ ᩅᩤ ᨻ᩠ᨿᩪᩉᨲᩥ ᩅᩤ ᩏᨴ᩠ᨵᩁᨲᩥ ᩅᩤ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨠᩩᨾ᩠ᨽᩥᩴ ᩋᩣᨾᩈᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨹᨶ᩠ᨴᩣᨸᩮᨲᩥ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ. ᨮᩣᨶᩣ ᨧᩣᩅᩮᨲᩥ, ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ. ᩋᨲ᩠ᨲᨶᩮᩣ ᨽᩣᨩᨶᩴ ᨸᩅᩮᩈᩮᨲ᩠ᩅᩣ ᨸᨬ᩠ᨧᨾᩣᩈᨠᩴ ᩅᩤ ᩋᨲᩥᩁᩮᨠᨸᨬ᩠ᨧᨾᩣᩈᨠᩴ ᩅᩤ ᩋᨣ᩠ᨥᨶᨠᩴ ᨳᩮᨿ᩠ᨿᨧᩥᨲ᩠ᨲᩮᩣ ᩋᩣᨾᩈᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨹᨶ᩠ᨴᩣᨸᩮᨲᩥ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ. ᩋᨲ᩠ᨲᨶᩮᩣ ᨽᩣᨩᨶᨣᨲᩴ ᩅᩤ ᨠᩁᩮᩣᨲᩥ ᨾᩩᨭ᩠ᨮᩥᩴ ᩅᩤ ᨨᩥᨶ᩠ᨴᨲᩥ, ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ. ᩈᩩᨲ᩠ᨲᩣᩁᩩᩊ᩠ᩉᩴ ᨽᨱ᩠ᨯᩴ ᨸᩣᨾᩘᨣᩴ ᩅᩤ ᨠᨱ᩠ᨮᩈᩩᨲ᩠ᨲᨠᩴ ᩅᩤ ᨠᨭᩥᩈᩩᨲ᩠ᨲᨠᩴ ᩅᩤ ᩈᩣᨭᨠᩴ ᩅᩤ ᩅᩮᨮᨶᩴ ᩅᩤ ᨳᩮᨿ᩠ᨿᨧᩥᨲ᩠ᨲᩮᩣ ᩋᩣᨾᩈᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨹᨶ᩠ᨴᩣᨸᩮᨲᩥ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ. ᨠᩮᩣᨭᩥᨿᩴ ᨣᩉᩮᨲ᩠ᩅᩣ ᩏᨧ᩠ᨧᩣᩁᩮᨲᩥ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ. ᨥᩴᩈᨶ᩠ᨲᩮᩣ ᨶᩦᩉᩁᨲᩥ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ. ᩋᨶ᩠ᨲᨾᩈᩮᩣ ᨠᩮᩈᨣ᩠ᨣᨾᨲ᩠ᨲᨾ᩠ᨸᩥ ᨠᩩᨾ᩠ᨽᩥᨾᩩᨡᩣ ᨾᩮᩣᨧᩮᨲᩥ, ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ. ᩈᨸ᩠ᨸᩥᩴ ᩅᩤ ᨲᩮᩃᩴ ᩅᩤ ᨾᨵᩩᩴ ᩅᩤ ᨹᩣᨱᩥᨲᩴ ᩅᩤ ᨸᨬ᩠ᨧᨾᩣᩈᨠᩴ ᩅᩤ ᩋᨲᩥᩁᩮᨠᨸᨬ᩠ᨧᨾᩣᩈᨠᩴ ᩅᩤ ᩋᨣ᩠ᨥᨶᨠᩴ ᨳᩮᨿ᩠ᨿᨧᩥᨲ᩠ᨲᩮᩣ ᩑᨠᩮᨶ ᨸᨿᩮᩣᨣᩮᨶ ᨸᩥᩅᨲᩥ, ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ. ᨲᨲ᩠ᨳᩮᩅ ᨽᩥᨶ᩠ᨴᨲᩥ ᩅᩤ ᨨᨯ᩠ᨯᩮᨲᩥ ᩅᩤ ᨫᩣᨸᩮᨲᩥ ᩅᩤ ᩋᨸᩁᩥᨽᩮᩣᨣᩴ ᩅᩤ ᨠᩁᩮᩣᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ.



</Paragraph>

</Division>
<Division number="95" book="para">

<Paragraph number="232" book="para">
<Emphasis>ᨳᩃᨭ᩠ᨮᩴ</Emphasis> ᨶᩣᨾ ᨽᨱ᩠ᨯᩴ ᨳᩃᩮ ᨶᩥᨠ᩠ᨡᩥᨲ᩠ᨲᩴ ᩉᩮᩣᨲᩥ. ᨳᩃᨭ᩠ᨮᩴ ᨽᨱ᩠ᨯᩴ ᩋᩅᩉᩁᩥᩔᩣᨾᩦᨲᩥ ᨳᩮᨿ᩠ᨿᨧᩥᨲ᩠ᨲᩮᩣ ᨴᩩᨲᩥᨿᩴ ᩅᩤ ᨸᩁᩥᨿᩮᩈᨲᩥ ᨣᨧ᩠ᨨᨲᩥ ᩅᩤ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᩣᨾᩈᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨹᨶ᩠ᨴᩣᨸᩮᨲᩥ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ. ᨮᩣᨶᩣ ᨧᩣᩅᩮᨲᩥ, ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ.



</Paragraph>

</Division>
<Division number="96" book="para">

<Paragraph number="233" book="para">
<Emphasis>ᩋᩣᨠᩣᩈᨭ᩠ᨮᩴ</Emphasis> ᨶᩣᨾ ᨽᨱ᩠ᨯᩴ ᩋᩣᨠᩣᩈᨣᨲᩴ ᩉᩮᩣᨲᩥ. ᨾᩮᩣᩁᩮᩣ ᩅᩤ ᨠᨸᩥᨬ᩠ᨩᩁᩮᩣ ᩅᩤ ᨲᩥᨲ᩠ᨲᩥᩁᩮᩣ ᩅᩤ ᩅᨭ᩠ᨭᨠᩮᩣ ᩅᩤ, ᩈᩣᨭᨠᩴ ᩅᩤ ᩅᩮᨮᨶᩴ ᩅᩤ ᩉᩥᩁᨬ᩠ᨬᩴ ᩅᩤ ᩈᩩᩅᨱ᩠ᨱᩴ ᩅᩤ ᨨᩥᨩ᩠ᨩᨾᩣᨶᩴ ᨸᨲᨲᩥ. ᩋᩣᨠᩣᩈᨭ᩠ᨮᩴ ᨽᨱ᩠ᨯᩴ ᩋᩅᩉᩁᩥᩔᩣᨾᩦᨲᩥ ᨳᩮᨿ᩠ᨿᨧᩥᨲ᩠ᨲᩮᩣ ᨴᩩᨲᩥᨿᩴ ᩅᩤ ᨸᩁᩥᨿᩮᩈᨲᩥ ᨣᨧ᩠ᨨᨲᩥ ᩅᩤ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨣᨾᨶᩴ ᩏᨸᨧ᩠ᨨᩥᨶ᩠ᨴᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᩣᨾᩈᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨹᨶ᩠ᨴᩣᨸᩮᨲᩥ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ. ᨮᩣᨶᩣ ᨧᩣᩅᩮᨲᩥ, ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ.



</Paragraph>

</Division>
<Division number="97" book="para">

<Paragraph number="234" book="para">
<Emphasis>ᩅᩮᩉᩣᩈᨭ᩠ᨮᩴ</Emphasis> ᨶᩣᨾ ᨽᨱ᩠ᨯᩴ ᩅᩮᩉᩣᩈᨣᨲᩴ ᩉᩮᩣᨲᩥ. ᨾᨬ᩠ᨧᩮ ᩅᩤ ᨸᩦᨮᩮ ᩅᩤ ᨧᩦᩅᩁᩅᩴᩈᩮ ᩅᩤ ᨧᩦᩅᩁᩁᨩ᩠ᨩᩩᨿᩣ ᩅᩤ ᨽᩥᨲ᩠ᨲᩥᨡᩥᩃᩮ ᩅᩤ ᨶᩣᨣᨴᨶ᩠ᨲᩮ ᩅᩤ ᩁᩩᨠ᩠ᨡᩮ ᩅᩤ ᩃᨣ᩠ᨣᩥᨲᩴ ᩉᩮᩣᨲᩥ, ᩋᨶ᩠ᨲᨾᩈᩮᩣ ᨸᨲ᩠ᨲᩣᨵᩤᩁᨠᩮᨸᩥ. ᩅᩮᩉᩣᩈᨭ᩠ᨮᩴ ᨽᨱ᩠ᨯᩴ ᩋᩅᩉᩁᩥᩔᩣᨾᩦᨲᩥ ᨳᩮᨿ᩠ᨿᨧᩥᨲ᩠ᨲᩮᩣ ᨴᩩᨲᩥᨿᩴ ᩅᩤ ᨸᩁᩥᨿᩮᩈᨲᩥ ᨣᨧ᩠ᨨᨲᩥ ᩅᩤ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᩣᨾᩈᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨹᨶ᩠ᨴᩣᨸᩮᨲᩥ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ. ᨮᩣᨶᩣ ᨧᩣᩅᩮᨲᩥ, ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ.



</Paragraph>

</Division>
<Division number="98" book="para">

<Paragraph number="235" book="para">
<Emphasis>ᩏᨴᨠᨭ᩠ᨮᩴ</Emphasis> ᨶᩣᨾ ᨽᨱ᩠ᨯᩴ ᩏᨴᨠᩮ ᨶᩥᨠ᩠ᨡᩥᨲ᩠ᨲᩴ ᩉᩮᩣᨲᩥ. ᩏᨴᨠᨭ᩠ᨮᩴ ᨽᨱ᩠ᨯᩴ ᩋᩅᩉᩁᩥᩔᩣᨾᩦᨲᩥ ᨳᩮᨿ᩠ᨿᨧᩥᨲ᩠ᨲᩮᩣ ᨴᩩᨲᩥᨿᩴ ᩅᩤ ᨸᩁᩥᨿᩮᩈᨲᩥ ᨣᨧ᩠ᨨᨲᩥ ᩅᩤ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨶᩥᨾᩩᨩ᩠ᨩᨲᩥ ᩅᩤ ᩏᨾ᩠ᨾᩩᨩ᩠ᨩᨲᩥ ᩅᩤ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᩣᨾᩈᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨹᨶ᩠ᨴᩣᨸᩮᨲᩥ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ. ᨮᩣᨶᩣ ᨧᩣᩅᩮᨲᩥ, ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ. ᨲᨲ᩠ᨳ ᨩᩣᨲᨠᩴ ᩏᨸ᩠ᨸᩃᩴ ᩅᩤ ᨸᨴᩩᨾᩴ ᩅᩤ ᨸᩩᨱ᩠ᨯᩁᩦᨠᩴ ᩅᩤ ᨽᩥᩈᩴ ᩅᩤ ᨾᨧ᩠ᨨᩴ ᩅᩤ ᨠᨧ᩠ᨨᨸᩴ ᩅᩤ ᨸᨬ᩠ᨧᨾᩣᩈᨠᩴ ᩅᩤ ᩋᨲᩥᩁᩮᨠᨸᨬ᩠ᨧᨾᩣᩈᨠᩴ ᩅᩤ ᩋᨣ᩠ᨥᨶᨠᩴ ᨳᩮᨿ᩠ᨿᨧᩥᨲ᩠ᨲᩮᩣ ᩋᩣᨾᩈᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨹᨶ᩠ᨴᩣᨸᩮᨲᩥ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ. ᨮᩣᨶᩣ ᨧᩣᩅᩮᨲᩥ, ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ.



</Paragraph>

</Division>
<Division number="99" book="para">

<Paragraph number="236" book="para">
<Emphasis>ᨶᩣᩅᩤ</Emphasis> ᨶᩣᨾ ᨿᩣᨿ ᨲᩁᨲᩥ. <Emphasis>ᨶᩣᩅᨭ᩠ᨮᩴ</Emphasis> ᨶᩣᨾ ᨽᨱ᩠ᨯᩴ ᨶᩣᩅᩤᨿ ᨶᩥᨠ᩠ᨡᩥᨲ᩠ᨲᩴ ᩉᩮᩣᨲᩥ. “ᨶᩣᩅᨭ᩠ᨮᩴ ᨽᨱ᩠ᨯᩴ ᩋᩅᩉᩁᩥᩔᩣᨾᩦ”ᨲᩥ ᨳᩮᨿ᩠ᨿᨧᩥᨲ᩠ᨲᩮᩣ ᨴᩩᨲᩥᨿᩴ ᩅᩤ ᨸᩁᩥᨿᩮᩈᨲᩥ ᨣᨧ᩠ᨨᨲᩥ ᩅᩤ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᩣᨾᩈᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨹᨶ᩠ᨴᩣᨸᩮᨲᩥ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ. ᨮᩣᨶᩣ ᨧᩣᩅᩮᨲᩥ, ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ. ᨶᩣᩅᩴ ᩋᩅᩉᩁᩥᩔᩣᨾᩦᨲᩥ ᨳᩮᨿ᩠ᨿᨧᩥᨲ᩠ᨲᩮᩣ ᨴᩩᨲᩥᨿᩴ ᩅᩤ ᨸᩁᩥᨿᩮᩈᨲᩥ ᨣᨧ᩠ᨨᨲᩥ ᩅᩤ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᩣᨾᩈᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨹᨶ᩠ᨴᩣᨸᩮᨲᩥ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ. ᨻᨶ᩠ᨵᨶᩴ ᨾᩮᩣᨧᩮᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨻᨶ᩠ᨵᨶᩴ ᨾᩮᩣᨧᩮᨲ᩠ᩅᩣ ᩋᩣᨾᩈᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨹᨶ᩠ᨴᩣᨸᩮᨲᩥ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ. ᩏᨴ᩠ᨵᩴ ᩅᩤ ᩋᨵᩮᩤ ᩅᩤ ᨲᩥᩁᩥᨿᩴ ᩅᩤ ᩋᨶ᩠ᨲᨾᩈᩮᩣ ᨠᩮᩈᨣ᩠ᨣᨾᨲ᩠ᨲᨾ᩠ᨸᩥ ᩈᩘᨠᩣᨾᩮᨲᩥ, ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ.



</Paragraph>

</Division>
<Division number="100" book="para">

<Paragraph number="237" book="para">
<Emphasis>ᨿᩣᨶᩴ</Emphasis> ᨶᩣᨾ ᩅᨿ᩠ᩉᩴ ᩁᨳᩮᩣ ᩈᨠᨭᩴ ᩈᨶ᩠ᨴᨾᩣᨶᩥᨠᩣ. <Emphasis>ᨿᩣᨶᨭ᩠ᨮᩴ</Emphasis> ᨶᩣᨾ ᨽᨱ᩠ᨯᩴ ᨿᩣᨶᩮ ᨶᩥᨠ᩠ᨡᩥᨲ᩠ᨲᩴ ᩉᩮᩣᨲᩥ. ᨿᩣᨶᨭ᩠ᨮᩴ ᨽᨱ᩠ᨯᩴ ᩋᩅᩉᩁᩥᩔᩣᨾᩦᨲᩥ ᨳᩮᨿ᩠ᨿᨧᩥᨲ᩠ᨲᩮᩣ ᨴᩩᨲᩥᨿᩴ ᩅᩤ ᨸᩁᩥᨿᩮᩈᨲᩥ ᨣᨧ᩠ᨨᨲᩥ ᩅᩤ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᩣᨾᩈᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨹᨶ᩠ᨴᩣᨸᩮᨲᩥ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ. ᨮᩣᨶᩣ ᨧᩣᩅᩮᨲᩥ, ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ. ᨿᩣᨶᩴ ᩋᩅᩉᩁᩥᩔᩣᨾᩦᨲᩥ ᨳᩮᨿ᩠ᨿᨧᩥᨲ᩠ᨲᩮᩣ ᨴᩩᨲᩥᨿᩴ ᩅᩤ ᨸᩁᩥᨿᩮᩈᨲᩥ ᨣᨧ᩠ᨨᨲᩥ ᩅᩤ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᩣᨾᩈᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨹᨶ᩠ᨴᩣᨸᩮᨲᩥ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ. ᨮᩣᨶᩣ ᨧᩣᩅᩮᨲᩥ, ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ.



</Paragraph>

</Division>
<Division number="101" book="para">

<Paragraph number="238" book="para">
<Emphasis>ᨽᩣᩁᩮᩣ</Emphasis> ᨶᩣᨾ ᩈᩦᩈᨽᩣᩁᩮᩣ ᨡᨶ᩠ᨵᨽᩣᩁᩮᩣ ᨠᨭᩥᨽᩣᩁᩮᩣ ᩒᩃᨾ᩠ᨻᨠᩮᩣ. ᩈᩦᩈᩮ ᨽᩣᩁᩴ ᨳᩮᨿ᩠ᨿᨧᩥᨲ᩠ᨲᩮᩣ ᩋᩣᨾᩈᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨹᨶ᩠ᨴᩣᨸᩮᨲᩥ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ. ᨡᨶ᩠ᨵᩴ ᩒᩁᩮᩣᨸᩮᨲᩥ, ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ. ᨡᨶ᩠ᨵᩮ ᨽᩣᩁᩴ ᨳᩮᨿ᩠ᨿᨧᩥᨲ᩠ᨲᩮᩣ ᩋᩣᨾᩈᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨹᨶ᩠ᨴᩣᨸᩮᨲᩥ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ. ᨠᨭᩥᩴ ᩒᩁᩮᩣᨸᩮᨲᩥ, ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ. ᨠᨭᩥᨿᩣ ᨽᩣᩁᩴ ᨳᩮᨿ᩠ᨿᨧᩥᨲ᩠ᨲᩮᩣ ᩋᩣᨾᩈᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨹᨶ᩠ᨴᩣᨸᩮᨲᩥ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ. ᩉᨲ᩠ᨳᩮᨶ ᨣᨱ᩠ᩉᩣᨲᩥ, ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ. ᩉᨲ᩠ᨳᩮ ᨽᩣᩁᩴ ᨳᩮᨿ᩠ᨿᨧᩥᨲ᩠ᨲᩮᩣ ᨽᩪᨾᩥᨿᩴ ᨶᩥᨠ᩠ᨡᩥᨸᨲᩥ, ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ. ᨳᩮᨿ᩠ᨿᨧᩥᨲ᩠ᨲᩮᩣ ᨽᩪᨾᩥᨲᩮᩣ ᨣᨱ᩠ᩉᩣᨲᩥ, ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ.



</Paragraph>

</Division>
<Division number="102" book="para">

<Paragraph number="239" book="para">
<Emphasis>ᩋᩣᩁᩣᨾᩮᩣ</Emphasis> ᨶᩣᨾ ᨸᩩᨸ᩠ᨹᩣᩁᩣᨾᩮᩣ ᨹᩃᩣᩁᩣᨾᩮᩣ. <Emphasis>ᩋᩣᩁᩣᨾᨭ᩠ᨮᩴ</Emphasis> ᨶᩣᨾ ᨽᨱ᩠ᨯᩴ ᩋᩣᩁᩣᨾᩮ ᨧᨲᩪᩉᩥ ᨮᩣᨶᩮᩉᩥ ᨶᩥᨠ᩠ᨡᩥᨲ᩠ᨲᩴ ᩉᩮᩣᨲᩥ—  ᨽᩪᨾᨭ᩠ᨮᩴ ᨳᩃᨭ᩠ᨮᩴ, ᩋᩣᨠᩣᩈᨭ᩠ᨮᩴ, ᩅᩮᩉᩣᩈᨭ᩠ᨮᩴ. ᩋᩣᩁᩣᨾᨭ᩠ᨮᩴ ᨽᨱ᩠ᨯᩴ ᩋᩅᩉᩁᩥᩔᩣᨾᩦᨲᩥ ᨳᩮᨿ᩠ᨿᨧᩥᨲ᩠ᨲᩮᩣ ᨴᩩᨲᩥᨿᩴ ᩅᩤ ᨸᩁᩥᨿᩮᩈᨲᩥ ᨣᨧ᩠ᨨᨲᩥ ᩅᩤ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᩣᨾᩈᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨹᨶ᩠ᨴᩣᨸᩮᨲᩥ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ. ᨮᩣᨶᩣ ᨧᩣᩅᩮᨲᩥ, ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ. ᨲᨲ᩠ᨳ ᨩᩣᨲᨠᩴ ᨾᩪᩃᩴ ᩅᩤ ᨲᨧᩴ ᩅᩤ ᨸᨲ᩠ᨲᩴ ᩅᩤ ᨸᩩᨸ᩠ᨹᩴ ᩅᩤ ᨹᩃᩴ ᩅᩤ ᨸᨬ᩠ᨧᨾᩣᩈᨠᩴ ᩅᩤ ᩋᨲᩥᩁᩮᨠᨸᨬ᩠ᨧᨾᩣᩈᨠᩴ ᩅᩤ ᩋᨣ᩠ᨥᨶᨠᩴ ᨳᩮᨿ᩠ᨿᨧᩥᨲ᩠ᨲᩮᩣ ᩋᩣᨾᩈᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨹᨶ᩠ᨴᩣᨸᩮᨲᩥ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ. ᨮᩣᨶᩣ ᨧᩣᩅᩮᨲᩥ, ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ. ᩋᩣᩁᩣᨾᩴ ᩋᨽᩥᨿᩩᨬ᩠ᨩᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩈᩣᨾᩥᨠᩔ ᩅᩥᨾᨲᩥᩴ ᩏᨸ᩠ᨸᩣᨴᩮᨲᩥ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ. ᩈᩣᨾᩥᨠᩮᩣ ᨶ ᨾᨿ᩠ᩉᩴ ᨽᩅᩥᩔᨲᩦᨲᩥ ᨵᩩᩁᩴ ᨶᩥᨠ᩠ᨡᩥᨸᨲᩥ, ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ. ᨵᨾ᩠ᨾᩴ ᨧᩁᨶ᩠ᨲᩮᩣ ᩈᩣᨾᩥᨠᩴ ᨸᩁᩣᨩᩮᨲᩥ, ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ. ᨵᨾ᩠ᨾᩴ ᨧᩁᨶ᩠ᨲᩮᩣ ᨸᩁᨩ᩠ᨩᨲᩥ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ.



</Paragraph>

</Division>
<Division number="103" book="para">

<Paragraph number="240" book="para">
<Emphasis>ᩅᩥᩉᩣᩁᨭ᩠ᨮᩴ</Emphasis> ᨶᩣᨾ ᨽᨱ᩠ᨯᩴ ᩅᩥᩉᩣᩁᩮ ᨧᨲᩪᩉᩥ ᨮᩣᨶᩮᩉᩥ ᨶᩥᨠ᩠ᨡᩥᨲ᩠ᨲᩴ ᩉᩮᩣᨲᩥ—  ᨽᩪᨾᨭ᩠ᨮᩴ, ᨳᩃᨭ᩠ᨮᩴ, ᩋᩣᨠᩣᩈᨭ᩠ᨮᩴ, ᩅᩮᩉᩣᩈᨭ᩠ᨮᩴ. ᩅᩥᩉᩣᩁᨭ᩠ᨮᩴ ᨽᨱ᩠ᨯᩴ ᩋᩅᩉᩁᩥᩔᩣᨾᩦᨲᩥ ᨳᩮᨿ᩠ᨿᨧᩥᨲ᩠ᨲᩮᩣ ᨴᩩᨲᩥᨿᩴ ᩅᩤ ᨸᩁᩥᨿᩮᩈᨲᩥ ᨣᨧ᩠ᨨᨲᩥ ᩅᩤ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᩣᨾᩈᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨹᨶ᩠ᨴᩣᨸᩮᨲᩥ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ. ᨮᩣᨶᩣ ᨧᩣᩅᩮᨲᩥ, ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ. ᩅᩥᩉᩣᩁᩴ ᩋᨽᩥᨿᩩᨬ᩠ᨩᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩈᩣᨾᩥᨠᩔ ᩅᩥᨾᨲᩥᩴ ᩏᨸ᩠ᨸᩣᨴᩮᨲᩥ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ. ᩈᩣᨾᩥᨠᩮᩣ ᨶ ᨾᨿ᩠ᩉᩴ ᨽᩅᩥᩔᨲᩦᨲᩥ ᨵᩩᩁᩴ ᨶᩥᨠ᩠ᨡᩥᨸᨲᩥ, ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ. ᨵᨾ᩠ᨾᩴ ᨧᩁᨶ᩠ᨲᩮᩣ ᩈᩣᨾᩥᨠᩴ ᨸᩁᩣᨩᩮᨲᩥ, ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ. ᨵᨾ᩠ᨾᩴ ᨧᩁᨶ᩠ᨲᩮᩣ ᨸᩁᨩ᩠ᨩᨲᩥ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ.



</Paragraph>

</Division>
<Division number="104" book="para">

<Paragraph number="241" book="para">
<Emphasis>ᨡᩮᨲ᩠ᨲᩴ</Emphasis> ᨶᩣᨾ ᨿᨲ᩠ᨳ ᨸᩩᨻ᩠ᨻᨱ᩠ᨱᩴ ᩅᩤ ᩋᨸᩁᨱ᩠ᨱᩴ ᩅᩤ ᨩᩣᨿᨲᩥ. <Emphasis>ᨡᩮᨲ᩠ᨲᨭ᩠ᨮᩴ</Emphasis> ᨶᩣᨾ ᨽᨱ᩠ᨯᩴ ᨡᩮᨲ᩠ᨲᩮ ᨧᨲᩪᩉᩥ ᨮᩣᨶᩮᩉᩥ ᨶᩥᨠ᩠ᨡᩥᨲ᩠ᨲᩴ ᩉᩮᩣᨲᩥ—  ᨽᩪᨾᨭ᩠ᨮᩴ, ᨳᩃᨭ᩠ᨮᩴ, ᩋᩣᨠᩣᩈᨭ᩠ᨮᩴ, ᩅᩮᩉᩣᩈᨭ᩠ᨮᩴ. ᨡᩮᨲ᩠ᨲᨭ᩠ᨮᩴ ᨽᨱ᩠ᨯᩴ ᩋᩅᩉᩁᩥᩔᩣᨾᩦᨲᩥ ᨳᩮᨿ᩠ᨿᨧᩥᨲ᩠ᨲᩮᩣ ᨴᩩᨲᩥᨿᩴ ᩅᩤ ᨸᩁᩥᨿᩮᩈᨲᩥ ᨣᨧ᩠ᨨᨲᩥ ᩅᩤ, ᩋᩣᨸᨲ᩠ᨲᩥ, ᨴᩩᨠ᩠ᨠᨭᩔ. ᩋᩣᨾᩈᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨹᨶ᩠ᨴᩣᨸᩮᨲᩥ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ. ᨮᩣᨶᩣ ᨧᩣᩅᩮᨲᩥ, ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ. ᨲᨲ᩠ᨳ ᨩᩣᨲᨠᩴ ᨸᩩᨻ᩠ᨻᨱ᩠ᨱᩴ ᩅᩤ ᩋᨸᩁᨱ᩠ᨱᩴ ᩅᩤ ᨸᨬ᩠ᨧᨾᩣᩈᨠᩴ ᩅᩤ ᩋᨲᩥᩁᩮᨠᨸᨬ᩠ᨧᨾᩣᩈᨠᩴ ᩅᩤ ᩋᨣ᩠ᨥᨶᨠᩴ ᨳᩮᨿ᩠ᨿᨧᩥᨲ᩠ᨲᩮᩣ ᩋᩣᨾᩈᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨹᨶ᩠ᨴᩣᨸᩮᨲᩥ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ. ᨮᩣᨶᩣ ᨧᩣᩅᩮᨲᩥ, ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ. ᨡᩮᨲ᩠ᨲᩴ ᩋᨽᩥᨿᩩᨬ᩠ᨩᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩈᩣᨾᩥᨠᩔ ᩅᩥᨾᨲᩥᩴ ᩏᨸ᩠ᨸᩣᨴᩮᨲᩥ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ. ᩈᩣᨾᩥᨠᩮᩣ ᨶ ᨾᨿ᩠ᩉᩴ ᨽᩅᩥᩔᨲᩦᨲᩥ ᨵᩩᩁᩴ ᨶᩥᨠ᩠ᨡᩥᨸᨲᩥ, ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ. ᨵᨾ᩠ᨾᩴ ᨧᩁᨶ᩠ᨲᩮᩣ ᩈᩣᨾᩥᨠᩴ ᨸᩁᩣᨩᩮᨲᩥ, ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ. ᨵᨾ᩠ᨾᩴ ᨧᩁᨶ᩠ᨲᩮᩣ ᨸᩁᨩ᩠ᨩᨲᩥ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ. ᨡᩦᩃᩴ ᩅᩤ ᩁᨩ᩠ᨩᩩᩴ ᩅᩤ ᩅᨲᩥᩴ ᩅᩤ ᨾᩁᩥᨿᩣᨴᩴ ᩅᩤ ᩈᩘᨠᩣᨾᩮᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩑᨠᩴ ᨸᨿᩮᩣᨣᩴ ᩋᨶᩣᨣᨲᩮ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ. ᨲᩈ᩠ᨾᩥᩴ ᨸᨿᩮᩣᨣᩮ ᩋᩣᨣᨲᩮ, ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ.



</Paragraph>

</Division>
<Division number="105" book="para">

<Paragraph number="242" book="para">
<Emphasis>ᩅᨲ᩠ᨳᩩ</Emphasis> ᨶᩣᨾ ᩋᩣᩁᩣᨾᩅᨲ᩠ᨳᩩ ᩅᩥᩉᩣᩁᩅᨲ᩠ᨳᩩ. <Emphasis>ᩅᨲ᩠ᨳᩩᨭ᩠ᨮᩴ</Emphasis> ᨶᩣᨾ ᨽᨱ᩠ᨯᩴ ᩅᨲ᩠ᨳᩩᩈ᩠ᨾᩥᩴ ᨧᨲᩪᩉᩥ ᨮᩣᨶᩮᩉᩥ ᨶᩥᨠ᩠ᨡᩥᨲ᩠ᨲᩴ ᩉᩮᩣᨲᩥ—  ᨽᩪᨾᨭ᩠ᨮᩴ, ᨳᩃᨭ᩠ᨮᩴ, ᩋᩣᨠᩣᩈᨭ᩠ᨮᩴ, ᩅᩮᩉᩣᩈᨭ᩠ᨮᩴ. ᩅᨲ᩠ᨳᩩᨭ᩠ᨮᩴ ᨽᨱ᩠ᨯᩴ ᩋᩅᩉᩁᩥᩔᩣᨾᩦᨲᩥ ᨳᩮᨿ᩠ᨿᨧᩥᨲ᩠ᨲᩮᩣ ᨴᩩᨲᩥᨿᩴ ᩅᩤ ᨸᩁᩥᨿᩮᩈᨲᩥ ᨣᨧ᩠ᨨᨲᩥ ᩅᩤ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᩣᨾᩈᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨹᨶ᩠ᨴᩣᨸᩮᨲᩥ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ. ᨮᩣᨶᩣ ᨧᩣᩅᩮᨲᩥ, ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ. ᩅᨲ᩠ᨳᩩᩴ ᩋᨽᩥᨿᩩᨬ᩠ᨩᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩈᩣᨾᩥᨠᩔ ᩅᩥᨾᨲᩥᩴ ᩏᨸ᩠ᨸᩣᨴᩮᨲᩥ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ. ᩈᩣᨾᩥᨠᩮᩣ ᨶ ᨾᨿ᩠ᩉᩴ ᨽᩅᩥᩔᨲᩦᨲᩥ ᨵᩩᩁᩴ ᨶᩥᨠ᩠ᨡᩥᨸᨲᩥ, ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ. ᨵᨾ᩠ᨾᩴ ᨧᩁᨶ᩠ᨲᩮᩣ ᩈᩣᨾᩥᨠᩴ ᨸᩁᩣᨩᩮᨲᩥ, ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ. ᨵᨾ᩠ᨾᩴ ᨧᩁᨶ᩠ᨲᩮᩣ ᨸᩁᨩ᩠ᨩᨲᩥ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ. ᨡᩦᩃᩴ ᩅᩤ ᩁᨩ᩠ᨩᩩᩴ ᩅᩤ ᩅᨲᩥᩴ ᩅᩤ ᨸᩣᨠᩣᩁᩴ ᩅᩤ ᩈᩘᨠᩣᨾᩮᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩑᨠᩴ ᨸᨿᩮᩣᨣᩴ ᩋᨶᩣᨣᨲᩮ ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ. ᨲᩈ᩠ᨾᩥᩴ ᨸᨿᩮᩣᨣᩮ ᩋᩣᨣᨲᩮ ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ.



</Paragraph>

</Division>
<Division number="106" book="para">

<Paragraph number="243" book="para">
<Emphasis>ᨣᩤᨾᨭ᩠ᨮᩴ</Emphasis> ᨶᩣᨾ ᨽᨱ᩠ᨯᩴ ᨣᩤᨾᩮ ᨧᨲᩪᩉᩥ ᨮᩣᨶᩮᩉᩥ ᨶᩥᨠ᩠ᨡᩥᨲ᩠ᨲᩴ ᩉᩮᩣᨲᩥ—  ᨽᩪᨾᨭ᩠ᨮᩴ, ᨳᩃᨭ᩠ᨮᩴ, ᩋᩣᨠᩣᩈᨭ᩠ᨮᩴ, ᩅᩮᩉᩣᩈᨭ᩠ᨮᩴ. ᨣᩤᨾᨭ᩠ᨮᩴ ᨽᨱ᩠ᨯᩴ ᩋᩅᩉᩁᩥᩔᩣᨾᩦᨲᩥ ᨳᩮᨿ᩠ᨿᨧᩥᨲ᩠ᨲᩮᩣ ᨴᩩᨲᩥᨿᩴ ᩅᩤ ᨸᩁᩥᨿᩮᩈᨲᩥ ᨣᨧ᩠ᨨᨲᩥ ᩅᩤ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᩣᨾᩈᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨹᨶ᩠ᨴᩣᨸᩮᨲᩥ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ. ᨮᩣᨶᩣ ᨧᩣᩅᩮᨲᩥ, ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ.



</Paragraph>

</Division>
<Division number="107" book="para">

<Paragraph number="244" book="para">
<Emphasis>ᩋᩁᨬ᩠ᨬᩴ</Emphasis> ᨶᩣᨾ ᨿᩴ ᨾᨶᩩᩔᩣᨶᩴ ᨸᩁᩥᨣ᩠ᨣᩉᩥᨲᩴ ᩉᩮᩣᨲᩥ, ᨲᩴ ᩋᩁᨬ᩠ᨬᩴ. <Emphasis>ᩋᩁᨬ᩠ᨬᨭ᩠ᨮᩴ</Emphasis> ᨶᩣᨾ ᨽᨱ᩠ᨯᩴ ᩋᩁᨬ᩠ᨬᩮ ᨧᨲᩪᩉᩥ ᨮᩣᨶᩮᩉᩥ ᨶᩥᨠ᩠ᨡᩥᨲ᩠ᨲᩴ ᩉᩮᩣᨲᩥ—  ᨽᩪᨾᨭ᩠ᨮᩴ, ᨳᩃᨭ᩠ᨮᩴ, ᩋᩣᨠᩣᩈᨭ᩠ᨮᩴ, ᩅᩮᩉᩣᩈᨭ᩠ᨮᩴ. ᩋᩁᨬ᩠ᨬᨭ᩠ᨮᩴ ᨽᨱ᩠ᨯᩴ ᩋᩅᩉᩁᩥᩔᩣᨾᩦᨲᩥ ᨳᩮᨿ᩠ᨿᨧᩥᨲ᩠ᨲᩮᩣ ᨴᩩᨲᩥᨿᩴ ᩅᩤ ᨸᩁᩥᨿᩮᩈᨲᩥ ᨣᨧ᩠ᨨᨲᩥ ᩅᩤ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᩣᨾᩈᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨹᨶ᩠ᨴᩣᨸᩮᨲᩥ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ. ᨮᩣᨶᩣ ᨧᩣᩅᩮᨲᩥ, ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ. ᨲᨲ᩠ᨳ ᨩᩣᨲᨠᩴ ᨠᨭ᩠ᨮᩴ ᩅᩤ ᩃᨲᩴ ᩅᩤ ᨲᩥᨱᩴ ᩅᩤ ᨸᨬ᩠ᨧᨾᩣᩈᨠᩴ ᩅᩤ ᩋᨲᩥᩁᩮᨠᨸᨬ᩠ᨧᨾᩣᩈᨠᩴ ᩅᩤ ᩋᨣ᩠ᨥᨶᨠᩴ ᨳᩮᨿ᩠ᨿᨧᩥᨲ᩠ᨲᩮᩣ ᩋᩣᨾᩈᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨹᨶ᩠ᨴᩣᨸᩮᨲᩥ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ. ᨮᩣᨶᩣ ᨧᩣᩅᩮᨲᩥ, ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ.



</Paragraph>

</Division>
<Division number="108" book="para">

<Paragraph number="245" book="para">
<Emphasis>ᩏᨴᨠᩴ</Emphasis> ᨶᩣᨾ ᨽᩣᨩᨶᨣᨲᩴ ᩅᩤ ᩉᩮᩣᨲᩥ ᨸᩮᩣᨠ᩠ᨡᩁᨱᩥᨿᩣ ᩅᩤ ᨲᩊᩣᨠᩮ ᩅᩤ. ᨳᩮᨿ᩠ᨿᨧᩥᨲ᩠ᨲᩮᩣ ᩋᩣᨾᩈᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨹᨶ᩠ᨴᩣᨸᩮᨲᩥ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ. ᨮᩣᨶᩣ ᨧᩣᩅᩮᨲᩥ, ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ. ᩋᨲ᩠ᨲᨶᩮᩣ ᨽᩣᨩᨶᩴ ᨸᩅᩮᩈᩮᨲ᩠ᩅᩣ ᨸᨬ᩠ᨧᨾᩣᩈᨠᩴ ᩅᩤ ᩋᨲᩥᩁᩮᨠᨸᨬ᩠ᨧᨾᩣᩈᨠᩴ ᩅᩤ ᩋᨣ᩠ᨥᨶᨠᩴ ᩏᨴᨠᩴ ᨳᩮᨿ᩠ᨿᨧᩥᨲ᩠ᨲᩮᩣ ᩋᩣᨾᩈᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨹᨶ᩠ᨴᩣᨸᩮᨲᩥ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ. ᩋᨲ᩠ᨲᨶᩮᩣ ᨽᩣᨩᨶᨣᨲᩴ ᨠᩁᩮᩣᨲᩥ, ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ. ᨾᩁᩥᨿᩣᨴᩴ ᨽᩥᨶ᩠ᨴᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨾᩁᩥᨿᩣᨴᩴ ᨽᩥᨶ᩠ᨴᩥᨲ᩠ᩅᩣ ᨸᨬ᩠ᨧᨾᩣᩈᨠᩴ ᩅᩤ ᩋᨲᩥᩁᩮᨠᨸᨬ᩠ᨧᨾᩣᩈᨠᩴ ᩅᩤ ᩋᨣ᩠ᨥᨶᨠᩴ ᩏᨴᨠᩴ ᨶᩥᨠ᩠ᨡᩣᨾᩮᨲᩥ, ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ. ᩋᨲᩥᩁᩮᨠᨾᩣᩈᨠᩴ ᩅᩤ ᩐᨶᨸᨬ᩠ᨧᨾᩣᩈᨠᩴ ᩅᩤ ᩋᨣ᩠ᨥᨶᨠᩴ ᩏᨴᨠᩴ ᨶᩥᨠ᩠ᨡᩣᨾᩮᨲᩥ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ. ᨾᩣᩈᨠᩴ ᩅᩤ ᩐᨶᨾᩣᩈᨠᩴ ᩅᩤ ᩋᨣ᩠ᨥᨶᨠᩴ ᩏᨴᨠᩴ ᨶᩥᨠ᩠ᨡᩣᨾᩮᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ.



</Paragraph>

</Division>
<Division number="109" book="para">

<Paragraph number="246" book="para">
<Emphasis>ᨴᨶ᩠ᨲᨸᩮᩣᨱᩴ</Emphasis> ᨶᩣᨾ ᨨᩥᨶ᩠ᨶᩴ ᩅᩤ ᩋᨧ᩠ᨨᩥᨶ᩠ᨶᩴ ᩅᩤ. ᨸᨬ᩠ᨧᨾᩣᩈᨠᩴ ᩅᩤ ᩋᨲᩥᩁᩮᨠᨸᨬ᩠ᨧᨾᩣᩈᨠᩴ ᩅᩤ ᩋᨣ᩠ᨥᨶᨠᩴ ᨳᩮᨿ᩠ᨿᨧᩥᨲ᩠ᨲᩮᩣ ᩋᩣᨾᩈᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨹᨶ᩠ᨴᩣᨸᩮᨲᩥ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ. ᨮᩣᨶᩣ ᨧᩣᩅᩮᨲᩥ, ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ.



</Paragraph>

</Division>
<Division number="110" book="para">

<Paragraph number="247" book="para">
<Emphasis>ᩅᨶᨸ᩠ᨸᨲᩥ</Emphasis> ᨶᩣᨾ ᨿᩮᩣ ᨾᨶᩩᩔᩣᨶᩴ ᨸᩁᩥᨣ᩠ᨣᩉᩥᨲᩮᩣ ᩉᩮᩣᨲᩥ ᩁᩩᨠ᩠ᨡᩮᩣ ᨸᩁᩥᨽᩮᩣᨣᩮᩤ. ᨳᩮᨿ᩠ᨿᨧᩥᨲ᩠ᨲᩮᩣ ᨨᩥᨶ᩠ᨴᨲᩥ, ᨸᩉᩣᩁᩮ ᨸᩉᩣᩁᩮ ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩑᨠᩴ ᨸᩉᩣᩁᩴ ᩋᨶᩣᨣᨲᩮ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ. ᨲᩈ᩠ᨾᩥᩴ ᨸᩉᩣᩁᩮ ᩋᩣᨣᨲᩮ, ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ.



</Paragraph>

</Division>
<Division number="111" book="para">

<Paragraph number="248" book="para">
<Emphasis>ᩉᩁᨱᨠᩴ</Emphasis> ᨶᩣᨾ ᩋᨬ᩠ᨬᩔ ᩉᩁᨱᨠᩴ ᨽᨱ᩠ᨯᩴ. ᨳᩮᨿ᩠ᨿᨧᩥᨲ᩠ᨲᩮᩣ ᩋᩣᨾᩈᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨹᨶ᩠ᨴᩣᨸᩮᨲᩥ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ. ᨮᩣᨶᩣ ᨧᩣᩅᩮᨲᩥ, ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ. ᩈᩉᨽᨱ᩠ᨯᩉᩣᩁᨠᩴ ᨸᨴᩈᩣ ᨶᩮᩔᩣᨾᩦᨲᩥ ᨸᨮᨾᩴ ᨸᩣᨴᩴ ᩈᩘᨠᩣᨾᩮᨲᩥ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ. ᨴᩩᨲᩥᨿᩴ ᨸᩣᨴᩴ ᩈᩘᨠᩣᨾᩮᨲᩥ, ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ. ᨸᨲᩥᨲᩴ ᨽᨱ᩠ᨯᩴ ᨣᩉᩮᩔᩣᨾᩦᨲᩥ ᨸᩣᨲᩣᨸᩮᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨸᨲᩥᨲᩴ ᨽᨱ᩠ᨯᩴ ᨸᨬ᩠ᨧᨾᩣᩈᨠᩴ ᩅᩤ ᩋᨲᩥᩁᩮᨠᨸᨬ᩠ᨧᨾᩣᩈᨠᩴ ᩅᩤ ᩋᨣ᩠ᨥᨶᨠᩴ ᨳᩮᨿ᩠ᨿᨧᩥᨲ᩠ᨲᩮᩣ ᩋᩣᨾᩈᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨹᨶ᩠ᨴᩣᨸᩮᨲᩥ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ. ᨮᩣᨶᩣ ᨧᩣᩅᩮᨲᩥ, ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ.



</Paragraph>

</Division>
<Division number="112" book="para">

<Paragraph number="249" book="para">
<Emphasis>ᩏᨸᨶᩥᨵᩥ</Emphasis> ᨶᩣᨾ ᩏᨸᨶᩥᨠ᩠ᨡᩥᨲ᩠ᨲᩴ ᨽᨱ᩠ᨯᩴ. ᨴᩮᩉᩥ ᨾᩮ ᨽᨱ᩠ᨯᨶ᩠ᨲᩥ ᩅᩩᨧ᩠ᨧᨾᩣᨶᩮᩣ ᨶᩣᩉᩴ ᨣᨱ᩠ᩉᩣᨾᩦᨲᩥ ᨽᨱᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩈᩣᨾᩥᨠᩔ ᩅᩥᨾᨲᩥᩴ ᩏᨸ᩠ᨸᩣᨴᩮᨲᩥ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ. ᩈᩣᨾᩥᨠᩮᩣ ᨶ ᨾᨿ᩠ᩉᩴ ᨴᩔᨲᩦᨲᩥ ᨵᩩᩁᩴ ᨶᩥᨠ᩠ᨡᩥᨸᨲᩥ, ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ. ᨵᨾ᩠ᨾᩴ ᨧᩁᨶ᩠ᨲᩮᩣ ᩈᩣᨾᩥᨠᩴ ᨸᩁᩣᨩᩮᨲᩥ, ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ. ᨵᨾ᩠ᨾᩴ ᨧᩁᨶ᩠ᨲᩮᩣ ᨸᩁᨩ᩠ᨩᨲᩥ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ.



</Paragraph>

</Division>
<Division number="113" book="para">

<Paragraph number="250" book="para">
<Emphasis>ᩈᩩᩘᨠᨥᩣᨲᩴ</Emphasis> ᨶᩣᨾ ᩁᨬ᩠ᨬᩣ ᨮᨸᩥᨲᩴ ᩉᩮᩣᨲᩥ ᨸᨻ᩠ᨻᨲᨡᨱ᩠ᨯᩮ ᩅᩤ ᨶᨴᩦᨲᩥᨲ᩠ᨳᩮ ᩅᩤ ᨣᩤᨾᨴ᩠ᩅᩤᩁᩮ ᩅᩤ—  “ᩋᨲᩕ ᨸᩅᩥᨭ᩠ᨮᩔ ᩈᩩᩘᨠᩴ ᨣᨱ᩠ᩉᨶ᩠ᨲᩪ”ᨲᩥ. ᨲᨲᩕ ᨸᩅᩥᩈᩥᨲ᩠ᩅᩣ ᩁᩣᨩᨣ᩠ᨣᩴ ᨽᨱ᩠ᨯᩴ ᨸᨬ᩠ᨧᨾᩣᩈᨠᩴ ᩅᩤ ᩋᨲᩥᩁᩮᨠᨸᨬ᩠ᨧᨾᩣᩈᨠᩴ ᩅᩤ ᩋᨣ᩠ᨥᨶᨠᩴ ᨳᩮᨿ᩠ᨿᨧᩥᨲ᩠ᨲᩮᩣ ᩋᩣᨾᩈᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨹᨶ᩠ᨴᩣᨸᩮᨲᩥ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ. ᨸᨮᨾᩴ ᨸᩣᨴᩴ ᩈᩩᩘᨠᨥᩣᨲᩴ ᩋᨲᩥᨠ᩠ᨠᩣᨾᩮᨲᩥ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ. ᨴᩩᨲᩥᨿᩴ ᨸᩣᨴᩴ ᩋᨲᩥᨠ᩠ᨠᩣᨾᩮᨲᩥ, ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ. ᩋᨶ᩠ᨲᩮᩣᩈᩩᩘᨠᨥᩣᨲᩮ ᨮᩥᨲᩮᩣ ᨻᩉᩥᩈᩩᩘᨠᨥᩣᨲᩴ ᨸᩣᨲᩮᨲᩥ, ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ. ᩈᩩᩘᨠᩴ ᨸᩁᩥᩉᩁᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ.



</Paragraph>

</Division>
<Division number="114" book="para">

<Paragraph number="251" book="para">
<Emphasis>ᨸᩣᨱᩮᩣ</Emphasis> ᨶᩣᨾ ᨾᨶᩩᩔᨸᩣᨱᩮᩣ ᩅᩩᨧ᩠ᨧᨲᩥ. ᨳᩮᨿ᩠ᨿᨧᩥᨲ᩠ᨲᩮᩣ ᩋᩣᨾᩈᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨹᨶ᩠ᨴᩣᨸᩮᨲᩥ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ. ᨮᩣᨶᩣ ᨧᩣᩅᩮᨲᩥ, ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ. ᨸᨴᩈᩣ ᨶᩮᩔᩣᨾᩦᨲᩥ ᨸᨮᨾᩴ ᨸᩣᨴᩴ ᩈᩘᨠᩣᨾᩮᨲᩥ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ. ᨴᩩᨲᩥᨿᩴ ᨸᩣᨴᩴ ᩈᩘᨠᩣᨾᩮᨲᩥ, ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ.



</Paragraph>

<Paragraph number="252" book="para">
<Emphasis>ᩋᨸᨴᩴ</Emphasis> ᨶᩣᨾ ᩋᩉᩥ ᨾᨧ᩠ᨨᩣ. ᨸᨬ᩠ᨧᨾᩣᩈᨠᩴ ᩅᩤ ᩋᨲᩥᩁᩮᨠᨸᨬ᩠ᨧᨾᩣᩈᨠᩴ ᩅᩤ ᩋᨣ᩠ᨥᨶᨠᩴ ᨳᩮᨿ᩠ᨿᨧᩥᨲ᩠ᨲᩮᩣ ᩋᩣᨾᩈᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨹᨶ᩠ᨴᩣᨸᩮᨲᩥ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ. ᨮᩣᨶᩣ ᨧᩣᩅᩮᨲᩥ, ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ.



</Paragraph>

</Division>
<Division number="115" book="para">

<Paragraph number="253" book="para">
<Emphasis>ᨴ᩠ᩅᩥᨸᨴᩴ</Emphasis> ᨶᩣᨾ ᨾᨶᩩᩔᩣ, ᨸᨠ᩠ᨡᨩᩣᨲᩣ. ᨳᩮᨿ᩠ᨿᨧᩥᨲ᩠ᨲᩮᩣ ᩋᩣᨾᩈᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨹᨶ᩠ᨴᩣᨸᩮᨲᩥ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ. ᨮᩣᨶᩣ ᨧᩣᩅᩮᨲᩥ, ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ. ᨸᨴᩈᩣ ᨶᩮᩔᩣᨾᩦᨲᩥ ᨸᨮᨾᩴ ᨸᩣᨴᩴ ᩈᩘᨠᩣᨾᩮᨲᩥ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ. ᨴᩩᨲᩥᨿᩴ ᨸᩣᨴᩴ ᩈᩘᨠᩣᨾᩮᨲᩥ, ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ.



</Paragraph>

</Division>
<Division number="116" book="para">

<Paragraph number="254" book="para">
<Emphasis>ᨧᨲᩩᨸ᩠ᨸᨴᩴ</Emphasis> ᨶᩣᨾ—  ᩉᨲ᩠ᨳᩦ ᩋᩔᩣ ᩒᨭ᩠ᨮᩣ ᨣᩮᩤᨱᩣ ᨣᨴᩕᨽᩣ ᨸᩈᩩᨠᩣ. ᨳᩮᨿ᩠ᨿᨧᩥᨲ᩠ᨲᩮᩣ ᩋᩣᨾᩈᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨹᨶ᩠ᨴᩣᨸᩮᨲᩥ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ. ᨮᩣᨶᩣ ᨧᩣᩅᩮᨲᩥ, ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ. ᨸᨴᩈᩣ ᨶᩮᩔᩣᨾᩦᨲᩥ ᨸᨮᨾᩴ ᨸᩣᨴᩴ ᩈᩘᨠᩣᨾᩮᨲᩥ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ. ᨴᩩᨲᩥᨿᩴ ᨸᩣᨴᩴ ᩈᩘᨠᩣᨾᩮᨲᩥ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ. ᨲᨲᩥᨿᩴ ᨸᩣᨴᩴ ᩈᩘᨠᩣᨾᩮᨲᩥ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ. ᨧᨲᩩᨲ᩠ᨳᩴ ᨸᩣᨴᩴ ᩈᩘᨠᩣᨾᩮᨲᩥ, ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ.



</Paragraph>

</Division>
<Division number="117" book="para">

<Paragraph number="255" book="para">
<Emphasis>ᨻᩉᩩᨸ᩠ᨸᨴᩴ</Emphasis> ᨶᩣᨾ—  ᩅᩥᨧ᩠ᨨᩥᨠᩣ ᩈᨲᨸᨴᩦ ᩏᨧ᩠ᨧᩣᩃᩥᩘᨣᨸᩣᨱᨠᩣ. ᨸᨬ᩠ᨧᨾᩣᩈᨠᩴ ᩅᩤ ᩋᨲᩥᩁᩮᨠᨸᨬ᩠ᨧᨾᩣᩈᨠᩴ ᩅᩤ ᩋᨣ᩠ᨥᨶᨠᩴ ᨳᩮᨿ᩠ᨿᨧᩥᨲ᩠ᨲᩮᩣ ᩋᩣᨾᩈᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨹᨶ᩠ᨴᩣᨸᩮᨲᩥ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ. ᨮᩣᨶᩣ ᨧᩣᩅᩮᨲᩥ, ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ. ᨸᨴᩈᩣ ᨶᩮᩔᩣᨾᩦᨲᩥ ᩈᩘᨠᩣᨾᩮᨲᩥ, ᨸᨴᩮ ᨸᨴᩮ ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ. ᨸᨧ᩠ᨨᩥᨾᩴ ᨸᩣᨴᩴ ᩈᩘᨠᩣᨾᩮᨲᩥ, ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ.



</Paragraph>

</Division>
<Division number="118" book="para">

<Paragraph number="256" book="para">
<Emphasis>ᩒᨧᩁᨠᩮᩣ</Emphasis> ᨶᩣᨾ ᨽᨱ᩠ᨯᩴ ᩒᨧᩁᩥᨲ᩠ᩅᩣ ᩋᩣᨧᩥᨠ᩠ᨡᨲᩥ—  “ᩍᨲ᩠ᨳᨶ᩠ᨶᩣᨾᩴ ᨽᨱ᩠ᨯᩴ ᩋᩅᩉᩁᩣ”ᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩈᩮᩣ ᨲᩴ ᨽᨱ᩠ᨯᩴ ᩋᩅᩉᩁᨲᩥ, ᩋᩣᨸᨲ᩠ᨲᩥ ᩏᨽᩥᨶ᩠ᨶᩴ ᨸᩣᩁᩣᨩᩥᨠᩔ.



</Paragraph>

<Paragraph number="257" book="para">
<Emphasis>ᩒᨱᩥᩁᨠ᩠ᨡᩮᩣ</Emphasis> ᨶᩣᨾ ᩋᩣᩉᨭᩴ ᨽᨱ᩠ᨯᩴ ᨣᩮᩤᨸᩮᨶ᩠ᨲᩮᩣ ᨸᨬ᩠ᨧᨾᩣᩈᨠᩴ ᩅᩤ ᩋᨲᩥᩁᩮᨠᨸᨬ᩠ᨧᨾᩣᩈᨠᩴ ᩅᩤ ᩋᨣ᩠ᨥᨶᨠᩴ ᨳᩮᨿ᩠ᨿᨧᩥᨲ᩠ᨲᩮᩣ ᩋᩣᨾᩈᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨹᨶ᩠ᨴᩣᨸᩮᨲᩥ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ. ᨮᩣᨶᩣ ᨧᩣᩅᩮᨲᩥ, ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ.



</Paragraph>

<Paragraph number="258" book="para">
<Emphasis>ᩈᩴᩅᩥᨴᩤᩅᩉᩣᩁᩮᩣ</Emphasis> ᨶᩣᨾ ᩈᨾ᩠ᨻᩉᩩᩃᩣ ᩈᩴᩅᩥᨴᩉᩥᨲ᩠ᩅᩣ ᩑᨠᩮᩣ ᨽᨱ᩠ᨯᩴ ᩋᩅᩉᩁᨲᩥ, ᩋᩣᨸᨲ᩠ᨲᩥ ᩈᨻ᩠ᨻᩮᩈᩴ ᨸᩣᩁᩣᨩᩥᨠᩔ.



</Paragraph>

</Division>
<Division number="119" book="para">

<Paragraph number="259" book="para">
<Emphasis>ᩈᩘᨠᩮᨲᨠᨾ᩠ᨾᩴ</Emphasis> ᨶᩣᨾ ᩈᩘᨠᩮᨲᩴ ᨠᩁᩮᩣᨲᩥ—  “ᨸᩩᩁᩮᨽᨲ᩠ᨲᩴ ᩅᩤ ᨸᨧ᩠ᨨᩣᨽᨲ᩠ᨲᩴ ᩅᩤ ᩁᨲ᩠ᨲᩥᩴ ᩅᩤ ᨴᩥᩅᩤ ᩅᩤ ᨲᩮᨶ ᩈᩘᨠᩮᨲᩮᨶ ᨲᩴ ᨽᨱ᩠ᨯᩴ ᩋᩅᩉᩁᩣ”ᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨲᩮᨶ ᩈᩘᨠᩮᨲᩮᨶ ᨲᩴ ᨽᨱ᩠ᨯᩴ ᩋᩅᩉᩁᨲᩥ, ᩋᩣᨸᨲ᩠ᨲᩥ ᩏᨽᩥᨶ᩠ᨶᩴ ᨸᩣᩁᩣᨩᩥᨠᩔ. ᨲᩴ ᩈᩘᨠᩮᨲᩴ ᨸᩩᩁᩮ ᩅᩤ ᨸᨧ᩠ᨨᩣ ᩅᩤ ᨲᩴ ᨽᨱ᩠ᨯᩴ ᩋᩅᩉᩁᨲᩥ, ᨾᩪᩃᨭ᩠ᨮᩔ ᩋᨶᩣᨸᨲ᩠ᨲᩥ. ᩋᩅᩉᩣᩁᨠᩔ ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ.



</Paragraph>

</Division>
<Division number="120" book="para">

<Paragraph number="260" book="para">
<Emphasis>ᨶᩥᨾᩥᨲ᩠ᨲᨠᨾ᩠ᨾᩴ</Emphasis> ᨶᩣᨾ ᨶᩥᨾᩥᨲ᩠ᨲᩴ ᨠᩁᩮᩣᨲᩥ. ᩋᨠ᩠ᨡᩥᩴ ᩅᩤ ᨶᩥᨡᨱᩥᩔᩣᨾᩥ ᨽᨾᩩᨠᩴ ᩅᩤ ᩏᨠ᩠ᨡᩥᨸᩥᩔᩣᨾᩥ ᩈᩦᩈᩴ ᩅᩤ ᩏᨠ᩠ᨡᩥᨸᩥᩔᩣᨾᩥ, ᨲᩮᨶ ᨶᩥᨾᩥᨲ᩠ᨲᩮᨶ ᨲᩴ ᨽᨱ᩠ᨯᩴ ᩋᩅᩉᩁᩣᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨲᩮᨶ ᨶᩥᨾᩥᨲ᩠ᨲᩮᨶ ᨲᩴ ᨽᨱ᩠ᨯᩴ ᩋᩅᩉᩁᨲᩥ, ᩋᩣᨸᨲ᩠ᨲᩥ ᩏᨽᩥᨶ᩠ᨶᩴ ᨸᩣᩁᩣᨩᩥᨠᩔ. ᨲᩴ ᨶᩥᨾᩥᨲ᩠ᨲᩴ ᨸᩩᩁᩮ ᩅᩤ ᨸᨧ᩠ᨨᩣ ᩅᩤ ᨲᩴ ᨽᨱ᩠ᨯᩴ ᩋᩅᩉᩁᨲᩥ, ᨾᩪᩃᨭ᩠ᨮᩔ ᩋᨶᩣᨸᨲ᩠ᨲᩥ. ᩋᩅᩉᩣᩁᨠᩔ ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ.



</Paragraph>

</Division>
<Division number="121" book="para">

<Paragraph number="261" book="para">
ᨽᩥᨠ᩠ᨡᩩ ᨽᩥᨠ᩠ᨡᩩᩴ ᩋᩣᨱᩣᨸᩮᨲᩥ—  “ᩍᨲ᩠ᨳᨶ᩠ᨶᩣᨾᩴ ᨽᨱ᩠ᨯᩴ ᩋᩅᩉᩁᩣ”ᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩈᩮᩣ ᨲᩴ ᨾᨬ᩠ᨬᨾᩣᨶᩮᩣ ᨲᩴ ᩋᩅᩉᩁᨲᩥ, ᩋᩣᨸᨲ᩠ᨲᩥ ᩏᨽᩥᨶ᩠ᨶᩴ ᨸᩣᩁᩣᨩᩥᨠᩔ.



</Paragraph>

<Paragraph number="262" book="para">
ᨽᩥᨠ᩠ᨡᩩ ᨽᩥᨠ᩠ᨡᩩᩴ ᩋᩣᨱᩣᨸᩮᨲᩥ—  “ᩍᨲ᩠ᨳᨶ᩠ᨶᩣᨾᩴ ᨽᨱ᩠ᨯᩴ ᩋᩅᩉᩁᩣ”ᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩈᩮᩣ ᨲᩴ ᨾᨬ᩠ᨬᨾᩣᨶᩮᩣ ᩋᨬ᩠ᨬᩴ ᩋᩅᩉᩁᨲᩥ, ᨾᩪᩃᨭ᩠ᨮᩔ ᩋᨶᩣᨸᨲ᩠ᨲᩥ. ᩋᩅᩉᩣᩁᨠᩔ ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ.



</Paragraph>

<Paragraph number="263" book="para">
ᨽᩥᨠ᩠ᨡᩩ ᨽᩥᨠ᩠ᨡᩩᩴ ᩋᩣᨱᩣᨸᩮᨲᩥ—  “ᩍᨲ᩠ᨳᨶ᩠ᨶᩣᨾᩴ ᨽᨱ᩠ᨯᩴ ᩋᩅᩉᩁᩣ”ᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩈᩮᩣ ᩋᨬ᩠ᨬᩴ ᨾᨬ᩠ᨬᨾᩣᨶᩮᩣ ᨲᩴ ᩋᩅᩉᩁᨲᩥ, ᩋᩣᨸᨲ᩠ᨲᩥ ᩏᨽᩥᨶ᩠ᨶᩴ ᨸᩣᩁᩣᨩᩥᨠᩔ.



</Paragraph>

<Paragraph number="264" book="para">
ᨽᩥᨠ᩠ᨡᩩ ᨽᩥᨠ᩠ᨡᩩᩴ ᩋᩣᨱᩣᨸᩮᨲᩥ—  “ᩍᨲ᩠ᨳᨶ᩠ᨶᩣᨾᩴ ᨽᨱ᩠ᨯᩴ ᩋᩅᩉᩁᩣ”ᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩈᩮᩣ ᩋᨬ᩠ᨬᩴ ᨾᨬ᩠ᨬᨾᩣᨶᩮᩣ ᩋᨬ᩠ᨬᩴ ᩋᩅᩉᩁᨲᩥ, ᨾᩪᩃᨭ᩠ᨮᩔ ᩋᨶᩣᨸᨲ᩠ᨲᩥ. ᩋᩅᩉᩣᩁᨠᩔ ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ.



</Paragraph>

<Paragraph number="265" book="para">
ᨽᩥᨠ᩠ᨡᩩ ᨽᩥᨠ᩠ᨡᩩᩴ ᩋᩣᨱᩣᨸᩮᨲᩥ—  “ᩍᨲ᩠ᨳᨶ᩠ᨶᩣᨾᩔ ᨸᩣᩅᨴ—  ‘ᩍᨲ᩠ᨳᨶ᩠ᨶᩣᨾᩮᩣ ᩍᨲ᩠ᨳᨶ᩠ᨶᩣᨾᩔ ᨸᩣᩅᨴᨲᩩ—  ᩍᨲ᩠ᨳᨶ᩠ᨶᩣᨾᩮᩣ ᩍᨲ᩠ᨳᨶ᩠ᨶᩣᨾᩴ ᨽᨱ᩠ᨯᩴ ᩋᩅᩉᩁᨲᩪ’”ᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩈᩮᩣ ᩍᨲᩁᩔ ᩋᩣᩁᩮᩣᨧᩮᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᩅᩉᩣᩁᨠᩮᩣ ᨸᨭᩥᨣ᩠ᨣᨱ᩠ᩉᩣᨲᩥ, ᨾᩪᩃᨭ᩠ᨮᩔ ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ. ᩈᩮᩣ ᨲᩴ ᨽᨱ᩠ᨯᩴ ᩋᩅᩉᩁᨲᩥ, ᩋᩣᨸᨲ᩠ᨲᩥ ᩈᨻ᩠ᨻᩮᩈᩴ ᨸᩣᩁᩣᨩᩥᨠᩔ.



</Paragraph>

<Paragraph number="266" book="para">
ᨽᩥᨠ᩠ᨡᩩ ᨽᩥᨠ᩠ᨡᩩᩴ ᩋᩣᨱᩣᨸᩮᨲᩥ—  “ᩍᨲ᩠ᨳᨶ᩠ᨶᩣᨾᩔ ᨸᩣᩅᨴ—  ‘ᩍᨲ᩠ᨳᨶ᩠ᨶᩣᨾᩮᩣ ᩍᨲ᩠ᨳᨶ᩠ᨶᩣᨾᩔ ᨸᩣᩅᨴᨲᩩ—  ᩍᨲ᩠ᨳᨶ᩠ᨶᩣᨾᩮᩣ ᩍᨲ᩠ᨳᨶ᩠ᨶᩣᨾᩴ ᨽᨱ᩠ᨯᩴ ᩋᩅᩉᩁᨲᩪ’”ᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩈᩮᩣ ᩋᨬ᩠ᨬᩴ ᩋᩣᨱᩣᨸᩮᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᩅᩉᩣᩁᨠᩮᩣ ᨸᨭᩥᨣ᩠ᨣᨱ᩠ᩉᩣᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩈᩮᩣ ᨲᩴ ᨽᨱ᩠ᨯᩴ ᩋᩅᩉᩁᨲᩥ, ᨾᩪᩃᨭ᩠ᨮᩔ ᩋᨶᩣᨸᨲ᩠ᨲᩥ. ᩋᩣᨱᩣᨸᨠᩔ ᨧ ᩋᩅᩉᩣᩁᨠᩔ ᨧ ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ.



</Paragraph>

<Paragraph number="267" book="para">
ᨽᩥᨠ᩠ᨡᩩ ᨽᩥᨠ᩠ᨡᩩᩴ ᩋᩣᨱᩣᨸᩮᨲᩥ—  “ᩍᨲ᩠ᨳᨶ᩠ᨶᩣᨾᩴ ᨽᨱ᩠ᨯᩴ ᩋᩅᩉᩁᩣ”ᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩈᩮᩣ ᨣᨶ᩠ᨲ᩠ᩅᩣ ᨸᩩᨶ ᨸᨧ᩠ᨧᩣᨣᨧ᩠ᨨᨲᩥ—  “ᨶᩣᩉᩴ ᩈᨠ᩠ᨠᩮᩣᨾᩥ ᨲᩴ ᨽᨱ᩠ᨯᩴ ᩋᩅᩉᩁᩥᨲᩩᨶ᩺”ᨲᩥ. ᩈᩮᩣ ᨸᩩᨶ ᩋᩣᨱᩣᨸᩮᨲᩥ—  “ᨿᨴᩤ ᩈᨠ᩠ᨠᩮᩣᩈᩥ ᨲᨴᩤ ᨲᩴ ᨽᨱ᩠ᨯᩴ ᩋᩅᩉᩁᩣ”ᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩈᩮᩣ ᨲᩴ ᨽᨱ᩠ᨯᩴ ᩋᩅᩉᩁᨲᩥ, ᩋᩣᨸᨲ᩠ᨲᩥ ᩏᨽᩥᨶ᩠ᨶᩴ ᨸᩣᩁᩣᨩᩥᨠᩔ.



</Paragraph>

<Paragraph number="268" book="para">
ᨽᩥᨠ᩠ᨡᩩ ᨽᩥᨠ᩠ᨡᩩᩴ ᩋᩣᨱᩣᨸᩮᨲᩥ—  “ᩍᨲ᩠ᨳᨶ᩠ᨶᩣᨾᩴ ᨽᨱ᩠ᨯᩴ ᩋᩅᩉᩁᩣ”ᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩈᩮᩣ ᩋᩣᨱᩣᨸᩮᨲ᩠ᩅᩣ ᩅᩥᨸ᩠ᨸᨭᩥᩈᩣᩁᩦ ᨶ ᩈᩣᩅᩮᨲᩥ—  “ᨾᩣ ᩋᩅᩉᩁᩦ”ᨲᩥ. ᩈᩮᩣ ᨲᩴ ᨽᨱ᩠ᨯᩴ ᩋᩅᩉᩁᨲᩥ, ᩋᩣᨸᨲ᩠ᨲᩥ ᩏᨽᩥᨶ᩠ᨶᩴ ᨸᩣᩁᩣᨩᩥᨠᩔ.



</Paragraph>

<Paragraph number="269" book="para">
ᨽᩥᨠ᩠ᨡᩩ ᨽᩥᨠ᩠ᨡᩩᩴ ᩋᩣᨱᩣᨸᩮᨲᩥ—  “ᩍᨲ᩠ᨳᨶ᩠ᨶᩣᨾᩴ ᨽᨱ᩠ᨯᩴ ᩋᩅᩉᩁᩣ”ᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩈᩮᩣ ᩋᩣᨱᩣᨸᩮᨲ᩠ᩅᩣ ᩅᩥᨸ᩠ᨸᨭᩥᩈᩣᩁᩦ ᩈᩣᩅᩮᨲᩥ—  “ᨾᩣ ᩋᩅᩉᩁᩦ”ᨲᩥ. ᩈᩮᩣ “ᩋᩣᨱᨲ᩠ᨲᩮᩣ ᩋᩉᩴ ᨲᨿᩣ”ᨲᩥ, ᨲᩴ ᨽᨱ᩠ᨯᩴ ᩋᩅᩉᩁᨲᩥ, ᨾᩪᩃᨭ᩠ᨮᩔ ᩋᨶᩣᨸᨲ᩠ᨲᩥ. ᩋᩅᩉᩣᩁᨠᩔ ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ.



</Paragraph>

<Paragraph number="270" book="para">
ᨽᩥᨠ᩠ᨡᩩ ᨽᩥᨠ᩠ᨡᩩᩴ ᩋᩣᨱᩣᨸᩮᨲᩥ—  “ᩍᨲ᩠ᨳᨶ᩠ᨶᩣᨾᩴ ᨽᨱ᩠ᨯᩴ ᩋᩅᩉᩁᩣ”ᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩈᩮᩣ ᩋᩣᨱᩣᨸᩮᨲ᩠ᩅᩣ ᩅᩥᨸ᩠ᨸᨭᩥᩈᩣᩁᩦ ᩈᩣᩅᩮᨲᩥ—  “ᨾᩣ ᩋᩅᩉᩁᩦ”ᨲᩥ. ᩈᩮᩣ “ᩈᩣᨵᩪ”ᨲᩥ? ᩒᩁᨾᨲᩥ, ᩏᨽᩥᨶ᩠ᨶᩴ ᩋᨶᩣᨸᨲ᩠ᨲᩥ.



</Paragraph>

</Division>
<Division number="122" book="para">

<Paragraph number="271" book="para">
ᨸᨬ᩠ᨧᩉᩥ ᩋᩣᨠᩣᩁᩮᩉᩥ ᩋᨴᩥᨶ᩠ᨶᩴ ᩋᩣᨴᩥᨿᨶ᩠ᨲᩔ ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ—  ᨸᩁᨸᩁᩥᨣ᩠ᨣᩉᩥᨲᨬ᩠ᨧ ᩉᩮᩣᨲᩥ, ᨸᩁᨸᩁᩥᨣ᩠ᨣᩉᩥᨲᩈᨬ᩠ᨬᩦ ᨧ, ᨣᩁᩩᨠᩮᩣ ᨧ ᩉᩮᩣᨲᩥ ᨸᩁᩥᨠ᩠ᨡᩣᩁᩮᩣ, ᨸᨬ᩠ᨧᨾᩣᩈᨠᩮᩣ ᩅᩤ ᩋᨲᩥᩁᩮᨠᨸᨬ᩠ᨧᨾᩣᩈᨠᩮᩣ ᩅᩤ, ᨳᩮᨿ᩠ᨿᨧᩥᨲ᩠ᨲᨬ᩠ᨧ ᨸᨧ᩠ᨧᩩᨸᨭ᩠ᨮᩥᨲᩴ ᩉᩮᩣᨲᩥ. ᩋᩣᨾᩈᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨹᨶ᩠ᨴᩣᨸᩮᨲᩥ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ. ᨮᩣᨶᩣ ᨧᩣᩅᩮᨲᩥ, ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ.



</Paragraph>

</Division>
<Division number="123" book="para">

<Paragraph number="272" book="para">
ᨸᨬ᩠ᨧᩉᩥ ᩋᩣᨠᩣᩁᩮᩉᩥ ᩋᨴᩥᨶ᩠ᨶᩴ ᩋᩣᨴᩥᨿᨶ᩠ᨲᩔ ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ—  ᨸᩁᨸᩁᩥᨣ᩠ᨣᩉᩥᨲᨬ᩠ᨧ ᩉᩮᩣᨲᩥ, ᨸᩁᨸᩁᩥᨣ᩠ᨣᩉᩥᨲᩈᨬ᩠ᨬᩦ ᨧ, ᩃᩉᩩᨠᩮᩣ ᨧ ᩉᩮᩣᨲᩥ ᨸᩁᩥᨠ᩠ᨡᩣᩁᩮᩣ, ᩋᨲᩥᩁᩮᨠᨾᩣᩈᨠᩮᩣ ᩅᩤ ᩐᨶᨸᨬ᩠ᨧᨾᩣᩈᨠᩮᩣ ᩅᩤ, ᨳᩮᨿ᩠ᨿᨧᩥᨲ᩠ᨲᨬ᩠ᨧ ᨸᨧ᩠ᨧᩩᨸᨭ᩠ᨮᩥᨲᩴ ᩉᩮᩣᨲᩥ. ᩋᩣᨾᩈᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨹᨶ᩠ᨴᩣᨸᩮᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨮᩣᨶᩣ ᨧᩣᩅᩮᨲᩥ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ.



</Paragraph>

</Division>
<Division number="124" book="para">

<Paragraph number="273" book="para">
ᨸᨬ᩠ᨧᩉᩥ ᩋᩣᨠᩣᩁᩮᩉᩥ ᩋᨴᩥᨶ᩠ᨶᩴ ᩋᩣᨴᩥᨿᨶ᩠ᨲᩔ ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨸᩁᨸᩁᩥᨣ᩠ᨣᩉᩥᨲᨬ᩠ᨧ ᩉᩮᩣᨲᩥ, ᨸᩁᨸᩁᩥᨣ᩠ᨣᩉᩥᨲᩈᨬ᩠ᨬᩦ ᨧ, ᩃᩉᩩᨠᩮᩣ ᨧ ᩉᩮᩣᨲᩥ ᨸᩁᩥᨠ᩠ᨡᩣᩁᩮᩣ, ᨾᩣᩈᨠᩮᩣ ᩅᩤ ᩐᨶᨾᩣᩈᨠᩮᩣ ᩅᩤ, ᨳᩮᨿ᩠ᨿᨧᩥᨲ᩠ᨲᨬ᩠ᨧ ᨸᨧ᩠ᨧᩩᨸᨭ᩠ᨮᩥᨲᩴ ᩉᩮᩣᨲᩥ. ᩋᩣᨾᩈᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨹᨶ᩠ᨴᩣᨸᩮᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨮᩣᨶᩣ ᨧᩣᩅᩮᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ.



</Paragraph>

</Division>
<Division number="125" book="para">

<Paragraph number="274" book="para">
ᨨᩉᩥ ᩋᩣᨠᩣᩁᩮᩉᩥ ᩋᨴᩥᨶ᩠ᨶᩴ ᩋᩣᨴᩥᨿᨶ᩠ᨲᩔ ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ. ᨶ ᨧ ᩈᨠᩈᨬ᩠ᨬᩦ, ᨶ ᨧ ᩅᩥᩔᩣᩈᨣ᩠ᨣᩤᩉᩦ, ᨶ ᨧ ᨲᩣᩅᨠᩣᩃᩥᨠᩴ, ᨣᩁᩩᨠᩮᩣ ᨧ ᩉᩮᩣᨲᩥ ᨸᩁᩥᨠ᩠ᨡᩣᩁᩮᩣ, ᨸᨬ᩠ᨧᨾᩣᩈᨠᩮᩣ ᩅᩤ ᩋᨲᩥᩁᩮᨠᨸᨬ᩠ᨧᨾᩣᩈᨠᩮᩣ ᩅᩤ, ᨳᩮᨿ᩠ᨿᨧᩥᨲ᩠ᨲᨬ᩠ᨧ ᨸᨧ᩠ᨧᩩᨸᨭ᩠ᨮᩥᨲᩴ ᩉᩮᩣᨲᩥ. ᩋᩣᨾᩈᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨹᨶ᩠ᨴᩣᨸᩮᨲᩥ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ. ᨮᩣᨶᩣ ᨧᩣᩅᩮᨲᩥ, ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ.



</Paragraph>

</Division>
<Division number="126" book="para">

<Paragraph number="275" book="para">
ᨨᩉᩥ ᩋᩣᨠᩣᩁᩮᩉᩥ ᩋᨴᩥᨶ᩠ᨶᩴ ᩋᩣᨴᩥᨿᨶ᩠ᨲᩔ ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ. ᨶ ᨧ ᩈᨠᩈᨬ᩠ᨬᩦ, ᨶ ᨧ ᩅᩥᩔᩣᩈᨣ᩠ᨣᩤᩉᩦ, ᨶ ᨧ ᨲᩣᩅᨠᩣᩃᩥᨠᩴ, ᩃᩉᩩᨠᩮᩣ ᨧ ᩉᩮᩣᨲᩥ ᨸᩁᩥᨠ᩠ᨡᩣᩁᩮᩣ ᩋᨲᩥᩁᩮᨠᨾᩣᩈᨠᩮᩣ ᩅᩤ ᩐᨶᨸᨬ᩠ᨧᨾᩣᩈᨠᩮᩣ ᩅᩤ, ᨳᩮᨿ᩠ᨿᨧᩥᨲ᩠ᨲᨬ᩠ᨧ ᨸᨧ᩠ᨧᩩᨸᨭ᩠ᨮᩥᨲᩴ ᩉᩮᩣᨲᩥ. ᩋᩣᨾᩈᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨹᨶ᩠ᨴᩣᨸᩮᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨮᩣᨶᩣ ᨧᩣᩅᩮᨲᩥ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ.



</Paragraph>

</Division>
<Division number="127" book="para">

<Paragraph number="276" book="para">
ᨨᩉᩥ ᩋᩣᨠᩣᩁᩮᩉᩥ ᩋᨴᩥᨶ᩠ᨶᩴ ᩋᩣᨴᩥᨿᨶ᩠ᨲᩔ ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨶ ᨧ ᩈᨠᩈᨬ᩠ᨬᩦ, ᨶ ᨧ ᩅᩥᩔᩣᩈᨣ᩠ᨣᩤᩉᩦ, ᨶ ᨧ ᨲᩣᩅᨠᩣᩃᩥᨠᩴ, ᩃᩉᩩᨠᩮᩣ ᨧ ᩉᩮᩣᨲᩥ ᨸᩁᩥᨠ᩠ᨡᩣᩁᩮᩣ, ᨾᩣᩈᨠᩮᩣ ᩅᩤ ᩐᨶᨾᩣᩈᨠᩮᩣ ᩅᩤ, ᨳᩮᨿ᩠ᨿᨧᩥᨲ᩠ᨲᨬ᩠ᨧ ᨸᨧ᩠ᨧᩩᨸᨭ᩠ᨮᩥᨲᩴ ᩉᩮᩣᨲᩥ. ᩋᩣᨾᩈᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨹᨶ᩠ᨴᩣᨸᩮᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨮᩣᨶᩣ ᨧᩣᩅᩮᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ.



</Paragraph>

</Division>
<Division number="128" book="para">

<Paragraph number="277" book="para">
ᨸᨬ᩠ᨧᩉᩥ ᩋᩣᨠᩣᩁᩮᩉᩥ ᩋᨴᩥᨶ᩠ᨶᩴ ᩋᩣᨴᩥᨿᨶ᩠ᨲᩔ ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨶ ᨧ ᨸᩁᨸᩁᩥᨣ᩠ᨣᩉᩥᨲᩴ ᩉᩮᩣᨲᩥ, ᨸᩁᨸᩁᩥᨣ᩠ᨣᩉᩥᨲᩈᨬ᩠ᨬᩦ ᨧ, ᨣᩁᩩᨠᩮᩣ ᨧ ᩉᩮᩣᨲᩥ ᨸᩁᩥᨠ᩠ᨡᩣᩁᩮᩣ, ᨸᨬ᩠ᨧᨾᩣᩈᨠᩮᩣ ᩅᩤ ᩋᨲᩥᩁᩮᨠᨸᨬ᩠ᨧᨾᩣᩈᨠᩮᩣ ᩅᩤ, ᨳᩮᨿ᩠ᨿᨧᩥᨲ᩠ᨲᨬ᩠ᨧ ᨸᨧ᩠ᨧᩩᨸᨭ᩠ᨮᩥᨲᩴ ᩉᩮᩣᨲᩥ. ᩋᩣᨾᩈᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨹᨶ᩠ᨴᩣᨸᩮᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨮᩣᨶᩣ ᨧᩣᩅᩮᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ.



</Paragraph>

</Division>
<Division number="129" book="para">

<Paragraph number="278" book="para">
ᨸᨬ᩠ᨧᩉᩥ ᩋᩣᨠᩣᩁᩮᩉᩥ ᩋᨴᩥᨶ᩠ᨶᩴ ᩋᩣᨴᩥᨿᨶ᩠ᨲᩔ ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨶ ᨧ ᨸᩁᨸᩁᩥᨣ᩠ᨣᩉᩥᨲᩴ ᩉᩮᩣᨲᩥ, ᨸᩁᨸᩁᩥᨣ᩠ᨣᩉᩥᨲᩈᨬ᩠ᨬᩦ ᨧ, ᩃᩉᩩᨠᩮᩣ ᨧ ᩉᩮᩣᨲᩥ ᨸᩁᩥᨠ᩠ᨡᩣᩁᩮᩣ, ᩋᨲᩥᩁᩮᨠᨾᩣᩈᨠᩮᩣ ᩅᩤ ᩐᨶᨸᨬ᩠ᨧᨾᩣᩈᨠᩮᩣ ᩅᩤ, ᨳᩮᨿ᩠ᨿᨧᩥᨲ᩠ᨲᨬ᩠ᨧ ᨸᨧ᩠ᨧᩩᨸᨭ᩠ᨮᩥᨲᩴ ᩉᩮᩣᨲᩥ. ᩋᩣᨾᩈᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨹᨶ᩠ᨴᩣᨸᩮᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨮᩣᨶᩣ ᨧᩣᩅᩮᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ.



</Paragraph>

</Division>
<Division number="130" book="para">

<Paragraph number="279" book="para">
ᨸᨬ᩠ᨧᩉᩥ ᩋᩣᨠᩣᩁᩮᩉᩥ ᩋᨴᩥᨶ᩠ᨶᩴ ᩋᩣᨴᩥᨿᨶ᩠ᨲᩔ ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨶ ᨧ ᨸᩁᨸᩁᩥᨣ᩠ᨣᩉᩥᨲᩴ ᩉᩮᩣᨲᩥ, ᨸᩁᨸᩁᩥᨣ᩠ᨣᩉᩥᨲᩈᨬ᩠ᨬᩦ ᨧ, ᩃᩉᩩᨠᩮᩣ ᨧ ᩉᩮᩣᨲᩥ ᨸᩁᩥᨠ᩠ᨡᩣᩁᩮᩣ, ᨾᩣᩈᨠᩮᩣ ᩅᩤ ᩐᨶᨾᩣᩈᨠᩮᩣ ᩅᩤ, ᨳᩮᨿ᩠ᨿᨧᩥᨲ᩠ᨲᨬ᩠ᨧ ᨸᨧ᩠ᨧᩩᨸᨭ᩠ᨮᩥᨲᩴ ᩉᩮᩣᨲᩥ. ᩋᩣᨾᩈᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨹᨶ᩠ᨴᩣᨸᩮᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨮᩣᨶᩣ ᨧᩣᩅᩮᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ.



</Paragraph>

</Division>
<Division number="131" book="para">

<Paragraph number="280" book="para">
ᩋᨶᩣᨸᨲ᩠ᨲᩥ—  ᩈᩈᨬ᩠ᨬᩥᩔ, ᩅᩥᩔᩣᩈᨣ᩠ᨣᩤᩉᩮ, ᨲᩣᩅᨠᩣᩃᩥᨠᩮ, ᨸᩮᨲᨸᩁᩥᨣ᩠ᨣᩉᩮ, ᨲᩥᩁᨧ᩠ᨨᩣᨶᨣᨲᨸᩁᩥᨣ᩠ᨣᩉᩮ, ᨸᩴᩈᩩᨠᩪᩃᩈᨬ᩠ᨬᩥᩔ, ᩏᨾ᩠ᨾᨲ᩠ᨲᨠᩔ, ᨡᩥᨲ᩠ᨲᨧᩥᨲ᩠ᨲᩔ ᩅᩮᨴᨶᩣᨭ᩠ᨭᩔ ᩋᩣᨴᩥᨠᨾ᩠ᨾᩥᨠᩔᩣᨲᩥ.




</Paragraph>
</Division>

<Paragraph number="281" type="center" book="para">
ᩋᨴᩥᨶ᩠ᨶᩣᨴᩤᨶᨾ᩠ᩉᩥ ᨸᨮᨾᨽᩣᨱᩅᩤᩁᩮᩣ ᨶᩥᨭ᩠ᨮᩥᨲᩮᩣ.



</Paragraph>

<TableOfContents book="para" section="1.1.2">
* [1.1.2.1 ᩅᩥᨶᩦᨲᩅᨲ᩠ᨳᩩᩏᨴ᩠ᨴᩤᨶᨣᩤᨳᩣ](1-1-2/1-1-2-1)
* [1.1.2.2 ᩅᩥᨶᩦᨲᩅᨲ᩠ᨳᩩ](1-1-2/1-1-2-2)
</TableOfContents>