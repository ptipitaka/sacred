---
title: "1.4.1.6 ᩋᨬ᩠ᨬᩣᨲᨠᩅᩥᨬ᩠ᨬᨲ᩠ᨲᩥᩈᩥᨠ᩠ᨡᩣᨸᨴ"
tableOfContents: false
sidebar:
  order: 7
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="515" book="para">

<Paragraph number="1974" book="para">
ᨲᩮᨶ ᩈᨾᨿᩮᨶ ᨻᩩᨴ᩠ᨵᩮᩤ ᨽᨣᩅᩤ ᩈᩣᩅᨲ᩠ᨳᩥᨿᩴ ᩅᩥᩉᩁᨲᩥ ᨩᩮᨲᩅᨶᩮ ᩋᨶᩣᨳᨸᩥᨱ᩠ᨯᩥᨠᩔ ᩋᩣᩁᩣᨾᩮ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᩣᨿᩈ᩠ᨾᩣ ᩏᨸᨶᨶ᩠ᨴᩮᩣ ᩈᨠ᩠ᨿᨸᩩᨲ᩠ᨲᩮᩣ ᨸᨭ᩠ᨭᩮᩣ ᩉᩮᩣᨲᩥ ᨵᨾ᩠ᨾᩥᩴ ᨠᨳᩴ ᨠᩣᨲᩩᩴ. ᩋᨳ ᨡᩮᩣ ᩋᨬ᩠ᨬᨲᩁᩮᩣ ᩈᩮᨭ᩠ᨮᩥᨸᩩᨲ᩠ᨲᩮᩣ ᨿᩮᨶᩣᨿᩈ᩠ᨾᩣ ᩏᨸᨶᨶ᩠ᨴᩮᩣ ᩈᨠ᩠ᨿᨸᩩᨲ᩠ᨲᩮᩣ ᨲᩮᨶᩩᨸᩈᩘᨠᨾᩥ; ᩏᨸᩈᩘᨠᨾᩥᨲ᩠ᩅᩣ ᩋᩣᨿᩈ᩠ᨾᨶ᩠ᨲᩴ ᩏᨸᨶᨶ᩠ᨴᩴ ᩈᨠ᩠ᨿᨸᩩᨲ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᨶᩥᩈᩦᨴᩥ. ᩑᨠᨾᨶ᩠ᨲᩴ ᨶᩥᩈᩥᨶ᩠ᨶᩴ ᨡᩮᩣ ᨲᩴ ᩈᩮᨭ᩠ᨮᩥᨸᩩᨲ᩠ᨲᩴ ᩋᩣᨿᩈ᩠ᨾᩣ ᩏᨸᨶᨶ᩠ᨴᩮᩣ ᩈᨠ᩠ᨿᨸᩩᨲ᩠ᨲᩮᩣ ᨵᨾ᩠ᨾᩥᨿᩣ ᨠᨳᩣᨿ ᩈᨶ᩠ᨴᩔᩮᩈᩥ ᩈᨾᩣᨴᨸᩮᩈᩥ ᩈᨾᩩᨲ᩠ᨲᩮᨩᩮᩈᩥ ᩈᨾ᩠ᨸᩉᩴᩈᩮᩈᩥ. ᩋᨳ ᨡᩮᩣ ᩈᩮᩣ ᩈᩮᨭ᩠ᨮᩥᨸᩩᨲ᩠ᨲᩮᩣ ᩋᩣᨿᩈ᩠ᨾᨲᩣ ᩏᨸᨶᨶ᩠ᨴᩮᨶ ᩈᨠ᩠ᨿᨸᩩᨲ᩠ᨲᩮᨶ ᨵᨾ᩠ᨾᩥᨿᩣ ᨠᨳᩣᨿ ᩈᨶ᩠ᨴᩔᩥᨲᩮᩣ ᩈᨾᩣᨴᨸᩥᨲᩮᩣ ᩈᨾᩩᨲ᩠ᨲᩮᨩᩥᨲᩮᩣ ᩈᨾ᩠ᨸᩉᩴᩈᩥᨲᩮᩣ ᩋᩣᨿᩈ᩠ᨾᨶ᩠ᨲᩴ ᩏᨸᨶᨶ᩠ᨴᩴ ᩈᨠ᩠ᨿᨸᩩᨲ᩠ᨲᩴ ᩑᨲᨴᩅᩮᩤᨧ—  “ᩅᨴᩮᨿ᩠ᨿᩣᨳ, ᨽᨶ᩠ᨲᩮ, ᨿᩮᨶ ᩋᨲ᩠ᨳᩮᩣ. ᨸᨭᩥᨻᩃᩣ ᨾᨿᩴ ᩋᨿ᩠ᨿᩔ ᨴᩤᨲᩩᩴ ᨿᨴᩥᨴᩴ ᨧᩦᩅᩁᨸᩥᨱ᩠ᨯᨸᩣᨲᩈᩮᨶᩣᩈᨶᨣᩥᩃᩣᨶᨸ᩠ᨸᨧ᩠ᨧᨿᨽᩮᩈᨩ᩠ᨩᨸᩁᩥᨠ᩠ᨡᩣᩁᨶ᩺”ᨲᩥ. “ᩈᨧᩮ ᨾᩮ ᨲ᩠ᩅᩴ, ᩋᩣᩅᩩᩈᩮᩣ, ᨴᩤᨲᩩᨠᩣᨾᩮᩣᩈᩥ, ᩍᨲᩮᩣ ᩑᨠᩴ ᩈᩣᨭᨠᩴ ᨴᩮᩉᩦ”ᨲᩥ. “ᩋᨾ᩠ᩉᩣᨠᩴ ᨡᩮᩣ, ᨽᨶ᩠ᨲᩮ, ᨠᩩᩃᨸᩩᨲ᩠ᨲᩣᨶᩴ ᨠᩥᩈ᩠ᨾᩥᩴ ᩅᩥᨿ ᩑᨠᩈᩣᨭᨠᩴ ᨣᨶ᩠ᨲᩩᩴ. ᩋᩣᨣᨾᩮᩉᩥ, ᨽᨶ᩠ᨲᩮ, ᨿᩣᩅ ᨥᩁᩴ ᨣᨧ᩠ᨨᩣᨾᩥ. ᨥᩁᩴ ᨣᨲᩮᩣ ᩍᨲᩮᩣ ᩅᩤ ᩑᨠᩴ ᩈᩣᨭᨠᩴ ᨸᩉᩥᨱᩥᩔᩣᨾᩥ ᩍᨲᩮᩣ ᩅᩤ ᩈᩩᨶ᩠ᨴᩁᨲᩁᨶ᩺”ᨲᩥ.
</Paragraph>

<Paragraph number="1975" book="para">
ᨴᩩᨲᩥᨿᨾ᩠ᨸᩥ ᨡᩮᩣ ᩋᩣᨿᩈ᩠ᨾᩣ ᩏᨸᨶᨶ᩠ᨴᩮᩣ ᩈᨠ᩠ᨿᨸᩩᨲ᩠ᨲᩮᩣ ᨲᩴ ᩈᩮᨭ᩠ᨮᩥᨸᩩᨲ᩠ᨲᩴ ᩑᨲᨴᩅᩮᩤᨧ—  “ᩈᨧᩮ ᨾᩮ ᨲ᩠ᩅᩴ, ᩋᩣᩅᩩᩈᩮᩣ, ᨴᩤᨲᩩᨠᩣᨾᩮᩣᩈᩥ ᩍᨲᩮᩣ ᩑᨠᩴ ᩈᩣᨭᨠᩴ ᨴᩮᩉᩦ”ᨲᩥ. ᩋᨾ᩠ᩉᩣᨠᩴ ᨡᩮᩣ ᨽᨶ᩠ᨲᩮ ᨠᩩᩃᨸᩩᨲ᩠ᨲᩣᨶᩴ ᨠᩥᩈ᩠ᨾᩥᩴ ᩅᩥᨿ ᩑᨠᩈᩣᨭᨠᩴ ᨣᨶ᩠ᨲᩩᩴ, ᩋᩣᨣᨾᩮᩉᩥ, ᨽᨶ᩠ᨲᩮ ᨿᩣᩅ ᨥᩁᩴ ᨣᨧ᩠ᨨᩣᨾᩥ, ᨥᩁᩴ ᨣᨲᩮᩣ ᩍᨲᩮᩣ ᩅᩤ ᩑᨠᩴ ᩈᩣᨭᨠᩴ ᨸᩉᩥᨱᩥᩔᩣᨾᩥ ᩍᨲᩮᩣ ᩅᩤ ᩈᩩᨶ᩠ᨴᩁᨲᩁᨶ᩠ᨲᩥ.
</Paragraph>

<Paragraph number="1976" book="para">
ᨲᨲᩥᨿᨾ᩠ᨸᩥ ᨡᩮᩣ ᩋᩣᨿᩈ᩠ᨾᩣ ᩏᨸᨶᨶ᩠ᨴᩮᩣ ᩈᨠ᩠ᨿᨸᩩᨲ᩠ᨲᩮᩣ ᨲᩴ ᩈᩮᨭ᩠ᨮᩥᨸᩩᨲ᩠ᨲᩴ ᩑᨲᨴᩅᩮᩤᨧ—  “ᩈᨧᩮ ᨾᩮ ᨲ᩠ᩅᩴ, ᩋᩣᩅᩩᩈᩮᩣ, ᨴᩤᨲᩩᨠᩣᨾᩮᩣᩈᩥ, ᩍᨲᩮᩣ ᩑᨠᩴ ᩈᩣᨭᨠᩴ ᨴᩮᩉᩦ”ᨲᩥ. ᩋᨾ᩠ᩉᩣᨠᩴ ᨡᩮᩣ, ᨽᨶ᩠ᨲᩮ, ᨠᩩᩃᨸᩩᨲ᩠ᨲᩣᨶᩴ ᨠᩥᩈ᩠ᨾᩥᩴ ᩅᩥᨿ ᩑᨠᩈᩣᨭᨠᩴ ᨣᨶ᩠ᨲᩩᩴ, ᩋᩣᨣᨾᩮᩉᩥ, ᨽᨶ᩠ᨲᩮ ᨿᩣᩅ ᨥᩁᩴ ᨣᨧ᩠ᨨᩣᨾᩥ, ᨥᩁᩴ ᨣᨲᩮᩣ ᩍᨲᩮᩣ ᩅᩤ ᩑᨠᩴ ᩈᩣᨭᨠᩴ ᨸᩉᩥᨱᩥᩔᩣᨾᩥ ᩍᨲᩮᩣ ᩅᩤ ᩈᩩᨶ᩠ᨴᩁᨲᩁᨶ᩠ᨲᩥ. “ᨠᩥᩴ ᨸᨶ ᨲᨿᩣ, ᩋᩣᩅᩩᩈᩮᩣ, ᩋᨴᩤᨲᩩᨠᩣᨾᩮᨶ ᨸᩅᩤᩁᩥᨲᩮᨶ ᨿᩴ ᨲ᩠ᩅᩴ ᨸᩅᩤᩁᩮᨲ᩠ᩅᩣ ᨶ ᨴᩮᩈᩦ”ᨲᩥ.
</Paragraph>

<Paragraph number="1977" book="para">
ᩋᨳ ᨡᩮᩣ ᩈᩮᩣ ᩈᩮᨭ᩠ᨮᩥᨸᩩᨲ᩠ᨲᩮᩣ ᩋᩣᨿᩈ᩠ᨾᨲᩣ ᩏᨸᨶᨶ᩠ᨴᩮᨶ ᩈᨠ᩠ᨿᨸᩩᨲ᩠ᨲᩮᨶ ᨶᩥᨸ᩠ᨸᩦᩊᩥᨿᨾᩣᨶᩮᩣ ᩑᨠᩴ ᩈᩣᨭᨠᩴ ᨴᨲ᩠ᩅᩣ ᩋᨣᨾᩣᩈᩥ. ᨾᨶᩩᩔᩣ ᨲᩴ ᩈᩮᨭ᩠ᨮᩥᨸᩩᨲ᩠ᨲᩴ ᩑᨲᨴᩅᩮᩤᨧᩩᩴ—  “ᨠᩥᩔ ᨲ᩠ᩅᩴ, ᩋᨿ᩠ᨿᩮᩣ, ᩑᨠᩈᩣᨭᨠᩮᩣ ᩋᩣᨣᨧ᩠ᨨᩈᩦ”ᨲᩥ? ᩋᨳ ᨡᩮᩣ ᩈᩮᩣ ᩈᩮᨭ᩠ᨮᩥᨸᩩᨲ᩠ᨲᩮᩣ ᨲᩮᩈᩴ ᨾᨶᩩᩔᩣᨶᩴ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩥ. ᨾᨶᩩᩔᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨾᩉᩥᨧ᩠ᨨᩣ ᩍᨾᩮ ᩈᨾᨱᩣ ᩈᨠ᩠ᨿᨸᩩᨲ᩠ᨲᩥᨿᩣ ᩋᩈᨶ᩠ᨲᩩᨭ᩠ᨮᩣ. ᨶᨿᩥᨾᩮᩈᩴ ᩈᩩᨠᩁᩣ ᨵᨾ᩠ᨾᨶᩥᨾᨶ᩠ᨲᨶᩣᨸᩥ ᨠᩣᨲᩩᩴ. ᨠᨳᨬ᩠ᩉᩥ ᨶᩣᨾ ᩈᩮᨭ᩠ᨮᩥᨸᩩᨲ᩠ᨲᩮᨶ ᨵᨾ᩠ᨾᨶᩥᨾᨶ᩠ᨲᨶᩣᨿ ᨠᨿᩥᩁᨾᩣᨶᩣᨿ ᩈᩣᨭᨠᩴ ᨣᩉᩮᩔᨶ᩠ᨲᩦ”ᨲᩥ.
</Paragraph>

<Paragraph number="1978" book="para">
ᩋᩔᩮᩣᩈᩩᩴ ᨡᩮᩣ ᨽᩥᨠ᩠ᨡᩪ ᨲᩮᩈᩴ ᨾᨶᩩᩔᩣᨶᩴ ᩏᨩ᩠ᨫᩣᨿᨶ᩠ᨲᩣᨶᩴ ᨡᩥᨿ᩠ᨿᨶ᩠ᨲᩣᨶᩴ ᩅᩥᨸᩣᨧᩮᨶ᩠ᨲᩣᨶᩴ. ᨿᩮ ᨲᩮ ᨽᩥᨠ᩠ᨡᩪ ᩋᨸ᩠ᨸᩥᨧ᩠ᨨᩣ …ᨸᩮ…  ᨲᩮ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᩋᩣᨿᩈ᩠ᨾᩣ ᩏᨸᨶᨶ᩠ᨴᩮᩣ ᩈᨠ᩠ᨿᨸᩩᨲ᩠ᨲᩮᩣ ᩈᩮᨭ᩠ᨮᩥᨸᩩᨲ᩠ᨲᩴ ᨧᩦᩅᩁᩴ ᩅᩥᨬ᩠ᨬᩣᨸᩮᩔᨲᩦ”ᨲᩥ.
</Paragraph>

<Paragraph number="1979" book="para">
ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᩋᩣᨿᩈ᩠ᨾᨶ᩠ᨲᩴ ᩏᨸᨶᨶ᩠ᨴᩴ ᩈᨠ᩠ᨿᨸᩩᨲ᩠ᨲᩴ ᩋᨶᩮᨠᨸᩁᩥᨿᩣᨿᩮᨶ ᩅᩥᨣᩁᩉᩥᨲ᩠ᩅᩣ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ …ᨸᩮ…  “ᩈᨧ᩠ᨧᩴ ᨠᩥᩁ ᨲ᩠ᩅᩴ, ᩏᨸᨶᨶ᩠ᨴ, ᩈᩮᨭ᩠ᨮᩥᨸᩩᨲ᩠ᨲᩴ ᨧᩦᩅᩁᩴ ᩅᩥᨬ᩠ᨬᩣᨸᩮᩈᩦ”ᨲᩥ? “ᩈᨧ᩠ᨧᩴ, ᨽᨣᩅᩤ”ᨲᩥ. “ᨬᩣᨲᨠᩮᩣ ᨲᩮ, ᩏᨸᨶᨶ᩠ᨴ, ᩋᨬ᩠ᨬᩣᨲᨠᩮᩣ”ᨲᩥ? “ᩋᨬ᩠ᨬᩣᨲᨠᩮᩣ, ᨽᨣᩅᩤ”ᨲᩥ. “ᩋᨬ᩠ᨬᩣᨲᨠᩮᩣ, ᨾᩮᩣᨥᨸᩩᩁᩥᩈ, ᩋᨬ᩠ᨬᩣᨲᨠᩔ ᨶ ᨩᩣᨶᩣᨲᩥ ᨸᨲᩥᩁᩪᨸᩴ ᩅᩤ ᩋᨸ᩠ᨸᨲᩥᩁᩪᨸᩴ ᩅᩤ ᩈᨶ᩠ᨲᩴ ᩅᩤ ᩋᩈᨶ᩠ᨲᩴ ᩅᩤ. ᨲᨲ᩠ᨳ ᨶᩣᨾ ᨲ᩠ᩅᩴ, ᨾᩮᩣᨥᨸᩩᩁᩥᩈ, ᩋᨬ᩠ᨬᩣᨲᨠᩴ ᩈᩮᨭ᩠ᨮᩥᨸᩩᨲ᩠ᨲᩴ ᨧᩦᩅᩁᩴ ᩅᩥᨬ᩠ᨬᩣᨸᩮᩔᩈᩥ. ᨶᩮᨲᩴ, ᨾᩮᩣᨥᨸᩩᩁᩥᩈ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ …ᨸᩮ…  ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᩮᨿ᩠ᨿᩣᨳ—
</Paragraph>

</Division>
<Division number="516" book="para">

<Paragraph number="1980" book="para">
<Emphasis>“ᨿᩮᩣ ᨸᨶ ᨽᩥᨠ᩠ᨡᩩ ᩋᨬ᩠ᨬᩣᨲᨠᩴ ᨣᩉᨸᨲᩥᩴ ᩅᩤ ᨣᩉᨸᨲᩣᨶᩥᩴ ᩅᩤ ᨧᩦᩅᩁᩴ ᩅᩥᨬ᩠ᨬᩣᨸᩮᨿ᩠ᨿ, ᨶᩥᩔᨣ᩠ᨣᩥᨿᩴ ᨸᩣᨧᩥᨲ᩠ᨲᩥᨿᨶ᩺”</Emphasis>ᨲᩥ.
</Paragraph>

<Paragraph number="1981" book="para">
ᩑᩅᨬ᩠ᨧᩥᨴᩴ ᨽᨣᩅᨲᩣ ᨽᩥᨠ᩠ᨡᩪᨶᩴ ᩈᩥᨠ᩠ᨡᩣᨸᨴᩴ ᨸᨬ᩠ᨬᨲ᩠ᨲᩴ ᩉᩮᩣᨲᩥ.
</Paragraph>

</Division>
<Division number="517" book="para">

<Paragraph number="1982" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩈᨾ᩠ᨻᩉᩩᩃᩣ ᨽᩥᨠ᩠ᨡᩪ ᩈᩣᨠᩮᨲᩣ ᩈᩣᩅᨲ᩠ᨳᩥᩴ ᩋᨴ᩠ᨵᩤᨶᨾᨣ᩠ᨣᨸ᩠ᨸᨭᩥᨸᨶ᩠ᨶᩣ ᩉᩮᩣᨶ᩠ᨲᩥ. ᩋᨶ᩠ᨲᩁᩣᨾᨣ᩠ᨣᩮ ᨧᩮᩣᩁᩣ ᨶᩥᨠ᩠ᨡᨾᩥᨲ᩠ᩅᩣ ᨲᩮ ᨽᩥᨠ᩠ᨡᩪ ᩋᨧ᩠ᨨᩥᨶ᩠ᨴᩥᩴᩈᩩ. ᩋᨳ ᨡᩮᩣ ᨲᩮ ᨽᩥᨠ᩠ᨡᩪ—  “ᨽᨣᩅᨲᩣ ᨸᨭᩥᨠ᩠ᨡᩥᨲ᩠ᨲᩴ ᩋᨬ᩠ᨬᩣᨲᨠᩴ ᨣᩉᨸᨲᩥᩴ ᩅᩤ ᨣᩉᨸᨲᩣᨶᩥᩴ ᩅᩤ ᨧᩦᩅᩁᩴ ᩅᩥᨬ᩠ᨬᩣᨸᩮᨲᩩᨶ᩺”ᨲᩥ, ᨠᩩᨠ᩠ᨠᩩᨧ᩠ᨧᩣᨿᨶ᩠ᨲᩣ ᨶ ᩅᩥᨬ᩠ᨬᩣᨸᩮᩈᩩᩴ. ᨿᨳᩣᨶᨣ᩠ᨣᩤᩅ ᩈᩣᩅᨲ᩠ᨳᩥᩴ ᨣᨶ᩠ᨲ᩠ᩅᩣ ᨽᩥᨠ᩠ᨡᩪ ᩋᨽᩥᩅᩤᨴᩮᨶ᩠ᨲᩥ. ᨽᩥᨠ᩠ᨡᩪ ᩑᩅᨾᩣᩉᩴᩈᩩ—  “ᩈᩩᨶ᩠ᨴᩁᩣ ᨡᩮᩣ ᩍᨾᩮ, ᩋᩣᩅᩩᩈᩮᩣ, ᩋᩣᨩᩦᩅᨠᩣ ᨿᩮ ᩍᨾᩮ ᨽᩥᨠ᩠ᨡᩪᩈᩩ ᩋᨽᩥᩅᩤᨴᩮᨶ᩠ᨲᩦ”ᨲᩥ. ᨲᩮ ᩑᩅᨾᩣᩉᩴᩈᩩ—  “ᨶ ᨾᨿᩴ, ᩋᩣᩅᩩᩈᩮᩣ, ᩋᩣᨩᩦᩅᨠᩣ, ᨽᩥᨠ᩠ᨡᩪ ᨾᨿᨶ᩺”ᨲᩥ. ᨽᩥᨠ᩠ᨡᩪ ᩋᩣᨿᩈ᩠ᨾᨶ᩠ᨲᩴ ᩏᨸᩣᩃᩥᩴ ᩑᨲᨴᩅᩮᩤᨧᩩᩴ—  “ᩍᩘᨥᩣᩅᩩᩈᩮᩣ ᩏᨸᩣᩃᩥ, ᩍᨾᩮ ᩋᨶᩩᨿᩩᨬ᩠ᨩᩣᩉᩦ”ᨲᩥ. ᩋᨳ ᨡᩮᩣ ᩋᩣᨿᩈ᩠ᨾᨲᩣ ᩏᨸᩣᩃᩥᨶᩣ ᩋᨶᩩᨿᩩᨬ᩠ᨩᩥᨿᨾᩣᨶᩣ ᨲᩮ ᨽᩥᨠ᩠ᨡᩪ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. ᩋᨳ ᨡᩮᩣ ᩋᩣᨿᩈ᩠ᨾᩣ ᩏᨸᩣᩃᩥ ᨲᩮ ᨽᩥᨠ᩠ᨡᩪ ᩋᨶᩩᨿᩩᨬ᩠ᨩᩥᨲ᩠ᩅᩣ ᨽᩥᨠ᩠ᨡᩪ ᩑᨲᨴᩅᩮᩤᨧ—  “ᨽᩥᨠ᩠ᨡᩪ ᩍᨾᩮ, ᩋᩣᩅᩩᩈᩮᩣ. ᨴᩮᨳ ᨶᩮᩈᩴ ᨧᩦᩅᩁᩣᨶᩦ”ᨲᩥ. ᨿᩮ ᨲᩮ ᨽᩥᨠ᩠ᨡᩪ ᩋᨸ᩠ᨸᩥᨧ᩠ᨨᩣ …ᨸᩮ…  ᨲᩮ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᨽᩥᨠ᩠ᨡᩪ ᨶᨣ᩠ᨣᩤ ᩋᩣᨣᨧ᩠ᨨᩥᩔᨶ᩠ᨲᩥ. ᨶᨶᩩ ᨶᩣᨾ ᨲᩥᨱᩮᨶ ᩅᩤ ᨸᨱ᩠ᨱᩮᨶ ᩅᩤ ᨸᨭᩥᨧ᩠ᨨᩣᨴᩮᨲ᩠ᩅᩣ ᩋᩣᨣᨶ᩠ᨲᨻ᩠ᨻᨶ᩺”ᨲᩥ.
</Paragraph>

<Paragraph number="1983" book="para">
ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᨲᩮ ᩋᨶᩮᨠᨸᩁᩥᨿᩣᨿᩮᨶ ᩅᩥᨣᩁᩉᩥᨲ᩠ᩅᩣ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. ᩋᨳ ᨡᩮᩣ ᨽᨣᩅᩤ ᩑᨲᩈ᩠ᨾᩥᩴ ᨶᩥᨴᩤᨶᩮ ᩑᨲᩈ᩠ᨾᩥᩴ ᨸᨠᩁᨱᩮ ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩋᨧ᩠ᨨᩥᨶ᩠ᨶᨧᩦᩅᩁᩔ ᩅᩤ ᨶᨭ᩠ᨮᨧᩦᩅᩁᩔ ᩅᩤ ᩋᨬ᩠ᨬᩣᨲᨠᩴ ᨣᩉᨸᨲᩥᩴ ᩅᩤ ᨣᩉᨸᨲᩣᨶᩥᩴ ᩅᩤ ᨧᩦᩅᩁᩴ ᩅᩥᨬ᩠ᨬᩣᨸᩮᨲᩩᩴ. ᨿᩴ ᩋᩣᩅᩤᩈᩴ ᨸᨮᨾᩴ ᩏᨸᨣᨧ᩠ᨨᨲᩥ, ᩈᨧᩮ ᨲᨲ᩠ᨳ ᩉᩮᩣᨲᩥ ᩈᩴᨥᩔ ᩅᩥᩉᩣᩁᨧᩦᩅᩁᩴ ᩅᩤ ᩏᨲ᩠ᨲᩁᨲ᩠ᨳᩁᨱᩴ ᩅᩤ ᨽᩪᨾᨲ᩠ᨳᩁᨱᩴ ᩅᩤ ᨽᩥᩈᩥᨧ᩠ᨨᩅᩥ ᩅᩤ, ᨲᩴ ᨣᩉᩮᨲ᩠ᩅᩣ ᨸᩣᩁᩩᨸᩥᨲᩩᩴ ‘ᩃᨽᩥᨲ᩠ᩅᩣ ᩒᨴᩉᩥᩔᩣᨾᩦ’ᨲᩥ. ᨶᩮᩣ ᨧᩮ ᩉᩮᩣᨲᩥ ᩈᩴᨥᩔ ᩅᩥᩉᩣᩁᨧᩦᩅᩁᩴ ᩅᩤ ᩏᨲ᩠ᨲᩁᨲ᩠ᨳᩁᨱᩴ ᩅᩤ ᨽᩪᨾᨲ᩠ᨳᩁᨱᩴ ᩅᩤ ᨽᩥᩈᩥᨧ᩠ᨨᩅᩥ ᩅᩤ ᨲᩥᨱᩮᨶ ᩅᩤ ᨸᨱ᩠ᨱᩮᨶ ᩅᩤ ᨸᨭᩥᨧ᩠ᨨᩣᨴᩮᨲ᩠ᩅᩣ ᩋᩣᨣᨶ᩠ᨲᨻ᩠ᨻᩴ; ᨶ ᨲ᩠ᩅᩮᩅ ᨶᨣ᩠ᨣᩮᨶ ᩋᩣᨣᨶ᩠ᨲᨻ᩠ᨻᩴ. ᨿᩮᩣ ᩋᩣᨣᨧ᩠ᨨᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᩮᨿ᩠ᨿᩣᨳ—
</Paragraph>

</Division>
<Division number="518" book="para">

<Paragraph number="1984" book="para">
<Emphasis>“ᨿᩮᩣ ᨸᨶ ᨽᩥᨠ᩠ᨡᩩ ᩋᨬ᩠ᨬᩣᨲᨠᩴ ᨣᩉᨸᨲᩥᩴ ᩅᩤ ᨣᩉᨸᨲᩣᨶᩥᩴ ᩅᩤ ᨧᩦᩅᩁᩴ ᩅᩥᨬ᩠ᨬᩣᨸᩮᨿ᩠ᨿ, ᩋᨬ᩠ᨬᨲᩕ ᩈᨾᨿᩣ, ᨶᩥᩔᨣ᩠ᨣᩥᨿᩴ ᨸᩣᨧᩥᨲ᩠ᨲᩥᨿᩴ. ᨲᨲ᩠ᨳᩣᨿᩴ ᩈᨾᨿᩮᩣ—  ᩋᨧ᩠ᨨᩥᨶ᩠ᨶᨧᩦᩅᩁᩮᩣ ᩅᩤ ᩉᩮᩣᨲᩥ ᨽᩥᨠ᩠ᨡᩩ ᨶᨭ᩠ᨮᨧᩦᩅᩁᩮᩣ ᩅᩤ. ᩋᨿᩴ ᨲᨲ᩠ᨳ ᩈᨾᨿᩮᩣ”</Emphasis>ᨲᩥ. (*6*:<Emphasis>25</Emphasis>)
</Paragraph>

</Division>
<Division number="519" book="para">

<Paragraph number="1985" book="para">
<Emphasis>ᨿᩮᩣ ᨸᨶᩣ</Emphasis>ᨲᩥ ᨿᩮᩣ ᨿᩣᨴᩥᩈᩮᩣ …ᨸᩮ…  <Emphasis>ᨽᩥᨠ᩠ᨡᩪ</Emphasis>ᨲᩥ …ᨸᩮ…  ᩋᨿᩴ ᩍᨾᩈ᩠ᨾᩥᩴ ᩋᨲ᩠ᨳᩮ ᩋᨵᩥᨸ᩠ᨸᩮᨲᩮᩣ ᨽᩥᨠ᩠ᨡᩪᨲᩥ.
</Paragraph>

<Paragraph number="1986" book="para">
<Emphasis>ᩋᨬ᩠ᨬᩣᨲᨠᩮᩣ</Emphasis> ᨶᩣᨾ ᨾᩣᨲᩥᨲᩮᩣ ᩅᩤ ᨸᩥᨲᩥᨲᩮᩣ ᩅᩤ ᨿᩣᩅ ᩈᨲ᩠ᨲᨾᩣ ᨸᩥᨲᩣᨾᩉᨿᩩᨣᩤ ᩋᩈᨾ᩠ᨻᨴ᩠ᨵᩮᩤ.
</Paragraph>

<Paragraph number="1987" book="para">
<Emphasis>ᨣᩉᨸᨲᩥ</Emphasis> ᨶᩣᨾ ᨿᩮᩣ ᨠᩮᩣᨧᩥ ᩋᨣᩤᩁᩴ ᩋᨩ᩠ᨫᩣᩅᩈᨲᩥ.
</Paragraph>

<Paragraph number="1988" book="para">
<Emphasis>ᨣᩉᨸᨲᩣᨶᩦ</Emphasis> ᨶᩣᨾ ᨿᩣ ᨠᩣᨧᩥ ᩋᨣᩤᩁᩴ ᩋᨩ᩠ᨫᩣᩅᩈᨲᩥ.
</Paragraph>

<Paragraph number="1989" book="para">
<Emphasis>ᨧᩦᩅᩁᩴ</Emphasis> ᨶᩣᨾ ᨨᨶ᩠ᨶᩴ ᨧᩦᩅᩁᩣᨶᩴ ᩋᨬ᩠ᨬᨲᩁᩴ ᨧᩦᩅᩁᩴ ᩅᩥᨠᨸ᩠ᨸᨶᩩᨸᨣᩴ ᨸᨧ᩠ᨨᩥᨾᩴ.
</Paragraph>

<Paragraph number="1990" book="para">
<Emphasis>ᩋᨬ᩠ᨬᨲᩕ ᩈᨾᨿᩣ</Emphasis>ᨲᩥ ᨮᨸᩮᨲ᩠ᩅᩣ ᩈᨾᨿᩴ.
</Paragraph>

<Paragraph number="1991" book="para">
<Emphasis>ᩋᨧ᩠ᨨᩥᨶ᩠ᨶᨧᩦᩅᩁᩮᩣ</Emphasis> ᨶᩣᨾ ᨽᩥᨠ᩠ᨡᩩᩔ ᨧᩦᩅᩁᩴ ᩋᨧ᩠ᨨᩥᨶ᩠ᨶᩴ ᩉᩮᩣᨲᩥ ᩁᩣᨩᩪᩉᩥ ᩅᩤ ᨧᩮᩣᩁᩮᩉᩥ ᩅᩤ ᨵᩩᨲ᩠ᨲᩮᩉᩥ ᩅᩤ, ᨿᩮᩉᩥ ᨠᩮᩉᩥᨧᩥ ᩅᩤ ᩋᨧ᩠ᨨᩥᨶ᩠ᨶᩴ ᩉᩮᩣᨲᩥ.
</Paragraph>

<Paragraph number="1992" book="para">
<Emphasis>ᨶᨭ᩠ᨮᨧᩦᩅᩁᩮᩣ</Emphasis> ᨶᩣᨾ ᨽᩥᨠ᩠ᨡᩩᩔ ᨧᩦᩅᩁᩴ ᩋᨣ᩠ᨣᩥᨶᩣ ᩅᩤ ᨴᨯ᩠ᨰᩴ ᩉᩮᩣᨲᩥ, ᩏᨴᨠᩮᨶ ᩅᩤ ᩅᩪᩊ᩠ᩉᩴ ᩉᩮᩣᨲᩥ, ᩏᨶ᩠ᨴᩪᩁᩮᩉᩥ ᩅᩤ ᩏᨸᨧᩥᨠᩣᩉᩥ ᩅᩤ ᨡᩣᨿᩥᨲᩴ ᩉᩮᩣᨲᩥ, ᨸᩁᩥᨽᩮᩣᨣᨩᩥᨱ᩠ᨱᩴ ᩅᩤ ᩉᩮᩣᨲᩥ.
</Paragraph>

<Paragraph number="1993" book="para">
ᩋᨬ᩠ᨬᨲᩕ ᩈᨾᨿᩣ ᩅᩥᨬ᩠ᨬᩣᨸᩮᨲᩥ, ᨸᨿᩮᩣᨣᩮ ᨴᩩᨠ᩠ᨠᨭᩴ. ᨸᨭᩥᩃᩣᨽᩮᨶ ᨶᩥᩔᨣ᩠ᨣᩥᨿᩴ ᩉᩮᩣᨲᩥ. ᨶᩥᩔᨩ᩠ᨩᩥᨲᨻ᩠ᨻᩴ ᩈᩴᨥᩔ ᩅᩤ ᨣᨱᩔ ᩅᩤ ᨸᩩᨣ᩠ᨣᩃᩔ ᩅᩤ. ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᨶᩥᩔᨩ᩠ᨩᩥᨲᨻ᩠ᨻᩴ …ᨸᩮ…  ᩍᨴᩴ ᨾᩮ, ᨽᨶ᩠ᨲᩮ, ᨧᩦᩅᩁᩴ ᩋᨬ᩠ᨬᩣᨲᨠᩴ ᨣᩉᨸᨲᩥᨠᩴ, ᩋᨬ᩠ᨬᨲᩕ ᩈᨾᨿᩣ ᩅᩥᨬ᩠ᨬᩣᨸᩥᨲᩴ, ᨶᩥᩔᨣ᩠ᨣᩥᨿᩴ. ᩍᨾᩣᩉᩴ ᩈᩴᨥᩔ ᨶᩥᩔᨩ᩠ᨩᩣᨾᩦᨲᩥ …ᨸᩮ…  ᨴᨴᩮᨿ᩠ᨿᩣᨲᩥ …ᨸᩮ…  ᨴᨴᩮᨿ᩠ᨿᩩᨶ᩠ᨲᩥ …ᨸᩮ…  ᩋᩣᨿᩈ᩠ᨾᨲᩮᩣ ᨴᨾ᩠ᨾᩦᨲᩥ.
</Paragraph>

</Division>
<Division number="520" book="para">

<Paragraph number="1994" book="para">
ᩋᨬ᩠ᨬᩣᨲᨠᩮ ᩋᨬ᩠ᨬᩣᨲᨠᩈᨬ᩠ᨬᩦ ᩋᨬ᩠ᨬᨲᩕ ᩈᨾᨿᩣ ᨧᩦᩅᩁᩴ ᩅᩥᨬ᩠ᨬᩣᨸᩮᨲᩥ, ᨶᩥᩔᨣ᩠ᨣᩥᨿᩴ ᨸᩣᨧᩥᨲ᩠ᨲᩥᨿᩴ. ᩋᨬ᩠ᨬᩣᨲᨠᩮ ᩅᩮᨾᨲᩥᨠᩮᩣ ᩋᨬ᩠ᨬᨲᩕ ᩈᨾᨿᩣ ᨧᩦᩅᩁᩴ ᩅᩥᨬ᩠ᨬᩣᨸᩮᨲᩥ, ᨶᩥᩔᨣ᩠ᨣᩥᨿᩴ ᨸᩣᨧᩥᨲ᩠ᨲᩥᨿᩴ. ᩋᨬ᩠ᨬᩣᨲᨠᩮ ᨬᩣᨲᨠᩈᨬ᩠ᨬᩦ ᩋᨬ᩠ᨬᨲᩕ ᩈᨾᨿᩣ ᨧᩦᩅᩁᩴ ᩅᩥᨬ᩠ᨬᩣᨸᩮᨲᩥ, ᨶᩥᩔᨣ᩠ᨣᩥᨿᩴ ᨸᩣᨧᩥᨲ᩠ᨲᩥᨿᩴ.
</Paragraph>

<Paragraph number="1995" book="para">
ᨬᩣᨲᨠᩮ ᩋᨬ᩠ᨬᩣᨲᨠᩈᨬ᩠ᨬᩦ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨬᩣᨲᨠᩮ ᩅᩮᨾᨲᩥᨠᩮᩣ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨬᩣᨲᨠᩮ ᨬᩣᨲᨠᩈᨬ᩠ᨬᩦ, ᩋᨶᩣᨸᨲ᩠ᨲᩥ.
</Paragraph>

</Division>
<Division number="521" book="para">

<Paragraph number="1996" book="para">
ᩋᨶᩣᨸᨲ᩠ᨲᩥ—  ᩈᨾᨿᩮ, ᨬᩣᨲᨠᩣᨶᩴ, ᨸᩅᩤᩁᩥᨲᩣᨶᩴ, ᩋᨬ᩠ᨬᩔᨲ᩠ᨳᩣᨿ, ᩋᨲ᩠ᨲᨶᩮᩣ ᨵᨶᩮᨶ, ᩏᨾ᩠ᨾᨲ᩠ᨲᨠᩔ, ᩋᩣᨴᩥᨠᨾ᩠ᨾᩥᨠᩔᩣᨲᩥ.

</Paragraph>
</Division>

<Paragraph number="1997" type="center" book="para">
ᩋᨬ᩠ᨬᩣᨲᨠᩅᩥᨬ᩠ᨬᨲ᩠ᨲᩥᩈᩥᨠ᩠ᨡᩣᨸᨴᩴ ᨶᩥᨭ᩠ᨮᩥᨲᩴ ᨨᨭ᩠ᨮᩴ.
</Paragraph>