---
title: "1.2.6 ᨠᩩᨭᩥᨠᩣᩁᩈᩥᨠ᩠ᨡᩣᨸᨴ"
tableOfContents: false
sidebar:
  order: 10
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="342" book="para">

<Paragraph number="1417" book="para">
ᨲᩮᨶ ᩈᨾᨿᩮᨶ ᨻᩩᨴ᩠ᨵᩮᩤ ᨽᨣᩅᩤ ᩁᩣᨩᨣᩉᩮ ᩅᩥᩉᩁᨲᩥ ᩅᩮᩊᩩᩅᨶᩮ ᨠᩃᨶ᩠ᨴᨠᨶᩥᩅᩤᨸᩮ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᩣᩊᩅᨠᩣ ᨽᩥᨠ᩠ᨡᩪ ᩈᨬ᩠ᨬᩣᨧᩥᨠᩣᨿᩮᩣ ᨠᩩᨭᩥᨿᩮᩣ ᨠᩣᩁᩣᨸᩮᨶ᩠ᨲᩥ ᩋᩔᩣᨾᩥᨠᩣᨿᩮᩣ ᩋᨲ᩠ᨲᩩᨴ᩠ᨴᩮᩈᩥᨠᩣᨿᩮᩣ ᩋᨸ᩠ᨸᨾᩣᨱᩥᨠᩣᨿᩮᩣ. ᨲᩣᨿᩮᩣ ᨶ ᨶᩥᨭ᩠ᨮᩣᨶᩴ ᨣᨧ᩠ᨨᨶ᩠ᨲᩥ. ᨲᩮ ᨿᩣᨧᨶᨻᩉᩩᩃᩣ ᩅᩥᨬ᩠ᨬᨲ᩠ᨲᩥᨻᩉᩩᩃᩣ ᩅᩥᩉᩁᨶ᩠ᨲᩥ—  “ᨸᩩᩁᩥᩈᩴ ᨴᩮᨳ, ᨸᩩᩁᩥᩈᨲ᩠ᨳᨠᩁᩴ ᨴᩮᨳ, ᨣᩮᩤᨱᩴ ᨴᩮᨳ, ᩈᨠᨭᩴ ᨴᩮᨳ, ᩅᩤᩈᩥᩴ ᨴᩮᨳ, ᨸᩁᩈᩩᩴ ᨴᩮᨳ, ᨠᩩᨮᩣᩁᩥᩴ ᨴᩮᨳ, ᨠᩩᨴᩤᩃᩴ ᨴᩮᨳ, ᨶᩥᨡᩣᨴᨶᩴ ᨴᩮᨳ, ᩅᩃᩖᩥᩴ ᨴᩮᨳ, ᩅᩮᩊᩩᩴ ᨴᩮᨳ, ᨾᩩᨬ᩠ᨩᩴ ᨴᩮᨳ, ᨸᨻ᩠ᨻᨩᩴ ᨴᩮᨳ, ᨲᩥᨱᩴ ᨴᩮᨳ, ᨾᨲ᩠ᨲᩥᨠᩴ ᨴᩮᨳᩣ”ᨲᩥ. ᨾᨶᩩᩔᩣ ᩏᨸᨴ᩠ᨴᩩᨲᩣ ᨿᩣᨧᨶᩣᨿ ᩏᨸᨴ᩠ᨴᩩᨲᩣ ᩅᩥᨬ᩠ᨬᨲ᩠ᨲᩥᨿᩣ ᨽᩥᨠ᩠ᨡᩪ ᨴᩥᩈ᩠ᩅᩣ ᩏᨻ᩠ᨻᩥᨩ᩠ᨩᨶ᩠ᨲᩥᨸᩥ ᩏᨲ᩠ᨲᩈᨶ᩠ᨲᩥᨸᩥ ᨸᩃᩣᨿᨶ᩠ᨲᩥᨸᩥ ᩋᨬ᩠ᨬᩮᨶᨸᩥ ᨣᨧ᩠ᨨᨶ᩠ᨲᩥ ᩋᨬ᩠ᨬᩮᨶᨸᩥ ᨾᩩᨡᩴ ᨠᩁᩮᩣᨶ᩠ᨲᩥ ᨴ᩠ᩅᩤᩁᨾ᩠ᨸᩥ ᨳᨠᩮᨶ᩠ᨲᩥ, ᨣᩤᩅᩥᨾ᩠ᨸᩥ ᨴᩥᩈ᩠ᩅᩣ ᨸᩃᩣᨿᨶ᩠ᨲᩥ ᨽᩥᨠ᩠ᨡᩪᨲᩥ ᨾᨬ᩠ᨬᨾᩣᨶᩣ.
</Paragraph>

<Paragraph number="1418" book="para">
ᩋᨳ ᨡᩮᩣ ᩋᩣᨿᩈ᩠ᨾᩣ ᨾᩉᩣᨠᩔᨸᩮᩣ ᩁᩣᨩᨣᩉᩮ ᩅᩔᩴᩅᩩᨭ᩠ᨮᩮᩣ ᨿᩮᨶ ᩋᩣᩊᩅᩦ ᨲᩮᨶ ᨸᨠ᩠ᨠᩣᨾᩥ. ᩋᨶᩩᨸᩩᨻ᩠ᨻᩮᨶ ᨿᩮᨶ ᩋᩣᩊᩅᩦ ᨲᨴᩅᩈᩁᩥ. ᨲᨲᩕ ᩈᩩᨴᩴ ᩋᩣᨿᩈ᩠ᨾᩣ ᨾᩉᩣᨠᩔᨸᩮᩣ ᩋᩣᩊᩅᩥᨿᩴ ᩅᩥᩉᩁᨲᩥ ᩋᨣ᩠ᨣᩤᩊᩅᩮ ᨧᩮᨲᩥᨿᩮ. ᩋᨳ ᨡᩮᩣ ᩋᩣᨿᩈ᩠ᨾᩣ ᨾᩉᩣᨠᩔᨸᩮᩣ ᨸᩩᨻ᩠ᨻᨱ᩠ᩉᩈᨾᨿᩴ ᨶᩥᩅᩤᩈᩮᨲ᩠ᩅᩣ ᨸᨲ᩠ᨲᨧᩦᩅᩁᨾᩣᨴᩤᨿ ᩋᩣᩊᩅᩥᩴ ᨸᩥᨱ᩠ᨯᩣᨿ ᨸᩣᩅᩥᩈᩥ. ᨾᨶᩩᩔᩣ ᩋᩣᨿᩈ᩠ᨾᨶ᩠ᨲᩴ ᨾᩉᩣᨠᩔᨸᩴ ᨸᩔᩥᨲ᩠ᩅᩣ ᩏᨻ᩠ᨻᩥᨩ᩠ᨩᨶ᩠ᨲᩥᨸᩥ ᩏᨲ᩠ᨲᩈᨶ᩠ᨲᩥᨸᩥ ᨸᩃᩣᨿᨶ᩠ᨲᩥᨸᩥ ᩋᨬ᩠ᨬᩮᨶᨸᩥ ᨣᨧ᩠ᨨᨶ᩠ᨲᩥ ᩋᨬ᩠ᨬᩮᨶᨸᩥ ᨾᩩᨡᩴ ᨠᩁᩮᩣᨶ᩠ᨲᩥ ᨴ᩠ᩅᩤᩁᨾ᩠ᨸᩥ ᨳᨠᩮᨶ᩠ᨲᩥ. ᩋᨳ ᨡᩮᩣ ᩋᩣᨿᩈ᩠ᨾᩣ ᨾᩉᩣᨠᩔᨸᩮᩣ ᩋᩣᩊᩅᩥᨿᩴ ᨸᩥᨱ᩠ᨯᩣᨿ ᨧᩁᩥᨲ᩠ᩅᩣ ᨸᨧ᩠ᨨᩣᨽᨲ᩠ᨲᩴ ᨸᩥᨱ᩠ᨯᨸᩣᨲᨸᨭᩥᨠ᩠ᨠᨶ᩠ᨲᩮᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᨸᩩᨻ᩠ᨻᩣᨿᩴ, ᩋᩣᩅᩩᩈᩮᩣ, ᩋᩣᩊᩅᩦ ᩈᩩᨽᩥᨠ᩠ᨡᩣ ᩋᩉᩮᩣᩈᩥ ᩈᩩᩃᨽᨸᩥᨱ᩠ᨯᩣ ᩈᩩᨠᩁᩣ ᩏᨬ᩠ᨨᩮᨶ ᨸᨣ᩠ᨣᩉᩮᨶ ᨿᩣᨸᩮᨲᩩᩴ; ᩑᨲᩁᩉᩥ ᨸᨶᩣᨿᩴ ᩋᩣᩊᩅᩦ ᨴᩩᨻ᩠ᨽᩥᨠ᩠ᨡᩣ ᨴᩩᩃᩖᨽᨸᩥᨱ᩠ᨯᩣ, ᨶ ᩈᩩᨠᩁᩣ ᩏᨬ᩠ᨨᩮᨶ ᨸᨣ᩠ᨣᩉᩮᨶ ᨿᩣᨸᩮᨲᩩᩴ. ᨠᩮᩣ ᨶᩩ ᨡᩮᩣ, ᩋᩣᩅᩩᩈᩮᩣ, ᩉᩮᨲᩩ ᨠᩮᩣ ᨸᨧ᩠ᨧᨿᩮᩣ, ᨿᩮᨶᩣᨿᩴ ᩋᩣᩊᩅᩦ ᨴᩩᨻ᩠ᨽᩥᨠ᩠ᨡᩣ ᨴᩩᩃᩖᨽᨸᩥᨱ᩠ᨯᩣ, ᨶ ᩈᩩᨠᩁᩣ ᩏᨬ᩠ᨨᩮᨶ ᨸᨣ᩠ᨣᩉᩮᨶ ᨿᩣᨸᩮᨲᩩᨶ᩺”ᨲᩥ? ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᩋᩣᨿᩈ᩠ᨾᨲᩮᩣ ᨾᩉᩣᨠᩔᨸᩔ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ.
</Paragraph>

</Division>
<Division number="343" book="para">

<Paragraph number="1419" book="para">
ᩋᨳ ᨡᩮᩣ ᨽᨣᩅᩤ ᩁᩣᨩᨣᩉᩮ ᨿᨳᩣᨽᩥᩁᨶ᩠ᨲᩴ ᩅᩥᩉᩁᩥᨲ᩠ᩅᩣ ᨿᩮᨶ ᩋᩣᩊᩅᩦ ᨲᩮᨶ ᨧᩣᩁᩥᨠᩴ ᨸᨠ᩠ᨠᩣᨾᩥ. ᩋᨶᩩᨸᩩᨻ᩠ᨻᩮᨶ ᨧᩣᩁᩥᨠᩴ ᨧᩁᨾᩣᨶᩮᩣ ᨿᩮᨶ ᩋᩣᩊᩅᩦ ᨲᨴᩅᩈᩁᩥ. ᨲᨲᩕ ᩈᩩᨴᩴ ᨽᨣᩅᩤ ᩋᩣᩊᩅᩥᨿᩴ ᩅᩥᩉᩁᨲᩥ ᩋᨣ᩠ᨣᩤᩊᩅᩮ ᨧᩮᨲᩥᨿᩮ. ᩋᨳ ᨡᩮᩣ ᩋᩣᨿᩈ᩠ᨾᩣ ᨾᩉᩣᨠᩔᨸᩮᩣ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥ; ᩏᨸᩈᩘᨠᨾᩥᨲ᩠ᩅᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᨶᩥᩈᩦᨴᩥ. ᩑᨠᨾᨶ᩠ᨲᩴ ᨶᩥᩈᩥᨶ᩠ᨶᩮᩣ ᨡᩮᩣ ᩋᩣᨿᩈ᩠ᨾᩣ ᨾᩉᩣᨠᩔᨸᩮᩣ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩥ.
</Paragraph>

<Paragraph number="1420" book="para">
ᩋᨳ ᨡᩮᩣ ᨽᨣᩅᩤ ᩑᨲᩈ᩠ᨾᩥᩴ ᨶᩥᨴᩤᨶᩮ ᩑᨲᩈ᩠ᨾᩥᩴ ᨸᨠᩁᨱᩮ ᨽᩥᨠ᩠ᨡᩩᩈᩴᨥᩴ ᩈᨶ᩠ᨶᩥᨸᩣᨲᩣᨸᩮᨲ᩠ᩅᩣ ᩋᩣᩊᩅᨠᩮ ᨽᩥᨠ᩠ᨡᩪ ᨸᨭᩥᨸᩩᨧ᩠ᨨᩥ—  “ᩈᨧ᩠ᨧᩴ ᨠᩥᩁ ᨲᩩᨾ᩠ᩉᩮ, ᨽᩥᨠ᩠ᨡᩅᩮ, ᩈᨬ᩠ᨬᩣᨧᩥᨠᩣᨿᩮᩣ ᨠᩩᨭᩥᨿᩮᩣ ᨠᩣᩁᩣᨸᩮᨳ ᩋᩔᩣᨾᩥᨠᩣᨿᩮᩣ ᩋᨲ᩠ᨲᩩᨴ᩠ᨴᩮᩈᩥᨠᩣᨿᩮᩣ ᩋᨸ᩠ᨸᨾᩣᨱᩥᨠᩣᨿᩮᩣ. ᨲᩣᨿᩮᩣ ᨶ ᨶᩥᨭ᩠ᨮᩣᨶᩴ ᨣᨧ᩠ᨨᨶ᩠ᨲᩥ. ᨲᩮ ᨲᩩᨾ᩠ᩉᩮ ᨿᩣᨧᨶᨻᩉᩩᩃᩣ ᩅᩥᨬ᩠ᨬᨲ᩠ᨲᩥᨻᩉᩩᩃᩣ ᩅᩥᩉᩁᨳ—  ‘ᨸᩩᩁᩥᩈᩴ ᨴᩮᨳ ᨸᩩᩁᩥᩈᨲ᩠ᨳᨠᩁᩴ ᨴᩮᨳ …ᨸᩮ…  ᨲᩥᨱᩴ ᨴᩮᨳ ᨾᨲ᩠ᨲᩥᨠᩴ ᨴᩮᨳᩣ’ᨲᩥ. ᨾᨶᩩᩔᩣ ᩏᨸᨴ᩠ᨴᩩᨲᩣ ᨿᩣᨧᨶᩣᨿ ᩏᨸᨴ᩠ᨴᩩᨲᩣ ᩅᩥᨬ᩠ᨬᨲ᩠ᨲᩥᨿᩣ ᨽᩥᨠ᩠ᨡᩪ ᨴᩥᩈ᩠ᩅᩣ ᩏᨻ᩠ᨻᩥᨩ᩠ᨩᨶ᩠ᨲᩥᨸᩥ ᩏᨲ᩠ᨲᩈᨶ᩠ᨲᩥᨸᩥ ᨸᩃᩣᨿᨶ᩠ᨲᩥᨸᩥ ᩋᨬ᩠ᨬᩮᨶᨸᩥ ᨣᨧ᩠ᨨᨶ᩠ᨲᩥ ᩋᨬ᩠ᨬᩮᨶᨸᩥ ᨾᩩᨡᩴ ᨠᩁᩮᩣᨶ᩠ᨲᩥ ᨴ᩠ᩅᩤᩁᨾ᩠ᨸᩥ ᨳᨠᩮᨶ᩠ᨲᩥ, ᨣᩤᩅᩥᨾ᩠ᨸᩥ ᨴᩥᩈ᩠ᩅᩣ ᨸᩃᩣᨿᨶ᩠ᨲᩥ ᨽᩥᨠ᩠ᨡᩪᨲᩥ ᨾᨬ᩠ᨬᨾᩣᨶᩣ”ᨲᩥ? “ᩈᨧ᩠ᨧᩴ, ᨽᨣᩅᩤ”ᨲᩥ. ᩅᩥᨣᩁᩉᩥ ᨻᩩᨴ᩠ᨵᩮᩤ ᨽᨣᩅᩤ …ᨸᩮ…  ᨠᨳᨬ᩠ᩉᩥ ᨶᩣᨾ ᨲᩩᨾ᩠ᩉᩮ, ᨾᩮᩣᨥᨸᩩᩁᩥᩈᩣ, ᩈᩴᨿᩣᨧᩥᨠᩣᨿᩮᩣ ᨠᩩᨭᩥᨿᩮᩣ ᨠᩣᩁᩣᨸᩮᩔᨳ ᩋᩔᩣᨾᩥᨠᩣᨿᩮᩣ ᩋᨲ᩠ᨲᩩᨴ᩠ᨴᩮᩈᩥᨠᩣᨿᩮᩣ ᩋᨸ᩠ᨸᨾᩣᨱᩥᨠᩣᨿᩮᩣ. ᨲᩣᨿᩮᩣ ᨶ ᨶᩥᨭ᩠ᨮᩣᨶᩴ ᨣᨧ᩠ᨨᨶ᩠ᨲᩥ. ᨲᩮ ᨲᩩᨾ᩠ᩉᩮ ᨿᩣᨧᨶᨻᩉᩩᩃᩣ ᩅᩥᨬ᩠ᨬᨲ᩠ᨲᩥᨻᩉᩩᩃᩣ ᩅᩥᩉᩁᩥᩔᨳ—  “ᨸᩩᩁᩥᩈᩴ ᨴᩮᨳ ᨸᩩᩁᩥᩈᨲ᩠ᨳᨠᩁᩴ ᨴᩮᨳ …ᨸᩮ…  ᨲᩥᨱᩴ ᨴᩮᨳ ᨾᨲ᩠ᨲᩥᨠᩴ ᨴᩮᨳᩣ”ᨲᩥ. ᨶᩮᨲᩴ ᨾᩮᩣᨥᨸᩩᩁᩥᩈᩣ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ …ᨸᩮ…  ᩅᩥᨣᩁᩉᩥᨲ᩠ᩅᩣ ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—
</Paragraph>

</Division>
<Division number="344" book="para">

<Paragraph number="1421" book="para">
“ᨽᩪᨲᨸᩩᨻ᩠ᨻᩴ, ᨽᩥᨠ᩠ᨡᩅᩮ, ᨴ᩠ᩅᩮ ᨽᩣᨲᩁᩮᩣ ᩍᩈᨿᩮᩣ ᨣᩘᨣᩴ ᨶᨴᩥᩴ ᩏᨸᨶᩥᩔᩣᨿ ᩅᩥᩉᩁᩥᩴᩈᩩ. ᩋᨳ ᨡᩮᩣ, ᨽᩥᨠ᩠ᨡᩅᩮ, ᨾᨱᩥᨠᨱ᩠ᨮᩮᩣ ᨶᩣᨣᩁᩣᨩᩣ ᨣᩘᨣᩴ ᨶᨴᩥᩴ ᩏᨲ᩠ᨲᩁᩥᨲ᩠ᩅᩣ ᨿᩮᨶ ᨠᨶᩥᨭ᩠ᨮᩮᩣ ᩍᩈᩥ ᨲᩮᨶᩩᨸᩈᩘᨠᨾᩥ; ᩏᨸᩈᩘᨠᨾᩥᨲ᩠ᩅᩣ ᨠᨶᩥᨭ᩠ᨮᩴ ᩍᩈᩥᩴ ᩈᨲ᩠ᨲᨠ᩠ᨡᨲ᩠ᨲᩩᩴ ᨽᩮᩣᨣᩮᩉᩥ ᨸᩁᩥᨠ᩠ᨡᩥᨸᩥᨲ᩠ᩅᩣ ᩏᨸᩁᩥᨾᩩᨴ᩠ᨵᨶᩥ ᨾᩉᨶ᩠ᨲᩴ ᨹᨱᩴ ᨠᩁᩥᨲ᩠ᩅᩣ ᩋᨭ᩠ᨮᩣᩈᩥ. ᩋᨳ ᨡᩮᩣ, ᨽᩥᨠ᩠ᨡᩅᩮ, ᨠᨶᩥᨭ᩠ᨮᩮᩣ ᩍᩈᩥ ᨲᩔ ᨶᩣᨣᩔ ᨽᨿᩣ ᨠᩥᩈᩮᩣ ᩋᩉᩮᩣᩈᩥ ᩃᩪᨡᩮᩣ ᨴᩩᨻ᩠ᨻᨱ᩠ᨱᩮᩣ ᩏᨸ᩠ᨸᨱ᩠ᨯᩩᨸ᩠ᨸᨱ᩠ᨯᩩᨠᨩᩣᨲᩮᩣ ᨵᨾᨶᩥᩈᨶ᩠ᨳᨲᨣᨲ᩠ᨲᩮᩣ. ᩋᨴ᩠ᨴᩈ ᨡᩮᩣ, ᨽᩥᨠ᩠ᨡᩅᩮ, ᨩᩮᨭ᩠ᨮᩮᩣ ᩍᩈᩥ ᨠᨶᩥᨭ᩠ᨮᩴ ᩍᩈᩥᩴ ᨠᩥᩈᩴ ᩃᩪᨡᩴ ᨴᩩᨻ᩠ᨻᨱ᩠ᨱᩴ ᩏᨸ᩠ᨸᨱ᩠ᨯᩩᨸ᩠ᨸᨱ᩠ᨯᩩᨠᨩᩣᨲᩴ ᨵᨾᨶᩥᩈᨶ᩠ᨳᨲᨣᨲ᩠ᨲᩴ. ᨴᩥᩈ᩠ᩅᩣᨶ ᨠᨶᩥᨭ᩠ᨮᩴ ᩍᩈᩥᩴ ᩑᨲᨴᩅᩮᩤᨧ—  ‘ᨠᩥᩔ ᨲ᩠ᩅᩴ, ᨽᩮᩣ, ᨠᩥᩈᩮᩣ ᩃᩪᨡᩮᩣ ᨴᩩᨻ᩠ᨻᨱ᩠ᨱᩮᩣ ᩏᨸ᩠ᨸᨱ᩠ᨯᩩᨸ᩠ᨸᨱ᩠ᨯᩩᨠᨩᩣᨲᩮᩣ ᨵᨾᨶᩥᩈᨶ᩠ᨳᨲᨣᨲ᩠ᨲᩮᩣ’ᨲᩥ? ‘ᩍᨵ, ᨽᩮᩣ, ᨾᨱᩥᨠᨱ᩠ᨮᩮᩣ ᨶᩣᨣᩁᩣᨩᩣ ᨣᩘᨣᩴ ᨶᨴᩥᩴ ᩏᨲ᩠ᨲᩁᩥᨲ᩠ᩅᩣ ᨿᩮᨶᩣᩉᩴ ᨲᩮᨶᩩᨸᩈᩘᨠᨾᩥ; ᩏᨸᩈᩘᨠᨾᩥᨲ᩠ᩅᩣ ᨾᩴ ᩈᨲ᩠ᨲᨠ᩠ᨡᨲ᩠ᨲᩩᩴ ᨽᩮᩣᨣᩮᩉᩥ ᨸᩁᩥᨠ᩠ᨡᩥᨸᩥᨲ᩠ᩅᩣ ᩏᨸᩁᩥᨾᩩᨴ᩠ᨵᨶᩥ ᨾᩉᨶ᩠ᨲᩴ ᨹᨱᩴ ᨠᩁᩥᨲ᩠ᩅᩣ ᩋᨭ᩠ᨮᩣᩈᩥ. ᨲᩔᩣᩉᩴ, ᨽᩮᩣ, ᨶᩣᨣᩔ ᨽᨿᩣ ᨠᩥᩈᩮᩣ ᩃᩪᨡᩮᩣ ᨴᩩᨻ᩠ᨻᨱ᩠ᨱᩮᩣ ᩏᨸ᩠ᨸᨱ᩠ᨯᩩᨸ᩠ᨸᨱ᩠ᨯᩩᨠᨩᩣᨲᩮᩣ ᨵᨾᨶᩥᩈᨶ᩠ᨳᨲᨣᨲ᩠ᨲᩮᩣ’ᨲᩥ. ‘ᩍᨧ᩠ᨨᩈᩥ ᨸᨶ ᨲ᩠ᩅᩴ, ᨽᩮᩣ, ᨲᩔ ᨶᩣᨣᩔ ᩋᨶᩣᨣᨾᨶᨶ᩺’ᨲᩥ? ‘ᩍᨧ᩠ᨨᩣᨾᩉᩴ, ᨽᩮᩣ, ᨲᩔ ᨶᩣᨣᩔ ᩋᨶᩣᨣᨾᨶᨶ᩺’ᨲᩥ. ‘ᩋᨸᩥ ᨸᨶ ᨲ᩠ᩅᩴ, ᨽᩮᩣ, ᨲᩔ ᨶᩣᨣᩔ ᨠᩥᨬ᩠ᨧᩥ ᨸᩔᩈᩦ’ᨲᩥ? ‘ᨸᩔᩣᨾᩉᩴ, ᨽᩮᩣ, ᨾᨱᩥᨾᩔ ᨠᨱ᩠ᨮᩮ ᨸᩥᩃᨶ᩠ᨵᨶᨶ᩺’ᨲᩥ. ‘ᨲᩮᨶ ᩉᩥ ᨲ᩠ᩅᩴ, ᨽᩮᩣ, ᨲᩴ ᨶᩣᨣᩴ ᨾᨱᩥᩴ ᨿᩣᨧ—  “ᨾᨱᩥᩴ ᨾᩮ, ᨽᩮᩣ, ᨴᩮᩉᩥ; ᨾᨱᩥᨶᩣ ᨾᩮ ᩋᨲ᩠ᨳᩮᩣ”’ᨲᩥ.
</Paragraph>

<Paragraph number="1422" book="para">
ᩋᨳ ᨡᩮᩣ, ᨽᩥᨠ᩠ᨡᩅᩮ, ᨾᨱᩥᨠᨱ᩠ᨮᩮᩣ ᨶᩣᨣᩁᩣᨩᩣ ᨣᩘᨣᩴ ᨶᨴᩥᩴ ᩏᨲ᩠ᨲᩁᩥᨲ᩠ᩅᩣ ᨿᩮᨶ ᨠᨶᩥᨭ᩠ᨮᩮᩣ ᩍᩈᩥ ᨲᩮᨶᩩᨸᩈᩘᨠᨾᩥ; ᩏᨸᩈᩘᨠᨾᩥᨲ᩠ᩅᩣ ᩑᨠᨾᨶ᩠ᨲᩴ ᩋᨭ᩠ᨮᩣᩈᩥ. ᩑᨠᨾᨶ᩠ᨲᩴ ᨮᩥᨲᩴ ᨡᩮᩣ, ᨽᩥᨠ᩠ᨡᩅᩮ, ᨾᨱᩥᨠᨱ᩠ᨮᩴ ᨶᩣᨣᩁᩣᨩᩣᨶᩴ ᨠᨶᩥᨭ᩠ᨮᩮᩣ ᩍᩈᩥ ᩑᨲᨴᩅᩮᩤᨧ—  ‘ᨾᨱᩥᩴ ᨾᩮ, ᨽᩮᩣ, ᨴᩮᩉᩥ; ᨾᨱᩥᨶᩣ ᨾᩮ ᩋᨲ᩠ᨳᩮᩣ’ᨲᩥ. ᩋᨳ ᨡᩮᩣ, ᨽᩥᨠ᩠ᨡᩅᩮ, ᨾᨱᩥᨠᨱ᩠ᨮᩮᩣ ᨶᩣᨣᩁᩣᨩᩣ—  ‘ᨽᩥᨠ᩠ᨡᩩ ᨾᨱᩥᩴ ᨿᩣᨧᨲᩥ, ᨽᩥᨠ᩠ᨡᩩᩔ ᨾᨱᩥᨶᩣ ᩋᨲ᩠ᨳᩮᩣ’ᨲᩥ ᨡᩥᨸ᩠ᨸᨬ᩠ᨬᩮᩅ ᩋᨣᨾᩣᩈᩥ.
</Paragraph>

<Paragraph number="1423" book="para">
ᨴᩩᨲᩥᨿᨾ᩠ᨸᩥ ᨡᩮᩣ, ᨽᩥᨠ᩠ᨡᩅᩮ, ᨾᨱᩥᨠᨱ᩠ᨮᩮᩣ ᨶᩣᨣᩁᩣᨩᩣ ᨣᩘᨣᩴ ᨶᨴᩥᩴ ᩏᨲ᩠ᨲᩁᩥᨲ᩠ᩅᩣ ᨿᩮᨶ ᨠᨶᩥᨭ᩠ᨮᩮᩣ ᩍᩈᩥ ᨲᩮᨶᩩᨸᩈᩘᨠᨾᩥ. ᩋᨴ᩠ᨴᩈ ᨡᩮᩣ, ᨽᩥᨠ᩠ᨡᩅᩮ, ᨠᨶᩥᨭ᩠ᨮᩮᩣ ᩍᩈᩥ ᨾᨱᩥᨠᨱ᩠ᨮᩴ ᨶᩣᨣᩁᩣᨩᩣᨶᩴ ᨴᩪᩁᨲᩮᩣᩅ ᩋᩣᨣᨧ᩠ᨨᨶ᩠ᨲᩴ. ᨴᩥᩈ᩠ᩅᩣᨶ ᨾᨱᩥᨠᨱ᩠ᨮᩴ ᨶᩣᨣᩁᩣᨩᩣᨶᩴ ᩑᨲᨴᩅᩮᩤᨧ—  ‘ᨾᨱᩥᩴ ᨾᩮ, ᨽᩮᩣ, ᨴᩮᩉᩥ; ᨾᨱᩥᨶᩣ ᨾᩮ ᩋᨲ᩠ᨳᩮᩣ’ᨲᩥ. ᩋᨳ ᨡᩮᩣ, ᨽᩥᨠ᩠ᨡᩅᩮ, ᨾᨱᩥᨠᨱ᩠ᨮᩮᩣ ᨶᩣᨣᩁᩣᨩᩣ—  ‘ᨽᩥᨠ᩠ᨡᩩ ᨾᨱᩥᩴ ᨿᩣᨧᨲᩥ, ᨽᩥᨠ᩠ᨡᩩᩔ ᨾᨱᩥᨶᩣ ᩋᨲ᩠ᨳᩮᩣ’ᨲᩥ ᨲᨲᩮᩣᩅ ᨸᨭᩥᨶᩥᩅᨲ᩠ᨲᩥ.
</Paragraph>

<Paragraph number="1424" book="para">
ᨲᨲᩥᨿᨾ᩠ᨸᩥ ᨡᩮᩣ, ᨽᩥᨠ᩠ᨡᩅᩮ, ᨾᨱᩥᨠᨱ᩠ᨮᩮᩣ ᨶᩣᨣᩁᩣᨩᩣ ᨣᩘᨣᩴ ᨶᨴᩥᩴ ᩏᨲ᩠ᨲᩁᨲᩥ. ᩋᨴ᩠ᨴᩈ ᨡᩮᩣ, ᨽᩥᨠ᩠ᨡᩅᩮ, ᨠᨶᩥᨭ᩠ᨮᩮᩣ ᩍᩈᩥ ᨾᨱᩥᨠᨱ᩠ᨮᩴ ᨶᩣᨣᩁᩣᨩᩣᨶᩴ ᨣᩘᨣᩴ ᨶᨴᩥᩴ ᩏᨲ᩠ᨲᩁᨶ᩠ᨲᩴ. ᨴᩥᩈ᩠ᩅᩣᨶ ᨾᨱᩥᨠᨱ᩠ᨮᩴ ᨶᩣᨣᩁᩣᨩᩣᨶᩴ ᩑᨲᨴᩅᩮᩤᨧ—  ‘ᨾᨱᩥᩴ ᨾᩮ, ᨽᩮᩣ, ᨴᩮᩉᩥ; ᨾᨱᩥᨶᩣ ᨾᩮ ᩋᨲ᩠ᨳᩮᩣ’ᨲᩥ. ᩋᨳ ᨡᩮᩣ, ᨽᩥᨠ᩠ᨡᩅᩮ, ᨾᨱᩥᨠᨱ᩠ᨮᩮᩣ ᨶᩣᨣᩁᩣᨩᩣ ᨠᨶᩥᨭ᩠ᨮᩴ ᩍᩈᩥᩴ ᨣᩤᨳᩣᩉᩥ ᩋᨩ᩠ᨫᨽᩣᩈᩥ—
</Paragraph>

<Paragraph number="1425" type="verses" book="para">
_‘ᨾᨾᨶ᩠ᨶᨸᩣᨶᩴ ᩅᩥᨸᩩᩃᩴ ᩏᩊᩣᩁᩴ,_  
ᩏᨸ᩠ᨸᨩ᩠ᨩᨲᩦᨾᩔ ᨾᨱᩥᩔ ᩉᩮᨲᩩ;_  
_ᨲᩴ ᨲᩮ ᨶ ᨴᩔᩴ ᩋᨲᩥᨿᩣᨧᨠᩮᩣᩈᩥ,_  
_ᨶ ᨧᩣᨸᩥ ᨲᩮ ᩋᩔᨾᨾᩣᨣᨾᩥᩔᩴ._  

</Paragraph>

<Paragraph number="1426" type="verses" book="para">
_ᩈᩩᩈᩪ ᨿᨳᩣ ᩈᨠ᩠ᨡᩁᨵᩮᩤᨲᨸᩣᨱᩦ,_  
_ᨲᩣᩈᩮᩈᩥ ᨾᩴ ᩈᩮᩃᨾᩣᨿᩣᨧᨾᩣᨶᩮᩣ;_  
_ᨲᩴ ᨲᩮ ᨶ ᨴᩔᩴ ᩋᨲᩥᨿᩣᨧᨠᩮᩣᩈᩥ,_  
_ᨶ ᨧᩣᨸᩥ ᨲᩮ ᩋᩔᨾᨾᩣᨣᨾᩥᩔᨶ᩺’ᨲᩥ._  

</Paragraph>

<Paragraph number="1427" book="para">
ᩋᨳ ᨡᩮᩣ, ᨽᩥᨠ᩠ᨡᩅᩮ, ᨾᨱᩥᨠᨱ᩠ᨮᩮᩣ ᨶᩣᨣᩁᩣᨩᩣ—  ‘ᨽᩥᨠ᩠ᨡᩩ ᨾᨱᩥᩴ ᨿᩣᨧᨲᩥ, ᨽᩥᨠ᩠ᨡᩩᩔ ᨾᨱᩥᨶᩣ ᩋᨲ᩠ᨳᩮᩣ’ᨲᩥ ᨸᨠ᩠ᨠᩣᨾᩥ. ᨲᨳᩣ ᨸᨠ᩠ᨠᨶ᩠ᨲᩮᩣᩅ ᩋᩉᩮᩣᩈᩥ, ᨶ ᨸᩩᨶ ᨸᨧ᩠ᨧᩣᨣᨬ᩠ᨨᩥ. ᩋᨳ ᨡᩮᩣ, ᨽᩥᨠ᩠ᨡᩅᩮ, ᨠᨶᩥᨭ᩠ᨮᩮᩣ ᩍᩈᩥ ᨲᩔ ᨶᩣᨣᩔ ᨴᩔᨶᩦᨿᩔ ᩋᨴᩔᨶᩮᨶ ᨽᩥᨿ᩠ᨿᩮᩣᩈᩮᩣ ᨾᨲ᩠ᨲᩣᨿ ᨠᩥᩈᩮᩣ ᩋᩉᩮᩣᩈᩥ ᩃᩪᨡᩮᩣ ᨴᩩᨻ᩠ᨻᨱ᩠ᨱᩮᩣ, ᩏᨸ᩠ᨸᨱ᩠ᨯᩩᨸ᩠ᨸᨱ᩠ᨯᩩᨠᨩᩣᨲᩮᩣ ᨵᨾᨶᩥᩈᨶ᩠ᨳᨲᨣᨲ᩠ᨲᩮᩣ. ᩋᨴ᩠ᨴᩈ ᨡᩮᩣ, ᨽᩥᨠ᩠ᨡᩅᩮ, ᨩᩮᨭ᩠ᨮᩮᩣ ᩍᩈᩥ ᨠᨶᩥᨭ᩠ᨮᩴ ᩍᩈᩥᩴ ᨽᩥᨿ᩠ᨿᩮᩣᩈᩮᩣ ᨾᨲ᩠ᨲᩣᨿ ᨠᩥᩈᩴ ᩃᩪᨡᩴ ᨴᩩᨻ᩠ᨻᨱ᩠ᨱᩴ ᩏᨸ᩠ᨸᨱ᩠ᨯᩩᨸ᩠ᨸᨱ᩠ᨯᩩᨠᨩᩣᨲᩴ ᨵᨾᨶᩥᩈᨶ᩠ᨳᨲᨣᨲ᩠ᨲᩴ. ᨴᩥᩈ᩠ᩅᩣᨶ ᨠᨶᩥᨭ᩠ᨮᩴ ᩍᩈᩥᩴ ᩑᨲᨴᩅᩮᩤᨧ—  ‘ᨠᩥᩔ ᨲ᩠ᩅᩴ, ᨽᩮᩣ, ᨽᩥᨿ᩠ᨿᩮᩣᩈᩮᩣ ᨾᨲ᩠ᨲᩣᨿ ᨠᩥᩈᩮᩣ ᩃᩪᨡᩮᩣ ᨴᩩᨻ᩠ᨻᨱ᩠ᨱᩮᩣ ᩏᨸ᩠ᨸᨱ᩠ᨯᩩᨸ᩠ᨸᨱ᩠ᨯᩩᨠᨩᩣᨲᩮᩣ ᨵᨾᨶᩥᩈᨶ᩠ᨳᨲᨣᨲ᩠ᨲᩮᩣ’ᨲᩥ? ‘ᨲᩔᩣᩉᩴ, ᨽᩮᩣ, ᨶᩣᨣᩔ ᨴᩔᨶᩦᨿᩔ ᩋᨴᩔᨶᩮᨶ ᨽᩥᨿ᩠ᨿᩮᩣᩈᩮᩣ ᨾᨲ᩠ᨲᩣᨿ ᨠᩥᩈᩮᩣ ᩃᩪᨡᩮᩣ ᨴᩩᨻ᩠ᨻᨱ᩠ᨱᩮᩣ ᩏᨸ᩠ᨸᨱ᩠ᨯᩩᨸ᩠ᨸᨱ᩠ᨯᩩᨠᨩᩣᨲᩮᩣ ᨵᨾᨶᩥᩈᨶ᩠ᨳᨲᨣᨲ᩠ᨲᩮᩣ’ᨲᩥ. ᩋᨳ ᨡᩮᩣ, ᨽᩥᨠ᩠ᨡᩅᩮ, ᨩᩮᨭ᩠ᨮᩮᩣ ᩍᩈᩥ ᨠᨶᩥᨭ᩠ᨮᩴ ᩍᩈᩥᩴ ᨣᩤᨳᩣᨿ ᩋᨩ᩠ᨫᨽᩣᩈᩥ—
</Paragraph>

<Paragraph number="1428" type="verses" book="para">
_‘ᨶ ᨲᩴ ᨿᩣᨧᩮ ᨿᩔᨸᩥᨿᩴ ᨩᩥᨣᩦᩈᩮ,_  
_ᩅᩥᨴᩮᩔᩮᩣ ᩉᩮᩣᨲᩥ ᩋᨲᩥᨿᩣᨧᨶᩣᨿ;_  
_ᨶᩣᨣᩮᩤ ᨾᨱᩥᩴ ᨿᩣᨧᩥᨲᩮᩣ ᨻᩕᩣᩉ᩠ᨾᨱᩮᨶ,_  
_ᩋᨴᩔᨶᨬ᩠ᨬᩮᩅ ᨲᨴᨩ᩠ᨫᨣᨾᩣ’ᨲᩥ._  

</Paragraph>

<Paragraph number="1429" book="para">
ᨲᩮᩈᨬ᩠ᩉᩥ ᨶᩣᨾ, ᨽᩥᨠ᩠ᨡᩅᩮ, ᨲᩥᩁᨧ᩠ᨨᩣᨶᨣᨲᩣᨶᩴ ᨸᩣᨱᩣᨶᩴ ᩋᨾᨶᩣᨸᩣ ᨽᩅᩥᩔᨲᩥ ᨿᩣᨧᨶᩣ ᩋᨾᨶᩣᨸᩣ ᩅᩥᨬ᩠ᨬᨲ᩠ᨲᩥ. ᨠᩥᨾᩘᨣᩴ ᨸᨶ ᨾᨶᩩᩔᨽᩪᨲᩣᨶᩴ.
</Paragraph>

</Division>
<Division number="345" book="para">

<Paragraph number="1430" book="para">
ᨽᩪᨲᨸᩩᨻ᩠ᨻᩴ, ᨽᩥᨠ᩠ᨡᩅᩮ, ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᩉᩥᨾᩅᨶ᩠ᨲᨸᩔᩮ ᩅᩥᩉᩁᨲᩥ ᩋᨬ᩠ᨬᨲᩁᩈ᩠ᨾᩥᩴ ᩅᨶᩈᨱ᩠ᨯᩮ. ᨲᩔ ᨡᩮᩣ, ᨽᩥᨠ᩠ᨡᩅᩮ, ᩅᨶᩈᨱ᩠ᨯᩔ ᩋᩅᩥᨴᩪᩁᩮ ᨾᩉᨶ᩠ᨲᩴ ᨶᩥᨶ᩠ᨶᩴ ᨸᩃᩖᩃᩴ. ᩋᨳ ᨡᩮᩣ, ᨽᩥᨠ᩠ᨡᩅᩮ, ᨾᩉᩣᩈᨠᩩᨱᩈᩘᨥᩮᩣ ᨲᩈ᩠ᨾᩥᩴ ᨸᩃᩖᩃᩮ ᨴᩥᩅᩈᩴ ᨣᩮᩤᨧᩁᩴ ᨧᩁᩥᨲ᩠ᩅᩣ ᩈᩣᨿᩴ ᨲᩴ ᩅᨶᩈᨱ᩠ᨯᩴ ᩅᩤᩈᩣᨿ ᩏᨸᨣᨧ᩠ᨨᨲᩥ. ᩋᨳ ᨡᩮᩣ, ᨽᩥᨠ᩠ᨡᩅᩮ, ᩈᩮᩣ ᨽᩥᨠ᩠ᨡᩩ ᨲᩔ ᩈᨠᩩᨱᩈᩘᨥᩔ ᩈᨴ᩠ᨴᩮᨶ ᩏᨻ᩠ᨻᩣᩊ᩠ᩉᩮᩣ ᨿᩮᨶᩣᩉᩴ ᨲᩮᨶᩩᨸᩈᩘᨠᨾᩥ; ᩏᨸᩈᩘᨠᨾᩥᨲ᩠ᩅᩣ ᨾᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᨶᩥᩈᩦᨴᩥ. ᩑᨠᨾᨶ᩠ᨲᩴ ᨶᩥᩈᩥᨶ᩠ᨶᩴ ᨡᩮᩣ ᩋᩉᩴ, ᨽᩥᨠ᩠ᨡᩅᩮ, ᨲᩴ ᨽᩥᨠ᩠ᨡᩩᩴ ᩑᨲᨴᩅᩮᩤᨧ—  ‘ᨠᨧ᩠ᨧᩥ, ᨽᩥᨠ᩠ᨡᩩ, ᨡᨾᨶᩦᨿᩴ ᨠᨧ᩠ᨧᩥ ᨿᩣᨸᨶᩦᨿᩴ ᨠᨧ᩠ᨧᩥᩈᩥ ᩋᨸ᩠ᨸᨠᩥᩃᨾᨳᩮᨶ ᩋᨴ᩠ᨵᩤᨶᩴ ᩋᩣᨣᨲᩮᩣ? ᨠᩩᨲᩮᩣ ᨧ ᨲ᩠ᩅᩴ, ᨽᩥᨠ᩠ᨡᩩ, ᩋᩣᨣᨧ᩠ᨨᩈᩦ’ᨲᩥ? ‘ᨡᨾᨶᩦᨿᩴ, ᨽᨣᩅᩤ, ᨿᩣᨸᨶᩦᨿᩴ, ᨽᨣᩅᩤ. ᩋᨸ᩠ᨸᨠᩥᩃᨾᨳᩮᨶ ᨧᩣᩉᩴ, ᨽᨶ᩠ᨲᩮ, ᩋᨴ᩠ᨵᩤᨶᩴ ᩋᩣᨣᨲᩮᩣ. ᩋᨲ᩠ᨳᩥ, ᨽᨶ᩠ᨲᩮ, ᩉᩥᨾᩅᨶ᩠ᨲᨸᩔᩮ ᨾᩉᩣᩅᨶᩈᨱ᩠ᨯᩮᩣ. ᨲᩔ ᨡᩮᩣ ᨸᨶ, ᨽᨶ᩠ᨲᩮ, ᩅᨶᩈᨱ᩠ᨯᩔ ᩋᩅᩥᨴᩪᩁᩮ ᨾᩉᨶ᩠ᨲᩴ ᨶᩥᨶ᩠ᨶᩴ ᨸᩃᩖᩃᩴ. ᩋᨳ ᨡᩮᩣ, ᨽᨶ᩠ᨲᩮ, ᨾᩉᩣᩈᨠᩩᨱᩈᩘᨥᩮᩣ ᨲᩈ᩠ᨾᩥᩴ ᨸᩃᩖᩃᩮ ᨴᩥᩅᩈᩴ ᨣᩮᩤᨧᩁᩴ ᨧᩁᩥᨲ᩠ᩅᩣ ᩈᩣᨿᩴ ᨲᩴ ᩅᨶᩈᨱ᩠ᨯᩴ ᩅᩤᩈᩣᨿ ᩏᨸᨣᨧ᩠ᨨᨲᩥ. ᨲᨲᩮᩣ ᩋᩉᩴ, ᨽᨣᩅᩤ, ᩋᩣᨣᨧ᩠ᨨᩣᨾᩥ—  ᨲᩔ ᩈᨠᩩᨱᩈᩘᨥᩔ ᩈᨴ᩠ᨴᩮᨶ ᩏᨻ᩠ᨻᩣᩊ᩠ᩉᩮᩣ’ᨲᩥ. ‘ᩍᨧ᩠ᨨᩈᩥ ᨸᨶ ᨲ᩠ᩅᩴ, ᨽᩥᨠ᩠ᨡᩩ, ᨲᩔ ᩈᨠᩩᨱᩈᩘᨥᩔ ᩋᨶᩣᨣᨾᨶᨶ᩺’ᨲᩥ? ‘ᩍᨧ᩠ᨨᩣᨾᩉᩴ, ᨽᨣᩅᩤ, ᨲᩔ ᩈᨠᩩᨱᩈᩘᨥᩔ ᩋᨶᩣᨣᨾᨶᨶ᩺’ᨲᩥ. ‘ᨲᩮᨶ ᩉᩥ ᨲ᩠ᩅᩴ, ᨽᩥᨠ᩠ᨡᩩ, ᨲᨲ᩠ᨳ ᨣᨶ᩠ᨲ᩠ᩅᩣ ᨲᩴ ᩅᨶᩈᨱ᩠ᨯᩴ ᩋᨩ᩠ᨫᩮᩣᨣᩤᩉᩮᨲ᩠ᩅᩣ ᩁᨲ᩠ᨲᩥᨿᩣ ᨸᨮᨾᩴ ᨿᩣᨾᩴ ᨲᩥᨠ᩠ᨡᨲ᩠ᨲᩩᩴ ᩈᨴ᩠ᨴᨾᨶᩩᩔᩣᩅᩮᩉᩥ—  ᩈᩩᨱᨶ᩠ᨲᩩ ᨾᩮ, ᨽᩮᩣᨶ᩠ᨲᩮᩣ ᩈᨠᩩᨱᩣ, ᨿᩣᩅᨲᩥᨠᩣ ᩍᨾᩈ᩠ᨾᩥᩴ ᩅᨶᩈᨱ᩠ᨯᩮ ᩅᩤᩈᩴ ᩏᨸᨣᨲᩣ, ᨸᨲ᩠ᨲᩮᨶ ᨾᩮ ᩋᨲ᩠ᨳᩮᩣ. ᩑᨠᩮᨠᩴ ᨾᩮ, ᨽᩮᩣᨶ᩠ᨲᩮᩣ, ᨸᨲ᩠ᨲᩴ ᨴᨴᨶ᩠ᨲᩪ’ᨲᩥ. ᩁᨲ᩠ᨲᩥᨿᩣ ᨾᨩ᩠ᨫᩥᨾᩴ ᨿᩣᨾᩴ…  ᩁᨲ᩠ᨲᩥᨿᩣ ᨸᨧ᩠ᨨᩥᨾᩴ ᨿᩣᨾᩴ ᨲᩥᨠ᩠ᨡᨲ᩠ᨲᩩᩴ ᩈᨴ᩠ᨴᨾᨶᩩᩔᩣᩅᩮᩉᩥ—  ‘ᩈᩩᨱᨶ᩠ᨲᩩ ᨾᩮ, ᨽᩮᩣᨶ᩠ᨲᩮᩣ ᩈᨠᩩᨱᩣ, ᨿᩣᩅᨲᩥᨠᩣ ᩍᨾᩈ᩠ᨾᩥᩴ ᩅᨶᩈᨱ᩠ᨯᩮ ᩅᩤᩈᩴ ᩏᨸᨣᨲᩣ, ᨸᨲ᩠ᨲᩮᨶ ᨾᩮ ᩋᨲ᩠ᨳᩮᩣ. ᩑᨠᩮᨠᩴ ᨾᩮ, ᨽᩮᩣᨶ᩠ᨲᩮᩣ, ᨸᨲ᩠ᨲᩴ ᨴᨴᨶ᩠ᨲᩪ’ᨲᩥ.
</Paragraph>

<Paragraph number="1431" book="para">
ᩋᨳ ᨡᩮᩣ, ᨽᩥᨠ᩠ᨡᩅᩮ, ᩈᩮᩣ ᨽᩥᨠ᩠ᨡᩩ ᨲᨲ᩠ᨳ ᨣᨶ᩠ᨲ᩠ᩅᩣ ᨲᩴ ᩅᨶᩈᨱ᩠ᨯᩴ ᩋᨩ᩠ᨫᩮᩣᨣᩤᩉᩮᨲ᩠ᩅᩣ ᩁᨲ᩠ᨲᩥᨿᩣ ᨸᨮᨾᩴ ᨿᩣᨾᩴ ᨲᩥᨠ᩠ᨡᨲ᩠ᨲᩩᩴ ᩈᨴ᩠ᨴᨾᨶᩩᩔᩣᩅᩮᩈᩥ—  ‘ᩈᩩᨱᨶ᩠ᨲᩩ ᨾᩮ, ᨽᩮᩣᨶ᩠ᨲᩮᩣ ᩈᨠᩩᨱᩣ, ᨿᩣᩅᨲᩥᨠᩣ ᩍᨾᩈ᩠ᨾᩥᩴ ᩅᨶᩈᨱ᩠ᨯᩮ ᩅᩤᩈᩴ ᩏᨸᨣᨲᩣ, ᨸᨲ᩠ᨲᩮᨶ ᨾᩮ ᩋᨲ᩠ᨳᩮᩣ. ᩑᨠᩮᨠᩴ ᨾᩮ, ᨽᩮᩣᨶ᩠ᨲᩮᩣ, ᨸᨲ᩠ᨲᩴ ᨴᨴᨶ᩠ᨲᩪ’ᨲᩥ. ᩁᨲ᩠ᨲᩥᨿᩣ ᨾᨩ᩠ᨫᩥᨾᩴ ᨿᩣᨾᩴ…  ᩁᨲ᩠ᨲᩥᨿᩣ ᨸᨧ᩠ᨨᩥᨾᩴ ᨿᩣᨾᩴ ᨲᩥᨠ᩠ᨡᨲ᩠ᨲᩩᩴ ᩈᨴ᩠ᨴᨾᨶᩩᩔᩣᩅᩮᩈᩥ—  ‘ᩈᩩᨱᨶ᩠ᨲᩩ ᨾᩮ, ᨽᩮᩣᨶ᩠ᨲᩮᩣ ᩈᨠᩩᨱᩣ, ᨿᩣᩅᨲᩥᨠᩣ ᩍᨾᩈ᩠ᨾᩥᩴ ᩅᨶᩈᨱ᩠ᨯᩮ ᩅᩤᩈᩴ ᩏᨸᨣᨲᩣ, ᨸᨲ᩠ᨲᩮᨶ ᨾᩮ ᩋᨲ᩠ᨳᩮᩣ. ᩑᨠᩮᨠᩴ ᨾᩮ, ᨽᩮᩣᨶ᩠ᨲᩮᩣ, ᨸᨲ᩠ᨲᩴ ᨴᨴᨶ᩠ᨲᩪ’ᨲᩥ. ᩋᨳ ᨡᩮᩣ, ᨽᩥᨠ᩠ᨡᩅᩮ, ᩈᩮᩣ ᩈᨠᩩᨱᩈᩘᨥᩮᩣ—  ‘ᨽᩥᨠ᩠ᨡᩩ ᨸᨲ᩠ᨲᩴ ᨿᩣᨧᨲᩥ ᨽᩥᨠ᩠ᨡᩩᩔ ᨸᨲ᩠ᨲᩮᨶ ᩋᨲ᩠ᨳᩮᩣ’ᨲᩥ ᨲᨾ᩠ᩉᩣ ᩅᨶᩈᨱ᩠ᨯᩣ ᨸᨠ᩠ᨠᩣᨾᩥ. ᨲᨳᩣ ᨸᨠ᩠ᨠᨶ᩠ᨲᩮᩣᩅ ᩋᩉᩮᩣᩈᩥ ᨶ ᨸᩩᨶ ᨸᨧ᩠ᨧᩣᨣᨬ᩠ᨨᩥ. ᨲᩮᩈᨬ᩠ᩉᩥ ᨶᩣᨾ, ᨽᩥᨠ᩠ᨡᩅᩮ, ᨲᩥᩁᨧ᩠ᨨᩣᨶᨣᨲᩣᨶᩴ ᨸᩣᨱᩣᨶᩴ ᩋᨾᨶᩣᨸᩣ ᨽᩅᩥᩔᨲᩥ ᨿᩣᨧᨶᩣ ᩋᨾᨶᩣᨸᩣ ᩅᩥᨬ᩠ᨬᨲ᩠ᨲᩥ. ᨠᩥᨾᩘᨣᩴ ᨸᨶ ᨾᨶᩩᩔᨽᩪᨲᩣᨶᩴ.
</Paragraph>

</Division>
<Division number="346" book="para">

<Paragraph number="1432" book="para">
ᨽᩪᨲᨸᩩᨻ᩠ᨻᩴ, ᨽᩥᨠ᩠ᨡᩅᩮ, ᩁᨭ᩠ᨮᨸᩣᩃᩔ ᨠᩩᩃᨸᩩᨲ᩠ᨲᩔ ᨸᩥᨲᩣ ᩁᨭ᩠ᨮᨸᩣᩃᩴ ᨠᩩᩃᨸᩩᨲ᩠ᨲᩴ ᨣᩤᨳᩣᨿ ᩋᨩ᩠ᨫᨽᩣᩈᩥ—
</Paragraph>

<Paragraph number="1433" type="verses" book="para">
_‘ᩋᨸᩣᩉᩴ ᨲᩮ ᨶ ᨩᩣᨶᩣᨾᩥ,_  
_ᩁᨭ᩠ᨮᨸᩣᩃ ᨻᩉᩪ ᨩᨶᩣ;_  
_ᨲᩮ ᨾᩴ ᩈᩘᨣᨾ᩠ᨾ ᨿᩣᨧᨶ᩠ᨲᩥ,_  
_ᨠᩈ᩠ᨾᩣ ᨾᩴ ᨲ᩠ᩅᩴ ᨶ ᨿᩣᨧᩈᩦ’ᨲᩥ._  

</Paragraph>

<Paragraph number="1434" type="verses" book="para">
_‘ᨿᩣᨧᨠᩮᩣ ᩋᨸ᩠ᨸᩥᨿᩮᩣ ᩉᩮᩣᨲᩥ,_  
_ᨿᩣᨧᩴ ᩋᨴᨴᨾᨸ᩠ᨸᩥᨿᩮᩣ;_  
_ᨲᩈ᩠ᨾᩣᩉᩴ ᨲᩴ ᨶ ᨿᩣᨧᩣᨾᩥ,_  
_ᨾᩣ ᨾᩮ ᩅᩥᨴᩮᩔᨶᩣ ᩋᩉᩪ’ᨲᩥ._  

</Paragraph>

<Paragraph number="1435" book="para">
ᩈᩮᩣ ᩉᩥ ᨶᩣᨾ, ᨽᩥᨠ᩠ᨡᩅᩮ, ᩁᨭ᩠ᨮᨸᩣᩃᩮᩣ ᨠᩩᩃᨸᩩᨲ᩠ᨲᩮᩣ ᩈᨠᩴ ᨸᩥᨲᩁᩴ ᩑᩅᩴ ᩅᨠ᩠ᨡᨲᩥ. ᨠᩥᨾᩘᨣᩴ ᨸᨶ ᨩᨶᩮᩣ ᨩᨶᩴ.
</Paragraph>

</Division>
<Division number="347" book="para">

<Paragraph number="1436" book="para">
ᨣᩥᩉᩦᨶᩴ, ᨽᩥᨠ᩠ᨡᩅᩮ, ᨴᩩᩔᩴᩉᩁᩣᨶᩥ ᨽᩮᩣᨣᩤᨶᩥ ᩈᨾ᩠ᨽᨲᩣᨶᩥᨸᩥ ᨴᩩᩁᨠ᩠ᨡᩥᨿᩣᨶᩥ. ᨲᨲ᩠ᨳ ᨶᩣᨾ ᨲᩩᨾ᩠ᩉᩮ, ᨾᩮᩣᨥᨸᩩᩁᩥᩈᩣ, ᩑᩅᩴ ᨴᩩᩔᩴᩉᩁᩮᩈᩩ ᨽᩮᩣᨣᩮᩈᩩ ᩈᨾ᩠ᨽᨲᩮᩈᩩᨸᩥ ᨴᩩᩁᨠ᩠ᨡᩥᨿᩮᩈᩩ ᨿᩣᨧᨶᨻᩉᩩᩃᩣ ᩅᩥᨬ᩠ᨬᨲ᩠ᨲᩥᨻᩉᩩᩃᩣ ᩅᩥᩉᩁᩥᩔᨳ—  ‘ᨸᩩᩁᩥᩈᩴ ᨴᩮᨳ, ᨸᩩᩁᩥᩈᨲ᩠ᨳᨠᩁᩴ ᨴᩮᨳ, ᨣᩮᩤᨱᩴ ᨴᩮᨳ, ᩈᨠᨭᩴ ᨴᩮᨳ, ᩅᩤᩈᩥᩴ ᨴᩮᨳ, ᨸᩁᩈᩩᩴ ᨴᩮᨳ, ᨠᩩᨮᩣᩁᩥᩴ ᨴᩮᨳ, ᨠᩩᨴᩤᩃᩴ ᨴᩮᨳ, ᨶᩥᨡᩣᨴᨶᩴ ᨴᩮᨳ, ᩅᩃᩖᩥᩴ ᨴᩮᨳ, ᩅᩮᩊᩩᩴ ᨴᩮᨳ, ᨾᩩᨬ᩠ᨩᩴ ᨴᩮᨳ, ᨸᨻ᩠ᨻᨩᩴ ᨴᩮᨳ, ᨲᩥᨱᩴ ᨴᩮᨳ, ᨾᨲ᩠ᨲᩥᨠᩴ ᨴᩮᨳᩣ’ᨲᩥ. ᨶᩮᨲᩴ, ᨾᩮᩣᨥᨸᩩᩁᩥᩈᩣ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ …ᨸᩮ…  ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᩮᨿ᩠ᨿᩣᨳ—
</Paragraph>

</Division>
<Division number="348" book="para">

<Paragraph number="1437" book="para">
<Emphasis>“ᩈᨬ᩠ᨬᩣᨧᩥᨠᩣᨿ ᨸᨶ ᨽᩥᨠ᩠ᨡᩩᨶᩣ ᨠᩩᨭᩥᩴ ᨠᩣᩁᨿᨾᩣᨶᩮᨶ ᩋᩔᩣᨾᩥᨠᩴ ᩋᨲ᩠ᨲᩩᨴ᩠ᨴᩮᩈᩴ ᨸᨾᩣᨱᩥᨠᩣ ᨠᩣᩁᩮᨲᨻ᩠ᨻᩣ. ᨲᨲᩕᩥᨴᩴ ᨸᨾᩣᨱᩴ—  ᨴᩦᨥᩈᩮᩣ ᨴ᩠ᩅᩤᨴᩈ ᩅᩥᨴᨲ᩠ᨳᩥᨿᩮᩣ, ᩈᩩᨣᨲᩅᩥᨴᨲ᩠ᨳᩥᨿᩣ; ᨲᩥᩁᩥᨿᩴ ᩈᨲ᩠ᨲᨶ᩠ᨲᩁᩣ. ᨽᩥᨠ᩠ᨡᩪ ᩋᨽᩥᨶᩮᨲᨻ᩠ᨻᩣ ᩅᨲ᩠ᨳᩩᨴᩮᩈᨶᩣᨿ. ᨲᩮᩉᩥ ᨽᩥᨠ᩠ᨡᩪᩉᩥ ᩅᨲ᩠ᨳᩩ ᨴᩮᩈᩮᨲᨻ᩠ᨻᩴ—  ᩋᨶᩣᩁᨾ᩠ᨽᩴ ᩈᨸᩁᩥᨠ᩠ᨠᨾᨶᩴ. ᩈᩣᩁᨾ᩠ᨽᩮ ᨧᩮ ᨽᩥᨠ᩠ᨡᩩ ᩅᨲ᩠ᨳᩩᩈ᩠ᨾᩥᩴ ᩋᨸᩁᩥᨠ᩠ᨠᨾᨶᩮ ᩈᨬ᩠ᨬᩣᨧᩥᨠᩣᨿ ᨠᩩᨭᩥᩴ ᨠᩣᩁᩮᨿ᩠ᨿ, ᨽᩥᨠ᩠ᨡᩪ ᩅᩤ ᩋᨶᨽᩥᨶᩮᨿ᩠ᨿ ᩅᨲ᩠ᨳᩩᨴᩮᩈᨶᩣᨿ, ᨸᨾᩣᨱᩴ ᩅᩤ ᩋᨲᩥᨠ᩠ᨠᩣᨾᩮᨿ᩠ᨿ, ᩈᩴᨥᩣᨴᩥᩈᩮᩈᩮᩣ”</Emphasis>ᨲᩥ. (*6*:<Emphasis>10</Emphasis>)
</Paragraph>

</Division>
<Division number="349" book="para">

<Paragraph number="1438" book="para">
<Emphasis>ᩈᨬ᩠ᨬᩣᨧᩥᨠᩣ</Emphasis> ᨶᩣᨾ ᩈᨿᩴ ᨿᩣᨧᩥᨲ᩠ᩅᩣ ᨸᩩᩁᩥᩈᨾ᩠ᨸᩥ ᨸᩩᩁᩥᩈᨲ᩠ᨳᨠᩁᨾ᩠ᨸᩥ ᨣᩮᩤᨱᨾ᩠ᨸᩥ ᩈᨠᨭᨾ᩠ᨸᩥ ᩅᩤᩈᩥᨾ᩠ᨸᩥ ᨸᩁᩈᩩᨾ᩠ᨸᩥ ᨠᩩᨮᩣᩁᩥᨾ᩠ᨸᩥ ᨠᩩᨴᩤᩃᨾ᩠ᨸᩥ ᨶᩥᨡᩣᨴᨶᨾ᩠ᨸᩥ ᩅᩃᩖᩥᨾ᩠ᨸᩥ ᩅᩮᩊᩩᨾ᩠ᨸᩥ ᨾᩩᨬ᩠ᨩᨾ᩠ᨸᩥ ᨸᨻ᩠ᨻᨩᨾ᩠ᨸᩥ ᨲᩥᨱᨾ᩠ᨸᩥ ᨾᨲ᩠ᨲᩥᨠᨾ᩠ᨸᩥ.
</Paragraph>

<Paragraph number="1439" book="para">
<Emphasis>ᨠᩩᨭᩥ</Emphasis> ᨶᩣᨾ ᩏᩃᩖᩥᨲ᩠ᨲᩣ ᩅᩤ ᩉᩮᩣᨲᩥ ᩋᩅᩃᩥᨲ᩠ᨲᩣ ᩅᩤ ᩏᩃᩖᩥᨲ᩠ᨲᩣᩅᩃᩥᨲ᩠ᨲᩣ ᩅᩤ.
</Paragraph>

<Paragraph number="1440" book="para">
<Emphasis>ᨠᩣᩁᨿᨾᩣᨶᩮᨶᩣ</Emphasis>ᨲᩥ ᨠᩁᩮᩣᨶ᩠ᨲᩮᩣ ᩅᩤ ᨠᩣᩁᩣᨸᩮᨶ᩠ᨲᩮᩣ ᩅᩤ.
</Paragraph>

<Paragraph number="1441" book="para">
<Emphasis>ᩋᩔᩣᨾᩥᨠᨶ᩺</Emphasis>ᨲᩥ ᨶ ᩋᨬ᩠ᨬᩮᩣ ᨠᩮᩣᨧᩥ ᩈᩣᨾᩥᨠᩮᩣ ᩉᩮᩣᨲᩥ, ᩍᨲ᩠ᨳᩦ ᩅᩤ ᨸᩩᩁᩥᩈᩮᩣ ᩅᩤ ᨣᩉᨭ᩠ᨮᩮᩣ ᩅᩤ ᨸᨻ᩠ᨻᨩᩥᨲᩮᩣ ᩅᩤ.
</Paragraph>

<Paragraph number="1442" book="para">
<Emphasis>ᩋᨲ᩠ᨲᩩᨴ᩠ᨴᩮᩈᨶ᩺</Emphasis>ᨲᩥ ᩋᨲ᩠ᨲᨶᩮᩣ ᩋᨲ᩠ᨳᩣᨿ.
</Paragraph>

<Paragraph number="1443" book="para">
<Emphasis>ᨸᨾᩣᨱᩥᨠᩣ ᨠᩣᩁᩮᨲᨻ᩠ᨻᩣ. ᨲᨲᩕᩥᨴᩴ ᨸᨾᩣᨱᩴ—  ᨴᩦᨥᩈᩮᩣ ᨴ᩠ᩅᩤᨴᩈ ᩅᩥᨴᨲ᩠ᨳᩥᨿᩮᩣ, ᩈᩩᨣᨲᩅᩥᨴᨲ᩠ᨳᩥᨿᩣ</Emphasis>ᨲᩥ ᨻᩣᩉᩥᩁᩥᨾᩮᨶ ᨾᩣᨶᩮᨶ.
</Paragraph>

<Paragraph number="1444" book="para">
<Emphasis>ᨲᩥᩁᩥᨿᩴ ᩈᨲ᩠ᨲᨶ᩠ᨲᩁᩣ</Emphasis>ᨲᩥ ᩋᨻ᩠ᨽᨶ᩠ᨲᩁᩥᨾᩮᨶ ᨾᩣᨶᩮᨶ.
</Paragraph>

<Paragraph number="1445" book="para">
<Emphasis>ᨽᩥᨠ᩠ᨡᩪ ᩋᨽᩥᨶᩮᨲᨻ᩠ᨻᩣ ᩅᨲ᩠ᨳᩩᨴᩮᩈᨶᩣᨿᩣ</Emphasis>ᨲᩥ ᨲᩮᨶ ᨠᩩᨭᩥᨠᩣᩁᨠᩮᨶ ᨽᩥᨠ᩠ᨡᩩᨶᩣ ᨠᩩᨭᩥᩅᨲ᩠ᨳᩩᩴ ᩈᩮᩣᨵᩮᨲ᩠ᩅᩣ ᩈᩴᨥᩴ ᩏᨸᩈᩘᨠᨾᩥᨲ᩠ᩅᩣ ᩑᨠᩴᩈᩴ ᩏᨲ᩠ᨲᩁᩣᩈᩘᨣᩴ ᨠᩁᩥᨲ᩠ᩅᩣ ᩅᩩᨯ᩠ᨰᩣᨶᩴ ᨽᩥᨠ᩠ᨡᩪᨶᩴ ᨸᩣᨴᩮ ᩅᨶ᩠ᨴᩥᨲ᩠ᩅᩣ ᩏᨠ᩠ᨠᩩᨭᩥᨠᩴ ᨶᩥᩈᩦᨴᩥᨲ᩠ᩅᩣ ᩋᨬ᩠ᨩᩃᩥᩴ ᨸᨣ᩠ᨣᩉᩮᨲ᩠ᩅᩣ ᩑᩅᨾᩔ ᩅᨧᨶᩦᨿᩮᩣ—  “ᩋᩉᩴ, ᨽᨶ᩠ᨲᩮ, ᩈᨬ᩠ᨬᩣᨧᩥᨠᩣᨿ ᨠᩩᨭᩥᩴ ᨠᨲ᩠ᨲᩩᨠᩣᨾᩮᩣ ᩋᩔᩣᨾᩥᨠᩴ ᩋᨲ᩠ᨲᩩᨴ᩠ᨴᩮᩈᩴ. ᩈᩮᩣᩉᩴ, ᨽᨶ᩠ᨲᩮ, ᩈᩴᨥᩴ ᨠᩩᨭᩥᩅᨲ᩠ᨳᩩᩒᩃᩮᩣᨠᨶᩴ ᨿᩣᨧᩣᨾᩦ”ᨲᩥ. ᨴᩩᨲᩥᨿᨾ᩠ᨸᩥ ᨿᩣᨧᩥᨲᨻ᩠ᨻᩣ. ᨲᨲᩥᨿᨾ᩠ᨸᩥ ᨿᩣᨧᩥᨲᨻ᩠ᨻᩣ. ᩈᨧᩮ ᩈᨻ᩠ᨻᩮᩣ ᩈᩴᨥᩮᩣ ᩏᩔᩉᨲᩥ ᨠᩩᨭᩥᩅᨲ᩠ᨳᩩᩴ ᩒᩃᩮᩣᨠᩮᨲᩩᩴ, ᩈᨻ᩠ᨻᩮᨶ ᩈᩴᨥᩮᨶ ᩒᩃᩮᩣᨠᩮᨲᨻ᩠ᨻᩴ. ᨶᩮᩣ ᨧᩮ ᩈᨻ᩠ᨻᩮᩣ ᩈᩴᨥᩮᩣ ᩏᩔᩉᨲᩥ ᨠᩩᨭᩥᩅᨲ᩠ᨳᩩᩴ ᩒᩃᩮᩣᨠᩮᨲᩩᩴ, ᨿᩮ ᨲᨲ᩠ᨳ ᩉᩮᩣᨶ᩠ᨲᩥ ᨽᩥᨠ᩠ᨡᩪ ᨻ᩠ᨿᨲ᩠ᨲᩣ ᨸᨭᩥᨻᩃᩣ ᩈᩣᩁᨾ᩠ᨽᩴ ᩋᨶᩣᩁᨾ᩠ᨽᩴ ᩈᨸᩁᩥᨠ᩠ᨠᨾᨶᩴ ᩋᨸᩁᩥᨠ᩠ᨠᨾᨶᩴ ᨩᩣᨶᩥᨲᩩᩴ ᨲᩮ ᨿᩣᨧᩥᨲ᩠ᩅᩣ ᩈᨾ᩠ᨾᨶ᩠ᨶᩥᨲᨻ᩠ᨻᩣ. “ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩈᨾ᩠ᨾᨶ᩠ᨶᩥᨲᨻ᩠ᨻᩣ. ᨻ᩠ᨿᨲ᩠ᨲᩮᨶ ᨽᩥᨠ᩠ᨡᩩᨶᩣ ᨸᨭᩥᨻᩃᩮᨶ ᩈᩴᨥᩮᩣ ᨬᩣᨸᩮᨲᨻ᩠ᨻᩮᩣ—
</Paragraph>

</Division>
<Division number="350" book="para">

<Paragraph number="1446" book="para">
‘ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩋᨿᩴ ᩍᨲ᩠ᨳᨶ᩠ᨶᩣᨾᩮᩣ ᨽᩥᨠ᩠ᨡᩩ ᩈᨬ᩠ᨬᩣᨧᩥᨠᩣᨿ ᨠᩩᨭᩥᩴ ᨠᨲ᩠ᨲᩩᨠᩣᨾᩮᩣ ᩋᩔᩣᨾᩥᨠᩴ ᩋᨲ᩠ᨲᩩᨴ᩠ᨴᩮᩈᩴ. ᩈᩮᩣ ᩈᩴᨥᩴ ᨠᩩᨭᩥᩅᨲ᩠ᨳᩩᩒᩃᩮᩣᨠᨶᩴ ᨿᩣᨧᨲᩥ. ᨿᨴᩥ ᩈᩴᨥᩔ ᨸᨲ᩠ᨲᨠᩃᩖᩴ, ᩈᩴᨥᩮᩣ ᩍᨲ᩠ᨳᨶ᩠ᨶᩣᨾᨬ᩠ᨧ ᩍᨲ᩠ᨳᨶ᩠ᨶᩣᨾᨬ᩠ᨧ ᨽᩥᨠ᩠ᨡᩪ ᩈᨾ᩠ᨾᨶ᩠ᨶᩮᨿ᩠ᨿ ᩍᨲ᩠ᨳᨶ᩠ᨶᩣᨾᩔ ᨽᩥᨠ᩠ᨡᩩᨶᩮᩣ ᨠᩩᨭᩥᩅᨲ᩠ᨳᩩᩴ ᩒᩃᩮᩣᨠᩮᨲᩩᩴ. ᩑᩈᩣ ᨬᨲ᩠ᨲᩥ.
</Paragraph>

<Paragraph number="1447" book="para">
ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩋᨿᩴ ᩍᨲ᩠ᨳᨶ᩠ᨶᩣᨾᩮᩣ ᨽᩥᨠ᩠ᨡᩩ ᩈᨬ᩠ᨬᩣᨧᩥᨠᩣᨿ ᨠᩩᨭᩥᩴ ᨠᨲ᩠ᨲᩩᨠᩣᨾᩮᩣ ᩋᩔᩣᨾᩥᨠᩴ ᩋᨲ᩠ᨲᩩᨴ᩠ᨴᩮᩈᩴ. ᩈᩮᩣ ᩈᩴᨥᩴ ᨠᩩᨭᩥᩅᨲ᩠ᨳᩩᩒᩃᩮᩣᨠᨶᩴ ᨿᩣᨧᨲᩥ. ᩈᩴᨥᩮᩣ ᩍᨲ᩠ᨳᨶ᩠ᨶᩣᨾᨬ᩠ᨧ ᩍᨲ᩠ᨳᨶ᩠ᨶᩣᨾᨬ᩠ᨧ ᨽᩥᨠ᩠ᨡᩪ ᩈᨾ᩠ᨾᨶ᩠ᨶᨲᩥ ᩍᨲ᩠ᨳᨶ᩠ᨶᩣᨾᩔ ᨽᩥᨠ᩠ᨡᩩᨶᩮᩣ ᨠᩩᨭᩥᩅᨲ᩠ᨳᩩᩴ ᩒᩃᩮᩣᨠᩮᨲᩩᩴ. ᨿᩔᩣᨿᩈ᩠ᨾᨲᩮᩣ ᨡᨾᨲᩥ ᩍᨲ᩠ᨳᨶ᩠ᨶᩣᨾᩔ ᨧ ᩍᨲ᩠ᨳᨶ᩠ᨶᩣᨾᩔ ᨧ ᨽᩥᨠ᩠ᨡᩪᨶᩴ ᩈᨾ᩠ᨾᩩᨲᩥ ᩍᨲ᩠ᨳᨶ᩠ᨶᩣᨾᩔ ᨽᩥᨠ᩠ᨡᩩᨶᩮᩣ ᨠᩩᨭᩥᩅᨲ᩠ᨳᩩᩴ ᩒᩃᩮᩣᨠᩮᨲᩩᩴ, ᩈᩮᩣ ᨲᩩᨱ᩠ᩉᩔ; ᨿᩔ ᨶᨠ᩠ᨡᨾᨲᩥ, ᩈᩮᩣ ᨽᩣᩈᩮᨿ᩠ᨿ.
</Paragraph>

<Paragraph number="1448" book="para">
ᩈᨾ᩠ᨾᨲᩣ ᩈᩴᨥᩮᨶ ᩍᨲ᩠ᨳᨶ᩠ᨶᩣᨾᩮᩣ ᨧ ᩍᨲ᩠ᨳᨶ᩠ᨶᩣᨾᩮᩣ ᨧ ᨽᩥᨠ᩠ᨡᩪ ᩍᨲ᩠ᨳᨶ᩠ᨶᩣᨾᩔ ᨽᩥᨠ᩠ᨡᩩᨶᩮᩣ ᨠᩩᨭᩥᩅᨲ᩠ᨳᩩᩴ ᩒᩃᩮᩣᨠᩮᨲᩩᩴ. ᨡᨾᨲᩥ ᩈᩴᨥᩔ, ᨲᩈ᩠ᨾᩣ ᨲᩩᨱ᩠ᩉᩦ, ᩑᩅᨾᩮᨲᩴ ᨵᩤᩁᨿᩣᨾᩦ’”ᨲᩥ.
</Paragraph>

</Division>
<Division number="351" book="para">

<Paragraph number="1449" book="para">
ᨲᩮᩉᩥ ᩈᨾ᩠ᨾᨲᩮᩉᩥ ᨽᩥᨠ᩠ᨡᩪᩉᩥ ᨲᨲ᩠ᨳ ᨣᨶ᩠ᨲ᩠ᩅᩣ ᨠᩩᨭᩥᩅᨲ᩠ᨳᩩ ᩒᩃᩮᩣᨠᩮᨲᨻ᩠ᨻᩴ, ᩈᩣᩁᨾ᩠ᨽᩴ ᩋᨶᩣᩁᨾ᩠ᨽᩴ ᩈᨸᩁᩥᨠ᩠ᨠᨾᨶᩴ ᩋᨸᩁᩥᨠ᩠ᨠᨾᨶᩴ ᨩᩣᨶᩥᨲᨻ᩠ᨻᩴ. ᩈᨧᩮ ᩈᩣᩁᨾ᩠ᨽᩴ ᩉᩮᩣᨲᩥ ᩋᨸᩁᩥᨠ᩠ᨠᨾᨶᩴ, “ᨾᩣ ᩍᨵ ᨠᩁᩦ”ᨲᩥ ᩅᨲ᩠ᨲᨻ᩠ᨻᩮᩣ. ᩈᨧᩮ ᩋᨶᩣᩁᨾ᩠ᨽᩴ ᩉᩮᩣᨲᩥ ᩈᨸᩁᩥᨠ᩠ᨠᨾᨶᩴ, ᩈᩴᨥᩔ ᩋᩣᩁᩮᩣᨧᩮᨲᨻ᩠ᨻᩴ—  “ᩋᨶᩣᩁᨾ᩠ᨽᩴ ᩈᨸᩁᩥᨠ᩠ᨠᨾᨶᨶ᩺”ᨲᩥ. ᨲᩮᨶ ᨠᩩᨭᩥᨠᩣᩁᨠᩮᨶ ᨽᩥᨠ᩠ᨡᩩᨶᩣ ᩈᩴᨥᩴ ᩏᨸᩈᩘᨠᨾᩥᨲ᩠ᩅᩣ ᩑᨠᩴᩈᩴ ᩏᨲ᩠ᨲᩁᩣᩈᩘᨣᩴ ᨠᩁᩥᨲ᩠ᩅᩣ ᩅᩩᨯ᩠ᨰᩣᨶᩴ ᨽᩥᨠ᩠ᨡᩪᨶᩴ ᨸᩣᨴᩮ ᩅᨶ᩠ᨴᩥᨲ᩠ᩅᩣ ᩏᨠ᩠ᨠᩩᨭᩥᨠᩴ ᨶᩥᩈᩦᨴᩥᨲ᩠ᩅᩣ ᩋᨬ᩠ᨩᩃᩥᩴ ᨸᨣ᩠ᨣᩉᩮᨲ᩠ᩅᩣ ᩑᩅᨾᩔ ᩅᨧᨶᩦᨿᩮᩣ—  “ᩋᩉᩴ, ᨽᨶ᩠ᨲᩮ, ᩈᨬ᩠ᨬᩣᨧᩥᨠᩣᨿ ᨠᩩᨭᩥᩴ ᨠᨲ᩠ᨲᩩᨠᩣᨾᩮᩣ ᩋᩔᩣᨾᩥᨠᩴ ᩋᨲ᩠ᨲᩩᨴ᩠ᨴᩮᩈᩴ. ᩈᩮᩣᩉᩴ, ᨽᨶ᩠ᨲᩮ, ᩈᩴᨥᩴ ᨠᩩᨭᩥᩅᨲ᩠ᨳᩩᨴᩮᩈᨶᩴ ᨿᩣᨧᩣᨾᩦ”ᨲᩥ. ᨴᩩᨲᩥᨿᨾ᩠ᨸᩥ ᨿᩣᨧᩥᨲᨻ᩠ᨻᩣ. ᨲᨲᩥᨿᨾ᩠ᨸᩥ ᨿᩣᨧᩥᨲᨻ᩠ᨻᩣ. “ᨻ᩠ᨿᨲ᩠ᨲᩮᨶ ᨽᩥᨠ᩠ᨡᩩᨶᩣ ᨸᨭᩥᨻᩃᩮᨶ ᩈᩴᨥᩮᩣ ᨬᩣᨸᩮᨲᨻ᩠ᨻᩮᩣ—
</Paragraph>

</Division>
<Division number="352" book="para">

<Paragraph number="1450" book="para">
‘ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩋᨿᩴ ᩍᨲ᩠ᨳᨶ᩠ᨶᩣᨾᩮᩣ ᨽᩥᨠ᩠ᨡᩩ ᩈᨬ᩠ᨬᩣᨧᩥᨠᩣᨿ ᨠᩩᨭᩥᩴ ᨠᨲ᩠ᨲᩩᨠᩣᨾᩮᩣ ᩋᩔᩣᨾᩥᨠᩴ ᩋᨲ᩠ᨲᩩᨴ᩠ᨴᩮᩈᩴ. ᩈᩮᩣ ᩈᩴᨥᩴ ᨠᩩᨭᩥᩅᨲ᩠ᨳᩩᨴᩮᩈᨶᩴ ᨿᩣᨧᨲᩥ. ᨿᨴᩥ ᩈᩴᨥᩔ ᨸᨲ᩠ᨲᨠᩃᩖᩴ, ᩈᩴᨥᩮᩣ ᩍᨲ᩠ᨳᨶ᩠ᨶᩣᨾᩔ ᨽᩥᨠ᩠ᨡᩩᨶᩮᩣ ᨠᩩᨭᩥᩅᨲ᩠ᨳᩩᩴ ᨴᩮᩈᩮᨿ᩠ᨿ. ᩑᩈᩣ ᨬᨲ᩠ᨲᩥ.
</Paragraph>

<Paragraph number="1451" book="para">
ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩋᨿᩴ ᩍᨲ᩠ᨳᨶ᩠ᨶᩣᨾᩮᩣ ᨽᩥᨠ᩠ᨡᩩ ᩈᨬ᩠ᨬᩣᨧᩥᨠᩣᨿ ᨠᩩᨭᩥᩴ ᨠᨲ᩠ᨲᩩᨠᩣᨾᩮᩣ ᩋᩔᩣᨾᩥᨠᩴ ᩋᨲ᩠ᨲᩩᨴ᩠ᨴᩮᩈᩴ. ᩈᩮᩣ ᩈᩴᨥᩴ ᨠᩩᨭᩥᩅᨲ᩠ᨳᩩᨴᩮᩈᨶᩴ ᨿᩣᨧᨲᩥ. ᩈᩴᨥᩮᩣ ᩍᨲ᩠ᨳᨶ᩠ᨶᩣᨾᩔ ᨽᩥᨠ᩠ᨡᩩᨶᩮᩣ ᨠᩩᨭᩥᩅᨲ᩠ᨳᩩᩴ ᨴᩮᩈᩮᨲᩥ. ᨿᩔᩣᨿᩈ᩠ᨾᨲᩮᩣ ᨡᨾᨲᩥ ᩍᨲ᩠ᨳᨶ᩠ᨶᩣᨾᩔ ᨽᩥᨠ᩠ᨡᩩᨶᩮᩣ ᨠᩩᨭᩥᩅᨲ᩠ᨳᩩᩔ ᨴᩮᩈᨶᩣ, ᩈᩮᩣ ᨲᩩᨱ᩠ᩉᩔ; ᨿᩔ ᨶᨠ᩠ᨡᨾᨲᩥ, ᩈᩮᩣ ᨽᩣᩈᩮᨿ᩠ᨿ.
</Paragraph>

<Paragraph number="1452" book="para">
ᨴᩮᩈᩥᨲᩴ ᩈᩴᨥᩮᨶ ᩍᨲ᩠ᨳᨶ᩠ᨶᩣᨾᩔ ᨽᩥᨠ᩠ᨡᩩᨶᩮᩣ ᨠᩩᨭᩥᩅᨲ᩠ᨳᩩ. ᨡᨾᨲᩥ ᩈᩴᨥᩔ, ᨲᩈ᩠ᨾᩣ ᨲᩩᨱ᩠ᩉᩦ, ᩑᩅᨾᩮᨲᩴ ᨵᩤᩁᨿᩣᨾᩦ’”ᨲᩥ.
</Paragraph>

</Division>
<Division number="353" book="para">

<Paragraph number="1453" book="para">
<Emphasis>ᩈᩣᩁᨾ᩠ᨽᩴ</Emphasis> ᨶᩣᨾ ᨠᩥᨸᩥᩃᩖᩥᨠᩣᨶᩴ ᩅᩤ ᩋᩣᩈᨿᩮᩣ ᩉᩮᩣᨲᩥ, ᩏᨸᨧᩥᨠᩣᨶᩴ ᩅᩤ ᩋᩣᩈᨿᩮᩣ ᩉᩮᩣᨲᩥ, ᩏᨶ᩠ᨴᩪᩁᩣᨶᩴ ᩅᩤ ᩋᩣᩈᨿᩮᩣ ᩉᩮᩣᨲᩥ, ᩋᩉᩦᨶᩴ ᩅᩤ ᩋᩣᩈᨿᩮᩣ ᩉᩮᩣᨲᩥ, ᩅᩥᨧ᩠ᨨᩥᨠᩣᨶᩴ ᩅᩤ ᩋᩣᩈᨿᩮᩣ ᩉᩮᩣᨲᩥ, ᩈᨲᨸᨴᩦᨶᩴ ᩅᩤ ᩋᩣᩈᨿᩮᩣ ᩉᩮᩣᨲᩥ, ᩉᨲ᩠ᨳᩦᨶᩴ ᩅᩤ ᩋᩣᩈᨿᩮᩣ ᩉᩮᩣᨲᩥ, ᩋᩔᩣᨶᩴ ᩅᩤ ᩋᩣᩈᨿᩮᩣ ᩉᩮᩣᨲᩥ, ᩈᩦᩉᩣᨶᩴ ᩅᩤ ᩋᩣᩈᨿᩮᩣ ᩉᩮᩣᨲᩥ, ᨻ᩠ᨿᨣ᩠ᨥᩣᨶᩴ ᩅᩤ ᩋᩣᩈᨿᩮᩣ ᩉᩮᩣᨲᩥ, ᨴᩦᨸᩦᨶᩴ ᩅᩤ ᩋᩣᩈᨿᩮᩣ ᩉᩮᩣᨲᩥ, ᩋᨧ᩠ᨨᩣᨶᩴ ᩅᩤ ᩋᩣᩈᨿᩮᩣ ᩉᩮᩣᨲᩥ, ᨲᩁᨧ᩠ᨨᩣᨶᩴ ᩅᩤ ᩋᩣᩈᨿᩮᩣ ᩉᩮᩣᨲᩥ, ᨿᩮᩈᩴ ᨠᩮᩈᨬ᩠ᨧᩥ ᨲᩥᩁᨧ᩠ᨨᩣᨶᨣᨲᩣᨶᩴ ᨸᩣᨱᩣᨶᩴ ᩋᩣᩈᨿᩮᩣ ᩉᩮᩣᨲᩥ, ᨸᩩᨻ᩠ᨻᨱ᩠ᨱᨶᩥᩔᩥᨲᩴ ᩅᩤ ᩉᩮᩣᨲᩥ, ᩋᨸᩁᨱ᩠ᨱᨶᩥᩔᩥᨲᩴ ᩅᩤ ᩉᩮᩣᨲᩥ, ᩋᨻ᩠ᨽᩣᨥᩣᨲᨶᩥᩔᩥᨲᩴ ᩅᩤ ᩉᩮᩣᨲᩥ, ᩋᩣᨥᩣᨲᨶᨶᩥᩔᩥᨲᩴ ᩅᩤ ᩉᩮᩣᨲᩥ, ᩈᩩᩈᩣᨶᨶᩥᩔᩥᨲᩴ ᩅᩤ ᩉᩮᩣᨲᩥ, ᩏᨿ᩠ᨿᩣᨶᨶᩥᩔᩥᨲᩴ ᩅᩤ ᩉᩮᩣᨲᩥ, ᩁᩣᨩᩅᨲ᩠ᨳᩩᨶᩥᩔᩥᨲᩴ ᩅᩤ ᩉᩮᩣᨲᩥ, ᩉᨲ᩠ᨳᩥᩈᩣᩃᩣᨶᩥᩔᩥᨲᩴ ᩅᩤ ᩉᩮᩣᨲᩥ, ᩋᩔᩈᩣᩃᩣᨶᩥᩔᩥᨲᩴ ᩅᩤ ᩉᩮᩣᨲᩥ, ᨻᨶ᩠ᨵᨶᩣᨣᩤᩁᨶᩥᩔᩥᨲᩴ ᩅᩤ ᩉᩮᩣᨲᩥ, ᨸᩣᨶᩣᨣᩤᩁᨶᩥᩔᩥᨲᩴ ᩅᩤ ᩉᩮᩣᨲᩥ, ᩈᩪᨶᨶᩥᩔᩥᨲᩴ ᩅᩤ ᩉᩮᩣᨲᩥ, ᩁᨧ᩠ᨨᩣᨶᩥᩔᩥᨲᩴ ᩅᩤ ᩉᩮᩣᨲᩥ, ᨧᨧ᩠ᨧᩁᨶᩥᩔᩥᨲᩴ ᩅᩤ ᩉᩮᩣᨲᩥ, ᩈᨽᩣᨶᩥᩔᩥᨲᩴ ᩅᩤ ᩉᩮᩣᨲᩥ, ᩈᩴᩈᩁᨱᨶᩥᩔᩥᨲᩴ ᩅᩤ ᩉᩮᩣᨲᩥ. ᩑᨲᩴ ᩈᩣᩁᨾ᩠ᨽᩴ ᨶᩣᨾ.
</Paragraph>

<Paragraph number="1454" book="para">
<Emphasis>ᩋᨸᩁᩥᨠ᩠ᨠᨾᨶᩴ</Emphasis> ᨶᩣᨾ ᨶ ᩈᨠ᩠ᨠᩣ ᩉᩮᩣᨲᩥ ᨿᨳᩣᨿᩩᨲ᩠ᨲᩮᨶ ᩈᨠᨭᩮᨶ ᩋᨶᩩᨸᩁᩥᨣᨶ᩠ᨲᩩᩴ ᩈᨾᨶ᩠ᨲᩣ ᨶᩥᩔᩮᨱᩥᨿᩣ ᩋᨶᩩᨸᩁᩥᨣᨶ᩠ᨲᩩᩴ. ᩑᨲᩴ ᩋᨸᩁᩥᨠ᩠ᨠᨾᨶᩴ ᨶᩣᨾ.
</Paragraph>

<Paragraph number="1455" book="para">
<Emphasis>ᩋᨶᩣᩁᨾ᩠ᨽᩴ</Emphasis> ᨶᩣᨾ ᨶ ᨠᩥᨸᩥᩃᩖᩥᨠᩣᨶᩴ ᩅᩤ ᩋᩣᩈᨿᩮᩣ ᩉᩮᩣᨲᩥ, ᨶ ᩏᨸᨧᩥᨠᩣᨶᩴ ᩅᩤ ᩋᩣᩈᨿᩮᩣ ᩉᩮᩣᨲᩥ, ᨶ ᩏᨶ᩠ᨴᩪᩁᩣᨶᩴ ᩅᩤ ᩋᩣᩈᨿᩮᩣ ᩉᩮᩣᨲᩥ, ᨶ ᩋᩉᩦᨶᩴ ᩅᩤ ᩋᩣᩈᨿᩮᩣ ᩉᩮᩣᨲᩥ, ᨶ ᩅᩥᨧ᩠ᨨᩥᨠᩣᨶᩴ ᩅᩤ ᩋᩣᩈᨿᩮᩣ ᩉᩮᩣᨲᩥ, ᨶ ᩈᨲᨸᨴᩦᨶᩴ ᩅᩤ ᩋᩣᩈᨿᩮᩣ ᩉᩮᩣᨲᩥ …ᨸᩮ…  ᨶ ᩈᩴᩈᩁᨱᨶᩥᩔᩥᨲᩴ ᩅᩤ ᩉᩮᩣᨲᩥ. ᩑᨲᩴ ᩋᨶᩣᩁᨾ᩠ᨽᩴ ᨶᩣᨾ.
</Paragraph>

<Paragraph number="1456" book="para">
<Emphasis>ᩈᨸᩁᩥᨠ᩠ᨠᨾᨶᩴ</Emphasis> ᨶᩣᨾ ᩈᨠ᩠ᨠᩣ ᩉᩮᩣᨲᩥ ᨿᨳᩣᨿᩩᨲ᩠ᨲᩮᨶ ᩈᨠᨭᩮᨶ ᩋᨶᩩᨸᩁᩥᨣᨶ᩠ᨲᩩᩴ, ᩈᨾᨶ᩠ᨲᩣ ᨶᩥᩔᩮᨱᩥᨿᩣ ᩋᨶᩩᨸᩁᩥᨣᨶ᩠ᨲᩩᩴ. ᩑᨲᩴ ᩈᨸᩁᩥᨠ᩠ᨠᨾᨶᩴ ᨶᩣᨾ.
</Paragraph>

<Paragraph number="1457" book="para">
<Emphasis>ᩈᨬ᩠ᨬᩣᨧᩥᨠᩣ</Emphasis> ᨶᩣᨾ ᩈᨿᩴ ᨿᩣᨧᩥᨲ᩠ᩅᩣ ᨸᩩᩁᩥᩈᨾ᩠ᨸᩥ ᨸᩩᩁᩥᩈᨲ᩠ᨳᨠᩁᨾ᩠ᨸᩥ …ᨸᩮ…  ᨾᨲ᩠ᨲᩥᨠᨾ᩠ᨸᩥ.
</Paragraph>

<Paragraph number="1458" book="para">
<Emphasis>ᨠᩩᨭᩥ</Emphasis> ᨶᩣᨾ ᩏᩃᩖᩥᨲ᩠ᨲᩣ ᩅᩤ ᩉᩮᩣᨲᩥ ᩋᩅᩃᩥᨲ᩠ᨲᩣ ᩅᩤ ᩏᩃᩖᩥᨲ᩠ᨲᩣᩅᩃᩥᨲ᩠ᨲᩣ ᩅᩤ.
</Paragraph>

<Paragraph number="1459" book="para">
<Emphasis>ᨠᩣᩁᩮᨿ᩠ᨿᩣ</Emphasis>ᨲᩥ ᨠᩁᩮᩣᨲᩥ ᩅᩤ ᨠᩣᩁᩣᨸᩮᨲᩥ ᩅᩤ.
</Paragraph>

<Paragraph number="1460" book="para">
<Emphasis>ᨽᩥᨠ᩠ᨡᩪ ᩅᩤ ᩋᨶᨽᩥᨶᩮᨿ᩠ᨿ, ᩅᨲ᩠ᨳᩩᨴᩮᩈᨶᩣᨿ ᨸᨾᩣᨱᩴ ᩅᩤ ᩋᨲᩥᨠ᩠ᨠᩣᨾᩮᨿ᩠ᨿᩣ</Emphasis>ᨲᩥ ᨬᨲ᩠ᨲᩥᨴᩩᨲᩥᨿᩮᨶ ᨠᨾ᩠ᨾᩮᨶ ᨠᩩᨭᩥᩅᨲ᩠ᨳᩩᩴ ᨶ ᨴᩮᩈᩣᨸᩮᨲ᩠ᩅᩣ, ᩋᩣᨿᩣᨾᨲᩮᩣ ᩅᩤ ᩅᩥᨲ᩠ᨳᩣᩁᨲᩮᩣ ᩅᩤ ᩋᨶ᩠ᨲᨾᩈᩮᩣ ᨠᩮᩈᨣ᩠ᨣᨾᨲ᩠ᨲᨾ᩠ᨸᩥ ᩋᨲᩥᨠ᩠ᨠᩣᨾᩮᨲ᩠ᩅᩣ ᨠᩁᩮᩣᨲᩥ ᩅᩤ ᨠᩣᩁᩣᨸᩮᨲᩥ ᩅᩤ, ᨸᨿᩮᩣᨣᩮ ᨴᩩᨠ᩠ᨠᨭᩴ. ᩑᨠᩴ ᨸᩥᨱ᩠ᨯᩴ ᩋᨶᩣᨣᨲᩮ ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ. ᨲᩈ᩠ᨾᩥᩴ ᨸᩥᨱ᩠ᨯᩮ ᩋᩣᨣᨲᩮ ᩋᩣᨸᨲ᩠ᨲᩥ ᩈᩴᨥᩣᨴᩥᩈᩮᩈᩔ.
</Paragraph>

<Paragraph number="1461" book="para">
<Emphasis>ᩈᩴᨥᩣᨴᩥᩈᩮᩈᩮᩣ</Emphasis>ᨲᩥ …ᨸᩮ…  ᨲᩮᨶᨸᩥ ᩅᩩᨧ᩠ᨧᨲᩥ “ᩈᩴᨥᩣᨴᩥᩈᩮᩈᩮᩣ”ᨲᩥ.
</Paragraph>

</Division>
<Division number="354" book="para">

<Paragraph number="1462" book="para">
ᨽᩥᨠ᩠ᨡᩩ ᨠᩩᨭᩥᩴ ᨠᩁᩮᩣᨲᩥ ᩋᨴᩮᩈᩥᨲᩅᨲ᩠ᨳᩩᨠᩴ ᩈᩣᩁᨾ᩠ᨽᩴ ᩋᨸᩁᩥᨠ᩠ᨠᨾᨶᩴ, ᩋᩣᨸᨲ᩠ᨲᩥ ᩈᩴᨥᩣᨴᩥᩈᩮᩈᩮᨶ ᨴ᩠ᩅᩥᨶ᩠ᨶᩴ ᨴᩩᨠ᩠ᨠᨭᩣᨶᩴ. ᨽᩥᨠ᩠ᨡᩩ ᨠᩩᨭᩥᩴ ᨠᩁᩮᩣᨲᩥ ᩋᨴᩮᩈᩥᨲᩅᨲ᩠ᨳᩩᨠᩴ ᩈᩣᩁᨾ᩠ᨽᩴ ᩈᨸᩁᩥᨠ᩠ᨠᨾᨶᩴ, ᩋᩣᨸᨲ᩠ᨲᩥ ᩈᩴᨥᩣᨴᩥᩈᩮᩈᩮᨶ ᨴᩩᨠ᩠ᨠᨭᩔ. ᨽᩥᨠ᩠ᨡᩩ ᨠᩩᨭᩥᩴ ᨠᩁᩮᩣᨲᩥ ᩋᨴᩮᩈᩥᨲᩅᨲ᩠ᨳᩩᨠᩴ ᩋᨶᩣᩁᨾ᩠ᨽᩴ ᩋᨸᩁᩥᨠ᩠ᨠᨾᨶᩴ, ᩋᩣᨸᨲ᩠ᨲᩥ ᩈᩴᨥᩣᨴᩥᩈᩮᩈᩮᨶ ᨴᩩᨠ᩠ᨠᨭᩔ. ᨽᩥᨠ᩠ᨡᩩ ᨠᩩᨭᩥᩴ ᨠᩁᩮᩣᨲᩥ ᩋᨴᩮᩈᩥᨲᩅᨲ᩠ᨳᩩᨠᩴ ᩋᨶᩣᩁᨾ᩠ᨽᩴ ᩈᨸᩁᩥᨠ᩠ᨠᨾᨶᩴ, ᩋᩣᨸᨲ᩠ᨲᩥ ᩈᩴᨥᩣᨴᩥᩈᩮᩈᩔ.
</Paragraph>

</Division>
<Division number="355" book="para">

<Paragraph number="1463" book="para">
ᨽᩥᨠ᩠ᨡᩩ ᨠᩩᨭᩥᩴ ᨠᩁᩮᩣᨲᩥ ᨴᩮᩈᩥᨲᩅᨲ᩠ᨳᩩᨠᩴ ᩈᩣᩁᨾ᩠ᨽᩴ ᩋᨸᩁᩥᨠ᩠ᨠᨾᨶᩴ, ᩋᩣᨸᨲ᩠ᨲᩥ ᨴ᩠ᩅᩥᨶ᩠ᨶᩴ ᨴᩩᨠ᩠ᨠᨭᩣᨶᩴ. ᨽᩥᨠ᩠ᨡᩩ ᨠᩩᨭᩥᩴ ᨠᩁᩮᩣᨲᩥ ᨴᩮᩈᩥᨲᩅᨲ᩠ᨳᩩᨠᩴ ᩈᩣᩁᨾ᩠ᨽᩴ ᩈᨸᩁᩥᨠ᩠ᨠᨾᨶᩴ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨽᩥᨠ᩠ᨡᩩ ᨠᩩᨭᩥᩴ ᨠᩁᩮᩣᨲᩥ ᨴᩮᩈᩥᨲᩅᨲ᩠ᨳᩩᨠᩴ ᩋᨶᩣᩁᨾ᩠ᨽᩴ ᩋᨸᩁᩥᨠ᩠ᨠᨾᨶᩴ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨽᩥᨠ᩠ᨡᩩ ᨠᩩᨭᩥᩴ ᨠᩁᩮᩣᨲᩥ ᨴᩮᩈᩥᨲᩅᨲ᩠ᨳᩩᨠᩴ ᩋᨶᩣᩁᨾ᩠ᨽᩴ ᩈᨸᩁᩥᨠ᩠ᨠᨾᨶᩴ, ᩋᨶᩣᨸᨲ᩠ᨲᩥ.
</Paragraph>

<Paragraph number="1464" book="para">
ᨽᩥᨠ᩠ᨡᩩ ᨠᩩᨭᩥᩴ ᨠᩁᩮᩣᨲᩥ ᨸᨾᩣᨱᩣᨲᩥᨠ᩠ᨠᨶ᩠ᨲᩴ ᩈᩣᩁᨾ᩠ᨽᩴ ᩋᨸᩁᩥᨠ᩠ᨠᨾᨶᩴ, ᩋᩣᨸᨲ᩠ᨲᩥ ᩈᩴᨥᩣᨴᩥᩈᩮᩈᩮᨶ ᨴ᩠ᩅᩥᨶ᩠ᨶᩴ ᨴᩩᨠ᩠ᨠᨭᩣᨶᩴ. ᨽᩥᨠ᩠ᨡᩩ ᨠᩩᨭᩥᩴ ᨠᩁᩮᩣᨲᩥ ᨸᨾᩣᨱᩣᨲᩥᨠ᩠ᨠᨶ᩠ᨲᩴ ᩈᩣᩁᨾ᩠ᨽᩴ ᩈᨸᩁᩥᨠ᩠ᨠᨾᨶᩴ, ᩋᩣᨸᨲ᩠ᨲᩥ ᩈᩴᨥᩣᨴᩥᩈᩮᩈᩮᨶ ᨴᩩᨠ᩠ᨠᨭᩔ. ᨽᩥᨠ᩠ᨡᩩ ᨠᩩᨭᩥᩴ ᨠᩁᩮᩣᨲᩥ ᨸᨾᩣᨱᩣᨲᩥᨠ᩠ᨠᨶ᩠ᨲᩴ ᩋᨶᩣᩁᨾ᩠ᨽᩴ ᩋᨸᩁᩥᨠ᩠ᨠᨾᨶᩴ, ᩋᩣᨸᨲ᩠ᨲᩥ ᩈᩴᨥᩣᨴᩥᩈᩮᩈᩮᨶ ᨴᩩᨠ᩠ᨠᨭᩔ. ᨽᩥᨠ᩠ᨡᩩ ᨠᩩᨭᩥᩴ ᨠᩁᩮᩣᨲᩥ ᨸᨾᩣᨱᩣᨲᩥᨠ᩠ᨠᨶ᩠ᨲᩴ ᩋᨶᩣᩁᨾ᩠ᨽᩴ ᩈᨸᩁᩥᨠ᩠ᨠᨾᨶᩴ, ᩋᩣᨸᨲ᩠ᨲᩥ ᩈᩴᨥᩣᨴᩥᩈᩮᩈᩔ.
</Paragraph>

<Paragraph number="1465" book="para">
ᨽᩥᨠ᩠ᨡᩩ ᨠᩩᨭᩥᩴ ᨠᩁᩮᩣᨲᩥ ᨸᨾᩣᨱᩥᨠᩴ ᩈᩣᩁᨾ᩠ᨽᩴ ᩋᨸᩁᩥᨠ᩠ᨠᨾᨶᩴ, ᩋᩣᨸᨲ᩠ᨲᩥ ᨴ᩠ᩅᩥᨶ᩠ᨶᩴ ᨴᩩᨠ᩠ᨠᨭᩣᨶᩴ. ᨽᩥᨠ᩠ᨡᩩ ᨠᩩᨭᩥᩴ ᨠᩁᩮᩣᨲᩥ ᨸᨾᩣᨱᩥᨠᩴ ᩈᩣᩁᨾ᩠ᨽᩴ ᩈᨸᩁᩥᨠ᩠ᨠᨾᨶᩴ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨽᩥᨠ᩠ᨡᩩ ᨠᩩᨭᩥᩴ ᨠᩁᩮᩣᨲᩥ ᨸᨾᩣᨱᩥᨠᩴ ᩋᨶᩣᩁᨾ᩠ᨽᩴ ᩋᨸᩁᩥᨠ᩠ᨠᨾᨶᩴ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨽᩥᨠ᩠ᨡᩩ ᨠᩩᨭᩥᩴ ᨠᩁᩮᩣᨲᩥ ᨸᨾᩣᨱᩥᨠᩴ ᩋᨶᩣᩁᨾ᩠ᨽᩴ ᩈᨸᩁᩥᨠ᩠ᨠᨾᨶᩴ, ᩋᨶᩣᨸᨲ᩠ᨲᩥ.
</Paragraph>

<Paragraph number="1466" book="para">
ᨽᩥᨠ᩠ᨡᩩ ᨠᩩᨭᩥᩴ ᨠᩁᩮᩣᨲᩥ ᩋᨴᩮᩈᩥᨲᩅᨲ᩠ᨳᩩᨠᩴ ᨸᨾᩣᨱᩣᨲᩥᨠ᩠ᨠᨶ᩠ᨲᩴ ᩈᩣᩁᨾ᩠ᨽᩴ ᩋᨸᩁᩥᨠ᩠ᨠᨾᨶᩴ, ᩋᩣᨸᨲ᩠ᨲᩥ ᨴ᩠ᩅᩥᨶ᩠ᨶᩴ ᩈᩴᨥᩣᨴᩥᩈᩮᩈᩮᨶ ᨴ᩠ᩅᩥᨶ᩠ᨶᩴ ᨴᩩᨠ᩠ᨠᨭᩣᨶᩴ. ᨽᩥᨠ᩠ᨡᩩ ᨠᩩᨭᩥᩴ ᨠᩁᩮᩣᨲᩥ ᩋᨴᩮᩈᩥᨲᩅᨲ᩠ᨳᩩᨠᩴ ᨸᨾᩣᨱᩣᨲᩥᨠ᩠ᨠᨶ᩠ᨲᩴ ᩈᩣᩁᨾ᩠ᨽᩴ ᩈᨸᩁᩥᨠ᩠ᨠᨾᨶᩴ, ᩋᩣᨸᨲ᩠ᨲᩥ ᨴ᩠ᩅᩥᨶ᩠ᨶᩴ ᩈᩴᨥᩣᨴᩥᩈᩮᩈᩮᨶ ᨴᩩᨠ᩠ᨠᨭᩔ. ᨽᩥᨠ᩠ᨡᩩ ᨠᩩᨭᩥᩴ ᨠᩁᩮᩣᨲᩥ ᩋᨴᩮᩈᩥᨲᩅᨲ᩠ᨳᩩᨠᩴ ᨸᨾᩣᨱᩣᨲᩥᨠ᩠ᨠᨶ᩠ᨲᩴ ᩋᨶᩣᩁᨾ᩠ᨽᩴ ᩋᨸᩁᩥᨠ᩠ᨠᨾᨶᩴ, ᩋᩣᨸᨲ᩠ᨲᩥ ᨴ᩠ᩅᩥᨶ᩠ᨶᩴ ᩈᩴᨥᩣᨴᩥᩈᩮᩈᩮᨶ ᨴᩩᨠ᩠ᨠᨭᩔ. ᨽᩥᨠ᩠ᨡᩩ ᨠᩩᨭᩥᩴ ᨠᩁᩮᩣᨲᩥ ᩋᨴᩮᩈᩥᨲᩅᨲ᩠ᨳᩩᨠᩴ ᨸᨾᩣᨱᩣᨲᩥᨠ᩠ᨠᨶ᩠ᨲᩴ ᩋᨶᩣᩁᨾ᩠ᨽᩴ ᩈᨸᩁᩥᨠ᩠ᨠᨾᨶᩴ, ᩋᩣᨸᨲ᩠ᨲᩥ ᨴ᩠ᩅᩥᨶ᩠ᨶᩴ ᩈᩴᨥᩣᨴᩥᩈᩮᩈᩣᨶᩴ.
</Paragraph>

<Paragraph number="1467" book="para">
ᨽᩥᨠ᩠ᨡᩩ ᨠᩩᨭᩥᩴ ᨠᩁᩮᩣᨲᩥ ᨴᩮᩈᩥᨲᩅᨲ᩠ᨳᩩᨠᩴ ᨸᨾᩣᨱᩥᨠᩴ ᩈᩣᩁᨾ᩠ᨽᩴ ᩋᨸᩁᩥᨠ᩠ᨠᨾᨶᩴ, ᩋᩣᨸᨲ᩠ᨲᩥ ᨴ᩠ᩅᩥᨶ᩠ᨶᩴ ᨴᩩᨠ᩠ᨠᨭᩣᨶᩴ. ᨽᩥᨠ᩠ᨡᩩ ᨠᩩᨭᩥᩴ ᨠᩁᩮᩣᨲᩥ ᨴᩮᩈᩥᨲᩅᨲ᩠ᨳᩩᨠᩴ ᨸᨾᩣᨱᩥᨠᩴ ᩈᩣᩁᨾ᩠ᨽᩴ ᩈᨸᩁᩥᨠ᩠ᨠᨾᨶᩴ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨽᩥᨠ᩠ᨡᩩ ᨠᩩᨭᩥᩴ ᨠᩁᩮᩣᨲᩥ ᨴᩮᩈᩥᨲᩅᨲ᩠ᨳᩩᨠᩴ ᨸᨾᩣᨱᩥᨠᩴ ᩋᨶᩣᩁᨾ᩠ᨽᩴ ᩋᨸᩁᩥᨠ᩠ᨠᨾᨶᩴ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨽᩥᨠ᩠ᨡᩩ ᨠᩩᨭᩥᩴ ᨠᩁᩮᩣᨲᩥ ᨴᩮᩈᩥᨲᩅᨲ᩠ᨳᩩᨠᩴ ᨸᨾᩣᨱᩥᨠᩴ ᩋᨶᩣᩁᨾ᩠ᨽᩴ ᩈᨸᩁᩥᨠ᩠ᨠᨾᨶᩴ, ᩋᨶᩣᨸᨲ᩠ᨲᩥ.
</Paragraph>

</Division>
<Division number="356" book="para">

<Paragraph number="1468" book="para">
ᨽᩥᨠ᩠ᨡᩩ ᩈᨾᩣᨴᩥᩈᨲᩥ—  “ᨠᩩᨭᩥᩴ ᨾᩮ ᨠᩁᩮᩣᨳᩣ”ᨲᩥ. ᨲᩔ ᨠᩩᨭᩥᩴ ᨠᩁᩮᩣᨶ᩠ᨲᩥ ᩋᨴᩮᩈᩥᨲᩅᨲ᩠ᨳᩩᨠᩴ ᩈᩣᩁᨾ᩠ᨽᩴ ᩋᨸᩁᩥᨠ᩠ᨠᨾᨶᩴ, ᩋᩣᨸᨲ᩠ᨲᩥ ᩈᩴᨥᩣᨴᩥᩈᩮᩈᩮᨶ ᨴ᩠ᩅᩥᨶ᩠ᨶᩴ ᨴᩩᨠ᩠ᨠᨭᩣᨶᩴ …ᨸᩮ…  ᩈᩣᩁᨾ᩠ᨽᩴ ᩈᨸᩁᩥᨠ᩠ᨠᨾᨶᩴ, ᩋᩣᨸᨲ᩠ᨲᩥ ᩈᩴᨥᩣᨴᩥᩈᩮᩈᩮᨶ ᨴᩩᨠ᩠ᨠᨭᩔ …ᨸᩮ…  ᩋᨶᩣᩁᨾ᩠ᨽᩴ ᩋᨸᩁᩥᨠ᩠ᨠᨾᨶᩴ, ᩋᩣᨸᨲ᩠ᨲᩥ ᩈᩴᨥᩣᨴᩥᩈᩮᩈᩮᨶ ᨴᩩᨠ᩠ᨠᨭᩔ …ᨸᩮ…  ᩋᨶᩣᩁᨾ᩠ᨽᩴ ᩈᨸᩁᩥᨠ᩠ᨠᨾᨶᩴ, ᩋᩣᨸᨲ᩠ᨲᩥ ᩈᩴᨥᩣᨴᩥᩈᩮᩈᩔ.
</Paragraph>

<Paragraph number="1469" book="para">
ᨽᩥᨠ᩠ᨡᩩ ᩈᨾᩣᨴᩥᩈᨲᩥ—  “ᨠᩩᨭᩥᩴ ᨾᩮ ᨠᩁᩮᩣᨳᩣ”ᨲᩥ. ᨲᩔ ᨠᩩᨭᩥᩴ ᨠᩁᩮᩣᨶ᩠ᨲᩥ ᨴᩮᩈᩥᨲᩅᨲ᩠ᨳᩩᨠᩴ ᩈᩣᩁᨾ᩠ᨽᩴ ᩋᨸᩁᩥᨠ᩠ᨠᨾᨶᩴ, ᩋᩣᨸᨲ᩠ᨲᩥ ᨴ᩠ᩅᩥᨶ᩠ᨶᩴ ᨴᩩᨠ᩠ᨠᨭᩣᨶᩴ …ᨸᩮ…  ᩈᩣᩁᨾ᩠ᨽᩴ ᩈᨸᩁᩥᨠ᩠ᨠᨾᨶᩴ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ …ᨸᩮ…  ᩋᨶᩣᩁᨾ᩠ᨽᩴ ᩋᨸᩁᩥᨠ᩠ᨠᨾᨶᩴ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ …ᨸᩮ…  ᩋᨶᩣᩁᨾ᩠ᨽᩴ ᩈᨸᩁᩥᨠ᩠ᨠᨾᨶᩴ, ᩋᨶᩣᨸᨲ᩠ᨲᩥ.
</Paragraph>

<Paragraph number="1470" book="para">
ᨽᩥᨠ᩠ᨡᩩ ᩈᨾᩣᨴᩥᩈᨲᩥ—  “ᨠᩩᨭᩥᩴ ᨾᩮ ᨠᩁᩮᩣᨳᩣ”ᨲᩥ. ᨲᩔ ᨠᩩᨭᩥᩴ ᨠᩁᩮᩣᨶ᩠ᨲᩥ ᨸᨾᩣᨱᩣᨲᩥᨠ᩠ᨠᨶ᩠ᨲᩴ ᩈᩣᩁᨾ᩠ᨽᩴ ᩋᨸᩁᩥᨠ᩠ᨠᨾᨶᩴ, ᩋᩣᨸᨲ᩠ᨲᩥ ᩈᩴᨥᩣᨴᩥᩈᩮᩈᩮᨶ ᨴ᩠ᩅᩥᨶ᩠ᨶᩴ ᨴᩩᨠ᩠ᨠᨭᩣᨶᩴ …ᨸᩮ…  ᩈᩣᩁᨾ᩠ᨽᩴ ᩈᨸᩁᩥᨠ᩠ᨠᨾᨶᩴ, ᩋᩣᨸᨲ᩠ᨲᩥ ᩈᩴᨥᩣᨴᩥᩈᩮᩈᩮᨶ ᨴᩩᨠ᩠ᨠᨭᩔ …ᨸᩮ…  ᩋᨶᩣᩁᨾ᩠ᨽᩴ ᩋᨸᩁᩥᨠ᩠ᨠᨾᨶᩴ, ᩋᩣᨸᨲ᩠ᨲᩥ ᩈᩴᨥᩣᨴᩥᩈᩮᩈᩮᨶ ᨴᩩᨠ᩠ᨠᨭᩔ …ᨸᩮ…  ᩋᨶᩣᩁᨾ᩠ᨽᩴ ᩈᨸᩁᩥᨠ᩠ᨠᨾᨶᩴ, ᩋᩣᨸᨲ᩠ᨲᩥ ᩈᩴᨥᩣᨴᩥᩈᩮᩈᩔ.
</Paragraph>

<Paragraph number="1471" book="para">
ᨽᩥᨠ᩠ᨡᩩ ᩈᨾᩣᨴᩥᩈᨲᩥ—  “ᨠᩩᨭᩥᩴ ᨾᩮ ᨠᩁᩮᩣᨳᩣ”ᨲᩥ. ᨲᩔ ᨠᩩᨭᩥᩴ ᨠᩁᩮᩣᨶ᩠ᨲᩥ ᨸᨾᩣᨱᩥᨠᩴ ᩈᩣᩁᨾ᩠ᨽᩴ ᩋᨸᩁᩥᨠ᩠ᨠᨾᨶᩴ, ᩋᩣᨸᨲ᩠ᨲᩥ ᨴ᩠ᩅᩥᨶ᩠ᨶᩴ ᨴᩩᨠ᩠ᨠᨭᩣᨶᩴ …ᨸᩮ…  ᩈᩣᩁᨾ᩠ᨽᩴ ᩈᨸᩁᩥᨠ᩠ᨠᨾᨶᩴ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ …ᨸᩮ…  ᩋᨶᩣᩁᨾ᩠ᨽᩴ ᩋᨸᩁᩥᨠ᩠ᨠᨾᨶᩴ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ …ᨸᩮ…  ᩋᨶᩣᩁᨾ᩠ᨽᩴ ᩈᨸᩁᩥᨠ᩠ᨠᨾᨶᩴ, ᩋᨶᩣᨸᨲ᩠ᨲᩥ.
</Paragraph>

<Paragraph number="1472" book="para">
ᨽᩥᨠ᩠ᨡᩩ ᩈᨾᩣᨴᩥᩈᨲᩥ—  “ᨠᩩᨭᩥᩴ ᨾᩮ ᨠᩁᩮᩣᨳᩣ”ᨲᩥ. ᨲᩔ ᨠᩩᨭᩥᩴ ᨠᩁᩮᩣᨶ᩠ᨲᩥ ᩋᨴᩮᩈᩥᨲᩅᨲ᩠ᨳᩩᨠᩴ ᨸᨾᩣᨱᩣᨲᩥᨠ᩠ᨠᨶ᩠ᨲᩴ ᩈᩣᩁᨾ᩠ᨽᩴ ᩋᨸᩁᩥᨠ᩠ᨠᨾᨶᩴ, ᩋᩣᨸᨲ᩠ᨲᩥ ᨴ᩠ᩅᩥᨶ᩠ᨶᩴ ᩈᩴᨥᩣᨴᩥᩈᩮᩈᩮᨶ ᨴ᩠ᩅᩥᨶ᩠ᨶᩴ ᨴᩩᨠ᩠ᨠᨭᩣᨶᩴ …ᨸᩮ…  ᩈᩣᩁᨾ᩠ᨽᩴ ᩈᨸᩁᩥᨠ᩠ᨠᨾᨶᩴ, ᩋᩣᨸᨲ᩠ᨲᩥ ᨴ᩠ᩅᩥᨶ᩠ᨶᩴ ᩈᩴᨥᩣᨴᩥᩈᩮᩈᩮᨶ ᨴᩩᨠ᩠ᨠᨭᩔ …ᨸᩮ…  ᩋᨶᩣᩁᨾ᩠ᨽᩴ ᩋᨸᩁᩥᨠ᩠ᨠᨾᨶᩴ, ᩋᩣᨸᨲ᩠ᨲᩥ ᨴ᩠ᩅᩥᨶ᩠ᨶᩴ ᩈᩴᨥᩣᨴᩥᩈᩮᩈᩮᨶ ᨴᩩᨠ᩠ᨠᨭᩔ …ᨸᩮ…  ᩋᨶᩣᩁᨾ᩠ᨽᩴ ᩈᨸᩁᩥᨠ᩠ᨠᨾᨶᩴ, ᩋᩣᨸᨲ᩠ᨲᩥ ᨴ᩠ᩅᩥᨶ᩠ᨶᩴ ᩈᩴᨥᩣᨴᩥᩈᩮᩈᩣᨶᩴ.
</Paragraph>

<Paragraph number="1473" book="para">
ᨽᩥᨠ᩠ᨡᩩ ᩈᨾᩣᨴᩥᩈᨲᩥ—  “ᨠᩩᨭᩥᩴ ᨾᩮ ᨠᩁᩮᩣᨳᩣ”ᨲᩥ. ᨲᩔ ᨠᩩᨭᩥᩴ ᨠᩁᩮᩣᨶ᩠ᨲᩥ ᨴᩮᩈᩥᨲᩅᨲ᩠ᨳᩩᨠᩴ ᨸᨾᩣᨱᩥᨠᩴ ᩈᩣᩁᨾ᩠ᨽᩴ ᩋᨸᩁᩥᨠ᩠ᨠᨾᨶᩴ, ᩋᩣᨸᨲ᩠ᨲᩥ ᨴ᩠ᩅᩥᨶ᩠ᨶᩴ ᨴᩩᨠ᩠ᨠᨭᩣᨶᩴ …ᨸᩮ…  ᩈᩣᩁᨾ᩠ᨽᩴ ᩈᨸᩁᩥᨠ᩠ᨠᨾᨶᩴ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ …ᨸᩮ…  ᩋᨶᩣᩁᨾ᩠ᨽᩴ ᩋᨸᩁᩥᨠ᩠ᨠᨾᨶᩴ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ …ᨸᩮ…  ᩋᨶᩣᩁᨾ᩠ᨽᩴ ᩈᨸᩁᩥᨠ᩠ᨠᨾᨶᩴ, ᩋᨶᩣᨸᨲ᩠ᨲᩥ.
</Paragraph>

</Division>
<Division number="357" book="para">

<Paragraph number="1474" book="para">
ᨽᩥᨠ᩠ᨡᩩ ᩈᨾᩣᨴᩥᩈᩥᨲ᩠ᩅᩣ ᨸᨠ᩠ᨠᨾᨲᩥ—  “ᨠᩩᨭᩥᩴ ᨾᩮ ᨠᩁᩮᩣᨳᩣ”ᨲᩥ. ᨶ ᨧ ᩈᨾᩣᨴᩥᩈᨲᩥ—  “ᨴᩮᩈᩥᨲᩅᨲ᩠ᨳᩩᨠᩣ ᨧ ᩉᩮᩣᨲᩩ ᩋᨶᩣᩁᨾ᩠ᨽᩣ ᨧ ᩈᨸᩁᩥᨠ᩠ᨠᨾᨶᩣ ᨧᩣ”ᨲᩥ. ᨲᩔ ᨠᩩᨭᩥᩴ ᨠᩁᩮᩣᨶ᩠ᨲᩥ ᩋᨴᩮᩈᩥᨲᩅᨲ᩠ᨳᩩᨠᩴ ᩈᩣᩁᨾ᩠ᨽᩴ ᩋᨸᩁᩥᨠ᩠ᨠᨾᨶᩴ, ᩋᩣᨸᨲ᩠ᨲᩥ ᩈᩴᨥᩣᨴᩥᩈᩮᩈᩮᨶ ᨴ᩠ᩅᩥᨶ᩠ᨶᩴ ᨴᩩᨠ᩠ᨠᨭᩣᨶᩴ …ᨸᩮ…  ᩈᩣᩁᨾ᩠ᨽᩴ ᩈᨸᩁᩥᨠ᩠ᨠᨾᨶᩴ, ᩋᩣᨸᨲ᩠ᨲᩥ ᩈᩴᨥᩣᨴᩥᩈᩮᩈᩮᨶ ᨴᩩᨠ᩠ᨠᨭᩔ …ᨸᩮ…  ᩋᨶᩣᩁᨾ᩠ᨽᩴ ᩋᨸᩁᩥᨠ᩠ᨠᨾᨶᩴ, ᩋᩣᨸᨲ᩠ᨲᩥ ᩈᩴᨥᩣᨴᩥᩈᩮᩈᩮᨶ ᨴᩩᨠ᩠ᨠᨭᩔ …ᨸᩮ…  ᩋᨶᩣᩁᨾ᩠ᨽᩴ ᩈᨸᩁᩥᨠ᩠ᨠᨾᨶᩴ, ᩋᩣᨸᨲ᩠ᨲᩥ ᩈᩴᨥᩣᨴᩥᩈᩮᩈᩔ.
</Paragraph>

<Paragraph number="1475" book="para">
ᨽᩥᨠ᩠ᨡᩩ ᩈᨾᩣᨴᩥᩈᩥᨲ᩠ᩅᩣ ᨸᨠ᩠ᨠᨾᨲᩥ—  “ᨠᩩᨭᩥᩴ ᨾᩮ ᨠᩁᩮᩣᨳᩣ”ᨲᩥ. ᨶ ᨧ ᩈᨾᩣᨴᩥᩈᨲᩥ—  “ᨴᩮᩈᩥᨲᩅᨲ᩠ᨳᩩᨠᩣ ᨧ ᩉᩮᩣᨲᩩ ᩋᨶᩣᩁᨾ᩠ᨽᩣ ᨧ ᩈᨸᩁᩥᨠ᩠ᨠᨾᨶᩣ ᨧᩣ”ᨲᩥ. ᨲᩔ ᨠᩩᨭᩥᩴ ᨠᩁᩮᩣᨶ᩠ᨲᩥ ᨴᩮᩈᩥᨲᩅᨲ᩠ᨳᩩᨠᩴ ᩈᩣᩁᨾ᩠ᨽᩴ ᩋᨸᩁᩥᨠ᩠ᨠᨾᨶᩴ, ᩋᩣᨸᨲ᩠ᨲᩥ ᨴ᩠ᩅᩥᨶ᩠ᨶᩴ ᨴᩩᨠ᩠ᨠᨭᩣᨶᩴ …ᨸᩮ…  ᩈᩣᩁᨾ᩠ᨽᩴ ᩈᨸᩁᩥᨠ᩠ᨠᨾᨶᩴ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ …ᨸᩮ…  ᩋᨶᩣᩁᨾ᩠ᨽᩴ ᩋᨸᩁᩥᨠ᩠ᨠᨾᨶᩴ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ …ᨸᩮ…  ᩋᨶᩣᩁᨾ᩠ᨽᩴ ᩈᨸᩁᩥᨠ᩠ᨠᨾᨶᩴ, ᩋᨶᩣᨸᨲ᩠ᨲᩥ.
</Paragraph>

<Paragraph number="1476" book="para">
ᨽᩥᨠ᩠ᨡᩩ ᩈᨾᩣᨴᩥᩈᩥᨲ᩠ᩅᩣ ᨸᨠ᩠ᨠᨾᨲᩥ—  “ᨠᩩᨭᩥᩴ ᨾᩮ ᨠᩁᩮᩣᨳᩣ”ᨲᩥ. ᨶ ᨧ ᩈᨾᩣᨴᩥᩈᨲᩥ—  “ᨸᨾᩣᨱᩥᨠᩣ ᨧ ᩉᩮᩣᨲᩩ ᩋᨶᩣᩁᨾ᩠ᨽᩣ ᨧ ᩈᨸᩁᩥᨠ᩠ᨠᨾᨶᩣ ᨧᩣ”ᨲᩥ. ᨲᩔ ᨠᩩᨭᩥᩴ ᨠᩁᩮᩣᨶ᩠ᨲᩥ ᨸᨾᩣᨱᩣᨲᩥᨠ᩠ᨠᨶ᩠ᨲᩴ ᩈᩣᩁᨾ᩠ᨽᩴ ᩋᨸᩁᩥᨠ᩠ᨠᨾᨶᩴ, ᩋᩣᨸᨲ᩠ᨲᩥ ᩈᩴᨥᩣᨴᩥᩈᩮᩈᩮᨶ ᨴ᩠ᩅᩥᨶ᩠ᨶᩴ ᨴᩩᨠ᩠ᨠᨭᩣᨶᩴ …ᨸᩮ…  ᩈᩣᩁᨾ᩠ᨽᩴ ᩈᨸᩁᩥᨠ᩠ᨠᨾᨶᩴ, ᩋᩣᨸᨲ᩠ᨲᩥ ᩈᩴᨥᩣᨴᩥᩈᩮᩈᩮᨶ ᨴᩩᨠ᩠ᨠᨭᩔ …ᨸᩮ…  ᩋᨶᩣᩁᨾ᩠ᨽᩴ ᩋᨸᩁᩥᨠ᩠ᨠᨾᨶᩴ, ᩋᩣᨸᨲ᩠ᨲᩥ ᩈᩴᨥᩣᨴᩥᩈᩮᩈᩮᨶ ᨴᩩᨠ᩠ᨠᨭᩔ …ᨸᩮ…  ᩋᨶᩣᩁᨾ᩠ᨽᩴ ᩈᨸᩁᩥᨠ᩠ᨠᨾᨶᩴ, ᩋᩣᨸᨲ᩠ᨲᩥ ᩈᩴᨥᩣᨴᩥᩈᩮᩈᩔ.
</Paragraph>

<Paragraph number="1477" book="para">
ᨽᩥᨠ᩠ᨡᩩ ᩈᨾᩣᨴᩥᩈᩥᨲ᩠ᩅᩣ ᨸᨠ᩠ᨠᨾᨲᩥ—  “ᨠᩩᨭᩥᩴ ᨾᩮ ᨠᩁᩮᩣᨳᩣ”ᨲᩥ. ᨶ ᨧ ᩈᨾᩣᨴᩥᩈᨲᩥ—  “ᨸᨾᩣᨱᩥᨠᩣ ᨧ ᩉᩮᩣᨲᩩ ᩋᨶᩣᩁᨾ᩠ᨽᩣ ᨧ ᩈᨸᩁᩥᨠ᩠ᨠᨾᨶᩣ ᨧᩣ”ᨲᩥ. ᨲᩔ ᨠᩩᨭᩥᩴ ᨠᩁᩮᩣᨶ᩠ᨲᩥ ᨸᨾᩣᨱᩥᨠᩴ ᩈᩣᩁᨾ᩠ᨽᩴ ᩋᨸᩁᩥᨠ᩠ᨠᨾᨶᩴ, ᩋᩣᨸᨲ᩠ᨲᩥ ᨴ᩠ᩅᩥᨶ᩠ᨶᩴ ᨴᩩᨠ᩠ᨠᨭᩣᨶᩴ …ᨸᩮ…  ᩈᩣᩁᨾ᩠ᨽᩴ ᩈᨸᩁᩥᨠ᩠ᨠᨾᨶᩴ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ …ᨸᩮ…  ᩋᨶᩣᩁᨾ᩠ᨽᩴ ᩋᨸᩁᩥᨠ᩠ᨠᨾᨶᩴ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ …ᨸᩮ…  ᩋᨶᩣᩁᨾ᩠ᨽᩴ ᩈᨸᩁᩥᨠ᩠ᨠᨾᨶᩴ, ᩋᨶᩣᨸᨲ᩠ᨲᩥ.
</Paragraph>

<Paragraph number="1478" book="para">
ᨽᩥᨠ᩠ᨡᩩ ᩈᨾᩣᨴᩥᩈᩥᨲ᩠ᩅᩣ ᨸᨠ᩠ᨠᨾᨲᩥ—  “ᨠᩩᨭᩥᩴ ᨾᩮ ᨠᩁᩮᩣᨳᩣ”ᨲᩥ. ᨶ ᨧ ᩈᨾᩣᨴᩥᩈᨲᩥ—  “ᨴᩮᩈᩥᨲᩅᨲ᩠ᨳᩩᨠᩣ ᨧ ᩉᩮᩣᨲᩩ ᨸᨾᩣᨱᩥᨠᩣ ᨧ ᩋᨶᩣᩁᨾ᩠ᨽᩣ ᨧ ᩈᨸᩁᩥᨠ᩠ᨠᨾᨶᩣ ᨧᩣ”ᨲᩥ. ᨲᩔ ᨠᩩᨭᩥᩴ ᨠᩁᩮᩣᨶ᩠ᨲᩥ ᩋᨴᩮᩈᩥᨲᩅᨲ᩠ᨳᩩᨠᩴ ᨸᨾᩣᨱᩣᨲᩥᨠ᩠ᨠᨶ᩠ᨲᩴ ᩈᩣᩁᨾ᩠ᨽᩴ ᩋᨸᩁᩥᨠ᩠ᨠᨾᨶᩴ, ᩋᩣᨸᨲ᩠ᨲᩥ ᨴ᩠ᩅᩥᨶ᩠ᨶᩴ ᩈᩴᨥᩣᨴᩥᩈᩮᩈᩮᨶ ᨴ᩠ᩅᩥᨶ᩠ᨶᩴ ᨴᩩᨠ᩠ᨠᨭᩣᨶᩴ …ᨸᩮ…  ᩈᩣᩁᨾ᩠ᨽᩴ ᩈᨸᩁᩥᨠ᩠ᨠᨾᨶᩴ, ᩋᩣᨸᨲ᩠ᨲᩥ ᨴ᩠ᩅᩥᨶ᩠ᨶᩴ ᩈᩴᨥᩣᨴᩥᩈᩮᩈᩮᨶ ᨴᩩᨠ᩠ᨠᨭᩔ …ᨸᩮ…  ᩋᨶᩣᩁᨾ᩠ᨽᩴ ᩋᨸᩁᩥᨠ᩠ᨠᨾᨶᩴ, ᩋᩣᨸᨲ᩠ᨲᩥ ᨴ᩠ᩅᩥᨶ᩠ᨶᩴ ᩈᩴᨥᩣᨴᩥᩈᩮᩈᩮᨶ ᨴᩩᨠ᩠ᨠᨭᩔ …ᨸᩮ…  ᩋᨶᩣᩁᨾ᩠ᨽᩴ ᩈᨸᩁᩥᨠ᩠ᨠᨾᨶᩴ, ᩋᩣᨸᨲ᩠ᨲᩥ ᨴ᩠ᩅᩥᨶ᩠ᨶᩴ ᩈᩴᨥᩣᨴᩥᩈᩮᩈᩣᨶᩴ.
</Paragraph>

<Paragraph number="1479" book="para">
ᨽᩥᨠ᩠ᨡᩩ ᩈᨾᩣᨴᩥᩈᩥᨲ᩠ᩅᩣ ᨸᨠ᩠ᨠᨾᨲᩥ—  “ᨠᩩᨭᩥᩴ ᨾᩮ ᨠᩁᩮᩣᨳᩣ”ᨲᩥ. ᨶ ᨧ ᩈᨾᩣᨴᩥᩈᨲᩥ—  “ᨴᩮᩈᩥᨲᩅᨲ᩠ᨳᩩᨠᩣ ᨧ ᩉᩮᩣᨲᩩ ᨸᨾᩣᨱᩥᨠᩣ ᨧ ᩋᨶᩣᩁᨾ᩠ᨽᩣ ᨧ ᩈᨸᩁᩥᨠ᩠ᨠᨾᨶᩣ ᨧᩣ”ᨲᩥ. ᨲᩔ ᨠᩩᨭᩥᩴ ᨠᩁᩮᩣᨶ᩠ᨲᩥ ᨴᩮᩈᩥᨲᩅᨲ᩠ᨳᩩᨠᩴ ᨸᨾᩣᨱᩥᨠᩴ ᩈᩣᩁᨾ᩠ᨽᩴ ᩋᨸᩁᩥᨠ᩠ᨠᨾᨶᩴ, ᩋᩣᨸᨲ᩠ᨲᩥ ᨴ᩠ᩅᩥᨶ᩠ᨶᩴ ᨴᩩᨠ᩠ᨠᨭᩣᨶᩴ …ᨸᩮ…  ᩈᩣᩁᨾ᩠ᨽᩴ ᩈᨸᩁᩥᨠ᩠ᨠᨾᨶᩴ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ …ᨸᩮ…  ᩋᨶᩣᩁᨾ᩠ᨽᩴ ᩋᨸᩁᩥᨠ᩠ᨠᨾᨶᩴ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ …ᨸᩮ…  ᩋᨶᩣᩁᨾ᩠ᨽᩴ ᩈᨸᩁᩥᨠ᩠ᨠᨾᨶᩴ, ᩋᨶᩣᨸᨲ᩠ᨲᩥ.
</Paragraph>

</Division>
<Division number="358" book="para">

<Paragraph number="1480" book="para">
ᨽᩥᨠ᩠ᨡᩩ ᩈᨾᩣᨴᩥᩈᩥᨲ᩠ᩅᩣ ᨸᨠ᩠ᨠᨾᨲᩥ—  “ᨠᩩᨭᩥᩴ ᨾᩮ ᨠᩁᩮᩣᨳᩣ”ᨲᩥ. ᩈᨾᩣᨴᩥᩈᨲᩥ ᨧ—  “ᨴᩮᩈᩥᨲᩅᨲ᩠ᨳᩩᨠᩣ ᨧ ᩉᩮᩣᨲᩩ ᩋᨶᩣᩁᨾ᩠ᨽᩣ ᨧ ᩈᨸᩁᩥᨠ᩠ᨠᨾᨶᩣ ᨧᩣ”ᨲᩥ. ᨲᩔ ᨠᩩᨭᩥᩴ ᨠᩁᩮᩣᨶ᩠ᨲᩥ ᩋᨴᩮᩈᩥᨲᩅᨲ᩠ᨳᩩᨠᩴ ᩈᩣᩁᨾ᩠ᨽᩴ ᩋᨸᩁᩥᨠ᩠ᨠᨾᨶᩴ. ᩈᩮᩣ ᩈᩩᨱᩣᨲᩥ—  “ᨠᩩᨭᩥ ᨠᩥᩁ ᨾᩮ ᨠᨿᩥᩁᨲᩥ ᩋᨴᩮᩈᩥᨲᩅᨲ᩠ᨳᩩᨠᩣ ᩈᩣᩁᨾ᩠ᨽᩣ ᩋᨸᩁᩥᨠ᩠ᨠᨾᨶᩣ”ᨲᩥ. ᨲᩮᨶ ᨽᩥᨠ᩠ᨡᩩᨶᩣ ᩈᩣᨾᩴ ᩅᩤ ᨣᨶ᩠ᨲᨻ᩠ᨻᩴ ᨴᩪᨲᩮᩣ ᩅᩤ ᨸᩣᩉᩮᨲᨻ᩠ᨻᩮᩣ—  “ᨴᩮᩈᩥᨲᩅᨲ᩠ᨳᩩᨠᩣ ᨧ ᩉᩮᩣᨲᩩ ᩋᨶᩣᩁᨾ᩠ᨽᩣ ᨧ ᩈᨸᩁᩥᨠ᩠ᨠᨾᨶᩣ ᨧᩣ”ᨲᩥ. ᨶᩮᩣ ᨧᩮ ᩈᩣᨾᩴ ᩅᩤ ᨣᨧ᩠ᨨᩮᨿ᩠ᨿ ᨴᩪᨲᩴ ᩅᩤ ᨸᩉᩥᨱᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ.
</Paragraph>

<Paragraph number="1481" book="para">
ᨽᩥᨠ᩠ᨡᩩ ᩈᨾᩣᨴᩥᩈᩥᨲ᩠ᩅᩣ ᨸᨠ᩠ᨠᨾᨲᩥ—  “ᨠᩩᨭᩥᩴ ᨾᩮ ᨠᩁᩮᩣᨳᩣ”ᨲᩥ. ᩈᨾᩣᨴᩥᩈᨲᩥ ᨧ—  “ᨴᩮᩈᩥᨲᩅᨲ᩠ᨳᩩᨠᩣ ᨧ ᩉᩮᩣᨲᩩ ᩋᨶᩣᩁᨾ᩠ᨽᩣ ᨧ ᩈᨸᩁᩥᨠ᩠ᨠᨾᨶᩣ ᨧᩣ”ᨲᩥ. ᨲᩔ ᨠᩩᨭᩥᩴ ᨠᩁᩮᩣᨶ᩠ᨲᩥ ᩋᨴᩮᩈᩥᨲᩅᨲ᩠ᨳᩩᨠᩴ ᩈᩣᩁᨾ᩠ᨽᩴ ᩈᨸᩁᩥᨠ᩠ᨠᨾᨶᩴ. ᩈᩮᩣ ᩈᩩᨱᩣᨲᩥ—  “ᨠᩩᨭᩥ ᨠᩥᩁ ᨾᩮ ᨠᨿᩥᩁᨲᩥ ᩋᨴᩮᩈᩥᨲᩅᨲ᩠ᨳᩩᨠᩣ ᩈᩣᩁᨾ᩠ᨽᩣ ᩈᨸᩁᩥᨠ᩠ᨠᨾᨶᩣ”ᨲᩥ. ᨲᩮᨶ ᨽᩥᨠ᩠ᨡᩩᨶᩣ ᩈᩣᨾᩴ ᩅᩤ ᨣᨶ᩠ᨲᨻ᩠ᨻᩴ ᨴᩪᨲᩮᩣ ᩅᩤ ᨸᩣᩉᩮᨲᨻ᩠ᨻᩮᩣ—  “ᨴᩮᩈᩥᨲᩅᨲ᩠ᨳᩩᨠᩣ ᨧ ᩉᩮᩣᨲᩩ ᩋᨶᩣᩁᨾ᩠ᨽᩣ ᨧᩣ”ᨲᩥ. ᨶᩮᩣ ᨧᩮ ᩈᩣᨾᩴ ᩅᩤ ᨣᨧ᩠ᨨᩮᨿ᩠ᨿ ᨴᩪᨲᩴ ᩅᩤ ᨸᩉᩥᨱᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ.
</Paragraph>

<Paragraph number="1482" book="para">
ᨽᩥᨠ᩠ᨡᩩ ᩈᨾᩣᨴᩥᩈᩥᨲ᩠ᩅᩣ ᨸᨠ᩠ᨠᨾᨲᩥ—  “ᨠᩩᨭᩥᩴ ᨾᩮ ᨠᩁᩮᩣᨳᩣ”ᨲᩥ. ᩈᨾᩣᨴᩥᩈᨲᩥ ᨧ—  “ᨴᩮᩈᩥᨲᩅᨲ᩠ᨳᩩᨠᩣ ᨧ ᩉᩮᩣᨲᩩ ᩋᨶᩣᩁᨾ᩠ᨽᩣ ᨧ ᩈᨸᩁᩥᨠ᩠ᨠᨾᨶᩣ ᨧᩣ”ᨲᩥ. ᨲᩔ ᨠᩩᨭᩥᩴ ᨠᩁᩮᩣᨶ᩠ᨲᩥ ᩋᨴᩮᩈᩥᨲᩅᨲ᩠ᨳᩩᨠᩴ ᩋᨶᩣᩁᨾ᩠ᨽᩴ ᩋᨸᩁᩥᨠ᩠ᨠᨾᨶᩴ. ᩈᩮᩣ ᩈᩩᨱᩣᨲᩥ—  “ᨠᩩᨭᩥ ᨠᩥᩁ ᨾᩮ ᨠᨿᩥᩁᨲᩥ ᩋᨴᩮᩈᩥᨲᩅᨲ᩠ᨳᩩᨠᩣ ᩋᨶᩣᩁᨾ᩠ᨽᩣ ᩋᨸᩁᩥᨠ᩠ᨠᨾᨶᩣ”ᨲᩥ. ᨲᩮᨶ ᨽᩥᨠ᩠ᨡᩩᨶᩣ ᩈᩣᨾᩴ ᩅᩤ ᨣᨶ᩠ᨲᨻ᩠ᨻᩴ ᨴᩪᨲᩮᩣ ᩅᩤ ᨸᩣᩉᩮᨲᨻ᩠ᨻᩮᩣ—  “ᨴᩮᩈᩥᨲᩅᨲ᩠ᨳᩩᨠᩣ ᨧ ᩉᩮᩣᨲᩩ ᩈᨸᩁᩥᨠ᩠ᨠᨾᨶᩣ ᨧᩣ”ᨲᩥ. ᨶᩮᩣ ᨧᩮ ᩈᩣᨾᩴ ᩅᩤ ᨣᨧ᩠ᨨᩮᨿ᩠ᨿ ᨴᩪᨲᩴ ᩅᩤ ᨸᩉᩥᨱᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ.
</Paragraph>

<Paragraph number="1483" book="para">
ᨽᩥᨠ᩠ᨡᩩ ᩈᨾᩣᨴᩥᩈᩥᨲ᩠ᩅᩣ ᨸᨠ᩠ᨠᨾᨲᩥ—  “ᨠᩩᨭᩥᩴ ᨾᩮ ᨠᩁᩮᩣᨳᩣ”ᨲᩥ. ᩈᨾᩣᨴᩥᩈᨲᩥ ᨧ—  “ᨴᩮᩈᩥᨲᩅᨲ᩠ᨳᩩᨠᩣ ᨧ ᩉᩮᩣᨲᩩ ᩋᨶᩣᩁᨾ᩠ᨽᩣ ᨧ ᩈᨸᩁᩥᨠ᩠ᨠᨾᨶᩣ ᨧᩣ”ᨲᩥ. ᨲᩔ ᨠᩩᨭᩥᩴ ᨠᩁᩮᩣᨶ᩠ᨲᩥ ᩋᨴᩮᩈᩥᨲᩅᨲ᩠ᨳᩩᨠᩴ ᩋᨶᩣᩁᨾ᩠ᨽᩴ ᩈᨸᩁᩥᨠ᩠ᨠᨾᨶᩴ. ᩈᩮᩣ ᩈᩩᨱᩣᨲᩥ—  “ᨠᩩᨭᩥ ᨠᩥᩁ ᨾᩮ ᨠᨿᩥᩁᨲᩥ ᩋᨴᩮᩈᩥᨲᩅᨲ᩠ᨳᩩᨠᩣ ᩋᨶᩣᩁᨾ᩠ᨽᩣ ᩈᨸᩁᩥᨠ᩠ᨠᨾᨶᩣ”ᨲᩥ. ᨲᩮᨶ ᨽᩥᨠ᩠ᨡᩩᨶᩣ ᩈᩣᨾᩴ ᩅᩤ ᨣᨶ᩠ᨲᨻ᩠ᨻᩴ ᨴᩪᨲᩮᩣ ᩅᩤ ᨸᩣᩉᩮᨲᨻ᩠ᨻᩮᩣ—  “ᨴᩮᩈᩥᨲᩅᨲ᩠ᨳᩩᨠᩣ ᩉᩮᩣᨲᩪ”ᨲᩥ. ᨶᩮᩣ ᨧᩮ ᩈᩣᨾᩴ ᩅᩤ ᨣᨧ᩠ᨨᩮᨿ᩠ᨿ ᨴᩪᨲᩴ ᩅᩤ ᨸᩉᩥᨱᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ.
</Paragraph>

<Paragraph number="1484" book="para">
ᨽᩥᨠ᩠ᨡᩩ ᩈᨾᩣᨴᩥᩈᩥᨲ᩠ᩅᩣ ᨸᨠ᩠ᨠᨾᨲᩥ—  “ᨠᩩᨭᩥᩴ ᨾᩮ ᨠᩁᩮᩣᨳᩣ”ᨲᩥ. ᩈᨾᩣᨴᩥᩈᨲᩥ ᨧ—  “ᨴᩮᩈᩥᨲᩅᨲ᩠ᨳᩩᨠᩣ ᨧ ᩉᩮᩣᨲᩩ ᩋᨶᩣᩁᨾ᩠ᨽᩣ ᨧ ᩈᨸᩁᩥᨠ᩠ᨠᨾᨶᩣ ᨧᩣ”ᨲᩥ. ᨲᩔ ᨠᩩᨭᩥᩴ ᨠᩁᩮᩣᨶ᩠ᨲᩥ ᨴᩮᩈᩥᨲᩅᨲ᩠ᨳᩩᨠᩴ ᩈᩣᩁᨾ᩠ᨽᩴ ᩋᨸᩁᩥᨠ᩠ᨠᨾᨶᩴ. ᩈᩮᩣ ᩈᩩᨱᩣᨲᩥ—  “ᨠᩩᨭᩥ ᨠᩥᩁ ᨾᩮ ᨠᨿᩥᩁᨲᩥ ᨴᩮᩈᩥᨲᩅᨲ᩠ᨳᩩᨠᩣ ᩈᩣᩁᨾ᩠ᨽᩣ ᩋᨸᩁᩥᨠ᩠ᨠᨾᨶᩣ”ᨲᩥ. ᨲᩮᨶ ᨽᩥᨠ᩠ᨡᩩᨶᩣ ᩈᩣᨾᩴ ᩅᩤ ᨣᨶ᩠ᨲᨻ᩠ᨻᩴ ᨴᩪᨲᩮᩣ ᩅᩤ ᨸᩣᩉᩮᨲᨻ᩠ᨻᩮᩣ—  “ᩋᨶᩣᩁᨾ᩠ᨽᩣ ᨧ ᩉᩮᩣᨲᩩ ᩈᨸᩁᩥᨠ᩠ᨠᨾᨶᩣ ᨧᩣ”ᨲᩥ. ᨶᩮᩣ ᨧᩮ ᩈᩣᨾᩴ ᩅᩤ ᨣᨧ᩠ᨨᩮᨿ᩠ᨿ ᨴᩪᨲᩴ ᩅᩤ ᨸᩉᩥᨱᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ.
</Paragraph>

<Paragraph number="1485" book="para">
ᨽᩥᨠ᩠ᨡᩩ ᩈᨾᩣᨴᩥᩈᩥᨲ᩠ᩅᩣ ᨸᨠ᩠ᨠᨾᨲᩥ—  “ᨠᩩᨭᩥᩴ ᨾᩮ ᨠᩁᩮᩣᨳᩣ”ᨲᩥ. ᩈᨾᩣᨴᩥᩈᨲᩥ ᨧ—  “ᨴᩮᩈᩥᨲᩅᨲ᩠ᨳᩩᨠᩣ ᨧ ᩉᩮᩣᨲᩩ ᩋᨶᩣᩁᨾ᩠ᨽᩣ ᨧ ᩈᨸᩁᩥᨠ᩠ᨠᨾᨶᩣ ᨧᩣ”ᨲᩥ. ᨲᩔ ᨠᩩᨭᩥᩴ ᨠᩁᩮᩣᨶ᩠ᨲᩥ ᨴᩮᩈᩥᨲᩅᨲ᩠ᨳᩩᨠᩴ ᩈᩣᩁᨾ᩠ᨽᩴ ᩈᨸᩁᩥᨠ᩠ᨠᨾᨶᩴ. ᩈᩮᩣ ᩈᩩᨱᩣᨲᩥ—  “ᨠᩩᨭᩥ ᨠᩥᩁ ᨾᩮ ᨠᨿᩥᩁᨲᩥ ᨴᩮᩈᩥᨲᩅᨲ᩠ᨳᩩᨠᩣ ᩈᩣᩁᨾ᩠ᨽᩣ ᩈᨸᩁᩥᨠ᩠ᨠᨾᨶᩣ”ᨲᩥ. ᨲᩮᨶ ᨽᩥᨠ᩠ᨡᩩᨶᩣ ᩈᩣᨾᩴ ᩅᩤ ᨣᨶ᩠ᨲᨻ᩠ᨻᩴ ᨴᩪᨲᩮᩣ ᩅᩤ ᨸᩣᩉᩮᨲᨻ᩠ᨻᩮᩣ—  “ᩋᨶᩣᩁᨾ᩠ᨽᩣ ᩉᩮᩣᨲᩪ”ᨲᩥ. ᨶᩮᩣ ᨧᩮ ᩈᩣᨾᩴ ᩅᩤ ᨣᨧ᩠ᨨᩮᨿ᩠ᨿ ᨴᩪᨲᩴ ᩅᩤ ᨸᩉᩥᨱᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ.
</Paragraph>

<Paragraph number="1486" book="para">
ᨽᩥᨠ᩠ᨡᩩ ᩈᨾᩣᨴᩥᩈᩥᨲ᩠ᩅᩣ ᨸᨠ᩠ᨠᨾᨲᩥ—  “ᨠᩩᨭᩥᩴ ᨾᩮ ᨠᩁᩮᩣᨳᩣ”ᨲᩥ. ᩈᨾᩣᨴᩥᩈᨲᩥ ᨧ—  “ᨴᩮᩈᩥᨲᩅᨲ᩠ᨳᩩᨠᩣ ᨧ ᩉᩮᩣᨲᩩ ᩋᨶᩣᩁᨾ᩠ᨽᩣ ᨧ ᩈᨸᩁᩥᨠ᩠ᨠᨾᨶᩣ ᨧᩣ”ᨲᩥ. ᨲᩔ ᨠᩩᨭᩥᩴ ᨠᩁᩮᩣᨶ᩠ᨲᩥ ᨴᩮᩈᩥᨲᩅᨲ᩠ᨳᩩᨠᩴ ᩋᨶᩣᩁᨾ᩠ᨽᩴ ᩋᨸᩁᩥᨠ᩠ᨠᨾᨶᩴ. ᩈᩮᩣ ᩈᩩᨱᩣᨲᩥ—  “ᨠᩩᨭᩥ ᨠᩥᩁ ᨾᩮ ᨠᨿᩥᩁᨲᩥ ᨴᩮᩈᩥᨲᩅᨲ᩠ᨳᩩᨠᩣ ᩋᨶᩣᩁᨾ᩠ᨽᩣ ᩋᨸᩁᩥᨠ᩠ᨠᨾᨶᩣ”ᨲᩥ. ᨲᩮᨶ ᨽᩥᨠ᩠ᨡᩩᨶᩣ ᩈᩣᨾᩴ ᩅᩤ ᨣᨶ᩠ᨲᨻ᩠ᨻᩴ ᨴᩪᨲᩮᩣ ᩅᩤ ᨸᩣᩉᩮᨲᨻ᩠ᨻᩮᩣ—  “ᩈᨸᩁᩥᨠ᩠ᨠᨾᨶᩣ ᩉᩮᩣᨲᩪ”ᨲᩥ. ᨶᩮᩣ ᨧᩮ ᩈᩣᨾᩴ ᩅᩤ ᨣᨧ᩠ᨨᩮᨿ᩠ᨿ ᨴᩪᨲᩴ ᩅᩤ ᨸᩉᩥᨱᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ.
</Paragraph>

<Paragraph number="1487" book="para">
ᨽᩥᨠ᩠ᨡᩩ ᩈᨾᩣᨴᩥᩈᩥᨲ᩠ᩅᩣ ᨸᨠ᩠ᨠᨾᨲᩥ—  “ᨠᩩᨭᩥᩴ ᨾᩮ ᨠᩁᩮᩣᨳᩣ”ᨲᩥ. ᩈᨾᩣᨴᩥᩈᨲᩥ ᨧ—  “ᨴᩮᩈᩥᨲᩅᨲ᩠ᨳᩩᨠᩣ ᨧ ᩉᩮᩣᨲᩩ ᩋᨶᩣᩁᨾ᩠ᨽᩣ ᨧ ᩈᨸᩁᩥᨠ᩠ᨠᨾᨶᩣ ᨧᩣ”ᨲᩥ. ᨲᩔ ᨠᩩᨭᩥᩴ ᨠᩁᩮᩣᨶ᩠ᨲᩥ ᨴᩮᩈᩥᨲᩅᨲ᩠ᨳᩩᨠᩴ ᩋᨶᩣᩁᨾ᩠ᨽᩴ ᩈᨸᩁᩥᨠ᩠ᨠᨾᨶᩴ, ᩋᨶᩣᨸᨲ᩠ᨲᩥ.
</Paragraph>

</Division>
<Division number="359" book="para">

<Paragraph number="1488" book="para">
ᨽᩥᨠ᩠ᨡᩩ ᩈᨾᩣᨴᩥᩈᩥᨲ᩠ᩅᩣ ᨸᨠ᩠ᨠᨾᨲᩥ—  “ᨠᩩᨭᩥᩴ ᨾᩮ ᨠᩁᩮᩣᨳᩣ”ᨲᩥ. ᩈᨾᩣᨴᩥᩈᨲᩥ ᨧ—  “ᨸᨾᩣᨱᩥᨠᩣ ᨧ ᩉᩮᩣᨲᩩ ᩋᨶᩣᩁᨾ᩠ᨽᩣ ᨧ ᩈᨸᩁᩥᨠ᩠ᨠᨾᨶᩣ ᨧᩣ”ᨲᩥ. ᨲᩔ ᨠᩩᨭᩥᩴ ᨠᩁᩮᩣᨶ᩠ᨲᩥ ᨸᨾᩣᨱᩣᨲᩥᨠ᩠ᨠᨶ᩠ᨲᩴ ᩈᩣᩁᨾ᩠ᨽᩴ ᩋᨸᩁᩥᨠ᩠ᨠᨾᨶᩴ. ᩈᩮᩣ ᩈᩩᨱᩣᨲᩥ—  “ᨠᩩᨭᩥ ᨠᩥᩁ ᨾᩮ ᨠᨿᩥᩁᨲᩥ ᨸᨾᩣᨱᩣᨲᩥᨠ᩠ᨠᨶ᩠ᨲᩣ ᩈᩣᩁᨾ᩠ᨽᩣ ᩋᨸᩁᩥᨠ᩠ᨠᨾᨶᩣ”ᨲᩥ. ᨲᩮᨶ ᨽᩥᨠ᩠ᨡᩩᨶᩣ ᩈᩣᨾᩴ ᩅᩤ ᨣᨶ᩠ᨲᨻ᩠ᨻᩴ ᨴᩪᨲᩮᩣ ᩅᩤ ᨸᩣᩉᩮᨲᨻ᩠ᨻᩮᩣ—  “ᨸᨾᩣᨱᩥᨠᩣ ᨧ ᩉᩮᩣᨲᩩ ᩋᨶᩣᩁᨾ᩠ᨽᩣ ᨧ ᩈᨸᩁᩥᨠ᩠ᨠᨾᨶᩣ ᨧᩣ”ᨲᩥ …ᨸᩮ…  “ᨸᨾᩣᨱᩥᨠᩣ ᨧ ᩉᩮᩣᨲᩩ ᩋᨶᩣᩁᨾ᩠ᨽᩣ ᨧᩣ”ᨲᩥ …ᨸᩮ…  “ᨸᨾᩣᨱᩥᨠᩣ ᨧ ᩉᩮᩣᨲᩩ ᩈᨸᩁᩥᨠ᩠ᨠᨾᨶᩣ ᨧᩣ”ᨲᩥ …ᨸᩮ…  “ᨸᨾᩣᨱᩥᨠᩣ ᩉᩮᩣᨲᩪ”ᨲᩥ. ᨶᩮᩣ ᨧᩮ ᩈᩣᨾᩴ ᩅᩤ ᨣᨧ᩠ᨨᩮᨿ᩠ᨿ ᨴᩪᨲᩴ ᩅᩤ ᨸᩉᩥᨱᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ.
</Paragraph>

<Paragraph number="1489" book="para">
ᨽᩥᨠ᩠ᨡᩩ ᩈᨾᩣᨴᩥᩈᩥᨲ᩠ᩅᩣ ᨸᨠ᩠ᨠᨾᨲᩥ—  “ᨠᩩᨭᩥᩴ ᨾᩮ ᨠᩁᩮᩣᨳᩣ”ᨲᩥ. ᩈᨾᩣᨴᩥᩈᨲᩥ ᨧ—  “ᨸᨾᩣᨱᩥᨠᩣ ᨧ ᩉᩮᩣᨲᩩ ᩋᨶᩣᩁᨾ᩠ᨽᩣ ᨧ ᩈᨸᩁᩥᨠ᩠ᨠᨾᨶᩣ ᨧᩣ”ᨲᩥ. ᨲᩔ ᨠᩩᨭᩥᩴ ᨠᩁᩮᩣᨶ᩠ᨲᩥ ᨸᨾᩣᨱᩥᨠᩴ ᩈᩣᩁᨾ᩠ᨽᩴ ᩋᨸᩁᩥᨠ᩠ᨠᨾᨶᩴ. ᩈᩮᩣ ᩈᩩᨱᩣᨲᩥ—  “ᨠᩩᨭᩥ ᨠᩥᩁ ᨾᩮ ᨠᨿᩥᩁᨲᩥ ᨸᨾᩣᨱᩥᨠᩣ ᩈᩣᩁᨾ᩠ᨽᩣ ᩋᨸᩁᩥᨠ᩠ᨠᨾᨶᩣ”ᨲᩥ. ᨲᩮᨶ ᨽᩥᨠ᩠ᨡᩩᨶᩣ ᩈᩣᨾᩴ ᩅᩤ ᨣᨶ᩠ᨲᨻ᩠ᨻᩴ ᨴᩪᨲᩮᩣ ᩅᩤ ᨸᩣᩉᩮᨲᨻ᩠ᨻᩮᩣ—  “ᩋᨶᩣᩁᨾ᩠ᨽᩣ ᨧ ᩉᩮᩣᨲᩩ ᩈᨸᩁᩥᨠ᩠ᨠᨾᨶᩣ ᨧᩣ”ᨲᩥ …ᨸᩮ…  “ᩋᨶᩣᩁᨾ᩠ᨽᩣ ᩉᩮᩣᨲᩪ”ᨲᩥ …ᨸᩮ…  “ᩈᨸᩁᩥᨠ᩠ᨠᨾᨶᩣ ᩉᩮᩣᨲᩪ”ᨲᩥ …ᨸᩮ…  ᩋᨶᩣᨸᨲ᩠ᨲᩥ.
</Paragraph>

</Division>
<Division number="360" book="para">

<Paragraph number="1490" book="para">
ᨽᩥᨠ᩠ᨡᩩ ᩈᨾᩣᨴᩥᩈᩥᨲ᩠ᩅᩣ ᨸᨠ᩠ᨠᨾᨲᩥ—  “ᨠᩩᨭᩥᩴ ᨾᩮ ᨠᩁᩮᩣᨳᩣ”ᨲᩥ. ᩈᨾᩣᨴᩥᩈᨲᩥ ᨧ—  “ᨴᩮᩈᩥᨲᩅᨲ᩠ᨳᩩᨠᩣ ᨧ ᩉᩮᩣᨲᩩ ᨸᨾᩣᨱᩥᨠᩣ ᨧ ᩋᨶᩣᩁᨾ᩠ᨽᩣ ᨧ ᩈᨸᩁᩥᨠ᩠ᨠᨾᨶᩣ ᨧᩣ”ᨲᩥ. ᨲᩔ ᨠᩩᨭᩥᩴ ᨠᩁᩮᩣᨶ᩠ᨲᩥ ᩋᨴᩮᩈᩥᨲᩅᨲ᩠ᨳᩩᨠᩴ ᨸᨾᩣᨱᩣᨲᩥᨠ᩠ᨠᨶ᩠ᨲᩴ ᩈᩣᩁᨾ᩠ᨽᩴ ᩋᨸᩁᩥᨠ᩠ᨠᨾᨶᩴ. ᩈᩮᩣ ᩈᩩᨱᩣᨲᩥ—  “ᨠᩩᨭᩥ ᨠᩥᩁ ᨾᩮ ᨠᨿᩥᩁᨲᩥ ᩋᨴᩮᩈᩥᨲᩅᨲ᩠ᨳᩩᨠᩣ ᨸᨾᩣᨱᩣᨲᩥᨠ᩠ᨠᨶ᩠ᨲᩣ ᩈᩣᩁᨾ᩠ᨽᩣ ᩋᨸᩁᩥᨠ᩠ᨠᨾᨶᩣ”ᨲᩥ. ᨲᩮᨶ ᨽᩥᨠ᩠ᨡᩩᨶᩣ ᩈᩣᨾᩴ ᩅᩤ ᨣᨶ᩠ᨲᨻ᩠ᨻᩴ ᨴᩪᨲᩮᩣ ᩅᩤ ᨸᩣᩉᩮᨲᨻ᩠ᨻᩮᩣ—  “ᨴᩮᩈᩥᨲᩅᨲ᩠ᨳᩩᨠᩣ ᨧ ᩉᩮᩣᨲᩩ ᨸᨾᩣᨱᩥᨠᩣ ᨧ ᩋᨶᩣᩁᨾ᩠ᨽᩣ ᨧ ᩈᨸᩁᩥᨠ᩠ᨠᨾᨶᩣ ᨧᩣ”ᨲᩥ …ᨸᩮ…  “ᨴᩮᩈᩥᨲᩅᨲ᩠ᨳᩩᨠᩣ ᨧ ᩉᩮᩣᨲᩩ ᨸᨾᩣᨱᩥᨠᩣ ᨧ ᩋᨶᩣᩁᨾ᩠ᨽᩣ ᨧᩣ”ᨲᩥ …ᨸᩮ…  “ᨴᩮᩈᩥᨲᩅᨲ᩠ᨳᩩᨠᩣ ᨧ ᩉᩮᩣᨲᩩ ᨸᨾᩣᨱᩥᨠᩣ ᨧ ᩈᨸᩁᩥᨠ᩠ᨠᨾᨶᩣ ᨧᩣ”ᨲᩥ …ᨸᩮ…  “ᨴᩮᩈᩥᨲᩅᨲ᩠ᨳᩩᨠᩣ ᨧ ᩉᩮᩣᨲᩩ ᨸᨾᩣᨱᩥᨠᩣ ᨧᩣ”ᨲᩥ. ᨶᩮᩣ ᨧᩮ ᩈᩣᨾᩴ ᩅᩤ ᨣᨧ᩠ᨨᩮᨿ᩠ᨿ ᨴᩪᨲᩴ ᩅᩤ ᨸᩉᩥᨱᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ.
</Paragraph>

<Paragraph number="1491" book="para">
ᨽᩥᨠ᩠ᨡᩩ ᩈᨾᩣᨴᩥᩈᩥᨲ᩠ᩅᩣ ᨸᨠ᩠ᨠᨾᨲᩥ—  “ᨠᩩᨭᩥᩴ ᨾᩮ ᨠᩁᩮᩣᨳᩣ”ᨲᩥ. ᩈᨾᩣᨴᩥᩈᨲᩥ ᨧ—  “ᨴᩮᩈᩥᨲᩅᨲ᩠ᨳᩩᨠᩣ ᨧ ᩉᩮᩣᨲᩩ ᨸᨾᩣᨱᩥᨠᩣ ᨧ ᩋᨶᩣᩁᨾ᩠ᨽᩣ ᨧ ᩈᨸᩁᩥᨠ᩠ᨠᨾᨶᩣ ᨧᩣ”ᨲᩥ. ᨲᩔ ᨠᩩᨭᩥᩴ ᨠᩁᩮᩣᨶ᩠ᨲᩥ ᨴᩮᩈᩥᨲᩅᨲ᩠ᨳᩩᨠᩴ ᨸᨾᩣᨱᩥᨠᩴ ᩈᩣᩁᨾ᩠ᨽᩴ ᩋᨸᩁᩥᨠ᩠ᨠᨾᨶᩴ. ᩈᩮᩣ ᩈᩩᨱᩣᨲᩥ—  “ᨠᩩᨭᩥ ᨠᩥᩁ ᨾᩮ ᨠᨿᩥᩁᨲᩥ ᨴᩮᩈᩥᨲᩅᨲ᩠ᨳᩩᨠᩣ ᨸᨾᩣᨱᩥᨠᩣ ᩈᩣᩁᨾ᩠ᨽᩣ ᩋᨸᩁᩥᨠ᩠ᨠᨾᨶᩣ”ᨲᩥ. ᨲᩮᨶ ᨽᩥᨠ᩠ᨡᩩᨶᩣ ᩈᩣᨾᩴ ᩅᩤ ᨣᨶ᩠ᨲᨻ᩠ᨻᩴ ᨴᩪᨲᩮᩣ ᩅᩤ ᨸᩣᩉᩮᨲᨻ᩠ᨻᩮᩣ—  “ᩋᨶᩣᩁᨾ᩠ᨽᩣ ᨧ ᩉᩮᩣᨲᩩ ᩈᨸᩁᩥᨠ᩠ᨠᨾᨶᩣ ᨧᩣ”ᨲᩥ …ᨸᩮ…  “ᩋᨶᩣᩁᨾ᩠ᨽᩣ ᩉᩮᩣᨲᩪ”ᨲᩥ …ᨸᩮ…  “ᩈᨸᩁᩥᨠ᩠ᨠᨾᨶᩣ ᩉᩮᩣᨲᩪ”ᨲᩥ …ᨸᩮ…  ᩋᨶᩣᨸᨲ᩠ᨲᩥ.
</Paragraph>

<Paragraph number="1492" book="para">
ᨽᩥᨠ᩠ᨡᩩ ᩈᨾᩣᨴᩥᩈᩥᨲ᩠ᩅᩣ ᨸᨠ᩠ᨠᨾᨲᩥ—  “ᨠᩩᨭᩥᩴ ᨾᩮ ᨠᩁᩮᩣᨳᩣ”ᨲᩥ. ᩈᨾᩣᨴᩥᩈᨲᩥ ᨧ—  “ᨴᩮᩈᩥᨲᩅᨲ᩠ᨳᩩᨠᩣ ᨧ ᩉᩮᩣᨲᩩ ᩋᨶᩣᩁᨾ᩠ᨽᩣ ᨧ ᩈᨸᩁᩥᨠ᩠ᨠᨾᨶᩣ ᨧᩣ”ᨲᩥ. ᨲᩔ ᨠᩩᨭᩥᩴ ᨠᩁᩮᩣᨶ᩠ᨲᩥ ᩋᨴᩮᩈᩥᨲᩅᨲ᩠ᨳᩩᨠᩴ ᩈᩣᩁᨾ᩠ᨽᩴ ᩋᨸᩁᩥᨠ᩠ᨠᨾᨶᩴ, ᩋᩣᨸᨲ᩠ᨲᩥ ᨠᩣᩁᩩᨠᩣᨶᩴ ᨲᩥᨱ᩠ᨱᩴ ᨴᩩᨠ᩠ᨠᨭᩣᨶᩴ …ᨸᩮ…  ᩈᩣᩁᨾ᩠ᨽᩴ ᩈᨸᩁᩥᨠ᩠ᨠᨾᨶᩴ, ᩋᩣᨸᨲ᩠ᨲᩥ ᨠᩣᩁᩩᨠᩣᨶᩴ ᨴ᩠ᩅᩥᨶ᩠ᨶᩴ ᨴᩩᨠ᩠ᨠᨭᩣᨶᩴ …ᨸᩮ…  ᩋᨶᩣᩁᨾ᩠ᨽᩴ ᩋᨸᩁᩥᨠ᩠ᨠᨾᨶᩴ, ᩋᩣᨸᨲ᩠ᨲᩥ ᨠᩣᩁᩩᨠᩣᨶᩴ ᨴ᩠ᩅᩥᨶ᩠ᨶᩴ ᨴᩩᨠ᩠ᨠᨭᩣᨶᩴ …ᨸᩮ…  ᩋᨶᩣᩁᨾ᩠ᨽᩴ ᩈᨸᩁᩥᨠ᩠ᨠᨾᨶᩴ, ᩋᩣᨸᨲ᩠ᨲᩥ ᨠᩣᩁᩩᨠᩣᨶᩴ ᨴᩩᨠ᩠ᨠᨭᩔ.
</Paragraph>

<Paragraph number="1493" book="para">
ᨽᩥᨠ᩠ᨡᩩ ᩈᨾᩣᨴᩥᩈᩥᨲ᩠ᩅᩣ ᨸᨠ᩠ᨠᨾᨲᩥ—  “ᨠᩩᨭᩥᩴ ᨾᩮ ᨠᩁᩮᩣᨳᩣ”ᨲᩥ. ᩈᨾᩣᨴᩥᩈᨲᩥ ᨧ—  “ᨴᩮᩈᩥᨲᩅᨲ᩠ᨳᩩᨠᩣ ᨧ ᩉᩮᩣᨲᩩ ᩋᨶᩣᩁᨾ᩠ᨽᩣ ᨧ ᩈᨸᩁᩥᨠ᩠ᨠᨾᨶᩣ ᨧᩣ”ᨲᩥ. ᨲᩔ ᨠᩩᨭᩥᩴ ᨠᩁᩮᩣᨶ᩠ᨲᩥ ᨴᩮᩈᩥᨲᩅᨲ᩠ᨳᩩᨠᩴ ᩈᩣᩁᨾ᩠ᨽᩴ ᩋᨸᩁᩥᨠ᩠ᨠᨾᨶᩴ, ᩋᩣᨸᨲ᩠ᨲᩥ ᨠᩣᩁᩩᨠᩣᨶᩴ ᨴ᩠ᩅᩥᨶ᩠ᨶᩴ ᨴᩩᨠ᩠ᨠᨭᩣᨶᩴ …ᨸᩮ…  ᩈᩣᩁᨾ᩠ᨽᩴ ᩈᨸᩁᩥᨠ᩠ᨠᨾᨶᩴ, ᩋᩣᨸᨲ᩠ᨲᩥ ᨠᩣᩁᩩᨠᩣᨶᩴ ᨴᩩᨠ᩠ᨠᨭᩔ …ᨸᩮ…  ᩋᨶᩣᩁᨾ᩠ᨽᩴ ᩋᨸᩁᩥᨠ᩠ᨠᨾᨶᩴ, ᩋᩣᨸᨲ᩠ᨲᩥ ᨠᩣᩁᩩᨠᩣᨶᩴ ᨴᩩᨠ᩠ᨠᨭᩔ …ᨸᩮ…  ᩋᨶᩣᩁᨾ᩠ᨽᩴ ᩈᨸᩁᩥᨠ᩠ᨠᨾᨶᩴ, ᩋᨶᩣᨸᨲ᩠ᨲᩥ.
</Paragraph>

<Paragraph number="1494" book="para">
ᨽᩥᨠ᩠ᨡᩩ ᩈᨾᩣᨴᩥᩈᩥᨲ᩠ᩅᩣ ᨸᨠ᩠ᨠᨾᨲᩥ—  “ᨠᩩᨭᩥᩴ ᨾᩮ ᨠᩁᩮᩣᨳᩣ”ᨲᩥ. ᩈᨾᩣᨴᩥᩈᨲᩥ ᨧ—  “ᨸᨾᩣᨱᩥᨠᩣ ᨧ ᩉᩮᩣᨲᩩ ᩋᨶᩣᩁᨾ᩠ᨽᩣ ᨧ ᩈᨸᩁᩥᨠ᩠ᨠᨾᨶᩣ ᨧᩣ”ᨲᩥ. ᨲᩔ ᨠᩩᨭᩥᩴ ᨠᩁᩮᩣᨶ᩠ᨲᩥ ᨸᨾᩣᨱᩣᨲᩥᨠ᩠ᨠᨶ᩠ᨲᩴ ᩈᩣᩁᨾ᩠ᨽᩴ ᩋᨸᩁᩥᨠ᩠ᨠᨾᨶᩴ, ᩋᩣᨸᨲ᩠ᨲᩥ ᨠᩣᩁᩩᨠᩣᨶᩴ ᨲᩥᨱ᩠ᨱᩴ ᨴᩩᨠ᩠ᨠᨭᩣᨶᩴ …ᨸᩮ…  ᩈᩣᩁᨾ᩠ᨽᩴ ᩈᨸᩁᩥᨠ᩠ᨠᨾᨶᩴ, ᩋᩣᨸᨲ᩠ᨲᩥ ᨠᩣᩁᩩᨠᩣᨶᩴ ᨴ᩠ᩅᩥᨶ᩠ᨶᩴ ᨴᩩᨠ᩠ᨠᨭᩣᨶᩴ …ᨸᩮ…  ᩋᨶᩣᩁᨾ᩠ᨽᩴ ᩋᨸᩁᩥᨠ᩠ᨠᨾᨶᩴ, ᩋᩣᨸᨲ᩠ᨲᩥ ᨠᩣᩁᩩᨠᩣᨶᩴ ᨴ᩠ᩅᩥᨶ᩠ᨶᩴ ᨴᩩᨠ᩠ᨠᨭᩣᨶᩴ …ᨸᩮ…  ᩋᨶᩣᩁᨾ᩠ᨽᩴ ᩈᨸᩁᩥᨠ᩠ᨠᨾᨶᩴ, ᩋᩣᨸᨲ᩠ᨲᩥ ᨠᩣᩁᩩᨠᩣᨶᩴ ᨴᩩᨠ᩠ᨠᨭᩔ.
</Paragraph>

<Paragraph number="1495" book="para">
ᨽᩥᨠ᩠ᨡᩩ ᩈᨾᩣᨴᩥᩈᩥᨲ᩠ᩅᩣ ᨸᨠ᩠ᨠᨾᨲᩥ—  “ᨠᩩᨭᩥᩴ ᨾᩮ ᨠᩁᩮᩣᨳᩣ”ᨲᩥ. ᩈᨾᩣᨴᩥᩈᨲᩥ ᨧ—  “ᨸᨾᩣᨱᩥᨠᩣ ᨧ ᩉᩮᩣᨲᩩ ᩋᨶᩣᩁᨾ᩠ᨽᩣ ᨧ ᩈᨸᩁᩥᨠ᩠ᨠᨾᨶᩣ ᨧᩣ”ᨲᩥ. ᨲᩔ ᨠᩩᨭᩥᩴ ᨠᩁᩮᩣᨶ᩠ᨲᩥ ᨸᨾᩣᨱᩥᨠᩴ ᩈᩣᩁᨾ᩠ᨽᩴ ᩋᨸᩁᩥᨠ᩠ᨠᨾᨶᩴ, ᩋᩣᨸᨲ᩠ᨲᩥ ᨠᩣᩁᩩᨠᩣᨶᩴ ᨴ᩠ᩅᩥᨶ᩠ᨶᩴ ᨴᩩᨠ᩠ᨠᨭᩣᨶᩴ …ᨸᩮ…  ᩈᩣᩁᨾ᩠ᨽᩴ ᩈᨸᩁᩥᨠ᩠ᨠᨾᨶᩴ, ᩋᩣᨸᨲ᩠ᨲᩥ ᨠᩣᩁᩩᨠᩣᨶᩴ ᨴᩩᨠ᩠ᨠᨭᩔ …ᨸᩮ…  ᩋᨶᩣᩁᨾ᩠ᨽᩴ ᩋᨸᩁᩥᨠ᩠ᨠᨾᨶᩴ, ᩋᩣᨸᨲ᩠ᨲᩥ ᨠᩣᩁᩩᨠᩣᨶᩴ ᨴᩩᨠ᩠ᨠᨭᩔ …ᨸᩮ…  ᩋᨶᩣᩁᨾ᩠ᨽᩴ ᩈᨸᩁᩥᨠ᩠ᨠᨾᨶᩴ, ᩋᨶᩣᨸᨲ᩠ᨲᩥ.
</Paragraph>

<Paragraph number="1496" book="para">
ᨽᩥᨠ᩠ᨡᩩ ᩈᨾᩣᨴᩥᩈᩥᨲ᩠ᩅᩣ ᨸᨠ᩠ᨠᨾᨲᩥ—  “ᨠᩩᨭᩥᩴ ᨾᩮ ᨠᩁᩮᩣᨳᩣ”ᨲᩥ. ᩈᨾᩣᨴᩥᩈᨲᩥ ᨧ—  “ᨴᩮᩈᩥᨲᩅᨲ᩠ᨳᩩᨠᩣ ᨧ ᩉᩮᩣᨲᩩ ᨸᨾᩣᨱᩥᨠᩣ ᨧ ᩋᨶᩣᩁᨾ᩠ᨽᩣ ᨧ ᩈᨸᩁᩥᨠ᩠ᨠᨾᨶᩣ ᨧᩣ”ᨲᩥ. ᨲᩔ ᨠᩩᨭᩥᩴ ᨠᩁᩮᩣᨶ᩠ᨲᩥ ᩋᨴᩮᩈᩥᨲᩅᨲ᩠ᨳᩩᨠᩴ ᨸᨾᩣᨱᩣᨲᩥᨠ᩠ᨠᨶ᩠ᨲᩴ ᩈᩣᩁᨾ᩠ᨽᩴ ᩋᨸᩁᩥᨠ᩠ᨠᨾᨶᩴ, ᩋᩣᨸᨲ᩠ᨲᩥ ᨠᩣᩁᩩᨠᩣᨶᩴ ᨧᨲᩩᨶ᩠ᨶᩴ ᨴᩩᨠ᩠ᨠᨭᩣᨶᩴ …ᨸᩮ…  ᩈᩣᩁᨾ᩠ᨽᩴ ᩈᨸᩁᩥᨠ᩠ᨠᨾᨶᩴ, ᩋᩣᨸᨲ᩠ᨲᩥ ᨠᩣᩁᩩᨠᩣᨶᩴ ᨲᩥᨱ᩠ᨱᩴ ᨴᩩᨠ᩠ᨠᨭᩣᨶᩴ …ᨸᩮ…  ᩋᨶᩣᩁᨾ᩠ᨽᩴ ᩋᨸᩁᩥᨠ᩠ᨠᨾᨶᩴ, ᩋᩣᨸᨲ᩠ᨲᩥ ᨠᩣᩁᩩᨠᩣᨶᩴ ᨲᩥᨱ᩠ᨱᩴ ᨴᩩᨠ᩠ᨠᨭᩣᨶᩴ …ᨸᩮ…  ᩋᨶᩣᩁᨾ᩠ᨽᩴ ᩈᨸᩁᩥᨠ᩠ᨠᨾᨶᩴ, ᩋᩣᨸᨲ᩠ᨲᩥ ᨠᩣᩁᩩᨠᩣᨶᩴ ᨴ᩠ᩅᩥᨶ᩠ᨶᩴ ᨴᩩᨠ᩠ᨠᨭᩣᨶᩴ.
</Paragraph>

<Paragraph number="1497" book="para">
ᨽᩥᨠ᩠ᨡᩩ ᩈᨾᩣᨴᩥᩈᩥᨲ᩠ᩅᩣ ᨸᨠ᩠ᨠᨾᨲᩥ—  “ᨠᩩᨭᩥᩴ ᨾᩮ ᨠᩁᩮᩣᨳᩣ”ᨲᩥ. ᩈᨾᩣᨴᩥᩈᨲᩥ ᨧ—  “ᨴᩮᩈᩥᨲᩅᨲ᩠ᨳᩩᨠᩣ ᨧ ᩉᩮᩣᨲᩩ ᨸᨾᩣᨱᩥᨠᩣ ᨧ ᩋᨶᩣᩁᨾ᩠ᨽᩣ ᨧ ᩈᨸᩁᩥᨠ᩠ᨠᨾᨶᩣ ᨧᩣ”ᨲᩥ. ᨲᩔ ᨠᩩᨭᩥᩴ ᨠᩁᩮᩣᨶ᩠ᨲᩥ ᨴᩮᩈᩥᨲᩅᨲ᩠ᨳᩩᨠᩴ ᨸᨾᩣᨱᩥᨠᩴ ᩈᩣᩁᨾ᩠ᨽᩴ ᩋᨸᩁᩥᨠ᩠ᨠᨾᨶᩴ, ᩋᩣᨸᨲ᩠ᨲᩥ ᨠᩣᩁᩩᨠᩣᨶᩴ ᨴ᩠ᩅᩥᨶ᩠ᨶᩴ ᨴᩩᨠ᩠ᨠᨭᩣᨶᩴ …ᨸᩮ…  ᩈᩣᩁᨾ᩠ᨽᩴ ᩈᨸᩁᩥᨠ᩠ᨠᨾᨶᩴ, ᩋᩣᨸᨲ᩠ᨲᩥ ᨠᩣᩁᩩᨠᩣᨶᩴ ᨴᩩᨠ᩠ᨠᨭᩔ …ᨸᩮ…  ᩋᨶᩣᩁᨾ᩠ᨽᩴ ᩋᨸᩁᩥᨠ᩠ᨠᨾᨶᩴ, ᩋᩣᨸᨲ᩠ᨲᩥ ᨠᩣᩁᩩᨠᩣᨶᩴ ᨴᩩᨠ᩠ᨠᨭᩔ …ᨸᩮ…  ᩋᨶᩣᩁᨾ᩠ᨽᩴ ᩈᨸᩁᩥᨠ᩠ᨠᨾᨶᩴ, ᩋᨶᩣᨸᨲ᩠ᨲᩥ.
</Paragraph>

</Division>
<Division number="361" book="para">

<Paragraph number="1498" book="para">
ᨽᩥᨠ᩠ᨡᩩ ᩈᨾᩣᨴᩥᩈᩥᨲ᩠ᩅᩣ ᨸᨠ᩠ᨠᨾᨲᩥ—  “ᨠᩩᨭᩥᩴ ᨾᩮ ᨠᩁᩮᩣᨳᩣ”ᨲᩥ. ᨲᩔ ᨠᩩᨭᩥᩴ ᨠᩁᩮᩣᨶ᩠ᨲᩥ ᩋᨴᩮᩈᩥᨲᩅᨲ᩠ᨳᩩᨠᩴ ᩈᩣᩁᨾ᩠ᨽᩴ ᩋᨸᩁᩥᨠ᩠ᨠᨾᨶᩴ. ᩈᩮᩣ ᨧᩮ ᩅᩥᨸ᩠ᨸᨠᨲᩮ ᩋᩣᨣᨧ᩠ᨨᨲᩥ, ᨲᩮᨶ ᨽᩥᨠ᩠ᨡᩩᨶᩣ ᩈᩣ ᨠᩩᨭᩥ ᩋᨬ᩠ᨬᩔ ᩅᩤ ᨴᩤᨲᨻ᩠ᨻᩣ ᨽᩥᨶ᩠ᨴᩥᨲ᩠ᩅᩣ ᩅᩤ ᨸᩩᨶ ᨠᩣᨲᨻ᩠ᨻᩣ. ᨶᩮᩣ ᨧᩮ ᩋᨬ᩠ᨬᩔ ᩅᩤ ᨴᨴᩮᨿ᩠ᨿ ᨽᩥᨶ᩠ᨴᩥᨲ᩠ᩅᩣ ᩅᩤ ᨸᩩᨶ ᨠᩣᩁᩮᨿ᩠ᨿ, ᩋᩣᨸᨲ᩠ᨲᩥ ᩈᩴᨥᩣᨴᩥᩈᩮᩈᩮᨶ ᨴ᩠ᩅᩥᨶ᩠ᨶᩴ ᨴᩩᨠ᩠ᨠᨭᩣᨶᩴ.
</Paragraph>

<Paragraph number="1499" book="para">
ᨽᩥᨠ᩠ᨡᩩ ᩈᨾᩣᨴᩥᩈᩥᨲ᩠ᩅᩣ ᨸᨠ᩠ᨠᨾᨲᩥ—  “ᨠᩩᨭᩥᩴ ᨾᩮ ᨠᩁᩮᩣᨳᩣ”ᨲᩥ. ᨲᩔ ᨠᩩᨭᩥᩴ ᨠᩁᩮᩣᨶ᩠ᨲᩥ ᩋᨴᩮᩈᩥᨲᩅᨲ᩠ᨳᩩᨠᩴ ᩈᩣᩁᨾ᩠ᨽᩴ ᩈᨸᩁᩥᨠ᩠ᨠᨾᨶᩴ. ᩈᩮᩣ ᨧᩮ ᩅᩥᨸ᩠ᨸᨠᨲᩮ ᩋᩣᨣᨧ᩠ᨨᨲᩥ, ᨲᩮᨶ ᨽᩥᨠ᩠ᨡᩩᨶᩣ ᩈᩣ ᨠᩩᨭᩥ ᩋᨬ᩠ᨬᩔ ᩅᩤ ᨴᩤᨲᨻ᩠ᨻᩣ ᨽᩥᨶ᩠ᨴᩥᨲ᩠ᩅᩣ ᩅᩤ ᨸᩩᨶ ᨠᩣᨲᨻ᩠ᨻᩣ. ᨶᩮᩣ ᨧᩮ ᩋᨬ᩠ᨬᩔ ᩅᩤ ᨴᨴᩮᨿ᩠ᨿ ᨽᩥᨶ᩠ᨴᩥᨲ᩠ᩅᩣ ᩅᩤ ᨸᩩᨶ ᨠᩣᩁᩮᨿ᩠ᨿ, ᩋᩣᨸᨲ᩠ᨲᩥ ᩈᩴᨥᩣᨴᩥᩈᩮᩈᩮᨶ ᨴᩩᨠ᩠ᨠᨭᩔ …ᨸᩮ…  ᩋᨶᩣᩁᨾ᩠ᨽᩴ ᩋᨸᩁᩥᨠ᩠ᨠᨾᨶᩴ …ᨸᩮ…  ᩋᩣᨸᨲ᩠ᨲᩥ ᩈᩴᨥᩣᨴᩥᩈᩮᩈᩮᨶ ᨴᩩᨠ᩠ᨠᨭᩔ …ᨸᩮ…  ᩋᨶᩣᩁᨾ᩠ᨽᩴ ᩈᨸᩁᩥᨠ᩠ᨠᨾᨶᩴ …ᨸᩮ…  ᩋᩣᨸᨲ᩠ᨲᩥ ᩈᩴᨥᩣᨴᩥᩈᩮᩈᩔ.
</Paragraph>

<Paragraph number="1500" book="para">
ᨽᩥᨠ᩠ᨡᩩ ᩈᨾᩣᨴᩥᩈᩥᨲ᩠ᩅᩣ ᨸᨠ᩠ᨠᨾᨲᩥ—  “ᨠᩩᨭᩥᩴ ᨾᩮ ᨠᩁᩮᩣᨳᩣ”ᨲᩥ. ᨲᩔ ᨠᩩᨭᩥᩴ ᨠᩁᩮᩣᨶ᩠ᨲᩥ ᨴᩮᩈᩥᨲᩅᨲ᩠ᨳᩩᨠᩴ ᩈᩣᩁᨾ᩠ᨽᩴ ᩋᨸᩁᩥᨠ᩠ᨠᨾᨶᩴ. ᩈᩮᩣ ᨧᩮ ᩅᩥᨸ᩠ᨸᨠᨲᩮ ᩋᩣᨣᨧ᩠ᨨᨲᩥ, ᨲᩮᨶ ᨽᩥᨠ᩠ᨡᩩᨶᩣ ᩈᩣ ᨠᩩᨭᩥ ᩋᨬ᩠ᨬᩔ ᩅᩤ ᨴᩤᨲᨻ᩠ᨻᩣ ᨽᩥᨶ᩠ᨴᩥᨲ᩠ᩅᩣ ᩅᩤ ᨸᩩᨶ ᨠᩣᨲᨻ᩠ᨻᩣ. ᨶᩮᩣ ᨧᩮ ᩋᨬ᩠ᨬᩔ ᩅᩤ ᨴᨴᩮᨿ᩠ᨿ ᨽᩥᨶ᩠ᨴᩥᨲ᩠ᩅᩣ ᩅᩤ ᨸᩩᨶ ᨠᩣᩁᩮᨿ᩠ᨿ, ᩋᩣᨸᨲ᩠ᨲᩥ ᨴ᩠ᩅᩥᨶ᩠ᨶᩴ ᨴᩩᨠ᩠ᨠᨭᩣᨶᩴ …ᨸᩮ…  ᩈᩣᩁᨾ᩠ᨽᩴ ᩈᨸᩁᩥᨠ᩠ᨠᨾᨶᩴ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ …ᨸᩮ…  ᩋᨶᩣᩁᨾ᩠ᨽᩴ ᩋᨸᩁᩥᨠ᩠ᨠᨾᨶᩴ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ …ᨸᩮ…  ᩋᨶᩣᩁᨾ᩠ᨽᩴ ᩈᨸᩁᩥᨠ᩠ᨠᨾᨶᩴ, ᩋᨶᩣᨸᨲ᩠ᨲᩥ.
</Paragraph>

</Division>
<Division number="362" book="para">

<Paragraph number="1501" book="para">
ᨽᩥᨠ᩠ᨡᩩ ᩈᨾᩣᨴᩥᩈᩥᨲ᩠ᩅᩣ ᨸᨠ᩠ᨠᨾᨲᩥ—  “ᨠᩩᨭᩥᩴ ᨾᩮ ᨠᩁᩮᩣᨳᩣ”ᨲᩥ. ᨲᩔ ᨠᩩᨭᩥᩴ ᨠᩁᩮᩣᨶ᩠ᨲᩥ ᨸᨾᩣᨱᩣᨲᩥᨠ᩠ᨠᨶ᩠ᨲᩴ ᩈᩣᩁᨾ᩠ᨽᩴ ᩋᨸᩁᩥᨠ᩠ᨠᨾᨶᩴ. ᩈᩮᩣ ᨧᩮ ᩅᩥᨸ᩠ᨸᨠᨲᩮ ᩋᩣᨣᨧ᩠ᨨᨲᩥ, ᨲᩮᨶ ᨽᩥᨠ᩠ᨡᩩᨶᩣ ᩈᩣ ᨠᩩᨭᩥ ᩋᨬ᩠ᨬᩔ ᩅᩤ ᨴᩤᨲᨻ᩠ᨻᩣ ᨽᩥᨶ᩠ᨴᩥᨲ᩠ᩅᩣ ᩅᩤ ᨸᩩᨶ ᨠᩣᨲᨻ᩠ᨻᩣ. ᨶᩮᩣ ᨧᩮ ᩋᨬ᩠ᨬᩔ ᩅᩤ ᨴᨴᩮᨿ᩠ᨿ ᨽᩥᨶ᩠ᨴᩥᨲ᩠ᩅᩣ ᩅᩤ ᨸᩩᨶ ᨠᩣᩁᩮᨿ᩠ᨿ, ᩋᩣᨸᨲ᩠ᨲᩥ ᩈᩴᨥᩣᨴᩥᩈᩮᩈᩮᨶ ᨴ᩠ᩅᩥᨶ᩠ᨶᩴ ᨴᩩᨠ᩠ᨠᨭᩣᨶᩴ …ᨸᩮ…  ᩈᩣᩁᨾ᩠ᨽᩴ ᩈᨸᩁᩥᨠ᩠ᨠᨾᨶᩴ, ᩋᩣᨸᨲ᩠ᨲᩥ ᩈᩴᨥᩣᨴᩥᩈᩮᩈᩮᨶ ᨴᩩᨠ᩠ᨠᨭᩔ …ᨸᩮ…  ᩋᨶᩣᩁᨾ᩠ᨽᩴ ᩋᨸᩁᩥᨠ᩠ᨠᨾᨶᩴ, ᩋᩣᨸᨲ᩠ᨲᩥ ᩈᩴᨥᩣᨴᩥᩈᩮᩈᩮᨶ ᨴᩩᨠ᩠ᨠᨭᩔ …ᨸᩮ…  ᩋᨶᩣᩁᨾ᩠ᨽᩴ ᩈᨸᩁᩥᨠ᩠ᨠᨾᨶᩴ, ᩋᩣᨸᨲ᩠ᨲᩥ ᩈᩴᨥᩣᨴᩥᩈᩮᩈᩔ.
</Paragraph>

<Paragraph number="1502" book="para">
ᨽᩥᨠ᩠ᨡᩩ ᩈᨾᩣᨴᩥᩈᩥᨲ᩠ᩅᩣ ᨸᨠ᩠ᨠᨾᨲᩥ—  “ᨠᩩᨭᩥᩴ ᨾᩮ ᨠᩁᩮᩣᨳᩣ”ᨲᩥ. ᨲᩔ ᨠᩩᨭᩥᩴ ᨠᩁᩮᩣᨶ᩠ᨲᩥ ᨸᨾᩣᨱᩥᨠᩴ ᩈᩣᩁᨾ᩠ᨽᩴ ᩋᨸᩁᩥᨠ᩠ᨠᨾᨶᩴ. ᩈᩮᩣ ᨧᩮ ᩅᩥᨸ᩠ᨸᨠᨲᩮ ᩋᩣᨣᨧ᩠ᨨᨲᩥ, ᨲᩮᨶ ᨽᩥᨠ᩠ᨡᩩᨶᩣ ᩈᩣ ᨠᩩᨭᩥ ᩋᨬ᩠ᨬᩔ ᩅᩤ ᨴᩤᨲᨻ᩠ᨻᩣ ᨽᩥᨶ᩠ᨴᩥᨲ᩠ᩅᩣ ᩅᩤ ᨸᩩᨶ ᨠᩣᨲᨻ᩠ᨻᩣ. ᨶᩮᩣ ᨧᩮ ᩋᨬ᩠ᨬᩔ ᩅᩤ ᨴᨴᩮᨿ᩠ᨿ ᨽᩥᨶ᩠ᨴᩥᨲ᩠ᩅᩣ ᩅᩤ ᨸᩩᨶ ᨠᩣᩁᩮᨿ᩠ᨿ, ᩋᩣᨸᨲ᩠ᨲᩥ ᨴ᩠ᩅᩥᨶ᩠ᨶᩴ ᨴᩩᨠ᩠ᨠᨭᩣᨶᩴ …ᨸᩮ…  ᩈᩣᩁᨾ᩠ᨽᩴ ᩈᨸᩁᩥᨠ᩠ᨠᨾᨶᩴ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ …ᨸᩮ…  ᩋᨶᩣᩁᨾ᩠ᨽᩴ ᩋᨸᩁᩥᨠ᩠ᨠᨾᨶᩴ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ …ᨸᩮ…  ᩋᨶᩣᩁᨾ᩠ᨽᩴ ᩈᨸᩁᩥᨠ᩠ᨠᨾᨶᩴ, ᩋᨶᩣᨸᨲ᩠ᨲᩥ.
</Paragraph>

<Paragraph number="1503" book="para">
ᨽᩥᨠ᩠ᨡᩩ ᩈᨾᩣᨴᩥᩈᩥᨲ᩠ᩅᩣ ᨸᨠ᩠ᨠᨾᨲᩥ—  “ᨠᩩᨭᩥᩴ ᨾᩮ ᨠᩁᩮᩣᨳᩣ”ᨲᩥ. ᨲᩔ ᨠᩩᨭᩥᩴ ᨠᩁᩮᩣᨶ᩠ᨲᩥ ᩋᨴᩮᩈᩥᨲᩅᨲ᩠ᨳᩩᨠᩴ ᨸᨾᩣᨱᩣᨲᩥᨠ᩠ᨠᨶ᩠ᨲᩴ ᩈᩣᩁᨾ᩠ᨽᩴ ᩋᨸᩁᩥᨠ᩠ᨠᨾᨶᩴ. ᩈᩮᩣ ᨧᩮ ᩅᩥᨸ᩠ᨸᨠᨲᩮ ᩋᩣᨣᨧ᩠ᨨᨲᩥ, ᨲᩮᨶ ᨽᩥᨠ᩠ᨡᩩᨶᩣ ᩈᩣ ᨠᩩᨭᩥ ᩋᨬ᩠ᨬᩔ ᩅᩤ ᨴᩤᨲᨻ᩠ᨻᩣ ᨽᩥᨶ᩠ᨴᩥᨲ᩠ᩅᩣ ᩅᩤ ᨸᩩᨶ ᨠᩣᨲᨻ᩠ᨻᩣ. ᨶᩮᩣ ᨧᩮ ᩋᨬ᩠ᨬᩔ ᩅᩤ ᨴᨴᩮᨿ᩠ᨿ ᨽᩥᨶ᩠ᨴᩥᨲ᩠ᩅᩣ ᩅᩤ ᨸᩩᨶ ᨠᩣᩁᩮᨿ᩠ᨿ, ᩋᩣᨸᨲ᩠ᨲᩥ ᨴ᩠ᩅᩥᨶ᩠ᨶᩴ ᩈᩴᨥᩣᨴᩥᩈᩮᩈᩮᨶ ᨴ᩠ᩅᩥᨶ᩠ᨶᩴ ᨴᩩᨠ᩠ᨠᨭᩣᨶᩴ …ᨸᩮ…  ᩈᩣᩁᨾ᩠ᨽᩴ ᩈᨸᩁᩥᨠ᩠ᨠᨾᨶᩴ, ᩋᩣᨸᨲ᩠ᨲᩥ ᨴ᩠ᩅᩥᨶ᩠ᨶᩴ ᩈᩴᨥᩣᨴᩥᩈᩮᩈᩮᨶ ᨴᩩᨠ᩠ᨠᨭᩔ …ᨸᩮ…  ᩋᨶᩣᩁᨾ᩠ᨽᩴ ᩋᨸᩁᩥᨠ᩠ᨠᨾᨶᩴ, ᩋᩣᨸᨲ᩠ᨲᩥ ᨴ᩠ᩅᩥᨶ᩠ᨶᩴ ᩈᩴᨥᩣᨴᩥᩈᩮᩈᩮᨶ ᨴᩩᨠ᩠ᨠᨭᩔ …ᨸᩮ…  ᩋᨶᩣᩁᨾ᩠ᨽᩴ ᩈᨸᩁᩥᨠ᩠ᨠᨾᨶᩴ, ᩋᩣᨸᨲ᩠ᨲᩥ ᨴ᩠ᩅᩥᨶ᩠ᨶᩴ ᩈᩴᨥᩣᨴᩥᩈᩮᩈᩣᨶᩴ.
</Paragraph>

<Paragraph number="1504" book="para">
ᨽᩥᨠ᩠ᨡᩩ ᩈᨾᩣᨴᩥᩈᩥᨲ᩠ᩅᩣ ᨸᨠ᩠ᨠᨾᨲᩥ—  “ᨠᩩᨭᩥᩴ ᨾᩮ ᨠᩁᩮᩣᨳᩣ”ᨲᩥ. ᨲᩔ ᨠᩩᨭᩥᩴ ᨠᩁᩮᩣᨶ᩠ᨲᩥ ᨴᩮᩈᩥᨲᩅᨲ᩠ᨳᩩᨠᩴ ᨸᨾᩣᨱᩥᨠᩴ ᩈᩣᩁᨾ᩠ᨽᩴ ᩋᨸᩁᩥᨠ᩠ᨠᨾᨶᩴ. ᩈᩮᩣ ᨧᩮ ᩅᩥᨸ᩠ᨸᨠᨲᩮ ᩋᩣᨣᨧ᩠ᨨᨲᩥ, ᨲᩮᨶ ᨽᩥᨠ᩠ᨡᩩᨶᩣ ᩈᩣ ᨠᩩᨭᩥ ᩋᨬ᩠ᨬᩔ ᩅᩤ ᨴᩤᨲᨻ᩠ᨻᩣ ᨽᩥᨶ᩠ᨴᩥᨲ᩠ᩅᩣ ᩅᩤ ᨸᩩᨶ ᨠᩣᨲᨻ᩠ᨻᩣ. ᨶᩮᩣ ᨧᩮ ᩋᨬ᩠ᨬᩔ ᩅᩤ ᨴᨴᩮᨿ᩠ᨿ ᨽᩥᨶ᩠ᨴᩥᨲ᩠ᩅᩣ ᩅᩤ ᨸᩩᨶ ᨠᩣᩁᩮᨿ᩠ᨿ, ᩋᩣᨸᨲ᩠ᨲᩥ ᨴ᩠ᩅᩥᨶ᩠ᨶᩴ ᨴᩩᨠ᩠ᨠᨭᩣᨶᩴ …ᨸᩮ…  ᩈᩣᩁᨾ᩠ᨽᩴ ᩈᨸᩁᩥᨠ᩠ᨠᨾᨶᩴ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ …ᨸᩮ…  ᩋᨶᩣᩁᨾ᩠ᨽᩴ ᩋᨸᩁᩥᨠ᩠ᨠᨾᨶᩴ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ.
</Paragraph>

<Paragraph number="1505" book="para">
ᨽᩥᨠ᩠ᨡᩩ ᩈᨾᩣᨴᩥᩈᩥᨲ᩠ᩅᩣ ᨸᨠ᩠ᨠᨾᨲᩥ—  “ᨠᩩᨭᩥᩴ ᨾᩮ ᨠᩁᩮᩣᨳᩣ”ᨲᩥ. ᨲᩔ ᨠᩩᨭᩥᩴ ᨠᩁᩮᩣᨶ᩠ᨲᩥ ᨴᩮᩈᩥᨲᩅᨲ᩠ᨳᩩᨠᩴ ᨸᨾᩣᨱᩥᨠᩴ ᩋᨶᩣᩁᨾ᩠ᨽᩴ ᩈᨸᩁᩥᨠ᩠ᨠᨾᨶᩴ, ᩋᨶᩣᨸᨲ᩠ᨲᩥ.
</Paragraph>

</Division>
<Division number="363" book="para">

<Paragraph number="1506" book="para">
ᩋᨲ᩠ᨲᨶᩣ ᩅᩥᨸ᩠ᨸᨠᨲᩴ ᩋᨲ᩠ᨲᨶᩣ ᨸᩁᩥᨿᩮᩣᩈᩣᨸᩮᨲᩥ, ᩋᩣᨸᨲ᩠ᨲᩥ ᩈᩴᨥᩣᨴᩥᩈᩮᩈᩔ.
</Paragraph>

<Paragraph number="1507" book="para">
ᩋᨲ᩠ᨲᨶᩣ ᩅᩥᨸ᩠ᨸᨠᨲᩴ ᨸᩁᩮᩉᩥ ᨸᩁᩥᨿᩮᩣᩈᩣᨸᩮᨲᩥ, ᩋᩣᨸᨲ᩠ᨲᩥ ᩈᩴᨥᩣᨴᩥᩈᩮᩈᩔ.
</Paragraph>

<Paragraph number="1508" book="para">
ᨸᩁᩮᩉᩥ ᩅᩥᨸ᩠ᨸᨠᨲᩴ ᩋᨲ᩠ᨲᨶᩣ ᨸᩁᩥᨿᩮᩣᩈᩣᨸᩮᨲᩥ, ᩋᩣᨸᨲ᩠ᨲᩥ ᩈᩴᨥᩣᨴᩥᩈᩮᩈᩔ.
</Paragraph>

<Paragraph number="1509" book="para">
ᨸᩁᩮᩉᩥ ᩅᩥᨸ᩠ᨸᨠᨲᩴ ᨸᩁᩮᩉᩥ ᨸᩁᩥᨿᩮᩣᩈᩣᨸᩮᨲᩥ, ᩋᩣᨸᨲ᩠ᨲᩥ ᩈᩴᨥᩣᨴᩥᩈᩮᩈᩔ.
</Paragraph>

</Division>
<Division number="364" book="para">

<Paragraph number="1510" book="para">
ᩋᨶᩣᨸᨲ᩠ᨲᩥ—  ᩃᩮᨱᩮ ᨣᩩᩉᩣᨿ ᨲᩥᨱᨠᩩᨭᩥᨠᩣᨿ ᩋᨬ᩠ᨬᩔᨲ᩠ᨳᩣᨿ ᩅᩤᩈᩣᨣᩤᩁᩴ ᨮᨸᩮᨲ᩠ᩅᩣ ᩈᨻ᩠ᨻᨲ᩠ᨳ, ᩋᨶᩣᨸᨲ᩠ᨲᩥ ᩏᨾ᩠ᨾᨲ᩠ᨲᨠᩔ ᩋᩣᨴᩥᨠᨾ᩠ᨾᩥᨠᩔᩣᨲᩥ.

</Paragraph>
</Division>

<Paragraph number="1511" type="center" book="para">
ᨠᩩᨭᩥᨠᩣᩁᩈᩥᨠ᩠ᨡᩣᨸᨴᩴ ᨶᩥᨭ᩠ᨮᩥᨲᩴ ᨨᨭ᩠ᨮᩴ.
</Paragraph>