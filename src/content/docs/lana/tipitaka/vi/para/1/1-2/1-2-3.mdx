---
title: "1.2.3 ᨴᩩᨭ᩠ᨮᩩᩃᩖᩅᩤᨧᩣᩈᩥᨠ᩠ᨡᩣᨸᨴ"
tableOfContents: false
sidebar:
  order: 7
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';
import TableOfContents from '@components/TableOfContents.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="283" book="para">

<Paragraph number="1133" book="para">
ᨲᩮᨶ ᩈᨾᨿᩮᨶ ᨻᩩᨴ᩠ᨵᩮᩤ ᨽᨣᩅᩤ ᩈᩣᩅᨲ᩠ᨳᩥᨿᩴ ᩅᩥᩉᩁᨲᩥ ᨩᩮᨲᩅᨶᩮ ᩋᨶᩣᨳᨸᩥᨱ᩠ᨯᩥᨠᩔ ᩋᩣᩁᩣᨾᩮ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᩣᨿᩈ᩠ᨾᩣ ᩏᨴᩤᨿᩦ ᩋᩁᨬ᩠ᨬᩮ ᩅᩥᩉᩁᨲᩥ. ᨲᩔᩣᨿᩈ᩠ᨾᨲᩮᩣ ᩅᩥᩉᩣᩁᩮᩣ ᩋᨽᩥᩁᩪᨸᩮᩣ ᩉᩮᩣᨲᩥ ᨴᩔᨶᩦᨿᩮᩣ ᨸᩣᩈᩣᨴᩥᨠᩮᩣ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩈᨾ᩠ᨻᩉᩩᩃᩣ ᩍᨲ᩠ᨳᩥᨿᩮᩣ ᩋᩣᩁᩣᨾᩴ ᩋᩣᨣᨾᩴᩈᩩ ᩅᩥᩉᩣᩁᨸᩮᨠ᩠ᨡᩥᨠᩣᨿᩮᩣ. ᩋᨳ ᨡᩮᩣ ᨲᩣ ᩍᨲ᩠ᨳᩥᨿᩮᩣ ᨿᩮᨶᩣᨿᩈ᩠ᨾᩣ ᩏᨴᩤᨿᩦ ᨲᩮᨶᩩᨸᩈᩘᨠᨾᩥᩴᩈᩩ; ᩏᨸᩈᩘᨠᨾᩥᨲ᩠ᩅᩣ ᩋᩣᨿᩈ᩠ᨾᨶ᩠ᨲᩴ ᩏᨴᩤᨿᩥᩴ ᩑᨲᨴᩅᩮᩤᨧᩩᩴ—  “ᩍᨧ᩠ᨨᩣᨾ ᨾᨿᩴ, ᨽᨶ᩠ᨲᩮ, ᩋᨿ᩠ᨿᩔ ᩅᩥᩉᩣᩁᩴ ᨸᩮᨠ᩠ᨡᩥᨲᩩᨶ᩺”ᨲᩥ. ᩋᨳ ᨡᩮᩣ ᩋᩣᨿᩈ᩠ᨾᩣ ᩏᨴᩤᨿᩦ ᨲᩣ ᩍᨲ᩠ᨳᩥᨿᩮᩣ ᩅᩥᩉᩣᩁᩴ ᨸᩮᨠ᩠ᨡᩣᨸᩮᨲ᩠ᩅᩣ ᨲᩣᩈᩴ ᩍᨲ᩠ᨳᩦᨶᩴ ᩅᨧ᩠ᨧᨾᨣ᩠ᨣᩴ ᨸᩔᩣᩅᨾᨣ᩠ᨣᩴ ᩋᩣᨴᩥᩔ ᩅᨱ᩠ᨱᨾ᩠ᨸᩥ ᨽᨱᨲᩥ ᩋᩅᨱ᩠ᨱᨾ᩠ᨸᩥ ᨽᨱᨲᩥ ᨿᩣᨧᨲᩥᨸᩥ ᩋᩣᨿᩣᨧᨲᩥᨸᩥ ᨸᩩᨧ᩠ᨨᨲᩥᨸᩥ ᨸᨭᩥᨸᩩᨧ᩠ᨨᨲᩥᨸᩥ ᩋᩣᨧᩥᨠ᩠ᨡᨲᩥᨸᩥ ᩋᨶᩩᩈᩣᩈᨲᩥᨸᩥ ᩋᨠ᩠ᨠᩮᩣᩈᨲᩥᨸᩥ. ᨿᩣ ᨲᩣ ᩍᨲ᩠ᨳᩥᨿᩮᩣ ᨨᩥᨶ᩠ᨶᩥᨠᩣ ᨵᩩᨲ᩠ᨲᩥᨠᩣ ᩋᩉᩥᩁᩥᨠᩣᨿᩮᩣ ᨲᩣ ᩋᩣᨿᩈ᩠ᨾᨲᩣ ᩏᨴᩤᨿᩥᨶᩣ ᩈᨴ᩠ᨵᩥᩴ ᩏᩉᩈᨶ᩠ᨲᩥᨸᩥ ᩏᩃᩖᨸᨶ᩠ᨲᩥᨸᩥ ᩏᨩ᩠ᨩᨣ᩠ᨥᨶ᩠ᨲᩥᨸᩥ ᩏᨸ᩠ᨸᨱ᩠ᨯᩮᨶ᩠ᨲᩥᨸᩥ. ᨿᩣ ᨸᨶ ᨲᩣ ᩍᨲ᩠ᨳᩥᨿᩮᩣ ᩉᩥᩁᩥᨾᨶᩣ ᨲᩣ ᨶᩥᨠ᩠ᨡᨾᩥᨲ᩠ᩅᩣ ᨽᩥᨠ᩠ᨡᩪ ᩏᨩ᩠ᨫᩣᨸᩮᨶ᩠ᨲᩥ—  “ᩍᨴᩴ, ᨽᨶ᩠ᨲᩮ, ᨶᨧ᩠ᨨᨶ᩠ᨶᩴ ᨶᨸ᩠ᨸᨲᩥᩁᩪᨸᩴ. ᩈᩣᨾᩥᨠᩮᨶᨸᩥ ᨾᨿᩴ ᩑᩅᩴ ᩅᩩᨲ᩠ᨲᩣ ᨶ ᩍᨧ᩠ᨨᩮᨿ᩠ᨿᩣᨾ, ᨠᩥᩴ ᨸᨶᩣᨿ᩠ᨿᩮᨶ ᩏᨴᩤᨿᩥᨶᩣ”ᨲᩥ. ᨿᩮ ᨲᩮ ᨽᩥᨠ᩠ᨡᩪ ᩋᨸ᩠ᨸᩥᨧ᩠ᨨᩣ …ᨸᩮ…  ᨲᩮ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᩋᩣᨿᩈ᩠ᨾᩣ ᩏᨴᩤᨿᩦ ᨾᩣᨲᩩᨣᩤᨾᩴ ᨴᩩᨭ᩠ᨮᩩᩃᩖᩣᩉᩥ ᩅᩤᨧᩣᩉᩥ ᩒᨽᩣᩈᩥᩔᨲᩦ”ᨲᩥ.



</Paragraph>

<Paragraph number="1134" book="para">
ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᩋᩣᨿᩈ᩠ᨾᨶ᩠ᨲᩴ ᩏᨴᩤᨿᩥᩴ ᩋᨶᩮᨠᨸᩁᩥᨿᩣᨿᩮᨶ ᩅᩥᨣᩁᩉᩥᨲ᩠ᩅᩣ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. ᩋᨳ ᨡᩮᩣ ᨽᨣᩅᩤ ᩑᨲᩈ᩠ᨾᩥᩴ ᨶᩥᨴᩤᨶᩮ ᩑᨲᩈ᩠ᨾᩥᩴ ᨸᨠᩁᨱᩮ ᨽᩥᨠ᩠ᨡᩩᩈᩴᨥᩴ ᩈᨶ᩠ᨶᩥᨸᩣᨲᩣᨸᩮᨲ᩠ᩅᩣ ᩋᩣᨿᩈ᩠ᨾᨶ᩠ᨲᩴ ᩏᨴᩤᨿᩥᩴ ᨸᨭᩥᨸᩩᨧ᩠ᨨᩥ—  “ᩈᨧ᩠ᨧᩴ ᨠᩥᩁ ᨲ᩠ᩅᩴ, ᩏᨴᩤᨿᩥ, ᨾᩣᨲᩩᨣᩤᨾᩴ ᨴᩩᨭ᩠ᨮᩩᩃᩖᩣᩉᩥ ᩅᩤᨧᩣᩉᩥ ᩒᨽᩣᩈᩈᩦ”ᨲᩥ? “ᩈᨧ᩠ᨧᩴ, ᨽᨣᩅᩤ”ᨲᩥ. ᩅᩥᨣᩁᩉᩥ ᨻᩩᨴ᩠ᨵᩮᩤ ᨽᨣᩅᩤ—  “ᩋᨶᨶᩩᨧ᩠ᨨᩅᩥᨠᩴ, ᨾᩮᩣᨥᨸᩩᩁᩥᩈ, ᩋᨶᨶᩩᩃᩮᩣᨾᩥᨠᩴ ᩋᨸ᩠ᨸᨲᩥᩁᩪᨸᩴ ᩋᩔᩣᨾᨱᨠᩴ ᩋᨠᨸ᩠ᨸᩥᨿᩴ ᩋᨠᩁᨱᩦᨿᩴ. ᨠᨳᨬ᩠ᩉᩥ ᨶᩣᨾ ᨲ᩠ᩅᩴ, ᨾᩮᩣᨥᨸᩩᩁᩥᩈ, ᨾᩣᨲᩩᨣᩤᨾᩴ ᨴᩩᨭ᩠ᨮᩩᩃᩖᩣᩉᩥ ᩅᩤᨧᩣᩉᩥ ᩒᨽᩣᩈᩥᩔᩈᩥ. ᨶᨶᩩ ᨾᨿᩣ, ᨾᩮᩣᨥᨸᩩᩁᩥᩈ, ᩋᨶᩮᨠᨸᩁᩥᨿᩣᨿᩮᨶ ᩅᩥᩁᩣᨣᩤᨿ ᨵᨾ᩠ᨾᩮᩣ ᨴᩮᩈᩥᨲᩮᩣ ᨶᩮᩣ ᩈᩁᩣᨣᩤᨿ …ᨸᩮ…  ᨠᩣᨾᨸᩁᩥᩊᩣᩉᩣᨶᩴ ᩅᩪᨸᩈᨾᩮᩣ ᩋᨠ᩠ᨡᩣᨲᩮᩣ. ᨶᩮᨲᩴ, ᨾᩮᩣᨥᨸᩩᩁᩥᩈ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ …ᨸᩮ…  ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᩮᨿ᩠ᨿᩣᨳ—



</Paragraph>

</Division>
<Division number="284" book="para">

<Paragraph number="1135" book="para">
<Emphasis>“ᨿᩮᩣ ᨸᨶ ᨽᩥᨠ᩠ᨡᩩ ᩒᨲᩥᨱ᩠ᨱᩮᩣ ᩅᩥᨸᩁᩥᨱᨲᩮᨶ ᨧᩥᨲ᩠ᨲᩮᨶ ᨾᩣᨲᩩᨣᩤᨾᩴ ᨴᩩᨭ᩠ᨮᩩᩃᩖᩣᩉᩥ ᩅᩤᨧᩣᩉᩥ ᩒᨽᩣᩈᩮᨿ᩠ᨿ ᨿᨳᩣ ᨲᩴ ᨿᩩᩅᩤ ᨿᩩᩅᨲᩥᩴ ᨾᩮᨳᩩᨶᩩᨸᩈᩴᩉᩥᨲᩣᩉᩥ, ᩈᩴᨥᩣᨴᩥᩈᩮᩈᩮᩣ”</Emphasis>ᨲᩥ. (*3*:<Emphasis>7</Emphasis>)



</Paragraph>

</Division>
<Division number="285" book="para">

<Paragraph number="1136" book="para">
<Emphasis>ᨿᩮᩣ ᨸᨶᩣ</Emphasis>ᨲᩥ ᨿᩮᩣ ᨿᩣᨴᩥᩈᩮᩣ …ᨸᩮ…  <Emphasis>ᨽᩥᨠ᩠ᨡᩪ</Emphasis>ᨲᩥ …ᨸᩮ…  ᩋᨿᩴ ᩍᨾᩈ᩠ᨾᩥᩴ ᩋᨲ᩠ᨳᩮ ᩋᨵᩥᨸ᩠ᨸᩮᨲᩮᩣ ᨽᩥᨠ᩠ᨡᩪᨲᩥ.



</Paragraph>

<Paragraph number="1137" book="para">
<Emphasis>ᩒᨲᩥᨱ᩠ᨱᩮᩣ</Emphasis> ᨶᩣᨾ ᩈᩣᩁᨲ᩠ᨲᩮᩣ ᩋᨸᩮᨠ᩠ᨡᩅᩤ ᨸᨭᩥᨻᨴ᩠ᨵᨧᩥᨲ᩠ᨲᩮᩣ.



</Paragraph>

<Paragraph number="1138" book="para">
<Emphasis>ᩅᩥᨸᩁᩥᨱᨲᨶ᩺</Emphasis>ᨲᩥ ᩁᨲ᩠ᨲᨾ᩠ᨸᩥ ᨧᩥᨲ᩠ᨲᩴ ᩅᩥᨸᩁᩥᨱᨲᩴ, ᨴᩩᨭ᩠ᨮᨾ᩠ᨸᩥ ᨧᩥᨲ᩠ᨲᩴ ᩅᩥᨸᩁᩥᨱᨲᩴ ᨾᩪᩊ᩠ᩉᨾ᩠ᨸᩥ ᨧᩥᨲ᩠ᨲᩴ ᩅᩥᨸᩁᩥᨱᨲᩴ. ᩋᨸᩥ ᨧ ᩁᨲ᩠ᨲᩴ ᨧᩥᨲ᩠ᨲᩴ ᩍᨾᩈ᩠ᨾᩥᩴ ᩋᨲ᩠ᨳᩮ ᩋᨵᩥᨸ᩠ᨸᩮᨲᩴ ᩅᩥᨸᩁᩥᨱᨲᨶ᩠ᨲᩥ.



</Paragraph>

<Paragraph number="1139" book="para">
<Emphasis>ᨾᩣᨲᩩᨣᩤᨾᩮᩣ</Emphasis> ᨶᩣᨾ ᨾᨶᩩᩔᩥᨲ᩠ᨳᩦ, ᨶ ᨿᨠ᩠ᨡᩦ, ᨶ ᨸᩮᨲᩦ, ᨶ ᨲᩥᩁᨧ᩠ᨨᩣᨶᨣᨲᩣ. ᩅᩥᨬ᩠ᨬᩪ ᨸᨭᩥᨻᩃᩣ ᩈᩩᨽᩣᩈᩥᨲᨴᩩᨻ᩠ᨽᩣᩈᩥᨲᩴ ᨴᩩᨭ᩠ᨮᩩᩃᩖᩣᨴᩩᨭ᩠ᨮᩩᩃᩖᩴ ᩋᩣᨩᩣᨶᩥᨲᩩᩴ.



</Paragraph>

<Paragraph number="1140" book="para">
<Emphasis>ᨴᩩᨭ᩠ᨮᩩᩃᩖᩣ</Emphasis> ᨶᩣᨾ <Emphasis>ᩅᩤᨧᩣ</Emphasis> ᩅᨧ᩠ᨧᨾᨣ᩠ᨣᨸᩔᩣᩅᨾᨣ᩠ᨣᨾᩮᨳᩩᨶᨵᨾ᩠ᨾᨸ᩠ᨸᨭᩥᩈᩴᨿᩩᨲ᩠ᨲᩣ ᩅᩤᨧᩣ.



</Paragraph>

<Paragraph number="1141" book="para">
<Emphasis>ᩒᨽᩣᩈᩮᨿ᩠ᨿᩣ</Emphasis>ᨲᩥ ᩋᨩ᩠ᨫᩣᨧᩣᩁᩮᩣ ᩅᩩᨧ᩠ᨧᨲᩥ.



</Paragraph>

<Paragraph number="1142" book="para">
<Emphasis>ᨿᨳᩣ ᨲᩴ ᨿᩩᩅᩤ ᨿᩩᩅᨲᩥᨶ᩺</Emphasis>ᨲᩥ ᨴᩉᩁᩮᩣ ᨴᩉᩁᩥᩴ, ᨲᩁᩩᨱᩮᩣ ᨲᩁᩩᨱᩥᩴ, ᨠᩣᨾᨽᩮᩣᨣᩦ ᨠᩣᨾᨽᩮᩣᨣᩥᨶᩥᩴ.



</Paragraph>

<Paragraph number="1143" book="para">
<Emphasis>ᨾᩮᨳᩩᨶᩩᨸᩈᩴᩉᩥᨲᩣᩉᩦ</Emphasis>ᨲᩥ ᨾᩮᨳᩩᨶᨵᨾ᩠ᨾᨸ᩠ᨸᨭᩥᩈᩴᨿᩩᨲ᩠ᨲᩣᩉᩥ.



</Paragraph>

<Paragraph number="1144" book="para">
<Emphasis>ᩈᩴᨥᩣᨴᩥᩈᩮᩈᩮᩣ</Emphasis>ᨲᩥ …ᨸᩮ…  ᨲᩮᨶᨸᩥ ᩅᩩᨧ᩠ᨧᨲᩥ ᩈᩴᨥᩣᨴᩥᩈᩮᩈᩮᩣᨲᩥ.



</Paragraph>

<Paragraph number="1145" book="para">
ᨴ᩠ᩅᩮ ᨾᨣ᩠ᨣᩮ ᩋᩣᨴᩥᩔ ᩅᨱ᩠ᨱᨾ᩠ᨸᩥ ᨽᨱᨲᩥ, ᩋᩅᨱ᩠ᨱᨾ᩠ᨸᩥ ᨽᨱᨲᩥ, ᨿᩣᨧᨲᩥᨸᩥ, ᩋᩣᨿᩣᨧᨲᩥᨸᩥ, ᨸᩩᨧ᩠ᨨᨲᩥᨸᩥ, ᨸᨭᩥᨸᩩᨧ᩠ᨨᨲᩥᨸᩥ, ᩋᩣᨧᩥᨠ᩠ᨡᨲᩥᨸᩥ, ᩋᨶᩩᩈᩣᩈᨲᩥᨸᩥ, ᩋᨠ᩠ᨠᩮᩣᩈᨲᩥᨸᩥ.



</Paragraph>

<Paragraph number="1146" book="para">
<Emphasis>ᩅᨱ᩠ᨱᩴ ᨽᨱᨲᩥ</Emphasis> ᨶᩣᨾ ᨴ᩠ᩅᩮ ᨾᨣ᩠ᨣᩮ ᨳᩮᩣᨾᩮᨲᩥ ᩅᨱ᩠ᨱᩮᨲᩥ ᨸᩈᩴᩈᨲᩥ.



</Paragraph>

<Paragraph number="1147" book="para">
<Emphasis>ᩋᩅᨱ᩠ᨱᩴ ᨽᨱᨲᩥ</Emphasis> ᨶᩣᨾ ᨴ᩠ᩅᩮ ᨾᨣ᩠ᨣᩮ ᨡᩩᩴᩈᩮᨲᩥ ᩅᨾ᩠ᨽᩮᨲᩥ ᨣᩁᩉᨲᩥ.



</Paragraph>

<Paragraph number="1148" book="para">
<Emphasis>ᨿᩣᨧᨲᩥ</Emphasis> ᨶᩣᨾ ᨴᩮᩉᩥ ᨾᩮ, ᩋᩁᩉᩈᩥ ᨾᩮ ᨴᩤᨲᩩᨶ᩠ᨲᩥ.



</Paragraph>

<Paragraph number="1149" book="para">
<Emphasis>ᩋᩣᨿᩣᨧᨲᩥ</Emphasis> ᨶᩣᨾ ᨠᨴᩤ ᨲᩮ ᨾᩣᨲᩣ ᨸᩈᩦᨴᩥᩔᨲᩥ, ᨠᨴᩤ ᨲᩮ ᨸᩥᨲᩣ ᨸᩈᩦᨴᩥᩔᨲᩥ, ᨠᨴᩤ ᨲᩮ ᨴᩮᩅᨲᩣᨿᩮᩣ ᨸᩈᩦᨴᩥᩔᨶ᩠ᨲᩥ, ᨠᨴᩤ ᩈᩩᨡᨱᩮᩣ ᩈᩩᩃᨿᩮᩣ ᩈᩩᨾᩩᩉᩩᨲ᩠ᨲᩮᩣ ᨽᩅᩥᩔᨲᩥ, ᨠᨴᩤ ᨲᩮ ᨾᩮᨳᩩᨶᩴ ᨵᨾ᩠ᨾᩴ ᩃᨽᩥᩔᩣᨾᩦᨲᩥ.



</Paragraph>

<Paragraph number="1150" book="para">
<Emphasis>ᨸᩩᨧ᩠ᨨᨲᩥ</Emphasis> ᨶᩣᨾ ᨠᨳᩴ ᨲ᩠ᩅᩴ ᩈᩣᨾᩥᨠᩔ ᨴᩮᩈᩥ, ᨠᨳᩴ ᨩᩣᩁᩔ ᨴᩮᩈᩦᨲᩥ?



</Paragraph>

<Paragraph number="1151" book="para">
<Emphasis>ᨸᨭᩥᨸᩩᨧ᩠ᨨᨲᩥ</Emphasis> ᨶᩣᨾ ᩑᩅᩴ ᨠᩥᩁ ᨲ᩠ᩅᩴ ᩈᩣᨾᩥᨠᩔ ᨴᩮᩈᩥ, ᩑᩅᩴ ᨩᩣᩁᩔ ᨴᩮᩈᩦᨲᩥ.



</Paragraph>

<Paragraph number="1152" book="para">
<Emphasis>ᩋᩣᨧᩥᨠ᩠ᨡᨲᩥ</Emphasis> ᨶᩣᨾ ᨸᩩᨭ᩠ᨮᩮᩣ ᨽᨱᨲᩥ—  “ᩑᩅᩴ ᨴᩮᩉᩥ. ᩑᩅᩴ ᨴᩮᨶ᩠ᨲᩣ ᩈᩣᨾᩥᨠᩔ ᨸᩥᨿᩣ ᨽᩅᩥᩔᨲᩥ ᨾᨶᩣᨸᩣ ᨧᩣ”ᨲᩥ.



</Paragraph>

<Paragraph number="1153" book="para">
<Emphasis>ᩋᨶᩩᩈᩣᩈᨲᩥ</Emphasis> ᨶᩣᨾ ᩋᨸᩩᨭ᩠ᨮᩮᩣ ᨽᨱᨲᩥ—  “ᩑᩅᩴ ᨴᩮᩉᩥ. ᩑᩅᩴ ᨴᩮᨶ᩠ᨲᩣ ᩈᩣᨾᩥᨠᩔ ᨸᩥᨿᩣ ᨽᩅᩥᩔᨲᩥ ᨾᨶᩣᨸᩣ ᨧᩣ”ᨲᩥ.



</Paragraph>

<Paragraph number="1154" book="para">
<Emphasis>ᩋᨠ᩠ᨠᩮᩣᩈᨲᩥ</Emphasis> ᨶᩣᨾ ᩋᨶᩥᨾᩥᨲ᩠ᨲᩣᩈᩥ, ᨶᩥᨾᩥᨲ᩠ᨲᨾᨲ᩠ᨲᩣᩈᩥ, ᩋᩃᩮᩣᩉᩥᨲᩣᩈᩥ, ᨵᩩᩅᩃᩮᩣᩉᩥᨲᩣᩈᩥ, ᨵᩩᩅᨧᩮᩣᩊᩣᩈᩥ, ᨸᨣ᩠ᨥᩁᨶ᩠ᨲᩦᩈᩥ, ᩈᩥᨡᩁᨱᩦᩈᩥ, ᩍᨲ᩠ᨳᩥᨸᨱ᩠ᨯᨠᩣᩈᩥ, ᩅᩮᨸᩩᩁᩥᩈᩥᨠᩣᩈᩥ, ᩈᨾ᩠ᨽᩥᨶ᩠ᨶᩣᩈᩥ, ᩏᨽᨲᩮᩣᨻ᩠ᨿᨬ᩠ᨩᨶᩣᩈᩦᨲᩥ.



</Paragraph>

</Division>
<Division number="286" book="para">

<Paragraph number="1155" book="para">
ᩍᨲ᩠ᨳᩦ ᨧ ᩉᩮᩣᨲᩥ ᩍᨲ᩠ᨳᩥᩈᨬ᩠ᨬᩦ ᩈᩣᩁᨲ᩠ᨲᩮᩣ ᨧ. ᨽᩥᨠ᩠ᨡᩩ ᨧ ᨶᩴ ᩍᨲ᩠ᨳᩥᨿᩣ ᩅᨧ᩠ᨧᨾᨣ᩠ᨣᩴ ᨸᩔᩣᩅᨾᨣ᩠ᨣᩴ ᩋᩣᨴᩥᩔ ᩅᨱ᩠ᨱᨾ᩠ᨸᩥ ᨽᨱᨲᩥ ᩋᩅᨱ᩠ᨱᨾ᩠ᨸᩥ ᨽᨱᨲᩥ ᨿᩣᨧᨲᩥᨸᩥ ᩋᩣᨿᩣᨧᨲᩥᨸᩥ ᨸᩩᨧ᩠ᨨᨲᩥᨸᩥ ᨸᨭᩥᨸᩩᨧ᩠ᨨᨲᩥᨸᩥ ᩋᩣᨧᩥᨠ᩠ᨡᨲᩥᨸᩥ ᩋᨶᩩᩈᩣᩈᨲᩥᨸᩥ ᩋᨠ᩠ᨠᩮᩣᩈᨲᩥᨸᩥ, ᩋᩣᨸᨲ᩠ᨲᩥ ᩈᩴᨥᩣᨴᩥᩈᩮᩈᩔ …ᨸᩮ… .



</Paragraph>

<Paragraph number="1156" book="para">
ᨴ᩠ᩅᩮ ᩍᨲ᩠ᨳᩥᨿᩮᩣ ᨴ᩠ᩅᩥᨶ᩠ᨶᩴ ᩍᨲ᩠ᨳᩦᨶᩴ ᩍᨲ᩠ᨳᩥᩈᨬ᩠ᨬᩦ ᩈᩣᩁᨲ᩠ᨲᩮᩣ ᨧ. ᨽᩥᨠ᩠ᨡᩩ ᨧ ᨶᩴ ᨴ᩠ᩅᩥᨶ᩠ᨶᩴ ᩍᨲ᩠ᨳᩦᨶᩴ ᩅᨧ᩠ᨧᨾᨣ᩠ᨣᩴ ᨸᩔᩣᩅᨾᨣ᩠ᨣᩴ ᩋᩣᨴᩥᩔ ᩅᨱ᩠ᨱᨾ᩠ᨸᩥ ᨽᨱᨲᩥ ᩋᩅᨱ᩠ᨱᨾ᩠ᨸᩥ ᨽᨱᨲᩥ …ᨸᩮ…  ᩋᨠ᩠ᨠᩮᩣᩈᨲᩥᨸᩥ, ᩋᩣᨸᨲ᩠ᨲᩥ ᨴ᩠ᩅᩥᨶ᩠ᨶᩴ ᩈᩴᨥᩣᨴᩥᩈᩮᩈᩣᨶᩴ …ᨸᩮ… .



</Paragraph>

<Paragraph number="1157" book="para">
ᩍᨲ᩠ᨳᩦ ᨧ ᨸᨱ᩠ᨯᨠᩮᩣ ᨧ ᩏᨽᩥᨶ᩠ᨶᩴ ᩍᨲ᩠ᨳᩥᩈᨬ᩠ᨬᩦ ᩈᩣᩁᨲ᩠ᨲᩮᩣ ᨧ. ᨽᩥᨠ᩠ᨡᩩ ᨧ ᨶᩴ ᩏᨽᩥᨶ᩠ᨶᩴ ᩅᨧ᩠ᨧᨾᨣ᩠ᨣᩴ ᨸᩔᩣᩅᨾᨣ᩠ᨣᩴ ᩋᩣᨴᩥᩔ ᩅᨱ᩠ᨱᨾ᩠ᨸᩥ ᨽᨱᨲᩥ ᩋᩅᨱ᩠ᨱᨾ᩠ᨸᩥ ᨽᨱᨲᩥ …ᨸᩮ…  ᩋᨠ᩠ᨠᩮᩣᩈᨲᩥᨸᩥ, ᩋᩣᨸᨲ᩠ᨲᩥ ᩈᩴᨥᩣᨴᩥᩈᩮᩈᩮᨶ ᨴᩩᨠ᩠ᨠᨭᩔ …ᨸᩮ… .



</Paragraph>

<Paragraph number="1158" book="para">
ᩍᨲ᩠ᨳᩦ ᨧ ᩉᩮᩣᨲᩥ ᩍᨲ᩠ᨳᩥᩈᨬ᩠ᨬᩦ ᩈᩣᩁᨲ᩠ᨲᩮᩣ ᨧ. ᨽᩥᨠ᩠ᨡᩩ ᨧ ᨶᩴ ᩍᨲ᩠ᨳᩥᨿᩣ ᩅᨧ᩠ᨧᨾᨣ᩠ᨣᩴ ᨸᩔᩣᩅᨾᨣ᩠ᨣᩴ ᨮᨸᩮᨲ᩠ᩅᩣ ᩋᨵᨠ᩠ᨡᨠᩴ ᩏᨻ᩠ᨽᨩᩣᨱᩩᨾᨱ᩠ᨯᩃᩴ ᩋᩣᨴᩥᩔ ᩅᨱ᩠ᨱᨾ᩠ᨸᩥ ᨽᨱᨲᩥ ᩋᩅᨱ᩠ᨱᨾ᩠ᨸᩥ ᨽᨱᨲᩥ …ᨸᩮ…  ᩋᨠ᩠ᨠᩮᩣᩈᨲᩥᨸᩥ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ …ᨸᩮ… .



</Paragraph>

<Paragraph number="1159" book="para">
ᨴ᩠ᩅᩮ ᩍᨲ᩠ᨳᩥᨿᩮᩣ ᨴ᩠ᩅᩥᨶ᩠ᨶᩴ ᩍᨲ᩠ᨳᩦᨶᩴ ᩍᨲ᩠ᨳᩥᩈᨬ᩠ᨬᩦ ᩈᩣᩁᨲ᩠ᨲᩮᩣ ᨧ. ᨽᩥᨠ᩠ᨡᩩ ᨧ ᨶᩴ ᨴ᩠ᩅᩥᨶ᩠ᨶᩴ ᩍᨲ᩠ᨳᩦᨶᩴ ᩅᨧ᩠ᨧᨾᨣ᩠ᨣᩴ ᨸᩔᩣᩅᨾᨣ᩠ᨣᩴ ᨮᨸᩮᨲ᩠ᩅᩣ ᩋᨵᨠ᩠ᨡᨠᩴ ᩏᨻ᩠ᨽᨩᩣᨱᩩᨾᨱ᩠ᨯᩃᩴ ᩋᩣᨴᩥᩔ ᩅᨱ᩠ᨱᨾ᩠ᨸᩥ ᨽᨱᨲᩥ ᩋᩅᨱ᩠ᨱᨾ᩠ᨸᩥ ᨽᨱᨲᩥ …ᨸᩮ…  ᩋᨠ᩠ᨠᩮᩣᩈᨲᩥᨸᩥ, ᩋᩣᨸᨲ᩠ᨲᩥ ᨴ᩠ᩅᩥᨶ᩠ᨶᩴ ᨳᩩᩃᩖᨧ᩠ᨧᨿᩣᨶᩴ …ᨸᩮ… .



</Paragraph>

<Paragraph number="1160" book="para">
ᩍᨲ᩠ᨳᩦ ᨧ ᨸᨱ᩠ᨯᨠᩮᩣ ᨧ ᩏᨽᩥᨶ᩠ᨶᩴ ᩍᨲ᩠ᨳᩥᩈᨬ᩠ᨬᩦ ᩈᩣᩁᨲ᩠ᨲᩮᩣ ᨧ. ᨽᩥᨠ᩠ᨡᩩ ᨧ ᨶᩴ ᩏᨽᩥᨶ᩠ᨶᩴ ᩅᨧ᩠ᨧᨾᨣ᩠ᨣᩴ ᨸᩔᩣᩅᨾᨣ᩠ᨣᩴ ᨮᨸᩮᨲ᩠ᩅᩣ ᩋᨵᨠ᩠ᨡᨠᩴ ᩏᨻ᩠ᨽᨩᩣᨱᩩᨾᨱ᩠ᨯᩃᩴ ᩋᩣᨴᩥᩔ ᩅᨱ᩠ᨱᨾ᩠ᨸᩥ ᨽᨱᨲᩥ ᩋᩅᨱ᩠ᨱᨾ᩠ᨸᩥ ᨽᨱᨲᩥ …ᨸᩮ…  ᩋᨠ᩠ᨠᩮᩣᩈᨲᩥᨸᩥ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩮᨶ ᨴᩩᨠ᩠ᨠᨭᩔ …ᨸᩮ… .



</Paragraph>

<Paragraph number="1161" book="para">
ᩍᨲ᩠ᨳᩦ ᨧ ᩉᩮᩣᨲᩥ ᩍᨲ᩠ᨳᩥᩈᨬ᩠ᨬᩦ ᩈᩣᩁᨲ᩠ᨲᩮᩣ ᨧ. ᨽᩥᨠ᩠ᨡᩩ ᨧ ᨶᩴ ᩍᨲ᩠ᨳᩥᨿᩣ ᩏᨻ᩠ᨽᨠ᩠ᨡᨠᩴ ᩋᨵᩮᩤᨩᩣᨱᩩᨾᨱ᩠ᨯᩃᩴ ᩋᩣᨴᩥᩔ ᩅᨱ᩠ᨱᨾ᩠ᨸᩥ ᨽᨱᨲᩥ ᩋᩅᨱ᩠ᨱᨾ᩠ᨸᩥ ᨽᨱᨲᩥ …ᨸᩮ…  ᩋᨠ᩠ᨠᩮᩣᩈᨲᩥᨸᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ …ᨸᩮ… .



</Paragraph>

<Paragraph number="1162" book="para">
ᨴ᩠ᩅᩮ ᩍᨲ᩠ᨳᩥᨿᩮᩣ ᨴ᩠ᩅᩥᨶ᩠ᨶᩴ ᩍᨲ᩠ᨳᩦᨶᩴ ᩍᨲ᩠ᨳᩥᩈᨬ᩠ᨬᩦ ᩈᩣᩁᨲ᩠ᨲᩮᩣ ᨧ. ᨽᩥᨠ᩠ᨡᩩ ᨧ ᨶᩴ ᨴ᩠ᩅᩥᨶ᩠ᨶᩴ ᩍᨲ᩠ᨳᩦᨶᩴ ᩏᨻ᩠ᨽᨠ᩠ᨡᨠᩴ ᩋᨵᩮᩤᨩᩣᨱᩩᨾᨱ᩠ᨯᩃᩴ ᩋᩣᨴᩥᩔ ᩅᨱ᩠ᨱᨾ᩠ᨸᩥ ᨽᨱᨲᩥ ᩋᩅᨱ᩠ᨱᨾ᩠ᨸᩥ ᨽᨱᨲᩥ …ᨸᩮ…  ᩋᨠ᩠ᨠᩮᩣᩈᨲᩥᨸᩥ, ᩋᩣᨸᨲ᩠ᨲᩥ ᨴ᩠ᩅᩥᨶ᩠ᨶᩴ ᨴᩩᨠ᩠ᨠᨭᩣᨶᩴ …ᨸᩮ… .



</Paragraph>

<Paragraph number="1163" book="para">
ᩍᨲ᩠ᨳᩦ ᨧ ᨸᨱ᩠ᨯᨠᩮᩣ ᨧ ᩏᨽᩥᨶ᩠ᨶᩴ ᩍᨲ᩠ᨳᩥᩈᨬ᩠ᨬᩦ ᩈᩣᩁᨲ᩠ᨲᩮᩣ ᨧ. ᨽᩥᨠ᩠ᨡᩩ ᨧ ᨶᩴ ᩏᨽᩥᨶ᩠ᨶᩴ ᩏᨻ᩠ᨽᨠ᩠ᨡᨠᩴ ᩋᨵᩮᩤᨩᩣᨱᩩᨾᨱ᩠ᨯᩃᩴ ᩋᩣᨴᩥᩔ ᩅᨱ᩠ᨱᨾ᩠ᨸᩥ ᨽᨱᨲᩥ ᩋᩅᨱ᩠ᨱᨾ᩠ᨸᩥ ᨽᨱᨲᩥ …ᨸᩮ…  ᩋᨠ᩠ᨠᩮᩣᩈᨲᩥᨸᩥ, ᩋᩣᨸᨲ᩠ᨲᩥ ᨴ᩠ᩅᩥᨶ᩠ᨶᩴ ᨴᩩᨠ᩠ᨠᨭᩣᨶᩴ …ᨸᩮ… .



</Paragraph>

<Paragraph number="1164" book="para">
ᩍᨲ᩠ᨳᩦ ᨧ ᩉᩮᩣᨲᩥ ᩍᨲ᩠ᨳᩥᩈᨬ᩠ᨬᩦ ᩈᩣᩁᨲ᩠ᨲᩮᩣ ᨧ. ᨽᩥᨠ᩠ᨡᩩ ᨧ ᨶᩴ ᩍᨲ᩠ᨳᩥᨿᩣ ᨠᩣᨿᨸᨭᩥᨻᨴ᩠ᨵᩴ ᩋᩣᨴᩥᩔ ᩅᨱ᩠ᨱᨾ᩠ᨸᩥ ᨽᨱᨲᩥ ᩋᩅᨱ᩠ᨱᨾ᩠ᨸᩥ ᨽᨱᨲᩥ …ᨸᩮ…  ᩋᨠ᩠ᨠᩮᩣᩈᨲᩥᨸᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ …ᨸᩮ… .



</Paragraph>

<Paragraph number="1165" book="para">
ᨴ᩠ᩅᩮ ᩍᨲ᩠ᨳᩥᨿᩮᩣ ᨴ᩠ᩅᩥᨶ᩠ᨶᩴ ᩍᨲ᩠ᨳᩦᨶᩴ ᩍᨲ᩠ᨳᩥᩈᨬ᩠ᨬᩦ ᩈᩣᩁᨲ᩠ᨲᩮᩣ ᨧ. ᨽᩥᨠ᩠ᨡᩩ ᨧ ᨶᩴ ᨴ᩠ᩅᩥᨶ᩠ᨶᩴ ᩍᨲ᩠ᨳᩦᨶᩴ ᨠᩣᨿᨸᨭᩥᨻᨴ᩠ᨵᩴ ᩋᩣᨴᩥᩔ ᩅᨱ᩠ᨱᨾ᩠ᨸᩥ ᨽᨱᨲᩥ ᩋᩅᨱ᩠ᨱᨾ᩠ᨸᩥ ᨽᨱᨲᩥ …ᨸᩮ…  ᩋᨠ᩠ᨠᩮᩣᩈᨲᩥᨸᩥ, ᩋᩣᨸᨲ᩠ᨲᩥ ᨴ᩠ᩅᩥᨶ᩠ᨶᩴ ᨴᩩᨠ᩠ᨠᨭᩣᨶᩴ …ᨸᩮ… .



</Paragraph>

<Paragraph number="1166" book="para">
ᩍᨲ᩠ᨳᩦ ᨧ ᨸᨱ᩠ᨯᨠᩮᩣ ᨧ ᩏᨽᩥᨶ᩠ᨶᩴ ᩍᨲ᩠ᨳᩥᩈᨬ᩠ᨬᩦ ᩈᩣᩁᨲ᩠ᨲᩮᩣ ᨧ. ᨽᩥᨠ᩠ᨡᩩ ᨧ ᨶᩴ ᩏᨽᩥᨶ᩠ᨶᩴ ᨠᩣᨿᨸᨭᩥᨻᨴ᩠ᨵᩴ ᩋᩣᨴᩥᩔ ᩅᨱ᩠ᨱᨾ᩠ᨸᩥ ᨽᨱᨲᩥ ᩋᩅᨱ᩠ᨱᨾ᩠ᨸᩥ ᨽᨱᨲᩥ …ᨸᩮ…  ᩋᨠ᩠ᨠᩮᩣᩈᨲᩥᨸᩥ, ᩋᩣᨸᨲ᩠ᨲᩥ ᨴ᩠ᩅᩥᨶ᩠ᨶᩴ ᨴᩩᨠ᩠ᨠᨭᩣᨶᩴ …ᨸᩮ… .



</Paragraph>

</Division>
<Division number="287" book="para">

<Paragraph number="1167" book="para">
ᩋᨶᩣᨸᨲ᩠ᨲᩥ—  ᩋᨲ᩠ᨳᨸᩩᩁᩮᨠ᩠ᨡᩣᩁᩔ, ᨵᨾ᩠ᨾᨸᩩᩁᩮᨠ᩠ᨡᩣᩁᩔ, ᩋᨶᩩᩈᩣᩈᨶᩥᨸᩩᩁᩮᨠ᩠ᨡᩣᩁᩔ, ᩏᨾ᩠ᨾᨲ᩠ᨲᨠᩔ, ᩋᩣᨴᩥᨠᨾ᩠ᨾᩥᨠᩔᩣᨲᩥ.

</Paragraph>
</Division>

<TableOfContents book="para" section="1.2.3">
* [1.2.3.1 ᩅᩥᨶᩦᨲᩅᨲ᩠ᨳᩩᩏᨴ᩠ᨴᩤᨶᨣᩤᨳᩣ](1-2-3/1-2-3-1)
* [1.2.3.2 ᩅᩥᨶᩦᨲᩅᨲ᩠ᨳᩩ](1-2-3/1-2-3-2)
</TableOfContents>