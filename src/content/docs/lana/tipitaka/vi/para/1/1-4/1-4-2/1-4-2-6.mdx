---
title: "1.4.2.6 ᩑᩊᨠᩃᩮᩣᨾᩈᩥᨠ᩠ᨡᩣᨸᨴ"
tableOfContents: false
sidebar:
  order: 7
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="571" book="para">

<Paragraph number="2176" book="para">
ᨲᩮᨶ ᩈᨾᨿᩮᨶ ᨻᩩᨴ᩠ᨵᩮᩤ ᨽᨣᩅᩤ ᩈᩣᩅᨲ᩠ᨳᩥᨿᩴ ᩅᩥᩉᩁᨲᩥ ᨩᩮᨲᩅᨶᩮ ᩋᨶᩣᨳᨸᩥᨱ᩠ᨯᩥᨠᩔ ᩋᩣᩁᩣᨾᩮ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩔ ᨽᩥᨠ᩠ᨡᩩᨶᩮᩣ ᨠᩮᩣᩈᩃᩮᩈᩩ ᨩᨶᨸᨴᩮ ᩈᩣᩅᨲ᩠ᨳᩥᩴ ᨣᨧ᩠ᨨᨶ᩠ᨲᩔ ᩋᨶ᩠ᨲᩁᩣᨾᨣ᩠ᨣᩮ ᩑᩊᨠᩃᩮᩣᨾᩣᨶᩥ ᩏᨸ᩠ᨸᨩ᩠ᨩᩥᩴᩈᩩ. ᩋᨳ ᨡᩮᩣ ᩈᩮᩣ ᨽᩥᨠ᩠ᨡᩩ ᨲᩣᨶᩥ ᩑᩊᨠᩃᩮᩣᨾᩣᨶᩥ ᩏᨲ᩠ᨲᩁᩣᩈᩘᨣᩮᨶ ᨽᨱ᩠ᨯᩥᨠᩴ ᨻᨶ᩠ᨵᩥᨲ᩠ᩅᩣ ᩋᨣᨾᩣᩈᩥ. ᨾᨶᩩᩔᩣ ᨲᩴ ᨽᩥᨠ᩠ᨡᩩᩴ ᨸᩔᩥᨲ᩠ᩅᩣ ᩏᨸ᩠ᨸᨱ᩠ᨯᩮᩈᩩᩴ—  “ᨠᩥᨲ᩠ᨲᨠᩮᨶ ᨲᩮ, ᨽᨶ᩠ᨲᩮ, ᨠᩦᨲᩣᨶᩥ? ᨠᩥᨲ᩠ᨲᨠᩮᩣ ᩏᨴᨿᩮᩣ ᨽᩅᩥᩔᨲᩦ”ᨲᩥ? ᩈᩮᩣ ᨽᩥᨠ᩠ᨡᩩ ᨲᩮᩉᩥ ᨾᨶᩩᩔᩮᩉᩥ ᩏᨸ᩠ᨸᨱ᩠ᨯᩥᨿᨾᩣᨶᩮᩣ ᨾᩘᨠᩩ ᩋᩉᩮᩣᩈᩥ. ᩋᨳ ᨡᩮᩣ ᩈᩮᩣ ᨽᩥᨠ᩠ᨡᩩ ᩈᩣᩅᨲ᩠ᨳᩥᩴ ᨣᨶ᩠ᨲ᩠ᩅᩣ ᨲᩣᨶᩥ ᩑᩊᨠᩃᩮᩣᨾᩣᨶᩥ ᨮᩥᨲᨠᩮᩣᩅ ᩋᩣᩈᩩᨾ᩠ᨽᩥ. ᨽᩥᨠ᩠ᨡᩪ ᨲᩴ ᨽᩥᨠ᩠ᨡᩩᩴ ᩑᨲᨴᩅᩮᩤᨧᩩᩴ—  “ᨠᩥᩔ ᨲ᩠ᩅᩴ, ᩋᩣᩅᩩᩈᩮᩣ, ᩍᨾᩣᨶᩥ ᩑᩊᨠᩃᩮᩣᨾᩣᨶᩥ ᨮᩥᨲᨠᩮᩣᩅ ᩋᩣᩈᩩᨾ᩠ᨽᩈᩦ”ᨲᩥ? “ᨲᨳᩣ ᩉᩥ ᨸᨶᩣᩉᩴ, ᩋᩣᩅᩩᩈᩮᩣ, ᩍᨾᩮᩈᩴ ᩑᩊᨠᩃᩮᩣᨾᩣᨶᩴ ᨠᩣᩁᨱᩣ ᨾᨶᩩᩔᩮᩉᩥ ᩏᨸ᩠ᨸᨱ᩠ᨯᩥᨲᩮᩣ”ᨲᩥ. “ᨠᩦᩅ ᨴᩪᩁᨲᩮᩣ ᨸᨶ ᨲ᩠ᩅᩴ, ᩋᩣᩅᩩᩈᩮᩣ, ᩍᨾᩣᨶᩥ ᩑᩊᨠᩃᩮᩣᨾᩣᨶᩥ ᩋᩣᩉᩁᩦ”ᨲᩥ? “ᩋᨲᩥᩁᩮᨠᨲᩥᨿᩮᩣᨩᨶᩴ, ᩋᩣᩅᩩᩈᩮᩣ”ᨲᩥ. ᨿᩮ ᨲᩮ ᨽᩥᨠ᩠ᨡᩪ ᩋᨸ᩠ᨸᩥᨧ᩠ᨨᩣ …ᨸᩮ…  ᨲᩮ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᨽᩥᨠ᩠ᨡᩩ ᩋᨲᩥᩁᩮᨠᨲᩥᨿᩮᩣᨩᨶᩴ ᩑᩊᨠᩃᩮᩣᨾᩣᨶᩥ ᩋᩣᩉᩁᩥᩔᨲᩦ”ᨲᩥ.
</Paragraph>

<Paragraph number="2177" book="para">
ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᨲᩴ ᨽᩥᨠ᩠ᨡᩩᩴ ᩋᨶᩮᨠᨸᩁᩥᨿᩣᨿᩮᨶ ᩅᩥᨣᩁᩉᩥᨲ᩠ᩅᩣ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ …ᨸᩮ…  “ᩈᨧ᩠ᨧᩴ ᨠᩥᩁ ᨲ᩠ᩅᩴ, ᨽᩥᨠ᩠ᨡᩩ, ᩋᨲᩥᩁᩮᨠᨲᩥᨿᩮᩣᨩᨶᩴ ᩑᩊᨠᩃᩮᩣᨾᩣᨶᩥ ᩋᩣᩉᩁᩦ”ᨲᩥ? “ᩈᨧ᩠ᨧᩴ, ᨽᨣᩅᩤ”ᨲᩥ. ᩅᩥᨣᩁᩉᩥ ᨻᩩᨴ᩠ᨵᩮᩤ ᨽᨣᩅᩤ …ᨸᩮ…  ᨠᨳᨬ᩠ᩉᩥ ᨶᩣᨾ ᨲ᩠ᩅᩴ, ᨾᩮᩣᨥᨸᩩᩁᩥᩈ, ᩋᨲᩥᩁᩮᨠᨲᩥᨿᩮᩣᨩᨶᩴ ᩑᩊᨠᩃᩮᩣᨾᩣᨶᩥ ᩋᩣᩉᩁᩥᩔᩈᩥ. ᨶᩮᨲᩴ ᨾᩮᩣᨥᨸᩩᩁᩥᩈ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ …ᨸᩮ…  ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᩮᨿ᩠ᨿᩣᨳ—
</Paragraph>

</Division>
<Division number="572" book="para">

<Paragraph number="2178" book="para">
<Emphasis>“ᨽᩥᨠ᩠ᨡᩩᨶᩮᩣ ᨸᨶᩮᩅ ᩋᨴ᩠ᨵᩤᨶᨾᨣ᩠ᨣᨸ᩠ᨸᨭᩥᨸᨶ᩠ᨶᩔ ᩑᩊᨠᩃᩮᩣᨾᩣᨶᩥ ᩏᨸ᩠ᨸᨩ᩠ᨩᩮᨿ᩠ᨿᩩᩴ. ᩋᩣᨠᩘᨡᨾᩣᨶᩮᨶ ᨽᩥᨠ᩠ᨡᩩᨶᩣ ᨸᨭᩥᨣ᩠ᨣᩉᩮᨲᨻ᩠ᨻᩣᨶᩥ. ᨸᨭᩥᨣ᩠ᨣᩉᩮᨲ᩠ᩅᩣ ᨲᩥᨿᩮᩣᨩᨶᨸᩁᨾᩴ ᩈᩉᨲ᩠ᨳᩣ ᩉᩁᩥᨲᨻ᩠ᨻᩣᨶᩥ, ᩋᩈᨶ᩠ᨲᩮ ᩉᩣᩁᨠᩮ. ᨲᨲᩮᩣ ᨧᩮ ᩏᨲ᩠ᨲᩁᩥ ᩉᩁᩮᨿ᩠ᨿ, ᩋᩈᨶ᩠ᨲᩮᨸᩥ ᩉᩣᩁᨠᩮ, ᨶᩥᩔᨣ᩠ᨣᩥᨿᩴ ᨸᩣᨧᩥᨲ᩠ᨲᩥᨿᨶ᩺”</Emphasis>ᨲᩥ. (*16*:<Emphasis>35</Emphasis>)
</Paragraph>

</Division>
<Division number="573" book="para">

<Paragraph number="2179" book="para">
<Emphasis>ᨽᩥᨠ᩠ᨡᩩᨶᩮᩣ ᨸᨶᩮᩅ ᩋᨴ᩠ᨵᩤᨶᨾᨣ᩠ᨣᨸ᩠ᨸᨭᩥᨸᨶ᩠ᨶᩔᩣ</Emphasis>ᨲᩥ ᨸᨶ᩠ᨳᩴ ᨣᨧ᩠ᨨᨶ᩠ᨲᩔ.
</Paragraph>

<Paragraph number="2180" book="para">
<Emphasis>ᩑᩊᨠᩃᩮᩣᨾᩣᨶᩥ ᩏᨸ᩠ᨸᨩ᩠ᨩᩮᨿ᩠ᨿᩩᨶ᩺</Emphasis>ᨲᩥ ᩏᨸ᩠ᨸᨩ᩠ᨩᩮᨿ᩠ᨿᩩᩴ ᩈᩴᨥᨲᩮᩣ ᩅᩤ ᨣᨱᨲᩮᩣ ᩅᩤ ᨬᩣᨲᩥᨲᩮᩣ ᩅᩤ ᨾᩥᨲ᩠ᨲᨲᩮᩣ ᩅᩤ ᨸᩴᩈᩩᨠᩪᩃᩴ ᩅᩤ ᩋᨲ᩠ᨲᨶᩮᩣ ᩅᩤ ᨵᨶᩮᨶ.
</Paragraph>

<Paragraph number="2181" book="para">
<Emphasis>ᩋᩣᨠᩘᨡᨾᩣᨶᩮᨶᩣ</Emphasis>ᨲᩥ ᩍᨧ᩠ᨨᨾᩣᨶᩮᨶ ᨸᨭᩥᨣ᩠ᨣᩉᩮᨲᨻ᩠ᨻᩣᨶᩥ.
</Paragraph>

<Paragraph number="2182" book="para">
<Emphasis>ᨸᨭᩥᨣ᩠ᨣᩉᩮᨲ᩠ᩅᩣ ᨲᩥᨿᩮᩣᨩᨶᨸᩁᨾᩴ ᩈᩉᨲ᩠ᨳᩣ ᩉᩁᩥᨲᨻ᩠ᨻᩣᨶᩦ</Emphasis>ᨲᩥ ᨲᩥᨿᩮᩣᨩᨶᨸᩁᨾᨲᩣ ᩈᩉᨲ᩠ᨳᩣ ᩉᩁᩥᨲᨻ᩠ᨻᩣᨶᩥ.
</Paragraph>

<Paragraph number="2183" book="para">
<Emphasis>ᩋᩈᨶ᩠ᨲᩮ ᩉᩣᩁᨠᩮ</Emphasis>ᨲᩥ ᨶᩣᨬ᩠ᨬᩮᩣ ᨠᩮᩣᨧᩥ ᩉᩣᩁᨠᩮᩣ ᩉᩮᩣᨲᩥ ᩍᨲ᩠ᨳᩦ ᩅᩤ ᨸᩩᩁᩥᩈᩮᩣ ᩅᩤ ᨣᩉᨭ᩠ᨮᩮᩣ ᩅᩤ ᨸᨻ᩠ᨻᨩᩥᨲᩮᩣ ᩅᩤ.
</Paragraph>

<Paragraph number="2184" book="para">
<Emphasis>ᨲᨲᩮᩣ ᨧᩮ ᩏᨲ᩠ᨲᩁᩥ ᩉᩁᩮᨿ᩠ᨿ, ᩋᩈᨶ᩠ᨲᩮᨸᩥ ᩉᩣᩁᨠᩮ</Emphasis>ᨲᩥ ᨸᨮᨾᩴ ᨸᩣᨴᩴ ᨲᩥᨿᩮᩣᨩᨶᩴ ᩋᨲᩥᨠ᩠ᨠᩣᨾᩮᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨴᩩᨲᩥᨿᩴ ᨸᩣᨴᩴ ᩋᨲᩥᨠ᩠ᨠᩣᨾᩮᨲᩥ, ᨶᩥᩔᨣ᩠ᨣᩥᨿᩴ ᨸᩣᨧᩥᨲ᩠ᨲᩥᨿᩴ. ᩋᨶ᩠ᨲᩮᩣᨲᩥᨿᩮᩣᨩᨶᩮ ᨮᩥᨲᩮᩣ ᨻᩉᩥᨲᩥᨿᩮᩣᨩᨶᩴ ᨸᩣᨲᩮᨲᩥ, ᨶᩥᩔᨣ᩠ᨣᩥᨿᩴ ᨸᩣᨧᩥᨲ᩠ᨲᩥᨿᩴ. ᩋᨬ᩠ᨬᩔ ᨿᩣᨶᩮ ᩅᩤ ᨽᨱ᩠ᨯᩮ ᩅᩤ ᩋᨩᩣᨶᨶ᩠ᨲᩔ ᨸᨠ᩠ᨡᩥᨸᩥᨲ᩠ᩅᩣ ᨲᩥᨿᩮᩣᨩᨶᩴ ᩋᨲᩥᨠ᩠ᨠᩣᨾᩮᨲᩥ, ᨶᩥᩔᨣ᩠ᨣᩥᨿᩣᨶᩥ ᩉᩮᩣᨶ᩠ᨲᩥ. ᨶᩥᩔᨩ᩠ᨩᩥᨲᨻ᩠ᨻᩣᨶᩥ ᩈᩴᨥᩔ ᩅᩤ ᨣᨱᩔ ᩅᩤ ᨸᩩᨣ᩠ᨣᩃᩔ ᩅᩤ. ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᨶᩥᩔᨩ᩠ᨩᩥᨲᨻ᩠ᨻᩣᨶᩥ …ᨸᩮ…  “ᩍᨾᩣᨶᩥ ᨾᩮ, ᨽᨶ᩠ᨲᩮ, ᩑᩊᨠᩃᩮᩣᨾᩣᨶᩥ ᨲᩥᨿᩮᩣᨩᨶᩴ ᩋᨲᩥᨠ᩠ᨠᩣᨾᩥᨲᩣᨶᩥ ᨶᩥᩔᨣ᩠ᨣᩥᨿᩣᨶᩥ. ᩍᨾᩣᨶᩣᩉᩴ ᩈᩴᨥᩔ ᨶᩥᩔᨩ᩠ᨩᩣᨾᩦ”ᨲᩥ …ᨸᩮ…  ᨴᨴᩮᨿ᩠ᨿᩣᨲᩥ …ᨸᩮ…  ᨴᨴᩮᨿ᩠ᨿᩩᨶ᩠ᨲᩥ …ᨸᩮ…  ᩋᩣᨿᩈ᩠ᨾᨲᩮᩣ ᨴᨾ᩠ᨾᩦᨲᩥ.
</Paragraph>

</Division>
<Division number="574" book="para">

<Paragraph number="2185" book="para">
ᩋᨲᩥᩁᩮᨠᨲᩥᨿᩮᩣᨩᨶᩮ ᩋᨲᩥᩁᩮᨠᩈᨬ᩠ᨬᩦ ᩋᨲᩥᨠ᩠ᨠᩣᨾᩮᨲᩥ, ᨶᩥᩔᨣ᩠ᨣᩥᨿᩴ ᨸᩣᨧᩥᨲ᩠ᨲᩥᨿᩴ. ᩋᨲᩥᩁᩮᨠᨲᩥᨿᩮᩣᨩᨶᩮ ᩅᩮᨾᨲᩥᨠᩮᩣ ᩋᨲᩥᨠ᩠ᨠᩣᨾᩮᨲᩥ, ᨶᩥᩔᨣ᩠ᨣᩥᨿᩴ ᨸᩣᨧᩥᨲ᩠ᨲᩥᨿᩴ. ᩋᨲᩥᩁᩮᨠᨲᩥᨿᩮᩣᨩᨶᩮ ᩐᨶᨠᩈᨬ᩠ᨬᩦ ᩋᨲᩥᨠ᩠ᨠᩣᨾᩮᨲᩥ, ᨶᩥᩔᨣ᩠ᨣᩥᨿᩴ ᨸᩣᨧᩥᨲ᩠ᨲᩥᨿᩴ.
</Paragraph>

<Paragraph number="2186" book="para">
ᩐᨶᨠᨲᩥᨿᩮᩣᨩᨶᩮ ᩋᨲᩥᩁᩮᨠᩈᨬ᩠ᨬᩦ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩐᨶᨠᨲᩥᨿᩮᩣᨩᨶᩮ ᩅᩮᨾᨲᩥᨠᩮᩣ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩐᨶᨠᨲᩥᨿᩮᩣᨩᨶᩮ ᩐᨶᨠᩈᨬ᩠ᨬᩦ, ᩋᨶᩣᨸᨲ᩠ᨲᩥ.
</Paragraph>

</Division>
<Division number="575" book="para">

<Paragraph number="2187" book="para">
ᩋᨶᩣᨸᨲ᩠ᨲᩥ—  ᨲᩥᨿᩮᩣᨩᨶᩴ ᩉᩁᨲᩥ, ᩐᨶᨠᨲᩥᨿᩮᩣᨩᨶᩴ ᩉᩁᨲᩥ, ᨲᩥᨿᩮᩣᨩᨶᩴ ᩉᩁᨲᩥᨸᩥ, ᨸᨧ᩠ᨧᩣᩉᩁᨲᩥᨸᩥ, ᨲᩥᨿᩮᩣᨩᨶᩴ ᩅᩤᩈᩣᨵᩥᨸ᩠ᨸᩣᨿᩮᩣ ᨣᨶ᩠ᨲ᩠ᩅᩣ ᨲᨲᩮᩣ ᨸᩁᩴ ᩉᩁᨲᩥ, ᩋᨧ᩠ᨨᩥᨶ᩠ᨶᩴ ᨸᨭᩥᩃᨽᩥᨲ᩠ᩅᩣ ᩉᩁᨲᩥ, ᨶᩥᩔᨭ᩠ᨮᩴ ᨸᨭᩥᩃᨽᩥᨲ᩠ᩅᩣ ᩉᩁᨲᩥ, ᩋᨬ᩠ᨬᩴ ᩉᩁᩣᨸᩮᨲᩥ ᨠᨲᨽᨱ᩠ᨯᩴ, ᩏᨾ᩠ᨾᨲ᩠ᨲᨠᩔ, ᩋᩣᨴᩥᨠᨾ᩠ᨾᩥᨠᩔᩣᨲᩥ.

</Paragraph>
</Division>

<Paragraph number="2188" type="center" book="para">
ᩑᩊᨠᩃᩮᩣᨾᩈᩥᨠ᩠ᨡᩣᨸᨴᩴ ᨶᩥᨭ᩠ᨮᩥᨲᩴ ᨨᨭ᩠ᨮᩴ.
</Paragraph>