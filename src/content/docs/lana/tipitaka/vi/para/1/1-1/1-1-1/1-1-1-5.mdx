---
title: "1.1.1.5 ᩅᩥᨶᩦᨲᩅᨲ᩠ᨳᩩ"
tableOfContents: false
sidebar:
  order: 5
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="67" book="para">

<Paragraph number="145" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᨾᨠ᩠ᨠᨭᩥᨿᩣ ᨾᩮᨳᩩᨶᩴ ᨵᨾ᩠ᨾᩴ ᨸᨭᩥᩈᩮᩅᩥ. ᨲᩔ ᨠᩩᨠ᩠ᨠᩩᨧ᩠ᨧᩴ ᩋᩉᩮᩣᩈᩥ—  “ᨽᨣᩅᨲᩣ ᩈᩥᨠ᩠ᨡᩣᨸᨴᩴ ᨸᨬ᩠ᨬᨲ᩠ᨲᩴ, ᨠᨧ᩠ᨧᩥ ᨶᩩ ᨡᩮᩣ ᩋᩉᩴ ᨸᩣᩁᩣᨩᩥᨠᩴ ᩋᩣᨸᨲ᩠ᨲᩥᩴ ᩋᩣᨸᨶ᩠ᨶᩮᩣ”ᨲᩥ? ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩥ. “ᩋᩣᨸᨲ᩠ᨲᩥᩴ ᨲ᩠ᩅᩴ, ᨽᩥᨠ᩠ᨡᩩ, ᩋᩣᨸᨶ᩠ᨶᩮᩣ ᨸᩣᩁᩣᨩᩥᨠᨶ᩺”ᨲᩥ. (1)
</Paragraph>

<Paragraph number="146" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩈᨾ᩠ᨻᩉᩩᩃᩣ ᩅᩮᩈᩣᩃᩥᨠᩣ ᩅᨩ᩠ᨩᩥᨸᩩᨲ᩠ᨲᨠᩣ ᨽᩥᨠ᩠ᨡᩪ ᩈᩥᨠ᩠ᨡᩴ ᩋᨸᨧ᩠ᨧᨠ᩠ᨡᩣᨿ ᨴᩩᨻ᩠ᨻᩃ᩠ᨿᩴ ᩋᨶᩣᩅᩥᨠᨲ᩠ᩅᩣ ᨾᩮᨳᩩᨶᩴ ᨵᨾ᩠ᨾᩴ ᨸᨭᩥᩈᩮᩅᩥᩴᩈᩩ. ᨲᩮᩈᩴ ᨠᩩᨠ᩠ᨠᩩᨧ᩠ᨧᩴ ᩋᩉᩮᩣᩈᩥ—  “ᨽᨣᩅᨲᩣ ᩈᩥᨠ᩠ᨡᩣᨸᨴᩴ ᨸᨬ᩠ᨬᨲ᩠ᨲᩴ, ᨠᨧ᩠ᨧᩥ ᨶᩩ ᨡᩮᩣ ᨾᨿᩴ ᨸᩣᩁᩣᨩᩥᨠᩴ ᩋᩣᨸᨲ᩠ᨲᩥᩴ ᩋᩣᨸᨶ᩠ᨶᩣ”ᨲᩥ? ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᩣᨸᨲ᩠ᨲᩥᩴ ᨲᩩᨾ᩠ᩉᩮ, ᨽᩥᨠ᩠ᨡᩅᩮ, ᩋᩣᨸᨶ᩠ᨶᩣ ᨸᩣᩁᩣᨩᩥᨠᨶ᩺”ᨲᩥ. (2)
</Paragraph>

<Paragraph number="147" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ—  “ᩑᩅᩴ ᨾᩮ ᩋᨶᩣᨸᨲ᩠ᨲᩥ ᨽᩅᩥᩔᨲᩦ”ᨲᩥ—  ᨣᩥᩉᩥᩃᩥᩘᨣᩮᨶ ᨾᩮᨳᩩᨶᩴ ᨵᨾ᩠ᨾᩴ ᨸᨭᩥᩈᩮᩅᩥ. ᨲᩔ ᨠᩩᨠ᩠ᨠᩩᨧ᩠ᨧᩴ ᩋᩉᩮᩣᩈᩥ—  “ᨽᨣᩅᨲᩣ ᩈᩥᨠ᩠ᨡᩣᨸᨴᩴ ᨸᨬ᩠ᨬᨲ᩠ᨲᩴ, ᨠᨧ᩠ᨧᩥ ᨶᩩ ᨡᩮᩣ ᩋᩉᩴ ᨸᩣᩁᩣᨩᩥᨠᩴ ᩋᩣᨸᨲ᩠ᨲᩥᩴ ᩋᩣᨸᨶ᩠ᨶᩮᩣ”ᨲᩥ? ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩥ. “ᩋᩣᨸᨲ᩠ᨲᩥᩴ ᨲ᩠ᩅᩴ, ᨽᩥᨠ᩠ᨡᩩ, ᩋᩣᨸᨶ᩠ᨶᩮᩣ ᨸᩣᩁᩣᨩᩥᨠᨶ᩺”ᨲᩥ. (3)
</Paragraph>

<Paragraph number="148" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ—  “ᩑᩅᩴ ᨾᩮ ᩋᨶᩣᨸᨲ᩠ᨲᩥ ᨽᩅᩥᩔᨲᩦ”ᨲᩥ—  ᨶᨣ᩠ᨣᩮᩤ ᩉᩩᨲ᩠ᩅᩣ ᨾᩮᨳᩩᨶᩴ ᨵᨾ᩠ᨾᩴ ᨸᨭᩥᩈᩮᩅᩥ. ᨲᩔ ᨠᩩᨠ᩠ᨠᩩᨧ᩠ᨧᩴ ᩋᩉᩮᩣᩈᩥ …ᨸᩮ…  “ᩋᩣᨸᨲ᩠ᨲᩥᩴ ᨲ᩠ᩅᩴ, ᨽᩥᨠ᩠ᨡᩩ, ᩋᩣᨸᨶ᩠ᨶᩮᩣ ᨸᩣᩁᩣᨩᩥᨠᨶ᩺”ᨲᩥ. (4)
</Paragraph>

<Paragraph number="149" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ—  “ᩑᩅᩴ ᨾᩮ ᩋᨶᩣᨸᨲ᩠ᨲᩥ ᨽᩅᩥᩔᨲᩦ”ᨲᩥ—  ᨠᩩᩈᨧᩦᩁᩴ ᨶᩥᩅᩤᩈᩮᨲ᩠ᩅᩣ…  ᩅᩤᨠᨧᩦᩁᩴ ᨶᩥᩅᩤᩈᩮᨲ᩠ᩅᩣ…  ᨹᩃᨠᨧᩦᩁᩴ ᨶᩥᩅᩤᩈᩮᨲ᩠ᩅᩣ…  ᨠᩮᩈᨠᨾ᩠ᨻᩃᩴ ᨶᩥᩅᩤᩈᩮᨲ᩠ᩅᩣ…  ᩅᩤᩃᨠᨾ᩠ᨻᩃᩴ ᨶᩥᩅᩤᩈᩮᨲ᩠ᩅᩣ…  ᩏᩃᩪᨠᨸᨠ᩠ᨡᩥᨠᩴ ᨶᩥᩅᩤᩈᩮᨲ᩠ᩅᩣ…  ᩋᨩᩥᨶᨠ᩠ᨡᩥᨸᩴ ᨶᩥᩅᩤᩈᩮᨲ᩠ᩅᩣ ᨾᩮᨳᩩᨶᩴ ᨵᨾ᩠ᨾᩴ ᨸᨭᩥᩈᩮᩅᩥ. ᨲᩔ ᨠᩩᨠ᩠ᨠᩩᨧ᩠ᨧᩴ ᩋᩉᩮᩣᩈᩥ …ᨸᩮ…  “ᩋᩣᨸᨲ᩠ᨲᩥᩴ ᨲ᩠ᩅᩴ, ᨽᩥᨠ᩠ᨡᩩ, ᩋᩣᨸᨶ᩠ᨶᩮᩣ ᨸᩣᩁᩣᨩᩥᨠᨶ᩺”ᨲᩥ. (5–11)
</Paragraph>

<Paragraph number="150" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨸᩥᨱ᩠ᨯᨧᩣᩁᩥᨠᩮᩣ ᨽᩥᨠ᩠ᨡᩩ ᨸᩦᨮᨠᩮ ᨶᩥᨸᨶ᩠ᨶᩴ ᨴᩤᩁᩥᨠᩴ ᨸᩔᩥᨲ᩠ᩅᩣ ᩈᩣᩁᨲ᩠ᨲᩮᩣ ᩋᩘᨣᩩᨭ᩠ᨮᩴ ᩋᩘᨣᨩᩣᨲᩴ ᨸᩅᩮᩈᩮᩈᩥ. ᩈᩣ ᨠᩣᩃᨾᨠᩣᩈᩥ. ᨲᩔ ᨠᩩᨠ᩠ᨠᩩᨧ᩠ᨧᩴ ᩋᩉᩮᩣᩈᩥ …ᨸᩮ…  “ᩋᨶᩣᨸᨲ᩠ᨲᩥ, ᨽᩥᨠ᩠ᨡᩩ, ᨸᩣᩁᩣᨩᩥᨠᩔ. ᩋᩣᨸᨲ᩠ᨲᩥ ᩈᩴᨥᩣᨴᩥᩈᩮᩈᩔᩣ”ᨲᩥ. (12)
</Paragraph>

</Division>
<Division number="68" book="para">

<Paragraph number="151" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨾᩣᨱᩅᨠᩮᩣ ᩏᨸ᩠ᨸᩃᩅᨱ᩠ᨱᩣᨿ ᨽᩥᨠ᩠ᨡᩩᨶᩥᨿᩣ ᨸᨭᩥᨻᨴ᩠ᨵᨧᩥᨲ᩠ᨲᩮᩣ ᩉᩮᩣᨲᩥ. ᩋᨳ ᨡᩮᩣ ᩈᩮᩣ ᨾᩣᨱᩅᨠᩮᩣ ᩏᨸ᩠ᨸᩃᩅᨱ᩠ᨱᩣᨿ ᨽᩥᨠ᩠ᨡᩩᨶᩥᨿᩣ ᨣᩤᨾᩴ ᨸᩥᨱ᩠ᨯᩣᨿ ᨸᩅᩥᨭ᩠ᨮᩣᨿ ᨠᩩᨭᩥᨠᩴ ᨸᩅᩥᩈᩥᨲ᩠ᩅᩣ ᨶᩥᩃᩦᨶᩮᩣ ᩋᨧ᩠ᨨᩥ. ᩏᨸ᩠ᨸᩃᩅᨱ᩠ᨱᩣ ᨽᩥᨠ᩠ᨡᩩᨶᩦ ᨸᨧ᩠ᨨᩣᨽᨲ᩠ᨲᩴ ᨸᩥᨱ᩠ᨯᨸᩣᨲᨸᨭᩥᨠ᩠ᨠᨶ᩠ᨲᩣ ᨸᩣᨴᩮ ᨸᨠ᩠ᨡᩣᩃᩮᨲ᩠ᩅᩣ ᨠᩩᨭᩥᨠᩴ ᨸᩅᩥᩈᩥᨲ᩠ᩅᩣ ᨾᨬ᩠ᨧᨠᩮ ᨶᩥᩈᩦᨴᩥ. ᩋᨳ ᨡᩮᩣ ᩈᩮᩣ ᨾᩣᨱᩅᨠᩮᩣ ᩏᨸ᩠ᨸᩃᩅᨱ᩠ᨱᩴ ᨽᩥᨠ᩠ᨡᩩᨶᩥᩴ ᩏᨣ᩠ᨣᩉᩮᨲ᩠ᩅᩣ ᨴᩪᩈᩮᩈᩥ. ᩏᨸ᩠ᨸᩃᩅᨱ᩠ᨱᩣ ᨽᩥᨠ᩠ᨡᩩᨶᩦ ᨽᩥᨠ᩠ᨡᩩᨶᩦᨶᩴ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩥ. ᨽᩥᨠ᩠ᨡᩩᨶᩥᨿᩮᩣ ᨽᩥᨠ᩠ᨡᩪᨶᩴ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. ᨽᩥᨠ᩠ᨡᩪ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩣᨸᨲ᩠ᨲᩥ, ᨽᩥᨠ᩠ᨡᩅᩮ, ᩋᩈᩣᨴᩥᨿᨶ᩠ᨲᩥᨿᩣ”ᨲᩥ. (13)
</Paragraph>

</Division>
<Division number="69" book="para">

<Paragraph number="152" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩔ ᨽᩥᨠ᩠ᨡᩩᨶᩮᩣ ᩍᨲ᩠ᨳᩥᩃᩥᩘᨣᩴ ᨸᩣᨲᩩᨽᩪᨲᩴ ᩉᩮᩣᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨲᨬ᩠ᨬᩮᩅ ᩏᨸᨩ᩠ᨫᩴ ᨲᨾᩮᩅ ᩏᨸᩈᨾ᩠ᨸᨴᩴ ᨲᩣᨶᩥᨿᩮᩅ ᩅᩔᩣᨶᩥ ᨽᩥᨠ᩠ᨡᩩᨶᩦᩉᩥ ᩈᩘᨣᨾᩥᨲᩩᩴ. ᨿᩣ ᩋᩣᨸᨲ᩠ᨲᩥᨿᩮᩣ ᨽᩥᨠ᩠ᨡᩪᨶᩴ ᨽᩥᨠ᩠ᨡᩩᨶᩦᩉᩥ ᩈᩣᨵᩤᩁᨱᩣ ᨲᩣ ᩋᩣᨸᨲ᩠ᨲᩥᨿᩮᩣ ᨽᩥᨠ᩠ᨡᩩᨶᩦᨶᩴ ᩈᨶ᩠ᨲᩥᨠᩮ ᩅᩩᨭ᩠ᨮᩣᨲᩩᩴ. ᨿᩣ ᩋᩣᨸᨲ᩠ᨲᩥᨿᩮᩣ ᨽᩥᨠ᩠ᨡᩪᨶᩴ ᨽᩥᨠ᩠ᨡᩩᨶᩦᩉᩥ ᩋᩈᩣᨵᩤᩁᨱᩣ ᨲᩣᩉᩥ ᩋᩣᨸᨲ᩠ᨲᩦᩉᩥ ᩋᨶᩣᨸᨲ᩠ᨲᩦ”ᨲᩥ. (14)
</Paragraph>

<Paragraph number="153" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩥᩔᩣ ᨽᩥᨠ᩠ᨡᩩᨶᩥᨿᩣ ᨸᩩᩁᩥᩈᩃᩥᩘᨣᩴ ᨸᩣᨲᩩᨽᩪᨲᩴ ᩉᩮᩣᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨲᨬ᩠ᨬᩮᩅ ᩏᨸᨩ᩠ᨫᩴ ᨲᨾᩮᩅ ᩏᨸᩈᨾ᩠ᨸᨴᩴ ᨲᩣᨶᩥᨿᩮᩅ ᩅᩔᩣᨶᩥ ᨽᩥᨠ᩠ᨡᩪᩉᩥ ᩈᩘᨣᨾᩥᨲᩩᩴ. ᨿᩣ ᩋᩣᨸᨲ᩠ᨲᩥᨿᩮᩣ ᨽᩥᨠ᩠ᨡᩩᨶᩦᨶᩴ ᨽᩥᨠ᩠ᨡᩪᩉᩥ ᩈᩣᨵᩤᩁᨱᩣ ᨲᩣ ᩋᩣᨸᨲ᩠ᨲᩥᨿᩮᩣ ᨽᩥᨠ᩠ᨡᩪᨶᩴ ᩈᨶ᩠ᨲᩥᨠᩮ ᩅᩩᨭ᩠ᨮᩣᨲᩩᩴ. ᨿᩣ ᩋᩣᨸᨲ᩠ᨲᩥᨿᩮᩣ ᨽᩥᨠ᩠ᨡᩩᨶᩦᨶᩴ ᨽᩥᨠ᩠ᨡᩪᩉᩥ ᩋᩈᩣᨵᩤᩁᨱᩣ ᨲᩣᩉᩥ ᩋᩣᨸᨲ᩠ᨲᩦᩉᩥ ᩋᨶᩣᨸᨲ᩠ᨲᩦ”ᨲᩥ. (15)
</Paragraph>

</Division>
<Division number="70" book="para">

<Paragraph number="154" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ—  “ᩑᩅᩴ ᨾᩮ ᩋᨶᩣᨸᨲ᩠ᨲᩥ ᨽᩅᩥᩔᨲᩦ”ᨲᩥ—  ᨾᩣᨲᩩᨿᩣ ᨾᩮᨳᩩᨶᩴ ᨵᨾ᩠ᨾᩴ ᨸᨭᩥᩈᩮᩅᩥ…  ᨵᩦᨲᩩᨿᩣ ᨾᩮᨳᩩᨶᩴ ᨵᨾ᩠ᨾᩴ ᨸᨭᩥᩈᩮᩅᩥ…  ᨽᨣᩥᨶᩥᨿᩣ ᨾᩮᨳᩩᨶᩴ ᨵᨾ᩠ᨾᩴ ᨸᨭᩥᩈᩮᩅᩥ…  ᨲᩔ ᨠᩩᨠ᩠ᨠᩩᨧ᩠ᨧᩴ ᩋᩉᩮᩣᩈᩥ …ᨸᩮ…  “ᩋᩣᨸᨲ᩠ᨲᩥᩴ ᨲ᩠ᩅᩴ, ᨽᩥᨠ᩠ᨡᩩ, ᩋᩣᨸᨶ᩠ᨶᩮᩣ ᨸᩣᩁᩣᨩᩥᨠᨶ᩺”ᨲᩥ. (16–18)
</Paragraph>

<Paragraph number="155" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᨸᩩᩁᩣᨱᨴᩩᨲᩥᨿᩥᨠᩣᨿ ᨾᩮᨳᩩᨶᩴ ᨵᨾ᩠ᨾᩴ ᨸᨭᩥᩈᩮᩅᩥ. ᨲᩔ ᨠᩩᨠ᩠ᨠᩩᨧ᩠ᨧᩴ ᩋᩉᩮᩣᩈᩥ …ᨸᩮ…  “ᩋᩣᨸᨲ᩠ᨲᩥᩴ ᨲ᩠ᩅᩴ, ᨽᩥᨠ᩠ᨡᩩ, ᩋᩣᨸᨶ᩠ᨶᩮᩣ ᨸᩣᩁᩣᨩᩥᨠᨶ᩺”ᨲᩥ. (19)
</Paragraph>

</Division>
<Division number="71" book="para">

<Paragraph number="156" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᨾᩩᨴᩩᨸᩥᨭ᩠ᨮᩥᨠᩮᩣ ᩉᩮᩣᨲᩥ. ᩈᩮᩣ ᩋᨶᨽᩥᩁᨲᩥᨿᩣ ᨸᩦᩊᩥᨲᩮᩣ ᩋᨲ᩠ᨲᨶᩮᩣ ᩋᩘᨣᨩᩣᨲᩴ ᨾᩩᨡᩮᨶ ᩋᨣ᩠ᨣᩉᩮᩈᩥ. ᨲᩔ ᨠᩩᨠ᩠ᨠᩩᨧ᩠ᨧᩴ ᩋᩉᩮᩣᩈᩥ …ᨸᩮ…  “ᩋᩣᨸᨲ᩠ᨲᩥᩴ ᨲ᩠ᩅᩴ, ᨽᩥᨠ᩠ᨡᩩ, ᩋᩣᨸᨶ᩠ᨶᩮᩣ ᨸᩣᩁᩣᨩᩥᨠᨶ᩺”ᨲᩥ. (20)
</Paragraph>

<Paragraph number="157" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᩃᨾ᩠ᨻᩦ ᩉᩮᩣᨲᩥ. ᩈᩮᩣ ᩋᨶᨽᩥᩁᨲᩥᨿᩣ ᨸᩦᩊᩥᨲᩮᩣ ᩋᨲ᩠ᨲᨶᩮᩣ ᩋᩘᨣᨩᩣᨲᩴ ᩋᨲ᩠ᨲᨶᩮᩣ ᩅᨧ᩠ᨧᨾᨣ᩠ᨣᩴ ᨸᩅᩮᩈᩮᩈᩥ. ᨲᩔ ᨠᩩᨠ᩠ᨠᩩᨧ᩠ᨧᩴ ᩋᩉᩮᩣᩈᩥ …ᨸᩮ…  “ᩋᩣᨸᨲ᩠ᨲᩥᩴ ᨲ᩠ᩅᩴ, ᨽᩥᨠ᩠ᨡᩩ, ᩋᩣᨸᨶ᩠ᨶᩮᩣ ᨸᩣᩁᩣᨩᩥᨠᨶ᩺”ᨲᩥ. (21)
</Paragraph>

<Paragraph number="158" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᨾᨲᩈᩁᩦᩁᩴ ᨸᩔᩥ. ᨲᩈ᩠ᨾᩥᨬ᩠ᨧ ᩈᩁᩦᩁᩮ ᩋᩘᨣᨩᩣᨲᩈᩣᨾᨶ᩠ᨲᩣ ᩅᨱᩮᩣ ᩉᩮᩣᨲᩥ. ᩈᩮᩣ—  “ᩑᩅᩴ ᨾᩮ ᩋᨶᩣᨸᨲ᩠ᨲᩥ ᨽᩅᩥᩔᨲᩦ”ᨲᩥ—  ᩋᩘᨣᨩᩣᨲᩮ ᩋᩘᨣᨩᩣᨲᩴ ᨸᩅᩮᩈᩮᨲ᩠ᩅᩣ ᩅᨱᩮᨶ ᨶᩦᩉᩁᩥ. ᨲᩔ ᨠᩩᨠ᩠ᨠᩩᨧ᩠ᨧᩴ ᩋᩉᩮᩣᩈᩥ …ᨸᩮ…  “ᩋᩣᨸᨲ᩠ᨲᩥᩴ ᨲ᩠ᩅᩴ, ᨽᩥᨠ᩠ᨡᩩ, ᩋᩣᨸᨶ᩠ᨶᩮᩣ ᨸᩣᩁᩣᨩᩥᨠᨶ᩺”ᨲᩥ. (22)
</Paragraph>

<Paragraph number="159" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᨾᨲᩈᩁᩦᩁᩴ ᨸᩔᩥ. ᨲᩈ᩠ᨾᩥᨬ᩠ᨧ ᩈᩁᩦᩁᩮ ᩋᩘᨣᨩᩣᨲᩈᩣᨾᨶ᩠ᨲᩣ ᩅᨱᩮᩣ ᩉᩮᩣᨲᩥ. ᩈᩮᩣ—  “ᩑᩅᩴ ᨾᩮ ᩋᨶᩣᨸᨲ᩠ᨲᩥ ᨽᩅᩥᩔᨲᩦ”ᨲᩥ—  ᩅᨱᩮ ᩋᩘᨣᨩᩣᨲᩴ ᨸᩅᩮᩈᩮᨲ᩠ᩅᩣ ᩋᩘᨣᨩᩣᨲᩮᨶ ᨶᩦᩉᩁᩥ. ᨲᩔ ᨠᩩᨠ᩠ᨠᩩᨧ᩠ᨧᩴ ᩋᩉᩮᩣᩈᩥ …ᨸᩮ…  “ᩋᩣᨸᨲ᩠ᨲᩥᩴ ᨲ᩠ᩅᩴ, ᨽᩥᨠ᩠ᨡᩩ, ᩋᩣᨸᨶ᩠ᨶᩮᩣ ᨸᩣᩁᩣᨩᩥᨠᨶ᩺”ᨲᩥ. (23)
</Paragraph>

<Paragraph number="160" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᩈᩣᩁᨲ᩠ᨲᩮᩣ ᩃᩮᨸᨧᩥᨲ᩠ᨲᩔ ᨶᩥᨾᩥᨲ᩠ᨲᩴ ᩋᩘᨣᨩᩣᨲᩮᨶ ᨨᩩᨸᩥ. ᨲᩔ ᨠᩩᨠ᩠ᨠᩩᨧ᩠ᨧᩴ ᩋᩉᩮᩣᩈᩥ …ᨸᩮ…  “ᩋᨶᩣᨸᨲ᩠ᨲᩥ, ᨽᩥᨠ᩠ᨡᩩ, ᨸᩣᩁᩣᨩᩥᨠᩔ. ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ. (24)
</Paragraph>

<Paragraph number="161" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᩈᩣᩁᨲ᩠ᨲᩮᩣ ᨴᩤᩁᩩᨵᩦᨲᩃᩥᨠᩣᨿ ᨶᩥᨾᩥᨲ᩠ᨲᩴ ᩋᩘᨣᨩᩣᨲᩮᨶ ᨨᩩᨸᩥ. ᨲᩔ ᨠᩩᨠ᩠ᨠᩩᨧ᩠ᨧᩴ ᩋᩉᩮᩣᩈᩥ …ᨸᩮ…  “ᩋᨶᩣᨸᨲ᩠ᨲᩥ, ᨽᩥᨠ᩠ᨡᩩ, ᨸᩣᩁᩣᨩᩥᨠᩔ. ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ. (25)
</Paragraph>

</Division>
<Division number="72" book="para">

<Paragraph number="162" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩈᩩᨶ᩠ᨴᩁᩮᩣ ᨶᩣᨾ ᨽᩥᨠ᩠ᨡᩩ ᩁᩣᨩᨣᩉᩣ ᨸᨻ᩠ᨻᨩᩥᨲᩮᩣ ᩁᨳᩥᨠᩣᨿ ᨣᨧ᩠ᨨᨲᩥ. ᩋᨬ᩠ᨬᨲᩁᩣ ᩍᨲ᩠ᨳᩦ—  “ᨾᩩᩉᩩᨲ᩠ᨲᩴ, ᨽᨶ᩠ᨲᩮ, ᩋᩣᨣᨾᩮᩉᩥ, ᩅᨶ᩠ᨴᩥᩔᩣᨾᩦ”ᨲᩥ ᩈᩣ ᩅᨶ᩠ᨴᨶ᩠ᨲᩦ ᩋᨶ᩠ᨲᩁᩅᩤᩈᨠᩴ ᩏᨠ᩠ᨡᩥᨸᩥᨲ᩠ᩅᩣ ᨾᩩᨡᩮᨶ ᩋᩘᨣᨩᩣᨲᩴ ᩋᨣ᩠ᨣᩉᩮᩈᩥ. ᨲᩔ ᨠᩩᨠ᩠ᨠᩩᨧ᩠ᨧᩴ ᩋᩉᩮᩣᩈᩥ …ᨸᩮ…  “ᩈᩣᨴᩥᨿᩥ ᨲ᩠ᩅᩴ, ᨽᩥᨠ᩠ᨡᩪ”ᨲᩥ? “ᨶᩣᩉᩴ, ᨽᨣᩅᩤ, ᩈᩣᨴᩥᨿᩥᨶ᩺”ᨲᩥ. “ᩋᨶᩣᨸᨲ᩠ᨲᩥ, ᨽᩥᨠ᩠ᨡᩩ, ᩋᩈᩣᨴᩥᨿᨶ᩠ᨲᩔᩣ”ᨲᩥ. (26)
</Paragraph>

<Paragraph number="163" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩣ ᩍᨲ᩠ᨳᩦ ᨽᩥᨠ᩠ᨡᩩᩴ ᨸᩔᩥᨲ᩠ᩅᩣ ᩑᨲᨴᩅᩮᩤᨧ—  “ᩑᩉᩥ, ᨽᨶ᩠ᨲᩮ, ᨾᩮᨳᩩᨶᩴ ᨵᨾ᩠ᨾᩴ ᨸᨭᩥᩈᩮᩅᩤ”ᨲᩥ. “ᩋᩃᩴ, ᨽᨣᩥᨶᩥ, ᨶᩮᨲᩴ ᨠᨸ᩠ᨸᨲᩦ”ᨲᩥ. “ᩑᩉᩥ, ᨽᨶ᩠ᨲᩮ, ᩋᩉᩴ ᩅᩤᨿᨾᩥᩔᩣᨾᩥ, ᨲ᩠ᩅᩴ ᨾᩣ ᩅᩤᨿᨾᩥ, ᩑᩅᩴ ᨲᩮ ᩋᨶᩣᨸᨲ᩠ᨲᩥ ᨽᩅᩥᩔᨲᩦ”ᨲᩥ. ᩈᩮᩣ ᨽᩥᨠ᩠ᨡᩩ ᨲᨳᩣ ᩋᨠᩣᩈᩥ. ᨲᩔ ᨠᩩᨠ᩠ᨠᩩᨧ᩠ᨧᩴ ᩋᩉᩮᩣᩈᩥ …ᨸᩮ…  “ᩋᩣᨸᨲ᩠ᨲᩥᩴ ᨲ᩠ᩅᩴ, ᨽᩥᨠ᩠ᨡᩩ, ᩋᩣᨸᨶ᩠ᨶᩮᩣ ᨸᩣᩁᩣᨩᩥᨠᨶ᩺”ᨲᩥ. (27)
</Paragraph>

<Paragraph number="164" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩣ ᩍᨲ᩠ᨳᩦ ᨽᩥᨠ᩠ᨡᩩᩴ ᨸᩔᩥᨲ᩠ᩅᩣ ᩑᨲᨴᩅᩮᩤᨧ—  “ᩑᩉᩥ, ᨽᨶ᩠ᨲᩮ, ᨾᩮᨳᩩᨶᩴ ᨵᨾ᩠ᨾᩴ ᨸᨭᩥᩈᩮᩅᩤ”ᨲᩥ. “ᩋᩃᩴ, ᨽᨣᩥᨶᩥ, ᨶᩮᨲᩴ ᨠᨸ᩠ᨸᨲᩦ”ᨲᩥ. “ᩑᩉᩥ, ᨽᨶ᩠ᨲᩮ, ᨲ᩠ᩅᩴ ᩅᩤᨿᨾ, ᩋᩉᩴ ᨶ ᩅᩤᨿᨾᩥᩔᩣᨾᩥ, ᩑᩅᩴ ᨲᩮ ᩋᨶᩣᨸᨲ᩠ᨲᩥ ᨽᩅᩥᩔᨲᩦ”ᨲᩥ. ᩈᩮᩣ ᨽᩥᨠ᩠ᨡᩩ ᨲᨳᩣ ᩋᨠᩣᩈᩥ. ᨲᩔ ᨠᩩᨠ᩠ᨠᩩᨧ᩠ᨧᩴ ᩋᩉᩮᩣᩈᩥ …ᨸᩮ…  “ᩋᩣᨸᨲ᩠ᨲᩥᩴ ᨲ᩠ᩅᩴ, ᨽᩥᨠ᩠ᨡᩩ, ᩋᩣᨸᨶ᩠ᨶᩮᩣ ᨸᩣᩁᩣᨩᩥᨠᨶ᩺”ᨲᩥ. (28)
</Paragraph>

<Paragraph number="165" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩣ ᩍᨲ᩠ᨳᩦ ᨽᩥᨠ᩠ᨡᩩᩴ ᨸᩔᩥᨲ᩠ᩅᩣ ᩑᨲᨴᩅᩮᩤᨧ—  “ᩑᩉᩥ, ᨽᨶ᩠ᨲᩮ, ᨾᩮᨳᩩᨶᩴ ᨵᨾ᩠ᨾᩴ ᨸᨭᩥᩈᩮᩅᩤ”ᨲᩥ. “ᩋᩃᩴ, ᨽᨣᩥᨶᩥ, ᨶᩮᨲᩴ ᨠᨸ᩠ᨸᨲᩦ”ᨲᩥ. “ᩑᩉᩥ, ᨽᨶ᩠ᨲᩮ, ᩋᨻ᩠ᨽᨶ᩠ᨲᩁᩴ ᨥᨭ᩠ᨭᩮᨲ᩠ᩅᩣ ᨻᩉᩥ ᨾᩮᩣᨧᩮᩉᩥ …ᨸᩮ…  ᨻᩉᩥ ᨥᨭ᩠ᨭᩮᨲ᩠ᩅᩣ ᩋᨻ᩠ᨽᨶ᩠ᨲᩁᩴ ᨾᩮᩣᨧᩮᩉᩥ, ᩑᩅᩴ ᨲᩮ ᩋᨶᩣᨸᨲ᩠ᨲᩥ ᨽᩅᩥᩔᨲᩦ”ᨲᩥ. ᩈᩮᩣ ᨽᩥᨠ᩠ᨡᩩ ᨲᨳᩣ ᩋᨠᩣᩈᩥ. ᨲᩔ ᨠᩩᨠ᩠ᨠᩩᨧ᩠ᨧᩴ ᩋᩉᩮᩣᩈᩥ …ᨸᩮ…  “ᩋᩣᨸᨲ᩠ᨲᩥᩴ ᨲ᩠ᩅᩴ, ᨽᩥᨠ᩠ᨡᩩ, ᩋᩣᨸᨶ᩠ᨶᩮᩣ ᨸᩣᩁᩣᨩᩥᨠᨶ᩺”ᨲᩥ. (29–30)
</Paragraph>

</Division>
<Division number="73" book="para">

<Paragraph number="166" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᩈᩥᩅᨳᩥᨠᩴ ᨣᨶ᩠ᨲ᩠ᩅᩣ ᩋᨠ᩠ᨡᩣᨿᩥᨲᩴ ᩈᩁᩦᩁᩴ ᨸᩔᩥᨲ᩠ᩅᩣ ᨲᩈ᩠ᨾᩥᩴ ᨾᩮᨳᩩᨶᩴ ᨵᨾ᩠ᨾᩴ ᨸᨭᩥᩈᩮᩅᩥ. ᨲᩔ ᨠᩩᨠ᩠ᨠᩩᨧ᩠ᨧᩴ ᩋᩉᩮᩣᩈᩥ …ᨸᩮ…  “ᩋᩣᨸᨲ᩠ᨲᩥᩴ ᨲ᩠ᩅᩴ, ᨽᩥᨠ᩠ᨡᩩ, ᩋᩣᨸᨶ᩠ᨶᩮᩣ ᨸᩣᩁᩣᨩᩥᨠᨶ᩺”ᨲᩥ. (31)
</Paragraph>

<Paragraph number="167" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᩈᩥᩅᨳᩥᨠᩴ ᨣᨶ᩠ᨲ᩠ᩅᩣ ᨿᩮᨽᩩᨿ᩠ᨿᩮᨶ ᩋᨠ᩠ᨡᩣᨿᩥᨲᩴ ᩈᩁᩦᩁᩴ ᨸᩔᩥᨲ᩠ᩅᩣ ᨲᩈ᩠ᨾᩥᩴ ᨾᩮᨳᩩᨶᩴ ᨵᨾ᩠ᨾᩴ ᨸᨭᩥᩈᩮᩅᩥ. ᨲᩔ ᨠᩩᨠ᩠ᨠᩩᨧ᩠ᨧᩴ ᩋᩉᩮᩣᩈᩥ …ᨸᩮ…  “ᩋᩣᨸᨲ᩠ᨲᩥᩴ ᨲ᩠ᩅᩴ, ᨽᩥᨠ᩠ᨡᩩ, ᩋᩣᨸᨶ᩠ᨶᩮᩣ ᨸᩣᩁᩣᨩᩥᨠᨶ᩺”ᨲᩥ. (32)
</Paragraph>

<Paragraph number="168" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᩈᩥᩅᨳᩥᨠᩴ ᨣᨶ᩠ᨲ᩠ᩅᩣ ᨿᩮᨽᩩᨿ᩠ᨿᩮᨶ ᨡᩣᨿᩥᨲᩴ ᩈᩁᩦᩁᩴ ᨸᩔᩥᨲ᩠ᩅᩣ ᨲᩈ᩠ᨾᩥᩴ ᨾᩮᨳᩩᨶᩴ ᨵᨾ᩠ᨾᩴ ᨸᨭᩥᩈᩮᩅᩥ. ᨲᩔ ᨠᩩᨠ᩠ᨠᩩᨧ᩠ᨧᩴ ᩋᩉᩮᩣᩈᩥ …ᨸᩮ…  “ᩋᨶᩣᨸᨲ᩠ᨲᩥ, ᨽᩥᨠ᩠ᨡᩩ, ᨸᩣᩁᩣᨩᩥᨠᩔ. ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔᩣ”ᨲᩥ. (33)
</Paragraph>

<Paragraph number="169" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᩈᩥᩅᨳᩥᨠᩴ ᨣᨶ᩠ᨲ᩠ᩅᩣ ᨨᩥᨶ᩠ᨶᩈᩦᩈᩴ ᨸᩔᩥᨲ᩠ᩅᩣ ᩅᨭ᩠ᨭᨠᨲᩮ ᨾᩩᨡᩮ ᨨᩩᨸᨶ᩠ᨲᩴ ᩋᩘᨣᨩᩣᨲᩴ ᨸᩅᩮᩈᩮᩈᩥ. ᨲᩔ ᨠᩩᨠ᩠ᨠᩩᨧ᩠ᨧᩴ ᩋᩉᩮᩣᩈᩥ …ᨸᩮ…  “ᩋᩣᨸᨲ᩠ᨲᩥᩴ ᨲ᩠ᩅᩴ, ᨽᩥᨠ᩠ᨡᩩ, ᩋᩣᨸᨶ᩠ᨶᩮᩣ ᨸᩣᩁᩣᨩᩥᨠᨶ᩺”ᨲᩥ. (34)
</Paragraph>

<Paragraph number="170" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᩈᩥᩅᨳᩥᨠᩴ ᨣᨶ᩠ᨲ᩠ᩅᩣ ᨨᩥᨶ᩠ᨶᩈᩦᩈᩴ ᨸᩔᩥᨲ᩠ᩅᩣ ᩅᨭ᩠ᨭᨠᨲᩮ ᨾᩩᨡᩮ ᩋᨧ᩠ᨨᩩᨸᨶ᩠ᨲᩴ ᩋᩘᨣᨩᩣᨲᩴ ᨸᩅᩮᩈᩮᩈᩥ. ᨲᩔ ᨠᩩᨠ᩠ᨠᩩᨧ᩠ᨧᩴ ᩋᩉᩮᩣᩈᩥ …ᨸᩮ…  “ᩋᨶᩣᨸᨲ᩠ᨲᩥ, ᨽᩥᨠ᩠ᨡᩩ, ᨸᩣᩁᩣᨩᩥᨠᩔ. ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ. (35)
</Paragraph>

<Paragraph number="171" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᩋᨬ᩠ᨬᨲᩁᩥᩔᩣ ᩍᨲ᩠ᨳᩥᨿᩣ ᨸᨭᩥᨻᨴ᩠ᨵᨧᩥᨲ᩠ᨲᩮᩣ ᩉᩮᩣᨲᩥ. ᩈᩣ ᨠᩣᩃᩘᨠᨲᩣ ᩈᩩᩈᩣᨶᩮ ᨨᨯ᩠ᨯᩥᨲᩣ. ᩋᨭ᩠ᨮᩥᨠᩣᨶᩥ ᩅᩥᨸ᩠ᨸᨠᩥᨱ᩠ᨱᩣᨶᩥ ᩉᩮᩣᨶ᩠ᨲᩥ. ᩋᨳ ᨡᩮᩣ ᩈᩮᩣ ᨽᩥᨠ᩠ᨡᩩ ᩈᩥᩅᨳᩥᨠᩴ ᨣᨶ᩠ᨲ᩠ᩅᩣ ᩋᨭ᩠ᨮᩥᨠᩣᨶᩥ ᩈᩘᨠᨯ᩠ᨰᩥᨲ᩠ᩅᩣ ᨶᩥᨾᩥᨲ᩠ᨲᩮ ᩋᩘᨣᨩᩣᨲᩴ ᨸᨭᩥᨸᩣᨴᩮᩈᩥ. ᨲᩔ ᨠᩩᨠ᩠ᨠᩩᨧ᩠ᨧᩴ ᩋᩉᩮᩣᩈᩥ …ᨸᩮ…  “ᩋᨶᩣᨸᨲ᩠ᨲᩥ, ᨽᩥᨠ᩠ᨡᩩ, ᨸᩣᩁᩣᨩᩥᨠᩔ. ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ. (36)
</Paragraph>

<Paragraph number="172" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᨶᩣᨣᩥᨿᩣ ᨾᩮᨳᩩᨶᩴ ᨵᨾ᩠ᨾᩴ ᨸᨭᩥᩈᩮᩅᩥ…  ᨿᨠ᩠ᨡᩥᨶᩥᨿᩣ ᨾᩮᨳᩩᨶᩴ ᨵᨾ᩠ᨾᩴ ᨸᨭᩥᩈᩮᩅᩥ…  ᨸᩮᨲᩥᨿᩣ ᨾᩮᨳᩩᨶᩴ ᨵᨾ᩠ᨾᩴ ᨸᨭᩥᩈᩮᩅᩥ…  ᨸᨱ᩠ᨯᨠᩔ ᨾᩮᨳᩩᨶᩴ ᨵᨾ᩠ᨾᩴ ᨸᨭᩥᩈᩮᩅᩥ. ᨲᩔ ᨠᩩᨠ᩠ᨠᩩᨧ᩠ᨧᩴ ᩋᩉᩮᩣᩈᩥ …ᨸᩮ…  “ᩋᩣᨸᨲ᩠ᨲᩥᩴ ᨲ᩠ᩅᩴ, ᨽᩥᨠ᩠ᨡᩩ, ᩋᩣᨸᨶ᩠ᨶᩮᩣ ᨸᩣᩁᩣᨩᩥᨠᨶ᩺”ᨲᩥ. (37–40)
</Paragraph>

<Paragraph number="173" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᩏᨸᩉᨲᩥᨶ᩠ᨴᩕᩥᨿᩮᩣ ᩉᩮᩣᨲᩥ. ᩈᩮᩣ—  “ᨶᩣᩉᩴ ᩅᩮᨴᩥᨿᩣᨾᩥ ᩈᩩᨡᩴ ᩅᩤ ᨴᩩᨠ᩠ᨡᩴ ᩅᩤ, ᩋᨶᩣᨸᨲ᩠ᨲᩥ ᨾᩮ ᨽᩅᩥᩔᨲᩦ”ᨲᩥ—  ᨾᩮᨳᩩᨶᩴ ᨵᨾ᩠ᨾᩴ ᨸᨭᩥᩈᩮᩅᩥ. …ᨸᩮ…  ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩅᩮᨴᩥᨿᩥ ᩅᩤ ᩈᩮᩣ, ᨽᩥᨠ᩠ᨡᩅᩮ, ᨾᩮᩣᨥᨸᩩᩁᩥᩈᩮᩣ ᨶ ᩅᩤ ᩅᩮᨴᩥᨿᩥ, ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔᩣ”ᨲᩥ. (41)
</Paragraph>

<Paragraph number="174" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ—  “ᩍᨲ᩠ᨳᩥᨿᩣ ᨾᩮᨳᩩᨶᩴ ᨵᨾ᩠ᨾᩴ ᨸᨭᩥᩈᩮᩅᩥᩔᩣᨾᩦ”ᨲᩥ—  ᨨᩩᨸᩥᨲᨾᨲ᩠ᨲᩮ ᩅᩥᨸ᩠ᨸᨭᩥᩈᩣᩁᩦ ᩋᩉᩮᩣᩈᩥ. ᨲᩔ ᨠᩩᨠ᩠ᨠᩩᨧ᩠ᨧᩴ ᩋᩉᩮᩣᩈᩥ …ᨸᩮ…  “ᩋᨶᩣᨸᨲ᩠ᨲᩥ, ᨽᩥᨠ᩠ᨡᩩ, ᨸᩣᩁᩣᨩᩥᨠᩔ. ᩋᩣᨸᨲ᩠ᨲᩥ ᩈᩴᨥᩣᨴᩥᩈᩮᩈᩔᩣ”ᨲᩥ. (42)
</Paragraph>

</Division>
<Division number="74" book="para">

<Paragraph number="175" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᨽᨴ᩠ᨴᩥᨿᩮ ᨩᩣᨲᩥᨿᩣᩅᨶᩮ ᨴᩥᩅᩤᩅᩥᩉᩣᩁᨣᨲᩮᩣ ᨶᩥᨸᨶ᩠ᨶᩮᩣ ᩉᩮᩣᨲᩥ. ᨲᩔ ᩋᩘᨣᨾᩘᨣᩤᨶᩥ ᩅᩤᨲᩪᨸᨲ᩠ᨳᨴ᩠ᨵᩤᨶᩥ ᩉᩮᩣᨶ᩠ᨲᩥ. ᩋᨬ᩠ᨬᨲᩁᩣ ᩍᨲ᩠ᨳᩦ ᨸᩔᩥᨲ᩠ᩅᩣ ᩋᩘᨣᨩᩣᨲᩮ ᩋᨽᩥᨶᩥᩈᩦᨴᩥᨲ᩠ᩅᩣ ᨿᩣᩅᨴᨲ᩠ᨳᩴ ᨠᨲ᩠ᩅᩣ ᨸᨠ᩠ᨠᩣᨾᩥ. ᨽᩥᨠ᩠ᨡᩪ ᨠᩥᩃᩥᨶ᩠ᨶᩴ ᨸᩔᩥᨲ᩠ᩅᩣ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨸᨬ᩠ᨧᩉᩥ, ᨽᩥᨠ᩠ᨡᩅᩮ, ᩋᩣᨠᩣᩁᩮᩉᩥ ᩋᩘᨣᨩᩣᨲᩴ ᨠᨾ᩠ᨾᨶᩥᨿᩴ ᩉᩮᩣᨲᩥ—  ᩁᩣᨣᩮᨶ, ᩅᨧ᩠ᨧᩮᨶ, ᨸᩔᩣᩅᩮᨶ, ᩅᩤᨲᩮᨶ, ᩏᨧ᩠ᨧᩣᩃᩥᩘᨣᨸᩣᨱᨠᨴᨭ᩠ᨮᩮᨶ. ᩍᨾᩮᩉᩥ ᨡᩮᩣ, ᨽᩥᨠ᩠ᨡᩅᩮ, ᨸᨬ᩠ᨧᩉᩣᨠᩣᩁᩮᩉᩥ ᩋᩘᨣᨩᩣᨲᩴ ᨠᨾ᩠ᨾᨶᩥᨿᩴ ᩉᩮᩣᨲᩥ. ᩋᨭ᩠ᨮᩣᨶᨾᩮᨲᩴ, ᨽᩥᨠ᩠ᨡᩅᩮ, ᩋᨶᩅᨠᩣᩈᩮᩣ ᨿᩴ ᨲᩔ ᨽᩥᨠ᩠ᨡᩩᨶᩮᩣ ᩁᩣᨣᩮᨶ ᩋᩘᨣᨩᩣᨲᩴ ᨠᨾ᩠ᨾᨶᩥᨿᩴ ᩋᩔ. ᩋᩁᩉᩴ ᩈᩮᩣ, ᨽᩥᨠ᩠ᨡᩅᩮ, ᨽᩥᨠ᩠ᨡᩩ. ᩋᨶᩣᨸᨲ᩠ᨲᩥ, ᨽᩥᨠ᩠ᨡᩅᩮ, ᨲᩔ ᨽᩥᨠ᩠ᨡᩩᨶᩮᩣ”ᨲᩥ. (43)
</Paragraph>

<Paragraph number="176" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᩈᩣᩅᨲ᩠ᨳᩥᨿᩣ ᩋᨶ᩠ᨵᩅᨶᩮ ᨴᩥᩅᩤᩅᩥᩉᩣᩁᨣᨲᩮᩣ ᨶᩥᨸᨶ᩠ᨶᩮᩣ ᩉᩮᩣᨲᩥ. ᩋᨬ᩠ᨬᨲᩁᩣ ᨣᩮᩤᨸᩣᩃᩥᨠᩣ ᨸᩔᩥᨲ᩠ᩅᩣ ᩋᩘᨣᨩᩣᨲᩮ ᩋᨽᩥᨶᩥᩈᩦᨴᩥ. ᩈᩮᩣ ᨽᩥᨠ᩠ᨡᩩ ᨸᩅᩮᩈᨶᩴ ᩈᩣᨴᩥᨿᩥ, ᨸᩅᩥᨭ᩠ᨮᩴ ᩈᩣᨴᩥᨿᩥ, ᨮᩥᨲᩴ ᩈᩣᨴᩥᨿᩥ, ᩏᨴ᩠ᨵᩁᨱᩴ ᩈᩣᨴᩥᨿᩥ. ᨲᩔ ᨠᩩᨠ᩠ᨠᩩᨧ᩠ᨧᩴ ᩋᩉᩮᩣᩈᩥ …ᨸᩮ…  “ᩋᩣᨸᨲ᩠ᨲᩥᩴ ᨲ᩠ᩅᩴ, ᨽᩥᨠ᩠ᨡᩩ, ᩋᩣᨸᨶ᩠ᨶᩮᩣ ᨸᩣᩁᩣᨩᩥᨠᨶ᩺”ᨲᩥ. (44)
</Paragraph>

<Paragraph number="177" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᩈᩣᩅᨲ᩠ᨳᩥᨿᩣ ᩋᨶ᩠ᨵᩅᨶᩮ ᨴᩥᩅᩤᩅᩥᩉᩣᩁᨣᨲᩮᩣ ᨶᩥᨸᨶ᩠ᨶᩮᩣ ᩉᩮᩣᨲᩥ. ᩋᨬ᩠ᨬᨲᩁᩣ ᩋᨩᨸᩣᩃᩥᨠᩣ ᨸᩔᩥᨲ᩠ᩅᩣ…  ᩋᨬ᩠ᨬᨲᩁᩣ ᨠᨭ᩠ᨮᩉᩣᩁᩥᨠᩣ ᨸᩔᩥᨲ᩠ᩅᩣ…  ᩋᨬ᩠ᨬᨲᩁᩣ ᨣᩮᩤᨾᨿᩉᩣᩁᩥᨠᩣ ᨸᩔᩥᨲ᩠ᩅᩣ ᩋᩘᨣᨩᩣᨲᩮ ᩋᨽᩥᨶᩥᩈᩦᨴᩥ. ᩈᩮᩣ ᨽᩥᨠ᩠ᨡᩩ ᨸᩅᩮᩈᨶᩴ ᩈᩣᨴᩥᨿᩥ, ᨸᩅᩥᨭ᩠ᨮᩴ ᩈᩣᨴᩥᨿᩥ, ᨮᩥᨲᩴ ᩈᩣᨴᩥᨿᩥ, ᩏᨴ᩠ᨵᩁᨱᩴ ᩈᩣᨴᩥᨿᩥ. ᨲᩔ ᨠᩩᨠ᩠ᨠᩩᨧ᩠ᨧᩴ ᩋᩉᩮᩣᩈᩥ …ᨸᩮ…  “ᩋᩣᨸᨲ᩠ᨲᩥᩴ ᨲ᩠ᩅᩴ, ᨽᩥᨠ᩠ᨡᩩ, ᩋᩣᨸᨶ᩠ᨶᩮᩣ ᨸᩣᩁᩣᨩᩥᨠᨶ᩺”ᨲᩥ. (45–47)
</Paragraph>

</Division>
<Division number="75" book="para">

<Paragraph number="178" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᩅᩮᩈᩣᩃᩥᨿᩴ ᨾᩉᩣᩅᨶᩮ ᨴᩥᩅᩤᩅᩥᩉᩣᩁᨣᨲᩮᩣ ᨶᩥᨸᨶ᩠ᨶᩮᩣ ᩉᩮᩣᨲᩥ. ᩋᨬ᩠ᨬᨲᩁᩣ ᩍᨲ᩠ᨳᩦ ᨸᩔᩥᨲ᩠ᩅᩣ ᩋᩘᨣᨩᩣᨲᩮ ᩋᨽᩥᨶᩥᩈᩦᨴᩥᨲ᩠ᩅᩣ ᨿᩣᩅᨴᨲ᩠ᨳᩴ ᨠᨲ᩠ᩅᩣ ᩈᩣᨾᨶ᩠ᨲᩣ ᩉᩈᨾᩣᨶᩣ ᨮᩥᨲᩣ ᩉᩮᩣᨲᩥ. ᩈᩮᩣ ᨽᩥᨠ᩠ᨡᩩ ᨸᨭᩥᨻᩩᨩ᩠ᨫᩥᨲ᩠ᩅᩣ ᨲᩴ ᩍᨲ᩠ᨳᩥᩴ ᩑᨲᨴᩅᩮᩤᨧ—  “ᨲᩩᨿ᩠ᩉᩥᨴᩴ ᨠᨾ᩠ᨾᨶ᩺”ᨲᩥ? “ᩋᩣᨾ, ᨾᨿ᩠ᩉᩴ ᨠᨾ᩠ᨾᨶ᩺”ᨲᩥ. ᨲᩔ ᨠᩩᨠ᩠ᨠᩩᨧ᩠ᨧᩴ ᩋᩉᩮᩣᩈᩥ …ᨸᩮ…  “ᩈᩣᨴᩥᨿᩥ ᨲ᩠ᩅᩴ, ᨽᩥᨠ᩠ᨡᩪ”ᨲᩥ? “ᨶᩣᩉᩴ, ᨽᨣᩅᩤ, ᨩᩣᨶᩣᨾᩦ”ᨲᩥ. “ᩋᨶᩣᨸᨲ᩠ᨲᩥ, ᨽᩥᨠ᩠ᨡᩩ, ᩋᨩᩣᨶᨶ᩠ᨲᩔᩣ”ᨲᩥ. (48)
</Paragraph>

</Division>
<Division number="76" book="para">

<Paragraph number="179" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᩅᩮᩈᩣᩃᩥᨿᩴ ᨾᩉᩣᩅᨶᩮ ᨴᩥᩅᩤᩅᩥᩉᩣᩁᨣᨲᩮᩣ ᩁᩩᨠ᩠ᨡᩴ ᩋᨸᩔᩣᨿ ᨶᩥᨸᨶ᩠ᨶᩮᩣ ᩉᩮᩣᨲᩥ. ᩋᨬ᩠ᨬᨲᩁᩣ ᩍᨲ᩠ᨳᩦ ᨸᩔᩥᨲ᩠ᩅᩣ ᩋᩘᨣᨩᩣᨲᩮ ᩋᨽᩥᨶᩥᩈᩦᨴᩥ. ᩈᩮᩣ ᨽᩥᨠ᩠ᨡᩩ ᩈᩉᩈᩣ ᩅᩩᨭ᩠ᨮᩣᩈᩥ. ᨲᩔ ᨠᩩᨠ᩠ᨠᩩᨧ᩠ᨧᩴ ᩋᩉᩮᩣᩈᩥ …ᨸᩮ…  “ᩈᩣᨴᩥᨿᩥ ᨲ᩠ᩅᩴ, ᨽᩥᨠ᩠ᨡᩪ”ᨲᩥ? “ᨶᩣᩉᩴ, ᨽᨣᩅᩤ, ᩈᩣᨴᩥᨿᩥᨶ᩺”ᨲᩥ. “ᩋᨶᩣᨸᨲ᩠ᨲᩥ, ᨽᩥᨠ᩠ᨡᩩ, ᩋᩈᩣᨴᩥᨿᨶ᩠ᨲᩔᩣ”ᨲᩥ. (49)
</Paragraph>

<Paragraph number="180" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᩅᩮᩈᩣᩃᩥᨿᩴ ᨾᩉᩣᩅᨶᩮ ᨴᩥᩅᩤᩅᩥᩉᩣᩁᨣᨲᩮᩣ ᩁᩩᨠ᩠ᨡᩴ ᩋᨸᩔᩣᨿ ᨶᩥᨸᨶ᩠ᨶᩮᩣ ᩉᩮᩣᨲᩥ. ᩋᨬ᩠ᨬᨲᩁᩣ ᩍᨲ᩠ᨳᩦ ᨸᩔᩥᨲ᩠ᩅᩣ ᩋᩘᨣᨩᩣᨲᩮ ᩋᨽᩥᨶᩥᩈᩦᨴᩥ. ᩈᩮᩣ ᨽᩥᨠ᩠ᨡᩩ ᩋᨠ᩠ᨠᨾᩥᨲ᩠ᩅᩣ ᨸᩅᨲ᩠ᨲᩮᩈᩥ. ᨲᩔ ᨠᩩᨠ᩠ᨠᩩᨧ᩠ᨧᩴ ᩋᩉᩮᩣᩈᩥ …ᨸᩮ…  “ᩈᩣᨴᩥᨿᩥ ᨲ᩠ᩅᩴ, ᨽᩥᨠ᩠ᨡᩪ”ᨲᩥ? “ᨶᩣᩉᩴ, ᨽᨣᩅᩤ, ᩈᩣᨴᩥᨿᩥᨶ᩺”ᨲᩥ. “ᩋᨶᩣᨸᨲ᩠ᨲᩥ, ᨽᩥᨠ᩠ᨡᩩ, ᩋᩈᩣᨴᩥᨿᨶ᩠ᨲᩔᩣ”ᨲᩥ. (50)
</Paragraph>

</Division>
<Division number="77" book="para">

<Paragraph number="181" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᩅᩮᩈᩣᩃᩥᨿᩴ ᨾᩉᩣᩅᨶᩮ ᨠᩪᨭᩣᨣᩤᩁᩈᩣᩃᩣᨿᩴ ᨴᩥᩅᩤᩅᩥᩉᩣᩁᨣᨲᩮᩣ ᨴ᩠ᩅᩤᩁᩴ ᩅᩥᩅᩁᩥᨲ᩠ᩅᩣ ᨶᩥᨸᨶ᩠ᨶᩮᩣ ᩉᩮᩣᨲᩥ. ᨲᩔ ᩋᩘᨣᨾᩘᨣᩤᨶᩥ ᩅᩤᨲᩪᨸᨲ᩠ᨳᨴ᩠ᨵᩤᨶᩥ ᩉᩮᩣᨶ᩠ᨲᩥ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩈᨾ᩠ᨻᩉᩩᩃᩣ ᩍᨲ᩠ᨳᩥᨿᩮᩣ ᨣᨶ᩠ᨵᨬ᩠ᨧ ᨾᩣᩃᨬ᩠ᨧ ᩋᩣᨴᩤᨿ ᩋᩣᩁᩣᨾᩴ ᩋᩣᨣᨾᩴᩈᩩ ᩅᩥᩉᩣᩁᨸᩮᨠ᩠ᨡᩥᨠᩣᨿᩮᩣ. ᩋᨳ ᨡᩮᩣ ᨲᩣ ᩍᨲ᩠ᨳᩥᨿᩮᩣ ᨲᩴ ᨽᩥᨠ᩠ᨡᩩᩴ ᨸᩔᩥᨲ᩠ᩅᩣ ᩋᩘᨣᨩᩣᨲᩮ ᩋᨽᩥᨶᩥᩈᩦᨴᩥᨲ᩠ᩅᩣ ᨿᩣᩅᨴᨲ᩠ᨳᩴ ᨠᨲ᩠ᩅᩣ, ᨸᩩᩁᩥᩈᩪᩈᨽᩮᩣ ᩅᨲᩣᨿᨶ᩠ᨲᩥ ᩅᨲ᩠ᩅᩣ ᨣᨶ᩠ᨵᨬ᩠ᨧ ᨾᩣᩃᨬ᩠ᨧ ᩋᩣᩁᩮᩣᨸᩮᨲ᩠ᩅᩣ ᨸᨠ᩠ᨠᨾᩥᩴᩈᩩ. ᨽᩥᨠ᩠ᨡᩪ ᨠᩥᩃᩥᨶ᩠ᨶᩴ ᨸᩔᩥᨲ᩠ᩅᩣ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨸᨬ᩠ᨧᩉᩥ, ᨽᩥᨠ᩠ᨡᩅᩮ, ᩋᩣᨠᩣᩁᩮᩉᩥ ᩋᩘᨣᨩᩣᨲᩴ ᨠᨾ᩠ᨾᨶᩥᨿᩴ ᩉᩮᩣᨲᩥ—  ᩁᩣᨣᩮᨶ, ᩅᨧ᩠ᨧᩮᨶ, ᨸᩔᩣᩅᩮᨶ, ᩅᩤᨲᩮᨶ, ᩏᨧ᩠ᨧᩣᩃᩥᩘᨣᨸᩣᨱᨠᨴᨭ᩠ᨮᩮᨶ. ᩍᨾᩮᩉᩥ ᨡᩮᩣ, ᨽᩥᨠ᩠ᨡᩅᩮ, ᨸᨬ᩠ᨧᩉᩣᨠᩣᩁᩮᩉᩥ ᩋᩘᨣᨩᩣᨲᩴ ᨠᨾ᩠ᨾᨶᩥᨿᩴ ᩉᩮᩣᨲᩥ. ᩋᨭ᩠ᨮᩣᨶᨾᩮᨲᩴ, ᨽᩥᨠ᩠ᨡᩅᩮ, ᩋᨶᩅᨠᩣᩈᩮᩣ, ᨿᩴ ᨲᩔ ᨽᩥᨠ᩠ᨡᩩᨶᩮᩣ ᩁᩣᨣᩮᨶ ᩋᩘᨣᨩᩣᨲᩴ ᨠᨾ᩠ᨾᨶᩥᨿᩴ ᩋᩔ. ᩋᩁᩉᩴ ᩈᩮᩣ, ᨽᩥᨠ᩠ᨡᩅᩮ, ᨽᩥᨠ᩠ᨡᩩ. ᩋᨶᩣᨸᨲ᩠ᨲᩥ, ᨽᩥᨠ᩠ᨡᩅᩮ, ᨲᩔ ᨽᩥᨠ᩠ᨡᩩᨶᩮᩣ. ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨴᩥᩅᩤ ᨸᨭᩥᩈᩃᩖᩦᨿᨶ᩠ᨲᩮᨶ ᨴ᩠ᩅᩤᩁᩴ ᩈᩴᩅᩁᩥᨲ᩠ᩅᩣ ᨸᨭᩥᩈᩃᩖᩦᨿᩥᨲᩩᨶ᩺”ᨲᩥ. (51)
</Paragraph>

</Division>
<Division number="78" book="para">

<Paragraph number="182" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩣᩁᩩᨠᨧ᩠ᨨᨠᩮᩣ ᨽᩥᨠ᩠ᨡᩩ ᩈᩩᨸᩥᨶᨶ᩠ᨲᩮ ᨸᩩᩁᩣᨱᨴᩩᨲᩥᨿᩥᨠᩣᨿ ᨾᩮᨳᩩᨶᩴ ᨵᨾ᩠ᨾᩴ ᨸᨭᩥᩈᩮᩅᩥᨲ᩠ᩅᩣ—  “ᩋᩔᨾᨱᩮᩣ ᩋᩉᩴ, ᩅᩥᨻ᩠ᨽᨾᩥᩔᩣᨾᩦ”ᨲᩥ, ᨽᩣᩁᩩᨠᨧ᩠ᨨᩴ ᨣᨧ᩠ᨨᨶ᩠ᨲᩮᩣ ᩋᨶ᩠ᨲᩁᩣᨾᨣ᩠ᨣᩮ ᩋᩣᨿᩈ᩠ᨾᨶ᩠ᨲᩴ ᩏᨸᩣᩃᩥᩴ ᨸᩔᩥᨲ᩠ᩅᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩥ. ᩋᩣᨿᩈ᩠ᨾᩣ ᩏᨸᩣᩃᩥ ᩑᩅᨾᩣᩉ—  “ᩋᨶᩣᨸᨲ᩠ᨲᩥ, ᩋᩣᩅᩩᩈᩮᩣ, ᩈᩩᨸᩥᨶᨶ᩠ᨲᩮᨶᩣ”ᨲᩥ. (52)
</Paragraph>

<Paragraph number="183" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩁᩣᨩᨣᩉᩮ ᩈᩩᨸᨻ᩠ᨻᩣ ᨶᩣᨾ ᩏᨸᩣᩈᩥᨠᩣ ᨾᩩᨵᨸ᩠ᨸᩈᨶ᩠ᨶᩣ ᩉᩮᩣᨲᩥ. ᩈᩣ ᩑᩅᩴᨴᩥᨭ᩠ᨮᩥᨠᩣ ᩉᩮᩣᨲᩥ—  “ᨿᩣ ᨾᩮᨳᩩᨶᩴ ᨵᨾ᩠ᨾᩴ ᨴᩮᨲᩥ ᩈᩣ ᩋᨣ᩠ᨣᨴᩤᨶᩴ ᨴᩮᨲᩦ”ᨲᩥ. ᩈᩣ ᨽᩥᨠ᩠ᨡᩩᩴ ᨸᩔᩥᨲ᩠ᩅᩣ ᩑᨲᨴᩅᩮᩤᨧ—  “ᩑᩉᩥ, ᨽᨶ᩠ᨲᩮ, ᨾᩮᨳᩩᨶᩴ ᨵᨾ᩠ᨾᩴ ᨸᨭᩥᩈᩮᩅᩤ”ᨲᩥ. “ᩋᩃᩴ, ᨽᨣᩥᨶᩥ, ᨶᩮᨲᩴ ᨠᨸ᩠ᨸᨲᩦ”ᨲᩥ. “ᩑᩉᩥ, ᨽᨶ᩠ᨲᩮ, ᩐᩁᩩᨶ᩠ᨲᩁᩥᨠᩣᨿ ᨥᨭ᩠ᨭᩮᩉᩥ, ᩑᩅᩴ ᨲᩮ ᩋᨶᩣᨸᨲ᩠ᨲᩥ ᨽᩅᩥᩔᨲᩦ”ᨲᩥ …ᨸᩮ…  ᩑᩉᩥ, ᨽᨶ᩠ᨲᩮ, ᨶᩣᨽᩥᨿᩴ ᨥᨭ᩠ᨭᩮᩉᩥ…  ᩑᩉᩥ, ᨽᨶ᩠ᨲᩮ, ᩏᨴᩁᩅᨭ᩠ᨭᩥᨿᩴ ᨥᨭ᩠ᨭᩮᩉᩥ…  ᩑᩉᩥ, ᨽᨶ᩠ᨲᩮ, ᩏᨸᨠᨧ᩠ᨨᨠᩮ ᨥᨭ᩠ᨭᩮᩉᩥ…  ᩑᩉᩥ, ᨽᨶ᩠ᨲᩮ, ᨣᩦᩅᩤᨿᩴ ᨥᨭ᩠ᨭᩮᩉᩥ…  ᩑᩉᩥ, ᨽᨶ᩠ᨲᩮ, ᨠᨱ᩠ᨱᨧ᩠ᨨᩥᨴ᩠ᨴᩮ ᨥᨭ᩠ᨭᩮᩉᩥ…  ᩑᩉᩥ, ᨽᨶ᩠ᨲᩮ, ᨠᩮᩈᩅᨭ᩠ᨭᩥᨿᩴ ᨥᨭ᩠ᨭᩮᩉᩥ…  ᩑᩉᩥ, ᨽᨶ᩠ᨲᩮ, ᩋᩘᨣᩩᩃᨶ᩠ᨲᩁᩥᨠᩣᨿ ᨥᨭ᩠ᨭᩮᩉᩥ…  “ᩑᩉᩥ, ᨽᨶ᩠ᨲᩮ, ᩉᨲ᩠ᨳᩮᨶ ᩏᨸᨠ᩠ᨠᨾᩥᨲ᩠ᩅᩣ ᨾᩮᩣᨧᩮᩔᩣᨾᩥ, ᩑᩅᩴ ᨲᩮ ᩋᨶᩣᨸᨲ᩠ᨲᩥ ᨽᩅᩥᩔᨲᩦ”ᨲᩥ. ᩈᩮᩣ ᨽᩥᨠ᩠ᨡᩩ ᨲᨳᩣ ᩋᨠᩣᩈᩥ. ᨲᩔ ᨠᩩᨠ᩠ᨠᩩᨧ᩠ᨧᩴ ᩋᩉᩮᩣᩈᩥ …ᨸᩮ…  “ᩋᨶᩣᨸᨲ᩠ᨲᩥ, ᨽᩥᨠ᩠ᨡᩩ, ᨸᩣᩁᩣᨩᩥᨠᩔ. ᩋᩣᨸᨲ᩠ᨲᩥ ᩈᩴᨥᩣᨴᩥᩈᩮᩈᩔᩣ”ᨲᩥ. (53–61)
</Paragraph>

</Division>
<Division number="79" book="para">

<Paragraph number="184" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩈᩣᩅᨲ᩠ᨳᩥᨿᩴ ᩈᨴ᩠ᨵᩤ ᨶᩣᨾ ᩏᨸᩣᩈᩥᨠᩣ ᨾᩩᨵᨸ᩠ᨸᩈᨶ᩠ᨶᩣ ᩉᩮᩣᨲᩥ. ᩈᩣ ᩑᩅᩴᨴᩥᨭ᩠ᨮᩥᨠᩣ ᩉᩮᩣᨲᩥ—  “ᨿᩣ ᨾᩮᨳᩩᨶᩴ ᨵᨾ᩠ᨾᩴ ᨴᩮᨲᩥ ᩈᩣ ᩋᨣ᩠ᨣᨴᩤᨶᩴ ᨴᩮᨲᩦ”ᨲᩥ. ᩈᩣ ᨽᩥᨠ᩠ᨡᩩᩴ ᨸᩔᩥᨲ᩠ᩅᩣ ᩑᨲᨴᩅᩮᩤᨧ—  “ᩑᩉᩥ, ᨽᨶ᩠ᨲᩮ, ᨾᩮᨳᩩᨶᩴ ᨵᨾ᩠ᨾᩴ ᨸᨭᩥᩈᩮᩅᩤ”ᨲᩥ. “ᩋᩃᩴ, ᨽᨣᩥᨶᩥ, ᨶᩮᨲᩴ ᨠᨸ᩠ᨸᨲᩦ”ᨲᩥ. “ᩑᩉᩥ, ᨽᨶ᩠ᨲᩮ, ᩐᩁᩩᨶ᩠ᨲᩁᩥᨠᩣᨿ ᨥᨭ᩠ᨭᩮᩉᩥ …ᨸᩮ…  ᩑᩉᩥ, ᨽᨶ᩠ᨲᩮ, ᩉᨲ᩠ᨳᩮᨶ ᩏᨸᨠ᩠ᨠᨾᩥᨲ᩠ᩅᩣ ᨾᩮᩣᨧᩮᩔᩣᨾᩥ, ᩑᩅᩴ ᨲᩮ ᩋᨶᩣᨸᨲ᩠ᨲᩥ ᨽᩅᩥᩔᨲᩦ”ᨲᩥ. ᩈᩮᩣ ᨽᩥᨠ᩠ᨡᩩ ᨲᨳᩣ ᩋᨠᩣᩈᩥ. ᨲᩔ ᨠᩩᨠ᩠ᨠᩩᨧ᩠ᨧᩴ ᩋᩉᩮᩣᩈᩥ …ᨸᩮ…  “ᩋᨶᩣᨸᨲ᩠ᨲᩥ, ᨽᩥᨠ᩠ᨡᩩ, ᨸᩣᩁᩣᨩᩥᨠᩔ. ᩋᩣᨸᨲ᩠ᨲᩥ ᩈᩴᨥᩣᨴᩥᩈᩮᩈᩔᩣ”ᨲᩥ. (62–70)
</Paragraph>

</Division>
<Division number="80" book="para">

<Paragraph number="185" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩅᩮᩈᩣᩃᩥᨿᩴ ᩃᩥᨧ᩠ᨨᩅᩥᨠᩩᨾᩣᩁᨠᩣ ᨽᩥᨠ᩠ᨡᩩᩴ ᨣᩉᩮᨲ᩠ᩅᩣ ᨽᩥᨠ᩠ᨡᩩᨶᩥᨿᩣ ᩅᩥᨸ᩠ᨸᨭᩥᨸᩣᨴᩮᩈᩩᩴ…  ᩈᩥᨠ᩠ᨡᨾᩣᨶᩣᨿ ᩅᩥᨸ᩠ᨸᨭᩥᨸᩣᨴᩮᩈᩩᩴ…  ᩈᩣᨾᨱᩮᩁᩥᨿᩣ ᩅᩥᨸ᩠ᨸᨭᩥᨸᩣᨴᩮᩈᩩᩴ. ᩏᨽᩮᩣ ᩈᩣᨴᩥᨿᩥᩴᩈᩩ. ᩏᨽᩮᩣ ᨶᩣᩈᩮᨲᨻ᩠ᨻᩣ. ᩏᨽᩮᩣ ᨶ ᩈᩣᨴᩥᨿᩥᩴᩈᩩ. ᩏᨽᩥᨶ᩠ᨶᩴ ᩋᨶᩣᨸᨲ᩠ᨲᩥ. (71–76)
</Paragraph>

</Division>
<Division number="81" book="para">

<Paragraph number="186" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩅᩮᩈᩣᩃᩥᨿᩴ ᩃᩥᨧ᩠ᨨᩅᩥᨠᩩᨾᩣᩁᨠᩣ ᨽᩥᨠ᩠ᨡᩩᩴ ᨣᩉᩮᨲ᩠ᩅᩣ ᩅᩮᩈᩥᨿᩣ ᩅᩥᨸ᩠ᨸᨭᩥᨸᩣᨴᩮᩈᩩᩴ…  ᨸᨱ᩠ᨯᨠᩮ ᩅᩥᨸ᩠ᨸᨭᩥᨸᩣᨴᩮᩈᩩᩴ…  ᨣᩥᩉᩥᨶᩥᨿᩣ ᩅᩥᨸ᩠ᨸᨭᩥᨸᩣᨴᩮᩈᩩᩴ. ᨽᩥᨠ᩠ᨡᩩ ᩈᩣᨴᩥᨿᩥ. ᨽᩥᨠ᩠ᨡᩩ ᨶᩣᩈᩮᨲᨻ᩠ᨻᩮᩣ. ᨽᩥᨠ᩠ᨡᩩ ᨶ ᩈᩣᨴᩥᨿᩥ. ᨽᩥᨠ᩠ᨡᩩᩔ ᩋᨶᩣᨸᨲ᩠ᨲᩥ. (77–82)
</Paragraph>

<Paragraph number="187" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩅᩮᩈᩣᩃᩥᨿᩴ ᩃᩥᨧ᩠ᨨᩅᩥᨠᩩᨾᩣᩁᨠᩣ ᨽᩥᨠ᩠ᨡᩪ ᨣᩉᩮᨲ᩠ᩅᩣ ᩋᨬ᩠ᨬᨾᨬ᩠ᨬᩴ ᩅᩥᨸ᩠ᨸᨭᩥᨸᩣᨴᩮᩈᩩᩴ. ᩏᨽᩮᩣ ᩈᩣᨴᩥᨿᩥᩴᩈᩩ. ᩏᨽᩮᩣ ᨶᩣᩈᩮᨲᨻ᩠ᨻᩣ. ᩏᨽᩮᩣ ᨶ ᩈᩣᨴᩥᨿᩥᩴᩈᩩ. ᩏᨽᩥᨶ᩠ᨶᩴ ᩋᨶᩣᨸᨲ᩠ᨲᩥ. (83–84)
</Paragraph>

</Division>
<Division number="82" book="para">

<Paragraph number="188" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᩅᩩᨯ᩠ᨰᨸᨻ᩠ᨻᨩᩥᨲᩮᩣ ᨽᩥᨠ᩠ᨡᩩ ᨸᩩᩁᩣᨱᨴᩩᨲᩥᨿᩥᨠᩣᨿ ᨴᩔᨶᩴ ᩋᨣᨾᩣᩈᩥ. ᩈᩣ—  “ᩑᩉᩥ, ᨽᨶ᩠ᨲᩮ, ᩅᩥᨻ᩠ᨽᨾᩣ”ᨲᩥ ᩋᨣ᩠ᨣᩉᩮᩈᩥ. ᩈᩮᩣ ᨽᩥᨠ᩠ᨡᩩ ᨸᨭᩥᨠ᩠ᨠᨾᨶ᩠ᨲᩮᩣ ᩏᨲ᩠ᨲᩣᨶᩮᩣ ᨸᩁᩥᨸᨲᩥ. ᩈᩣ ᩏᨻ᩠ᨽᨩᩥᨲ᩠ᩅᩣ ᩋᩘᨣᨩᩣᨲᩮ ᩋᨽᩥᨶᩥᩈᩦᨴᩥ. ᨲᩔ ᨠᩩᨠ᩠ᨠᩩᨧ᩠ᨧᩴ ᩋᩉᩮᩣᩈᩥ …ᨸᩮ…  “ᩈᩣᨴᩥᨿᩥ ᨲ᩠ᩅᩴ, ᨽᩥᨠ᩠ᨡᩪ”ᨲᩥ? “ᨶᩣᩉᩴ, ᨽᨣᩅᩤ, ᩈᩣᨴᩥᨿᩥᨶ᩺”ᨲᩥ. “ᩋᨶᩣᨸᨲ᩠ᨲᩥ, ᨽᩥᨠ᩠ᨡᩩ, ᩋᩈᩣᨴᩥᨿᨶ᩠ᨲᩔᩣ”ᨲᩥ. (85)
</Paragraph>

</Division>
<Division number="83" book="para">

<Paragraph number="189" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᩋᩁᨬ᩠ᨬᩮ ᩅᩥᩉᩁᨲᩥ. ᨾᩥᨣᨸᩮᩣᨲᨠᩮᩣ ᨲᩔ ᨸᩔᩣᩅᨭ᩠ᨮᩣᨶᩴ ᩋᩣᨣᨶ᩠ᨲ᩠ᩅᩣ ᨸᩔᩣᩅᩴ ᨸᩥᩅᨶ᩠ᨲᩮᩣ ᨾᩩᨡᩮᨶ ᩋᩘᨣᨩᩣᨲᩴ ᩋᨣ᩠ᨣᩉᩮᩈᩥ. ᩈᩮᩣ ᨽᩥᨠ᩠ᨡᩩ ᩈᩣᨴᩥᨿᩥ. ᨲᩔ ᨠᩩᨠ᩠ᨠᩩᨧ᩠ᨧᩴ ᩋᩉᩮᩣᩈᩥ …ᨸᩮ…  “ᩋᩣᨸᨲ᩠ᨲᩥᩴ ᨲ᩠ᩅᩴ, ᨽᩥᨠ᩠ᨡᩩ, ᩋᩣᨸᨶ᩠ᨶᩮᩣ ᨸᩣᩁᩣᨩᩥᨠᨶ᩺”ᨲᩥ. (86)

</Paragraph>
</Division>

<Paragraph number="190" type="center" book="para">
ᨸᨮᨾᨸᩣᩁᩣᨩᩥᨠᩴ ᩈᨾᨲ᩠ᨲᩴ.
</Paragraph>