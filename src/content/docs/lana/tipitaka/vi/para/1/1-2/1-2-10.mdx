---
title: "1.2.10 ᩈᩴᨥᨽᩮᨴᩈᩥᨠ᩠ᨡᩣᨸᨴ"
tableOfContents: false
sidebar:
  order: 2
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="409" book="para">

<Paragraph number="1673" book="para">
ᨲᩮᨶ ᩈᨾᨿᩮᨶ ᨻᩩᨴ᩠ᨵᩮᩤ ᨽᨣᩅᩤ ᩁᩣᨩᨣᩉᩮ ᩅᩥᩉᩁᨲᩥ ᩅᩮᩊᩩᩅᨶᩮ ᨠᩃᨶ᩠ᨴᨠᨶᩥᩅᩤᨸᩮ. ᩋᨳ ᨡᩮᩣ ᨴᩮᩅᨴᨲ᩠ᨲᩮᩣ ᨿᩮᨶ ᨠᩮᩣᨠᩣᩃᩥᨠᩮᩣ ᨠᨭᨾᩮᩣᨴᨠᨲᩥᩔᨠᩮᩣ ᨡᨱ᩠ᨯᨴᩮᩅᩥᨿᩣ ᨸᩩᨲ᩠ᨲᩮᩣ ᩈᨾᩩᨴ᩠ᨴᨴᨲ᩠ᨲᩮᩣ ᨲᩮᨶᩩᨸᩈᩘᨠᨾᩥ; ᩏᨸᩈᩘᨠᨾᩥᨲ᩠ᩅᩣ ᨠᩮᩣᨠᩣᩃᩥᨠᩴ ᨠᨭᨾᩮᩣᨴᨠᨲᩥᩔᨠᩴ ᨡᨱ᩠ᨯᨴᩮᩅᩥᨿᩣ ᨸᩩᨲ᩠ᨲᩴ ᩈᨾᩩᨴ᩠ᨴᨴᨲ᩠ᨲᩴ ᩑᨲᨴᩅᩮᩤᨧ—  “ᩑᨳ ᨾᨿᩴ, ᩋᩣᩅᩩᩈᩮᩣ, ᩈᨾᨱᩔ ᨣᩮᩤᨲᨾᩔ ᩈᩴᨥᨽᩮᨴᩴ ᨠᩁᩥᩔᩣᨾ ᨧᨠ᩠ᨠᨽᩮᨴᨶ᩺”ᨲᩥ. ᩑᩅᩴ ᩅᩩᨲ᩠ᨲᩮ, ᨠᩮᩣᨠᩣᩃᩥᨠᩮᩣ ᨴᩮᩅᨴᨲ᩠ᨲᩴ ᩑᨲᨴᩅᩮᩤᨧ—  “ᩈᨾᨱᩮᩣ ᨡᩮᩣ, ᩋᩣᩅᩩᩈᩮᩣ, ᨣᩮᩤᨲᨾᩮᩣ ᨾᩉᩥᨴ᩠ᨵᩥᨠᩮᩣ ᨾᩉᩣᨶᩩᨽᩣᩅᩮᩤ. ᨠᨳᩴ ᨾᨿᩴ ᩈᨾᨱᩔ ᨣᩮᩤᨲᨾᩔ ᩈᩴᨥᨽᩮᨴᩴ ᨠᩁᩥᩔᩣᨾ ᨧᨠ᩠ᨠᨽᩮᨴᨶ᩺”ᨲᩥ? “ᩑᨳ ᨾᨿᩴ, ᩋᩣᩅᩩᩈᩮᩣ, ᩈᨾᨱᩴ ᨣᩮᩤᨲᨾᩴ ᩏᨸᩈᩘᨠᨾᩥᨲ᩠ᩅᩣ ᨸᨬ᩠ᨧ ᩅᨲ᩠ᨳᩪᨶᩥ ᨿᩣᨧᩥᩔᩣᨾ—  ‘ᨽᨣᩅᩤ, ᨽᨶ᩠ᨲᩮ, ᩋᨶᩮᨠᨸᩁᩥᨿᩣᨿᩮᨶ ᩋᨸ᩠ᨸᩥᨧ᩠ᨨᩔ ᩈᨶ᩠ᨲᩩᨭ᩠ᨮᩔ ᩈᩃᩖᩮᨡᩔ ᨵᩩᨲᩔ ᨸᩣᩈᩣᨴᩥᨠᩔ ᩋᨸᨧᨿᩔ ᩅᩦᩁᩥᨿᩣᩁᨾ᩠ᨽᩔ ᩅᨱ᩠ᨱᩅᩤᨴᩦ. ᩍᨾᩣᨶᩥ, ᨽᨶ᩠ᨲᩮ, ᨸᨬ᩠ᨧ ᩅᨲ᩠ᨳᩪᨶᩥ ᩋᨶᩮᨠᨸᩁᩥᨿᩣᨿᩮᨶ ᩋᨸ᩠ᨸᩥᨧ᩠ᨨᨲᩣᨿ ᩈᨶ᩠ᨲᩩᨭ᩠ᨮᩥᨿᩣ ᩈᩃᩖᩮᨡᩣᨿ ᨵᩩᨲᨲᩣᨿ ᨸᩣᩈᩣᨴᩥᨠᨲᩣᨿ ᩋᨸᨧᨿᩣᨿ ᩅᩦᩁᩥᨿᩣᩁᨾ᩠ᨽᩣᨿ ᩈᩴᩅᨲ᩠ᨲᨶ᩠ᨲᩥ. ᩈᩣᨵᩩ, ᨽᨶ᩠ᨲᩮ, ᨽᩥᨠ᩠ᨡᩪ ᨿᩣᩅᨩᩦᩅᩴ ᩋᩣᩁᨬ᩠ᨬᩥᨠᩣ ᩋᩔᩩ; ᨿᩮᩣ ᨣᩤᨾᨶ᩠ᨲᩴ ᩒᩈᩁᩮᨿ᩠ᨿ, ᩅᨩ᩠ᨩᩴ ᨶᩴ ᨹᩩᩈᩮᨿ᩠ᨿ. ᨿᩣᩅᨩᩦᩅᩴ ᨸᩥᨱ᩠ᨯᨸᩣᨲᩥᨠᩣ ᩋᩔᩩ; ᨿᩮᩣ ᨶᩥᨾᨶ᩠ᨲᨶᩴ ᩈᩣᨴᩥᨿᩮᨿ᩠ᨿ, ᩅᨩ᩠ᨩᩴ ᨶᩴ ᨹᩩᩈᩮᨿ᩠ᨿ. ᨿᩣᩅᨩᩦᩅᩴ ᨸᩴᩈᩩᨠᩪᩃᩥᨠᩣ ᩋᩔᩩ; ᨿᩮᩣ ᨣᩉᨸᨲᩥᨧᩦᩅᩁᩴ ᩈᩣᨴᩥᨿᩮᨿ᩠ᨿ, ᩅᨩ᩠ᨩᩴ ᨶᩴ ᨹᩩᩈᩮᨿ᩠ᨿ. ᨿᩣᩅᨩᩦᩅᩴ ᩁᩩᨠ᩠ᨡᨾᩪᩃᩥᨠᩣ ᩋᩔᩩ; ᨿᩮᩣ ᨨᨶ᩠ᨶᩴ ᩏᨸᨣᨧ᩠ᨨᩮᨿ᩠ᨿ, ᩅᨩ᩠ᨩᩴ ᨶᩴ ᨹᩩᩈᩮᨿ᩠ᨿ. ᨿᩣᩅᨩᩦᩅᩴ ᨾᨧ᩠ᨨᨾᩴᩈᩴ ᨶ ᨡᩣᨴᩮᨿ᩠ᨿᩩᩴ; ᨿᩮᩣ ᨾᨧ᩠ᨨᨾᩴᩈᩴ ᨡᩣᨴᩮᨿ᩠ᨿ, ᩅᨩ᩠ᨩᩴ ᨶᩴ ᨹᩩᩈᩮᨿ᩠ᨿᩣ’ᨲᩥ. ᩍᨾᩣᨶᩥ ᩈᨾᨱᩮᩣ ᨣᩮᩤᨲᨾᩮᩣ ᨶᩣᨶᩩᨩᩣᨶᩥᩔᨲᩥ. ᨲᩮ ᨾᨿᩴ ᩍᨾᩮᩉᩥ ᨸᨬ᩠ᨧᩉᩥ ᩅᨲ᩠ᨳᩪᩉᩥ ᨩᨶᩴ ᩈᨬ᩠ᨬᩣᨸᩮᩔᩣᨾᩣᨲᩥ. ᩈᨠ᩠ᨠᩣ ᨡᩮᩣ, ᩋᩣᩅᩩᩈᩮᩣ, ᩍᨾᩮᩉᩥ ᨸᨬ᩠ᨧᩉᩥ ᩅᨲ᩠ᨳᩪᩉᩥ ᩈᨾᨱᩔ ᨣᩮᩤᨲᨾᩔ ᩈᩴᨥᨽᩮᨴᩮᩤ ᨠᩣᨲᩩᩴ ᨧᨠ᩠ᨠᨽᩮᨴᩮᩤ. ᩃᩪᨡᨸᩈᨶ᩠ᨶᩣ ᩉᩥ, ᩋᩣᩅᩩᩈᩮᩣ, ᨾᨶᩩᩔᩣ”ᨲᩥ.
</Paragraph>

<Paragraph number="1674" book="para">
ᩋᨳ ᨡᩮᩣ ᨴᩮᩅᨴᨲ᩠ᨲᩮᩣ ᩈᨸᩁᩥᩈᩮᩣ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥ; ᩏᨸᩈᩘᨠᨾᩥᨲ᩠ᩅᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᨶᩥᩈᩦᨴᩥ. ᩑᨠᨾᨶ᩠ᨲᩴ ᨶᩥᩈᩥᨶ᩠ᨶᩮᩣ ᨡᩮᩣ ᨴᩮᩅᨴᨲ᩠ᨲᩮᩣ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᨽᨣᩅᩤ, ᨽᨶ᩠ᨲᩮ, ᩋᨶᩮᨠᨸᩁᩥᨿᩣᨿᩮᨶ ᩋᨸ᩠ᨸᩥᨧ᩠ᨨᩔ …ᨸᩮ…  ᩅᩦᩁᩥᨿᩣᩁᨾ᩠ᨽᩔ ᩅᨱ᩠ᨱᩅᩤᨴᩦ. ᩍᨾᩣᨶᩥ, ᨽᨶ᩠ᨲᩮ, ᨸᨬ᩠ᨧ ᩅᨲ᩠ᨳᩪᨶᩥ ᩋᨶᩮᨠᨸᩁᩥᨿᩣᨿᩮᨶ ᩋᨸ᩠ᨸᩥᨧ᩠ᨨᨲᩣᨿ …ᨸᩮ…  ᩅᩦᩁᩥᨿᩣᩁᨾ᩠ᨽᩣᨿ ᩈᩴᩅᨲ᩠ᨲᨶ᩠ᨲᩥ. ᩈᩣᨵᩩ, ᨽᨶ᩠ᨲᩮ, ᨽᩥᨠ᩠ᨡᩪ ᨿᩣᩅᨩᩦᩅᩴ ᩋᩣᩁᨬ᩠ᨬᩥᨠᩣ ᩋᩔᩩ; ᨿᩮᩣ ᨣᩤᨾᨶ᩠ᨲᩴ ᩒᩈᩁᩮᨿ᩠ᨿ ᩅᨩ᩠ᨩᩴ ᨶᩴ ᨹᩩᩈᩮᨿ᩠ᨿ …ᨸᩮ…  ᨿᩣᩅᨩᩦᩅᩴ ᨾᨧ᩠ᨨᨾᩴᩈᩴ ᨶ ᨡᩣᨴᩮᨿ᩠ᨿᩩᩴ, ᨿᩮᩣ ᨾᨧ᩠ᨨᨾᩴᩈᩴ ᨡᩣᨴᩮᨿ᩠ᨿ ᩅᨩ᩠ᨩᩴ ᨶᩴ ᨹᩩᩈᩮᨿ᩠ᨿᩣ”ᨲᩥ. “ᩋᩃᩴ, ᨴᩮᩅᨴᨲ᩠ᨲ, ᨿᩮᩣ ᩍᨧ᩠ᨨᨲᩥ ᩋᩣᩁᨬ᩠ᨬᩥᨠᩮᩣ ᩉᩮᩣᨲᩩ, ᨿᩮᩣ ᩍᨧ᩠ᨨᨲᩥ ᨣᩤᨾᨶ᩠ᨲᩮ ᩅᩥᩉᩁᨲᩩ; ᨿᩮᩣ ᩍᨧ᩠ᨨᨲᩥ ᨸᩥᨱ᩠ᨯᨸᩣᨲᩥᨠᩮᩣ ᩉᩮᩣᨲᩩ, ᨿᩮᩣ ᩍᨧ᩠ᨨᨲᩥ ᨶᩥᨾᨶ᩠ᨲᨶᩴ ᩈᩣᨴᩥᨿᨲᩩ; ᨿᩮᩣ ᩍᨧ᩠ᨨᨲᩥ ᨸᩴᩈᩩᨠᩪᩃᩥᨠᩮᩣ ᩉᩮᩣᨲᩩ, ᨿᩮᩣ ᩍᨧ᩠ᨨᨲᩥ ᨣᩉᨸᨲᩥᨧᩦᩅᩁᩴ ᩈᩣᨴᩥᨿᨲᩩ. ᩋᨭ᩠ᨮᨾᩣᩈᩮ ᨡᩮᩣ ᨾᨿᩣ, ᨴᩮᩅᨴᨲ᩠ᨲ, ᩁᩩᨠ᩠ᨡᨾᩪᩃᩈᩮᨶᩣᩈᨶᩴ ᩋᨶᩩᨬ᩠ᨬᩣᨲᩴ, ᨲᩥᨠᩮᩣᨭᩥᨸᩁᩥᩈᩩᨴ᩠ᨵᩴ ᨾᨧ᩠ᨨᨾᩴᩈᩴ—  ᩋᨴᩥᨭ᩠ᨮᩴ ᩋᩈᩩᨲᩴ ᩋᨸᩁᩥᩈᩘᨠᩥᨲᨶ᩺”ᨲᩥ. ᩋᨳ ᨡᩮᩣ ᨴᩮᩅᨴᨲ᩠ᨲᩮᩣ—  “ᨶ ᨽᨣᩅᩤ ᩍᨾᩣᨶᩥ ᨸᨬ᩠ᨧ ᩅᨲ᩠ᨳᩪᨶᩥ ᩋᨶᩩᨩᩣᨶᩣᨲᩦ”ᨲᩥ ᩉᨭ᩠ᨮᩮᩣ ᩏᨴᨣ᩠ᨣᩮᩤ ᩈᨸᩁᩥᩈᩮᩣ ᩏᨭ᩠ᨮᩣᨿᩣᩈᨶᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᨸᨴᨠ᩠ᨡᩥᨱᩴ ᨠᨲ᩠ᩅᩣ ᨸᨠ᩠ᨠᩣᨾᩥ.
</Paragraph>

</Division>
<Division number="410" book="para">

<Paragraph number="1675" book="para">
ᩋᨳ ᨡᩮᩣ ᨴᩮᩅᨴᨲ᩠ᨲᩮᩣ ᩈᨸᩁᩥᩈᩮᩣ ᩁᩣᨩᨣᩉᩴ ᨸᩅᩥᩈᩥᨲ᩠ᩅᩣ ᨸᨬ᩠ᨧᩉᩥ ᩅᨲ᩠ᨳᩪᩉᩥ ᨩᨶᩴ ᩈᨬ᩠ᨬᩣᨸᩮᩈᩥ—  “ᨾᨿᩴ, ᩋᩣᩅᩩᩈᩮᩣ, ᩈᨾᨱᩴ ᨣᩮᩤᨲᨾᩴ ᩏᨸᩈᩘᨠᨾᩥᨲ᩠ᩅᩣ ᨸᨬ᩠ᨧ ᩅᨲ᩠ᨳᩪᨶᩥ ᨿᩣᨧᩥᨾ᩠ᩉᩣ—  ‘ᨽᨣᩅᩤ, ᨽᨶ᩠ᨲᩮ, ᩋᨶᩮᨠᨸᩁᩥᨿᩣᨿᩮᨶ ᩋᨸ᩠ᨸᩥᨧ᩠ᨨᩔ ᩈᨶ᩠ᨲᩩᨭ᩠ᨮᩔ ᩈᩃᩖᩮᨡᩔ ᨵᩩᨲᩔ ᨸᩣᩈᩣᨴᩥᨠᩔ ᩋᨸᨧᨿᩔ ᩅᩦᩁᩥᨿᩣᩁᨾ᩠ᨽᩔ ᩅᨱ᩠ᨱᩅᩤᨴᩦ. ᩍᨾᩣᨶᩥ, ᨽᨶ᩠ᨲᩮ, ᨸᨬ᩠ᨧ ᩅᨲ᩠ᨳᩪᨶᩥ ᩋᨶᩮᨠᨸᩁᩥᨿᩣᨿᩮᨶ ᩋᨸ᩠ᨸᩥᨧ᩠ᨨᨲᩣᨿ ᩈᨶ᩠ᨲᩩᨭ᩠ᨮᩥᨿᩣ ᩈᩃᩖᩮᨡᩣᨿ ᨵᩩᨲᨲᩣᨿ ᨸᩣᩈᩣᨴᩥᨠᨲᩣᨿ ᩋᨸᨧᨿᩣᨿ ᩅᩦᩁᩥᨿᩣᩁᨾ᩠ᨽᩣᨿ ᩈᩴᩅᨲ᩠ᨲᨶ᩠ᨲᩥ. ᩈᩣᨵᩩ, ᨽᨶ᩠ᨲᩮ, ᨽᩥᨠ᩠ᨡᩪ ᨿᩣᩅᨩᩦᩅᩴ ᩋᩣᩁᨬ᩠ᨬᩥᨠᩣ ᩋᩔᩩ; ᨿᩮᩣ ᨣᩤᨾᨶ᩠ᨲᩴ ᩒᩈᩁᩮᨿ᩠ᨿ, ᩅᨩ᩠ᨩᩴ ᨶᩴ ᨹᩩᩈᩮᨿ᩠ᨿ. ᨿᩣᩅᨩᩦᩅᩴ ᨸᩥᨱ᩠ᨯᨸᩣᨲᩥᨠᩣ ᩋᩔᩩ; ᨿᩮᩣ ᨶᩥᨾᨶ᩠ᨲᨶᩴ ᩈᩣᨴᩥᨿᩮᨿ᩠ᨿ, ᩅᨩ᩠ᨩᩴ ᨶᩴ ᨹᩩᩈᩮᨿ᩠ᨿ. ᨿᩣᩅᨩᩦᩅᩴ ᨸᩴᩈᩩᨠᩪᩃᩥᨠᩣ ᩋᩔᩩ; ᨿᩮᩣ ᨣᩉᨸᨲᩥᨧᩦᩅᩁᩴ ᩈᩣᨴᩥᨿᩮᨿ᩠ᨿ, ᩅᨩ᩠ᨩᩴ ᨶᩴ ᨹᩩᩈᩮᨿ᩠ᨿ. ᨿᩣᩅᨩᩦᩅᩴ ᩁᩩᨠ᩠ᨡᨾᩪᩃᩥᨠᩣ ᩋᩔᩩ; ᨿᩮᩣ ᨨᨶ᩠ᨶᩴ ᩏᨸᨣᨧ᩠ᨨᩮᨿ᩠ᨿ, ᩅᨩ᩠ᨩᩴ ᨶᩴ ᨹᩩᩈᩮᨿ᩠ᨿ. ᨿᩣᩅᨩᩦᩅᩴ ᨾᨧ᩠ᨨᨾᩴᩈᩴ ᨶ ᨡᩣᨴᩮᨿ᩠ᨿᩩᩴ; ᨿᩮᩣ ᨾᨧ᩠ᨨᨾᩴᩈᩴ ᨡᩣᨴᩮᨿ᩠ᨿ, ᩅᨩ᩠ᨩᩴ ᨶᩴ ᨹᩩᩈᩮᨿ᩠ᨿᩣ’ᨲᩥ. ᩍᨾᩣᨶᩥ ᩈᨾᨱᩮᩣ ᨣᩮᩤᨲᨾᩮᩣ ᨶᩣᨶᩩᨩᩣᨶᩣᨲᩥ. ᨲᩮ ᨾᨿᩴ ᩍᨾᩮᩉᩥ ᨸᨬ᩠ᨧᩉᩥ ᩅᨲ᩠ᨳᩪᩉᩥ ᩈᨾᩣᨴᩤᨿ ᩅᨲ᩠ᨲᩣᨾᩣ”ᨲᩥ.
</Paragraph>

<Paragraph number="1676" book="para">
ᨲᨲ᩠ᨳ ᨿᩮ ᨲᩮ ᨾᨶᩩᩔᩣ ᩋᩔᨴ᩠ᨵᩤ ᩋᨸ᩠ᨸᩈᨶ᩠ᨶᩣ ᨴᩩᨻ᩠ᨻᩩᨴ᩠ᨵᩥᨶᩮᩣ ᨲᩮ ᩑᩅᨾᩣᩉᩴᩈᩩ—  “ᩍᨾᩮ ᨡᩮᩣ ᩈᨾᨱᩣ ᩈᨠ᩠ᨿᨸᩩᨲ᩠ᨲᩥᨿᩣ ᨵᩩᨲᩣ ᩈᩃᩖᩮᨡᩅᩩᨲ᩠ᨲᩥᨶᩮᩣ, ᩈᨾᨱᩮᩣ ᨸᨶ ᨣᩮᩤᨲᨾᩮᩣ ᨻᩣᩉᩩᩃᩖᩥᨠᩮᩣ ᨻᩣᩉᩩᩃᩖᩣᨿ ᨧᩮᨲᩮᨲᩦ”ᨲᩥ. ᨿᩮ ᨸᨶ ᨲᩮ ᨾᨶᩩᩔᩣ ᩈᨴ᩠ᨵᩤ ᨸᩈᨶ᩠ᨶᩣ ᨸᨱ᩠ᨯᩥᨲᩣ ᨻ᩠ᨿᨲ᩠ᨲᩣ ᨻᩩᨴ᩠ᨵᩥᨾᨶ᩠ᨲᩮᩣ ᨲᩮ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᨴᩮᩅᨴᨲ᩠ᨲᩮᩣ ᨽᨣᩅᨲᩮᩣ ᩈᩴᨥᨽᩮᨴᩤᨿ ᨸᩁᨠ᩠ᨠᨾᩥᩔᨲᩥ ᨧᨠ᩠ᨠᨽᩮᨴᩤᨿᩣ”ᨲᩥ.
</Paragraph>

<Paragraph number="1677" book="para">
ᩋᩔᩮᩣᩈᩩᩴ ᨡᩮᩣ ᨽᩥᨠ᩠ᨡᩪ ᨲᩮᩈᩴ ᨾᨶᩩᩔᩣᨶᩴ ᩏᨩ᩠ᨫᩣᨿᨶ᩠ᨲᩣᨶᩴ ᨡᩥᨿ᩠ᨿᨶ᩠ᨲᩣᨶᩴ ᩅᩥᨸᩣᨧᩮᨶ᩠ᨲᩣᨶᩴ. ᨿᩮ ᨲᩮ ᨽᩥᨠ᩠ᨡᩪ ᩋᨸ᩠ᨸᩥᨧ᩠ᨨᩣ …ᨸᩮ…  ᨲᩮ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᨴᩮᩅᨴᨲ᩠ᨲᩮᩣ ᩈᩴᨥᨽᩮᨴᩤᨿ ᨸᩁᨠ᩠ᨠᨾᩥᩔᨲᩥ ᨧᨠ᩠ᨠᨽᩮᨴᩤᨿᩣ”ᨲᩥ.
</Paragraph>

<Paragraph number="1678" book="para">
ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᨴᩮᩅᨴᨲ᩠ᨲᩴ ᩋᨶᩮᨠᨸᩁᩥᨿᩣᨿᩮᨶ ᩅᩥᨣᩁᩉᩥᨲ᩠ᩅᩣ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ …ᨸᩮ…  “ᩈᨧ᩠ᨧᩴ ᨠᩥᩁ ᨲ᩠ᩅᩴ, ᨴᩮᩅᨴᨲ᩠ᨲ, ᩈᩴᨥᨽᩮᨴᩤᨿ ᨸᩁᨠ᩠ᨠᨾᩈᩥ ᨧᨠ᩠ᨠᨽᩮᨴᩤᨿᩣ”ᨲᩥ? “ᩈᨧ᩠ᨧᩴ, ᨽᨣᩅᩤ”ᨲᩥ. ᩅᩥᨣᩁᩉᩥ ᨻᩩᨴ᩠ᨵᩮᩤ ᨽᨣᩅᩤ …ᨸᩮ…  ᨠᨳᨬ᩠ᩉᩥ ᨶᩣᨾ ᨲ᩠ᩅᩴ, ᨾᩮᩣᨥᨸᩩᩁᩥᩈ, ᩈᩴᨥᨽᩮᨴᩤᨿ ᨸᩁᨠ᩠ᨠᨾᩥᩔᩈᩥ ᨧᨠ᩠ᨠᨽᩮᨴᩤᨿ. ᨶᩮᨲᩴ, ᨾᩮᩣᨥᨸᩩᩁᩥᩈ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ …ᨸᩮ…  ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᩮᨿ᩠ᨿᩣᨳ—
</Paragraph>

</Division>
<Division number="411" book="para">

<Paragraph number="1679" book="para">
<Emphasis>“ᨿᩮᩣ ᨸᨶ ᨽᩥᨠ᩠ᨡᩩ ᩈᨾᨣ᩠ᨣᩔ ᩈᩴᨥᩔ ᨽᩮᨴᩤᨿ ᨸᩁᨠ᩠ᨠᨾᩮᨿ᩠ᨿ, ᨽᩮᨴᨶᩈᩴᩅᨲ᩠ᨲᨶᩥᨠᩴ ᩅᩤ ᩋᨵᩥᨠᩁᨱᩴ ᩈᨾᩣᨴᩤᨿ ᨸᨣ᩠ᨣᨿ᩠ᩉ ᨲᩥᨭ᩠ᨮᩮᨿ᩠ᨿ, ᩈᩮᩣ ᨽᩥᨠ᩠ᨡᩩ ᨽᩥᨠ᩠ᨡᩪᩉᩥ ᩑᩅᨾᩔ ᩅᨧᨶᩦᨿᩮᩣ—  ‘ᨾᩣᨿᩈ᩠ᨾᩣ ᩈᨾᨣ᩠ᨣᩔ ᩈᩴᨥᩔ ᨽᩮᨴᩤᨿ ᨸᩁᨠ᩠ᨠᨾᩥ, ᨽᩮᨴᨶᩈᩴᩅᨲ᩠ᨲᨶᩥᨠᩴ ᩅᩤ ᩋᨵᩥᨠᩁᨱᩴ ᩈᨾᩣᨴᩤᨿ ᨸᨣ᩠ᨣᨿ᩠ᩉ ᩋᨭ᩠ᨮᩣᩈᩥ. ᩈᨾᩮᨲᩣᨿᩈ᩠ᨾᩣ ᩈᩴᨥᩮᨶ. ᩈᨾᨣ᩠ᨣᩮᩤ ᩉᩥ ᩈᩴᨥᩮᩣ ᩈᨾ᩠ᨾᩮᩣᨴᨾᩣᨶᩮᩣ ᩋᩅᩥᩅᨴᨾᩣᨶᩮᩣ ᩑᨠᩩᨴ᩠ᨴᩮᩈᩮᩣ ᨹᩣᩈᩩ ᩅᩥᩉᩁᨲᩦ’ᨲᩥ. ᩑᩅᨬ᩠ᨧ ᩈᩮᩣ ᨽᩥᨠ᩠ᨡᩩ ᨽᩥᨠ᩠ᨡᩪᩉᩥ ᩅᩩᨧ᩠ᨧᨾᩣᨶᩮᩣ ᨲᨳᩮᩅ ᨸᨣ᩠ᨣᨱ᩠ᩉᩮᨿ᩠ᨿ, ᩈᩮᩣ ᨽᩥᨠ᩠ᨡᩩ ᨽᩥᨠ᩠ᨡᩪᩉᩥ ᨿᩣᩅᨲᨲᩥᨿᩴ ᩈᨾᨶᩩᨽᩣᩈᩥᨲᨻ᩠ᨻᩮᩣ ᨲᩔ ᨸᨭᩥᨶᩥᩔᨣ᩠ᨣᩤᨿ. ᨿᩣᩅᨲᨲᩥᨿᨬ᩠ᨧᩮ ᩈᨾᨶᩩᨽᩣᩈᩥᨿᨾᩣᨶᩮᩣ ᨲᩴ ᨸᨭᩥᨶᩥᩔᨩ᩠ᨩᩮᨿ᩠ᨿ, ᩍᨧ᩠ᨧᩮᨲᩴ ᨠᩩᩈᩃᩴ; ᨶᩮᩣ ᨧᩮ ᨸᨭᩥᨶᩥᩔᨩ᩠ᨩᩮᨿ᩠ᨿ, ᩈᩴᨥᩣᨴᩥᩈᩮᩈᩮᩣ”</Emphasis>ᨲᩥ. (*10*:<Emphasis>14</Emphasis>)
</Paragraph>

</Division>
<Division number="412" book="para">

<Paragraph number="1680" book="para">
<Emphasis>ᨿᩮᩣ ᨸᨶᩣ</Emphasis>ᨲᩥ ᨿᩮᩣ ᨿᩣᨴᩥᩈᩮᩣ …ᨸᩮ…  <Emphasis>ᨽᩥᨠ᩠ᨡᩪ</Emphasis>ᨲᩥ …ᨸᩮ…  ᩋᨿᩴ ᩍᨾᩈ᩠ᨾᩥᩴ ᩋᨲ᩠ᨳᩮ ᩋᨵᩥᨸ᩠ᨸᩮᨲᩮᩣ ᨽᩥᨠ᩠ᨡᩪᨲᩥ.
</Paragraph>

<Paragraph number="1681" book="para">
<Emphasis>ᩈᨾᨣ᩠ᨣᩮᩤ</Emphasis> ᨶᩣᨾ <Emphasis>ᩈᩴᨥᩮᩣ</Emphasis> ᩈᨾᩣᨶᩈᩴᩅᩤᩈᨠᩮᩣ ᩈᨾᩣᨶᩈᩦᨾᩣᨿᩴ ᨮᩥᨲᩮᩣ.
</Paragraph>

<Paragraph number="1682" book="para">
<Emphasis>ᨽᩮᨴᩤᨿ ᨸᩁᨠ᩠ᨠᨾᩮᨿ᩠ᨿᩣ</Emphasis>ᨲᩥ—  “ᨠᨳᩴ ᩍᨾᩮ ᨶᩣᨶᩣ ᩋᩔᩩ, ᩅᩥᨶᩣ ᩋᩔᩩ, ᩅᨣ᩠ᨣᩤ ᩋᩔᩪ”ᨲᩥ ᨸᨠ᩠ᨡᩴ ᨸᩁᩥᨿᩮᩈᨲᩥ, ᨣᨱᩴ ᨻᨶ᩠ᨵᨲᩥ.
</Paragraph>

<Paragraph number="1683" book="para">
<Emphasis>ᨽᩮᨴᨶᩈᩴᩅᨲ᩠ᨲᨶᩥᨠᩴ ᩅᩤ ᩋᨵᩥᨠᩁᨱᨶ᩺</Emphasis>ᨲᩥ ᩋᨭ᩠ᨮᩣᩁᩈᨽᩮᨴᨠᩁᩅᨲ᩠ᨳᩪᨶᩥ.
</Paragraph>

<Paragraph number="1684" book="para">
<Emphasis>ᩈᨾᩣᨴᩤᨿᩣ</Emphasis>ᨲᩥ ᩋᩣᨴᩤᨿ.
</Paragraph>

<Paragraph number="1685" book="para">
<Emphasis>ᨸᨣ᩠ᨣᨿ᩠ᩉᩣ</Emphasis>ᨲᩥ ᨴᩦᨸᩮᨿ᩠ᨿ.
</Paragraph>

<Paragraph number="1686" book="para">
<Emphasis>ᨲᩥᨭ᩠ᨮᩮᨿ᩠ᨿᩣ</Emphasis>ᨲᩥ ᨶ ᨸᨭᩥᨶᩥᩔᨩ᩠ᨩᩮᨿ᩠ᨿ.
</Paragraph>

<Paragraph number="1687" book="para">
<Emphasis>ᩈᩮᩣ ᨽᩥᨠ᩠ᨡᩪ</Emphasis>ᨲᩥ ᨿᩮᩣ ᩈᩮᩣ ᩈᩴᨥᨽᩮᨴᨠᩮᩣ ᨽᩥᨠ᩠ᨡᩩ.
</Paragraph>

<Paragraph number="1688" book="para">
<Emphasis>ᨽᩥᨠ᩠ᨡᩪᩉᩦ</Emphasis>ᨲᩥ ᩋᨬ᩠ᨬᩮᩉᩥ ᨽᩥᨠ᩠ᨡᩪᩉᩥ.
</Paragraph>

<Paragraph number="1689" book="para">
ᨿᩮ ᨸᩔᨶ᩠ᨲᩥ, ᨿᩮ ᩈᩩᨱᨶ᩠ᨲᩥ, ᨲᩮᩉᩥ ᩅᨲ᩠ᨲᨻ᩠ᨻᩮᩣ—  “ᨾᩣᨿᩈ᩠ᨾᩣ ᩈᨾᨣ᩠ᨣᩔ ᩈᩴᨥᩔ ᨽᩮᨴᩤᨿ ᨸᩁᨠ᩠ᨠᨾᩥ, ᨽᩮᨴᨶᩈᩴᩅᨲ᩠ᨲᨶᩥᨠᩴ ᩅᩤ ᩋᨵᩥᨠᩁᨱᩴ ᩈᨾᩣᨴᩤᨿ ᨸᨣ᩠ᨣᨿ᩠ᩉ ᩋᨭ᩠ᨮᩣᩈᩥ. ᩈᨾᩮᨲᩣᨿᩈ᩠ᨾᩣ ᩈᩴᨥᩮᨶ. ᩈᨾᨣ᩠ᨣᩮᩤ ᩉᩥ ᩈᩴᨥᩮᩣ ᩈᨾ᩠ᨾᩮᩣᨴᨾᩣᨶᩮᩣ ᩋᩅᩥᩅᨴᨾᩣᨶᩮᩣ ᩑᨠᩩᨴ᩠ᨴᩮᩈᩮᩣ ᨹᩣᩈᩩ ᩅᩥᩉᩁᨲᩦ”ᨲᩥ. ᨴᩩᨲᩥᨿᨾ᩠ᨸᩥ ᩅᨲ᩠ᨲᨻ᩠ᨻᩮᩣ. ᨲᨲᩥᨿᨾ᩠ᨸᩥ ᩅᨲ᩠ᨲᨻ᩠ᨻᩮᩣ. ᩈᨧᩮ ᨸᨭᩥᨶᩥᩔᨩ᩠ᨩᨲᩥ, ᩍᨧ᩠ᨧᩮᨲᩴ ᨠᩩᩈᩃᩴ; ᨶᩮᩣ ᨧᩮ ᨸᨭᩥᨶᩥᩔᨩ᩠ᨩᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩈᩩᨲ᩠ᩅᩣ ᨶ ᩅᨴᨶ᩠ᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩈᩮᩣ ᨽᩥᨠ᩠ᨡᩩ ᩈᩴᨥᨾᨩ᩠ᨫᨾ᩠ᨸᩥ ᩋᩣᨠᨯ᩠ᨰᩥᨲ᩠ᩅᩣ ᩅᨲ᩠ᨲᨻ᩠ᨻᩮᩣ—  “ᨾᩣᨿᩈ᩠ᨾᩣ ᩈᨾᨣ᩠ᨣᩔ ᩈᩴᨥᩔ ᨽᩮᨴᩤᨿ ᨸᩁᨠ᩠ᨠᨾᩥ, ᨽᩮᨴᨶᩈᩴᩅᨲ᩠ᨲᨶᩥᨠᩴ ᩅᩤ ᩋᨵᩥᨠᩁᨱᩴ ᩈᨾᩣᨴᩤᨿ ᨸᨣ᩠ᨣᨿ᩠ᩉ ᩋᨭ᩠ᨮᩣᩈᩥ. ᩈᨾᩮᨲᩣᨿᩈ᩠ᨾᩣ ᩈᩴᨥᩮᨶ. ᩈᨾᨣ᩠ᨣᩮᩤ ᩉᩥ ᩈᩴᨥᩮᩣ ᩈᨾ᩠ᨾᩮᩣᨴᨾᩣᨶᩮᩣ ᩋᩅᩥᩅᨴᨾᩣᨶᩮᩣ ᩑᨠᩩᨴ᩠ᨴᩮᩈᩮᩣ ᨹᩣᩈᩩ ᩅᩥᩉᩁᨲᩦ”ᨲᩥ. ᨴᩩᨲᩥᨿᨾ᩠ᨸᩥ ᩅᨲ᩠ᨲᨻ᩠ᨻᩮᩣ. ᨲᨲᩥᨿᨾ᩠ᨸᩥ ᩅᨲ᩠ᨲᨻ᩠ᨻᩮᩣ. ᩈᨧᩮ ᨸᨭᩥᨶᩥᩔᨩ᩠ᨩᨲᩥ, ᩍᨧ᩠ᨧᩮᨲᩴ ᨠᩩᩈᩃᩴ; ᨶᩮᩣ ᨧᩮ ᨸᨭᩥᨶᩥᩔᨩ᩠ᨩᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩈᩮᩣ ᨽᩥᨠ᩠ᨡᩩ ᩈᨾᨶᩩᨽᩣᩈᩥᨲᨻ᩠ᨻᩮᩣ—  “ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩈᨾᨶᩩᨽᩣᩈᩥᨲᨻ᩠ᨻᩮᩣ. ᨻ᩠ᨿᨲ᩠ᨲᩮᨶ ᨽᩥᨠ᩠ᨡᩩᨶᩣ ᨸᨭᩥᨻᩃᩮᨶ ᩈᩴᨥᩮᩣ ᨬᩣᨸᩮᨲᨻ᩠ᨻᩮᩣ—
</Paragraph>

</Division>
<Division number="413" book="para">

<Paragraph number="1690" book="para">
‘ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩋᨿᩴ ᩍᨲ᩠ᨳᨶ᩠ᨶᩣᨾᩮᩣ ᨽᩥᨠ᩠ᨡᩩ ᩈᨾᨣ᩠ᨣᩔ ᩈᩴᨥᩔ ᨽᩮᨴᩤᨿ ᨸᩁᨠ᩠ᨠᨾᨲᩥ. ᩈᩮᩣ ᨲᩴ ᩅᨲ᩠ᨳᩩᩴ ᨶ ᨸᨭᩥᨶᩥᩔᨩ᩠ᨩᨲᩥ. ᨿᨴᩥ ᩈᩴᨥᩔ ᨸᨲ᩠ᨲᨠᩃᩖᩴ, ᩈᩴᨥᩮᩣ ᩍᨲ᩠ᨳᨶ᩠ᨶᩣᨾᩴ ᨽᩥᨠ᩠ᨡᩩᩴ ᩈᨾᨶᩩᨽᩣᩈᩮᨿ᩠ᨿ ᨲᩔ ᩅᨲ᩠ᨳᩩᩔ ᨸᨭᩥᨶᩥᩔᨣ᩠ᨣᩤᨿ. ᩑᩈᩣ ᨬᨲ᩠ᨲᩥ.
</Paragraph>

<Paragraph number="1691" book="para">
ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩋᨿᩴ ᩍᨲ᩠ᨳᨶ᩠ᨶᩣᨾᩮᩣ ᨽᩥᨠ᩠ᨡᩩ ᩈᨾᨣ᩠ᨣᩔ ᩈᩴᨥᩔ ᨽᩮᨴᩤᨿ ᨸᩁᨠ᩠ᨠᨾᨲᩥ. ᩈᩮᩣ ᨲᩴ ᩅᨲ᩠ᨳᩩᩴ ᨶ ᨸᨭᩥᨶᩥᩔᨩ᩠ᨩᨲᩥ. ᩈᩴᨥᩮᩣ ᩍᨲ᩠ᨳᨶ᩠ᨶᩣᨾᩴ ᨽᩥᨠ᩠ᨡᩩᩴ ᩈᨾᨶᩩᨽᩣᩈᨲᩥ ᨲᩔ ᩅᨲ᩠ᨳᩩᩔ ᨸᨭᩥᨶᩥᩔᨣ᩠ᨣᩤᨿ. ᨿᩔᩣᨿᩈ᩠ᨾᨲᩮᩣ ᨡᨾᨲᩥ ᩍᨲ᩠ᨳᨶ᩠ᨶᩣᨾᩔ ᨽᩥᨠ᩠ᨡᩩᨶᩮᩣ ᩈᨾᨶᩩᨽᩣᩈᨶᩣ ᨲᩔ ᩅᨲ᩠ᨳᩩᩔ ᨸᨭᩥᨶᩥᩔᨣ᩠ᨣᩤᨿ, ᩈᩮᩣ ᨲᩩᨱ᩠ᩉᩔ; ᨿᩔ ᨶᨠ᩠ᨡᨾᨲᩥ, ᩈᩮᩣ ᨽᩣᩈᩮᨿ᩠ᨿ.
</Paragraph>

<Paragraph number="1692" book="para">
ᨴᩩᨲᩥᨿᨾ᩠ᨸᩥ ᩑᨲᨾᨲ᩠ᨳᩴ ᩅᨴᩤᨾᩥ …ᨸᩮ…  ᨲᨲᩥᨿᨾ᩠ᨸᩥ ᩑᨲᨾᨲ᩠ᨳᩴ ᩅᨴᩤᨾᩥ—  ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩋᨿᩴ ᩍᨲ᩠ᨳᨶ᩠ᨶᩣᨾᩮᩣ ᨽᩥᨠ᩠ᨡᩩ ᩈᨾᨣ᩠ᨣᩔ ᩈᩴᨥᩔ ᨽᩮᨴᩤᨿ ᨸᩁᨠ᩠ᨠᨾᨲᩥ. ᩈᩮᩣ ᨲᩴ ᩅᨲ᩠ᨳᩩᩴ ᨶ ᨸᨭᩥᨶᩥᩔᨩ᩠ᨩᨲᩥ. ᩈᩴᨥᩮᩣ ᩍᨲ᩠ᨳᨶ᩠ᨶᩣᨾᩴ ᨽᩥᨠ᩠ᨡᩩᩴ ᩈᨾᨶᩩᨽᩣᩈᨲᩥ ᨲᩔ ᩅᨲ᩠ᨳᩩᩔ ᨸᨭᩥᨶᩥᩔᨣ᩠ᨣᩤᨿ. ᨿᩔᩣᨿᩈ᩠ᨾᨲᩮᩣ ᨡᨾᨲᩥ ᩍᨲ᩠ᨳᨶ᩠ᨶᩣᨾᩔ ᨽᩥᨠ᩠ᨡᩩᨶᩮᩣ ᩈᨾᨶᩩᨽᩣᩈᨶᩣ ᨲᩔ ᩅᨲ᩠ᨳᩩᩔ ᨸᨭᩥᨶᩥᩔᨣ᩠ᨣᩤᨿ, ᩈᩮᩣ ᨲᩩᨱ᩠ᩉᩔ; ᨿᩔ ᨶᨠ᩠ᨡᨾᨲᩥ, ᩈᩮᩣ ᨽᩣᩈᩮᨿ᩠ᨿ.
</Paragraph>

<Paragraph number="1693" book="para">
ᩈᨾᨶᩩᨽᨭ᩠ᨮᩮᩣ ᩈᩴᨥᩮᨶ ᩍᨲ᩠ᨳᨶ᩠ᨶᩣᨾᩮᩣ ᨽᩥᨠ᩠ᨡᩩ ᨲᩔ ᩅᨲ᩠ᨳᩩᩔ ᨸᨭᩥᨶᩥᩔᨣ᩠ᨣᩤᨿ. ᨡᨾᨲᩥ ᩈᩴᨥᩔ, ᨲᩈ᩠ᨾᩣ ᨲᩩᨱ᩠ᩉᩦ, ᩑᩅᨾᩮᨲᩴ ᨵᩤᩁᨿᩣᨾᩦ’”ᨲᩥ.
</Paragraph>

</Division>
<Division number="414" book="para">

<Paragraph number="1694" book="para">
ᨬᨲ᩠ᨲᩥᨿᩣ ᨴᩩᨠ᩠ᨠᨭᩴ, ᨴ᩠ᩅᩦᩉᩥ ᨠᨾ᩠ᨾᩅᩤᨧᩣᩉᩥ ᨳᩩᩃᩖᨧ᩠ᨧᨿᩣ, ᨠᨾ᩠ᨾᩅᩤᨧᩣᨸᩁᩥᨿᩮᩣᩈᩣᨶᩮ ᩋᩣᨸᨲ᩠ᨲᩥ ᩈᩴᨥᩣᨴᩥᩈᩮᩈᩔ. ᩈᩴᨥᩣᨴᩥᩈᩮᩈᩴ ᩋᨩ᩠ᨫᩣᨸᨩ᩠ᨩᨶ᩠ᨲᩔ ᨬᨲ᩠ᨲᩥᨿᩣ ᨴᩩᨠ᩠ᨠᨭᩴ, ᨴ᩠ᩅᩦᩉᩥ ᨠᨾ᩠ᨾᩅᩤᨧᩣᩉᩥ ᨳᩩᩃᩖᨧ᩠ᨧᨿᩣ ᨸᨭᩥᨸ᩠ᨸᩔᨾ᩠ᨽᨶ᩠ᨲᩥ.
</Paragraph>

<Paragraph number="1695" book="para">
<Emphasis>ᩈᩴᨥᩣᨴᩥᩈᩮᩈᩮᩣ</Emphasis>ᨲᩥ …ᨸᩮ…  ᨲᩮᨶᨸᩥ ᩅᩩᨧ᩠ᨧᨲᩥ ᩈᩴᨥᩣᨴᩥᩈᩮᩈᩮᩣᨲᩥ.
</Paragraph>

</Division>
<Division number="415" book="para">

<Paragraph number="1696" book="para">
ᨵᨾ᩠ᨾᨠᨾ᩠ᨾᩮ ᨵᨾ᩠ᨾᨠᨾ᩠ᨾᩈᨬ᩠ᨬᩦ ᨶ ᨸᨭᩥᨶᩥᩔᨩ᩠ᨩᨲᩥ, ᩋᩣᨸᨲ᩠ᨲᩥ ᩈᩴᨥᩣᨴᩥᩈᩮᩈᩔ.
</Paragraph>

<Paragraph number="1697" book="para">
ᨵᨾ᩠ᨾᨠᨾ᩠ᨾᩮ ᩅᩮᨾᨲᩥᨠᩮᩣ ᨶ ᨸᨭᩥᨶᩥᩔᨩ᩠ᨩᨲᩥ, ᩋᩣᨸᨲ᩠ᨲᩥ ᩈᩴᨥᩣᨴᩥᩈᩮᩈᩔ.
</Paragraph>

<Paragraph number="1698" book="para">
ᨵᨾ᩠ᨾᨠᨾ᩠ᨾᩮ ᩋᨵᨾ᩠ᨾᨠᨾ᩠ᨾᩈᨬ᩠ᨬᩦ ᨶ ᨸᨭᩥᨶᩥᩔᨩ᩠ᨩᨲᩥ, ᩋᩣᨸᨲ᩠ᨲᩥ ᩈᩴᨥᩣᨴᩥᩈᩮᩈᩔ.
</Paragraph>

<Paragraph number="1699" book="para">
ᩋᨵᨾ᩠ᨾᨠᨾ᩠ᨾᩮ ᨵᨾ᩠ᨾᨠᨾ᩠ᨾᩈᨬ᩠ᨬᩦ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ.
</Paragraph>

<Paragraph number="1700" book="para">
ᩋᨵᨾ᩠ᨾᨠᨾ᩠ᨾᩮ ᩅᩮᨾᨲᩥᨠᩮᩣ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ.
</Paragraph>

<Paragraph number="1701" book="para">
ᩋᨵᨾ᩠ᨾᨠᨾ᩠ᨾᩮ ᩋᨵᨾ᩠ᨾᨠᨾ᩠ᨾᩈᨬ᩠ᨬᩦ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ.
</Paragraph>

</Division>
<Division number="416" book="para">

<Paragraph number="1702" book="para">
ᩋᨶᩣᨸᨲ᩠ᨲᩥ—  ᩋᩈᨾᨶᩩᨽᩣᩈᨶ᩠ᨲᩔ, ᨸᨭᩥᨶᩥᩔᨩ᩠ᨩᨶ᩠ᨲᩔ, ᩏᨾ᩠ᨾᨲ᩠ᨲᨠᩔ, ᨡᩥᨲ᩠ᨲᨧᩥᨲ᩠ᨲᩔ, ᩅᩮᨴᨶᩣᨭ᩠ᨭᩔ, ᩋᩣᨴᩥᨠᨾ᩠ᨾᩥᨠᩔᩣᨲᩥ.

</Paragraph>
</Division>

<Paragraph number="1703" type="center" book="para">
ᩈᩴᨥᨽᩮᨴᩈᩥᨠ᩠ᨡᩣᨸᨴᩴ ᨶᩥᨭ᩠ᨮᩥᨲᩴ ᨴᩈᨾᩴ.
</Paragraph>