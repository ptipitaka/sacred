---
title: "1.2.4 ᩋᨲ᩠ᨲᨠᩣᨾᨸᩣᩁᩥᨧᩁᩥᨿᩈᩥᨠ᩠ᨡᩣᨸᨴ"
tableOfContents: false
sidebar:
  order: 8
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';
import TableOfContents from '@components/TableOfContents.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="290" book="para">

<Paragraph number="1180" book="para">
ᨲᩮᨶ ᩈᨾᨿᩮᨶ ᨻᩩᨴ᩠ᨵᩮᩤ ᨽᨣᩅᩤ ᩈᩣᩅᨲ᩠ᨳᩥᨿᩴ ᩅᩥᩉᩁᨲᩥ ᨩᩮᨲᩅᨶᩮ ᩋᨶᩣᨳᨸᩥᨱ᩠ᨯᩥᨠᩔ ᩋᩣᩁᩣᨾᩮ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᩣᨿᩈ᩠ᨾᩣ ᩏᨴᩤᨿᩦ ᩈᩣᩅᨲ᩠ᨳᩥᨿᩴ ᨠᩩᩃᩪᨸᨠᩮᩣ ᩉᩮᩣᨲᩥ, ᨻᩉᩩᨠᩣᨶᩥ ᨠᩩᩃᩣᨶᩥ ᩏᨸᩈᩘᨠᨾᨲᩥ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩣ ᩍᨲ᩠ᨳᩦ ᨾᨲᨸᨲᩥᨠᩣ ᩋᨽᩥᩁᩪᨸᩣ ᩉᩮᩣᨲᩥ ᨴᩔᨶᩦᨿᩣ ᨸᩣᩈᩣᨴᩥᨠᩣ. ᩋᨳ ᨡᩮᩣ ᩋᩣᨿᩈ᩠ᨾᩣ ᩏᨴᩤᨿᩦ ᨸᩩᨻ᩠ᨻᨱ᩠ᩉᩈᨾᨿᩴ ᨶᩥᩅᩤᩈᩮᨲ᩠ᩅᩣ ᨸᨲ᩠ᨲᨧᩦᩅᩁᨾᩣᨴᩤᨿ ᨿᩮᨶ ᨲᩔᩣ ᩍᨲ᩠ᨳᩥᨿᩣ ᨶᩥᩅᩮᩈᨶᩴ ᨲᩮᨶᩩᨸᩈᩘᨠᨾᩥ; ᩏᨸᩈᩘᨠᨾᩥᨲ᩠ᩅᩣ ᨸᨬ᩠ᨬᨲ᩠ᨲᩮ ᩋᩣᩈᨶᩮ ᨶᩥᩈᩦᨴᩥ. ᩋᨳ ᨡᩮᩣ ᩈᩣ ᩍᨲ᩠ᨳᩦ ᨿᩮᨶᩣᨿᩈ᩠ᨾᩣ ᩏᨴᩤᨿᩦ ᨲᩮᨶᩩᨸᩈᩘᨠᨾᩥ; ᩏᨸᩈᩘᨠᨾᩥᨲ᩠ᩅᩣ ᩋᩣᨿᩈ᩠ᨾᨶ᩠ᨲᩴ ᩏᨴᩤᨿᩥᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᨶᩥᩈᩦᨴᩥ. ᩑᨠᨾᨶ᩠ᨲᩴ ᨶᩥᩈᩥᨶ᩠ᨶᩴ ᨡᩮᩣ ᨲᩴ ᩍᨲ᩠ᨳᩥᩴ ᩋᩣᨿᩈ᩠ᨾᩣ ᩏᨴᩤᨿᩦ ᨵᨾ᩠ᨾᩥᨿᩣ ᨠᨳᩣᨿ ᩈᨶ᩠ᨴᩔᩮᩈᩥ ᩈᨾᩣᨴᨸᩮᩈᩥ ᩈᨾᩩᨲ᩠ᨲᩮᨩᩮᩈᩥ ᩈᨾ᩠ᨸᩉᩴᩈᩮᩈᩥ. ᩋᨳ ᨡᩮᩣ ᩈᩣ ᩍᨲ᩠ᨳᩦ ᩋᩣᨿᩈ᩠ᨾᨲᩣ ᩏᨴᩤᨿᩥᨶᩣ ᨵᨾ᩠ᨾᩥᨿᩣ ᨠᨳᩣᨿ ᩈᨶ᩠ᨴᩔᩥᨲᩣ ᩈᨾᩣᨴᨸᩥᨲᩣ ᩈᨾᩩᨲ᩠ᨲᩮᨩᩥᨲᩣ ᩈᨾ᩠ᨸᩉᩴᩈᩥᨲᩣ ᩋᩣᨿᩈ᩠ᨾᨶ᩠ᨲᩴ ᩏᨴᩤᨿᩥᩴ ᩑᨲᨴᩅᩮᩤᨧ—  “ᩅᨴᩮᨿ᩠ᨿᩣᨳ, ᨽᨶ᩠ᨲᩮ, ᨿᩮᨶ ᩋᨲ᩠ᨳᩮᩣ. ᨸᨭᩥᨻᩃᩣ ᨾᨿᩴ ᩋᨿ᩠ᨿᩔ ᨴᩤᨲᩩᩴ ᨿᨴᩥᨴᩴ ᨧᩦᩅᩁᨸᩥᨱ᩠ᨯᨸᩣᨲᩈᩮᨶᩣᩈᨶᨣᩥᩃᩣᨶᨸ᩠ᨸᨧ᩠ᨧᨿᨽᩮᩈᨩ᩠ᨩᨸᩁᩥᨠ᩠ᨡᩣᩁᨶ᩺”ᨲᩥ.



</Paragraph>

<Paragraph number="1181" book="para">
“ᨶ ᨡᩮᩣ ᨲᩮ, ᨽᨣᩥᨶᩥ, ᩋᨾ᩠ᩉᩣᨠᩴ ᨴᩩᩃᩖᨽᩣ ᨿᨴᩥᨴᩴ ᨧᩦᩅᩁᨸᩥᨱ᩠ᨯᨸᩣᨲᩈᩮᨶᩣᩈᨶᨣᩥᩃᩣᨶᨸ᩠ᨸᨧ᩠ᨧᨿᨽᩮᩈᨩ᩠ᨩᨸᩁᩥᨠ᩠ᨡᩣᩁᩣ. ᩋᨸᩥ ᨧ ᨿᩮᩣ ᩋᨾ᩠ᩉᩣᨠᩴ ᨴᩩᩃᩖᨽᩮᩣ ᨲᩴ ᨴᩮᩉᩦ”ᨲᩥ. “ᨠᩥᩴ, ᨽᨶ᩠ᨲᩮ”ᨲᩥ? “ᨾᩮᨳᩩᨶᨵᨾ᩠ᨾᨶ᩺”ᨲᩥ. “ᩋᨲ᩠ᨳᩮᩣ, ᨽᨶ᩠ᨲᩮ”ᨲᩥ? “ᩋᨲ᩠ᨳᩮᩣ, ᨽᨣᩥᨶᩦ”ᨲᩥ. “ᩑᩉᩥ, ᨽᨶ᩠ᨲᩮ”ᨲᩥ, ᩒᩅᩁᨠᩴ ᨸᩅᩥᩈᩥᨲ᩠ᩅᩣ ᩈᩣᨭᨠᩴ ᨶᩥᨠ᩠ᨡᩥᨸᩥᨲ᩠ᩅᩣ ᨾᨬ᩠ᨧᨠᩮ ᩏᨲ᩠ᨲᩣᨶᩣ ᨶᩥᨸᨩ᩠ᨩᩥ. ᩋᨳ ᨡᩮᩣ ᩋᩣᨿᩈ᩠ᨾᩣ ᩏᨴᩤᨿᩦ ᨿᩮᨶ ᩈᩣ ᩍᨲ᩠ᨳᩦ ᨲᩮᨶᩩᨸᩈᩘᨠᨾᩥ; ᩏᨸᩈᩘᨠᨾᩥᨲ᩠ᩅᩣ—  “ᨠᩮᩣ ᩍᨾᩴ ᩅᩈᩃᩴ ᨴᩩᨣ᩠ᨣᨶ᩠ᨵᩴ ᩋᩣᨾᩈᩥᩔᨲᩦ”ᨲᩥ, ᨶᩥᨭ᩠ᨮᩩᨽᩥᨲ᩠ᩅᩣ ᨸᨠ᩠ᨠᩣᨾᩥ.



</Paragraph>

<Paragraph number="1182" book="para">
ᩋᨳ ᨡᩮᩣ ᩈᩣ ᩍᨲ᩠ᨳᩦ ᩏᨩ᩠ᨫᩣᨿᨲᩥ ᨡᩥᨿ᩠ᨿᨲᩥ ᩅᩥᨸᩣᨧᩮᨲᩥ—  “ᩋᩃᨩ᩠ᨩᩥᨶᩮᩣ ᩍᨾᩮ ᩈᨾᨱᩣ ᩈᨠ᩠ᨿᨸᩩᨲ᩠ᨲᩥᨿᩣ ᨴᩩᩔᩦᩃᩣ ᨾᩩᩈᩣᩅᩤᨴᩥᨶᩮᩣ. ᩍᨾᩮ ᩉᩥ ᨶᩣᨾ ᨵᨾ᩠ᨾᨧᩣᩁᩥᨶᩮᩣ ᩈᨾᨧᩣᩁᩥᨶᩮᩣ ᨻᩕᩉ᩠ᨾᨧᩣᩁᩥᨶᩮᩣ ᩈᨧ᩠ᨧᩅᩤᨴᩥᨶᩮᩣ ᩈᩦᩃᩅᨶ᩠ᨲᩮᩣ ᨠᩃ᩠ᨿᩣᨱᨵᨾ᩠ᨾᩣ ᨸᨭᩥᨩᩣᨶᩥᩔᨶ᩠ᨲᩥ. ᨶᨲ᩠ᨳᩥ ᩍᨾᩮᩈᩴ ᩈᩣᨾᨬ᩠ᨬᩴ ᨶᨲ᩠ᨳᩥ ᩍᨾᩮᩈᩴ ᨻᩕᩉ᩠ᨾᨬ᩠ᨬᩴ, ᨶᨭ᩠ᨮᩴ ᩍᨾᩮᩈᩴ ᩈᩣᨾᨬ᩠ᨬᩴ ᨶᨭ᩠ᨮᩴ ᩍᨾᩮᩈᩴ ᨻᩕᩉ᩠ᨾᨬ᩠ᨬᩴ, ᨠᩩᨲᩮᩣ ᩍᨾᩮᩈᩴ ᩈᩣᨾᨬ᩠ᨬᩴ ᨠᩩᨲᩮᩣ ᩍᨾᩮᩈᩴ ᨻᩕᩉ᩠ᨾᨬ᩠ᨬᩴ, ᩋᨸᨣᨲᩣ ᩍᨾᩮ ᩈᩣᨾᨬ᩠ᨬᩣ ᩋᨸᨣᨲᩣ ᩍᨾᩮ ᨻᩕᩉ᩠ᨾᨬ᩠ᨬᩣ. ᨠᨳᨬ᩠ᩉᩥ ᨶᩣᨾ ᩈᨾᨱᩮᩣ ᩏᨴᩤᨿᩦ ᨾᩴ ᩈᩣᨾᩴ ᨾᩮᨳᩩᨶᨵᨾ᩠ᨾᩴ ᨿᩣᨧᩥᨲ᩠ᩅᩣ, ‘ᨠᩮᩣ ᩍᨾᩴ ᩅᩈᩃᩴ ᨴᩩᨣ᩠ᨣᨶ᩠ᨵᩴ ᩋᩣᨾᩈᩥᩔᨲᩦ’ᨲᩥ ᨶᩥᨭ᩠ᨮᩩᨽᩥᨲ᩠ᩅᩣ ᨸᨠ᩠ᨠᨾᩥᩔᨲᩥ. ᨠᩥᩴ ᨾᩮ ᨸᩣᨸᨠᩴ ᨠᩥᩴ ᨾᩮ ᨴᩩᨣ᩠ᨣᨶ᩠ᨵᩴ, ᨠᩔᩣᩉᩴ ᨠᩮᨶ ᩉᩣᨿᩣᨾᩦ”ᨲᩥ?



</Paragraph>

<Paragraph number="1183" book="para">
ᩋᨬ᩠ᨬᩣᨸᩥ ᩍᨲ᩠ᨳᩥᨿᩮᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᩋᩃᨩ᩠ᨩᩥᨶᩮᩣ ᩍᨾᩮ ᩈᨾᨱᩣ ᩈᨠ᩠ᨿᨸᩩᨲ᩠ᨲᩥᨿᩣ ᨴᩩᩔᩦᩃᩣ ᨾᩩᩈᩣᩅᩤᨴᩥᨶᩮᩣ …ᨸᩮ…  ᨠᨳᨬ᩠ᩉᩥ ᨶᩣᨾ ᩈᨾᨱᩮᩣ ᩏᨴᩤᨿᩦ ᩍᨾᩥᩔᩣ ᩈᩣᨾᩴ ᨾᩮᨳᩩᨶᨵᨾ᩠ᨾᩴ ᨿᩣᨧᩥᨲ᩠ᩅᩣ, ‘ᨠᩮᩣ ᩍᨾᩴ ᩅᩈᩃᩴ ᨴᩩᨣ᩠ᨣᨶ᩠ᨵᩴ ᩋᩣᨾᩈᩥᩔᨲᩦ’ᨲᩥ ᨶᩥᨭ᩠ᨮᩩᨽᩥᨲ᩠ᩅᩣ ᨸᨠ᩠ᨠᨾᩥᩔᨲᩥ. ᨠᩥᩴ ᩍᨾᩥᩔᩣ ᨸᩣᨸᨠᩴ ᨠᩥᩴ ᩍᨾᩥᩔᩣ ᨴᩩᨣ᩠ᨣᨶ᩠ᨵᩴ, ᨠᩔᩣᨿᩴ ᨠᩮᨶ ᩉᩣᨿᨲᩦ”ᨲᩥ?



</Paragraph>

<Paragraph number="1184" book="para">
ᩋᩔᩮᩣᩈᩩᩴ ᨡᩮᩣ ᨽᩥᨠ᩠ᨡᩪ ᨲᩣᩈᩴ ᩍᨲ᩠ᨳᩦᨶᩴ ᩏᨩ᩠ᨫᩣᨿᨶ᩠ᨲᩦᨶᩴ ᨡᩥᨿ᩠ᨿᨶ᩠ᨲᩦᨶᩴ ᩅᩥᨸᩣᨧᩮᨶ᩠ᨲᩦᨶᩴ. ᨿᩮ ᨲᩮ ᨽᩥᨠ᩠ᨡᩪ ᩋᨸ᩠ᨸᩥᨧ᩠ᨨᩣ …ᨸᩮ…  ᨲᩮ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᩋᩣᨿᩈ᩠ᨾᩣ ᩏᨴᩤᨿᩦ ᨾᩣᨲᩩᨣᩤᨾᩔ ᩈᨶ᩠ᨲᩥᨠᩮ ᩋᨲ᩠ᨲᨠᩣᨾᨸᩣᩁᩥᨧᩁᩥᨿᩣᨿ ᩅᨱ᩠ᨱᩴ ᨽᩣᩈᩥᩔᨲᩦ”ᨲᩥ.



</Paragraph>

<Paragraph number="1185" book="para">
ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᩋᩣᨿᩈ᩠ᨾᨶ᩠ᨲᩴ ᩏᨴᩤᨿᩥᩴ ᩋᨶᩮᨠᨸᩁᩥᨿᩣᨿᩮᨶ ᩅᩥᨣᩁᩉᩥᨲ᩠ᩅᩣ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. ᩋᨳ ᨡᩮᩣ ᨽᨣᩅᩤ ᩑᨲᩈ᩠ᨾᩥᩴ ᨶᩥᨴᩤᨶᩮ ᩑᨲᩈ᩠ᨾᩥᩴ ᨸᨠᩁᨱᩮ ᨽᩥᨠ᩠ᨡᩩᩈᩴᨥᩴ ᩈᨶ᩠ᨶᩥᨸᩣᨲᩣᨸᩮᨲ᩠ᩅᩣ ᩋᩣᨿᩈ᩠ᨾᨶ᩠ᨲᩴ ᩏᨴᩤᨿᩥᩴ ᨸᨭᩥᨸᩩᨧ᩠ᨨᩥ—  “ᩈᨧ᩠ᨧᩴ ᨠᩥᩁ ᨲ᩠ᩅᩴ, ᩏᨴᩤᨿᩥ, ᨾᩣᨲᩩᨣᩤᨾᩔ ᩈᨶ᩠ᨲᩥᨠᩮ ᩋᨲ᩠ᨲᨠᩣᨾᨸᩣᩁᩥᨧᩁᩥᨿᩣᨿ ᩅᨱ᩠ᨱᩴ ᨽᩣᩈᩈᩦ”ᨲᩥ? “ᩈᨧ᩠ᨧᩴ, ᨽᨣᩅᩤ”ᨲᩥ. ᩅᩥᨣᩁᩉᩥ ᨻᩩᨴ᩠ᨵᩮᩤ ᨽᨣᩅᩤ—  “ᩋᨶᨶᩩᨧ᩠ᨨᩅᩥᨠᩴ, ᨾᩮᩣᨥᨸᩩᩁᩥᩈ, ᩋᨶᨶᩩᩃᩮᩣᨾᩥᨠᩴ ᩋᨸ᩠ᨸᨲᩥᩁᩪᨸᩴ ᩋᩔᩣᨾᨱᨠᩴ ᩋᨠᨸ᩠ᨸᩥᨿᩴ ᩋᨠᩁᨱᩦᨿᩴ. ᨠᨳᨬ᩠ᩉᩥ ᨶᩣᨾ ᨲ᩠ᩅᩴ, ᨾᩮᩣᨥᨸᩩᩁᩥᩈ, ᨾᩣᨲᩩᨣᩤᨾᩔ ᩈᨶ᩠ᨲᩥᨠᩮ ᩋᨲ᩠ᨲᨠᩣᨾᨸᩣᩁᩥᨧᩁᩥᨿᩣᨿ ᩅᨱ᩠ᨱᩴ ᨽᩣᩈᩥᩔᩈᩥ. ᨶᨶᩩ ᨾᨿᩣ, ᨾᩮᩣᨥᨸᩩᩁᩥᩈ, ᩋᨶᩮᨠᨸᩁᩥᨿᩣᨿᩮᨶ ᩅᩥᩁᩣᨣᩤᨿ ᨵᨾ᩠ᨾᩮᩣ ᨴᩮᩈᩥᨲᩮᩣ ᨶᩮᩣ ᩈᩁᩣᨣᩤᨿ …ᨸᩮ…  ᨠᩣᨾᨸᩁᩥᩊᩣᩉᩣᨶᩴ ᩅᩪᨸᩈᨾᩮᩣ ᩋᨠ᩠ᨡᩣᨲᩮᩣ? ᨶᩮᨲᩴ, ᨾᩮᩣᨥᨸᩩᩁᩥᩈ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ …ᨸᩮ…  ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᩮᨿ᩠ᨿᩣᨳ—



</Paragraph>

</Division>
<Division number="291" book="para">

<Paragraph number="1186" book="para">
<Emphasis>“ᨿᩮᩣ ᨸᨶ ᨽᩥᨠ᩠ᨡᩩ ᩒᨲᩥᨱ᩠ᨱᩮᩣ ᩅᩥᨸᩁᩥᨱᨲᩮᨶ ᨧᩥᨲ᩠ᨲᩮᨶ ᨾᩣᨲᩩᨣᩤᨾᩔ ᩈᨶ᩠ᨲᩥᨠᩮ ᩋᨲ᩠ᨲᨠᩣᨾᨸᩣᩁᩥᨧᩁᩥᨿᩣᨿ ᩅᨱ᩠ᨱᩴ ᨽᩣᩈᩮᨿ᩠ᨿ—  ‘ᩑᨲᨴᨣ᩠ᨣᩴ, ᨽᨣᩥᨶᩥ, ᨸᩣᩁᩥᨧᩁᩥᨿᩣᨶᩴ ᨿᩣ ᨾᩣᨴᩥᩈᩴ ᩈᩦᩃᩅᨶ᩠ᨲᩴ ᨠᩃ᩠ᨿᩣᨱᨵᨾ᩠ᨾᩴ ᨻᩕᩉ᩠ᨾᨧᩣᩁᩥᩴ ᩑᨲᩮᨶ ᨵᨾ᩠ᨾᩮᨶ ᨸᩁᩥᨧᩁᩮᨿ᩠ᨿᩣᨲᩥ ᨾᩮᨳᩩᨶᩩᨸᩈᩴᩉᩥᨲᩮᨶ’, ᩈᩴᨥᩣᨴᩥᩈᩮᩈᩮᩣ”</Emphasis>ᨲᩥ. (*4*:<Emphasis>8</Emphasis>)



</Paragraph>

</Division>
<Division number="292" book="para">

<Paragraph number="1187" book="para">
<Emphasis>ᨿᩮᩣ ᨸᨶᩣ</Emphasis>ᨲᩥ ᨿᩮᩣ ᨿᩣᨴᩥᩈᩮᩣ …ᨸᩮ…  <Emphasis>ᨽᩥᨠ᩠ᨡᩪ</Emphasis>ᨲᩥ …ᨸᩮ…  ᩋᨿᩴ ᩍᨾᩈ᩠ᨾᩥᩴ ᩋᨲ᩠ᨳᩮ ᩋᨵᩥᨸ᩠ᨸᩮᨲᩮᩣ ᨽᩥᨠ᩠ᨡᩪᨲᩥ.



</Paragraph>

<Paragraph number="1188" book="para">
<Emphasis>ᩒᨲᩥᨱ᩠ᨱᩮᩣ</Emphasis> ᨶᩣᨾ ᩈᩣᩁᨲ᩠ᨲᩮᩣ ᩋᨸᩮᨠ᩠ᨡᩅᩤ ᨸᨭᩥᨻᨴ᩠ᨵᨧᩥᨲ᩠ᨲᩮᩣ.



</Paragraph>

<Paragraph number="1189" book="para">
<Emphasis>ᩅᩥᨸᩁᩥᨱᨲᨶ᩺</Emphasis>ᨲᩥ ᩁᨲ᩠ᨲᨾ᩠ᨸᩥ ᨧᩥᨲ᩠ᨲᩴ ᩅᩥᨸᩁᩥᨱᨲᩴ, ᨴᩩᨭ᩠ᨮᨾ᩠ᨸᩥ ᨧᩥᨲ᩠ᨲᩴ ᩅᩥᨸᩁᩥᨱᨲᩴ, ᨾᩪᩊ᩠ᩉᨾ᩠ᨸᩥ ᨧᩥᨲ᩠ᨲᩴ ᩅᩥᨸᩁᩥᨱᨲᩴ. ᩋᨸᩥ ᨧ ᩁᨲ᩠ᨲᩴ ᨧᩥᨲ᩠ᨲᩴ ᩍᨾᩈ᩠ᨾᩥᩴ ᩋᨲ᩠ᨳᩮ ᩋᨵᩥᨸ᩠ᨸᩮᨲᩴ ᩅᩥᨸᩁᩥᨱᨲᨶ᩠ᨲᩥ.



</Paragraph>

<Paragraph number="1190" book="para">
<Emphasis>ᨾᩣᨲᩩᨣᩤᨾᩮᩣ</Emphasis> ᨶᩣᨾ ᨾᨶᩩᩔᩥᨲ᩠ᨳᩦ, ᨶ ᨿᨠ᩠ᨡᩦ, ᨶ ᨸᩮᨲᩦ, ᨶ ᨲᩥᩁᨧ᩠ᨨᩣᨶᨣᨲᩣ. ᩅᩥᨬ᩠ᨬᩪ ᨸᨭᩥᨻᩃᩣ ᩈᩩᨽᩣᩈᩥᨲᨴᩩᨻ᩠ᨽᩣᩈᩥᨲᩴ ᨴᩩᨭ᩠ᨮᩩᩃᩖᩣᨴᩩᨭ᩠ᨮᩩᩃᩖᩴ ᩋᩣᨩᩣᨶᩥᨲᩩᩴ.



</Paragraph>

<Paragraph number="1191" book="para">
<Emphasis>ᨾᩣᨲᩩᨣᩤᨾᩔ ᩈᨶ᩠ᨲᩥᨠᩮ</Emphasis>ᨲᩥ ᨾᩣᨲᩩᨣᩤᨾᩔ ᩈᩣᨾᨶ᩠ᨲᩣ, ᨾᩣᨲᩩᨣᩤᨾᩔ ᩋᩅᩥᨴᩪᩁᩮ.



</Paragraph>

<Paragraph number="1192" book="para">
<Emphasis>ᩋᨲ᩠ᨲᨠᩣᨾᨶ᩺</Emphasis>ᨲᩥ ᩋᨲ᩠ᨲᨶᩮᩣ ᨠᩣᨾᩴ ᩋᨲ᩠ᨲᨶᩮᩣ ᩉᩮᨲᩩᩴ ᩋᨲ᩠ᨲᨶᩮᩣ ᩋᨵᩥᨸ᩠ᨸᩣᨿᩴ ᩋᨲ᩠ᨲᨶᩮᩣ ᨸᩣᩁᩥᨧᩁᩥᨿᩴ.



</Paragraph>

<Paragraph number="1193" book="para">
<Emphasis>ᩑᨲᨴᨣ᩠ᨣᨶ᩺</Emphasis>ᨲᩥ ᩑᨲᩴ ᩋᨣ᩠ᨣᩴ ᩑᨲᩴ ᩈᩮᨭ᩠ᨮᩴ ᩑᨲᩴ ᨾᩮᩣᨠ᩠ᨡᩴ ᩑᨲᩴ ᩏᨲ᩠ᨲᨾᩴ ᩑᨲᩴ ᨸᩅᩁᩴ.



</Paragraph>

<Paragraph number="1194" book="para">
<Emphasis>ᨿᩣ</Emphasis>ᨲᩥ ᨡᨲ᩠ᨲᩥᨿᩦ ᩅᩤ ᨻᩕᩣᩉ᩠ᨾᨱᩦ ᩅᩤ ᩅᩮᩔᩦ ᩅᩤ ᩈᩩᨴ᩠ᨴᩦ ᩅᩤ.



</Paragraph>

<Paragraph number="1195" book="para">
<Emphasis>ᨾᩣᨴᩥᩈᨶ᩺</Emphasis>ᨲᩥ ᨡᨲ᩠ᨲᩥᨿᩴ ᩅᩤ ᨻᩕᩣᩉ᩠ᨾᨱᩴ ᩅᩤ ᩅᩮᩔᩴ ᩅᩤ ᩈᩩᨴ᩠ᨴᩴ ᩅᩤ.



</Paragraph>

<Paragraph number="1196" book="para">
<Emphasis>ᩈᩦᩃᩅᨶ᩠ᨲᨶ᩺</Emphasis>ᨲᩥ ᨸᩣᨱᩣᨲᩥᨸᩣᨲᩣ ᨸᨭᩥᩅᩥᩁᨲᩴ, ᩋᨴᩥᨶ᩠ᨶᩣᨴᩤᨶᩣ ᨸᨭᩥᩅᩥᩁᨲᩴ, ᨾᩩᩈᩣᩅᩤᨴᩤ ᨸᨭᩥᩅᩥᩁᨲᩴ.



</Paragraph>

<Paragraph number="1197" book="para">
<Emphasis>ᨻᩕᩉ᩠ᨾᨧᩣᩁᩥᨶ᩺</Emphasis>ᨲᩥ ᨾᩮᨳᩩᨶᨵᨾ᩠ᨾᩣ ᨸᨭᩥᩅᩥᩁᨲᩴ.



</Paragraph>

<Paragraph number="1198" book="para">
<Emphasis>ᨠᩃ᩠ᨿᩣᨱᨵᨾ᩠ᨾᩮᩣ</Emphasis> ᨶᩣᨾ ᨲᩮᨶ ᨧ ᩈᩦᩃᩮᨶ ᨲᩮᨶ ᨧ ᨻᩕᩉ᩠ᨾᨧᩁᩥᨿᩮᨶ ᨠᩃ᩠ᨿᩣᨱᨵᨾ᩠ᨾᩮᩣ ᩉᩮᩣᨲᩥ.



</Paragraph>

<Paragraph number="1199" book="para">
<Emphasis>ᩑᨲᩮᨶ ᨵᨾ᩠ᨾᩮᨶᩣ</Emphasis>ᨲᩥ ᨾᩮᨳᩩᨶᨵᨾ᩠ᨾᩮᨶ.



</Paragraph>

<Paragraph number="1200" book="para">
<Emphasis>ᨸᩁᩥᨧᩁᩮᨿ᩠ᨿᩣ</Emphasis>ᨲᩥ ᩋᨽᩥᩁᨾᩮᨿ᩠ᨿ.



</Paragraph>

<Paragraph number="1201" book="para">
<Emphasis>ᨾᩮᨳᩩᨶᩩᨸᩈᩴᩉᩥᨲᩮᨶᩣ</Emphasis>ᨲᩥ ᨾᩮᨳᩩᨶᨵᨾ᩠ᨾᨸ᩠ᨸᨭᩥᩈᩴᨿᩩᨲ᩠ᨲᩮᨶ.



</Paragraph>

<Paragraph number="1202" book="para">
<Emphasis>ᩈᩴᨥᩣᨴᩥᩈᩮᩈᩮᩣ</Emphasis>ᨲᩥ …ᨸᩮ…  ᨲᩮᨶᨸᩥ ᩅᩩᨧ᩠ᨧᨲᩥ “ᩈᩴᨥᩣᨴᩥᩈᩮᩈᩮᩣ”ᨲᩥ.



</Paragraph>

</Division>
<Division number="293" book="para">

<Paragraph number="1203" book="para">
ᩍᨲ᩠ᨳᩦ ᨧ ᩉᩮᩣᨲᩥ ᩍᨲ᩠ᨳᩥᩈᨬ᩠ᨬᩦ ᩈᩣᩁᨲ᩠ᨲᩮᩣ ᨧ. ᨽᩥᨠ᩠ᨡᩩ ᨧ ᨶᩴ ᩍᨲ᩠ᨳᩥᨿᩣ ᩈᨶ᩠ᨲᩥᨠᩮ ᩋᨲ᩠ᨲᨠᩣᨾᨸᩣᩁᩥᨧᩁᩥᨿᩣᨿ ᩅᨱ᩠ᨱᩴ ᨽᩣᩈᨲᩥ, ᩋᩣᨸᨲ᩠ᨲᩥ ᩈᩴᨥᩣᨴᩥᩈᩮᩈᩔ.



</Paragraph>

<Paragraph number="1204" book="para">
ᩍᨲ᩠ᨳᩦ ᨧ ᩉᩮᩣᨲᩥ ᩅᩮᨾᨲᩥᨠᩮᩣ …ᨸᩮ…  ᨸᨱ᩠ᨯᨠᩈᨬ᩠ᨬᩦ…  ᨸᩩᩁᩥᩈᩈᨬ᩠ᨬᩦ…  ᨲᩥᩁᨧ᩠ᨨᩣᨶᨣᨲᩈᨬ᩠ᨬᩦ ᩈᩣᩁᨲ᩠ᨲᩮᩣ ᨧ. ᨽᩥᨠ᩠ᨡᩩ ᨧ ᨶᩴ ᩍᨲ᩠ᨳᩥᨿᩣ ᩈᨶ᩠ᨲᩥᨠᩮ ᩋᨲ᩠ᨲᨠᩣᨾᨸᩣᩁᩥᨧᩁᩥᨿᩣᨿ ᩅᨱ᩠ᨱᩴ ᨽᩣᩈᨲᩥ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ.



</Paragraph>

<Paragraph number="1205" book="para">
ᨸᨱ᩠ᨯᨠᩮᩣ ᨧ ᩉᩮᩣᨲᩥ ᨸᨱ᩠ᨯᨠᩈᨬ᩠ᨬᩦ ᩈᩣᩁᨲ᩠ᨲᩮᩣ ᨧ. ᨽᩥᨠ᩠ᨡᩩ ᨧ ᨶᩴ ᨸᨱ᩠ᨯᨠᩔ ᩈᨶ᩠ᨲᩥᨠᩮ ᩋᨲ᩠ᨲᨠᩣᨾᨸᩣᩁᩥᨧᩁᩥᨿᩣᨿ ᩅᨱ᩠ᨱᩴ ᨽᩣᩈᨲᩥ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ.



</Paragraph>

<Paragraph number="1206" book="para">
ᨸᨱ᩠ᨯᨠᩮᩣ ᨧ ᩉᩮᩣᨲᩥ ᩅᩮᨾᨲᩥᨠᩮᩣ …ᨸᩮ…  ᨸᩩᩁᩥᩈᩈᨬ᩠ᨬᩦ…  ᨲᩥᩁᨧ᩠ᨨᩣᨶᨣᨲᩈᨬ᩠ᨬᩦ…  ᩍᨲ᩠ᨳᩥᩈᨬ᩠ᨬᩦ ᩈᩣᩁᨲ᩠ᨲᩮᩣ ᨧ. ᨽᩥᨠ᩠ᨡᩩ ᨧ ᨶᩴ ᨸᨱ᩠ᨯᨠᩔ ᩈᨶ᩠ᨲᩥᨠᩮ ᩋᨲ᩠ᨲᨠᩣᨾᨸᩣᩁᩥᨧᩁᩥᨿᩣᨿ ᩅᨱ᩠ᨱᩴ ᨽᩣᩈᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ.



</Paragraph>

<Paragraph number="1207" book="para">
ᨸᩩᩁᩥᩈᩮᩣ ᨧ ᩉᩮᩣᨲᩥ …ᨸᩮ…  ᨲᩥᩁᨧ᩠ᨨᩣᨶᨣᨲᩮᩣ ᨧ ᩉᩮᩣᨲᩥ ᨲᩥᩁᨧ᩠ᨨᩣᨶᨣᨲᩈᨬ᩠ᨬᩦ …ᨸᩮ…  ᩅᩮᨾᨲᩥᨠᩮᩣ ᩍᨲ᩠ᨳᩥᩈᨬ᩠ᨬᩦ…  ᨸᨱ᩠ᨯᨠᩈᨬ᩠ᨬᩦ…  ᨸᩩᩁᩥᩈᩈᨬ᩠ᨬᩦ ᩈᩣᩁᨲ᩠ᨲᩮᩣ ᨧ. ᨽᩥᨠ᩠ᨡᩩ ᨧ ᨶᩴ ᨲᩥᩁᨧ᩠ᨨᩣᨶᨣᨲᩔ ᩈᨶ᩠ᨲᩥᨠᩮ ᩋᨲ᩠ᨲᨠᩣᨾᨸᩣᩁᩥᨧᩁᩥᨿᩣᨿ ᩅᨱ᩠ᨱᩴ ᨽᩣᩈᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ.



</Paragraph>

<Paragraph number="1208" book="para">
ᨴ᩠ᩅᩮ ᩍᨲ᩠ᨳᩥᨿᩮᩣ ᨴ᩠ᩅᩥᨶ᩠ᨶᩴ ᩍᨲ᩠ᨳᩦᨶᩴ ᩍᨲ᩠ᨳᩥᩈᨬ᩠ᨬᩦ ᩈᩣᩁᨲ᩠ᨲᩮᩣ ᨧ. ᨽᩥᨠ᩠ᨡᩩ ᨧ ᨶᩴ ᨴ᩠ᩅᩥᨶ᩠ᨶᩴ ᩍᨲ᩠ᨳᩦᨶᩴ ᩈᨶ᩠ᨲᩥᨠᩮ ᩋᨲ᩠ᨲᨠᩣᨾᨸᩣᩁᩥᨧᩁᩥᨿᩣᨿ ᩅᨱ᩠ᨱᩴ ᨽᩣᩈᨲᩥ, ᩋᩣᨸᨲ᩠ᨲᩥ ᨴ᩠ᩅᩥᨶ᩠ᨶᩴ ᩈᩴᨥᩣᨴᩥᩈᩮᩈᩣᨶᩴ …ᨸᩮ… .



</Paragraph>

<Paragraph number="1209" book="para">
ᩍᨲ᩠ᨳᩦ ᨧ ᨸᨱ᩠ᨯᨠᩮᩣ ᨧ ᩏᨽᩥᨶ᩠ᨶᩴ ᩍᨲ᩠ᨳᩥᩈᨬ᩠ᨬᩦ ᩈᩣᩁᨲ᩠ᨲᩮᩣ ᨧ. ᨽᩥᨠ᩠ᨡᩩ ᨧ ᨶᩴ ᩏᨽᩥᨶ᩠ᨶᩴ ᩈᨶ᩠ᨲᩥᨠᩮ ᩋᨲ᩠ᨲᨠᩣᨾᨸᩣᩁᩥᨧᩁᩥᨿᩣᨿ ᩅᨱ᩠ᨱᩴ ᨽᩣᩈᨲᩥ, ᩋᩣᨸᨲ᩠ᨲᩥ ᩈᩴᨥᩣᨴᩥᩈᩮᩈᩮᨶ ᨴᩩᨠ᩠ᨠᨭᩔ …ᨸᩮ… .



</Paragraph>

</Division>
<Division number="294" book="para">

<Paragraph number="1210" book="para">
ᩋᨶᩣᨸᨲ᩠ᨲᩥ—  “ᨧᩦᩅᩁᨸᩥᨱ᩠ᨯᨸᩣᨲᩈᩮᨶᩣᩈᨶᨣᩥᩃᩣᨶᨸ᩠ᨸᨧ᩠ᨧᨿᨽᩮᩈᨩ᩠ᨩᨸᩁᩥᨠ᩠ᨡᩣᩁᩮᨶ ᩏᨸᨭ᩠ᨮᩉᩣ”ᨲᩥ ᨽᨱᨲᩥ, ᩏᨾ᩠ᨾᨲ᩠ᨲᨠᩔ ᩋᩣᨴᩥᨠᨾ᩠ᨾᩥᨠᩔᩣᨲᩥ.

</Paragraph>
</Division>

<TableOfContents book="para" section="1.2.4">
* [1.2.4.1 ᩅᩥᨶᩦᨲᩅᨲ᩠ᨳᩩᩏᨴ᩠ᨴᩤᨶᨣᩤᨳᩣ](1-2-4/1-2-4-1)
* [1.2.4.2 ᩅᩥᨶᩦᨲᩅᨲ᩠ᨳᩩ](1-2-4/1-2-4-2)
</TableOfContents>