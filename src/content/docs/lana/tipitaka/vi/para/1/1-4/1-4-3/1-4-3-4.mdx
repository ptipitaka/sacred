---
title: "1.4.3.4 ᩅᩔᩥᨠᩈᩣᨭᩥᨠᩈᩥᨠ᩠ᨡᩣᨸᨴ"
tableOfContents: false
sidebar:
  order: 5
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="626" book="para">

<Paragraph number="2323" book="para">
ᨲᩮᨶ ᩈᨾᨿᩮᨶ ᨻᩩᨴ᩠ᨵᩮᩤ ᨽᨣᩅᩤ ᩈᩣᩅᨲ᩠ᨳᩥᨿᩴ ᩅᩥᩉᩁᨲᩥ ᨩᩮᨲᩅᨶᩮ ᩋᨶᩣᨳᨸᩥᨱ᩠ᨯᩥᨠᩔ ᩋᩣᩁᩣᨾᩮ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᨣᩅᨲᩣ ᨽᩥᨠ᩠ᨡᩪᨶᩴ ᩅᩔᩥᨠᩈᩣᨭᩥᨠᩣ ᩋᨶᩩᨬ᩠ᨬᩣᨲᩣ ᩉᩮᩣᨲᩥ. ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ—  “ᨽᨣᩅᨲᩣ ᩅᩔᩥᨠᩈᩣᨭᩥᨠᩣ ᩋᨶᩩᨬ᩠ᨬᩣᨲᩣ”ᨲᩥ, ᨸᨭᩥᨠᨧ᩠ᨧᩮᩅ ᩅᩔᩥᨠᩈᩣᨭᩥᨠᨧᩦᩅᩁᩴ ᨸᩁᩥᨿᩮᩈᨶ᩠ᨲᩥ, ᨸᨭᩥᨠᨧ᩠ᨧᩮᩅ ᨠᨲ᩠ᩅᩣ ᨶᩥᩅᩤᩈᩮᨶ᩠ᨲᩥ, ᨩᩥᨱ᩠ᨱᩣᨿ ᩅᩔᩥᨠᩈᩣᨭᩥᨠᩣᨿ ᨶᨣ᩠ᨣᩤ ᨠᩣᨿᩴ ᩒᩅᩔᩣᨸᩮᨶ᩠ᨲᩥ. ᨿᩮ ᨲᩮ ᨽᩥᨠ᩠ᨡᩪ ᩋᨸ᩠ᨸᩥᨧ᩠ᨨᩣ …ᨸᩮ…  ᨲᩮ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᨸᨭᩥᨠᨧ᩠ᨧᩮᩅ ᩅᩔᩥᨠᩈᩣᨭᩥᨠᨧᩦᩅᩁᩴ ᨸᩁᩥᨿᩮᩈᩥᩔᨶ᩠ᨲᩥ, ᨸᨭᩥᨠᨧ᩠ᨧᩮᩅ ᨠᨲ᩠ᩅᩣ ᨶᩥᩅᩤᩈᩮᩔᨶ᩠ᨲᩥ, ᨩᩥᨱ᩠ᨱᩣᨿ ᩅᩔᩥᨠᩈᩣᨭᩥᨠᩣᨿ ᨶᨣ᩠ᨣᩤ ᨠᩣᨿᩴ ᩒᩅᩔᩣᨸᩮᩔᨶ᩠ᨲᩦ”ᨲᩥ.
</Paragraph>

<Paragraph number="2324" book="para">
ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᨨᨻ᩠ᨻᨣ᩠ᨣᩥᨿᩮ ᨽᩥᨠ᩠ᨡᩪ ᩋᨶᩮᨠᨸᩁᩥᨿᩣᨿᩮᨶ ᩅᩥᨣᩁᩉᩥᨲ᩠ᩅᩣ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ …ᨸᩮ…  “ᩈᨧ᩠ᨧᩴ ᨠᩥᩁ ᨲᩩᨾ᩠ᩉᩮ, ᨽᩥᨠ᩠ᨡᩅᩮ, ᨸᨭᩥᨠᨧ᩠ᨧᩮᩅ ᩅᩔᩥᨠᩈᩣᨭᩥᨠᨧᩦᩅᩁᩴ ᨸᩁᩥᨿᩮᩈᨳ? ᨸᨭᩥᨠᨧ᩠ᨧᩮᩅ ᨠᨲ᩠ᩅᩣ ᨶᩥᩅᩤᩈᩮᨳ? ᨩᩥᨱ᩠ᨱᩣᨿ ᩅᩔᩥᨠᩈᩣᨭᩥᨠᩣᨿ ᨶᨣ᩠ᨣᩤ ᨠᩣᨿᩴ ᩒᩅᩔᩣᨸᩮᨳᩣ”ᨲᩥ? “ᩈᨧ᩠ᨧᩴ, ᨽᨣᩅᩤ”ᨲᩥ. ᩅᩥᨣᩁᩉᩥ ᨻᩩᨴ᩠ᨵᩮᩤ ᨽᨣᩅᩤ …ᨸᩮ…  ᨠᨳᨬ᩠ᩉᩥ ᨶᩣᨾ ᨲᩩᨾ᩠ᩉᩮ ᨾᩮᩣᨥᨸᩩᩁᩥᩈᩣ, ᨸᨭᩥᨠᨧ᩠ᨧᩮᩅ ᩅᩔᩥᨠᩈᩣᨭᩥᨠᨧᩦᩅᩁᩴ ᨸᩁᩥᨿᩮᩈᩥᩔᨳ, ᨸᨭᩥᨠᨧ᩠ᨧᩮᩅ ᨠᨲ᩠ᩅᩣ ᨶᩥᩅᩤᩈᩮᩔᨳ, ᨩᩥᨱ᩠ᨱᩣᨿ ᩅᩔᩥᨠᩈᩣᨭᩥᨠᩣᨿ ᨶᨣ᩠ᨣᩤ ᨠᩣᨿᩴ ᩒᩅᩔᩣᨸᩮᩔᨳ. ᨶᩮᨲᩴ, ᨾᩮᩣᨥᨸᩩᩁᩥᩈᩣ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ …ᨸᩮ…  ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᩮᨿ᩠ᨿᩣᨳ—
</Paragraph>

</Division>
<Division number="627" book="para">

<Paragraph number="2325" book="para">
<Emphasis>“‘ᨾᩣᩈᩮᩣ ᩈᩮᩈᩮᩣ ᨣᩥᨾ᩠ᩉᩣᨶᨶ᩺’ᨲᩥ ᨽᩥᨠ᩠ᨡᩩᨶᩣ ᩅᩔᩥᨠᩈᩣᨭᩥᨠᨧᩦᩅᩁᩴ ᨸᩁᩥᨿᩮᩈᩥᨲᨻ᩠ᨻᩴ</Emphasis>; <Emphasis>‘ᩋᨴ᩠ᨵᨾᩣᩈᩮᩣ</Emphasis> <Emphasis>ᩈᩮᩈᩮᩣ ᨣᩥᨾ᩠ᩉᩣᨶᨶ᩺’ᨲᩥ ᨠᨲ᩠ᩅᩣ ᨶᩥᩅᩤᩈᩮᨲᨻ᩠ᨻᩴ</Emphasis>. <Emphasis>‘ᩒᩁᩮᨶ ᨧᩮ ᨾᩣᩈᩮᩣ ᩈᩮᩈᩮᩣ ᨣᩥᨾ᩠ᩉᩣᨶᨶ᩺’ᨲᩥ ᩅᩔᩥᨠᩈᩣᨭᩥᨠᨧᩦᩅᩁᩴ ᨸᩁᩥᨿᩮᩈᩮᨿ᩠ᨿ, ‘ᩒᩁᩮᨶᨴ᩠ᨵᨾᩣᩈᩮᩣ ᩈᩮᩈᩮᩣ ᨣᩥᨾ᩠ᩉᩣᨶᨶ᩺’ᨲᩥ ᨠᨲ᩠ᩅᩣ ᨶᩥᩅᩤᩈᩮᨿ᩠ᨿ, ᨶᩥᩔᨣ᩠ᨣᩥᨿᩴ ᨸᩣᨧᩥᨲ᩠ᨲᩥᨿᨶ᩺”</Emphasis>ᨲᩥ. (*24*:<Emphasis>43</Emphasis>)
</Paragraph>

</Division>
<Division number="628" book="para">

<Paragraph number="2326" book="para">
<Emphasis>“ᨾᩣᩈᩮᩣ ᩈᩮᩈᩮᩣ ᨣᩥᨾ᩠ᩉᩣᨶᨶ᩺”ᨲᩥ ᨽᩥᨠ᩠ᨡᩩᨶᩣ ᩅᩔᩥᨠᩈᩣᨭᩥᨠᨧᩦᩅᩁᩴ ᨸᩁᩥᨿᩮᩈᩥᨲᨻ᩠ᨻᨶ᩺</Emphasis>ᨲᩥ. ᨿᩮ ᨾᨶᩩᩔᩣ ᨸᩩᨻ᩠ᨻᩮᨸᩥ ᩅᩔᩥᨠᩈᩣᨭᩥᨠᨧᩦᩅᩁᩴ ᨴᩮᨶ᩠ᨲᩥ ᨲᩮ ᩏᨸᩈᩘᨠᨾᩥᨲ᩠ᩅᩣ ᩑᩅᨾᩔᩩ ᩅᨧᨶᩦᨿᩣ—  “ᨠᩣᩃᩮᩣ ᩅᩔᩥᨠᩈᩣᨭᩥᨠᩣᨿ, ᩈᨾᨿᩮᩣ ᩅᩔᩥᨠᩈᩣᨭᩥᨠᩣᨿ, ᩋᨬ᩠ᨬᩮᨸᩥ ᨾᨶᩩᩔᩣ ᩅᩔᩥᨠᩈᩣᨭᩥᨠᨧᩦᩅᩁᩴ ᨴᩮᨶ᩠ᨲᩦ”ᨲᩥ. ᨶ ᩅᨲ᩠ᨲᨻ᩠ᨻᩣ—  “ᨴᩮᨳ ᨾᩮ ᩅᩔᩥᨠᩈᩣᨭᩥᨠᨧᩦᩅᩁᩴ, ᩋᩣᩉᩁᨳ ᨾᩮ ᩅᩔᩥᨠᩈᩣᨭᩥᨠᨧᩦᩅᩁᩴ, ᨸᩁᩥᩅᨲ᩠ᨲᩮᨳ ᨾᩮ ᩅᩔᩥᨠᩈᩣᨭᩥᨠᨧᩦᩅᩁᩴ, ᨧᩮᨲᩣᨸᩮᨳ ᨾᩮ ᩅᩔᩥᨠᩈᩣᨭᩥᨠᨧᩦᩅᩁᨶ᩺”ᨲᩥ.
</Paragraph>

<Paragraph number="2327" book="para">
<Emphasis>“ᩋᨴ᩠ᨵᨾᩣᩈᩮᩣ ᩈᩮᩈᩮᩣ ᨣᩥᨾ᩠ᩉᩣᨶᨶ᩺”ᨲᩥ ᨠᨲ᩠ᩅᩣ ᨶᩥᩅᩤᩈᩮᨲᨻ᩠ᨻᨶ᩺</Emphasis>ᨲᩥ. ᩋᨴ᩠ᨵᨾᩣᩈᩮ ᩈᩮᩈᩮ ᨣᩥᨾ᩠ᩉᩣᨶᩮ ᨠᨲ᩠ᩅᩣ ᨶᩥᩅᩤᩈᩮᨲᨻ᩠ᨻᩴ.
</Paragraph>

<Paragraph number="2328" book="para">
<Emphasis>“ᩒᩁᩮᨶ ᨧᩮ ᨾᩣᩈᩮᩣ ᩈᩮᩈᩮᩣ ᨣᩥᨾ᩠ᩉᩣᨶᨶ᩺”</Emphasis>ᨲᩥ ᩋᨲᩥᩁᩮᨠᨾᩣᩈᩮ ᩈᩮᩈᩮ ᨣᩥᨾ᩠ᩉᩣᨶᩮ ᩅᩔᩥᨠᩈᩣᨭᩥᨠᨧᩦᩅᩁᩴ ᨸᩁᩥᨿᩮᩈᨲᩥ, ᨶᩥᩔᨣ᩠ᨣᩥᨿᩴ ᨸᩣᨧᩥᨲ᩠ᨲᩥᨿᩴ.
</Paragraph>

<Paragraph number="2329" book="para">
<Emphasis>“ᩒᩁᩮᨶᨴ᩠ᨵᨾᩣᩈᩮᩣ ᩈᩮᩈᩮᩣ ᨣᩥᨾ᩠ᩉᩣᨶᨶ᩺”</Emphasis>ᨲᩥ ᩋᨲᩥᩁᩮᨠᨴ᩠ᨵᨾᩣᩈᩮ ᩈᩮᩈᩮ ᨣᩥᨾ᩠ᩉᩣᨶᩮ ᨠᨲ᩠ᩅᩣ ᨶᩥᩅᩤᩈᩮᨲᩥ, ᨶᩥᩔᨣ᩠ᨣᩥᨿᩴ ᩉᩮᩣᨲᩥ. ᨶᩥᩔᨩ᩠ᨩᩥᨲᨻ᩠ᨻᩴ ᩈᩴᨥᩔ ᩅᩤ ᨣᨱᩔ ᩅᩤ ᨸᩩᨣ᩠ᨣᩃᩔ ᩅᩤ. ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᨶᩥᩔᨩ᩠ᨩᩥᨲᨻ᩠ᨻᩴ …ᨸᩮ…  “ᩍᨴᩴ ᨾᩮ, ᨽᨶ᩠ᨲᩮ, ᩅᩔᩥᨠᩈᩣᨭᩥᨠᨧᩦᩅᩁᩴ ᩋᨲᩥᩁᩮᨠᨾᩣᩈᩮ ᩈᩮᩈᩮ ᨣᩥᨾ᩠ᩉᩣᨶᩮ ᨸᩁᩥᨿᩥᨭ᩠ᨮᩴ ᩋᨲᩥᩁᩮᨠᨴ᩠ᨵᨾᩣᩈᩮ ᩈᩮᩈᩮ ᨣᩥᨾ᩠ᩉᩣᨶᩮ ᨠᨲ᩠ᩅᩣ ᨸᩁᩥᨴᩉᩥᨲᩴ ᨶᩥᩔᨣ᩠ᨣᩥᨿᩴ. ᩍᨾᩣᩉᩴ ᩈᩴᨥᩔ ᨶᩥᩔᨩ᩠ᨩᩣᨾᩦ”ᨲᩥ …ᨸᩮ…  ᨴᨴᩮᨿ᩠ᨿᩣᨲᩥ …ᨸᩮ…  ᨴᨴᩮᨿ᩠ᨿᩩᨶ᩠ᨲᩥ …ᨸᩮ…  ᩋᩣᨿᩈ᩠ᨾᨲᩮᩣ ᨴᨾ᩠ᨾᩦᨲᩥ.
</Paragraph>

</Division>
<Division number="629" book="para">

<Paragraph number="2330" book="para">
ᩋᨲᩥᩁᩮᨠᨾᩣᩈᩮ ᩈᩮᩈᩮ ᨣᩥᨾ᩠ᩉᩣᨶᩮ ᩋᨲᩥᩁᩮᨠᩈᨬ᩠ᨬᩦ ᩅᩔᩥᨠᩈᩣᨭᩥᨠᨧᩦᩅᩁᩴ ᨸᩁᩥᨿᩮᩈᨲᩥ, ᨶᩥᩔᨣ᩠ᨣᩥᨿᩴ ᨸᩣᨧᩥᨲ᩠ᨲᩥᨿᩴ. ᩋᨲᩥᩁᩮᨠᨾᩣᩈᩮ ᩈᩮᩈᩮ ᨣᩥᨾ᩠ᩉᩣᨶᩮ ᩅᩮᨾᨲᩥᨠᩮᩣ ᩅᩔᩥᨠᩈᩣᨭᩥᨠᨧᩦᩅᩁᩴ ᨸᩁᩥᨿᩮᩈᨲᩥ, ᨶᩥᩔᨣ᩠ᨣᩥᨿᩴ ᨸᩣᨧᩥᨲ᩠ᨲᩥᨿᩴ. ᩋᨲᩥᩁᩮᨠᨾᩣᩈᩮ ᩈᩮᩈᩮ ᨣᩥᨾ᩠ᩉᩣᨶᩮ ᩐᨶᨠᩈᨬ᩠ᨬᩦ ᩅᩔᩥᨠᩈᩣᨭᩥᨠᨧᩦᩅᩁᩴ ᨸᩁᩥᨿᩮᩈᨲᩥ, ᨶᩥᩔᨣ᩠ᨣᩥᨿᩴ ᨸᩣᨧᩥᨲ᩠ᨲᩥᨿᩴ.
</Paragraph>

<Paragraph number="2331" book="para">
ᩋᨲᩥᩁᩮᨠᨴ᩠ᨵᨾᩣᩈᩮ ᩈᩮᩈᩮ ᨣᩥᨾ᩠ᩉᩣᨶᩮ ᩋᨲᩥᩁᩮᨠᩈᨬ᩠ᨬᩦ ᨠᨲ᩠ᩅᩣ ᨶᩥᩅᩤᩈᩮᨲᩥ, ᨶᩥᩔᨣ᩠ᨣᩥᨿᩴ ᨸᩣᨧᩥᨲ᩠ᨲᩥᨿᩴ. ᩋᨲᩥᩁᩮᨠᨴ᩠ᨵᨾᩣᩈᩮ ᩈᩮᩈᩮ ᨣᩥᨾ᩠ᩉᩣᨶᩮ ᩅᩮᨾᨲᩥᨠᩮᩣ ᨠᨲ᩠ᩅᩣ ᨶᩥᩅᩤᩈᩮᨲᩥ, ᨶᩥᩔᨣ᩠ᨣᩥᨿᩴ ᨸᩣᨧᩥᨲ᩠ᨲᩥᨿᩴ. ᩋᨲᩥᩁᩮᨠᨴ᩠ᨵᨾᩣᩈᩮ ᩈᩮᩈᩮ ᨣᩥᨾ᩠ᩉᩣᨶᩮ ᩐᨶᨠᩈᨬ᩠ᨬᩦ ᨠᨲ᩠ᩅᩣ ᨶᩥᩅᩤᩈᩮᨲᩥ, ᨶᩥᩔᨣ᩠ᨣᩥᨿᩴ ᨸᩣᨧᩥᨲ᩠ᨲᩥᨿᩴ.
</Paragraph>

<Paragraph number="2332" book="para">
ᩈᨲᩥᨿᩣ ᩅᩔᩥᨠᩈᩣᨭᩥᨠᩣᨿ ᨶᨣ᩠ᨣᩮᩤ ᨠᩣᨿᩴ ᩒᩅᩔᩣᨸᩮᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩐᨶᨠᨾᩣᩈᩮ ᩈᩮᩈᩮ ᨣᩥᨾ᩠ᩉᩣᨶᩮ ᩋᨲᩥᩁᩮᨠᩈᨬ᩠ᨬᩦ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩐᨶᨠᨾᩣᩈᩮ ᩈᩮᩈᩮ ᨣᩥᨾ᩠ᩉᩣᨶᩮ ᩅᩮᨾᨲᩥᨠᩮᩣ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩐᨶᨠᨾᩣᩈᩮ ᩈᩮᩈᩮ ᨣᩥᨾ᩠ᩉᩣᨶᩮ ᩐᨶᨠᩈᨬ᩠ᨬᩦ, ᩋᨶᩣᨸᨲ᩠ᨲᩥ.
</Paragraph>

<Paragraph number="2333" book="para">
ᩐᨶᨠᨴ᩠ᨵᨾᩣᩈᩮ ᩈᩮᩈᩮ ᨣᩥᨾ᩠ᩉᩣᨶᩮ ᩋᨲᩥᩁᩮᨠᩈᨬ᩠ᨬᩦ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩐᨶᨠᨴ᩠ᨵᨾᩣᩈᩮ ᩈᩮᩈᩮ ᨣᩥᨾ᩠ᩉᩣᨶᩮ ᩅᩮᨾᨲᩥᨠᩮᩣ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩐᨶᨠᨴ᩠ᨵᨾᩣᩈᩮ ᩈᩮᩈᩮ ᨣᩥᨾ᩠ᩉᩣᨶᩮ ᩐᨶᨠᩈᨬ᩠ᨬᩦ, ᩋᨶᩣᨸᨲ᩠ᨲᩥ.
</Paragraph>

</Division>
<Division number="630" book="para">

<Paragraph number="2334" book="para">
ᩋᨶᩣᨸᨲ᩠ᨲᩥ—  “ᨾᩣᩈᩮᩣ ᩈᩮᩈᩮᩣ ᨣᩥᨾ᩠ᩉᩣᨶᨶ᩺”ᨲᩥ ᩅᩔᩥᨠᩈᩣᨭᩥᨠᨧᩦᩅᩁᩴ ᨸᩁᩥᨿᩮᩈᨲᩥ, “ᩋᨴ᩠ᨵᨾᩣᩈᩮᩣ ᩈᩮᩈᩮᩣ ᨣᩥᨾ᩠ᩉᩣᨶᨶ᩺”ᨲᩥ ᨠᨲ᩠ᩅᩣ ᨶᩥᩅᩤᩈᩮᨲᩥ, “ᩐᨶᨠᨾᩣᩈᩮᩣ ᩈᩮᩈᩮᩣ ᨣᩥᨾ᩠ᩉᩣᨶᨶ᩺”ᨲᩥ ᩅᩔᩥᨠᩈᩣᨭᩥᨠᨧᩦᩅᩁᩴ ᨸᩁᩥᨿᩮᩈᨲᩥ, “ᩐᨶᨠᨴ᩠ᨵᨾᩣᩈᩮᩣ ᩈᩮᩈᩮᩣ ᨣᩥᨾ᩠ᩉᩣᨶᨶ᩺”ᨲᩥ ᨠᨲ᩠ᩅᩣ ᨶᩥᩅᩤᩈᩮᨲᩥ, ᨸᩁᩥᨿᩥᨭ᩠ᨮᩣᨿ ᩅᩔᩥᨠᩈᩣᨭᩥᨠᩣᨿ ᩅᩔᩴ ᩏᨠ᩠ᨠᨯ᩠ᨰᩥᨿ᩠ᨿᨲᩥ, ᨶᩥᩅᨲ᩠ᨳᩣᨿ ᩅᩔᩥᨠᩈᩣᨭᩥᨠᩣᨿ ᩅᩔᩴ ᩏᨠ᩠ᨠᨯ᩠ᨰᩥᨿ᩠ᨿᨲᩥ, ᨵᩮᩤᩅᩥᨲ᩠ᩅᩣ ᨶᩥᨠ᩠ᨡᩥᨸᩥᨲᨻ᩠ᨻᩴ; ᩈᨾᨿᩮ ᨶᩥᩅᩤᩈᩮᨲᨻ᩠ᨻᩴ, ᩋᨧ᩠ᨨᩥᨶ᩠ᨶᨧᩦᩅᩁᩔ, ᨶᨭ᩠ᨮᨧᩦᩅᩁᩔ, ᩋᩣᨸᨴᩤᩈᩩ, ᩏᨾ᩠ᨾᨲ᩠ᨲᨠᩔ, ᩋᩣᨴᩥᨠᨾ᩠ᨾᩥᨠᩔᩣᨲᩥ.

</Paragraph>
</Division>

<Paragraph number="2335" type="center" book="para">
ᩅᩔᩥᨠᩈᩣᨭᩥᨠᩈᩥᨠ᩠ᨡᩣᨸᨴᩴ ᨶᩥᨭ᩠ᨮᩥᨲᩴ ᨧᨲᩩᨲ᩠ᨳᩴ.
</Paragraph>