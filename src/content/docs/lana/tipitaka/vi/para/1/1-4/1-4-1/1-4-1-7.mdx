---
title: "1.4.1.7 ᨲᨲᩩᨲ᩠ᨲᩁᩥᩈᩥᨠ᩠ᨡᩣᨸᨴ"
tableOfContents: false
sidebar:
  order: 8
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="522" book="para">

<Paragraph number="1998" book="para">
ᨲᩮᨶ ᩈᨾᨿᩮᨶ ᨻᩩᨴ᩠ᨵᩮᩤ ᨽᨣᩅᩤ ᩈᩣᩅᨲ᩠ᨳᩥᨿᩴ ᩅᩥᩉᩁᨲᩥ ᨩᩮᨲᩅᨶᩮ ᩋᨶᩣᨳᨸᩥᨱ᩠ᨯᩥᨠᩔ ᩋᩣᩁᩣᨾᩮ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᩋᨧ᩠ᨨᩥᨶ᩠ᨶᨧᩦᩅᩁᨠᩮ ᨽᩥᨠ᩠ᨡᩪ ᩏᨸᩈᩘᨠᨾᩥᨲ᩠ᩅᩣ ᩑᩅᩴ ᩅᨴᨶ᩠ᨲᩥ—  “ᨽᨣᩅᨲᩣ, ᩋᩣᩅᩩᩈᩮᩣ, ᩋᨶᩩᨬ᩠ᨬᩣᨲᩴ—  ‘ᩋᨧ᩠ᨨᩥᨶ᩠ᨶᨧᩦᩅᩁᩔ ᩅᩤ ᨶᨭ᩠ᨮᨧᩦᩅᩁᩔ ᩅᩤ ᩋᨬ᩠ᨬᩣᨲᨠᩴ ᨣᩉᨸᨲᩥᩴ ᩅᩤ ᨣᩉᨸᨲᩣᨶᩥᩴ ᩅᩤ ᨧᩦᩅᩁᩴ ᩅᩥᨬ᩠ᨬᩣᨸᩮᨲᩩᩴ’; ᩅᩥᨬ᩠ᨬᩣᨸᩮᨳ, ᩋᩣᩅᩩᩈᩮᩣ, ᨧᩦᩅᩁᨶ᩺”ᨲᩥ. “ᩋᩃᩴ, ᩋᩣᩅᩩᩈᩮᩣ, ᩃᨴ᩠ᨵᩴ ᩋᨾ᩠ᩉᩮᩉᩥ ᨧᩦᩅᩁᨶ᩺”ᨲᩥ. “ᨾᨿᩴ ᩋᩣᨿᩈ᩠ᨾᨶ᩠ᨲᩣᨶᩴ ᩅᩥᨬ᩠ᨬᩣᨸᩮᨾᩣ”ᨲᩥ. “ᩅᩥᨬ᩠ᨬᩣᨸᩮᨳ, ᩋᩣᩅᩩᩈᩮᩣ”ᨲᩥ. ᩋᨳ ᨡᩮᩣ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᨣᩉᨸᨲᩥᨠᩮ ᩏᨸᩈᩘᨠᨾᩥᨲ᩠ᩅᩣ ᩑᨲᨴᩅᩮᩤᨧᩩᩴ—  “ᩋᨧ᩠ᨨᩥᨶ᩠ᨶᨧᩦᩅᩁᨠᩣ, ᩋᩣᩅᩩᩈᩮᩣ, ᨽᩥᨠ᩠ᨡᩪ ᩋᩣᨣᨲᩣ. ᨴᩮᨳ ᨶᩮᩈᩴ ᨧᩦᩅᩁᩣᨶᩦ”ᨲᩥ, ᨻᩉᩩᩴ ᨧᩦᩅᩁᩴ ᩅᩥᨬ᩠ᨬᩣᨸᩮᩈᩩᩴ.
</Paragraph>

<Paragraph number="1999" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨸᩩᩁᩥᩈᩮᩣ ᩈᨽᩣᨿᩴ ᨶᩥᩈᩥᨶ᩠ᨶᩮᩣ ᩋᨬ᩠ᨬᨲᩁᩴ ᨸᩩᩁᩥᩈᩴ ᩑᨲᨴᩅᩮᩤᨧ—  “ᩋᨧ᩠ᨨᩥᨶ᩠ᨶᨧᩦᩅᩁᨠᩣ ᩋᨿ᩠ᨿᩮᩣ ᨽᩥᨠ᩠ᨡᩪ ᩋᩣᨣᨲᩣ. ᨲᩮᩈᩴ ᨾᨿᩣ ᨧᩦᩅᩁᩴ ᨴᩥᨶ᩠ᨶᨶ᩺”ᨲᩥ. ᩈᩮᩣᨸᩥ ᩑᩅᨾᩣᩉ—  “ᨾᨿᩣᨸᩥ ᨴᩥᨶ᩠ᨶᨶ᩺”ᨲᩥ. ᩋᨸᩁᩮᩣᨸᩥ ᩑᩅᨾᩣᩉ—  “ᨾᨿᩣᨸᩥ ᨴᩥᨶ᩠ᨶᨶ᩺”ᨲᩥ. ᨲᩮ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᩈᨾᨱᩣ ᩈᨠ᩠ᨿᨸᩩᨲ᩠ᨲᩥᨿᩣ ᨶ ᨾᨲ᩠ᨲᩴ ᨩᩣᨶᩥᨲ᩠ᩅᩣ ᨻᩉᩩᩴ ᨧᩦᩅᩁᩴ ᩅᩥᨬ᩠ᨬᩣᨸᩮᩔᨶ᩠ᨲᩥ, ᨴᩩᩔᩅᩤᨱᩥᨩ᩠ᨩᩴ ᩅᩤ ᩈᨾᨱᩣ ᩈᨠ᩠ᨿᨸᩩᨲ᩠ᨲᩥᨿᩣ ᨠᩁᩥᩔᨶ᩠ᨲᩥ, ᨸᨣ᩠ᨣᩤᩉᩥᨠᩈᩣᩃᩴ ᩅᩤ ᨸᩈᩣᩁᩮᩔᨶ᩠ᨲᩦ”ᨲᩥ.
</Paragraph>

<Paragraph number="2000" book="para">
ᩋᩔᩮᩣᩈᩩᩴ ᨡᩮᩣ ᨽᩥᨠ᩠ᨡᩪ ᨲᩮᩈᩴ ᨾᨶᩩᩔᩣᨶᩴ ᩏᨩ᩠ᨫᩣᨿᨶ᩠ᨲᩣᨶᩴ ᨡᩥᨿ᩠ᨿᨶ᩠ᨲᩣᨶᩴ ᩅᩥᨸᩣᨧᩮᨶ᩠ᨲᩣᨶᩴ. ᨿᩮ ᨲᩮ ᨽᩥᨠ᩠ᨡᩪ ᩋᨸ᩠ᨸᩥᨧ᩠ᨨᩣ …ᨸᩮ…  ᨲᩮ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᨶ ᨾᨲ᩠ᨲᩴ ᨩᩣᨶᩥᨲ᩠ᩅᩣ ᨻᩉᩩᩴ ᨧᩦᩅᩁᩴ ᩅᩥᨬ᩠ᨬᩣᨸᩮᩔᨶ᩠ᨲᩦ”ᨲᩥ.
</Paragraph>

<Paragraph number="2001" book="para">
ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᨨᨻ᩠ᨻᨣ᩠ᨣᩥᨿᩮ ᨽᩥᨠ᩠ᨡᩪ ᩋᨶᩮᨠᨸᩁᩥᨿᩣᨿᩮᨶ ᩅᩥᨣᩁᩉᩥᨲ᩠ᩅᩣ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ …ᨸᩮ…  “ᩈᨧ᩠ᨧᩴ ᨠᩥᩁ ᨲᩩᨾ᩠ᩉᩮ, ᨽᩥᨠ᩠ᨡᩅᩮ, ᨶ ᨾᨲ᩠ᨲᩴ ᨩᩣᨶᩥᨲ᩠ᩅᩣ ᨻᩉᩩᩴ ᨧᩦᩅᩁᩴ ᩅᩥᨬ᩠ᨬᩣᨸᩮᨳᩣ”ᨲᩥ? “ᩈᨧ᩠ᨧᩴ, ᨽᨣᩅᩤ”ᨲᩥ. ᩅᩥᨣᩁᩉᩥ ᨻᩩᨴ᩠ᨵᩮᩤ ᨽᨣᩅᩤ …ᨸᩮ…  ᨠᨳᨬ᩠ᩉᩥ ᨶᩣᨾ ᨲᩩᨾ᩠ᩉᩮ, ᨾᩮᩣᨥᨸᩩᩁᩥᩈᩣ, ᨶ ᨾᨲ᩠ᨲᩴ ᨩᩣᨶᩥᨲ᩠ᩅᩣ ᨻᩉᩩᩴ ᨧᩦᩅᩁᩴ ᩅᩥᨬ᩠ᨬᩣᨸᩮᩔᨳ. ᨶᩮᨲᩴ, ᨾᩮᩣᨥᨸᩩᩁᩥᩈᩣ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ …ᨸᩮ…  ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᩮᨿ᩠ᨿᩣᨳ—
</Paragraph>

</Division>
<Division number="523" book="para">

<Paragraph number="2002" book="para">
<Emphasis>“ᨲᨬ᩠ᨧᩮ ᩋᨬ᩠ᨬᩣᨲᨠᩮᩣ ᨣᩉᨸᨲᩥ ᩅᩤ ᨣᩉᨸᨲᩣᨶᩦ ᩅᩤ ᨻᩉᩪᩉᩥ ᨧᩦᩅᩁᩮᩉᩥ ᩋᨽᩥᩉᨭ᩠ᨮᩩᩴ ᨸᩅᩤᩁᩮᨿ᩠ᨿ ᩈᨶ᩠ᨲᩁᩩᨲ᩠ᨲᩁᨸᩁᨾᩴ ᨲᩮᨶ ᨽᩥᨠ᩠ᨡᩩᨶᩣ ᨲᨲᩮᩣ ᨧᩦᩅᩁᩴ ᩈᩣᨴᩥᨲᨻ᩠ᨻᩴ. ᨲᨲᩮᩣ ᨧᩮ ᩏᨲ᩠ᨲᩁᩥ ᩈᩣᨴᩥᨿᩮᨿ᩠ᨿ, ᨶᩥᩔᨣ᩠ᨣᩥᨿᩴ ᨸᩣᨧᩥᨲ᩠ᨲᩥᨿᨶ᩺”</Emphasis>ᨲᩥ. (*7*:<Emphasis>26</Emphasis>)
</Paragraph>

</Division>
<Division number="524" book="para">

<Paragraph number="2003" book="para">
<Emphasis>ᨲᨬ᩠ᨧᩮ</Emphasis>ᨲᩥ ᩋᨧ᩠ᨨᩥᨶ᩠ᨶᨧᩦᩅᩁᨠᩴ ᨽᩥᨠ᩠ᨡᩩᩴ.
</Paragraph>

<Paragraph number="2004" book="para">
<Emphasis>ᩋᨬ᩠ᨬᩣᨲᨠᩮᩣ</Emphasis> ᨶᩣᨾ ᨾᩣᨲᩥᨲᩮᩣ ᩅᩤ ᨸᩥᨲᩥᨲᩮᩣ ᩅᩤ ᨿᩣᩅ ᩈᨲ᩠ᨲᨾᩣ ᨸᩥᨲᩣᨾᩉᨿᩩᨣᩤ ᩋᩈᨾ᩠ᨻᨴ᩠ᨵᩮᩤ.
</Paragraph>

<Paragraph number="2005" book="para">
<Emphasis>ᨣᩉᨸᨲᩥ</Emphasis> ᨶᩣᨾ ᨿᩮᩣ ᨠᩮᩣᨧᩥ ᩋᨣᩤᩁᩴ ᩋᨩ᩠ᨫᩣᩅᩈᨲᩥ.
</Paragraph>

<Paragraph number="2006" book="para">
<Emphasis>ᨣᩉᨸᨲᩣᨶᩦ</Emphasis> ᨶᩣᨾ ᨿᩣ ᨠᩣᨧᩥ ᩋᨣᩤᩁᩴ ᩋᨩ᩠ᨫᩣᩅᩈᨲᩥ.
</Paragraph>

<Paragraph number="2007" book="para">
<Emphasis>ᨻᩉᩪᩉᩥ ᨧᩦᩅᩁᩮᩉᩦ</Emphasis>ᨲᩥ ᨻᩉᩩᨠᩮᩉᩥ ᨧᩦᩅᩁᩮᩉᩥ.
</Paragraph>

<Paragraph number="2008" book="para">
<Emphasis>ᩋᨽᩥᩉᨭ᩠ᨮᩩᩴ ᨸᩅᩤᩁᩮᨿ᩠ᨿᩣ</Emphasis>ᨲᩥ ᨿᩣᩅᨲᨠᩴ ᩍᨧ᩠ᨨᩈᩥ ᨲᩣᩅᨲᨠᩴ ᨣᨱ᩠ᩉᩣᩉᩦᨲᩥ.
</Paragraph>

<Paragraph number="2009" book="para">
<Emphasis>ᩈᨶ᩠ᨲᩁᩩᨲ᩠ᨲᩁᨸᩁᨾᩴ ᨲᩮᨶ ᨽᩥᨠ᩠ᨡᩩᨶᩣ ᨲᨲᩮᩣ ᨧᩦᩅᩁᩴ ᩈᩣᨴᩥᨲᨻ᩠ᨻᨶ᩺</Emphasis>ᨲᩥ ᩈᨧᩮ ᨲᩦᨱᩥ ᨶᨭ᩠ᨮᩣᨶᩥ ᩉᩮᩣᨶ᩠ᨲᩥ ᨴ᩠ᩅᩮ ᩈᩣᨴᩥᨲᨻ᩠ᨻᩣᨶᩥ, ᨴ᩠ᩅᩮ ᨶᨭ᩠ᨮᩣᨶᩥ ᩑᨠᩴ ᩈᩣᨴᩥᨲᨻ᩠ᨻᩴ, ᩑᨠᩴ ᨶᨭ᩠ᨮᩴ ᨶ ᨠᩥᨬ᩠ᨧᩥ ᩈᩣᨴᩥᨲᨻ᩠ᨻᩴ.
</Paragraph>

<Paragraph number="2010" book="para">
<Emphasis>ᨲᨲᩮᩣ ᨧᩮ ᩏᨲ᩠ᨲᩁᩥ ᩈᩣᨴᩥᨿᩮᨿ᩠ᨿᩣ</Emphasis>ᨲᩥ ᨲᨲᩩᨲ᩠ᨲᩁᩥ ᩅᩥᨬ᩠ᨬᩣᨸᩮᨲᩥ, ᨸᨿᩮᩣᨣᩮ ᨴᩩᨠ᩠ᨠᨭᩴ. ᨸᨭᩥᩃᩣᨽᩮᨶ ᨶᩥᩔᨣ᩠ᨣᩥᨿᩴ ᩉᩮᩣᨲᩥ. ᨶᩥᩔᨩ᩠ᨩᩥᨲᨻ᩠ᨻᩴ ᩈᩴᨥᩔ ᩅᩤ ᨣᨱᩔ ᩅᩤ ᨸᩩᨣ᩠ᨣᩃᩔ ᩅᩤ. ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᨶᩥᩔᨩ᩠ᨩᩥᨲᨻ᩠ᨻᩴ …ᨸᩮ…  “ᩍᨴᩴ ᨾᩮ, ᨽᨶ᩠ᨲᩮ, ᨧᩦᩅᩁᩴ ᩋᨬ᩠ᨬᩣᨲᨠᩴ ᨣᩉᨸᨲᩥᨠᩴ ᩏᨸᩈᩘᨠᨾᩥᨲ᩠ᩅᩣ ᨲᨲᩩᨲ᩠ᨲᩁᩥ ᩅᩥᨬ᩠ᨬᩣᨸᩥᨲᩴ ᨶᩥᩔᨣ᩠ᨣᩥᨿᩴ. ᩍᨾᩣᩉᩴ ᩈᩴᨥᩔ ᨶᩥᩔᨩ᩠ᨩᩣᨾᩦ”ᨲᩥ …ᨸᩮ…  ᨴᨴᩮᨿ᩠ᨿᩣᨲᩥ …ᨸᩮ…  ᨴᨴᩮᨿ᩠ᨿᩩᨶ᩠ᨲᩥ …ᨸᩮ…  ᩋᩣᨿᩈ᩠ᨾᨲᩮᩣ ᨴᨾ᩠ᨾᩦᨲᩥ.
</Paragraph>

</Division>
<Division number="525" book="para">

<Paragraph number="2011" book="para">
ᩋᨬ᩠ᨬᩣᨲᨠᩮ ᩋᨬ᩠ᨬᩣᨲᨠᩈᨬ᩠ᨬᩦ ᨲᨲᩩᨲ᩠ᨲᩁᩥ ᨧᩦᩅᩁᩴ ᩅᩥᨬ᩠ᨬᩣᨸᩮᨲᩥ, ᨶᩥᩔᨣ᩠ᨣᩥᨿᩴ ᨸᩣᨧᩥᨲ᩠ᨲᩥᨿᩴ. ᩋᨬ᩠ᨬᩣᨲᨠᩮ ᩅᩮᨾᨲᩥᨠᩮᩣ ᨲᨲᩩᨲ᩠ᨲᩁᩥ ᨧᩦᩅᩁᩴ ᩅᩥᨬ᩠ᨬᩣᨸᩮᨲᩥ, ᨶᩥᩔᨣ᩠ᨣᩥᨿᩴ ᨸᩣᨧᩥᨲ᩠ᨲᩥᨿᩴ. ᩋᨬ᩠ᨬᩣᨲᨠᩮ ᨬᩣᨲᨠᩈᨬ᩠ᨬᩦ ᨲᨲᩩᨲ᩠ᨲᩁᩥ ᨧᩦᩅᩁᩴ ᩅᩥᨬ᩠ᨬᩣᨸᩮᨲᩥ, ᨶᩥᩔᨣ᩠ᨣᩥᨿᩴ ᨸᩣᨧᩥᨲ᩠ᨲᩥᨿᩴ.
</Paragraph>

<Paragraph number="2012" book="para">
ᨬᩣᨲᨠᩮ ᩋᨬ᩠ᨬᩣᨲᨠᩈᨬ᩠ᨬᩦ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨬᩣᨲᨠᩮ ᩅᩮᨾᨲᩥᨠᩮᩣ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨬᩣᨲᨠᩮ ᨬᩣᨲᨠᩈᨬ᩠ᨬᩦ, ᩋᨶᩣᨸᨲ᩠ᨲᩥ.
</Paragraph>

</Division>
<Division number="526" book="para">

<Paragraph number="2013" book="para">
ᩋᨶᩣᨸᨲ᩠ᨲᩥ—  “ᩈᩮᩈᨠᩴ ᩋᩣᩉᩁᩥᩔᩣᨾᩦ”ᨲᩥ ᩉᩁᨶ᩠ᨲᩮᩣ ᨣᨧ᩠ᨨᨲᩥ, “ᩈᩮᩈᨠᩴ ᨲᩩᨿ᩠ᩉᩮᩅ ᩉᩮᩣᨲᩪ”ᨲᩥ ᨴᩮᨶ᩠ᨲᩥ, ᨶ ᩋᨧ᩠ᨨᩥᨶ᩠ᨶᨠᩣᩁᨱᩣ ᨴᩮᨶ᩠ᨲᩥ, ᨶ ᨶᨭ᩠ᨮᨠᩣᩁᨱᩣ ᨴᩮᨶ᩠ᨲᩥ, ᨬᩣᨲᨠᩣᨶᩴ, ᨸᩅᩤᩁᩥᨲᩣᨶᩴ, ᩋᨲ᩠ᨲᨶᩮᩣ ᨵᨶᩮᨶ, ᩏᨾ᩠ᨾᨲ᩠ᨲᨠᩔ, ᩋᩣᨴᩥᨠᨾ᩠ᨾᩥᨠᩔᩣᨲᩥ.

</Paragraph>
</Division>

<Paragraph number="2014" type="center" book="para">
ᨲᨲᩩᨲ᩠ᨲᩁᩥᩈᩥᨠ᩠ᨡᩣᨸᨴᩴ ᨶᩥᨭ᩠ᨮᩥᨲᩴ ᩈᨲ᩠ᨲᨾᩴ.
</Paragraph>