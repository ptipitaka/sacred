---
title: "1.4.3.5 ᨧᩦᩅᩁᩋᨧ᩠ᨨᩥᨶ᩠ᨴᨶᩈᩥᨠ᩠ᨡᩣᨸᨴ"
tableOfContents: false
sidebar:
  order: 6
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="631" book="para">

<Paragraph number="2336" book="para">
ᨲᩮᨶ ᩈᨾᨿᩮᨶ ᨻᩩᨴ᩠ᨵᩮᩤ ᨽᨣᩅᩤ ᩈᩣᩅᨲ᩠ᨳᩥᨿᩴ ᩅᩥᩉᩁᨲᩥ ᨩᩮᨲᩅᨶᩮ ᩋᨶᩣᨳᨸᩥᨱ᩠ᨯᩥᨠᩔ ᩋᩣᩁᩣᨾᩮ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᩣᨿᩈ᩠ᨾᩣ ᩏᨸᨶᨶ᩠ᨴᩮᩣ ᩈᨠ᩠ᨿᨸᩩᨲ᩠ᨲᩮᩣ ᨽᩣᨲᩩᨶᩮᩣ ᩈᨴ᩠ᨵᩥᩅᩥᩉᩣᩁᩥᨠᩴ ᨽᩥᨠ᩠ᨡᩩᩴ ᩑᨲᨴᩅᩮᩤᨧ—  “ᩑᩉᩣᩅᩩᩈᩮᩣ, ᨩᨶᨸᨴᨧᩣᩁᩥᨠᩴ ᨸᨠ᩠ᨠᨾᩥᩔᩣᨾᩣ”ᨲᩥ. “ᨶᩣᩉᩴ, ᨽᨶ᩠ᨲᩮ, ᨣᨾᩥᩔᩣᨾᩥ; ᨴᩩᨻ᩠ᨻᩃᨧᩦᩅᩁᩮᩣᨾ᩠ᩉᩦ”ᨲᩥ. “ᩑᩉᩣᩅᩩᩈᩮᩣ, ᩋᩉᩴ ᨲᩮ ᨧᩦᩅᩁᩴ ᨴᩔᩣᨾᩦ”ᨲᩥ ᨲᩔ ᨧᩦᩅᩁᩴ ᩋᨴᩤᩈᩥ. ᩋᩔᩮᩣᩈᩥ ᨡᩮᩣ ᩈᩮᩣ ᨽᩥᨠ᩠ᨡᩩ—  “ᨽᨣᩅᩤ ᨠᩥᩁ ᨩᨶᨸᨴᨧᩣᩁᩥᨠᩴ ᨸᨠ᩠ᨠᨾᩥᩔᨲᩦ”ᨲᩥ. ᩋᨳ ᨡᩮᩣ ᨲᩔ ᨽᩥᨠ᩠ᨡᩩᨶᩮᩣ ᩑᨲᨴᩉᩮᩣᩈᩥ—  “ᨶ ᨴᩤᨶᩣᩉᩴ ᩋᩣᨿᩈ᩠ᨾᨲᩣ ᩏᨸᨶᨶ᩠ᨴᩮᨶ ᩈᨠ᩠ᨿᨸᩩᨲ᩠ᨲᩮᨶ ᩈᨴ᩠ᨵᩥᩴ ᨩᨶᨸᨴᨧᩣᩁᩥᨠᩴ ᨸᨠ᩠ᨠᨾᩥᩔᩣᨾᩥ, ᨽᨣᩅᨲᩣ ᩈᨴ᩠ᨵᩥᩴ ᨩᨶᨸᨴᨧᩣᩁᩥᨠᩴ ᨸᨠ᩠ᨠᨾᩥᩔᩣᨾᩦ”ᨲᩥ. ᩋᨳ ᨡᩮᩣ ᩋᩣᨿᩈ᩠ᨾᩣ ᩏᨸᨶᨶ᩠ᨴᩮᩣ ᩈᨠ᩠ᨿᨸᩩᨲ᩠ᨲᩮᩣ ᨲᩴ ᨽᩥᨠ᩠ᨡᩩᩴ ᩑᨲᨴᩅᩮᩤᨧ—  “ᩑᩉᩥ ᨴᩤᨶᩥ, ᩋᩣᩅᩩᩈᩮᩣ, ᨩᨶᨸᨴᨧᩣᩁᩥᨠᩴ ᨸᨠ᩠ᨠᨾᩥᩔᩣᨾᩣ”ᨲᩥ. “ᨶᩣᩉᩴ, ᨽᨶ᩠ᨲᩮ, ᨲᨿᩣ ᩈᨴ᩠ᨵᩥᩴ ᨩᨶᨸᨴᨧᩣᩁᩥᨠᩴ ᨸᨠ᩠ᨠᨾᩥᩔᩣᨾᩥ, ᨽᨣᩅᨲᩣ ᩈᨴ᩠ᨵᩥᩴ ᨩᨶᨸᨴᨧᩣᩁᩥᨠᩴ ᨸᨠ᩠ᨠᨾᩥᩔᩣᨾᩦ”ᨲᩥ. “ᨿᨾ᩠ᨸᩥ ᨲ᩠ᨿᩣᩉᩴ, ᩋᩣᩅᩩᩈᩮᩣ, ᨧᩦᩅᩁᩴ ᩋᨴᩤᩈᩥᩴ, ᨾᨿᩣ ᩈᨴ᩠ᨵᩥᩴ ᨩᨶᨸᨴᨧᩣᩁᩥᨠᩴ ᨸᨠ᩠ᨠᨾᩥᩔᨲᩦ”ᨲᩥ, ᨠᩩᨸᩥᨲᩮᩣ ᩋᨶᨲ᩠ᨲᨾᨶᩮᩣ ᩋᨧ᩠ᨨᩥᨶ᩠ᨴᩥ. ᩋᨳ ᨡᩮᩣ ᩈᩮᩣ ᨽᩥᨠ᩠ᨡᩩ ᨽᩥᨠ᩠ᨡᩪᨶᩴ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩥ. ᨿᩮ ᨲᩮ ᨽᩥᨠ᩠ᨡᩪ ᩋᨸ᩠ᨸᩥᨧ᩠ᨨᩣ …ᨸᩮ…  ᨲᩮ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᩋᩣᨿᩈ᩠ᨾᩣ ᩏᨸᨶᨶ᩠ᨴᩮᩣ ᩈᨠ᩠ᨿᨸᩩᨲ᩠ᨲᩮᩣ ᨽᩥᨠ᩠ᨡᩩᩔ ᩈᩣᨾᩴ ᨧᩦᩅᩁᩴ ᨴᨲ᩠ᩅᩣ ᨠᩩᨸᩥᨲᩮᩣ ᩋᨶᨲ᩠ᨲᨾᨶᩮᩣ ᩋᨧ᩠ᨨᩥᨶ᩠ᨴᩥᩔᨲᩦ”ᨲᩥ.
</Paragraph>

<Paragraph number="2337" book="para">
ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᩋᩣᨿᩈ᩠ᨾᨶ᩠ᨲᩴ ᩏᨸᨶᨶ᩠ᨴᩴ ᩈᨠ᩠ᨿᨸᩩᨲ᩠ᨲᩴ ᩋᨶᩮᨠᨸᩁᩥᨿᩣᨿᩮᨶ ᩅᩥᨣᩁᩉᩥᨲ᩠ᩅᩣ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ …ᨸᩮ…  “ᩈᨧ᩠ᨧᩴ ᨠᩥᩁ ᨲ᩠ᩅᩴ, ᩏᨸᨶᨶ᩠ᨴ, ᨽᩥᨠ᩠ᨡᩩᩔ ᩈᩣᨾᩴ ᨧᩦᩅᩁᩴ ᨴᨲ᩠ᩅᩣ ᨠᩩᨸᩥᨲᩮᩣ ᩋᨶᨲ᩠ᨲᨾᨶᩮᩣ ᩋᨧ᩠ᨨᩥᨶ᩠ᨴᩦ”ᨲᩥ? “ᩈᨧ᩠ᨧᩴ, ᨽᨣᩅᩤ”ᨲᩥ. ᩅᩥᨣᩁᩉᩥ ᨻᩩᨴ᩠ᨵᩮᩤ ᨽᨣᩅᩤ …ᨸᩮ…  ᨠᨳᨬ᩠ᩉᩥ ᨶᩣᨾ ᨲ᩠ᩅᩴ, ᨾᩮᩣᨥᨸᩩᩁᩥᩈ, ᨽᩥᨠ᩠ᨡᩩᩔ ᩈᩣᨾᩴ ᨧᩦᩅᩁᩴ ᨴᨲ᩠ᩅᩣ ᨠᩩᨸᩥᨲᩮᩣ ᩋᨶᨲ᩠ᨲᨾᨶᩮᩣ ᩋᨧ᩠ᨨᩥᨶ᩠ᨴᩥᩔᩈᩥ. ᨶᩮᨲᩴ, ᨾᩮᩣᨥᨸᩩᩁᩥᩈ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ …ᨸᩮ…  ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᩮᨿ᩠ᨿᩣᨳ—
</Paragraph>

</Division>
<Division number="632" book="para">

<Paragraph number="2338" book="para">
<Emphasis>“ᨿᩮᩣ ᨸᨶ ᨽᩥᨠ᩠ᨡᩩ ᨽᩥᨠ᩠ᨡᩩᩔ ᩈᩣᨾᩴ ᨧᩦᩅᩁᩴ ᨴᨲ᩠ᩅᩣ ᨠᩩᨸᩥᨲᩮᩣ ᩋᨶᨲ᩠ᨲᨾᨶᩮᩣ ᩋᨧ᩠ᨨᩥᨶ᩠ᨴᩮᨿ᩠ᨿ ᩅᩤ ᩋᨧ᩠ᨨᩥᨶ᩠ᨴᩣᨸᩮᨿ᩠ᨿ ᩅᩤ, ᨶᩥᩔᨣ᩠ᨣᩥᨿᩴ ᨸᩣᨧᩥᨲ᩠ᨲᩥᨿᨶ᩺”</Emphasis>ᨲᩥ. (*25*:<Emphasis>44</Emphasis>)
</Paragraph>

</Division>
<Division number="633" book="para">

<Paragraph number="2339" book="para">
<Emphasis>ᨿᩮᩣ ᨸᨶᩣ</Emphasis>ᨲᩥ ᨿᩮᩣ ᨿᩣᨴᩥᩈᩮᩣ …ᨸᩮ…  <Emphasis>ᨽᩥᨠ᩠ᨡᩪ</Emphasis>ᨲᩥ …ᨸᩮ…  ᩋᨿᩴ ᩍᨾᩈ᩠ᨾᩥᩴ ᩋᨲ᩠ᨳᩮ ᩋᨵᩥᨸ᩠ᨸᩮᨲᩮᩣ ᨽᩥᨠ᩠ᨡᩪᨲᩥ.
</Paragraph>

<Paragraph number="2340" book="para">
<Emphasis>ᨽᩥᨠ᩠ᨡᩩᩔᩣ</Emphasis>ᨲᩥ ᩋᨬ᩠ᨬᩔ ᨽᩥᨠ᩠ᨡᩩᩔ.
</Paragraph>

<Paragraph number="2341" book="para">
<Emphasis>ᩈᩣᨾᨶ᩺</Emphasis>ᨲᩥ ᩈᨿᩴ ᨴᨲ᩠ᩅᩣ.
</Paragraph>

<Paragraph number="2342" book="para">
<Emphasis>ᨧᩦᩅᩁᩴ</Emphasis> ᨶᩣᨾ ᨨᨶ᩠ᨶᩴ ᨧᩦᩅᩁᩣᨶᩴ ᩋᨬ᩠ᨬᨲᩁᩴ ᨧᩦᩅᩁᩴ, ᩅᩥᨠᨸ᩠ᨸᨶᩩᨸᨣᩴ ᨸᨧ᩠ᨨᩥᨾᩴ.
</Paragraph>

<Paragraph number="2343" book="para">
<Emphasis>ᨠᩩᨸᩥᨲᩮᩣ ᩋᨶᨲ᩠ᨲᨾᨶᩮᩣ</Emphasis>ᨲᩥ ᩋᨶᨽᩥᩁᨴ᩠ᨵᩮᩤ ᩋᩣᩉᨲᨧᩥᨲ᩠ᨲᩮᩣ ᨡᩥᩃᨩᩣᨲᩮᩣ.
</Paragraph>

<Paragraph number="2344" book="para">
<Emphasis>ᩋᨧ᩠ᨨᩥᨶ᩠ᨴᩮᨿ᩠ᨿᩣ</Emphasis>ᨲᩥ ᩈᨿᩴ ᩋᨧ᩠ᨨᩥᨶ᩠ᨴᨲᩥ, ᨶᩥᩔᨣ᩠ᨣᩥᨿᩴ ᨸᩣᨧᩥᨲ᩠ᨲᩥᨿᩴ.
</Paragraph>

<Paragraph number="2345" book="para">
<Emphasis>ᩋᨧ᩠ᨨᩥᨶ᩠ᨴᩣᨸᩮᨿ᩠ᨿᩣ</Emphasis>ᨲᩥ ᩋᨬ᩠ᨬᩴ ᩋᩣᨱᩣᨸᩮᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩈᨠᩥᩴ ᩋᩣᨱᨲ᩠ᨲᩮᩣ ᨻᩉᩩᨠᨾ᩠ᨸᩥ ᩋᨧ᩠ᨨᩥᨶ᩠ᨴᨲᩥ, ᨶᩥᩔᨣ᩠ᨣᩥᨿᩴ ᩉᩮᩣᨲᩥ. ᨶᩥᩔᨩ᩠ᨩᩥᨲᨻ᩠ᨻᩴ ᩈᩴᨥᩔ ᩅᩤ ᨣᨱᩔ ᩅᩤ ᨸᩩᨣ᩠ᨣᩃᩔ ᩅᩤ. ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᨶᩥᩔᨩ᩠ᨩᩥᨲᨻ᩠ᨻᩴ …ᨸᩮ…  “ᩍᨴᩴ ᨾᩮ, ᨽᨶ᩠ᨲᩮ, ᨧᩦᩅᩁᩴ ᨽᩥᨠ᩠ᨡᩩᩔ ᩈᩣᨾᩴ ᨴᨲ᩠ᩅᩣ ᩋᨧ᩠ᨨᩥᨶ᩠ᨶᩴ ᨶᩥᩔᨣ᩠ᨣᩥᨿᩴ ᩍᨾᩣᩉᩴ ᩈᩴᨥᩔ ᨶᩥᩔᨩ᩠ᨩᩣᨾᩦ”ᨲᩥ …ᨸᩮ…  ᨴᨴᩮᨿ᩠ᨿᩣᨲᩥ …ᨸᩮ…  ᨴᨴᩮᨿ᩠ᨿᩩᨶ᩠ᨲᩥ …ᨸᩮ…  ᩋᩣᨿᩈ᩠ᨾᨲᩮᩣ ᨴᨾ᩠ᨾᩦᨲᩥ.
</Paragraph>

</Division>
<Division number="634" book="para">

<Paragraph number="2346" book="para">
ᩏᨸᩈᨾ᩠ᨸᨶ᩠ᨶᩮ ᩏᨸᩈᨾ᩠ᨸᨶ᩠ᨶᩈᨬ᩠ᨬᩦ ᨧᩦᩅᩁᩴ ᨴᨲ᩠ᩅᩣ ᨠᩩᨸᩥᨲᩮᩣ ᩋᨶᨲ᩠ᨲᨾᨶᩮᩣ ᩋᨧ᩠ᨨᩥᨶ᩠ᨴᨲᩥ ᩅᩤ ᩋᨧ᩠ᨨᩥᨶ᩠ᨴᩣᨸᩮᨲᩥ ᩅᩤ, ᨶᩥᩔᨣ᩠ᨣᩥᨿᩴ ᨸᩣᨧᩥᨲ᩠ᨲᩥᨿᩴ. ᩏᨸᩈᨾ᩠ᨸᨶ᩠ᨶᩮ ᩅᩮᨾᨲᩥᨠᩮᩣ ᨧᩦᩅᩁᩴ ᨴᨲ᩠ᩅᩣ ᨠᩩᨸᩥᨲᩮᩣ ᩋᨶᨲ᩠ᨲᨾᨶᩮᩣ ᩋᨧ᩠ᨨᩥᨶ᩠ᨴᨲᩥ ᩅᩤ ᩋᨧ᩠ᨨᩥᨶ᩠ᨴᩣᨸᩮᨲᩥ ᩅᩤ, ᨶᩥᩔᨣ᩠ᨣᩥᨿᩴ ᨸᩣᨧᩥᨲ᩠ᨲᩥᨿᩴ. ᩏᨸᩈᨾ᩠ᨸᨶ᩠ᨶᩮ ᩋᨶᩩᨸᩈᨾ᩠ᨸᨶ᩠ᨶᩈᨬ᩠ᨬᩦ ᨧᩦᩅᩁᩴ ᨴᨲ᩠ᩅᩣ ᨠᩩᨸᩥᨲᩮᩣ ᩋᨶᨲ᩠ᨲᨾᨶᩮᩣ ᩋᨧ᩠ᨨᩥᨶ᩠ᨴᨲᩥ ᩅᩤ ᩋᨧ᩠ᨨᩥᨶ᩠ᨴᩣᨸᩮᨲᩥ ᩅᩤ, ᨶᩥᩔᨣ᩠ᨣᩥᨿᩴ ᨸᩣᨧᩥᨲ᩠ᨲᩥᨿᩴ.
</Paragraph>

<Paragraph number="2347" book="para">
ᩋᨬ᩠ᨬᩴ ᨸᩁᩥᨠ᩠ᨡᩣᩁᩴ ᨴᨲ᩠ᩅᩣ ᨠᩩᨸᩥᨲᩮᩣ ᩋᨶᨲ᩠ᨲᨾᨶᩮᩣ ᩋᨧ᩠ᨨᩥᨶ᩠ᨴᨲᩥ ᩅᩤ ᩋᨧ᩠ᨨᩥᨶ᩠ᨴᩣᨸᩮᨲᩥ ᩅᩤ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨶᩩᨸᩈᨾ᩠ᨸᨶ᩠ᨶᩔ ᨧᩦᩅᩁᩴ ᩅᩤ ᩋᨬ᩠ᨬᩴ ᩅᩤ ᨸᩁᩥᨠ᩠ᨡᩣᩁᩴ ᨴᨲ᩠ᩅᩣ ᨠᩩᨸᩥᨲᩮᩣ ᩋᨶᨲ᩠ᨲᨾᨶᩮᩣ ᩋᨧ᩠ᨨᩥᨶ᩠ᨴᨲᩥ ᩅᩤ ᩋᨧ᩠ᨨᩥᨶ᩠ᨴᩣᨸᩮᨲᩥ ᩅᩤ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨶᩩᨸᩈᨾ᩠ᨸᨶ᩠ᨶᩮ ᩏᨸᩈᨾ᩠ᨸᨶ᩠ᨶᩈᨬ᩠ᨬᩦ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨶᩩᨸᩈᨾ᩠ᨸᨶ᩠ᨶᩮ ᩅᩮᨾᨲᩥᨠᩮᩣ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨶᩩᨸᩈᨾ᩠ᨸᨶ᩠ᨶᩮ ᩋᨶᩩᨸᩈᨾ᩠ᨸᨶ᩠ᨶᩈᨬ᩠ᨬᩦ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ.
</Paragraph>

</Division>
<Division number="635" book="para">

<Paragraph number="2348" book="para">
ᩋᨶᩣᨸᨲ᩠ᨲᩥ—  ᩈᩮᩣ ᩅᩤ ᨴᩮᨲᩥ, ᨲᩔ ᩅᩤ ᩅᩥᩔᩈᨶ᩠ᨲᩮᩣ ᨣᨱ᩠ᩉᩣᨲᩥ, ᩏᨾ᩠ᨾᨲ᩠ᨲᨠᩔ, ᩋᩣᨴᩥᨠᨾ᩠ᨾᩥᨠᩔᩣᨲᩥ.

</Paragraph>
</Division>

<Paragraph number="2349" type="center" book="para">
ᨧᩦᩅᩁᩋᨧ᩠ᨨᩥᨶ᩠ᨴᨶᩈᩥᨠ᩠ᨡᩣᨸᨴᩴ ᨶᩥᨭ᩠ᨮᩥᨲᩴ ᨸᨬ᩠ᨧᨾᩴ.
</Paragraph>