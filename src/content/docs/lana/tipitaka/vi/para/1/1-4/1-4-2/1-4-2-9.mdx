---
title: "1.4.2.9 ᩁᩪᨸᩥᨿᩈᩴᩅᩮᩤᩉᩣᩁᩈᩥᨠ᩠ᨡᩣᨸᨴ"
tableOfContents: false
sidebar:
  order: 10
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="587" book="para">

<Paragraph number="2222" book="para">
ᨲᩮᨶ ᩈᨾᨿᩮᨶ ᨻᩩᨴ᩠ᨵᩮᩤ ᨽᨣᩅᩤ ᩈᩣᩅᨲ᩠ᨳᩥᨿᩴ ᩅᩥᩉᩁᨲᩥ ᨩᩮᨲᩅᨶᩮ ᩋᨶᩣᨳᨸᩥᨱ᩠ᨯᩥᨠᩔ ᩋᩣᩁᩣᨾᩮ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᨶᩣᨶᨸ᩠ᨸᨠᩣᩁᨠᩴ ᩁᩪᨸᩥᨿᩈᩴᩅᩮᩤᩉᩣᩁᩴ ᩈᨾᩣᨸᨩ᩠ᨩᨶ᩠ᨲᩥ. ᨾᨶᩩᩔᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᩈᨾᨱᩣ ᩈᨠ᩠ᨿᨸᩩᨲ᩠ᨲᩥᨿᩣ ᨶᩣᨶᨸ᩠ᨸᨠᩣᩁᨠᩴ ᩁᩪᨸᩥᨿᩈᩴᩅᩮᩤᩉᩣᩁᩴ ᩈᨾᩣᨸᨩ᩠ᨩᩥᩔᨶ᩠ᨲᩥ, ᩈᩮᨿ᩠ᨿᨳᩣᨸᩥ ᨣᩥᩉᩦ ᨠᩣᨾᨽᩮᩣᨣᩥᨶᩮᩣ”ᨲᩥ.
</Paragraph>

<Paragraph number="2223" book="para">
ᩋᩔᩮᩣᩈᩩᩴ ᨡᩮᩣ ᨽᩥᨠ᩠ᨡᩪ ᨲᩮᩈᩴ ᨾᨶᩩᩔᩣᨶᩴ ᩏᨩ᩠ᨫᩣᨿᨶ᩠ᨲᩣᨶᩴ ᨡᩥᨿ᩠ᨿᨶ᩠ᨲᩣᨶᩴ ᩅᩥᨸᩣᨧᩮᨶ᩠ᨲᩣᨶᩴ. ᨿᩮ ᨲᩮ ᨽᩥᨠ᩠ᨡᩪ ᩋᨸ᩠ᨸᩥᨧ᩠ᨨᩣ …ᨸᩮ…  ᨲᩮ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᨶᩣᨶᨸ᩠ᨸᨠᩣᩁᨠᩴ ᩁᩪᨸᩥᨿᩈᩴᩅᩮᩤᩉᩣᩁᩴ ᩈᨾᩣᨸᨩ᩠ᨩᩥᩔᨶ᩠ᨲᩦ”ᨲᩥ.
</Paragraph>

<Paragraph number="2224" book="para">
ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᨨᨻ᩠ᨻᨣ᩠ᨣᩥᨿᩮ ᨽᩥᨠ᩠ᨡᩪ ᩋᨶᩮᨠᨸᩁᩥᨿᩣᨿᩮᨶ ᩅᩥᨣᩁᩉᩥᨲ᩠ᩅᩣ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ …ᨸᩮ…  “ᩈᨧ᩠ᨧᩴ ᨠᩥᩁ ᨲᩩᨾ᩠ᩉᩮ, ᨽᩥᨠ᩠ᨡᩅᩮ, ᨶᩣᨶᨸ᩠ᨸᨠᩣᩁᨠᩴ ᩁᩪᨸᩥᨿᩈᩴᩅᩮᩤᩉᩣᩁᩴ ᩈᨾᩣᨸᨩ᩠ᨩᨳᩣ”ᨲᩥ? “ᩈᨧ᩠ᨧᩴ, ᨽᨣᩅᩤ”ᨲᩥ. ᩅᩥᨣᩁᩉᩥ ᨻᩩᨴ᩠ᨵᩮᩤ ᨽᨣᩅᩤ …ᨸᩮ…  ᨠᨳᨬ᩠ᩉᩥ ᨶᩣᨾ ᨲᩩᨾ᩠ᩉᩮ, ᨾᩮᩣᨥᨸᩩᩁᩥᩈᩣ, ᨶᩣᨶᨸ᩠ᨸᨠᩣᩁᨠᩴ ᩁᩪᨸᩥᨿᩈᩴᩅᩮᩤᩉᩣᩁᩴ ᩈᨾᩣᨸᨩ᩠ᨩᩥᩔᨳ. ᨶᩮᨲᩴ, ᨾᩮᩣᨥᨸᩩᩁᩥᩈᩣ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ …ᨸᩮ…  ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᩮᨿ᩠ᨿᩣᨳ—
</Paragraph>

</Division>
<Division number="588" book="para">

<Paragraph number="2225" book="para">
<Emphasis>“ᨿᩮᩣ ᨸᨶ ᨽᩥᨠ᩠ᨡᩩ ᨶᩣᨶᨸ᩠ᨸᨠᩣᩁᨠᩴ ᩁᩪᨸᩥᨿᩈᩴᩅᩮᩤᩉᩣᩁᩴ ᩈᨾᩣᨸᨩ᩠ᨩᩮᨿ᩠ᨿ, ᨶᩥᩔᨣ᩠ᨣᩥᨿᩴ ᨸᩣᨧᩥᨲ᩠ᨲᩥᨿᨶ᩺”</Emphasis>ᨲᩥ. (*19*:<Emphasis>38</Emphasis>)
</Paragraph>

</Division>
<Division number="589" book="para">

<Paragraph number="2226" book="para">
<Emphasis>ᨿᩮᩣ ᨸᨶᩣ</Emphasis>ᨲᩥ ᨿᩮᩣ ᨿᩣᨴᩥᩈᩮᩣ …ᨸᩮ…  <Emphasis>ᨽᩥᨠ᩠ᨡᩪ</Emphasis>ᨲᩥ …ᨸᩮ…  ᩋᨿᩴ ᩍᨾᩈ᩠ᨾᩥᩴ ᩋᨲ᩠ᨳᩮ ᩋᨵᩥᨸ᩠ᨸᩮᨲᩮᩣ ᨽᩥᨠ᩠ᨡᩪᨲᩥ.
</Paragraph>

<Paragraph number="2227" book="para">
<Emphasis>ᨶᩣᨶᨸ᩠ᨸᨠᩣᩁᨠᩴ</Emphasis> ᨶᩣᨾ ᨠᨲᨾ᩠ᨸᩥ ᩋᨠᨲᨾ᩠ᨸᩥ ᨠᨲᩣᨠᨲᨾ᩠ᨸᩥ. <Emphasis>ᨠᨲᩴ</Emphasis> ᨶᩣᨾ ᩈᩦᩈᩪᨸᨣᩴ ᨣᩦᩅᩪᨸᨣᩴ ᩉᨲ᩠ᨳᩪᨸᨣᩴ ᨸᩣᨴᩪᨸᨣᩴ ᨠᨭᩪᨸᨣᩴ. <Emphasis>ᩋᨠᨲᩴ</Emphasis> ᨶᩣᨾ ᨥᨶᨠᨲᩴ ᩅᩩᨧ᩠ᨧᨲᩥ. <Emphasis>ᨠᨲᩣᨠᨲᩴ</Emphasis> ᨶᩣᨾ ᨲᨴᩩᨽᨿᩴ.
</Paragraph>

<Paragraph number="2228" book="para">
<Emphasis>ᩁᩪᨸᩥᨿᩴ</Emphasis> ᨶᩣᨾ ᩈᨲ᩠ᨳᩩᩅᨱ᩠ᨱᩮᩣ ᨠᩉᩣᨸᨱᩮᩣ, ᩃᩮᩣᩉᨾᩣᩈᨠᩮᩣ, ᨴᩤᩁᩩᨾᩣᩈᨠᩮᩣ, ᨩᨲᩩᨾᩣᩈᨠᩮᩣ ᨿᩮ ᩅᩮᩤᩉᩣᩁᩴ ᨣᨧ᩠ᨨᨶ᩠ᨲᩥ.
</Paragraph>

<Paragraph number="2229" book="para">
<Emphasis>ᩈᨾᩣᨸᨩ᩠ᨩᩮᨿ᩠ᨿᩣ</Emphasis>ᨲᩥ ᨠᨲᩮᨶ ᨠᨲᩴ ᨧᩮᨲᩣᨸᩮᨲᩥ, ᨶᩥᩔᨣ᩠ᨣᩥᨿᩴ ᨸᩣᨧᩥᨲ᩠ᨲᩥᨿᩴ. ᨠᨲᩮᨶ ᩋᨠᨲᩴ ᨧᩮᨲᩣᨸᩮᨲᩥ, ᨶᩥᩔᨣ᩠ᨣᩥᨿᩴ ᨸᩣᨧᩥᨲ᩠ᨲᩥᨿᩴ. ᨠᨲᩮᨶ ᨠᨲᩣᨠᨲᩴ ᨧᩮᨲᩣᨸᩮᨲᩥ, ᨶᩥᩔᨣ᩠ᨣᩥᨿᩴ ᨸᩣᨧᩥᨲ᩠ᨲᩥᨿᩴ. ᩋᨠᨲᩮᨶ ᨠᨲᩴ ᨧᩮᨲᩣᨸᩮᨲᩥ, ᨶᩥᩔᨣ᩠ᨣᩥᨿᩴ ᨸᩣᨧᩥᨲ᩠ᨲᩥᨿᩴ. ᩋᨠᨲᩮᨶ ᩋᨠᨲᩴ ᨧᩮᨲᩣᨸᩮᨲᩥ, ᨶᩥᩔᨣ᩠ᨣᩥᨿᩴ ᨸᩣᨧᩥᨲ᩠ᨲᩥᨿᩴ. ᩋᨠᨲᩮᨶ ᨠᨲᩣᨠᨲᩴ ᨧᩮᨲᩣᨸᩮᨲᩥ, ᨶᩥᩔᨣ᩠ᨣᩥᨿᩴ ᨸᩣᨧᩥᨲ᩠ᨲᩥᨿᩴ. ᨠᨲᩣᨠᨲᩮᨶ ᨠᨲᩴ ᨧᩮᨲᩣᨸᩮᨲᩥ, ᨶᩥᩔᨣ᩠ᨣᩥᨿᩴ ᨸᩣᨧᩥᨲ᩠ᨲᩥᨿᩴ. ᨠᨲᩣᨠᨲᩮᨶ ᩋᨠᨲᩴ ᨧᩮᨲᩣᨸᩮᨲᩥ, ᨶᩥᩔᨣ᩠ᨣᩥᨿᩴ ᨸᩣᨧᩥᨲ᩠ᨲᩥᨿᩴ. ᨠᨲᩣᨠᨲᩮᨶ ᨠᨲᩣᨠᨲᩴ ᨧᩮᨲᩣᨸᩮᨲᩥ, ᨶᩥᩔᨣ᩠ᨣᩥᨿᩴ ᨸᩣᨧᩥᨲ᩠ᨲᩥᨿᩴ. ᩈᩴᨥᨾᨩ᩠ᨫᩮ ᨶᩥᩔᨩ᩠ᨩᩥᨲᨻ᩠ᨻᩴ. ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᨶᩥᩔᨩ᩠ᨩᩥᨲᨻ᩠ᨻᩴ. ᨲᩮᨶ ᨽᩥᨠ᩠ᨡᩩᨶᩣ ᩈᩴᨥᩴ ᩏᨸᩈᩘᨠᨾᩥᨲ᩠ᩅᩣ ᩑᨠᩴᩈᩴ ᩏᨲ᩠ᨲᩁᩣᩈᩘᨣᩴ ᨠᩁᩥᨲ᩠ᩅᩣ ᩅᩩᨯ᩠ᨰᩣᨶᩴ ᨽᩥᨠ᩠ᨡᩪᨶᩴ ᨸᩣᨴᩮ ᩅᨶ᩠ᨴᩥᨲ᩠ᩅᩣ ᩏᨠ᩠ᨠᩩᨭᩥᨠᩴ ᨶᩥᩈᩦᨴᩥᨲ᩠ᩅᩣ ᩋᨬ᩠ᨩᩃᩥᩴ ᨸᨣ᩠ᨣᩉᩮᨲ᩠ᩅᩣ ᩑᩅᨾᩔ ᩅᨧᨶᩦᨿᩮᩣ—  “ᩋᩉᩴ, ᨽᨶ᩠ᨲᩮ, ᨶᩣᨶᨸ᩠ᨸᨠᩣᩁᨠᩴ ᩁᩪᨸᩥᨿᩈᩴᩅᩮᩤᩉᩣᩁᩴ ᩈᨾᩣᨸᨩ᩠ᨩᩥᩴ. ᩍᨴᩴ ᨾᩮ ᨶᩥᩔᨣ᩠ᨣᩥᨿᩴ. ᩍᨾᩣᩉᩴ ᩈᩴᨥᩔ ᨶᩥᩔᨩ᩠ᨩᩣᨾᩦ”ᨲᩥ. ᨶᩥᩔᨩ᩠ᨩᩥᨲ᩠ᩅᩣ ᩋᩣᨸᨲ᩠ᨲᩥ ᨴᩮᩈᩮᨲᨻ᩠ᨻᩣ. ᨻ᩠ᨿᨲ᩠ᨲᩮᨶ ᨽᩥᨠ᩠ᨡᩩᨶᩣ ᨸᨭᩥᨻᩃᩮᨶ ᩋᩣᨸᨲ᩠ᨲᩥ ᨸᨭᩥᨣ᩠ᨣᩉᩮᨲᨻ᩠ᨻᩣ. ᩈᨧᩮ ᨲᨲ᩠ᨳ ᩋᩣᨣᨧ᩠ᨨᨲᩥ ᩋᩣᩁᩣᨾᩥᨠᩮᩣ ᩅᩤ ᩏᨸᩣᩈᨠᩮᩣ ᩅᩤ ᩈᩮᩣ ᩅᨲ᩠ᨲᨻ᩠ᨻᩮᩣ—  “ᩋᩣᩅᩩᩈᩮᩣ, ᩍᨾᩴ ᨩᩣᨶᩣᩉᩦ”ᨲᩥ. ᩈᨧᩮ ᩈᩮᩣ ᨽᨱᨲᩥ—  “ᩍᨾᩥᨶᩣ ᨠᩥᩴ ᩋᩣᩉᩁᩥᨿ᩠ᨿᨲᩪ”ᨲᩥ, ᨶ ᩅᨲ᩠ᨲᨻ᩠ᨻᩮᩣ—  “ᩍᨾᩴ ᩅᩤ ᩍᨾᩴ ᩅᩤ ᩋᩣᩉᩁᩣ”ᨲᩥ. ᨠᨸ᩠ᨸᩥᨿᩴ ᩋᩣᨧᩥᨠ᩠ᨡᩥᨲᨻ᩠ᨻᩴ—  ᩈᨸ᩠ᨸᩥ ᩅᩤ ᨲᩮᩃᩴ ᩅᩤ ᨾᨵᩩ ᩅᩤ ᨹᩣᨱᩥᨲᩴ ᩅᩤ. ᩈᨧᩮ ᩈᩮᩣ ᨲᩮᨶ ᨸᩁᩥᩅᨲ᩠ᨲᩮᨲ᩠ᩅᩣ ᨠᨸ᩠ᨸᩥᨿᩴ ᩋᩣᩉᩁᨲᩥ, ᩁᩪᨸᩥᨿᨧᩮᨲᩣᨸᨠᩴ ᨮᨸᩮᨲ᩠ᩅᩣ, ᩈᨻ᩠ᨻᩮᩉᩮᩅ ᨸᩁᩥᨽᩩᨬ᩠ᨩᩥᨲᨻ᩠ᨻᩴ. ᩑᩅᨬ᩠ᨧᩮᨲᩴ ᩃᨽᩮᨳ, ᩍᨧ᩠ᨧᩮᨲᩴ ᨠᩩᩈᩃᩴ; ᨶᩮᩣ ᨧᩮ ᩃᨽᩮᨳ, ᩈᩮᩣ ᩅᨲ᩠ᨲᨻ᩠ᨻᩮᩣ—  “ᩋᩣᩅᩩᩈᩮᩣ, ᩍᨾᩴ ᨨᨯ᩠ᨯᩮᩉᩦ”ᨲᩥ. ᩈᨧᩮ ᩈᩮᩣ ᨨᨯ᩠ᨯᩮᨲᩥ, ᩍᨧ᩠ᨧᩮᨲᩴ ᨠᩩᩈᩃᩴ; ᨶᩮᩣ ᨧᩮ ᨨᨯ᩠ᨯᩮᨲᩥ, ᨸᨬ᩠ᨧᩉᩘᨣᩮᩉᩥ ᩈᨾᨶ᩠ᨶᩣᨣᨲᩮᩣ ᨽᩥᨠ᩠ᨡᩩ ᩁᩪᨸᩥᨿᨨᨯ᩠ᨯᨠᩮᩣ ᩈᨾ᩠ᨾᨶ᩠ᨶᩥᨲᨻ᩠ᨻᩮᩣ—  ᨿᩮᩣ ᨶ ᨨᨶ᩠ᨴᩣᨣᨲᩥᩴ ᨣᨧ᩠ᨨᩮᨿ᩠ᨿ, ᨶ ᨴᩮᩤᩈᩣᨣᨲᩥᩴ ᨣᨧ᩠ᨨᩮᨿ᩠ᨿ, ᨶ ᨾᩮᩣᩉᩣᨣᨲᩥᩴ ᨣᨧ᩠ᨨᩮᨿ᩠ᨿ, ᨶ ᨽᨿᩣᨣᨲᩥᩴ ᨣᨧ᩠ᨨᩮᨿ᩠ᨿ, ᨨᨯ᩠ᨯᩥᨲᩣᨨᨯ᩠ᨯᩥᨲᨬ᩠ᨧ ᨩᩣᨶᩮᨿ᩠ᨿ. “ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩈᨾ᩠ᨾᨶ᩠ᨶᩥᨲᨻ᩠ᨻᩮᩣ. ᨸᨮᨾᩴ ᨽᩥᨠ᩠ᨡᩩ ᨿᩣᨧᩥᨲᨻ᩠ᨻᩮᩣ. ᨿᩣᨧᩥᨲ᩠ᩅᩣ ᨻ᩠ᨿᨲ᩠ᨲᩮᨶ ᨽᩥᨠ᩠ᨡᩩᨶᩣ ᨸᨭᩥᨻᩃᩮᨶ ᩈᩴᨥᩮᩣ ᨬᩣᨸᩮᨲᨻ᩠ᨻᩮᩣ—
</Paragraph>

</Division>
<Division number="590" book="para">

<Paragraph number="2230" book="para">
‘ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᨿᨴᩥ ᩈᩴᨥᩔ ᨸᨲ᩠ᨲᨠᩃᩖᩴ, ᩈᩴᨥᩮᩣ ᩍᨲ᩠ᨳᨶ᩠ᨶᩣᨾᩴ ᨽᩥᨠ᩠ᨡᩩᩴ ᩁᩪᨸᩥᨿᨨᨯ᩠ᨯᨠᩴ ᩈᨾ᩠ᨾᨶ᩠ᨶᩮᨿ᩠ᨿ. ᩑᩈᩣ ᨬᨲ᩠ᨲᩥ.
</Paragraph>

<Paragraph number="2231" book="para">
ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩈᩴᨥᩮᩣ ᩍᨲ᩠ᨳᨶ᩠ᨶᩣᨾᩴ ᨽᩥᨠ᩠ᨡᩩᩴ ᩁᩪᨸᩥᨿᨨᨯ᩠ᨯᨠᩴ ᩈᨾ᩠ᨾᨶ᩠ᨶᨲᩥ. ᨿᩔᩣᨿᩈ᩠ᨾᨲᩮᩣ ᨡᨾᨲᩥ ᩍᨲ᩠ᨳᨶ᩠ᨶᩣᨾᩔ ᨽᩥᨠ᩠ᨡᩩᨶᩮᩣ ᩁᩪᨸᩥᨿᨨᨯ᩠ᨯᨠᩔ ᩈᨾ᩠ᨾᩩᨲᩥ, ᩈᩮᩣ ᨲᩩᨱ᩠ᩉᩔ; ᨿᩔ ᨶᨠ᩠ᨡᨾᨲᩥ, ᩈᩮᩣ ᨽᩣᩈᩮᨿ᩠ᨿ.
</Paragraph>

<Paragraph number="2232" book="para">
ᩈᨾ᩠ᨾᨲᩮᩣ ᩈᩴᨥᩮᨶ ᩍᨲ᩠ᨳᨶ᩠ᨶᩣᨾᩮᩣ ᨽᩥᨠ᩠ᨡᩩ ᩁᩪᨸᩥᨿᨨᨯ᩠ᨯᨠᩮᩣ. ᨡᨾᨲᩥ ᩈᩴᨥᩔ, ᨲᩈ᩠ᨾᩣ ᨲᩩᨱ᩠ᩉᩦ, ᩑᩅᨾᩮᨲᩴ ᨵᩤᩁᨿᩣᨾᩦ’”ᨲᩥ.
</Paragraph>

<Paragraph number="2233" book="para">
ᨲᩮᨶ ᩈᨾ᩠ᨾᨲᩮᨶ ᨽᩥᨠ᩠ᨡᩩᨶᩣ ᩋᨶᩥᨾᩥᨲ᩠ᨲᩴ ᨠᨲ᩠ᩅᩣ ᨸᩣᨲᩮᨲᨻ᩠ᨻᩴ. ᩈᨧᩮ ᨶᩥᨾᩥᨲ᩠ᨲᩴ ᨠᨲ᩠ᩅᩣ ᨸᩣᨲᩮᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ.
</Paragraph>

</Division>
<Division number="591" book="para">

<Paragraph number="2234" book="para">
ᩁᩪᨸᩥᨿᩮ ᩁᩪᨸᩥᨿᩈᨬ᩠ᨬᩦ ᩁᩪᨸᩥᨿᩴ ᨧᩮᨲᩣᨸᩮᨲᩥ, ᨶᩥᩔᨣ᩠ᨣᩥᨿᩴ ᨸᩣᨧᩥᨲ᩠ᨲᩥᨿᩴ. ᩁᩪᨸᩥᨿᩮ ᩅᩮᨾᨲᩥᨠᩮᩣ ᩁᩪᨸᩥᨿᩴ ᨧᩮᨲᩣᨸᩮᨲᩥ, ᨶᩥᩔᨣ᩠ᨣᩥᨿᩴ ᨸᩣᨧᩥᨲ᩠ᨲᩥᨿᩴ. ᩁᩪᨸᩥᨿᩮ ᩋᩁᩪᨸᩥᨿᩈᨬ᩠ᨬᩦ ᩁᩪᨸᩥᨿᩴ ᨧᩮᨲᩣᨸᩮᨲᩥ, ᨶᩥᩔᨣ᩠ᨣᩥᨿᩴ ᨸᩣᨧᩥᨲ᩠ᨲᩥᨿᩴ. ᩋᩁᩪᨸᩥᨿᩮ ᩁᩪᨸᩥᨿᩈᨬ᩠ᨬᩦ ᩁᩪᨸᩥᨿᩴ ᨧᩮᨲᩣᨸᩮᨲᩥ, ᨶᩥᩔᨣ᩠ᨣᩥᨿᩴ ᨸᩣᨧᩥᨲ᩠ᨲᩥᨿᩴ. ᩋᩁᩪᨸᩥᨿᩮ ᩅᩮᨾᨲᩥᨠᩮᩣ ᩁᩪᨸᩥᨿᩴ ᨧᩮᨲᩣᨸᩮᨲᩥ, ᨶᩥᩔᨣ᩠ᨣᩥᨿᩴ ᨸᩣᨧᩥᨲ᩠ᨲᩥᨿᩴ. ᩋᩁᩪᨸᩥᨿᩮ ᩋᩁᩪᨸᩥᨿᩈᨬ᩠ᨬᩦ ᩁᩪᨸᩥᨿᩴ ᨧᩮᨲᩣᨸᩮᨲᩥ, ᨶᩥᩔᨣ᩠ᨣᩥᨿᩴ ᨸᩣᨧᩥᨲ᩠ᨲᩥᨿᩴ.
</Paragraph>

<Paragraph number="2235" book="para">
ᩋᩁᩪᨸᩥᨿᩮ ᩁᩪᨸᩥᨿᩈᨬ᩠ᨬᩦ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᩁᩪᨸᩥᨿᩮ ᩅᩮᨾᨲᩥᨠᩮᩣ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᩁᩪᨸᩥᨿᩮ ᩋᩁᩪᨸᩥᨿᩈᨬ᩠ᨬᩦ, ᩋᨶᩣᨸᨲ᩠ᨲᩥ.
</Paragraph>

</Division>
<Division number="592" book="para">

<Paragraph number="2236" book="para">
ᩋᨶᩣᨸᨲ᩠ᨲᩥ—  ᩏᨾ᩠ᨾᨲ᩠ᨲᨠᩔ, ᩋᩣᨴᩥᨠᨾ᩠ᨾᩥᨠᩔᩣᨲᩥ.

</Paragraph>
</Division>

<Paragraph number="2237" type="center" book="para">
ᩁᩪᨸᩥᨿᩈᩴᩅᩮᩤᩉᩣᩁᩈᩥᨠ᩠ᨡᩣᨸᨴᩴ ᨶᩥᨭ᩠ᨮᩥᨲᩴ ᨶᩅᨾᩴ.
</Paragraph>