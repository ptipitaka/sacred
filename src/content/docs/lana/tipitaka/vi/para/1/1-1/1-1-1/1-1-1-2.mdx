---
title: "1.1.1.2 ᨾᨠ᩠ᨠᨭᩦᩅᨲ᩠ᨳᩩ"
tableOfContents: false
sidebar:
  order: 2
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="40" book="para">

<Paragraph number="75" book="para">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᩅᩮᩈᩣᩃᩥᨿᩴ ᨾᩉᩣᩅᨶᩮ ᨾᨠ᩠ᨠᨭᩥᩴ ᩋᩣᨾᩥᩈᩮᨶ ᩏᨸᩃᩣᨸᩮᨲ᩠ᩅᩣ ᨲᩔᩣ ᨾᩮᨳᩩᨶᩴ ᨵᨾ᩠ᨾᩴ ᨸᨭᩥᩈᩮᩅᨲᩥ. ᩋᨳ ᨡᩮᩣ ᩈᩮᩣ ᨽᩥᨠ᩠ᨡᩩ ᨸᩩᨻ᩠ᨻᨱ᩠ᩉᩈᨾᨿᩴ ᨶᩥᩅᩤᩈᩮᨲ᩠ᩅᩣ ᨸᨲ᩠ᨲᨧᩦᩅᩁᩴ ᩋᩣᨴᩤᨿ ᩅᩮᩈᩣᩃᩥᩴ ᨸᩥᨱ᩠ᨯᩣᨿ ᨸᩣᩅᩥᩈᩥ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩈᨾ᩠ᨻᩉᩩᩃᩣ ᨽᩥᨠ᩠ᨡᩪ ᩈᩮᨶᩣᩈᨶᨧᩣᩁᩥᨠᩴ ᩋᩣᩉᩥᨱ᩠ᨯᨶ᩠ᨲᩣ ᨿᩮᨶ ᨲᩔ ᨽᩥᨠ᩠ᨡᩩᨶᩮᩣ ᩅᩥᩉᩣᩁᩮᩣ ᨲᩮᨶᩩᨸᩈᩘᨠᨾᩥᩴᩈᩩ. ᩋᨴ᩠ᨴᩈ ᨡᩮᩣ ᩈᩣ ᨾᨠ᩠ᨠᨭᩦ ᨲᩮ ᨽᩥᨠ᩠ᨡᩪ ᨴᩪᩁᨲᩮᩣᩅ ᩋᩣᨣᨧ᩠ᨨᨶ᩠ᨲᩮ. ᨴᩥᩈ᩠ᩅᩣᨶ ᨿᩮᨶ ᨲᩮ ᨽᩥᨠ᩠ᨡᩪ ᨲᩮᨶᩩᨸᩈᩘᨠᨾᩥ; ᩏᨸᩈᩘᨠᨾᩥᨲ᩠ᩅᩣ ᨲᩮᩈᩴ ᨽᩥᨠ᩠ᨡᩪᨶᩴ ᨸᩩᩁᨲᩮᩣ ᨠᨭᩥᨾ᩠ᨸᩥ ᨧᩣᩃᩮᩈᩥ ᨨᩮᨸ᩠ᨸᨾ᩠ᨸᩥ ᨧᩣᩃᩮᩈᩥ, ᨠᨭᩥᨾ᩠ᨸᩥ ᩒᨯ᩠ᨯᩥ, ᨶᩥᨾᩥᨲ᩠ᨲᨾ᩠ᨸᩥ ᩋᨠᩣᩈᩥ. ᩋᨳ ᨡᩮᩣ ᨲᩮᩈᩴ ᨽᩥᨠ᩠ᨡᩪᨶᩴ ᩑᨲᨴᩉᩮᩣᩈᩥ—  “ᨶᩥᩔᩴᩈᨿᩴ ᨡᩮᩣ ᩈᩮᩣ ᨽᩥᨠ᩠ᨡᩩ ᩍᨾᩥᩔᩣ ᨾᨠ᩠ᨠᨭᩥᨿᩣ ᨾᩮᨳᩩᨶᩴ ᨵᨾ᩠ᨾᩴ ᨸᨭᩥᩈᩮᩅᨲᩦ”ᨲᩥ. ᩑᨠᨾᨶ᩠ᨲᩴ ᨶᩥᩃᩦᨿᩥᩴᩈᩩ. ᩋᨳ ᨡᩮᩣ ᩈᩮᩣ ᨽᩥᨠ᩠ᨡᩩ ᩅᩮᩈᩣᩃᩥᨿᩴ ᨸᩥᨱ᩠ᨯᩣᨿ ᨧᩁᩥᨲ᩠ᩅᩣ ᨸᩥᨱ᩠ᨯᨸᩣᨲᩴ ᩋᩣᨴᩤᨿ ᨸᨭᩥᨠ᩠ᨠᨾᩥ.
</Paragraph>

</Division>
<Division number="41" book="para">

<Paragraph number="76" book="para">
ᩋᨳ ᨡᩮᩣ ᩈᩣ ᨾᨠ᩠ᨠᨭᩦ ᨿᩮᨶ ᩈᩮᩣ ᨽᩥᨠ᩠ᨡᩩ ᨲᩮᨶᩩᨸᩈᩘᨠᨾᩥ. ᩋᨳ ᨡᩮᩣ ᩈᩮᩣ ᨽᩥᨠ᩠ᨡᩩ ᨲᩴ ᨸᩥᨱ᩠ᨯᨸᩣᨲᩴ ᩑᨠᨴᩮᩈᩴ ᨽᩩᨬ᩠ᨩᩥᨲ᩠ᩅᩣ ᩑᨠᨴᩮᩈᩴ ᨲᩔᩣ ᨾᨠ᩠ᨠᨭᩥᨿᩣ ᩋᨴᩤᩈᩥ. ᩋᨳ ᨡᩮᩣ ᩈᩣ ᨾᨠ᩠ᨠᨭᩦ ᨲᩴ ᨸᩥᨱ᩠ᨯᨸᩣᨲᩴ ᨽᩩᨬ᩠ᨩᩥᨲ᩠ᩅᩣ ᨲᩔ ᨽᩥᨠ᩠ᨡᩩᨶᩮᩣ ᨠᨭᩥᩴ ᩒᨯ᩠ᨯᩥ. ᩋᨳ ᨡᩮᩣ ᩈᩮᩣ ᨽᩥᨠ᩠ᨡᩩ ᨲᩔᩣ ᨾᨠ᩠ᨠᨭᩥᨿᩣ ᨾᩮᨳᩩᨶᩴ ᨵᨾ᩠ᨾᩴ ᨸᨭᩥᩈᩮᩅᨲᩥ.
</Paragraph>

<Paragraph number="77" book="para">
ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᨲᩴ ᨽᩥᨠ᩠ᨡᩩᩴ ᩑᨲᨴᩅᩮᩤᨧᩩᩴ—  “ᨶᨶᩩ, ᩋᩣᩅᩩᩈᩮᩣ, ᨽᨣᩅᨲᩣ ᩈᩥᨠ᩠ᨡᩣᨸᨴᩴ ᨸᨬ᩠ᨬᨲ᩠ᨲᩴ; ᨠᩥᩔ ᨲ᩠ᩅᩴ, ᩋᩣᩅᩩᩈᩮᩣ, ᨾᨠ᩠ᨠᨭᩥᨿᩣ ᨾᩮᨳᩩᨶᩴ ᨵᨾ᩠ᨾᩴ ᨸᨭᩥᩈᩮᩅᩈᩦ”ᨲᩥ? “ᩈᨧ᩠ᨧᩴ, ᩋᩣᩅᩩᩈᩮᩣ, ᨽᨣᩅᨲᩣ ᩈᩥᨠ᩠ᨡᩣᨸᨴᩴ ᨸᨬ᩠ᨬᨲ᩠ᨲᩴ; ᨲᨬ᩠ᨧ ᨡᩮᩣ ᨾᨶᩩᩔᩥᨲ᩠ᨳᩥᨿᩣ, ᨶᩮᩣ ᨲᩥᩁᨧ᩠ᨨᩣᨶᨣᨲᩣᨿᩣ”ᨲᩥ. “ᨶᨶᩩ, ᩋᩣᩅᩩᩈᩮᩣ, ᨲᨳᩮᩅ ᨲᩴ ᩉᩮᩣᨲᩥ. ᩋᨶᨶᩩᨧ᩠ᨨᩅᩥᨠᩴ, ᩋᩣᩅᩩᩈᩮᩣ, ᩋᨶᨶᩩᩃᩮᩣᨾᩥᨠᩴ ᩋᨸ᩠ᨸᨭᩥᩁᩪᨸᩴ ᩋᩔᩣᨾᨱᨠᩴ ᩋᨠᨸ᩠ᨸᩥᨿᩴ ᩋᨠᩁᨱᩦᨿᩴ. ᨠᨳᨬ᩠ᩉᩥ ᨶᩣᨾ ᨲ᩠ᩅᩴ, ᩋᩣᩅᩩᩈᩮᩣ, ᩑᩅᩴ ᩈ᩠ᩅᩣᨠ᩠ᨡᩣᨲᩮ ᨵᨾ᩠ᨾᩅᩥᨶᨿᩮ ᨸᨻ᩠ᨻᨩᩥᨲ᩠ᩅᩣ ᨶ ᩈᨠ᩠ᨡᩥᩔᩈᩥ ᨿᩣᩅᨩᩦᩅᩴ ᨸᩁᩥᨸᩩᨱ᩠ᨱᩴ ᨸᩁᩥᩈᩩᨴ᩠ᨵᩴ ᨻᩕᩉ᩠ᨾᨧᩁᩥᨿᩴ ᨧᩁᩥᨲᩩᩴ. ᨶᨶᩩ, ᩋᩣᩅᩩᩈᩮᩣ, ᨽᨣᩅᨲᩣ ᩋᨶᩮᨠᨸᩁᩥᨿᩣᨿᩮᨶ ᩅᩥᩁᩣᨣᩤᨿ ᨵᨾ᩠ᨾᩮᩣ ᨴᩮᩈᩥᨲᩮᩣ, ᨶᩮᩣ ᩈᩁᩣᨣᩤᨿ …ᨸᩮ…  ᨠᩣᨾᨸᩁᩥᩊᩣᩉᩣᨶᩴ ᩅᩪᨸᩈᨾᩮᩣ ᩋᨠ᩠ᨡᩣᨲᩮᩣ. ᨶᩮᨲᩴ, ᩋᩣᩅᩩᩈᩮᩣ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ ᨸᩈᨶ᩠ᨶᩣᨶᩴ ᩅᩤ ᨽᩥᨿ᩠ᨿᩮᩣᨽᩣᩅᩤᨿ. ᩋᨳ ᨡ᩠ᩅᩮᨲᩴ, ᩋᩣᩅᩩᩈᩮᩣ, ᩋᨸ᩠ᨸᩈᨶ᩠ᨶᩣᨶᨬ᩠ᨧᩮᩅ ᩋᨸ᩠ᨸᩈᩣᨴᩤᨿ, ᨸᩈᨶ᩠ᨶᩣᨶᨬ᩠ᨧ ᩑᨠᨧ᩠ᨧᩣᨶᩴ ᩋᨬ᩠ᨬᨳᨲ᩠ᨲᩣᨿᩣ”ᨲᩥ. ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᨲᩴ ᨽᩥᨠ᩠ᨡᩩᩴ ᩋᨶᩮᨠᨸᩁᩥᨿᩣᨿᩮᨶ ᩅᩥᨣᩁᩉᩥᨲ᩠ᩅᩣ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ.
</Paragraph>

</Division>
<Division number="42" book="para">

<Paragraph number="78" book="para">
ᩋᨳ ᨡᩮᩣ ᨽᨣᩅᩤ ᩑᨲᩈ᩠ᨾᩥᩴ ᨶᩥᨴᩤᨶᩮ ᩑᨲᩈ᩠ᨾᩥᩴ ᨸᨠᩁᨱᩮ ᨽᩥᨠ᩠ᨡᩩᩈᩴᨥᩴ ᩈᨶ᩠ᨶᩥᨸᩣᨲᩣᨸᩮᨲ᩠ᩅᩣ ᨲᩴ ᨽᩥᨠ᩠ᨡᩩᩴ ᨸᨭᩥᨸᩩᨧ᩠ᨨᩥ—  “ᩈᨧ᩠ᨧᩴ ᨠᩥᩁ ᨲ᩠ᩅᩴ, ᨽᩥᨠ᩠ᨡᩩ, ᨾᨠ᩠ᨠᨭᩥᨿᩣ ᨾᩮᨳᩩᨶᩴ ᨵᨾ᩠ᨾᩴ ᨸᨭᩥᩈᩮᩅᩦ”ᨲᩥ? “ᩈᨧ᩠ᨧᩴ, ᨽᨣᩅᩤ”ᨲᩥ. ᩅᩥᨣᩁᩉᩥ ᨻᩩᨴ᩠ᨵᩮᩤ ᨽᨣᩅᩤ—  “ᩋᨶᨶᩩᨧ᩠ᨨᩅᩥᨠᩴ, ᨾᩮᩣᨥᨸᩩᩁᩥᩈ, ᩋᨶᨶᩩᩃᩮᩣᨾᩥᨠᩴ ᩋᨸ᩠ᨸᨲᩥᩁᩪᨸᩴ ᩋᩔᩣᨾᨱᨠᩴ ᩋᨠᨸ᩠ᨸᩥᨿᩴ ᩋᨠᩁᨱᩦᨿᩴ. ᨠᨳᨬ᩠ᩉᩥ ᨶᩣᨾ ᨲ᩠ᩅᩴ, ᨾᩮᩣᨥᨸᩩᩁᩥᩈ, ᩑᩅᩴ ᩈ᩠ᩅᩣᨠ᩠ᨡᩣᨲᩮ ᨵᨾ᩠ᨾᩅᩥᨶᨿᩮ ᨸᨻ᩠ᨻᨩᩥᨲ᩠ᩅᩣ ᨶ ᩈᨠ᩠ᨡᩥᩔᩈᩥ ᨿᩣᩅᨩᩦᩅᩴ ᨸᩁᩥᨸᩩᨱ᩠ᨱᩴ ᨸᩁᩥᩈᩩᨴ᩠ᨵᩴ ᨻᩕᩉ᩠ᨾᨧᩁᩥᨿᩴ ᨧᩁᩥᨲᩩᩴ. ᨶᨶᩩ ᨾᨿᩣ, ᨾᩮᩣᨥᨸᩩᩁᩥᩈ, ᩋᨶᩮᨠᨸᩁᩥᨿᩣᨿᩮᨶ ᩅᩥᩁᩣᨣᩤᨿ ᨵᨾ᩠ᨾᩮᩣ ᨴᩮᩈᩥᨲᩮᩣ, ᨶᩮᩣ ᩈᩁᩣᨣᩤᨿ …ᨸᩮ…  ᨠᩣᨾᨸᩁᩥᩊᩣᩉᩣᨶᩴ ᩅᩪᨸᩈᨾᩮᩣ ᩋᨠ᩠ᨡᩣᨲᩮᩣ. ᩅᩁᩴ ᨲᩮ, ᨾᩮᩣᨥᨸᩩᩁᩥᩈ, ᩋᩣᩈᩥᩅᩥᩈᩔ ᨥᩮᩣᩁᩅᩥᩈᩔ ᨾᩩᨡᩮ ᩋᩘᨣᨩᩣᨲᩴ ᨸᨠ᩠ᨡᩥᨲ᩠ᨲᩴ, ᨶ ᨲ᩠ᩅᩮᩅ ᨾᨠ᩠ᨠᨭᩥᨿᩣ ᩋᩘᨣᨩᩣᨲᩮ ᩋᩘᨣᨩᩣᨲᩴ ᨸᨠ᩠ᨡᩥᨲ᩠ᨲᩴ. ᩅᩁᩴ ᨲᩮ, ᨾᩮᩣᨥᨸᩩᩁᩥᩈ, ᨠᨱ᩠ᩉᩈᨸ᩠ᨸᩔ ᨾᩩᨡᩮ ᩋᩘᨣᨩᩣᨲᩴ ᨸᨠ᩠ᨡᩥᨲ᩠ᨲᩴ, ᨶ ᨲ᩠ᩅᩮᩅ ᨾᨠ᩠ᨠᨭᩥᨿᩣ ᩋᩘᨣᨩᩣᨲᩮ ᩋᩘᨣᨩᩣᨲᩴ ᨸᨠ᩠ᨡᩥᨲ᩠ᨲᩴ. ᩅᩁᩴ ᨲᩮ, ᨾᩮᩣᨥᨸᩩᩁᩥᩈ, ᩋᩘᨣᩤᩁᨠᩣᩈᩩᨿᩣ ᩋᩣᨴᩥᨲ᩠ᨲᩣᨿ ᩈᨾ᩠ᨸᨩ᩠ᨩᩃᩥᨲᩣᨿ ᩈᨩᩮᩣᨲᩥᨽᩪᨲᩣᨿ ᩋᩘᨣᨩᩣᨲᩴ ᨸᨠ᩠ᨡᩥᨲ᩠ᨲᩴ, ᨶ ᨲ᩠ᩅᩮᩅ ᨾᨠ᩠ᨠᨭᩥᨿᩣ ᩋᩘᨣᨩᩣᨲᩮ ᩋᩘᨣᨩᩣᨲᩴ ᨸᨠ᩠ᨡᩥᨲ᩠ᨲᩴ. ᨲᩴ ᨠᩥᩔ ᩉᩮᨲᩩ? ᨲᨲᩮᩣᨶᩥᨴᩤᨶᨬ᩠ᩉᩥ, ᨾᩮᩣᨥᨸᩩᩁᩥᩈ, ᨾᩁᨱᩴ ᩅᩤ ᨶᩥᨣᨧ᩠ᨨᩮᨿ᩠ᨿ ᨾᩁᨱᨾᨲ᩠ᨲᩴ ᩅᩤ ᨴᩩᨠ᩠ᨡᩴ; ᨶ ᨲ᩠ᩅᩮᩅ ᨲᨸ᩠ᨸᨧ᩠ᨧᨿᩣ ᨠᩣᨿᩔ ᨽᩮᨴᩤ ᨸᩁᩴ ᨾᩁᨱᩣ ᩋᨸᩣᨿᩴ ᨴᩩᨣ᩠ᨣᨲᩥᩴ ᩅᩥᨶᩥᨸᩣᨲᩴ ᨶᩥᩁᨿᩴ ᩏᨸᨸᨩ᩠ᨩᩮᨿ᩠ᨿ. ᩍᨲᩮᩣᨶᩥᨴᩤᨶᨬ᩠ᨧ ᨡᩮᩣ, ᨾᩮᩣᨥᨸᩩᩁᩥᩈ, ᨠᩣᨿᩔ ᨽᩮᨴᩤ ᨸᩁᩴ ᨾᩁᨱᩣ ᩋᨸᩣᨿᩴ ᨴᩩᨣ᩠ᨣᨲᩥᩴ ᩅᩥᨶᩥᨸᩣᨲᩴ ᨶᩥᩁᨿᩴ ᩏᨸᨸᨩ᩠ᨩᩮᨿ᩠ᨿ. ᨲᨲ᩠ᨳ ᨶᩣᨾ ᨲ᩠ᩅᩴ, ᨾᩮᩣᨥᨸᩩᩁᩥᩈ, ᨿᩴ ᨲ᩠ᩅᩴ ᩋᩈᨴ᩠ᨵᨾ᩠ᨾᩴ ᨣᩤᨾᨵᨾ᩠ᨾᩴ ᩅᩈᩃᨵᨾ᩠ᨾᩴ ᨴᩩᨭ᩠ᨮᩩᩃᩖᩴ ᩒᨴᨠᨶ᩠ᨲᩥᨠᩴ ᩁᩉᩔᩴ ᨴ᩠ᩅᨿᩴᨴ᩠ᩅᨿᩈᨾᩣᨸᨲ᩠ᨲᩥᩴ ᩈᨾᩣᨸᨩ᩠ᨩᩥᩔᩈᩥ. ᨶᩮᨲᩴ, ᨾᩮᩣᨥᨸᩩᩁᩥᩈ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ …ᨸᩮ…  ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᩮᨿ᩠ᨿᩣᨳ—
</Paragraph>

<Paragraph number="79" book="para">
<Emphasis>“ᨿᩮᩣ ᨸᨶ ᨽᩥᨠ᩠ᨡᩩ ᨾᩮᨳᩩᨶᩴ ᨵᨾ᩠ᨾᩴ ᨸᨭᩥᩈᩮᩅᩮᨿ᩠ᨿ ᩋᨶ᩠ᨲᨾᩈᩮᩣ ᨲᩥᩁᨧ᩠ᨨᩣᨶᨣᨲᩣᨿᨸᩥ, ᨸᩣᩁᩣᨩᩥᨠᩮᩣ ᩉᩮᩣᨲᩥ ᩋᩈᩴᩅᩤᩈᩮᩣ”</Emphasis>ᨲᩥ.
</Paragraph>

<Paragraph number="80" book="para">
ᩑᩅᨬ᩠ᨧᩥᨴᩴ ᨽᨣᩅᨲᩣ ᨽᩥᨠ᩠ᨡᩪᨶᩴ ᩈᩥᨠ᩠ᨡᩣᨸᨴᩴ ᨸᨬ᩠ᨬᨲ᩠ᨲᩴ ᩉᩮᩣᨲᩥ.

</Paragraph>
</Division>

<Paragraph number="81" type="center" book="para">
ᨾᨠ᩠ᨠᨭᩦᩅᨲ᩠ᨳᩩ ᨶᩥᨭ᩠ᨮᩥᨲᩴ.
</Paragraph>