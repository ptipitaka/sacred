---
title: "1.2.11 ᨽᩮᨴᩤᨶᩩᩅᨲ᩠ᨲᨠᩈᩥᨠ᩠ᨡᩣᨸᨴ"
tableOfContents: false
sidebar:
  order: 3
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="417" book="para">

<Paragraph number="1704" book="para">
ᨲᩮᨶ ᩈᨾᨿᩮᨶ ᨻᩩᨴ᩠ᨵᩮᩤ ᨽᨣᩅᩤ ᩁᩣᨩᨣᩉᩮ ᩅᩥᩉᩁᨲᩥ ᩅᩮᩊᩩᩅᨶᩮ ᨠᩃᨶ᩠ᨴᨠᨶᩥᩅᩤᨸᩮ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨴᩮᩅᨴᨲ᩠ᨲᩮᩣ ᩈᩴᨥᨽᩮᨴᩤᨿ ᨸᩁᨠ᩠ᨠᨾᨲᩥ ᨧᨠ᩠ᨠᨽᩮᨴᩤᨿ. ᨽᩥᨠ᩠ᨡᩪ ᩑᩅᨾᩣᩉᩴᩈᩩ—  “ᩋᨵᨾ᩠ᨾᩅᩤᨴᩦ ᨴᩮᩅᨴᨲ᩠ᨲᩮᩣ, ᩋᩅᩥᨶᨿᩅᩤᨴᩦ ᨴᩮᩅᨴᨲ᩠ᨲᩮᩣ. ᨠᨳᨬ᩠ᩉᩥ ᨶᩣᨾ ᨴᩮᩅᨴᨲ᩠ᨲᩮᩣ ᩈᩴᨥᨽᩮᨴᩤᨿ ᨸᩁᨠ᩠ᨠᨾᩥᩔᨲᩥ ᨧᨠ᩠ᨠᨽᩮᨴᩤᨿᩣ”ᨲᩥ. ᩑᩅᩴ ᩅᩩᨲ᩠ᨲᩮ, ᨠᩮᩣᨠᩣᩃᩥᨠᩮᩣ ᨠᨭᨾᩮᩣᨴᨠᨲᩥᩔᨠᩮᩣ ᨡᨱ᩠ᨯᨴᩮᩅᩥᨿᩣ ᨸᩩᨲ᩠ᨲᩮᩣ ᩈᨾᩩᨴ᩠ᨴᨴᨲ᩠ᨲᩮᩣ ᨲᩮ ᨽᩥᨠ᩠ᨡᩪ ᩑᨲᨴᩅᩮᩤᨧᩩᩴ—  “ᨾᩣᨿᩈ᩠ᨾᨶ᩠ᨲᩮᩣ ᩑᩅᩴ ᩋᩅᨧᩩᨲ᩠ᨳ. ᨵᨾ᩠ᨾᩅᩤᨴᩦ ᨴᩮᩅᨴᨲ᩠ᨲᩮᩣ, ᩅᩥᨶᨿᩅᩤᨴᩦ ᨴᩮᩅᨴᨲ᩠ᨲᩮᩣ. ᩋᨾ᩠ᩉᩣᨠᨬ᩠ᨧ ᨴᩮᩅᨴᨲ᩠ᨲᩮᩣ ᨨᨶ᩠ᨴᨬ᩠ᨧ ᩁᩩᨧᩥᨬ᩠ᨧ ᩋᩣᨴᩤᨿ ᩅᩮᩤᩉᩁᨲᩥ ᨩᩣᨶᩣᨲᩥ ᨶᩮᩣ ᨽᩣᩈᨲᩥ ᩋᨾ᩠ᩉᩣᨠᨾ᩠ᨸᩮᨲᩴ ᨡᨾᨲᩦ”ᨲᩥ. ᨿᩮ ᨲᩮ ᨽᩥᨠ᩠ᨡᩪ ᩋᨸ᩠ᨸᩥᨧ᩠ᨨᩣ …ᨸᩮ…  ᨲᩮ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᨽᩥᨠ᩠ᨡᩪ ᨴᩮᩅᨴᨲ᩠ᨲᩔ ᩈᩴᨥᨽᩮᨴᩤᨿ ᨸᩁᨠ᩠ᨠᨾᨶ᩠ᨲᩔ ᩋᨶᩩᩅᨲ᩠ᨲᨠᩣ ᨽᩅᩥᩔᨶ᩠ᨲᩥ ᩅᨣ᩠ᨣᩅᩤᨴᨠᩣ”ᨲᩥ.
</Paragraph>

<Paragraph number="1705" book="para">
ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᨲᩮ ᩋᨶᩩᩅᨲ᩠ᨲᨠᩮ ᨽᩥᨠ᩠ᨡᩪ ᩋᨶᩮᨠᨸᩁᩥᨿᩣᨿᩮᨶ ᩅᩥᨣᩁᩉᩥᨲ᩠ᩅᩣ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ …ᨸᩮ…  “ᩈᨧ᩠ᨧᩴ ᨠᩥᩁ, ᨽᩥᨠ᩠ᨡᩅᩮ, ᨽᩥᨠ᩠ᨡᩪ ᨴᩮᩅᨴᨲ᩠ᨲᩔ ᩈᩴᨥᨽᩮᨴᩤᨿ ᨸᩁᨠ᩠ᨠᨾᨶ᩠ᨲᩔ ᩋᨶᩩᩅᨲ᩠ᨲᨠᩣ ᩉᩮᩣᨶ᩠ᨲᩥ ᩅᨣ᩠ᨣᩅᩤᨴᨠᩣ”ᨲᩥ? “ᩈᨧ᩠ᨧᩴ, ᨽᨣᩅᩤ”ᨲᩥ. ᩅᩥᨣᩁᩉᩥ ᨻᩩᨴ᩠ᨵᩮᩤ ᨽᨣᩅᩤ …ᨸᩮ…  ᨠᨳᨬ᩠ᩉᩥ ᨶᩣᨾ ᨲᩮ, ᨽᩥᨠ᩠ᨡᩅᩮ, ᨾᩮᩣᨥᨸᩩᩁᩥᩈᩣ ᨴᩮᩅᨴᨲ᩠ᨲᩔ ᩈᩴᨥᨽᩮᨴᩤᨿ ᨸᩁᨠ᩠ᨠᨾᨶ᩠ᨲᩔ ᩋᨶᩩᩅᨲ᩠ᨲᨠᩣ ᨽᩅᩥᩔᨶ᩠ᨲᩥ ᩅᨣ᩠ᨣᩅᩤᨴᨠᩣ. ᨶᩮᨲᩴ, ᨽᩥᨠ᩠ᨡᩅᩮ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ …ᨸᩮ…  ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᩮᨿ᩠ᨿᩣᨳ—
</Paragraph>

</Division>
<Division number="418" book="para">

<Paragraph number="1706" book="para">
<Emphasis>“ᨲᩔᩮᩅ ᨡᩮᩣ ᨸᨶ ᨽᩥᨠ᩠ᨡᩩᩔ ᨽᩥᨠ᩠ᨡᩪ ᩉᩮᩣᨶ᩠ᨲᩥ ᩋᨶᩩᩅᨲ᩠ᨲᨠᩣ ᩅᨣ᩠ᨣᩅᩤᨴᨠᩣ ᩑᨠᩮᩣ ᩅᩤ ᨴ᩠ᩅᩮ ᩅᩤ ᨲᨿᩮᩣ ᩅᩤ. ᨲᩮ ᩑᩅᩴ ᩅᨴᩮᨿ᩠ᨿᩩᩴ—  ‘ᨾᩣᨿᩈ᩠ᨾᨶ᩠ᨲᩮᩣ ᩑᨲᩴ ᨽᩥᨠ᩠ᨡᩩᩴ ᨠᩥᨬ᩠ᨧᩥ ᩋᩅᨧᩩᨲ᩠ᨳ. ᨵᨾ᩠ᨾᩅᩤᨴᩦ ᨧᩮᩈᩮᩣ ᨽᩥᨠ᩠ᨡᩩ, ᩅᩥᨶᨿᩅᩤᨴᩦ ᨧᩮᩈᩮᩣ ᨽᩥᨠ᩠ᨡᩩ. ᩋᨾ᩠ᩉᩣᨠᨬ᩠ᨧᩮᩈᩮᩣ ᨽᩥᨠ᩠ᨡᩩ ᨨᨶ᩠ᨴᨬ᩠ᨧ ᩁᩩᨧᩥᨬ᩠ᨧ ᩋᩣᨴᩤᨿ ᩅᩮᩤᩉᩁᨲᩥ ᨩᩣᨶᩣᨲᩥ ᨶᩮᩣ ᨽᩣᩈᨲᩥ ᩋᨾ᩠ᩉᩣᨠᨾ᩠ᨸᩮᨲᩴ ᨡᨾᨲᩦ’ᨲᩥ, ᨲᩮ ᨽᩥᨠ᩠ᨡᩪ ᨽᩥᨠ᩠ᨡᩪᩉᩥ ᩑᩅᨾᩔᩩ ᩅᨧᨶᩦᨿᩣ—  ‘ᨾᩣᨿᩈ᩠ᨾᨶ᩠ᨲᩮᩣ ᩑᩅᩴ ᩋᩅᨧᩩᨲ᩠ᨳ, ᨶ ᨧᩮᩈᩮᩣ ᨽᩥᨠ᩠ᨡᩩ ᨵᨾ᩠ᨾᩅᩤᨴᩦ, ᨶ ᨧᩮᩈᩮᩣ ᨽᩥᨠ᩠ᨡᩩ ᩅᩥᨶᨿᩅᩤᨴᩦ, ᨾᩣᨿᩈ᩠ᨾᨶ᩠ᨲᩣᨶᨾ᩠ᨸᩥ ᩈᩴᨥᨽᩮᨴᩮᩤ ᩁᩩᨧ᩠ᨧᩥᨲ᩠ᨳ, ᩈᨾᩮᨲᩣᨿᩈ᩠ᨾᨶ᩠ᨲᩣᨶᩴ ᩈᩴᨥᩮᨶ, ᩈᨾᨣ᩠ᨣᩮᩤ ᩉᩥ ᩈᩴᨥᩮᩣ ᩈᨾ᩠ᨾᩮᩣᨴᨾᩣᨶᩮᩣ ᩋᩅᩥᩅᨴᨾᩣᨶᩮᩣ ᩑᨠᩩᨴ᩠ᨴᩮᩈᩮᩣ ᨹᩣᩈᩩ ᩅᩥᩉᩁᨲᩦ’ᨲᩥ. ᩑᩅᨬ᩠ᨧ ᨲᩮ ᨽᩥᨠ᩠ᨡᩪ ᨽᩥᨠ᩠ᨡᩪᩉᩥ ᩅᩩᨧ᩠ᨧᨾᩣᨶᩣ ᨲᨳᩮᩅ ᨸᨣ᩠ᨣᨱ᩠ᩉᩮᨿ᩠ᨿᩩᩴ, ᨲᩮ ᨽᩥᨠ᩠ᨡᩪ ᨽᩥᨠ᩠ᨡᩪᩉᩥ ᨿᩣᩅᨲᨲᩥᨿᩴ ᩈᨾᨶᩩᨽᩣᩈᩥᨲᨻ᩠ᨻᩣ ᨲᩔ ᨸᨭᩥᨶᩥᩔᨣ᩠ᨣᩤᨿ. ᨿᩣᩅᨲᨲᩥᨿᨬ᩠ᨧᩮ ᩈᨾᨶᩩᨽᩣᩈᩥᨿᨾᩣᨶᩣ ᨲᩴ ᨸᨭᩥᨶᩥᩔᨩ᩠ᨩᩮᨿ᩠ᨿᩩᩴ, ᩍᨧ᩠ᨧᩮᨲᩴ ᨠᩩᩈᩃᩴ, ᨶᩮᩣ ᨧᩮ ᨸᨭᩥᨶᩥᩔᨩ᩠ᨩᩮᨿ᩠ᨿᩩᩴ, ᩈᩴᨥᩣᨴᩥᩈᩮᩈᩮᩣ”</Emphasis>ᨲᩥ. (*11*:<Emphasis>15</Emphasis>)
</Paragraph>

</Division>
<Division number="419" book="para">

<Paragraph number="1707" book="para">
<Emphasis>ᨲᩔᩮᩅ ᨡᩮᩣ ᨸᨶᩣ</Emphasis>ᨲᩥ ᨲᩔ ᩈᩴᨥᨽᩮᨴᨠᩔ ᨽᩥᨠ᩠ᨡᩩᨶᩮᩣ.
</Paragraph>

<Paragraph number="1708" book="para">
<Emphasis>ᨽᩥᨠ᩠ᨡᩪ ᩉᩮᩣᨶ᩠ᨲᩦ</Emphasis>ᨲᩥ ᩋᨬ᩠ᨬᩮ ᨽᩥᨠ᩠ᨡᩪ ᩉᩮᩣᨶ᩠ᨲᩥ.
</Paragraph>

<Paragraph number="1709" book="para">
<Emphasis>ᩋᨶᩩᩅᨲ᩠ᨲᨠᩣ</Emphasis>ᨲᩥ ᨿᩴᨴᩥᨭ᩠ᨮᩥᨠᩮᩣ ᩈᩮᩣ ᩉᩮᩣᨲᩥ ᨿᩴᨡᨶ᩠ᨲᩥᨠᩮᩣ ᨿᩴᩁᩩᨧᩥᨠᩮᩣ ᨲᩮᨸᩥ ᨲᩴᨴᩥᨭ᩠ᨮᩥᨠᩣ ᩉᩮᩣᨶ᩠ᨲᩥ ᨲᩴᨡᨶ᩠ᨲᩥᨠᩣ ᨲᩴᩁᩩᨧᩥᨠᩣ.
</Paragraph>

<Paragraph number="1710" book="para">
<Emphasis>ᩅᨣ᩠ᨣᩅᩤᨴᨠᩣ</Emphasis>ᨲᩥ ᨲᩔ ᩅᨱ᩠ᨱᩣᨿ ᨸᨠ᩠ᨡᩣᨿ ᨮᩥᨲᩣ ᩉᩮᩣᨶ᩠ᨲᩥ.
</Paragraph>

<Paragraph number="1711" book="para">
<Emphasis>ᩑᨠᩮᩣ ᩅᩤ ᨴ᩠ᩅᩮ ᩅᩤ ᨲᨿᩮᩣ ᩅᩤ</Emphasis>ᨲᩥ ᩑᨠᩮᩣ ᩅᩤ ᩉᩮᩣᨲᩥ ᨴ᩠ᩅᩮ ᩅᩤ ᨲᨿᩮᩣ ᩅᩤ. ᨲᩮ ᩑᩅᩴ ᩅᨴᩮᨿ᩠ᨿᩩᩴ—  “ᨾᩣᨿᩈ᩠ᨾᨶ᩠ᨲᩮᩣ ᩑᨲᩴ ᨽᩥᨠ᩠ᨡᩩᩴ ᨠᩥᨬ᩠ᨧᩥ ᩋᩅᨧᩩᨲ᩠ᨳ, ᨵᨾ᩠ᨾᩅᩤᨴᩦ ᨧᩮᩈᩮᩣ ᨽᩥᨠ᩠ᨡᩩ, ᩅᩥᨶᨿᩅᩤᨴᩦ ᨧᩮᩈᩮᩣ ᨽᩥᨠ᩠ᨡᩩ, ᩋᨾ᩠ᩉᩣᨠᨬ᩠ᨧᩮᩈᩮᩣ ᨽᩥᨠ᩠ᨡᩩ ᨨᨶ᩠ᨴᨬ᩠ᨧ ᩁᩩᨧᩥᨬ᩠ᨧ ᩋᩣᨴᩤᨿ ᩅᩮᩤᩉᩁᨲᩥ ᨩᩣᨶᩣᨲᩥ ᨶᩮᩣ ᨽᩣᩈᨲᩥ ᩋᨾ᩠ᩉᩣᨠᨾ᩠ᨸᩮᨲᩴ ᨡᨾᨲᩦ”ᨲᩥ.
</Paragraph>

<Paragraph number="1712" book="para">
<Emphasis>ᨲᩮ ᨽᩥᨠ᩠ᨡᩪ</Emphasis>ᨲᩥ ᨿᩮ ᨲᩮ ᩋᨶᩩᩅᨲ᩠ᨲᨠᩣ ᨽᩥᨠ᩠ᨡᩪ.
</Paragraph>

<Paragraph number="1713" book="para">
<Emphasis>ᨽᩥᨠ᩠ᨡᩪᩉᩦ</Emphasis>ᨲᩥ ᩋᨬ᩠ᨬᩮᩉᩥ ᨽᩥᨠ᩠ᨡᩪᩉᩥ.
</Paragraph>

<Paragraph number="1714" book="para">
ᨿᩮ ᨸᩔᨶ᩠ᨲᩥ ᨿᩮ ᩈᩩᨱᨶ᩠ᨲᩥ ᨲᩮᩉᩥ ᩅᨲ᩠ᨲᨻ᩠ᨻᩣ—  “ᨾᩣᨿᩈ᩠ᨾᨶ᩠ᨲᩮᩣ ᩑᩅᩴ ᩋᩅᨧᩩᨲ᩠ᨳ. ᨶ ᨧᩮᩈᩮᩣ ᨽᩥᨠ᩠ᨡᩩ ᨵᨾ᩠ᨾᩅᩤᨴᩦ, ᨶ ᨧᩮᩈᩮᩣ ᨽᩥᨠ᩠ᨡᩩ ᩅᩥᨶᨿᩅᩤᨴᩦ. ᨾᩣᨿᩈ᩠ᨾᨶ᩠ᨲᩣᨶᨾ᩠ᨸᩥ ᩈᩴᨥᨽᩮᨴᩮᩤ ᩁᩩᨧ᩠ᨧᩥᨲ᩠ᨳ. ᩈᨾᩮᨲᩣᨿᩈ᩠ᨾᨶ᩠ᨲᩣᨶᩴ ᩈᩴᨥᩮᨶ. ᩈᨾᨣ᩠ᨣᩮᩤ ᩉᩥ ᩈᩴᨥᩮᩣ ᩈᨾ᩠ᨾᩮᩣᨴᨾᩣᨶᩮᩣ ᩋᩅᩥᩅᨴᨾᩣᨶᩮᩣ ᩑᨠᩩᨴ᩠ᨴᩮᩈᩮᩣ ᨹᩣᩈᩩ ᩅᩥᩉᩁᨲᩦ”ᨲᩥ. ᨴᩩᨲᩥᨿᨾ᩠ᨸᩥ ᩅᨲ᩠ᨲᨻ᩠ᨻᩣ. ᨲᨲᩥᨿᨾ᩠ᨸᩥ ᩅᨲ᩠ᨲᨻ᩠ᨻᩣ. ᩈᨧᩮ ᨸᨭᩥᨶᩥᩔᨩ᩠ᨩᨶ᩠ᨲᩥ, ᩍᨧ᩠ᨧᩮᨲᩴ ᨠᩩᩈᩃᩴ; ᨶᩮᩣ ᨧᩮ ᨸᨭᩥᨶᩥᩔᨩ᩠ᨩᨶ᩠ᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩈᩩᨲ᩠ᩅᩣ ᨶ ᩅᨴᨶ᩠ᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨲᩮ ᨽᩥᨠ᩠ᨡᩪ ᩈᩴᨥᨾᨩ᩠ᨫᨾ᩠ᨸᩥ ᩋᩣᨠᨯ᩠ᨰᩥᨲ᩠ᩅᩣ ᩅᨲ᩠ᨲᨻ᩠ᨻᩣ—  “ᨾᩣᨿᩈ᩠ᨾᨶ᩠ᨲᩮᩣ ᩑᩅᩴ ᩋᩅᨧᩩᨲ᩠ᨳ. ᨶ ᨧᩮᩈᩮᩣ ᨽᩥᨠ᩠ᨡᩩ ᨵᨾ᩠ᨾᩅᩤᨴᩦ, ᨶ ᨧᩮᩈᩮᩣ ᨽᩥᨠ᩠ᨡᩩ ᩅᩥᨶᨿᩅᩤᨴᩦ. ᨾᩣᨿᩈ᩠ᨾᨶ᩠ᨲᩣᨶᨾ᩠ᨸᩥ ᩈᩴᨥᨽᩮᨴᩮᩤ ᩁᩩᨧ᩠ᨧᩥᨲ᩠ᨳ. ᩈᨾᩮᨲᩣᨿᩈ᩠ᨾᨶ᩠ᨲᩣᨶᩴ ᩈᩴᨥᩮᨶ. ᩈᨾᨣ᩠ᨣᩮᩤ ᩉᩥ ᩈᩴᨥᩮᩣ ᩈᨾ᩠ᨾᩮᩣᨴᨾᩣᨶᩮᩣ ᩋᩅᩥᩅᨴᨾᩣᨶᩮᩣ ᩑᨠᩩᨴ᩠ᨴᩮᩈᩮᩣ ᨹᩣᩈᩩ ᩅᩥᩉᩁᨲᩦ”ᨲᩥ. ᨴᩩᨲᩥᨿᨾ᩠ᨸᩥ ᩅᨲ᩠ᨲᨻ᩠ᨻᩣ. ᨲᨲᩥᨿᨾ᩠ᨸᩥ ᩅᨲ᩠ᨲᨻ᩠ᨻᩣ. ᩈᨧᩮ ᨸᨭᩥᨶᩥᩔᨩ᩠ᨩᨶ᩠ᨲᩥ, ᩍᨧ᩠ᨧᩮᨲᩴ ᨠᩩᩈᩃᩴ; ᨶᩮᩣ ᨧᩮ ᨸᨭᩥᨶᩥᩔᨩ᩠ᨩᨶ᩠ᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨲᩮ ᨽᩥᨠ᩠ᨡᩪ ᩈᨾᨶᩩᨽᩣᩈᩥᨲᨻ᩠ᨻᩣ. “ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩈᨾᨶᩩᨽᩣᩈᩥᨲᨻ᩠ᨻᩣ. ᨻ᩠ᨿᨲ᩠ᨲᩮᨶ ᨽᩥᨠ᩠ᨡᩩᨶᩣ ᨸᨭᩥᨻᩃᩮᨶ ᩈᩴᨥᩮᩣ ᨬᩣᨸᩮᨲᨻ᩠ᨻᩮᩣ—
</Paragraph>

</Division>
<Division number="420" book="para">

<Paragraph number="1715" book="para">
‘ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩍᨲ᩠ᨳᨶ᩠ᨶᩣᨾᩮᩣ ᨧ ᩍᨲ᩠ᨳᨶᩣᨾᩮᩣ ᨧ ᨽᩥᨠ᩠ᨡᩪ ᩍᨲ᩠ᨳᨶ᩠ᨶᩣᨾᩔ ᨽᩥᨠ᩠ᨡᩩᨶᩮᩣ ᩈᩴᨥᨽᩮᨴᩤᨿ ᨸᩁᨠ᩠ᨠᨾᨶ᩠ᨲᩔ ᩋᨶᩩᩅᨲ᩠ᨲᨠᩣ ᩅᨣ᩠ᨣᩅᩤᨴᨠᩣ. ᨲᩮ ᨲᩴ ᩅᨲ᩠ᨳᩩᩴ ᨶ ᨸᨭᩥᨶᩥᩔᨩ᩠ᨩᨶ᩠ᨲᩥ. ᨿᨴᩥ ᩈᩴᨥᩔ ᨸᨲ᩠ᨲᨠᩃᩖᩴ, ᩈᩴᨥᩮᩣ ᩍᨲ᩠ᨳᨶ᩠ᨶᩣᨾᨬ᩠ᨧ ᩍᨲ᩠ᨳᨶ᩠ᨶᩣᨾᨬ᩠ᨧ ᨽᩥᨠ᩠ᨡᩪ ᩈᨾᨶᩩᨽᩣᩈᩮᨿ᩠ᨿ ᨲᩔ ᩅᨲ᩠ᨳᩩᩔ ᨸᨭᩥᨶᩥᩔᨣ᩠ᨣᩤᨿ. ᩑᩈᩣ ᨬᨲ᩠ᨲᩥ.
</Paragraph>

<Paragraph number="1716" book="para">
ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩍᨲ᩠ᨳᨶ᩠ᨶᩣᨾᩮᩣ ᨧ ᩍᨲ᩠ᨳᨶ᩠ᨶᩣᨾᩮᩣ ᨧ ᨽᩥᨠ᩠ᨡᩪ ᩍᨲ᩠ᨳᨶ᩠ᨶᩣᨾᩔ ᨽᩥᨠ᩠ᨡᩩᨶᩮᩣ ᩈᩴᨥᨽᩮᨴᩤᨿ ᨸᩁᨠ᩠ᨠᨾᨶ᩠ᨲᩔ ᩋᨶᩩᩅᨲ᩠ᨲᨠᩣ ᩅᨣ᩠ᨣᩅᩤᨴᨠᩣ. ᨲᩮ ᨲᩴ ᩅᨲ᩠ᨳᩩᩴ ᨶ ᨸᨭᩥᨶᩥᩔᨩ᩠ᨩᨶ᩠ᨲᩥ. ᩈᩴᨥᩮᩣ ᩍᨲ᩠ᨳᨶ᩠ᨶᩣᨾᨬ᩠ᨧ ᩍᨲ᩠ᨳᨶ᩠ᨶᩣᨾᨬ᩠ᨧ ᨽᩥᨠ᩠ᨡᩪ ᩈᨾᨶᩩᨽᩣᩈᨲᩥ ᨲᩔ ᩅᨲ᩠ᨳᩩᩔ ᨸᨭᩥᨶᩥᩔᨣ᩠ᨣᩤᨿ. ᨿᩔᩣᨿᩈ᩠ᨾᨲᩮᩣ ᨡᨾᨲᩥ ᩍᨲ᩠ᨳᨶ᩠ᨶᩣᨾᩔ ᨧ ᩍᨲ᩠ᨳᨶ᩠ᨶᩣᨾᩔ ᨧ ᨽᩥᨠ᩠ᨡᩪᨶᩴ ᩈᨾᨶᩩᨽᩣᩈᨶᩣ ᨲᩔ ᩅᨲ᩠ᨳᩩᩔ ᨸᨭᩥᨶᩥᩔᨣ᩠ᨣᩤᨿ, ᩈᩮᩣ ᨲᩩᨱ᩠ᩉᩔ; ᨿᩔ ᨶᨠ᩠ᨡᨾᨲᩥ, ᩈᩮᩣ ᨽᩣᩈᩮᨿ᩠ᨿ.
</Paragraph>

<Paragraph number="1717" book="para">
ᨴᩩᨲᩥᨿᨾ᩠ᨸᩥ ᩑᨲᨾᨲ᩠ᨳᩴ ᩅᨴᩤᨾᩥ …ᨸᩮ…  ᨲᨲᩥᨿᨾ᩠ᨸᩥ ᩑᨲᨾᨲ᩠ᨳᩴ ᩅᨴᩤᨾᩥ—  ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩍᨲ᩠ᨳᨶ᩠ᨶᩣᨾᩮᩣ ᨧ ᩍᨲ᩠ᨳᨶ᩠ᨶᩣᨾᩮᩣ ᨧ ᨽᩥᨠ᩠ᨡᩪ ᩍᨲ᩠ᨳᨶ᩠ᨶᩣᨾᩔ ᨽᩥᨠ᩠ᨡᩩᨶᩮᩣ ᩈᩴᨥᨽᩮᨴᩤᨿ ᨸᩁᨠ᩠ᨠᨾᨶ᩠ᨲᩔ ᩋᨶᩩᩅᨲ᩠ᨲᨠᩣ ᩅᨣ᩠ᨣᩅᩤᨴᨠᩣ. ᨲᩮ ᨲᩴ ᩅᨲ᩠ᨳᩩᩴ ᨶ ᨸᨭᩥᨶᩥᩔᨩ᩠ᨩᨶ᩠ᨲᩥ. ᩈᩴᨥᩮᩣ ᩍᨲ᩠ᨳᨶ᩠ᨶᩣᨾᨬ᩠ᨧ ᩍᨲ᩠ᨳᨶ᩠ᨶᩣᨾᨬ᩠ᨧ ᨽᩥᨠ᩠ᨡᩪ ᩈᨾᨶᩩᨽᩣᩈᨲᩥ ᨲᩔ ᩅᨲ᩠ᨳᩩᩔ ᨸᨭᩥᨶᩥᩔᨣ᩠ᨣᩤᨿ. ᨿᩔᩣᨿᩈ᩠ᨾᨲᩮᩣ ᨡᨾᨲᩥ ᩍᨲ᩠ᨳᨶ᩠ᨶᩣᨾᩔ ᨧ ᩍᨲ᩠ᨳᨶ᩠ᨶᩣᨾᩔ ᨧ ᨽᩥᨠ᩠ᨡᩪᨶᩴ ᩈᨾᨶᩩᨽᩣᩈᨶᩣ ᨲᩔ ᩅᨲ᩠ᨳᩩᩔ ᨸᨭᩥᨶᩥᩔᨣ᩠ᨣᩤᨿ, ᩈᩮᩣ ᨲᩩᨱ᩠ᩉᩔ; ᨿᩔ ᨶᨠ᩠ᨡᨾᨲᩥ, ᩈᩮᩣ ᨽᩣᩈᩮᨿ᩠ᨿ.
</Paragraph>

<Paragraph number="1718" book="para">
ᩈᨾᨶᩩᨽᨭ᩠ᨮᩣ ᩈᩴᨥᩮᨶ ᩍᨲ᩠ᨳᨶ᩠ᨶᩣᨾᩮᩣ ᨧ ᩍᨲ᩠ᨳᨶ᩠ᨶᩣᨾᩮᩣ ᨧ ᨽᩥᨠ᩠ᨡᩪ ᨲᩔ ᩅᨲ᩠ᨳᩩᩔ ᨸᨭᩥᨶᩥᩔᨣ᩠ᨣᩤᨿ. ᨡᨾᨲᩥ ᩈᩴᨥᩔ, ᨲᩈ᩠ᨾᩣ ᨲᩩᨱ᩠ᩉᩦ, ᩑᩅᨾᩮᨲᩴ ᨵᩤᩁᨿᩣᨾᩦ’”ᨲᩥ.
</Paragraph>

</Division>
<Division number="421" book="para">

<Paragraph number="1719" book="para">
ᨬᨲ᩠ᨲᩥᨿᩣ ᨴᩩᨠ᩠ᨠᨭᩴ, ᨴ᩠ᩅᩦᩉᩥ ᨠᨾ᩠ᨾᩅᩤᨧᩣᩉᩥ ᨳᩩᩃᩖᨧ᩠ᨧᨿᩣ, ᨠᨾ᩠ᨾᩅᩤᨧᩣᨸᩁᩥᨿᩮᩣᩈᩣᨶᩮ ᩋᩣᨸᨲ᩠ᨲᩥ ᩈᩴᨥᩣᨴᩥᩈᩮᩈᩔ. ᩈᩴᨥᩣᨴᩥᩈᩮᩈᩴ ᩋᨩ᩠ᨫᩣᨸᨩ᩠ᨩᨶ᩠ᨲᩣᨶᩴ ᨬᨲ᩠ᨲᩥᨿᩣ ᨴᩩᨠ᩠ᨠᨭᩴ, ᨴ᩠ᩅᩦᩉᩥ ᨠᨾ᩠ᨾᩅᩤᨧᩣᩉᩥ ᨳᩩᩃᩖᨧ᩠ᨧᨿᩣ ᨸᨭᩥᨸ᩠ᨸᩔᨾ᩠ᨽᨶ᩠ᨲᩥ. ᨴ᩠ᩅᩮ ᨲᨿᩮᩣ ᩑᨠᨲᩮᩣ ᩈᨾᨶᩩᨽᩣᩈᩥᨲᨻ᩠ᨻᩣ, ᨲᨴᩩᨲ᩠ᨲᩁᩥ ᨶ ᩈᨾᨶᩩᨽᩣᩈᩥᨲᨻ᩠ᨻᩣ.
</Paragraph>

<Paragraph number="1720" book="para">
<Emphasis>ᩈᩴᨥᩣᨴᩥᩈᩮᩈᩮᩣ</Emphasis>ᨲᩥ …ᨸᩮ…  ᨲᩮᨶᨸᩥ ᩅᩩᨧ᩠ᨧᨲᩥ “ᩈᩴᨥᩣᨴᩥᩈᩮᩈᩮᩣ”ᨲᩥ.
</Paragraph>

</Division>
<Division number="422" book="para">

<Paragraph number="1721" book="para">
ᨵᨾ᩠ᨾᨠᨾ᩠ᨾᩮ ᨵᨾ᩠ᨾᨠᨾ᩠ᨾᩈᨬ᩠ᨬᩦ ᨶ ᨸᨭᩥᨶᩥᩔᨩ᩠ᨩᨶ᩠ᨲᩥ, ᩋᩣᨸᨲ᩠ᨲᩥ ᩈᩴᨥᩣᨴᩥᩈᩮᩈᩔ.
</Paragraph>

<Paragraph number="1722" book="para">
ᨵᨾ᩠ᨾᨠᨾ᩠ᨾᩮ ᩅᩮᨾᨲᩥᨠᩣ ᨶ ᨸᨭᩥᨶᩥᩔᨩ᩠ᨩᨶ᩠ᨲᩥ, ᩋᩣᨸᨲ᩠ᨲᩥ ᩈᩴᨥᩣᨴᩥᩈᩮᩈᩔ.
</Paragraph>

<Paragraph number="1723" book="para">
ᨵᨾ᩠ᨾᨠᨾ᩠ᨾᩮ ᩋᨵᨾ᩠ᨾᨠᨾ᩠ᨾᩈᨬ᩠ᨬᩦ ᨶ ᨸᨭᩥᨶᩥᩔᨩ᩠ᨩᨶ᩠ᨲᩥ, ᩋᩣᨸᨲ᩠ᨲᩥ ᩈᩴᨥᩣᨴᩥᩈᩮᩈᩔ.
</Paragraph>

<Paragraph number="1724" book="para">
ᩋᨵᨾ᩠ᨾᨠᨾ᩠ᨾᩮ ᨵᨾ᩠ᨾᨠᨾ᩠ᨾᩈᨬ᩠ᨬᩦ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ.
</Paragraph>

<Paragraph number="1725" book="para">
ᩋᨵᨾ᩠ᨾᨠᨾ᩠ᨾᩮ ᩅᩮᨾᨲᩥᨠᩣ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ.
</Paragraph>

<Paragraph number="1726" book="para">
ᩋᨵᨾ᩠ᨾᨠᨾ᩠ᨾᩮ ᩋᨵᨾ᩠ᨾᨠᨾ᩠ᨾᩈᨬ᩠ᨬᩦ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ.
</Paragraph>

</Division>
<Division number="423" book="para">

<Paragraph number="1727" book="para">
ᩋᨶᩣᨸᨲ᩠ᨲᩥ—  ᩋᩈᨾᨶᩩᨽᩣᩈᨶ᩠ᨲᩣᨶᩴ, ᨸᨭᩥᨶᩥᩔᨩ᩠ᨩᨶ᩠ᨲᩣᨶᩴ, ᩏᨾ᩠ᨾᨲ᩠ᨲᨠᩣᨶᩴ, ᨡᩥᨲ᩠ᨲᨧᩥᨲ᩠ᨲᩣᨶᩴ, ᩅᩮᨴᨶᩣᨭ᩠ᨭᩣᨶᩴ, ᩋᩣᨴᩥᨠᨾ᩠ᨾᩥᨠᩣᨶᨶ᩠ᨲᩥ.

</Paragraph>
</Division>

<Paragraph number="1728" type="center" book="para">
ᨽᩮᨴᩤᨶᩩᩅᨲ᩠ᨲᨠᩈᩥᨠ᩠ᨡᩣᨸᨴᩴ ᨶᩥᨭ᩠ᨮᩥᨲᩴ ᩑᨠᩣᨴᩈᨾᩴ.
</Paragraph>