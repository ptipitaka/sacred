---
title: "1.4.3.10 ᨸᩁᩥᨱᨲᩈᩥᨠ᩠ᨡᩣᨸᨴ"
tableOfContents: false
sidebar:
  order: 2
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="657" book="para">

<Paragraph number="2421" book="para">
ᨲᩮᨶ ᩈᨾᨿᩮᨶ ᨻᩩᨴ᩠ᨵᩮᩤ ᨽᨣᩅᩤ ᩈᩣᩅᨲ᩠ᨳᩥᨿᩴ ᩅᩥᩉᩁᨲᩥ ᨩᩮᨲᩅᨶᩮ ᩋᨶᩣᨳᨸᩥᨱ᩠ᨯᩥᨠᩔ ᩋᩣᩁᩣᨾᩮ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩈᩣᩅᨲ᩠ᨳᩥᨿᩴ ᩋᨬ᩠ᨬᨲᩁᩔ ᨸᩪᨣᩔ ᩈᩴᨥᩔ ᩈᨧᩦᩅᩁᨽᨲ᩠ᨲᩴ ᨸᨭᩥᨿᨲ᩠ᨲᩴ ᩉᩮᩣᨲᩥ—  “ᨽᩮᩣᨩᩮᨲ᩠ᩅᩣ ᨧᩦᩅᩁᩮᨶ ᩋᨧ᩠ᨨᩣᨴᩮᩔᩣᨾᩣ”ᨲᩥ. ᩋᨳ ᨡᩮᩣ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᨿᩮᨶ ᩈᩮᩣ ᨸᩪᨣᩮᩤ ᨲᩮᨶᩩᨸᩈᩘᨠᨾᩥᩴᩈᩩ; ᩏᨸᩈᩘᨠᨾᩥᨲ᩠ᩅᩣ ᨲᩴ ᨸᩪᨣᩴ ᩑᨲᨴᩅᩮᩤᨧᩩᩴ—  “ᨴᩮᨳᩣᩅᩩᩈᩮᩣ, ᩋᨾ᩠ᩉᩣᨠᩴ ᩍᨾᩣᨶᩥ ᨧᩦᩅᩁᩣᨶᩦ”ᨲᩥ. “ᨶ ᨾᨿᩴ, ᨽᨶ᩠ᨲᩮ, ᨴᩔᩣᨾ. ᩋᨾ᩠ᩉᩣᨠᩴ ᩈᩴᨥᩔ ᩋᨶᩩᩅᩔᩴ ᩈᨧᩦᩅᩁᨽᩥᨠ᩠ᨡᩣ ᨸᨬ᩠ᨬᨲ᩠ᨲᩣ”ᨲᩥ. “ᨻᩉᩪ, ᩋᩣᩅᩩᩈᩮᩣ, ᩈᩴᨥᩔ ᨴᩤᨿᨠᩣ, ᨻᩉᩪ ᩈᩴᨥᩔ ᨽᨲ᩠ᨲᩣ. ᨾᨿᩴ ᨲᩩᨾ᩠ᩉᩮ ᨶᩥᩔᩣᨿ ᨲᩩᨾ᩠ᩉᩮ ᩈᨾ᩠ᨸᩔᨶ᩠ᨲᩣ ᩍᨵ ᩅᩥᩉᩁᩣᨾ. ᨲᩩᨾ᩠ᩉᩮ ᨧᩮ ᩋᨾ᩠ᩉᩣᨠᩴ ᨶ ᨴᩔᨳ, ᩋᨳ ᨠᩮᩣ ᨧᩁᩉᩥ ᩋᨾ᩠ᩉᩣᨠᩴ ᨴᩔᨲᩥ? ᨴᩮᨳᩣᩅᩩᩈᩮᩣ, ᩋᨾ᩠ᩉᩣᨠᩴ ᩍᨾᩣᨶᩥ ᨧᩦᩅᩁᩣᨶᩦ”ᨲᩥ. ᩋᨳ ᨡᩮᩣ ᩈᩮᩣ ᨸᩪᨣᩮᩤ ᨨᨻ᩠ᨻᨣ᩠ᨣᩥᨿᩮᩉᩥ ᨽᩥᨠ᩠ᨡᩪᩉᩥ ᨶᩥᨸ᩠ᨸᩦᩊᩥᨿᨾᩣᨶᩮᩣ ᨿᨳᩣᨸᨭᩥᨿᨲ᩠ᨲᩴ ᨧᩦᩅᩁᩴ ᨨᨻ᩠ᨻᨣ᩠ᨣᩥᨿᩣᨶᩴ ᨽᩥᨠ᩠ᨡᩪᨶᩴ ᨴᨲ᩠ᩅᩣ ᩈᩴᨥᩴ ᨽᨲ᩠ᨲᩮᨶ ᨸᩁᩥᩅᩥᩈᩥ. ᨿᩮ ᨲᩮ ᨽᩥᨠ᩠ᨡᩪ ᨩᩣᨶᨶ᩠ᨲᩥ ᩈᩴᨥᩔ ᩈᨧᩦᩅᩁᨽᨲ᩠ᨲᩴ ᨸᨭᩥᨿᨲ᩠ᨲᩴ, ᨶ ᨧ ᨩᩣᨶᨶ᩠ᨲᩥ ᨨᨻ᩠ᨻᨣ᩠ᨣᩥᨿᩣᨶᩴ ᨽᩥᨠ᩠ᨡᩪᨶᩴ ᨴᩥᨶ᩠ᨶᨶ᩠ᨲᩥ, ᨲᩮ ᩑᩅᨾᩣᩉᩴᩈᩩ—  “ᩒᨱᩮᩣᨩᩮᨳᩣᩅᩩᩈᩮᩣ, ᩈᩴᨥᩔ ᨧᩦᩅᩁᨶ᩺”ᨲᩥ. “ᨶᨲ᩠ᨳᩥ, ᨽᨶ᩠ᨲᩮ. ᨿᨳᩣᨸᨭᩥᨿᨲ᩠ᨲᩴ ᨧᩦᩅᩁᩴ ᩋᨿ᩠ᨿᩣ ᨨᨻ᩠ᨻᨣ᩠ᨣᩥᨿᩣ ᩋᨲ᩠ᨲᨶᩮᩣ ᨸᩁᩥᨱᩣᨾᩮᩈᩩᨶ᩺”ᨲᩥ. ᨿᩮ ᨲᩮ ᨽᩥᨠ᩠ᨡᩪ ᩋᨸ᩠ᨸᩥᨧ᩠ᨨᩣ …ᨸᩮ…  ᨲᩮ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᨩᩣᨶᩴ ᩈᩴᨥᩥᨠᩴ ᩃᩣᨽᩴ ᨸᩁᩥᨱᨲᩴ ᩋᨲ᩠ᨲᨶᩮᩣ ᨸᩁᩥᨱᩣᨾᩮᩔᨶ᩠ᨲᩦ”ᨲᩥ.
</Paragraph>

<Paragraph number="2422" book="para">
ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᨨᨻ᩠ᨻᨣ᩠ᨣᩥᨿᩮ ᨽᩥᨠ᩠ᨡᩪ ᩋᨶᩮᨠᨸᩁᩥᨿᩣᨿᩮᨶ ᩅᩥᨣᩁᩉᩥᨲ᩠ᩅᩣ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ …ᨸᩮ…  “ᩈᨧ᩠ᨧᩴ ᨠᩥᩁ ᨲᩩᨾ᩠ᩉᩮ, ᨽᩥᨠ᩠ᨡᩅᩮ, ᨩᩣᨶᩴ ᩈᩴᨥᩥᨠᩴ ᩃᩣᨽᩴ ᨸᩁᩥᨱᨲᩴ ᩋᨲ᩠ᨲᨶᩮᩣ ᨸᩁᩥᨱᩣᨾᩮᨳᩣ”ᨲᩥ? “ᩈᨧ᩠ᨧᩴ, ᨽᨣᩅᩤ”ᨲᩥ. ᩅᩥᨣᩁᩉᩥ ᨻᩩᨴ᩠ᨵᩮᩤ ᨽᨣᩅᩤ …ᨸᩮ…  ᨠᨳᨬ᩠ᩉᩥ ᨶᩣᨾ ᨲᩩᨾ᩠ᩉᩮ, ᨾᩮᩣᨥᨸᩩᩁᩥᩈᩣ, ᨩᩣᨶᩴ ᩈᩴᨥᩥᨠᩴ ᩃᩣᨽᩴ ᨸᩁᩥᨱᨲᩴ ᩋᨲ᩠ᨲᨶᩮᩣ ᨸᩁᩥᨱᩣᨾᩮᩔᨳ. ᨶᩮᨲᩴ, ᨾᩮᩣᨥᨸᩩᩁᩥᩈᩣ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ …ᨸᩮ…  ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩍᨾᩴ ᩈᩥᨠ᩠ᨡᩣᨸᨴᩴ ᩏᨴ᩠ᨴᩥᩈᩮᨿ᩠ᨿᩣᨳ—
</Paragraph>

</Division>
<Division number="658" book="para">

<Paragraph number="2423" book="para">
<Emphasis>“ᨿᩮᩣ ᨸᨶ ᨽᩥᨠ᩠ᨡᩩ ᨩᩣᨶᩴ ᩈᩴᨥᩥᨠᩴ ᩃᩣᨽᩴ ᨸᩁᩥᨱᨲᩴ ᩋᨲ᩠ᨲᨶᩮᩣ ᨸᩁᩥᨱᩣᨾᩮᨿ᩠ᨿ, ᨶᩥᩔᨣ᩠ᨣᩥᨿᩴ ᨸᩣᨧᩥᨲ᩠ᨲᩥᨿᨶ᩺”</Emphasis>ᨲᩥ. (*30*:<Emphasis>49</Emphasis>)
</Paragraph>

</Division>
<Division number="659" book="para">

<Paragraph number="2424" book="para">
<Emphasis>ᨿᩮᩣ ᨸᨶᩣ</Emphasis>ᨲᩥ ᨿᩮᩣ ᨿᩣᨴᩥᩈᩮᩣ …ᨸᩮ…  <Emphasis>ᨽᩥᨠ᩠ᨡᩪ</Emphasis>ᨲᩥ …ᨸᩮ…  ᩋᨿᩴ ᩍᨾᩈ᩠ᨾᩥᩴ ᩋᨲ᩠ᨳᩮ ᩋᨵᩥᨸ᩠ᨸᩮᨲᩮᩣ ᨽᩥᨠ᩠ᨡᩪᨲᩥ.
</Paragraph>

<Paragraph number="2425" book="para">
<Emphasis>ᨩᩣᨶᩣᨲᩥ</Emphasis> ᨶᩣᨾ ᩈᩣᨾᩴ ᩅᩤ ᨩᩣᨶᩣᨲᩥ ᩋᨬ᩠ᨬᩮ ᩅᩤ ᨲᩔ ᩋᩣᩁᩮᩣᨧᩮᨶ᩠ᨲᩥ ᩈᩮᩣ ᩅᩤ ᩋᩣᩁᩮᩣᨧᩮᨲᩥ.
</Paragraph>

<Paragraph number="2426" book="para">
<Emphasis>ᩈᩴᨥᩥᨠᩴ</Emphasis> ᨶᩣᨾ ᩈᩴᨥᩔ ᨴᩥᨶ᩠ᨶᩴ ᩉᩮᩣᨲᩥ ᨸᩁᩥᨧ᩠ᨧᨲ᩠ᨲᩴ.
</Paragraph>

<Paragraph number="2427" book="para">
<Emphasis>ᩃᩣᨽᩮᩣ</Emphasis> ᨶᩣᨾ ᨧᩦᩅᩁᨸᩥᨱ᩠ᨯᨸᩣᨲᩈᩮᨶᩣᩈᨶᨣᩥᩃᩣᨶᨸ᩠ᨸᨧ᩠ᨧᨿᨽᩮᩈᨩ᩠ᨩᨸᩁᩥᨠ᩠ᨡᩣᩁᩣ. ᩋᨶ᩠ᨲᨾᩈᩮᩣ ᨧᩩᨱ᩠ᨱᨸᩥᨱ᩠ᨯᩮᩣᨸᩥ, ᨴᨶ᩠ᨲᨠᨭ᩠ᨮᨾ᩠ᨸᩥ, ᨴᩈᩥᨠᩈᩩᨲ᩠ᨲᨾ᩠ᨸᩥ.
</Paragraph>

<Paragraph number="2428" book="para">
<Emphasis>ᨸᩁᩥᨱᨲᩴ</Emphasis> ᨶᩣᨾ ᨴᩔᩣᨾ ᨠᩁᩥᩔᩣᨾᩣᨲᩥ ᩅᩤᨧᩣ ᨽᩥᨶ᩠ᨶᩣ ᩉᩮᩣᨲᩥ.
</Paragraph>

<Paragraph number="2429" book="para">
ᩋᨲ᩠ᨲᨶᩮᩣ ᨸᩁᩥᨱᩣᨾᩮᨲᩥ, ᨸᨿᩮᩣᨣᩮ ᨴᩩᨠ᩠ᨠᨭᩴ. ᨸᨭᩥᩃᩣᨽᩮᨶ ᨶᩥᩔᨣ᩠ᨣᩥᨿᩴ ᩉᩮᩣᨲᩥ. ᨶᩥᩔᨩ᩠ᨩᩥᨲᨻ᩠ᨻᩴ ᩈᩴᨥᩔ ᩅᩤ ᨣᨱᩔ ᩅᩤ ᨸᩩᨣ᩠ᨣᩃᩔ ᩅᩤ. ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᨶᩥᩔᨩ᩠ᨩᩥᨲᨻ᩠ᨻᩴ …ᨸᩮ…  “ᩍᨴᩴ ᨾᩮ, ᨽᨶ᩠ᨲᩮ, ᨩᩣᨶᩴ ᩈᩴᨥᩥᨠᩴ ᩃᩣᨽᩴ ᨸᩁᩥᨱᨲᩴ ᩋᨲ᩠ᨲᨶᩮᩣ ᨸᩁᩥᨱᩣᨾᩥᨲᩴ ᨶᩥᩔᨣ᩠ᨣᩥᨿᩴ. ᩍᨾᩣᩉᩴ ᩈᩴᨥᩔ ᨶᩥᩔᨩ᩠ᨩᩣᨾᩦ”ᨲᩥ …ᨸᩮ…  ᨴᨴᩮᨿ᩠ᨿᩣᨲᩥ …ᨸᩮ…  ᨴᨴᩮᨿ᩠ᨿᩩᨶ᩠ᨲᩥ …ᨸᩮ…  ᩋᩣᨿᩈ᩠ᨾᨲᩮᩣ ᨴᨾ᩠ᨾᩦᨲᩥ.
</Paragraph>

</Division>
<Division number="660" book="para">

<Paragraph number="2430" book="para">
ᨸᩁᩥᨱᨲᩮ ᨸᩁᩥᨱᨲᩈᨬ᩠ᨬᩦ ᩋᨲ᩠ᨲᨶᩮᩣ ᨸᩁᩥᨱᩣᨾᩮᨲᩥ, ᨶᩥᩔᨣ᩠ᨣᩥᨿᩴ ᨸᩣᨧᩥᨲ᩠ᨲᩥᨿᩴ.
</Paragraph>

<Paragraph number="2431" book="para">
ᨸᩁᩥᨱᨲᩮ ᩅᩮᨾᨲᩥᨠᩮᩣ ᩋᨲ᩠ᨲᨶᩮᩣ ᨸᩁᩥᨱᩣᨾᩮᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨸᩁᩥᨱᨲᩮ ᩋᨸᩁᩥᨱᨲᩈᨬ᩠ᨬᩦ ᩋᨲ᩠ᨲᨶᩮᩣ ᨸᩁᩥᨱᩣᨾᩮᨲᩥ, ᩋᨶᩣᨸᨲ᩠ᨲᩥ. ᩈᩴᨥᩔ ᨸᩁᩥᨱᨲᩴ ᩋᨬ᩠ᨬᩈᩴᨥᩔ ᩅᩤ ᨧᩮᨲᩥᨿᩔ ᩅᩤ ᨸᩁᩥᨱᩣᨾᩮᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨧᩮᨲᩥᨿᩔ ᨸᩁᩥᨱᨲᩴ ᩋᨬ᩠ᨬᨧᩮᨲᩥᨿᩔ ᩅᩤ ᩈᩴᨥᩔ ᩅᩤ ᨸᩩᨣ᩠ᨣᩃᩔ ᩅᩤ ᨸᩁᩥᨱᩣᨾᩮᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨸᩩᨣ᩠ᨣᩃᩔ ᨸᩁᩥᨱᨲᩴ ᩋᨬ᩠ᨬᨸᩩᨣ᩠ᨣᩃᩔ ᩅᩤ ᩈᩴᨥᩔ ᩅᩤ ᨧᩮᨲᩥᨿᩔ ᩅᩤ ᨸᩁᩥᨱᩣᨾᩮᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨸᩁᩥᨱᨲᩮ ᨸᩁᩥᨱᨲᩈᨬ᩠ᨬᩦ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨸᩁᩥᨱᨲᩮ ᩅᩮᨾᨲᩥᨠᩮᩣ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨸᩁᩥᨱᨲᩮ ᩋᨸᩁᩥᨱᨲᩈᨬ᩠ᨬᩦ, ᩋᨶᩣᨸᨲ᩠ᨲᩥ.
</Paragraph>

</Division>
<Division number="661" book="para">

<Paragraph number="2432" book="para">
ᩋᨶᩣᨸᨲ᩠ᨲᩥ—  ᨠᨲ᩠ᨳ ᨴᩮᨾᩣᨲᩥ ᨸᩩᨧ᩠ᨨᩥᨿᨾᩣᨶᩮᩣ ᨿᨲ᩠ᨳ ᨲᩩᨾ᩠ᩉᩣᨠᩴ ᨴᩮᨿ᩠ᨿᨵᨾ᩠ᨾᩮᩣ ᨸᩁᩥᨽᩮᩣᨣᩴ ᩅᩤ ᩃᨽᩮᨿ᩠ᨿ ᨸᨭᩥᩈᩘᨡᩣᩁᩴ ᩅᩤ ᩃᨽᩮᨿ᩠ᨿ ᨧᩥᩁᨭ᩠ᨮᩥᨲᩥᨠᩮᩣ ᩅᩤ ᩋᩔ ᨿᨲ᩠ᨳ ᩅᩤ ᨸᨶ ᨲᩩᨾ᩠ᩉᩣᨠᩴ ᨧᩥᨲ᩠ᨲᩴ ᨸᩈᩦᨴᨲᩥ ᨲᨲ᩠ᨳ ᨴᩮᨳᩣᨲᩥ ᨽᨱᨲᩥ, ᩏᨾ᩠ᨾᨲ᩠ᨲᨠᩔ, ᩋᩣᨴᩥᨠᨾ᩠ᨾᩥᨠᩔᩣᨲᩥ.

</Paragraph>
</Division>

<Paragraph number="2433" type="center" book="para">
ᨸᩁᩥᨱᨲᩈᩥᨠ᩠ᨡᩣᨸᨴᩴ ᨶᩥᨭ᩠ᨮᩥᨲᩴ ᨴᩈᨾᩴ.

  
ᨸᨲ᩠ᨲᩅᨣ᩠ᨣᩮᩤ ᨲᨲᩥᨿᩮᩣ.



</Paragraph>

<Paragraph number="2434" type="center" book="para">
ᨲᩔᩩᨴ᩠ᨴᩤᨶᩴ


</Paragraph>

<Paragraph number="2435" type="verses" book="para">
_ᨴ᩠ᩅᩮ ᨧ ᨸᨲ᩠ᨲᩣᨶᩥ ᨽᩮᩈᨩ᩠ᨩᩴ,_  
_ᩅᩔᩥᨠᩣ ᨴᩤᨶᨸᨬ᩠ᨧᨾᩴ;_  
_ᩈᩣᨾᩴ ᩅᩤᨿᩣᨸᨶᨧ᩠ᨧᩮᨠᩮᩣ,_  
_ᩈᩣᩈᩘᨠᩴ ᩈᩴᨥᩥᨠᩮᨶ ᨧᩣᨲᩥ._  

</Paragraph>

<Division number="662" book="para">

<Paragraph number="2436" book="para">
“ᩏᨴ᩠ᨴᩥᨭ᩠ᨮᩣ ᨡᩮᩣ, ᩋᩣᨿᩈ᩠ᨾᨶ᩠ᨲᩮᩣ, ᨲᩥᩴᩈ ᨶᩥᩔᨣ᩠ᨣᩥᨿᩣ ᨸᩣᨧᩥᨲ᩠ᨲᩥᨿᩣ ᨵᨾ᩠ᨾᩣ. ᨲᨲ᩠ᨳᩣᨿᩈ᩠ᨾᨶ᩠ᨲᩮ ᨸᩩᨧ᩠ᨨᩣᨾᩥ—  ‘ᨠᨧ᩠ᨧᩥᨲ᩠ᨳ ᨸᩁᩥᩈᩩᨴ᩠ᨵᩤ’? ᨴᩩᨲᩥᨿᨾ᩠ᨸᩥ ᨸᩩᨧ᩠ᨨᩣᨾᩥ—  ‘ᨠᨧ᩠ᨧᩥᨲ᩠ᨳ ᨸᩁᩥᩈᩩᨴ᩠ᨵᩤ’? ᨲᨲᩥᨿᨾ᩠ᨸᩥ ᨸᩩᨧ᩠ᨨᩣᨾᩥ—  ‘ᨠᨧ᩠ᨧᩥᨲ᩠ᨳ ᨸᩁᩥᩈᩩᨴ᩠ᨵᩤ’? ᨸᩁᩥᩈᩩᨴ᩠ᨵᩮᨲ᩠ᨳᩣᨿᩈ᩠ᨾᨶ᩠ᨲᩮᩣ, ᨲᩈ᩠ᨾᩣ ᨲᩩᨱ᩠ᩉᩦ, ᩑᩅᨾᩮᨲᩴ ᨵᩤᩁᨿᩣᨾᩦ”ᨲᩥ.

</Paragraph>
</Division>

<Paragraph number="2437" type="center" book="para">
ᨶᩥᩔᨣ᩠ᨣᩥᨿᨠᨱ᩠ᨯᩴ ᨶᩥᨭ᩠ᨮᩥᨲᩴ.



</Paragraph>

<Paragraph number="2438" type="center" book="para">
ᨸᩣᩁᩣᨩᩥᨠᨸᩣᩊᩥ ᨶᩥᨭ᩠ᨮᩥᨲᩣ.
</Paragraph>