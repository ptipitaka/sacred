---
title: "1.1.2.1 ᨸᩣᩁᩣᨩᩥᨠᨠᨱ᩠ᨯ"
tableOfContents: false
sidebar:
  order: 1
type: "tipitaka"
basket: "vi"
book: "pari"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="157" book="pari">

<Paragraph number="333" book="pari">
ᨾᩮᨳᩩᨶᩴ ᨵᨾ᩠ᨾᩴ ᨸᨭᩥᩈᩮᩅᨶ᩠ᨲᩮᩣ ᨠᨲᩥ ᩋᩣᨸᨲ᩠ᨲᩥᨿᩮᩣ ᩋᩣᨸᨩ᩠ᨩᨲᩥ? ᨾᩮᨳᩩᨶᩴ ᨵᨾ᩠ᨾᩴ ᨸᨭᩥᩈᩮᩅᨶ᩠ᨲᩮᩣ ᨲᩥᩔᩮᩣ ᩋᩣᨸᨲ᩠ᨲᩥᨿᩮᩣ ᩋᩣᨸᨩ᩠ᨩᨲᩥ. ᩋᨠ᩠ᨡᩣᨿᩥᨲᩮ ᩈᩁᩦᩁᩮ ᨾᩮᨳᩩᨶᩴ ᨵᨾ᩠ᨾᩴ ᨸᨭᩥᩈᩮᩅᨲᩥ, ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ; ᨿᩮᨽᩩᨿ᩠ᨿᩮᨶ ᨡᩣᨿᩥᨲᩮ ᩈᩁᩦᩁᩮ ᨾᩮᨳᩩᨶᩴ ᨵᨾ᩠ᨾᩴ ᨸᨭᩥᩈᩮᩅᨲᩥ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ; ᩅᨭ᩠ᨭᨠᨲᩮ ᨾᩩᨡᩮ ᩋᨧ᩠ᨨᩩᨸᨶ᩠ᨲᩴ ᩋᩘᨣᨩᩣᨲᩴ ᨸᩅᩮᩈᩮᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ—  ᨾᩮᨳᩩᨶᩴ ᨵᨾ᩠ᨾᩴ ᨸᨭᩥᩈᩮᩅᨶ᩠ᨲᩮᩣ ᩍᨾᩣ ᨲᩥᩔᩮᩣ ᩋᩣᨸᨲ᩠ᨲᩥᨿᩮᩣ ᩋᩣᨸᨩ᩠ᨩᨲᩥ.
</Paragraph>

</Division>
<Division number="158" book="pari">

<Paragraph number="334" book="pari">
ᩋᨴᩥᨶ᩠ᨶᩴ ᩋᩣᨴᩥᨿᨶ᩠ᨲᩮᩣ ᨠᨲᩥ ᩋᩣᨸᨲ᩠ᨲᩥᨿᩮᩣ ᩋᩣᨸᨩ᩠ᨩᨲᩥ? ᩋᨴᩥᨶ᩠ᨶᩴ ᩋᩣᨴᩥᨿᨶ᩠ᨲᩮᩣ ᨲᩥᩔᩮᩣ ᩋᩣᨸᨲ᩠ᨲᩥᨿᩮᩣ ᩋᩣᨸᨩ᩠ᨩᨲᩥ. ᨸᨬ᩠ᨧᨾᩣᩈᨠᩴ ᩅᩤ ᩋᨲᩥᩁᩮᨠᨸᨬ᩠ᨧᨾᩣᩈᨠᩴ ᩅᩤ ᩋᨣ᩠ᨥᨶᨠᩴ ᩋᨴᩥᨶ᩠ᨶᩴ ᨳᩮᨿ᩠ᨿᩈᩘᨡᩣᨲᩴ ᩋᩣᨴᩥᨿᨲᩥ, ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ; ᩋᨲᩥᩁᩮᨠᨾᩣᩈᨠᩴ ᩅᩤ ᩐᨶᨸᨬ᩠ᨧᨾᩣᩈᨠᩴ ᩅᩤ ᩋᨣ᩠ᨥᨶᨠᩴ ᩋᨴᩥᨶ᩠ᨶᩴ ᨳᩮᨿ᩠ᨿᩈᩘᨡᩣᨲᩴ ᩋᩣᨴᩥᨿᨲᩥ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ; ᨾᩣᩈᨠᩴ ᩅᩤ ᩐᨶᨾᩣᩈᨠᩴ ᩅᩤ ᩋᨣ᩠ᨥᨶᨠᩴ ᩋᨴᩥᨶ᩠ᨶᩴ ᨳᩮᨿ᩠ᨿᩈᩘᨡᩣᨲᩴ ᩋᩣᨴᩥᨿᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ—  ᩋᨴᩥᨶ᩠ᨶᩴ ᩋᩣᨴᩥᨿᨶ᩠ᨲᩮᩣ ᩍᨾᩣ ᨲᩥᩔᩮᩣ ᩋᩣᨸᨲ᩠ᨲᩥᨿᩮᩣ ᩋᩣᨸᨩ᩠ᨩᨲᩥ.
</Paragraph>

</Division>
<Division number="159" book="pari">

<Paragraph number="335" book="pari">
ᩈᨬ᩠ᨧᩥᨧ᩠ᨧ ᨾᨶᩩᩔᩅᩥᨣ᩠ᨣᩉᩴ ᨩᩦᩅᩥᨲᩣ ᩅᩮᩤᩁᩮᩣᨸᩮᨶ᩠ᨲᩮᩣ ᨠᨲᩥ ᩋᩣᨸᨲ᩠ᨲᩥᨿᩮᩣ ᩋᩣᨸᨩ᩠ᨩᨲᩥ? ᩈᨬ᩠ᨧᩥᨧ᩠ᨧ ᨾᨶᩩᩔᩅᩥᨣ᩠ᨣᩉᩴ ᨩᩦᩅᩥᨲᩣ ᩅᩮᩤᩁᩮᩣᨸᩮᨶ᩠ᨲᩮᩣ ᨲᩥᩔᩮᩣ ᩋᩣᨸᨲ᩠ᨲᩥᨿᩮᩣ ᩋᩣᨸᨩ᩠ᨩᨲᩥ. ᨾᨶᩩᩔᩴ ᩒᨴᩥᩔ ᩒᨸᩣᨲᩴ ᨡᨱᨲᩥ “ᨸᨸᨲᩥᨲ᩠ᩅᩣ ᨾᩁᩥᩔᨲᩦ”ᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ; ᨸᨸᨲᩥᨲᩮ ᨴᩩᨠ᩠ᨡᩣ ᩅᩮᨴᨶᩣ ᩏᨸ᩠ᨸᨩ᩠ᨩᨲᩥ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ; ᨾᩁᨲᩥ, ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ—  ᩈᨬ᩠ᨧᩥᨧ᩠ᨧ ᨾᨶᩩᩔᩅᩥᨣ᩠ᨣᩉᩴ ᨩᩦᩅᩥᨲᩣ ᩅᩮᩤᩁᩮᩣᨸᩮᨶ᩠ᨲᩮᩣ ᩍᨾᩣ ᨲᩥᩔᩮᩣ ᩋᩣᨸᨲ᩠ᨲᩥᨿᩮᩣ ᩋᩣᨸᨩ᩠ᨩᨲᩥ.
</Paragraph>

</Division>
<Division number="160" book="pari">

<Paragraph number="336" book="pari">
ᩋᩈᨶ᩠ᨲᩴ ᩋᨽᩪᨲᩴ ᩏᨲ᩠ᨲᩁᩥᨾᨶᩩᩔᨵᨾ᩠ᨾᩴ ᩏᩃᩖᨸᨶ᩠ᨲᩮᩣ ᨠᨲᩥ ᩋᩣᨸᨲ᩠ᨲᩥᨿᩮᩣ ᩋᩣᨸᨩ᩠ᨩᨲᩥ? ᩋᩈᨶ᩠ᨲᩴ ᩋᨽᩪᨲᩴ ᩏᨲ᩠ᨲᩁᩥᨾᨶᩩᩔᨵᨾ᩠ᨾᩴ ᩏᩃᩖᨸᨶ᩠ᨲᩮᩣ ᨲᩥᩔᩮᩣ ᩋᩣᨸᨲ᩠ᨲᩥᨿᩮᩣ ᩋᩣᨸᨩ᩠ᨩᨲᩥ. ᨸᩣᨸᩥᨧ᩠ᨨᩮᩣ ᩍᨧ᩠ᨨᩣᨸᨠᨲᩮᩣ ᩋᩈᨶ᩠ᨲᩴ ᩋᨽᩪᨲᩴ ᩏᨲ᩠ᨲᩁᩥᨾᨶᩩᩔᨵᨾ᩠ᨾᩴ ᩏᩃᩖᨸᨲᩥ, ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ; “ᨿᩮᩣ ᨲᩮ ᩅᩥᩉᩣᩁᩮ ᩅᩈᨲᩥ, ᩈᩮᩣ ᨽᩥᨠ᩠ᨡᩩ ᩋᩁᩉᩣ”ᨲᩥ ᨽᨱᨲᩥ, ᨸᨭᩥᩅᩥᨩᩣᨶᨶ᩠ᨲᩔ ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ; ᨶ ᨸᨭᩥᩅᩥᨩᩣᨶᨶ᩠ᨲᩔ ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ—  ᩋᩈᨶ᩠ᨲᩴ ᩋᨽᩪᨲᩴ ᩏᨲ᩠ᨲᩁᩥᨾᨶᩩᩔᨵᨾ᩠ᨾᩴ ᩏᩃᩖᨸᨶ᩠ᨲᩮᩣ ᩍᨾᩣ ᨲᩥᩔᩮᩣ ᩋᩣᨸᨲ᩠ᨲᩥᨿᩮᩣ ᩋᩣᨸᨩ᩠ᨩᨲᩥ.

</Paragraph>
</Division>

<Paragraph number="337" type="center" book="pari">
ᨧᨲ᩠ᨲᩣᩁᩮᩣ ᨸᩣᩁᩣᨩᩥᨠᩣ ᨶᩥᨭ᩠ᨮᩥᨲᩣ.
</Paragraph>