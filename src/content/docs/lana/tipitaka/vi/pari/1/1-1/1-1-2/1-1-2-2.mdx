---
title: "1.1.2.2 ᩈᩴᨥᩣᨴᩥᩈᩮᩈᨠᨱ᩠ᨯ"
tableOfContents: false
sidebar:
  order: 2
type: "tipitaka"
basket: "vi"
book: "pari"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="161" book="pari">

<Paragraph number="338" book="pari">
( ) ᩏᨸᨠ᩠ᨠᨾᩥᨲ᩠ᩅᩣ ᩋᩈᩩᨧᩥᩴ ᨾᩮᩣᨧᩮᨶ᩠ᨲᩮᩣ ᨲᩥᩔᩮᩣ ᩋᩣᨸᨲ᩠ᨲᩥᨿᩮᩣ ᩋᩣᨸᨩ᩠ᨩᨲᩥ. ᨧᩮᨲᩮᨲᩥ ᩏᨸᨠ᩠ᨠᨾᨲᩥ ᨾᩩᨧ᩠ᨧᨲᩥ, ᩋᩣᨸᨲ᩠ᨲᩥ ᩈᩴᨥᩣᨴᩥᩈᩮᩈᩔ; ᨧᩮᨲᩮᨲᩥ ᩏᨸᨠ᩠ᨠᨾᨲᩥ ᨶ ᨾᩩᨧ᩠ᨧᨲᩥ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ; ᨸᨿᩮᩣᨣᩮ ᨴᩩᨠ᩠ᨠᨭᩴ. (1)
</Paragraph>

<Paragraph number="339" book="pari">
ᨾᩣᨲᩩᨣᩤᨾᩮᨶ ᩈᨴ᩠ᨵᩥᩴ ᨠᩣᨿᩈᩴᩈᨣ᩠ᨣᩴ ᩈᨾᩣᨸᨩ᩠ᨩᨶ᩠ᨲᩮᩣ ᨲᩥᩔᩮᩣ ᩋᩣᨸᨲ᩠ᨲᩥᨿᩮᩣ ᩋᩣᨸᨩ᩠ᨩᨲᩥ. ᨠᩣᨿᩮᨶ ᨠᩣᨿᩴ ᩋᩣᨾᩈᨲᩥ, ᩋᩣᨸᨲ᩠ᨲᩥ ᩈᩴᨥᩣᨴᩥᩈᩮᩈᩔ; ᨠᩣᨿᩮᨶ ᨠᩣᨿᨸᨭᩥᨻᨴ᩠ᨵᩴ ᩋᩣᨾᩈᨲᩥ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ; ᨠᩣᨿᨸᨭᩥᨻᨴ᩠ᨵᩮᨶ ᨠᩣᨿᨸᨭᩥᨻᨴ᩠ᨵᩴ ᩋᩣᨾᩈᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. (2)
</Paragraph>

<Paragraph number="340" book="pari">
ᨾᩣᨲᩩᨣᩤᨾᩴ ᨴᩩᨭ᩠ᨮᩩᩃᩖᩣᩉᩥ ᩅᩤᨧᩣᩉᩥ ᩒᨽᩣᩈᩮᨶ᩠ᨲᩮᩣ ᨲᩥᩔᩮᩣ ᩋᩣᨸᨲ᩠ᨲᩥᨿᩮᩣ ᩋᩣᨸᨩ᩠ᨩᨲᩥ. ᩅᨧ᩠ᨧᨾᨣ᩠ᨣᩴ ᨸᩔᩣᩅᨾᨣ᩠ᨣᩴ ᩋᩣᨴᩥᩔ ᩅᨱ᩠ᨱᨾ᩠ᨸᩥ ᨽᨱᨲᩥ, ᩋᩅᨱ᩠ᨱᨾ᩠ᨸᩥ ᨽᨱᨲᩥ, ᩋᩣᨸᨲ᩠ᨲᩥ ᩈᩴᨥᩣᨴᩥᩈᩮᩈᩔ; ᩅᨧ᩠ᨧᨾᨣ᩠ᨣᩴ ᨸᩔᩣᩅᨾᨣ᩠ᨣᩴ ᨮᨸᩮᨲ᩠ᩅᩣ ᩋᨵᨠ᩠ᨡᨠᩴ ᩏᨻ᩠ᨽᨩᩣᨱᩩᨾᨱ᩠ᨯᩃᩴ ᩋᩣᨴᩥᩔ ᩅᨱ᩠ᨱᨾ᩠ᨸᩥ ᨽᨱᨲᩥ ᩋᩅᨱ᩠ᨱᨾ᩠ᨸᩥ ᨽᨱᨲᩥ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ; ᨠᩣᨿᨸᨭᩥᨻᨴ᩠ᨵᩴ ᩋᩣᨴᩥᩔ ᩅᨱ᩠ᨱᨾ᩠ᨸᩥ ᨽᨱᨲᩥ ᩋᩅᨱ᩠ᨱᨾ᩠ᨸᩥ ᨽᨱᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. (3)
</Paragraph>

<Paragraph number="341" book="pari">
ᩋᨲ᩠ᨲᨠᩣᨾᨸᩣᩁᩥᨧᩁᩥᨿᩣᨿ ᩅᨱ᩠ᨱᩴ ᨽᩣᩈᨶ᩠ᨲᩮᩣ ᨲᩥᩔᩮᩣ ᩋᩣᨸᨲ᩠ᨲᩥᨿᩮᩣ ᩋᩣᨸᨩ᩠ᨩᨲᩥ. ᨾᩣᨲᩩᨣᩤᨾᩔ ᩈᨶ᩠ᨲᩥᨠᩮ ᩋᨲ᩠ᨲᨠᩣᨾᨸᩣᩁᩥᨧᩁᩥᨿᩣᨿ ᩅᨱ᩠ᨱᩴ ᨽᩣᩈᨲᩥ, ᩋᩣᨸᨲ᩠ᨲᩥ ᩈᩴᨥᩣᨴᩥᩈᩮᩈᩔ; ᨸᨱ᩠ᨯᨠᩔ ᩈᨶ᩠ᨲᩥᨠᩮ ᩋᨲ᩠ᨲᨠᩣᨾᨸᩣᩁᩥᨧᩁᩥᨿᩣᨿ ᩅᨱ᩠ᨱᩴ ᨽᩣᩈᨲᩥ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ; ᨲᩥᩁᨧ᩠ᨨᩣᨶᨣᨲᩔ ᩈᨶ᩠ᨲᩥᨠᩮ ᩋᨲ᩠ᨲᨠᩣᨾᨸᩣᩁᩥᨧᩁᩥᨿᩣᨿ ᩅᨱ᩠ᨱᩴ ᨽᩣᩈᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. (4)
</Paragraph>

<Paragraph number="342" book="pari">
ᩈᨬ᩠ᨧᩁᩥᨲ᩠ᨲᩴ ᩈᨾᩣᨸᨩ᩠ᨩᨶ᩠ᨲᩮᩣ ᨲᩥᩔᩮᩣ ᩋᩣᨸᨲ᩠ᨲᩥᨿᩮᩣ ᩋᩣᨸᨩ᩠ᨩᨲᩥ. ᨸᨭᩥᨣ᩠ᨣᨱ᩠ᩉᩣᨲᩥ ᩅᩦᨾᩴᩈᨲᩥ ᨸᨧ᩠ᨧᩣᩉᩁᨲᩥ, ᩋᩣᨸᨲ᩠ᨲᩥ ᩈᩴᨥᩣᨴᩥᩈᩮᩈᩔ; ᨸᨭᩥᨣ᩠ᨣᨱ᩠ᩉᩣᨲᩥ ᩅᩦᨾᩴᩈᨲᩥ ᨶ ᨸᨧ᩠ᨧᩣᩉᩁᨲᩥ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ; ᨸᨭᩥᨣ᩠ᨣᨱ᩠ᩉᩣᨲᩥ ᨶ ᩅᩦᨾᩴᩈᨲᩥ ᨶ ᨸᨧ᩠ᨧᩣᩉᩁᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. (5)
</Paragraph>

<Paragraph number="343" book="pari">
ᩈᨬ᩠ᨬᩣᨧᩥᨠᩣᨿ ᨠᩩᨭᩥᩴ ᨠᩣᩁᩣᨸᩮᨶ᩠ᨲᩮᩣ ᨲᩥᩔᩮᩣ ᩋᩣᨸᨲ᩠ᨲᩥᨿᩮᩣ ᩋᩣᨸᨩ᩠ᨩᨲᩥ. ᨠᩣᩁᩣᨸᩮᨲᩥ, ᨸᨿᩮᩣᨣᩮ ᨴᩩᨠ᩠ᨠᨭᩴ; ᩑᨠᩴ ᨸᩥᨱ᩠ᨯᩴ ᩋᨶᩣᨣᨲᩮ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ; ᨲᩈ᩠ᨾᩥᩴ ᨸᩥᨱ᩠ᨯᩮ ᩋᩣᨣᨲᩮ, ᩋᩣᨸᨲ᩠ᨲᩥ ᩈᩴᨥᩣᨴᩥᩈᩮᩈᩔ. (6)
</Paragraph>

<Paragraph number="344" book="pari">
ᨾᩉᩃᩖᨠᩴ ᩅᩥᩉᩣᩁᩴ ᨠᩣᩁᩣᨸᩮᨶ᩠ᨲᩮᩣ ᨲᩥᩔᩮᩣ ᩋᩣᨸᨲ᩠ᨲᩥᨿᩮᩣ ᩋᩣᨸᨩ᩠ᨩᨲᩥ. ᨠᩣᩁᩣᨸᩮᨲᩥ, ᨸᨿᩮᩣᨣᩮ ᨴᩩᨠ᩠ᨠᨭᩴ; ᩑᨠᩴ ᨸᩥᨱ᩠ᨯᩴ ᩋᨶᩣᨣᨲᩮ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ; ᨲᩈ᩠ᨾᩥᩴ ᨸᩥᨱ᩠ᨯᩮ ᩋᩣᨣᨲᩮ, ᩋᩣᨸᨲ᩠ᨲᩥ ᩈᩴᨥᩣᨴᩥᩈᩮᩈᩔ. (7)
</Paragraph>

<Paragraph number="345" book="pari">
ᨽᩥᨠ᩠ᨡᩩᩴ ᩋᨾᩪᩃᨠᩮᨶ ᨸᩣᩁᩣᨩᩥᨠᩮᨶ ᨵᨾ᩠ᨾᩮᨶ ᩋᨶᩩᨴ᩠ᨵᩴᩈᩮᨶ᩠ᨲᩮᩣ ᨲᩥᩔᩮᩣ ᩋᩣᨸᨲ᩠ᨲᩥᨿᩮᩣ ᩋᩣᨸᨩ᩠ᨩᨲᩥ. ᩋᨶᩮᩣᨠᩣᩈᩴ ᨠᩣᩁᩣᨸᩮᨲ᩠ᩅᩣ ᨧᩣᩅᨶᩣᨵᩥᨸ᩠ᨸᩣᨿᩮᩣ ᩅᨴᩮᨲᩥ, ᩋᩣᨸᨲ᩠ᨲᩥ ᩈᩴᨥᩣᨴᩥᩈᩮᩈᩮᨶ ᨴᩩᨠ᩠ᨠᨭᩔ; ᩒᨠᩣᩈᩴ ᨠᩣᩁᩣᨸᩮᨲ᩠ᩅᩣ ᩋᨠ᩠ᨠᩮᩣᩈᩣᨵᩥᨸ᩠ᨸᩣᨿᩮᩣ ᩅᨴᩮᨲᩥ, ᩋᩣᨸᨲ᩠ᨲᩥ ᩒᨾᩈᩅᩤᨴᩔ. (8)
</Paragraph>

<Paragraph number="346" book="pari">
ᨽᩥᨠ᩠ᨡᩩᩴ ᩋᨬ᩠ᨬᨽᩣᨣᩥᨿᩔ ᩋᨵᩥᨠᩁᨱᩔ ᨠᩥᨬ᩠ᨧᩥ ᨴᩮᩈᩴ ᩃᩮᩈᨾᨲ᩠ᨲᩴ ᩏᨸᩣᨴᩤᨿ ᨸᩣᩁᩣᨩᩥᨠᩮᨶ ᨵᨾ᩠ᨾᩮᨶ ᩋᨶᩩᨴ᩠ᨵᩴᩈᩮᨶ᩠ᨲᩮᩣ ᨲᩥᩔᩮᩣ ᩋᩣᨸᨲ᩠ᨲᩥᨿᩮᩣ ᩋᩣᨸᨩ᩠ᨩᨲᩥ. ᩋᨶᩮᩣᨠᩣᩈᩴ ᨠᩣᩁᩣᨸᩮᨲ᩠ᩅᩣ ᨧᩣᩅᨶᩣᨵᩥᨸ᩠ᨸᩣᨿᩮᩣ ᩅᨴᩮᨲᩥ, ᩋᩣᨸᨲ᩠ᨲᩥ ᩈᩴᨥᩣᨴᩥᩈᩮᩈᩮᨶ ᨴᩩᨠ᩠ᨠᨭᩔ; ᩒᨠᩣᩈᩴ ᨠᩣᩁᩣᨸᩮᨲ᩠ᩅᩣ ᩋᨠ᩠ᨠᩮᩣᩈᩣᨵᩥᨸ᩠ᨸᩣᨿᩮᩣ ᩅᨴᩮᨲᩥ, ᩋᩣᨸᨲ᩠ᨲᩥ ᩒᨾᩈᩅᩤᨴᩔ. (9)
</Paragraph>

<Paragraph number="347" book="pari">
ᩈᩴᨥᨽᩮᨴᨠᩮᩣ ᨽᩥᨠ᩠ᨡᩩ ᨿᩣᩅᨲᨲᩥᨿᩴ ᩈᨾᨶᩩᨽᩣᩈᨶᩣᨿ ᨶ ᨸᨭᩥᨶᩥᩔᨩ᩠ᨩᨶ᩠ᨲᩮᩣ ᨲᩥᩔᩮᩣ ᩋᩣᨸᨲ᩠ᨲᩥᨿᩮᩣ ᩋᩣᨸᨩ᩠ᨩᨲᩥ. ᨬᨲ᩠ᨲᩥᨿᩣ ᨴᩩᨠ᩠ᨠᨭᩴ; ᨴ᩠ᩅᩦᩉᩥ ᨠᨾ᩠ᨾᩅᩤᨧᩣᩉᩥ ᨳᩩᩃᩖᨧ᩠ᨧᨿᩣ; ᨠᨾ᩠ᨾᩅᩤᨧᩣᨸᩁᩥᨿᩮᩣᩈᩣᨶᩮ ᩋᩣᨸᨲ᩠ᨲᩥ ᩈᩴᨥᩣᨴᩥᩈᩮᩈᩔ. (10)
</Paragraph>

<Paragraph number="348" book="pari">
ᨽᩮᨴᨠᩣᨶᩩᩅᨲ᩠ᨲᨠᩣ ᨽᩥᨠ᩠ᨡᩪ ᨿᩣᩅᨲᨲᩥᨿᩴ ᩈᨾᨶᩩᨽᩣᩈᨶᩣᨿ ᨶ ᨸᨭᩥᨶᩥᩔᨩ᩠ᨩᨶ᩠ᨲᩣ ᨲᩥᩔᩮᩣ ᩋᩣᨸᨲ᩠ᨲᩥᨿᩮᩣ ᩋᩣᨸᨩ᩠ᨩᨶ᩠ᨲᩥ. ᨬᨲ᩠ᨲᩥᨿᩣ ᨴᩩᨠ᩠ᨠᨭᩴ; ᨴ᩠ᩅᩦᩉᩥ ᨠᨾ᩠ᨾᩅᩤᨧᩣᩉᩥ ᨳᩩᩃᩖᨧ᩠ᨧᨿᩣ; ᨠᨾ᩠ᨾᩅᩤᨧᩣᨸᩁᩥᨿᩮᩣᩈᩣᨶᩮ ᩋᩣᨸᨲ᩠ᨲᩥ ᩈᩴᨥᩣᨴᩥᩈᩮᩈᩔ. (11)
</Paragraph>

<Paragraph number="349" book="pari">
ᨴᩩᨻ᩠ᨻᨧᩮᩣ ᨽᩥᨠ᩠ᨡᩩ ᨿᩣᩅᨲᨲᩥᨿᩴ ᩈᨾᨶᩩᨽᩣᩈᨶᩣᨿ ᨶ ᨸᨭᩥᨶᩥᩔᨩ᩠ᨩᨶ᩠ᨲᩮᩣ ᨲᩥᩔᩮᩣ ᩋᩣᨸᨲ᩠ᨲᩥᨿᩮᩣ ᩋᩣᨸᨩ᩠ᨩᨲᩥ. ᨬᨲ᩠ᨲᩥᨿᩣ ᨴᩩᨠ᩠ᨠᨭᩴ; ᨴ᩠ᩅᩦᩉᩥ ᨠᨾ᩠ᨾᩅᩤᨧᩣᩉᩥ ᨳᩩᩃᩖᨧ᩠ᨧᨿᩣ; ᨠᨾ᩠ᨾᩅᩤᨧᩣᨸᩁᩥᨿᩮᩣᩈᩣᨶᩮ ᩋᩣᨸᨲ᩠ᨲᩥ ᩈᩴᨥᩣᨴᩥᩈᩮᩈᩔ. (12)
</Paragraph>

<Paragraph number="350" book="pari">
ᨠᩩᩃᨴᩪᩈᨠᩮᩣ ᨽᩥᨠ᩠ᨡᩩ ᨿᩣᩅᨲᨲᩥᨿᩴ ᩈᨾᨶᩩᨽᩣᩈᨶᩣᨿ ᨶ ᨸᨭᩥᨶᩥᩔᨩ᩠ᨩᨶ᩠ᨲᩮᩣ ᨲᩥᩔᩮᩣ ᩋᩣᨸᨲ᩠ᨲᩥᨿᩮᩣ ᩋᩣᨸᨩ᩠ᨩᨲᩥ. ᨬᨲ᩠ᨲᩥᨿᩣ ᨴᩩᨠ᩠ᨠᨭᩴ; ᨴ᩠ᩅᩦᩉᩥ ᨠᨾ᩠ᨾᩅᩤᨧᩣᩉᩥ ᨳᩩᩃᩖᨧ᩠ᨧᨿᩣ; ᨠᨾ᩠ᨾᩅᩤᨧᩣᨸᩁᩥᨿᩮᩣᩈᩣᨶᩮ ᩋᩣᨸᨲ᩠ᨲᩥ ᩈᩴᨥᩣᨴᩥᩈᩮᩈᩔ. (13)

</Paragraph>
</Division>

<Paragraph number="351" type="center" book="pari">
ᨲᩮᩁᩈ ᩈᩴᨥᩣᨴᩥᩈᩮᩈᩣ ᨶᩥᨭ᩠ᨮᩥᨲᩣ.
</Paragraph>