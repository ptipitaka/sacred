---
title: "1.1.1.1 ᨸᩣᩁᩣᨩᩥᨠᨠᨱ᩠ᨯ"
tableOfContents: false
sidebar:
  order: 1
type: "tipitaka"
basket: "vi"
book: "pari"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="1" book="pari">

<Paragraph number="2" book="pari">
ᨿᩴ ᨲᩮᨶ ᨽᨣᩅᨲᩣ ᨩᩣᨶᨲᩣ ᨸᩔᨲᩣ ᩋᩁᩉᨲᩣ ᩈᨾ᩠ᨾᩣᩈᨾ᩠ᨻᩩᨴ᩠ᨵᩮᨶ ᨸᨮᨾᩴ ᨸᩣᩁᩣᨩᩥᨠᩴ ᨠᨲ᩠ᨳ ᨸᨬ᩠ᨬᨲ᩠ᨲᩴ, ᨠᩴ ᩋᩣᩁᨻ᩠ᨽ, ᨠᩥᩈ᩠ᨾᩥᩴ ᩅᨲ᩠ᨳᩩᩈ᩠ᨾᩥᩴ? ᩋᨲ᩠ᨳᩥ ᨲᨲ᩠ᨳ ᨸᨬ᩠ᨬᨲ᩠ᨲᩥ, ᩋᨶᩩᨸᨬ᩠ᨬᨲ᩠ᨲᩥ, ᩋᨶᩩᨸ᩠ᨸᨶ᩠ᨶᨸᨬ᩠ᨬᨲ᩠ᨲᩥ? ᩈᨻ᩠ᨻᨲ᩠ᨳᨸᨬ᩠ᨬᨲ᩠ᨲᩥ, ᨸᨴᩮᩈᨸᨬ᩠ᨬᨲ᩠ᨲᩥ? ᩈᩣᨵᩤᩁᨱᨸᨬ᩠ᨬᨲ᩠ᨲᩥ, ᩋᩈᩣᨵᩤᩁᨱᨸᨬ᩠ᨬᨲ᩠ᨲᩥ? ᩑᨠᨲᩮᩣᨸᨬ᩠ᨬᨲ᩠ᨲᩥ, ᩏᨽᨲᩮᩣᨸᨬ᩠ᨬᨲ᩠ᨲᩥ? ᨸᨬ᩠ᨧᨶ᩠ᨶᩴ ᨸᩣᨲᩥᨾᩮᩣᨠ᩠ᨡᩩᨴ᩠ᨴᩮᩈᩣᨶᩴ ᨠᨲ᩠ᨳᩮᩣᨣᨵᩴ ᨠᨲ᩠ᨳ ᨸᩁᩥᨿᩣᨸᨶ᩠ᨶᩴ? ᨠᨲᨾᩮᨶ ᩏᨴ᩠ᨴᩮᩈᩮᨶ ᩏᨴ᩠ᨴᩮᩈᩴ ᩋᩣᨣᨧ᩠ᨨᨲᩥ? ᨧᨲᩩᨶ᩠ᨶᩴ ᩅᩥᨸᨲ᩠ᨲᩦᨶᩴ ᨠᨲᨾᩣ ᩅᩥᨸᨲ᩠ᨲᩥ? ᩈᨲ᩠ᨲᨶ᩠ᨶᩴ ᩋᩣᨸᨲ᩠ᨲᩥᨠ᩠ᨡᨶ᩠ᨵᩣᨶᩴ ᨠᨲᨾᩮᩣ ᩋᩣᨸᨲ᩠ᨲᩥᨠ᩠ᨡᨶ᩠ᨵᩮᩣ? ᨨᨶ᩠ᨶᩴ ᩋᩣᨸᨲ᩠ᨲᩥᩈᨾᩩᨭ᩠ᨮᩣᨶᩣᨶᩴ ᨠᨲᩥᩉᩥ ᩈᨾᩩᨭ᩠ᨮᩣᨶᩮᩉᩥ ᩈᨾᩩᨭ᩠ᨮᩣᨲᩥ? ᨧᨲᩩᨶ᩠ᨶᩴ ᩋᨵᩥᨠᩁᨱᩣᨶᩴ ᨠᨲᨾᩴ ᩋᨵᩥᨠᩁᨱᩴ? ᩈᨲ᩠ᨲᨶ᩠ᨶᩴ ᩈᨾᨳᩣᨶᩴ ᨠᨲᩥᩉᩥ ᩈᨾᨳᩮᩉᩥ ᩈᨾ᩠ᨾᨲᩥ? ᨠᩮᩣ ᨲᨲ᩠ᨳ ᩅᩥᨶᨿᩮᩣ, ᨠᩮᩣ ᨲᨲ᩠ᨳ ᩋᨽᩥᩅᩥᨶᨿᩮᩣ? ᨠᩥᩴ ᨲᨲ᩠ᨳ ᨸᩣᨲᩥᨾᩮᩣᨠ᩠ᨡᩴ, ᨠᩥᩴ ᨲᨲ᩠ᨳ ᩋᨵᩥᨸᩣᨲᩥᨾᩮᩣᨠ᩠ᨡᩴ? ᨠᩣ ᩅᩥᨸᨲ᩠ᨲᩥ? ᨠᩣ ᩈᨾ᩠ᨸᨲ᩠ᨲᩥ? ᨠᩣ ᨸᨭᩥᨸᨲ᩠ᨲᩥ? ᨠᨲᩥ ᩋᨲ᩠ᨳᩅᩈᩮ ᨸᨭᩥᨧ᩠ᨧ ᨽᨣᩅᨲᩣ ᨸᨮᨾᩴ ᨸᩣᩁᩣᨩᩥᨠᩴ ᨸᨬ᩠ᨬᨲ᩠ᨲᩴ? ᨠᩮ ᩈᩥᨠ᩠ᨡᨶ᩠ᨲᩥ? ᨠᩮ ᩈᩥᨠ᩠ᨡᩥᨲᩈᩥᨠ᩠ᨡᩣ? ᨠᨲ᩠ᨳ ᨮᩥᨲᩴ? ᨠᩮ ᨵᩤᩁᩮᨶ᩠ᨲᩥ? ᨠᩔ ᩅᨧᨶᩴ? ᨠᩮᨶᩣᨽᨲᨶ᩠ᨲᩥ?
</Paragraph>

</Division>
<Division number="2" book="pari">

<Paragraph number="3" book="pari">
ᨿᩴ ᨲᩮᨶ ᨽᨣᩅᨲᩣ ᨩᩣᨶᨲᩣ ᨸᩔᨲᩣ ᩋᩁᩉᨲᩣ ᩈᨾ᩠ᨾᩣᩈᨾ᩠ᨻᩩᨴ᩠ᨵᩮᨶ ᨸᨮᨾᩴ ᨸᩣᩁᩣᨩᩥᨠᩴ ᨠᨲ᩠ᨳ ᨸᨬ᩠ᨬᨲ᩠ᨲᨶ᩠ᨲᩥ? ᩅᩮᩈᩣᩃᩥᨿᩴ ᨸᨬ᩠ᨬᨲ᩠ᨲᩴ. ᨠᩴ ᩋᩣᩁᨻ᩠ᨽᩣᨲᩥ? ᩈᩩᨴᩥᨶ᩠ᨶᩴ ᨠᩃᨶ᩠ᨴᨸᩩᨲ᩠ᨲᩴ ᩋᩣᩁᨻ᩠ᨽ. ᨠᩥᩈ᩠ᨾᩥᩴ ᩅᨲ᩠ᨳᩩᩈ᩠ᨾᩥᨶ᩠ᨲᩥ? ᩈᩩᨴᩥᨶ᩠ᨶᩮᩣ ᨠᩃᨶ᩠ᨴᨸᩩᨲ᩠ᨲᩮᩣ ᨸᩩᩁᩣᨱᨴᩩᨲᩥᨿᩥᨠᩣᨿ ᨾᩮᨳᩩᨶᩴ ᨵᨾ᩠ᨾᩴ ᨸᨭᩥᩈᩮᩅᩥ, ᨲᩈ᩠ᨾᩥᩴ ᩅᨲ᩠ᨳᩩᩈ᩠ᨾᩥᩴ. ᩋᨲ᩠ᨳᩥ ᨲᨲ᩠ᨳ ᨸᨬ᩠ᨬᨲ᩠ᨲᩥ, ᩋᨶᩩᨸᨬ᩠ᨬᨲ᩠ᨲᩥ, ᩋᨶᩩᨸ᩠ᨸᨶ᩠ᨶᨸᨬ᩠ᨬᨲ᩠ᨲᩦᨲᩥ? ᩑᨠᩣ ᨸᨬ᩠ᨬᨲ᩠ᨲᩥ, ᨴ᩠ᩅᩮ ᩋᨶᩩᨸᨬ᩠ᨬᨲ᩠ᨲᩥᨿᩮᩣ. ᩋᨶᩩᨸ᩠ᨸᨶ᩠ᨶᨸᨬ᩠ᨬᨲ᩠ᨲᩥ ᨲᩈ᩠ᨾᩥᩴ ᨶᨲ᩠ᨳᩥ. ᩈᨻ᩠ᨻᨲ᩠ᨳᨸᨬ᩠ᨬᨲ᩠ᨲᩥ, ᨸᨴᩮᩈᨸᨬ᩠ᨬᨲ᩠ᨲᩦᨲᩥ? ᩈᨻ᩠ᨻᨲ᩠ᨳᨸᨬ᩠ᨬᨲ᩠ᨲᩥ. ᩈᩣᨵᩤᩁᨱᨸᨬ᩠ᨬᨲ᩠ᨲᩥ, ᩋᩈᩣᨵᩤᩁᨱᨸᨬ᩠ᨬᨲ᩠ᨲᩦᨲᩥ? ᩈᩣᨵᩤᩁᨱᨸᨬ᩠ᨬᨲ᩠ᨲᩥ. ᩑᨠᨲᩮᩣᨸᨬ᩠ᨬᨲ᩠ᨲᩥ, ᩏᨽᨲᩮᩣᨸᨬ᩠ᨬᨲ᩠ᨲᩦᨲᩥ? ᩏᨽᨲᩮᩣᨸᨬ᩠ᨬᨲ᩠ᨲᩥ. ᨸᨬ᩠ᨧᨶ᩠ᨶᩴ ᨸᩣᨲᩥᨾᩮᩣᨠ᩠ᨡᩩᨴ᩠ᨴᩮᩈᩣᨶᩴ ᨠᨲ᩠ᨳᩮᩣᨣᨵᩴ ᨠᨲ᩠ᨳ ᨸᩁᩥᨿᩣᨸᨶ᩠ᨶᨶ᩠ᨲᩥ? ᨶᩥᨴᩤᨶᩮᩣᨣᨵᩴ, ᨶᩥᨴᩤᨶᨸᩁᩥᨿᩣᨸᨶ᩠ᨶᩴ. ᨠᨲᨾᩮᨶ ᩏᨴ᩠ᨴᩮᩈᩮᨶ ᩏᨴ᩠ᨴᩮᩈᩴ ᩋᩣᨣᨧ᩠ᨨᨲᩦᨲᩥ? ᨴᩩᨲᩥᨿᩮᨶ ᩏᨴ᩠ᨴᩮᩈᩮᨶ ᩏᨴ᩠ᨴᩮᩈᩴ ᩋᩣᨣᨧ᩠ᨨᨲᩥ. ᨧᨲᩩᨶ᩠ᨶᩴ ᩅᩥᨸᨲ᩠ᨲᩦᨶᩴ ᨠᨲᨾᩣ ᩅᩥᨸᨲ᩠ᨲᩦᨲᩥ? ᩈᩦᩃᩅᩥᨸᨲ᩠ᨲᩥ. ᩈᨲ᩠ᨲᨶ᩠ᨶᩴ ᩋᩣᨸᨲ᩠ᨲᩥᨠ᩠ᨡᨶ᩠ᨵᩣᨶᩴ ᨠᨲᨾᩮᩣ ᩋᩣᨸᨲ᩠ᨲᩥᨠ᩠ᨡᨶ᩠ᨵᩮᩣᨲᩥ? ᨸᩣᩁᩣᨩᩥᨠᩣᨸᨲ᩠ᨲᩥᨠ᩠ᨡᨶ᩠ᨵᩮᩣ. ᨨᨶ᩠ᨶᩴ ᩋᩣᨸᨲ᩠ᨲᩥᩈᨾᩩᨭ᩠ᨮᩣᨶᩣᨶᩴ ᨠᨲᩥᩉᩥ ᩈᨾᩩᨭ᩠ᨮᩣᨶᩮᩉᩥ ᩈᨾᩩᨭ᩠ᨮᩣᨲᩦᨲᩥ? ᩑᨠᩮᨶ ᩈᨾᩩᨭ᩠ᨮᩣᨶᩮᨶ ᩈᨾᩩᨭ᩠ᨮᩣᨲᩥ—  ᨠᩣᨿᨲᩮᩣ ᨧ ᨧᩥᨲ᩠ᨲᨲᩮᩣ ᨧ ᩈᨾᩩᨭ᩠ᨮᩣᨲᩥ, ᨶ ᩅᩤᨧᨲᩮᩣ. ᨧᨲᩩᨶ᩠ᨶᩴ ᩋᨵᩥᨠᩁᨱᩣᨶᩴ ᨠᨲᨾᩴ ᩋᨵᩥᨠᩁᨱᨶ᩠ᨲᩥ? ᩋᩣᨸᨲ᩠ᨲᩣᨵᩥᨠᩁᨱᩴ. ᩈᨲ᩠ᨲᨶ᩠ᨶᩴ ᩈᨾᨳᩣᨶᩴ ᨠᨲᩥᩉᩥ ᩈᨾᨳᩮᩉᩥ ᩈᨾ᩠ᨾᨲᩦᨲᩥ? ᨴ᩠ᩅᩦᩉᩥ ᩈᨾᨳᩮᩉᩥ ᩈᨾ᩠ᨾᨲᩥ—  ᩈᨾ᩠ᨾᩩᨡᩣᩅᩥᨶᨿᩮᨶ ᨧ ᨸᨭᩥᨬ᩠ᨬᩣᨲᨠᩁᨱᩮᨶ ᨧ. ᨠᩮᩣ ᨲᨲ᩠ᨳ ᩅᩥᨶᨿᩮᩣ, ᨠᩮᩣ ᨲᨲ᩠ᨳ ᩋᨽᩥᩅᩥᨶᨿᩮᩣᨲᩥ? ᨸᨬ᩠ᨬᨲ᩠ᨲᩥ ᩅᩥᨶᨿᩮᩣ, ᩅᩥᨽᨲ᩠ᨲᩥ ᩋᨽᩥᩅᩥᨶᨿᩮᩣ. ᨠᩥᩴ ᨲᨲ᩠ᨳ ᨸᩣᨲᩥᨾᩮᩣᨠ᩠ᨡᩴ, ᨠᩥᩴ ᨲᨲ᩠ᨳ ᩋᨵᩥᨸᩣᨲᩥᨾᩮᩣᨠ᩠ᨡᨶ᩠ᨲᩥ? ᨸᨬ᩠ᨬᨲ᩠ᨲᩥ ᨸᩣᨲᩥᨾᩮᩣᨠ᩠ᨡᩴ, ᩅᩥᨽᨲ᩠ᨲᩥ ᩋᨵᩥᨸᩣᨲᩥᨾᩮᩣᨠ᩠ᨡᩴ. ᨠᩣ ᩅᩥᨸᨲ᩠ᨲᩦᨲᩥ? ᩋᩈᩴᩅᩁᩮᩣ ᩅᩥᨸᨲ᩠ᨲᩥ. ᨠᩣ ᩈᨾ᩠ᨸᨲ᩠ᨲᩦᨲᩥ? ᩈᩴᩅᩁᩮᩣ ᩈᨾ᩠ᨸᨲ᩠ᨲᩥ. ᨠᩣ ᨸᨭᩥᨸᨲ᩠ᨲᩦᨲᩥ? “ᨶ ᩑᩅᩁᩪᨸᩴ ᨠᩁᩥᩔᩣᨾᩦ”ᨲᩥ ᨿᩣᩅᨩᩦᩅᩴ ᩋᩣᨸᩣᨱᨠᩮᩣᨭᩥᨠᩴ ᩈᨾᩣᨴᩤᨿ ᩈᩥᨠ᩠ᨡᨲᩥ ᩈᩥᨠ᩠ᨡᩣᨸᨴᩮᩈᩩ. ᨠᨲᩥ ᩋᨲ᩠ᨳᩅᩈᩮ ᨸᨭᩥᨧ᩠ᨧ ᨽᨣᩅᨲᩣ ᨸᨮᨾᩴ ᨸᩣᩁᩣᨩᩥᨠᩴ ᨸᨬ᩠ᨬᨲ᩠ᨲᨶ᩠ᨲᩥ? ᨴᩈ ᩋᨲ᩠ᨳᩅᩈᩮ ᨸᨭᩥᨧ᩠ᨧ ᨽᨣᩅᨲᩣ ᨸᨮᨾᩴ ᨸᩣᩁᩣᨩᩥᨠᩴ ᨸᨬ᩠ᨬᨲ᩠ᨲᩴ—  ᩈᩴᨥᩈᩩᨭ᩠ᨮᩩᨲᩣᨿ, ᩈᩴᨥᨹᩣᩈᩩᨲᩣᨿ, ᨴᩩᨾ᩠ᨾᩘᨠᩪᨶᩴ ᨸᩩᨣ᩠ᨣᩃᩣᨶᩴ ᨶᩥᨣ᩠ᨣᩉᩣᨿ, ᨸᩮᩈᩃᩣᨶᩴ ᨽᩥᨠ᩠ᨡᩪᨶᩴ ᨹᩣᩈᩩᩅᩥᩉᩣᩁᩣᨿ, ᨴᩥᨭ᩠ᨮᨵᨾ᩠ᨾᩥᨠᩣᨶᩴ ᩋᩣᩈᩅᩤᨶᩴ ᩈᩴᩅᩁᩣᨿ, ᩈᨾ᩠ᨸᩁᩣᨿᩥᨠᩣᨶᩴ ᩋᩣᩈᩅᩤᨶᩴ ᨸᨭᩥᨥᩣᨲᩣᨿ, ᩋᨸ᩠ᨸᩈᨶ᩠ᨶᩣᨶᩴ ᨸᩈᩣᨴᩤᨿ, ᨸᩈᨶ᩠ᨶᩣᨶᩴ ᨽᩥᨿ᩠ᨿᩮᩣᨽᩣᩅᩤᨿ, ᩈᨴ᩠ᨵᨾ᩠ᨾᨭ᩠ᨮᩥᨲᩥᨿᩣ, ᩅᩥᨶᨿᩣᨶᩩᨣ᩠ᨣᩉᩣᨿ. ᨠᩮ ᩈᩥᨠ᩠ᨡᨶ᩠ᨲᩦᨲᩥ? ᩈᩮᨠ᩠ᨡᩣ ᨧ ᨸᩩᨳᩩᨩ᩠ᨩᨶᨠᩃ᩠ᨿᩣᨱᨠᩣ ᨧ ᩈᩥᨠ᩠ᨡᨶ᩠ᨲᩥ. ᨠᩮ ᩈᩥᨠ᩠ᨡᩥᨲᩈᩥᨠ᩠ᨡᩣᨲᩥ? ᩋᩁᩉᨶ᩠ᨲᩮᩣ ᩈᩥᨠ᩠ᨡᩥᨲᩈᩥᨠ᩠ᨡᩣ. ᨠᨲ᩠ᨳ ᨮᩥᨲᨶ᩠ᨲᩥ? ᩈᩥᨠ᩠ᨡᩣᨠᩣᨾᩮᩈᩩ ᨮᩥᨲᩴ. ᨠᩮ ᨵᩤᩁᩮᨶ᩠ᨲᩦᨲᩥ? ᨿᩮᩈᩴ ᩅᨲ᩠ᨲᨲᩥ ᨲᩮ ᨵᩤᩁᩮᨶ᩠ᨲᩥ. ᨠᩔ ᩅᨧᨶᨶ᩠ᨲᩥ? ᨽᨣᩅᨲᩮᩣ ᩅᨧᨶᩴ ᩋᩁᩉᨲᩮᩣ ᩈᨾ᩠ᨾᩣᩈᨾ᩠ᨻᩩᨴ᩠ᨵᩔ. ᨠᩮᨶᩣᨽᨲᨶ᩠ᨲᩥ? ᨸᩁᨾ᩠ᨸᩁᩣᨽᨲᩴ—
</Paragraph>

</Division>
<Division number="3" book="pari">

<Paragraph number="4" type="verses" book="pari">
ᩏᨸᩣᩃᩥ ᨴᩤᩈᨠᩮᩣ ᨧᩮᩅ,_  
_ᩈᩮᩣᨱᨠᩮᩣ ᩈᩥᨣ᩠ᨣᩅᩮᩤ ᨲᨳᩣ;_  
_ᨾᩮᩣᨣ᩠ᨣᩃᩥᨸᩩᨲ᩠ᨲᩮᨶ ᨸᨬ᩠ᨧᨾᩣ,_  
_ᩑᨲᩮ ᨩᨾ᩠ᨻᩩᩈᩥᩁᩥᩅ᩠ᩉᨿᩮ._  

</Paragraph>

<Paragraph number="5" book="pari">
_ᨲᨲᩮᩣ ᨾᩉᩥᨶ᩠ᨴᩮᩣ ᩍᨭ᩠ᨭᩥᨿᩮᩣ,_  
ᩏᨲ᩠ᨲᩥᨿᩮᩣ ᩈᨾ᩠ᨻᩃᩮᩣ ᨲᨳᩣ;_  
_ᨽᨴ᩠ᨴᨶᩣᨾᩮᩣ ᨧ ᨸᨱ᩠ᨯᩥᨲᩮᩣ._  

</Paragraph>

<Paragraph number="6" type="verses" book="pari">
_ᩑᨲᩮ ᨶᩣᨣᩤ ᨾᩉᩣᨸᨬ᩠ᨬᩣ,_  
_ᨩᨾ᩠ᨻᩩᨴᩦᨸᩣ ᩍᨵᩤᨣᨲᩣ;_  
_ᩅᩥᨶᨿᩴ ᨲᩮ ᩅᩤᨧᨿᩥᩴᩈᩩ,_  
_ᨸᩥᨭᨠᩴ ᨲᨾ᩠ᨻᨸᨱ᩠ᨱᩥᨿᩣ._  

</Paragraph>

<Paragraph number="7" type="verses" book="pari">
_ᨶᩥᨠᩣᨿᩮ ᨸᨬ᩠ᨧ ᩅᩤᨧᩮᩈᩩᩴ,_  
_ᩈᨲ᩠ᨲ ᨧᩮᩅ ᨸᨠᩁᨱᩮ;_  
_ᨲᨲᩮᩣ ᩋᩁᩥᨭ᩠ᨮᩮᩣ ᨾᩮᨵᩤᩅᩦ,_  
_ᨲᩥᩔᨴᨲ᩠ᨲᩮᩣ ᨧ ᨸᨱ᩠ᨯᩥᨲᩮᩣ._  

</Paragraph>

<Paragraph number="8" type="verses" book="pari">
_ᩅᩥᩈᩣᩁᨴᩮᩤ ᨠᩣᩊᩈᩩᨾᨶᩮᩣ,_  
_ᨳᩮᩁᩮᩣ ᨧ ᨴᩦᨥᨶᩣᨾᨠᩮᩣ;_  
_ᨴᩦᨥᩈᩩᨾᨶᩮᩣ ᨧ ᨸᨱ᩠ᨯᩥᨲᩮᩣ._  

</Paragraph>

<Paragraph number="9" type="verses" book="pari">
_ᨸᩩᨶᨴᩮᩅ ᨠᩣᩊᩈᩩᨾᨶᩮᩣ,_  
_ᨶᩣᨣᨲ᩠ᨳᩮᩁᩮᩣ ᨧ ᨻᩩᨴ᩠ᨵᩁᨠ᩠ᨡᩥᨲᩮᩣ;_  
_ᨲᩥᩔᨲ᩠ᨳᩮᩁᩮᩣ ᨧ ᨾᩮᨵᩤᩅᩦ,_  
_ᨴᩮᩅᨲ᩠ᨳᩮᩁᩮᩣ ᨧ ᨸᨱ᩠ᨯᩥᨲᩮᩣ._  

</Paragraph>

<Paragraph number="10" type="verses" book="pari">
_ᨸᩩᨶᨴᩮᩅ ᩈᩩᨾᨶᩮᩣ ᨾᩮᨵᩤᩅᩦ,_  
_ᩅᩥᨶᨿᩮ ᨧ ᩅᩥᩈᩣᩁᨴᩮᩤ;_  
_ᨻᩉᩩᩔᩩᨲᩮᩣ ᨧᩪᩊᨶᩣᨣᩮᩤ,_  
_ᨣᨩᩮᩣᩅ ᨴᩩᨸ᩠ᨸᨵᩴᩈᩥᨿᩮᩣ._  

</Paragraph>

<Paragraph number="11" type="verses" book="pari">
_ᨵᨾ᩠ᨾᨸᩣᩃᩥᨲᨶᩣᨾᩮᩣ ᨧ,_  
_ᩁᩮᩣᩉᨱᩮ ᩈᩣᨵᩩᨸᩪᨩᩥᨲᩮᩣ;_  
_ᨲᩔ ᩈᩥᩔᩮᩣ ᨾᩉᩣᨸᨬ᩠ᨬᩮᩣ,_  
_ᨡᩮᨾᨶᩣᨾᩮᩣ ᨲᩥᨸᩮᨭᨠᩮᩣ._  

</Paragraph>

<Paragraph number="12" type="verses" book="pari">
_ᨴᩦᨸᩮ ᨲᩣᩁᨠᩁᩣᨩᩣᩅ,_  
_ᨸᨬ᩠ᨬᩣᨿ ᩋᨲᩥᩁᩮᩣᨧᨳ;_  
ᩏᨸᨲᩥᩔᩮᩣ ᨧ ᨾᩮᨵᩤᩅᩦ,_  
_ᨹᩩᩔᨴᩮᩅᩮᩤ ᨾᩉᩣᨠᨳᩦ._  

</Paragraph>

<Paragraph number="13" type="verses" book="pari">
_ᨸᩩᨶᨴᩮᩅ ᩈᩩᨾᨶᩮᩣ ᨾᩮᨵᩤᩅᩦ,_  
_ᨸᩩᨸ᩠ᨹᨶᩣᨾᩮᩣ ᨻᩉᩩᩔᩩᨲᩮᩣ;_  
_ᨾᩉᩣᨠᨳᩦ ᨾᩉᩣᩈᩥᩅᩮᩤ,_  
_ᨸᩥᨭᨠᩮ ᩈᨻ᩠ᨻᨲ᩠ᨳ ᨠᩮᩣᩅᩥᨴᩮᩤ._  

</Paragraph>

<Paragraph number="14" type="verses" book="pari">
_ᨸᩩᨶᨴᩮᩅ ᩏᨸᩣᩃᩥ ᨾᩮᨵᩤᩅᩦ,_  
_ᩅᩥᨶᨿᩮ ᨧ ᩅᩥᩈᩣᩁᨴᩮᩤ;_  
_ᨾᩉᩣᨶᩣᨣᩮᩤ ᨾᩉᩣᨸᨬ᩠ᨬᩮᩣ,_  
_ᩈᨴ᩠ᨵᨾ᩠ᨾᩅᩴᩈᨠᩮᩣᩅᩥᨴᩮᩤ._  

</Paragraph>

<Paragraph number="15" type="verses" book="pari">
_ᨸᩩᨶᨴᩮᩅ ᩋᨽᨿᩮᩣ ᨾᩮᨵᩤᩅᩦ,_  
_ᨸᩥᨭᨠᩮ ᩈᨻ᩠ᨻᨲ᩠ᨳ ᨠᩮᩣᩅᩥᨴᩮᩤ;_  
_ᨲᩥᩔᨲ᩠ᨳᩮᩁᩮᩣ ᨧ ᨾᩮᨵᩤᩅᩦ,_  
_ᩅᩥᨶᨿᩮ ᨧ ᩅᩥᩈᩣᩁᨴᩮᩤ._  

</Paragraph>

<Paragraph number="16" type="verses" book="pari">
_ᨲᩔ ᩈᩥᩔᩮᩣ ᨾᩉᩣᨸᨬ᩠ᨬᩮᩣ,_  
_ᨸᩩᨸ᩠ᨹᨶᩣᨾᩮᩣ ᨻᩉᩩᩔᩩᨲᩮᩣ;_  
_ᩈᩣᩈᨶᩴ ᩋᨶᩩᩁᨠ᩠ᨡᨶ᩠ᨲᩮᩣ,_  
_ᨩᨾ᩠ᨻᩩᨴᩦᨸᩮ ᨸᨲᩥᨭ᩠ᨮᩥᨲᩮᩣ._  

</Paragraph>

<Paragraph number="17" type="verses" book="pari">
_ᨧᩪᩊᩣᨽᨿᩮᩣ ᨧ ᨾᩮᨵᩤᩅᩦ,_  
_ᩅᩥᨶᨿᩮ ᨧ ᩅᩥᩈᩣᩁᨴᩮᩤ;_  
_ᨲᩥᩔᨲ᩠ᨳᩮᩁᩮᩣ ᨧ ᨾᩮᨵᩤᩅᩦ,_  
_ᩈᨴ᩠ᨵᨾ᩠ᨾᩅᩴᩈᨠᩮᩣᩅᩥᨴᩮᩤ._  

</Paragraph>

<Paragraph number="18" type="verses" book="pari">
_ᨧᩪᩊᨴᩮᩅᩮᩤ ᨧ ᨾᩮᨵᩤᩅᩦ,_  
_ᩅᩥᨶᨿᩮ ᨧ ᩅᩥᩈᩣᩁᨴᩮᩤ;_  
_ᩈᩥᩅᨲ᩠ᨳᩮᩁᩮᩣ ᨧ ᨾᩮᨵᩤᩅᩦ,_  
_ᩅᩥᨶᨿᩮ ᩈᨻ᩠ᨻᨲ᩠ᨳ ᨠᩮᩣᩅᩥᨴᩮᩤ._  

</Paragraph>

<Paragraph number="19" type="verses" book="pari">
_ᩑᨲᩮ ᨶᩣᨣᩤ ᨾᩉᩣᨸᨬ᩠ᨬᩣ,_  
_ᩅᩥᨶᨿᨬ᩠ᨬᩪ ᨾᨣ᩠ᨣᨠᩮᩣᩅᩥᨴᩤ;_  
_ᩅᩥᨶᨿᩴ ᨴᩦᨸᩮ ᨸᨠᩣᩈᩮᩈᩩᩴ,_  
_ᨸᩥᨭᨠᩴ ᨲᨾ᩠ᨻᨸᨱ᩠ᨱᩥᨿᩣᨲᩥ._  

</Paragraph>

</Division>
<Division number="4" book="pari">

<Paragraph number="20" book="pari">
ᨿᩴ ᨲᩮᨶ ᨽᨣᩅᨲᩣ ᨩᩣᨶᨲᩣ ᨸᩔᨲᩣ ᩋᩁᩉᨲᩣ ᩈᨾ᩠ᨾᩣᩈᨾ᩠ᨻᩩᨴ᩠ᨵᩮᨶ ᨴᩩᨲᩥᨿᩴ ᨸᩣᩁᩣᨩᩥᨠᩴ ᨠᨲ᩠ᨳ ᨸᨬ᩠ᨬᨲ᩠ᨲᨶ᩠ᨲᩥ? ᩁᩣᨩᨣᩉᩮ ᨸᨬ᩠ᨬᨲ᩠ᨲᩴ. ᨠᩴ ᩋᩣᩁᨻ᩠ᨽᩣᨲᩥ? ᨵᨶᩥᨿᩴ ᨠᩩᨾ᩠ᨽᨠᩣᩁᨸᩩᨲ᩠ᨲᩴ ᩋᩣᩁᨻ᩠ᨽ. ᨠᩥᩈ᩠ᨾᩥᩴ ᩅᨲ᩠ᨳᩩᩈ᩠ᨾᩥᨶ᩠ᨲᩥ? ᨵᨶᩥᨿᩮᩣ ᨠᩩᨾ᩠ᨽᨠᩣᩁᨸᩩᨲ᩠ᨲᩮᩣ ᩁᨬ᩠ᨬᩮᩣ ᨴᩤᩁᩪᨶᩥ ᩋᨴᩥᨶ᩠ᨶᩴ ᩋᩣᨴᩥᨿᩥ, ᨲᩈ᩠ᨾᩥᩴ ᩅᨲ᩠ᨳᩩᩈ᩠ᨾᩥᩴ. ᩑᨠᩣ ᨸᨬ᩠ᨬᨲ᩠ᨲᩥ, ᩑᨠᩣ ᩋᨶᩩᨸᨬ᩠ᨬᨲ᩠ᨲᩥ. ᨨᨶ᩠ᨶᩴ ᩋᩣᨸᨲ᩠ᨲᩥᩈᨾᩩᨭ᩠ᨮᩣᨶᩣᨶᩴ ᨠᨲᩥᩉᩥ ᩈᨾᩩᨭ᩠ᨮᩣᨶᩮᩉᩥ ᩈᨾᩩᨭ᩠ᨮᩣᨲᩦᨲᩥ? ᨲᩦᩉᩥ ᩈᨾᩩᨭ᩠ᨮᩣᨶᩮᩉᩥ ᩈᨾᩩᨭ᩠ᨮᩣᨲᩥ—  ᩈᩥᨿᩣ ᨠᩣᨿᨲᩮᩣ ᨧ ᨧᩥᨲ᩠ᨲᨲᩮᩣ ᨧ ᩈᨾᩩᨭ᩠ᨮᩣᨲᩥ, ᨶ ᩅᩤᨧᨲᩮᩣ; ᩈᩥᨿᩣ ᩅᩤᨧᨲᩮᩣ ᨧ ᨧᩥᨲ᩠ᨲᨲᩮᩣ ᨧ ᩈᨾᩩᨭ᩠ᨮᩣᨲᩥ, ᨶ ᨠᩣᨿᨲᩮᩣ; ᩈᩥᨿᩣ ᨠᩣᨿᨲᩮᩣ ᨧ ᩅᩤᨧᨲᩮᩣ ᨧ ᨧᩥᨲ᩠ᨲᨲᩮᩣ ᨧ ᩈᨾᩩᨭ᩠ᨮᩣᨲᩥ …ᨸᩮ… .
</Paragraph>

</Division>
<Division number="5" book="pari">

<Paragraph number="21" book="pari">
ᨲᨲᩥᨿᩴ ᨸᩣᩁᩣᨩᩥᨠᩴ ᨠᨲ᩠ᨳ ᨸᨬ᩠ᨬᨲ᩠ᨲᨶ᩠ᨲᩥ? ᩅᩮᩈᩣᩃᩥᨿᩴ ᨸᨬ᩠ᨬᨲ᩠ᨲᩴ. ᨠᩴ ᩋᩣᩁᨻ᩠ᨽᩣᨲᩥ? ᩈᨾ᩠ᨻᩉᩩᩃᩮ ᨽᩥᨠ᩠ᨡᩪ ᩋᩣᩁᨻ᩠ᨽ. ᨠᩥᩈ᩠ᨾᩥᩴ ᩅᨲ᩠ᨳᩩᩈ᩠ᨾᩥᨶ᩠ᨲᩥ? ᩈᨾ᩠ᨻᩉᩩᩃᩣ ᨽᩥᨠ᩠ᨡᩪ ᩋᨬ᩠ᨬᨾᨬ᩠ᨬᩴ ᨩᩦᩅᩥᨲᩣ ᩅᩮᩤᩁᩮᩣᨸᩮᩈᩩᩴ, ᨲᩈ᩠ᨾᩥᩴ ᩅᨲ᩠ᨳᩩᩈ᩠ᨾᩥᩴ. ᩑᨠᩣ ᨸᨬ᩠ᨬᨲ᩠ᨲᩥ, ᩑᨠᩣ ᩋᨶᩩᨸᨬ᩠ᨬᨲ᩠ᨲᩥ. ᨨᨶ᩠ᨶᩴ ᩋᩣᨸᨲ᩠ᨲᩥᩈᨾᩩᨭ᩠ᨮᩣᨶᩣᨶᩴ ᨠᨲᩥᩉᩥ ᩈᨾᩩᨭ᩠ᨮᩣᨶᩮᩉᩥ ᩈᨾᩩᨭ᩠ᨮᩣᨲᩦᨲᩥ? ᨲᩦᩉᩥ ᩈᨾᩩᨭ᩠ᨮᩣᨶᩮᩉᩥ ᩈᨾᩩᨭ᩠ᨮᩣᨲᩥ—  ᩈᩥᨿᩣ ᨠᩣᨿᨲᩮᩣ ᨧ ᨧᩥᨲ᩠ᨲᨲᩮᩣ ᨧ ᩈᨾᩩᨭ᩠ᨮᩣᨲᩥ, ᨶ ᩅᩤᨧᨲᩮᩣ; ᩈᩥᨿᩣ ᩅᩤᨧᨲᩮᩣ ᨧ ᨧᩥᨲ᩠ᨲᨲᩮᩣ ᨧ ᩈᨾᩩᨭ᩠ᨮᩣᨲᩥ, ᨶ ᨠᩣᨿᨲᩮᩣ; ᩈᩥᨿᩣ ᨠᩣᨿᨲᩮᩣ ᨧ ᩅᩤᨧᨲᩮᩣ ᨧ ᨧᩥᨲ᩠ᨲᨲᩮᩣ ᨧ ᩈᨾᩩᨭ᩠ᨮᩣᨲᩥ …ᨸᩮ… .
</Paragraph>

</Division>
<Division number="6" book="pari">

<Paragraph number="22" book="pari">
ᨧᨲᩩᨲ᩠ᨳᩴ ᨸᩣᩁᩣᨩᩥᨠᩴ ᨠᨲ᩠ᨳ ᨸᨬ᩠ᨬᨲ᩠ᨲᨶ᩠ᨲᩥ? ᩅᩮᩈᩣᩃᩥᨿᩴ ᨸᨬ᩠ᨬᨲ᩠ᨲᩴ. ᨠᩴ ᩋᩣᩁᨻ᩠ᨽᩣᨲᩥ? ᩅᨣ᩠ᨣᩩᨾᩩᨴᩤᨲᩦᩁᩥᨿᩮ ᨽᩥᨠ᩠ᨡᩪ ᩋᩣᩁᨻ᩠ᨽ. ᨠᩥᩈ᩠ᨾᩥᩴ ᩅᨲ᩠ᨳᩩᩈ᩠ᨾᩥᨶ᩠ᨲᩥ? ᩅᨣ᩠ᨣᩩᨾᩩᨴᩤᨲᩦᩁᩥᨿᩣ ᨽᩥᨠ᩠ᨡᩪ ᨣᩥᩉᩦᨶᩴ ᩋᨬ᩠ᨬᨾᨬ᩠ᨬᩔ ᩏᨲ᩠ᨲᩁᩥᨾᨶᩩᩔᨵᨾ᩠ᨾᩔ ᩅᨱ᩠ᨱᩴ ᨽᩣᩈᩥᩴᩈᩩ, ᨲᩈ᩠ᨾᩥᩴ ᩅᨲ᩠ᨳᩩᩈ᩠ᨾᩥᩴ. ᩑᨠᩣ ᨸᨬ᩠ᨬᨲ᩠ᨲᩥ, ᩑᨠᩣ ᩋᨶᩩᨸᨬ᩠ᨬᨲ᩠ᨲᩥ. ᨨᨶ᩠ᨶᩴ ᩋᩣᨸᨲ᩠ᨲᩥᩈᨾᩩᨭ᩠ᨮᩣᨶᩣᨶᩴ ᨠᨲᩥᩉᩥ ᩈᨾᩩᨭ᩠ᨮᩣᨶᩮᩉᩥ ᩈᨾᩩᨭ᩠ᨮᩣᨲᩦᨲᩥ? ᨲᩦᩉᩥ ᩈᨾᩩᨭ᩠ᨮᩣᨶᩮᩉᩥ ᩈᨾᩩᨭ᩠ᨮᩣᨲᩥ—  ᩈᩥᨿᩣ ᨠᩣᨿᨲᩮᩣ ᨧ ᨧᩥᨲ᩠ᨲᨲᩮᩣ ᨧ ᩈᨾᩩᨭ᩠ᨮᩣᨲᩥ, ᨶ ᩅᩤᨧᨲᩮᩣ; ᩈᩥᨿᩣ ᩅᩤᨧᨲᩮᩣ ᨧ ᨧᩥᨲ᩠ᨲᨲᩮᩣ ᨧ ᩈᨾᩩᨭ᩠ᨮᩣᨲᩥ, ᨶ ᨠᩣᨿᨲᩮᩣ; ᩈᩥᨿᩣ ᨠᩣᨿᨲᩮᩣ ᨧ ᩅᩤᨧᨲᩮᩣ ᨧ ᨧᩥᨲ᩠ᨲᨲᩮᩣ ᨧ ᩈᨾᩩᨭ᩠ᨮᩣᨲᩥ …ᨸᩮ… .

</Paragraph>
</Division>

<Paragraph number="23" type="center" book="pari">
ᨧᨲ᩠ᨲᩣᩁᩮᩣ ᨸᩣᩁᩣᨩᩥᨠᩣ ᨶᩥᨭ᩠ᨮᩥᨲᩣ.



</Paragraph>

<Paragraph number="24" type="center" book="pari">
ᨲᩔᩩᨴ᩠ᨴᩤᨶᩴ


</Paragraph>

<Paragraph number="25" type="verses" book="pari">
_ᨾᩮᨳᩩᨶᩣᨴᩥᨶ᩠ᨶᩣᨴᩤᨶᨬ᩠ᨧ,_  
_ᨾᨶᩩᩔᩅᩥᨣ᩠ᨣᩉᩩᨲ᩠ᨲᩁᩥ;_  
_ᨸᩣᩁᩣᨩᩥᨠᩣᨶᩥ ᨧᨲ᩠ᨲᩣᩁᩥ,_  
_ᨨᩮᨩ᩠ᨩᩅᨲ᩠ᨳᩪ ᩋᩈᩴᩈᨿᩣᨲᩥ._
</Paragraph>