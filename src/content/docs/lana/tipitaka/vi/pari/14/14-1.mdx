---
title: "14.1 ᩋᨶᩩᩅᩥᨩ᩠ᨩᨠᩔᨸᨭᩥᨸᨲ᩠ᨲᩥ"
tableOfContents: false
sidebar:
  order: 1
type: "tipitaka"
basket: "vi"
book: "pari"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="365" book="pari">

<Paragraph number="1820" book="pari">
ᩈᩘᨣᩤᨾᩣᩅᨧᩁᩮᨶ ᨽᩥᨠ᩠ᨡᩩᨶᩣ ᩈᩴᨥᩴ ᩏᨸᩈᩘᨠᨾᨶ᩠ᨲᩮᨶ ᨶᩦᨧᨧᩥᨲ᩠ᨲᩮᨶ ᩈᩴᨥᩮᩣ ᩏᨸᩈᩘᨠᨾᩥᨲᨻ᩠ᨻᩮᩣ ᩁᨩᩮᩣᩉᩁᨱᩈᨾᩮᨶ ᨧᩥᨲ᩠ᨲᩮᨶ; ᩋᩣᩈᨶᨠᩩᩈᩃᩮᨶ ᨽᩅᩥᨲᨻ᩠ᨻᩴ ᨶᩥᩈᨩ᩠ᨩᨠᩩᩈᩃᩮᨶ; ᨳᩮᩁᩮ ᨽᩥᨠ᩠ᨡᩪ ᩋᨶᩩᨸᨡᨩ᩠ᨩᨶ᩠ᨲᩮᨶ, ᨶᩅᩮ ᨽᩥᨠ᩠ᨡᩪ ᩋᩣᩈᨶᩮᨶ ᩋᨸ᩠ᨸᨭᩥᨻᩣᩉᨶ᩠ᨲᩮᨶ, ᨿᨳᩣᨸᨲᩥᩁᩪᨸᩮ ᩋᩣᩈᨶᩮ ᨶᩥᩈᩦᨴᩥᨲᨻ᩠ᨻᩴ; ᩋᨶᩣᨶᩣᨠᨳᩥᨠᩮᨶ ᨽᩅᩥᨲᨻ᩠ᨻᩴ ᩋᨲᩥᩁᨧ᩠ᨨᩣᨶᨠᨳᩥᨠᩮᨶ; ᩈᩣᨾᩴ ᩅᩤ ᨵᨾ᩠ᨾᩮᩣ ᨽᩣᩈᩥᨲᨻ᩠ᨻᩮᩣ ᨸᩁᩮᩣ ᩅᩤ ᩋᨩ᩠ᨫᩮᩈᩥᨲᨻ᩠ᨻᩮᩣ ᩋᩁᩥᨿᩮᩣ ᩅᩤ ᨲᩩᨱ᩠ᩉᩦᨽᩣᩅᩮᩤ ᨶᩣᨲᩥᨾᨬ᩠ᨬᩥᨲᨻ᩠ᨻᩮᩣ.
</Paragraph>

<Paragraph number="1821" book="pari">
ᩈᩴᨥᩮᨶ ᩋᨶᩩᨾᨲᩮᨶ ᨸᩩᨣ᩠ᨣᩃᩮᨶ ᩋᨶᩩᩅᩥᨩ᩠ᨩᨠᩮᨶ ᩋᨶᩩᩅᩥᨩ᩠ᨩᩥᨲᩩᨠᩣᨾᩮᨶ ᨶ ᩏᨸᨩ᩠ᨫᩣᨿᩮᩣ ᨸᩩᨧ᩠ᨨᩥᨲᨻ᩠ᨻᩮᩣ, ᨶ ᩋᩣᨧᩁᩥᨿᩮᩣ ᨸᩩᨧ᩠ᨨᩥᨲᨻ᩠ᨻᩮᩣ, ᨶ ᩈᨴ᩠ᨵᩥᩅᩥᩉᩣᩁᩥᨠᩮᩣ ᨸᩩᨧ᩠ᨨᩥᨲᨻ᩠ᨻᩮᩣ, ᨶ ᩋᨶ᩠ᨲᩮᩅᩤᩈᩥᨠᩮᩣ ᨸᩩᨧ᩠ᨨᩥᨲᨻ᩠ᨻᩮᩣ, ᨶ ᩈᨾᩣᨶᩩᨸᨩ᩠ᨫᩣᨿᨠᩮᩣ ᨸᩩᨧ᩠ᨨᩥᨲᨻ᩠ᨻᩮᩣ, ᨶ ᩈᨾᩣᨶᩣᨧᩁᩥᨿᨠᩮᩣ ᨸᩩᨧ᩠ᨨᩥᨲᨻ᩠ᨻᩮᩣ, ᨶ ᨩᩣᨲᩥ ᨸᩩᨧ᩠ᨨᩥᨲᨻ᩠ᨻᩣ, ᨶ ᨶᩣᨾᩴ ᨸᩩᨧ᩠ᨨᩥᨲᨻ᩠ᨻᩴ, ᨶ ᨣᩮᩤᨲ᩠ᨲᩴ ᨸᩩᨧ᩠ᨨᩥᨲᨻ᩠ᨻᩴ, ᨶ ᩋᩣᨣᨾᩮᩣ ᨸᩩᨧ᩠ᨨᩥᨲᨻ᩠ᨻᩮᩣ, ᨶ ᨠᩩᩃᨸᨴᩮᩈᩮᩣ ᨸᩩᨧ᩠ᨨᩥᨲᨻ᩠ᨻᩮᩣ, ᨶ ᨩᩣᨲᩥᨽᩪᨾᩥ ᨸᩩᨧ᩠ᨨᩥᨲᨻ᩠ᨻᩣ. ᨲᩴ ᨠᩥᩴ ᨠᩣᩁᨱᩣ? ᩋᨲᩕᩔ ᨸᩮᨾᩴ ᩅᩤ ᨴᩮᩤᩈᩮᩣ ᩅᩤ. ᨸᩮᨾᩮ ᩅᩤ ᩈᨲᩥ ᨴᩮᩤᩈᩮ ᩅᩤ, ᨨᨶ᩠ᨴᩣᨸᩥ ᨣᨧ᩠ᨨᩮᨿ᩠ᨿ, ᨴᩮᩤᩈᩣᨸᩥ ᨣᨧ᩠ᨨᩮᨿ᩠ᨿ, ᨾᩮᩣᩉᩣᨸᩥ ᨣᨧ᩠ᨨᩮᨿ᩠ᨿ, ᨽᨿᩣᨸᩥ ᨣᨧ᩠ᨨᩮᨿ᩠ᨿ.
</Paragraph>

<Paragraph number="1822" book="pari">
ᩈᩴᨥᩮᨶ ᩋᨶᩩᨾᨲᩮᨶ ᨸᩩᨣ᩠ᨣᩃᩮᨶ ᩋᨶᩩᩅᩥᨩ᩠ᨩᨠᩮᨶ ᩋᨶᩩᩅᩥᨩ᩠ᨩᩥᨲᩩᨠᩣᨾᩮᨶ ᩈᩴᨥᨣᩁᩩᨠᩮᨶ ᨽᩅᩥᨲᨻ᩠ᨻᩴ ᨶᩮᩣ ᨸᩩᨣ᩠ᨣᩃᨣᩁᩩᨠᩮᨶ, ᩈᨴ᩠ᨵᨾ᩠ᨾᨣᩁᩩᨠᩮᨶ ᨽᩅᩥᨲᨻ᩠ᨻᩴ ᨶᩮᩣ ᩋᩣᨾᩥᩈᨣᩁᩩᨠᩮᨶ, ᩋᨲ᩠ᨳᩅᩈᩥᨠᩮᨶ ᨽᩅᩥᨲᨻ᩠ᨻᩴ ᨶᩮᩣ ᨸᩁᩥᩈᨠᨸ᩠ᨸᩥᨠᩮᨶ, ᨠᩣᩃᩮᨶ ᩋᨶᩩᩅᩥᨩ᩠ᨩᩥᨲᨻ᩠ᨻᩴ ᨶᩮᩣ ᩋᨠᩣᩃᩮᨶ, ᨽᩪᨲᩮᨶ ᩋᨶᩩᩅᩥᨩ᩠ᨩᩥᨲᨻ᩠ᨻᩴ ᨶᩮᩣ ᩋᨽᩪᨲᩮᨶ, ᩈᨱ᩠ᩉᩮᨶ ᩋᨶᩩᩅᩥᨩ᩠ᨩᩥᨲᨻ᩠ᨻᩴ ᨶᩮᩣ ᨹᩁᩩᩈᩮᨶ, ᩋᨲ᩠ᨳᩈᩴᩉᩥᨲᩮᨶ ᩋᨶᩩᩅᩥᨩ᩠ᨩᩥᨲᨻ᩠ᨻᩴ ᨶᩮᩣ ᩋᨶᨲ᩠ᨳᩈᩴᩉᩥᨲᩮᨶ, ᨾᩮᨲ᩠ᨲᩣᨧᩥᨲ᩠ᨲᩮᨶ ᩋᨶᩩᩅᩥᨩ᩠ᨩᩥᨲᨻ᩠ᨻᩴ ᨶᩮᩣ ᨴᩮᩤᩈᨶ᩠ᨲᩁᩮᨶ, ᨶ ᩏᨸᨠᨱ᩠ᨱᨠᨩᨸ᩠ᨸᩥᨶᩣ ᨽᩅᩥᨲᨻ᩠ᨻᩴ, ᨶ ᨩᩥᨾ᩠ᩉᩴ ᨸᩮᨠ᩠ᨡᩥᨲᨻ᩠ᨻᩴ, ᨶ ᩋᨠ᩠ᨡᩥ ᨶᩥᨡᨱᩥᨲᨻ᩠ᨻᩴ, ᨶ ᨽᨾᩩᨠᩴ ᩏᨠ᩠ᨡᩥᨸᩥᨲᨻ᩠ᨻᩴ, ᨶ ᩈᩦᩈᩴ ᩏᨠ᩠ᨡᩥᨸᩥᨲᨻ᩠ᨻᩴ, ᨶ ᩉᨲ᩠ᨳᩅᩥᨠᩣᩁᩮᩣ ᨠᩣᨲᨻ᩠ᨻᩮᩣ, ᨶ ᩉᨲ᩠ᨳᨾᩩᨴ᩠ᨴᩤ ᨴᩔᩮᨲᨻ᩠ᨻᩣ.
</Paragraph>

<Paragraph number="1823" book="pari">
ᩋᩣᩈᨶᨠᩩᩈᩃᩮᨶ ᨽᩅᩥᨲᨻ᩠ᨻᩴ ᨶᩥᩈᨩ᩠ᨩᨠᩩᩈᩃᩮᨶ, ᨿᩩᨣᨾᨲ᩠ᨲᩴ ᨸᩮᨠ᩠ᨡᨶ᩠ᨲᩮᨶ ᩋᨲ᩠ᨳᩴ ᩋᨶᩩᩅᩥᨵᩥᨿᨶ᩠ᨲᩮᨶ ᩈᨠᩮ ᩋᩣᩈᨶᩮ ᨶᩥᩈᩦᨴᩥᨲᨻ᩠ᨻᩴ, ᨶ ᨧ ᩋᩣᩈᨶᩣ ᩅᩩᨭ᩠ᨮᩣᨲᨻ᩠ᨻᩴ, ᨶ ᩅᩦᨲᩥᩉᩣᨲᨻ᩠ᨻᩴ, ᨶ ᨠᩩᨾ᩠ᨾᨣ᩠ᨣᩮᩤ ᩈᩮᩅᩥᨲᨻ᩠ᨻᩮᩣ, ᨶ ᨻᩣᩉᩣᩅᩥᨠ᩠ᨡᩮᨸᨠᩴ ᨽᨱᩥᨲᨻ᩠ᨻᩴ, ᩋᨲᩩᩁᩥᨲᩮᨶ ᨽᩅᩥᨲᨻ᩠ᨻᩴ ᩋᩈᩣᩉᩈᩥᨠᩮᨶ, ᩋᨧᨱ᩠ᨯᩥᨠᨲᩮᨶ ᨽᩅᩥᨲᨻ᩠ᨻᩴ ᩅᨧᨶᨠ᩠ᨡᨾᩮᨶ, ᨾᩮᨲ᩠ᨲᩣᨧᩥᨲ᩠ᨲᩮᨶ ᨽᩅᩥᨲᨻ᩠ᨻᩴ ᩉᩥᨲᩣᨶᩩᨠᨾ᩠ᨸᩥᨶᩣ, ᨠᩣᩁᩩᨱᩥᨠᩮᨶ ᨽᩅᩥᨲᨻ᩠ᨻᩴ ᩉᩥᨲᨸᩁᩥᩈᨠ᩠ᨠᩥᨶᩣ, ᩋᩈᨾ᩠ᨹᨸ᩠ᨸᩃᩣᨸᩥᨶᩣ ᨽᩅᩥᨲᨻ᩠ᨻᩴ ᨸᩁᩥᨿᨶ᩠ᨲᨽᩣᨱᩥᨶᩣ, ᩋᩅᩮᩁᩅᩈᩥᨠᩮᨶ ᨽᩅᩥᨲᨻ᩠ᨻᩴ ᩋᨶᩈᩩᩁᩩᨲ᩠ᨲᩮᨶ, ᩋᨲ᩠ᨲᩣ ᨸᩁᩥᨣ᩠ᨣᩉᩮᨲᨻ᩠ᨻᩮᩣ, ᨸᩁᩮᩣ ᨸᩁᩥᨣ᩠ᨣᩉᩮᨲᨻ᩠ᨻᩮᩣ, ᨧᩮᩣᨴᨠᩮᩣ ᨸᩁᩥᨣ᩠ᨣᩉᩮᨲᨻ᩠ᨻᩮᩣ, ᨧᩩᨴᩥᨲᨠᩮᩣ ᨸᩁᩥᨣ᩠ᨣᩉᩮᨲᨻ᩠ᨻᩮᩣ, ᩋᨵᨾ᩠ᨾᨧᩮᩣᨴᨠᩮᩣ ᨸᩁᩥᨣ᩠ᨣᩉᩮᨲᨻ᩠ᨻᩮᩣ, ᩋᨵᨾ᩠ᨾᨧᩩᨴᩥᨲᨠᩮᩣ ᨸᩁᩥᨣ᩠ᨣᩉᩮᨲᨻ᩠ᨻᩮᩣ, ᨵᨾ᩠ᨾᨧᩮᩣᨴᨠᩮᩣ ᨸᩁᩥᨣ᩠ᨣᩉᩮᨲᨻ᩠ᨻᩮᩣ, ᨵᨾ᩠ᨾᨧᩩᨴᩥᨲᨠᩮᩣ ᨸᩁᩥᨣ᩠ᨣᩉᩮᨲᨻ᩠ᨻᩮᩣ, ᩅᩩᨲ᩠ᨲᩴ ᩋᩉᩣᨸᩮᨶ᩠ᨲᩮᨶ ᩋᩅᩩᨲ᩠ᨲᩴ ᩋᨸᨠᩣᩈᩮᨶ᩠ᨲᩮᨶ ᩒᨲᩥᨱ᩠ᨱᩣᨶᩥ ᨸᨴᨻ᩠ᨿᨬ᩠ᨩᨶᩣᨶᩥ ᩈᩣᨵᩩᨠᩴ ᨸᩁᩥᨣ᩠ᨣᩉᩮᨲ᩠ᩅᩣ ᨸᩁᩮᩣ ᨸᨭᩥᨸᩩᨧ᩠ᨨᩥᨲ᩠ᩅᩣ ᨿᨳᩣ ᨸᨭᩥᨬ᩠ᨬᩣᨿ ᨠᩣᩁᩮᨲᨻ᩠ᨻᩮᩣ, ᨾᨶ᩠ᨴᩮᩣ ᩉᩣᩈᩮᨲᨻ᩠ᨻᩮᩣ, ᨽᩦᩁᩪ ᩋᩔᩣᩈᩮᨲᨻ᩠ᨻᩮᩣ, ᨧᨱ᩠ᨯᩮᩣ ᨶᩥᩈᩮᨵᩮᨲᨻ᩠ᨻᩮᩣ, ᩋᩈᩩᨧᩥ ᩅᩥᨽᩣᩅᩮᨲᨻ᩠ᨻᩮᩣ, ᩏᨩᩩᨾᨴ᩠ᨴᩅᩮᨶ ᨶ ᨨᨶ᩠ᨴᩣᨣᨲᩥᩴ ᨣᨶ᩠ᨲᨻ᩠ᨻᩴ, ᨶ ᨴᩮᩤᩈᩣᨣᨲᩥᩴ ᨣᨶ᩠ᨲᨻ᩠ᨻᩴ, ᨶ ᨾᩮᩣᩉᩣᨣᨲᩥᩴ ᨣᨶ᩠ᨲᨻ᩠ᨻᩴ, ᨶ ᨽᨿᩣᨣᨲᩥᩴ ᨣᨶ᩠ᨲᨻ᩠ᨻᩴ, ᨾᨩ᩠ᨫᨲ᩠ᨲᩮᨶ ᨽᩅᩥᨲᨻ᩠ᨻᩴ ᨵᨾ᩠ᨾᩮᩈᩩ ᨧ ᨸᩩᨣ᩠ᨣᩃᩮᩈᩩ ᨧ. ᩑᩅᨬ᩠ᨧ ᨸᨶ ᩋᨶᩩᩅᩥᨩ᩠ᨩᨠᩮᩣ ᩋᨶᩩᩅᩥᨩ᩠ᨩᨾᩣᨶᩮᩣ ᩈᨲ᩠ᨳᩩ ᨧᩮᩅ ᩈᩣᩈᨶᨠᩁᩮᩣ ᩉᩮᩣᨲᩥ, ᩅᩥᨬ᩠ᨬᩪᨶᨬ᩠ᨧ ᩈᨻᩕᩉ᩠ᨾᨧᩣᩁᩦᨶᩴ ᨸᩥᨿᩮᩣ ᨧ ᩉᩮᩣᨲᩥ ᨾᨶᩣᨸᩮᩣ ᨧ ᨣᩁᩩ ᨧ ᨽᩣᩅᨶᩦᨿᩮᩣ ᨧ.
</Paragraph>

</Division>
<Division number="366" book="pari">

<Paragraph number="1824" book="pari">
ᩈᩩᨲ᩠ᨲᩴ ᩈᩴᩈᨶ᩠ᨴᨶᨲ᩠ᨳᩣᨿ, ᩒᨸᨾ᩠ᨾᩴ ᨶᩥᨴᩔᨶᨲ᩠ᨳᩣᨿ, ᩋᨲ᩠ᨳᩮᩣ ᩅᩥᨬ᩠ᨬᩣᨸᨶᨲ᩠ᨳᩣᨿ, ᨸᨭᩥᨸᩩᨧ᩠ᨨᩣ ᨮᨸᨶᨲ᩠ᨳᩣᨿ, ᩒᨠᩣᩈᨠᨾ᩠ᨾᩴ ᨧᩮᩣᨴᨶᨲ᩠ᨳᩣᨿ, ᨧᩮᩣᨴᨶᩣ ᩈᩣᩁᨱᨲ᩠ᨳᩣᨿ, ᩈᩣᩁᨱᩣ ᩈᩅᨧᨶᩦᨿᨲ᩠ᨳᩣᨿ, ᩈᩅᨧᨶᩦᨿᩴ ᨸᩃᩥᨻᩮᩣᨵᨲ᩠ᨳᩣᨿ, ᨸᩃᩥᨻᩮᩣᨵᩮᩤ ᩅᩥᨶᩥᨧ᩠ᨨᨿᨲ᩠ᨳᩣᨿ, ᩅᩥᨶᩥᨧ᩠ᨨᨿᩮᩣ ᩈᨶ᩠ᨲᩦᩁᨱᨲ᩠ᨳᩣᨿ, ᩈᨶ᩠ᨲᩦᩁᨱᩴ ᨮᩣᨶᩣᨮᩣᨶᨣᨾᨶᨲ᩠ᨳᩣᨿ, ᨮᩣᨶᩣᨮᩣᨶᨣᨾᨶᩴ ᨴᩩᨾ᩠ᨾᩘᨠᩪᨶᩴ ᨸᩩᨣ᩠ᨣᩃᩣᨶᩴ ᨶᩥᨣ᩠ᨣᩉᨲ᩠ᨳᩣᨿ, ᨸᩮᩈᩃᩣᨶᩴ ᨽᩥᨠ᩠ᨡᩪᨶᩴ ᩈᨾ᩠ᨸᨣ᩠ᨣᩉᨲ᩠ᨳᩣᨿ, ᩈᩴᨥᩮᩣ ᩈᨾ᩠ᨸᩁᩥᨣ᩠ᨣᩉᩈᨾ᩠ᨸᨭᩥᨧ᩠ᨨᨶᨲ᩠ᨳᩣᨿ, ᩈᩴᨥᩮᨶ ᩋᨶᩩᨾᨲᩣ ᨸᩩᨣ᩠ᨣᩃᩣ ᨸᨧ᩠ᨧᩮᨠᨭ᩠ᨮᩣᨿᩥᨶᩮᩣ ᩋᩅᩥᩈᩴᩅᩤᨴᨠᨭ᩠ᨮᩣᨿᩥᨶᩮᩣ.
</Paragraph>

<Paragraph number="1825" book="pari">
ᩅᩥᨶᨿᩮᩣ ᩈᩴᩅᩁᨲ᩠ᨳᩣᨿ, ᩈᩴᩅᩁᩮᩣ ᩋᩅᩥᨸ᩠ᨸᨭᩥᩈᩣᩁᨲ᩠ᨳᩣᨿ, ᩋᩅᩥᨸ᩠ᨸᨭᩥᩈᩣᩁᩮᩣ ᨸᩣᨾᩩᨩ᩠ᨩᨲ᩠ᨳᩣᨿ, ᨸᩣᨾᩩᨩ᩠ᨩᩴ ᨸᩦᨲᨲ᩠ᨳᩣᨿ, ᨸᩦᨲᩥ ᨸᩔᨴ᩠ᨵᨲ᩠ᨳᩣᨿ, ᨸᩔᨴ᩠ᨵᩥ ᩈᩩᨡᨲ᩠ᨳᩣᨿ, ᩈᩩᨡᩴ ᩈᨾᩣᨵᨲ᩠ᨳᩣᨿ, ᩈᨾᩣᨵᩥ ᨿᨳᩣᨽᩪᨲᨬᩣᨱᨴᩔᨶᨲ᩠ᨳᩣᨿ, ᨿᨳᩣᨽᩪᨲᨬᩣᨱᨴᩔᨶᩴ ᨶᩥᨻ᩠ᨻᩥᨴᨲ᩠ᨳᩣᨿ, ᨶᩥᨻ᩠ᨻᩥᨴᩤ ᩅᩥᩁᩣᨣᨲ᩠ᨳᩣᨿ, ᩅᩥᩁᩣᨣᩮᩤ ᩅᩥᨾᩩᨲ᩠ᨲᨲ᩠ᨳᩣᨿ, ᩅᩥᨾᩩᨲ᩠ᨲᩥ ᩅᩥᨾᩩᨲ᩠ᨲᩥᨬᩣᨱᨴᩔᨶᨲ᩠ᨳᩣᨿ, ᩅᩥᨾᩩᨲ᩠ᨲᩥᨬᩣᨱᨴᩔᨶᩴ ᩋᨶᩩᨸᩣᨴᩤᨸᩁᩥᨶᩥᨻ᩠ᨻᩣᨶᨲ᩠ᨳᩣᨿ. ᩑᨲᨴᨲ᩠ᨳᩣ ᨠᨳᩣ, ᩑᨲᨴᨲ᩠ᨳᩣ ᨾᨶ᩠ᨲᨶᩣ, ᩑᨲᨴᨲ᩠ᨳᩣ ᩏᨸᨶᩥᩈᩣ, ᩑᨲᨴᨲ᩠ᨳᩴ ᩈᩮᩣᨲᩣᩅᨵᩤᨶᩴ—  ᨿᨴᩥᨴᩴ ᩋᨶᩩᨸᩣᨴᩤᨧᩥᨲ᩠ᨲᩔ ᩅᩥᨾᩮᩣᨠ᩠ᨡᩮᩣᨲᩥ.
</Paragraph>

</Division>
<Division number="367" book="pari">

<Paragraph number="1826" type="verses" book="pari">
_ᩋᨶᩩᨿᩮᩣᨣᩅᨲ᩠ᨲᩴ ᨶᩥᩈᩣᨾᨿ,_  
_ᨠᩩᩈᩃᩮᨶ ᨻᩩᨴ᩠ᨵᩥᨾᨲᩣ ᨠᨲᩴ;_  
_ᩈᩩᩅᩩᨲ᩠ᨲᩴ ᩈᩥᨠ᩠ᨡᩣᨸᨴᩤᨶᩩᩃᩮᩣᨾᩥᨠᩴ,_  
_ᨣᨲᩥᩴ ᨶ ᨶᩣᩈᩮᨶ᩠ᨲᩮᩣ ᩈᨾ᩠ᨸᩁᩣᨿᩥᨠᩴ._  

</Paragraph>

<Paragraph number="1827" type="verses" book="pari">
_ᩅᨲ᩠ᨳᩩᩴ ᩅᩥᨸᨲ᩠ᨲᩥᩴ ᩋᩣᨸᨲ᩠ᨲᩥᩴ,_  
_ᨶᩥᨴᩤᨶᩴ ᩋᩣᨠᩣᩁᩋᨠᩮᩣᩅᩥᨴᩮᩤ;_  
_ᨸᩩᨻ᩠ᨻᩣᨸᩁᩴ ᨶ ᨩᩣᨶᩣᨲᩥ,_  
_ᨠᨲᩣᨠᨲᩴ ᩈᨾᩮᨶ ᨧ._  

</Paragraph>

<Paragraph number="1828" type="verses" book="pari">
_ᨠᨾ᩠ᨾᨬ᩠ᨧ ᩋᨵᩥᨠᩁᨱᨬ᩠ᨧ,_  
_ᩈᨾᨳᩮ ᨧᩣᨸᩥ ᩋᨠᩮᩣᩅᩥᨴᩮᩤ;_  
_ᩁᨲ᩠ᨲᩮᩣ ᨴᩩᨭ᩠ᨮᩮᩣ ᨧ ᨾᩪᩊ᩠ᩉᩮᩣ ᨧ,_  
_ᨽᨿᩣ ᨾᩮᩣᩉᩣ ᨧ ᨣᨧ᩠ᨨᨲᩥ._  

</Paragraph>

<Paragraph number="1829" type="verses" book="pari">
_ᨶ ᨧ ᩈᨬ᩠ᨬᨲ᩠ᨲᩥᨠᩩᩈᩃᩮᩣ,_  
_ᨶᩥᨩ᩠ᨫᨲ᩠ᨲᩥᨿᩣ ᨧ ᩋᨠᩮᩣᩅᩥᨴᩮᩤ;_  
_ᩃᨴ᩠ᨵᨸᨠ᩠ᨡᩮᩣ ᩋᩉᩥᩁᩥᨠᩮᩣ,_  
_ᨠᨱ᩠ᩉᨠᨾ᩠ᨾᩮᩣ ᩋᨶᩣᨴᩁᩮᩣ;_  
_ᩈ ᩅᩮ ᨲᩣᨴᩥᩈᨠᩮᩣ ᨽᩥᨠ᩠ᨡᩩ,_  
_ᩋᨸ᩠ᨸᨭᩥᨠ᩠ᨡᩮᩣᨲᩥ ᩅᩩᨧ᩠ᨧᨲᩥ._  

</Paragraph>

<Paragraph number="1830" type="verses" book="pari">
_ᩅᨲ᩠ᨳᩩᩴ ᩅᩥᨸᨲ᩠ᨲᩥᩴ ᩋᩣᨸᨲ᩠ᨲᩥᩴ,_  
_ᨶᩥᨴᩤᨶᩴ ᩋᩣᨠᩣᩁᨠᩮᩣᩅᩥᨴᩮᩤ;_  
_ᨸᩩᨻ᩠ᨻᩣᨸᩁᨬ᩠ᨧ ᨩᩣᨶᩣᨲᩥ,_  
_ᨠᨲᩣᨠᨲᩴ ᩈᨾᩮᨶ ᨧ._  

</Paragraph>

<Paragraph number="1831" type="verses" book="pari">
_ᨠᨾ᩠ᨾᨬ᩠ᨧ ᩋᨵᩥᨠᩁᨱᨬ᩠ᨧ,_  
_ᩈᨾᨳᩮ ᨧᩣᨸᩥ ᨠᩮᩣᩅᩥᨴᩮᩤ;_  
_ᩋᩁᨲ᩠ᨲᩮᩣ ᩋᨴᩩᨭ᩠ᨮᩮᩣ ᩋᨾᩪᩊ᩠ᩉᩮᩣ,_  
_ᨽᨿᩣ ᨾᩮᩣᩉᩣ ᨶ ᨣᨧ᩠ᨨᨲᩥ._  

</Paragraph>

<Paragraph number="1832" type="verses" book="pari">
_ᩈᨬ᩠ᨬᨲ᩠ᨲᩥᨿᩣ ᨧ ᨠᩩᩈᩃᩮᩣ,_  
_ᨶᩥᨩ᩠ᨫᨲ᩠ᨲᩥᨿᩣ ᨧ ᨠᩮᩣᩅᩥᨴᩮᩤ;_  
_ᩃᨴ᩠ᨵᨸᨠ᩠ᨡᩮᩣ ᩉᩥᩁᩥᨾᨶᩮᩣ,_  
_ᩈᩩᨠ᩠ᨠᨠᨾ᩠ᨾᩮᩣ ᩈᨣᩤᩁᩅᩮᩤ;_  
_ᩈ ᩅᩮ ᨲᩣᨴᩥᩈᨠᩮᩣ ᨽᩥᨠ᩠ᨡᩩ,_  
_ᩈᨸ᩠ᨸᨭᩥᨠ᩠ᨡᩮᩣᨲᩥ ᩅᩩᨧ᩠ᨧᨲᩦᨲᩥ._  


</Paragraph>
</Division>

<Paragraph number="1833" type="center" book="pari">
ᨧᩪᩊᩈᩘᨣᩤᨾᩴ ᨶᩥᨭ᩠ᨮᩥᨲᩴ.



</Paragraph>

<Paragraph number="1834" type="center" book="pari">
ᨲᩔᩩᨴ᩠ᨴᩤᨶᩴ


</Paragraph>

<Paragraph number="1835" type="verses" book="pari">
_ᨶᩦᨧᨧᩥᨲ᩠ᨲᩮᨶ ᨸᩩᨧ᩠ᨨᩮᨿ᩠ᨿ,_  
_ᨣᩁᩩ ᩈᩴᨥᩮ ᨶ ᨸᩩᨣ᩠ᨣᩃᩮ;_  
_ᩈᩩᨲ᩠ᨲᩴ ᩈᩴᩈᨶ᩠ᨴᨶᨲ᩠ᨳᩣᨿ,_  
_ᩅᩥᨶᨿᩣᨶᩩᨣ᩠ᨣᩉᩮᨶ ᨧ;_  
ᩏᨴ᩠ᨴᩤᨶᩴ ᨧᩪᩊᩈᩘᨣᩤᨾᩮ,_  
_ᩑᨠᩩᨴ᩠ᨴᩮᩈᩮᩣ ᩍᨴᩴ ᨠᨲᨶ᩠ᨲᩥ._
</Paragraph>