---
title: "7.2 ᨴᩩᨠᩅᩤᩁ"
tableOfContents: false
sidebar:
  order: 4
type: "tipitaka"
basket: "vi"
book: "pari"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="322" book="pari">

<Paragraph number="1446" book="pari">
ᩋᨲ᩠ᨳᩣᨸᨲ᩠ᨲᩥ ᩈᨬ᩠ᨬᩣ ᩅᩥᨾᩮᩣᨠ᩠ᨡᩣ, ᩋᨲ᩠ᨳᩣᨸᨲ᩠ᨲᩥ ᨶᩮᩣ ᩈᨬ᩠ᨬᩣᩅᩥᨾᩮᩣᨠ᩠ᨡᩣ. ᩋᨲ᩠ᨳᩣᨸᨲ᩠ᨲᩥ ᩃᨴ᩠ᨵᩈᨾᩣᨸᨲ᩠ᨲᩥᨠᩔ, ᩋᨲ᩠ᨳᩣᨸᨲ᩠ᨲᩥ ᨶ ᩃᨴ᩠ᨵᩈᨾᩣᨸᨲ᩠ᨲᩥᨠᩔ. ᩋᨲ᩠ᨳᩣᨸᨲ᩠ᨲᩥ ᩈᨴ᩠ᨵᨾ᩠ᨾᨸᨭᩥᩈᨬ᩠ᨬᩩᨲ᩠ᨲᩣ, ᩋᨲ᩠ᨳᩣᨸᨲ᩠ᨲᩥ ᩋᩈᨴ᩠ᨵᨾ᩠ᨾᨸᨭᩥᩈᨬ᩠ᨬᩩᨲ᩠ᨲᩣ. ᩋᨲ᩠ᨳᩣᨸᨲ᩠ᨲᩥ ᩈᨸᩁᩥᨠ᩠ᨡᩣᩁᨸᨭᩥᩈᨬ᩠ᨬᩩᨲ᩠ᨲᩣ, ᩋᨲ᩠ᨳᩣᨸᨲ᩠ᨲᩥ ᨸᩁᨸᩁᩥᨠ᩠ᨡᩣᩁᨸᨭᩥᩈᨬ᩠ᨬᩩᨲ᩠ᨲᩣ. ᩋᨲ᩠ᨳᩣᨸᨲ᩠ᨲᩥ ᩈᨸᩩᨣ᩠ᨣᩃᨸᨭᩥᩈᨬ᩠ᨬᩩᨲ᩠ᨲᩣ, ᩋᨲ᩠ᨳᩣᨸᨲ᩠ᨲᩥ ᨸᩁᨸᩩᨣ᩠ᨣᩃᨸᨭᩥᩈᨬ᩠ᨬᩩᨲ᩠ᨲᩣ. ᩋᨲ᩠ᨳᩥ ᩈᨧ᩠ᨧᩴ ᨽᨱᨶ᩠ᨲᩮᩣ ᨣᩁᩩᨠᩴ ᩋᩣᨸᨲ᩠ᨲᩥᩴ ᩋᩣᨸᨩ᩠ᨩᨲᩥ, ᨾᩩᩈᩣ ᨽᨱᨶ᩠ᨲᩮᩣ ᩃᩉᩩᨠᩴ. ᩋᨲ᩠ᨳᩥ ᨾᩩᩈᩣ ᨽᨱᨶ᩠ᨲᩮᩣ ᨣᩁᩩᨠᩴ ᩋᩣᨸᨲ᩠ᨲᩥᩴ ᩋᩣᨸᨩ᩠ᨩᨲᩥ, ᩈᨧ᩠ᨧᩴ ᨽᨱᨶ᩠ᨲᩮᩣ ᩃᩉᩩᨠᩴ. ᩋᨲ᩠ᨳᩣᨸᨲ᩠ᨲᩥ ᨽᩪᨾᩥᨣᨲᩮᩣ ᩋᩣᨸᨩ᩠ᨩᨲᩥ, ᨶᩮᩣ ᩅᩮᩉᩣᩈᨣᨲᩮᩣ. ᩋᨲ᩠ᨳᩣᨸᨲ᩠ᨲᩥ ᩅᩮᩉᩣᩈᨣᨲᩮᩣ ᩋᩣᨸᨩ᩠ᨩᨲᩥ, ᨶᩮᩣ ᨽᩪᨾᩥᨣᨲᩮᩣ. ᩋᨲ᩠ᨳᩣᨸᨲ᩠ᨲᩥ ᨶᩥᨠ᩠ᨡᨾᨶ᩠ᨲᩮᩣ ᩋᩣᨸᨩ᩠ᨩᨲᩥ, ᨶᩮᩣ ᨸᩅᩥᩈᨶ᩠ᨲᩮᩣ. ᩋᨲ᩠ᨳᩣᨸᨲ᩠ᨲᩥ ᨸᩅᩥᩈᨶ᩠ᨲᩮᩣ ᩋᩣᨸᨩ᩠ᨩᨲᩥ, ᨶᩮᩣ ᨶᩥᨠ᩠ᨡᨾᨶ᩠ᨲᩮᩣ. ᩋᨲ᩠ᨳᩣᨸᨲ᩠ᨲᩥ ᩋᩣᨴᩥᨿᨶ᩠ᨲᩮᩣ ᩋᩣᨸᨩ᩠ᨩᨲᩥ, ᩋᨲ᩠ᨳᩣᨸᨲ᩠ᨲᩥ ᩋᨶᩣᨴᩥᨿᨶ᩠ᨲᩮᩣ ᩋᩣᨸᨩ᩠ᨩᨲᩥ. ᩋᨲ᩠ᨳᩣᨸᨲ᩠ᨲᩥ ᩈᨾᩣᨴᩥᨿᨶ᩠ᨲᩮᩣ ᩋᩣᨸᨩ᩠ᨩᨲᩥ, ᩋᨲ᩠ᨳᩣᨸᨲ᩠ᨲᩥ ᨶ ᩈᨾᩣᨴᩥᨿᨶ᩠ᨲᩮᩣ ᩋᩣᨸᨩ᩠ᨩᨲᩥ. ᩋᨲ᩠ᨳᩣᨸᨲ᩠ᨲᩥ ᨠᩁᩮᩣᨶ᩠ᨲᩮᩣ ᩋᩣᨸᨩ᩠ᨩᨲᩥ, ᩋᨲ᩠ᨳᩣᨸᨲ᩠ᨲᩥ ᨶ ᨠᩁᩮᩣᨶ᩠ᨲᩮᩣ ᩋᩣᨸᨩ᩠ᨩᨲᩥ. ᩋᨲ᩠ᨳᩣᨸᨲ᩠ᨲᩥ ᨴᩮᨶ᩠ᨲᩮᩣ ᩋᩣᨸᨩ᩠ᨩᨲᩥ, ᩋᨲ᩠ᨳᩣᨸᨲ᩠ᨲᩥ ᨶ ᨴᩮᨶ᩠ᨲᩮᩣ ᩋᩣᨸᨩ᩠ᨩᨲᩥ. ᩋᨲ᩠ᨳᩣᨸᨲ᩠ᨲᩥ ᨴᩮᩈᩮᨶ᩠ᨲᩮᩣ ᩋᩣᨸᨩ᩠ᨩᨲᩥ, ᩋᨲ᩠ᨳᩣᨸᨲ᩠ᨲᩥ ᨶ ᨴᩮᩈᩮᨶ᩠ᨲᩮᩣ ᩋᩣᨸᨩ᩠ᨩᨲᩥ. ᩋᨲ᩠ᨳᩣᨸᨲ᩠ᨲᩥ ᨸᨭᩥᨣ᩠ᨣᨱ᩠ᩉᨶ᩠ᨲᩮᩣ ᩋᩣᨸᨩ᩠ᨩᨲᩥ, ᩋᨲ᩠ᨳᩣᨸᨲ᩠ᨲᩥ ᨶ ᨸᨭᩥᨣ᩠ᨣᨱ᩠ᩉᨶ᩠ᨲᩮᩣ ᩋᩣᨸᨩ᩠ᨩᨲᩥ. ᩋᨲ᩠ᨳᩣᨸᨲ᩠ᨲᩥ ᨸᩁᩥᨽᩮᩣᨣᩮᨶ ᩋᩣᨸᨩ᩠ᨩᨲᩥ, ᩋᨲ᩠ᨳᩣᨸᨲ᩠ᨲᩥ ᨶ ᨸᩁᩥᨽᩮᩣᨣᩮᨶ ᩋᩣᨸᨩ᩠ᨩᨲᩥ. ᩋᨲ᩠ᨳᩣᨸᨲ᩠ᨲᩥ ᩁᨲ᩠ᨲᩥᩴ ᩋᩣᨸᨩ᩠ᨩᨲᩥ, ᨶᩮᩣ ᨴᩥᩅᩤ. ᩋᨲ᩠ᨳᩣᨸᨲ᩠ᨲᩥ ᨴᩥᩅᩤ ᩋᩣᨸᨩ᩠ᨩᨲᩥ, ᨶᩮᩣ ᩁᨲ᩠ᨲᩥᩴ. ᩋᨲ᩠ᨳᩣᨸᨲ᩠ᨲᩥ ᩋᩁᩩᨱᩩᨣ᩠ᨣᩮ ᩋᩣᨸᨩ᩠ᨩᨲᩥ, ᩋᨲ᩠ᨳᩣᨸᨲ᩠ᨲᩥ ᨶ ᩋᩁᩩᨱᩩᨣ᩠ᨣᩮ ᩋᩣᨸᨩ᩠ᨩᨲᩥ. ᩋᨲ᩠ᨳᩣᨸᨲ᩠ᨲᩥ ᨨᩥᨶ᩠ᨴᨶ᩠ᨲᩮᩣ ᩋᩣᨸᨩ᩠ᨩᨲᩥ, ᩋᨲ᩠ᨳᩣᨸᨲ᩠ᨲᩥ ᨶ ᨨᩥᨶ᩠ᨴᨶ᩠ᨲᩮᩣ ᩋᩣᨸᨩ᩠ᨩᨲᩥ. ᩋᨲ᩠ᨳᩣᨸᨲ᩠ᨲᩥ ᨨᩣᨴᩮᨶ᩠ᨲᩮᩣ ᩋᩣᨸᨩ᩠ᨩᨲᩥ, ᩋᨲ᩠ᨳᩣᨸᨲ᩠ᨲᩥ ᨶ ᨨᩣᨴᩮᨶ᩠ᨲᩮᩣ ᩋᩣᨸᨩ᩠ᨩᨲᩥ. ᩋᨲ᩠ᨳᩣᨸᨲ᩠ᨲᩥ ᨵᩤᩁᩮᨶ᩠ᨲᩮᩣ ᩋᩣᨸᨩ᩠ᨩᨲᩥ, ᩋᨲ᩠ᨳᩣᨸᨲ᩠ᨲᩥ ᨶ ᨵᩤᩁᩮᨶ᩠ᨲᩮᩣ ᩋᩣᨸᨩ᩠ᨩᨲᩥ.
</Paragraph>

<Paragraph number="1447" book="pari">
ᨴ᩠ᩅᩮ ᩏᨸᩮᩣᩈᨳᩣ—  ᨧᩣᨲᩩᨴ᩠ᨴᩈᩥᨠᩮᩣ ᨧ ᨸᨶ᩠ᨶᩁᩈᩥᨠᩮᩣ ᨧ. ᨴ᩠ᩅᩮ ᨸᩅᩤᩁᨱᩣ—  ᨧᩣᨲᩩᨴ᩠ᨴᩈᩥᨠᩣ ᨧ ᨸᨶ᩠ᨶᩁᩈᩥᨠᩣ ᨧ. ᨴ᩠ᩅᩮ ᨠᨾ᩠ᨾᩣᨶᩥ—  ᩋᨸᩃᩮᩣᨠᨶᨠᨾ᩠ᨾᩴ, ᨬᨲ᩠ᨲᩥᨠᨾ᩠ᨾᩴ. ᩋᨸᩁᩣᨶᩥᨸᩥ ᨴ᩠ᩅᩮ ᨠᨾ᩠ᨾᩣᨶᩥ—  ᨬᨲ᩠ᨲᩥᨴᩩᨲᩥᨿᨠᨾ᩠ᨾᩴ, ᨬᨲ᩠ᨲᩥᨧᨲᩩᨲ᩠ᨳᨠᨾ᩠ᨾᩴ. ᨴ᩠ᩅᩮ ᨠᨾ᩠ᨾᩅᨲ᩠ᨳᩪᨶᩥ—  ᩋᨸᩃᩮᩣᨠᨶᨠᨾ᩠ᨾᩔ ᩅᨲ᩠ᨳᩩ, ᨬᨲ᩠ᨲᩥᨠᨾ᩠ᨾᩔ ᩅᨲ᩠ᨳᩩ. ᩋᨸᩁᩣᨶᩥᨸᩥ ᨴ᩠ᩅᩮ ᨠᨾ᩠ᨾᩅᨲ᩠ᨳᩪᨶᩥ—  ᨬᨲ᩠ᨲᩥᨴᩩᨲᩥᨿᨠᨾ᩠ᨾᩔ ᩅᨲ᩠ᨳᩩ, ᨬᨲ᩠ᨲᩥᨧᨲᩩᨲ᩠ᨳᨠᨾ᩠ᨾᩔ ᩅᨲ᩠ᨳᩩ. ᨴ᩠ᩅᩮ ᨠᨾ᩠ᨾᨴᩮᩤᩈᩣ—  ᩋᨸᩃᩮᩣᨠᨶᨠᨾ᩠ᨾᩔ ᨴᩮᩤᩈᩮᩣ, ᨬᨲ᩠ᨲᩥᨠᨾ᩠ᨾᩔ ᨴᩮᩤᩈᩮᩣ. ᩋᨸᩁᩮᨸᩥ ᨴ᩠ᩅᩮ ᨠᨾ᩠ᨾᨴᩮᩤᩈᩣ—  ᨬᨲ᩠ᨲᩥᨴᩩᨲᩥᨿᨠᨾ᩠ᨾᩔ ᨴᩮᩤᩈᩮᩣ, ᨬᨲ᩠ᨲᩥᨧᨲᩩᨲ᩠ᨳᨠᨾ᩠ᨾᩔ ᨴᩮᩤᩈᩮᩣ. ᨴ᩠ᩅᩮ ᨠᨾ᩠ᨾᩈᨾ᩠ᨸᨲ᩠ᨲᩥᨿᩮᩣ—  ᩋᨸᩃᩮᩣᨠᨶᨠᨾ᩠ᨾᩔ ᩈᨾ᩠ᨸᨲ᩠ᨲᩥ, ᨬᨲ᩠ᨲᩥᨠᨾ᩠ᨾᩔ ᩈᨾ᩠ᨸᨲ᩠ᨲᩥ. ᩋᨸᩁᩣᨸᩥ ᨴ᩠ᩅᩮ ᨠᨾ᩠ᨾᩈᨾ᩠ᨸᨲ᩠ᨲᩥᨿᩮᩣ—  ᨬᨲ᩠ᨲᩥᨴᩩᨲᩥᨿᨠᨾ᩠ᨾᩔ ᩈᨾ᩠ᨸᨲ᩠ᨲᩥ, ᨬᨲ᩠ᨲᩥᨧᨲᩩᨲ᩠ᨳᨠᨾ᩠ᨾᩔ ᩈᨾ᩠ᨸᨲ᩠ᨲᩥ. ᨴ᩠ᩅᩮ ᨶᩣᨶᩣᩈᩴᩅᩤᩈᨠᨽᩪᨾᩥᨿᩮᩣ—  ᩋᨲ᩠ᨲᨶᩣ ᩅᩤ ᩋᨲ᩠ᨲᩣᨶᩴ ᨶᩣᨶᩣᩈᩴᩅᩤᩈᨠᩴ ᨠᩁᩮᩣᨲᩥ, ᩈᨾᨣ᩠ᨣᩮᩤ ᩅᩤ ᨶᩴ ᩈᩴᨥᩮᩣ ᩏᨠ᩠ᨡᩥᨸᨲᩥ ᩋᨴᩔᨶᩮ ᩅᩤ ᩋᨸ᩠ᨸᨭᩥᨠᨾ᩠ᨾᩮ ᩅᩤ ᩋᨸ᩠ᨸᨭᩥᨶᩥᩔᨣ᩠ᨣᩮ ᩅᩤ. ᨴ᩠ᩅᩮ ᩈᨾᩣᨶᩈᩴᩅᩤᩈᨠᨽᩪᨾᩥᨿᩮᩣ—  ᩋᨲ᩠ᨲᨶᩣ ᩅᩤ ᩋᨲ᩠ᨲᩣᨶᩴ ᩈᨾᩣᨶᩈᩴᩅᩤᩈᨠᩴ ᨠᩁᩮᩣᨲᩥ, ᩈᨾᨣ᩠ᨣᩮᩤ ᩅᩤ ᨶᩴ ᩈᩴᨥᩮᩣ ᩏᨠ᩠ᨡᩥᨲ᩠ᨲᩴ ᩒᩈᩣᩁᩮᨲᩥ ᨴᩔᨶᩮ ᩅᩤ ᨸᨭᩥᨠᨾ᩠ᨾᩮ ᩅᩤ ᨸᨭᩥᨶᩥᩔᨣ᩠ᨣᩮ ᩅᩤ. ᨴ᩠ᩅᩮ ᨸᩣᩁᩣᨩᩥᨠᩣ—  ᨽᩥᨠ᩠ᨡᩪᨶᨬ᩠ᨧ ᨽᩥᨠ᩠ᨡᩩᨶᩦᨶᨬ᩠ᨧ. ᨴ᩠ᩅᩮ ᩈᩴᨥᩣᨴᩥᩈᩮᩈᩣ, ᨴ᩠ᩅᩮ ᨳᩩᩃᩖᨧ᩠ᨧᨿᩣ, ᨴ᩠ᩅᩮ ᨸᩣᨧᩥᨲ᩠ᨲᩥᨿᩣ, ᨴ᩠ᩅᩮ ᨸᩣᨭᩥᨴᩮᩈᨶᩦᨿᩣ, ᨴ᩠ᩅᩮ ᨴᩩᨠ᩠ᨠᨭᩣ, ᨴ᩠ᩅᩮ ᨴᩩᨻ᩠ᨽᩣᩈᩥᨲᩣ—  ᨽᩥᨠ᩠ᨡᩪᨶᨬ᩠ᨧ ᨽᩥᨠ᩠ᨡᩩᨶᩦᨶᨬ᩠ᨧ. ᩈᨲ᩠ᨲ ᩋᩣᨸᨲ᩠ᨲᩥᨿᩮᩣ, ᩈᨲ᩠ᨲ ᩋᩣᨸᨲ᩠ᨲᩥᨠ᩠ᨡᨶ᩠ᨵᩣ. ᨴ᩠ᩅᩦᩉᩣᨠᩣᩁᩮᩉᩥ ᩈᩴᨥᩮᩣ ᨽᩥᨩ᩠ᨩᨲᩥ—  ᨠᨾ᩠ᨾᩮᨶ ᩅᩤ ᩈᩃᩣᨠᨣ᩠ᨣᩤᩉᩮᨶ ᩅᩤ.
</Paragraph>

<Paragraph number="1448" book="pari">
ᨴ᩠ᩅᩮ ᨸᩩᨣ᩠ᨣᩃᩣ ᨶ ᩏᨸᩈᨾ᩠ᨸᩣᨴᩮᨲᨻ᩠ᨻᩣ—  ᩋᨴ᩠ᨵᩤᨶᩉᩦᨶᩮᩣ, ᩋᩘᨣᩉᩦᨶᩮᩣ. ᩋᨸᩁᩮᨸᩥ ᨴ᩠ᩅᩮ ᨸᩩᨣ᩠ᨣᩃᩣ ᨶ ᩏᨸᩈᨾ᩠ᨸᩣᨴᩮᨲᨻ᩠ᨻᩣ—  ᩅᨲ᩠ᨳᩩᩅᩥᨸᨶ᩠ᨶᩮᩣ, ᨠᩁᨱᨴᩩᨠ᩠ᨠᨭᨠᩮᩣ. ᩋᨸᩁᩮᨸᩥ ᨴ᩠ᩅᩮ ᨸᩩᨣ᩠ᨣᩃᩣ ᨶ ᩏᨸᩈᨾ᩠ᨸᩣᨴᩮᨲᨻ᩠ᨻᩣ—  ᩋᨸᩁᩥᨸᩪᩁᩮᩣ ᨸᩁᩥᨸᩪᩁᩮᩣ ᨶᩮᩣ ᨧ ᨿᩣᨧᨲᩥ. ᨴ᩠ᩅᩥᨶ᩠ᨶᩴ ᨸᩩᨣ᩠ᨣᩃᩣᨶᩴ ᨶᩥᩔᩣᨿ ᨶ ᩅᨲ᩠ᨳᨻ᩠ᨻᩴ—  ᩋᩃᨩ᩠ᨩᩥᩔ ᨧ ᨻᩣᩃᩔ ᨧ. ᨴ᩠ᩅᩥᨶ᩠ᨶᩴ ᨸᩩᨣ᩠ᨣᩃᩣᨶᩴ ᨶᩥᩔᨿᩮᩣ ᨶ ᨴᩤᨲᨻ᩠ᨻᩮᩣ—  ᩋᩃᨩ᩠ᨩᩥᩔ ᨧ ᩃᨩ᩠ᨩᩥᨶᩮᩣ ᨧ ᨶ ᨿᩣᨧᨲᩥ. ᨴ᩠ᩅᩥᨶ᩠ᨶᩴ ᨸᩩᨣ᩠ᨣᩃᩣᨶᩴ ᨶᩥᩔᨿᩮᩣ ᨴᩤᨲᨻ᩠ᨻᩮᩣ—  ᨻᩣᩃᩔ ᨧ ᩃᨩ᩠ᨩᩥᩔ ᨧ ᨿᩣᨧᨲᩥ. ᨴ᩠ᩅᩮ ᨸᩩᨣ᩠ᨣᩃᩣ ᩋᨽᨻ᩠ᨻᩣ ᩋᩣᨸᨲ᩠ᨲᩥᩴ ᩋᩣᨸᨩ᩠ᨩᩥᨲᩩᩴ—  ᨻᩩᨴ᩠ᨵᩤ ᨧ ᨸᨧ᩠ᨧᩮᨠᨻᩩᨴ᩠ᨵᩤ ᨧ. ᨴ᩠ᩅᩮ ᨸᩩᨣ᩠ᨣᩃᩣ ᨽᨻ᩠ᨻᩣ, ᩋᩣᨸᨲ᩠ᨲᩥᩴ ᩋᩣᨸᨩ᩠ᨩᩥᨲᩩᩴ—  ᨽᩥᨠ᩠ᨡᩪ ᨧ ᨽᩥᨠ᩠ᨡᩩᨶᩥᨿᩮᩣ ᨧ. ᨴ᩠ᩅᩮ ᨸᩩᨣ᩠ᨣᩃᩣ ᩋᨽᨻ᩠ᨻᩣ ᩈᨬ᩠ᨧᩥᨧ᩠ᨧ ᩋᩣᨸᨲ᩠ᨲᩥᩴ ᩋᩣᨸᨩ᩠ᨩᩥᨲᩩᩴ—  ᨽᩥᨠ᩠ᨡᩪ ᨧ ᨽᩥᨠ᩠ᨡᩩᨶᩥᨿᩮᩣ ᨧ ᩋᩁᩥᨿᨸᩩᨣ᩠ᨣᩃᩣ. ᨴ᩠ᩅᩮ ᨸᩩᨣ᩠ᨣᩃᩣ ᨽᨻ᩠ᨻᩣ ᩈᨬ᩠ᨧᩥᨧ᩠ᨧ ᩋᩣᨸᨲ᩠ᨲᩥᩴ ᩋᩣᨸᨩ᩠ᨩᩥᨲᩩᩴ—  ᨽᩥᨠ᩠ᨡᩪ ᨧ ᨽᩥᨠ᩠ᨡᩩᨶᩥᨿᩮᩣ ᨧ ᨸᩩᨳᩩᨩ᩠ᨩᨶᩣ. ᨴ᩠ᩅᩮ ᨸᩩᨣ᩠ᨣᩃᩣ ᩋᨽᨻ᩠ᨻᩣ ᩈᨬ᩠ᨧᩥᨧ᩠ᨧ ᩈᩣᨲᩥᩈᩣᩁᩴ ᩅᨲ᩠ᨳᩩᩴ ᩋᨩ᩠ᨫᩣᨧᩁᩥᨲᩩᩴ—  ᨽᩥᨠ᩠ᨡᩪ ᨧ ᨽᩥᨠ᩠ᨡᩩᨶᩥᨿᩮᩣ ᨧ ᩋᩁᩥᨿᨸᩩᨣ᩠ᨣᩃᩣ. ᨴ᩠ᩅᩮ ᨸᩩᨣ᩠ᨣᩃᩣ ᨽᨻ᩠ᨻᩣ ᩈᨬ᩠ᨧᩥᨧ᩠ᨧ ᩈᩣᨲᩥᩈᩣᩁᩴ ᩅᨲ᩠ᨳᩩᩴ ᩋᨩ᩠ᨫᩣᨧᩁᩥᨲᩩᩴ—  ᨽᩥᨠ᩠ᨡᩪ ᨧ ᨽᩥᨠ᩠ᨡᩩᨶᩥᨿᩮᩣ ᨧ ᨸᩩᨳᩩᨩ᩠ᨩᨶᩣ.
</Paragraph>

<Paragraph number="1449" book="pari">
ᨴ᩠ᩅᩮ ᨸᨭᩥᨠ᩠ᨠᩮᩣᩈᩣ—  ᨠᩣᨿᩮᨶ ᩅᩤ ᨸᨭᩥᨠ᩠ᨠᩮᩣᩈᨲᩥ ᩅᩤᨧᩣᨿ ᩅᩤ ᨸᨭᩥᨠ᩠ᨠᩮᩣᩈᨲᩥ. ᨴ᩠ᩅᩮ ᨶᩥᩔᩣᩁᨱᩣ—  ᩋᨲ᩠ᨳᩥ ᨸᩩᨣ᩠ᨣᩃᩮᩣ ᩋᨸ᩠ᨸᨲ᩠ᨲᩮᩣ ᨶᩥᩔᩣᩁᨱᩴ ᨲᨬ᩠ᨧᩮ ᩈᩴᨥᩮᩣ ᨶᩥᩔᩣᩁᩮᨲᩥ ᩑᨠᨧ᩠ᨧᩮᩣ ᩈᩩᨶᩥᩔᩣᩁᩥᨲᩮᩣ, ᩑᨠᨧ᩠ᨧᩮᩣ ᨴᩩᨶ᩠ᨶᩥᩔᩣᩁᩥᨲᩮᩣ. ᨴ᩠ᩅᩮ ᩒᩈᩣᩁᨱᩣ—  ᩋᨲ᩠ᨳᩥ ᨸᩩᨣ᩠ᨣᩃᩮᩣ ᩋᨸ᩠ᨸᨲ᩠ᨲᩮᩣ ᩒᩈᩣᩁᨱᩴ ᨲᨬ᩠ᨧᩮ ᩈᩴᨥᩮᩣ ᩒᩈᩣᩁᩮᨲᩥ ᩑᨠᨧ᩠ᨧᩮᩣ ᩈᩮᩣᩈᩣᩁᩥᨲᩮᩣ, ᩑᨠᨧ᩠ᨧᩮᩣ ᨴᩮᩤᩈᩣᩁᩥᨲᩮᩣ. ᨴ᩠ᩅᩮ ᨸᨭᩥᨬ᩠ᨬᩣ—  ᨠᩣᨿᩮᨶ ᩅᩤ ᨸᨭᩥᨩᩣᨶᩣᨲᩥ ᩅᩤᨧᩣᨿ ᩅᩤ ᨸᨭᩥᨩᩣᨶᩣᨲᩥ. ᨴ᩠ᩅᩮ ᨸᨭᩥᨣ᩠ᨣᩉᩣ—  ᨠᩣᨿᩮᨶ ᩅᩤ ᨸᨭᩥᨣ᩠ᨣᨱ᩠ᩉᩣᨲᩥ ᨠᩣᨿᨸᨭᩥᨻᨴ᩠ᨵᩮᨶ ᩅᩤ ᨸᨭᩥᨣ᩠ᨣᨱ᩠ᩉᩣᨲᩥ. ᨴ᩠ᩅᩮ ᨸᨭᩥᨠ᩠ᨡᩮᨸᩣ—  ᨠᩣᨿᩮᨶ ᩅᩤ ᨸᨭᩥᨠ᩠ᨡᩥᨸᨲᩥ ᩅᩤᨧᩣᨿ ᩅᩤ ᨸᨭᩥᨠ᩠ᨡᩥᨸᨲᩥ. ᨴ᩠ᩅᩮ ᩏᨸᨥᩣᨲᩥᨠᩣ—  ᩈᩥᨠ᩠ᨡᩪᨸᨥᩣᨲᩥᨠᩣ ᨧ ᨽᩮᩣᨣᩪᨸᨥᩣᨲᩥᨠᩣ ᨧ. ᨴ᩠ᩅᩮ ᨧᩮᩣᨴᨶᩣ—  ᨠᩣᨿᩮᨶ ᩅᩤ ᨧᩮᩣᨴᩮᨲᩥ ᩅᩤᨧᩣᨿ ᩅᩤ ᨧᩮᩣᨴᩮᨲᩥ. ᨴ᩠ᩅᩮ ᨠᨳᩥᨶᩔ ᨸᩃᩥᨻᩮᩣᨵᩤ—  ᩋᩣᩅᩤᩈᨸᩃᩥᨻᩮᩣᨵᩮᩤ ᨧ ᨧᩦᩅᩁᨸᩃᩥᨻᩮᩣᨵᩮᩤ ᨧ. ᨴ᩠ᩅᩮ ᨠᨳᩥᨶᩔ ᩋᨸᩃᩥᨻᩮᩣᨵᩤ—  ᩋᩣᩅᩤᩈᩋᨸᩃᩥᨻᩮᩣᨵᩮᩤ ᨧ ᨧᩦᩅᩁᩋᨸᩃᩥᨻᩮᩣᨵᩮᩤ ᨧ. ᨴ᩠ᩅᩮ ᨧᩦᩅᩁᩣᨶᩥ—  ᨣᩉᨸᨲᩥᨠᨬ᩠ᨧ ᨸᩴᩈᩩᨠᩪᩃᨬ᩠ᨧ. ᨴ᩠ᩅᩮ ᨸᨲ᩠ᨲᩣ—  ᩋᨿᩮᩣᨸᨲ᩠ᨲᩮᩣ ᨾᨲ᩠ᨲᩥᨠᩣᨸᨲ᩠ᨲᩮᩣ. ᨴ᩠ᩅᩮ ᨾᨱ᩠ᨯᩃᩣᨶᩥ—  ᨲᩥᨸᩩᨾᨿᩴ, ᩈᩦᩈᨾᨿᩴ. ᨴ᩠ᩅᩮ ᨸᨲ᩠ᨲᩔ ᩋᨵᩥᨭ᩠ᨮᩣᨶᩣ—  ᨠᩣᨿᩮᨶ ᩅᩤ ᩋᨵᩥᨭ᩠ᨮᩮᨲᩥ ᩅᩤᨧᩣᨿ ᩅᩤ ᩋᨵᩥᨭ᩠ᨮᩮᨲᩥ. ᨴ᩠ᩅᩮ ᨧᩦᩅᩁᩔ ᩋᨵᩥᨭ᩠ᨮᩣᨶᩣ—  ᨠᩣᨿᩮᨶ ᩅᩤ ᩋᨵᩥᨭ᩠ᨮᩮᨲᩥ ᩅᩤᨧᩣᨿ ᩅᩤ ᩋᨵᩥᨭ᩠ᨮᩮᨲᩥ. ᨴ᩠ᩅᩮ ᩅᩥᨠᨸ᩠ᨸᨶᩣ—  ᩈᨾ᩠ᨾᩩᨡᩣᩅᩥᨠᨸ᩠ᨸᨶᩣ ᨧ ᨸᩁᨾ᩠ᨾᩩᨡᩣᩅᩥᨠᨸ᩠ᨸᨶᩣ ᨧ. ᨴ᩠ᩅᩮ ᩅᩥᨶᨿᩣ—  ᨽᩥᨠ᩠ᨡᩪᨶᨬ᩠ᨧ ᨽᩥᨠ᩠ᨡᩩᨶᩦᨶᨬ᩠ᨧ. ᨴ᩠ᩅᩮ ᩅᩮᨶᨿᩥᨠᩣ—  ᨸᨬ᩠ᨬᨲ᩠ᨲᨬ᩠ᨧ ᨸᨬ᩠ᨬᨲ᩠ᨲᩣᨶᩩᩃᩮᩣᨾᨬ᩠ᨧ. ᨴ᩠ᩅᩮ ᩅᩥᨶᨿᩔ ᩈᩃᩖᩮᨡᩣ—  ᩋᨠᨸ᩠ᨸᩥᨿᩮ ᩈᩮᨲᩩᨥᩣᨲᩮᩣ, ᨠᨸ᩠ᨸᩥᨿᩮ ᨾᨲ᩠ᨲᨠᩣᩁᩥᨲᩣ. ᨴ᩠ᩅᩦᩉᩣᨠᩣᩁᩮᩉᩥ ᩋᩣᨸᨲ᩠ᨲᩥᩴ ᩋᩣᨸᨩ᩠ᨩᨲᩥ—  ᨠᩣᨿᩮᨶ ᩅᩤ ᩋᩣᨸᨩ᩠ᨩᨲᩥ ᩅᩤᨧᩣᨿ ᩅᩤ ᩋᩣᨸᨩ᩠ᨩᨲᩥ. ᨴ᩠ᩅᩦᩉᩣᨠᩣᩁᩮᩉᩥ ᩋᩣᨸᨲ᩠ᨲᩥᨿᩣ ᩅᩩᨭ᩠ᨮᩣᨲᩥ—  ᨠᩣᨿᩮᨶ ᩅᩤ ᩅᩩᨭ᩠ᨮᩣᨲᩥ ᩅᩤᨧᩣᨿ ᩅᩤ ᩅᩩᨭ᩠ᨮᩣᨲᩥ. ᨴ᩠ᩅᩮ ᨸᩁᩥᩅᩤᩈᩣ—  ᨸᨭᩥᨧ᩠ᨨᨶ᩠ᨶᨸᩁᩥᩅᩤᩈᩮᩣ, ᩋᨸ᩠ᨸᨭᩥᨧ᩠ᨨᨶ᩠ᨶᨸᩁᩥᩅᩤᩈᩮᩣ. ᩋᨸᩁᩮᨸᩥ ᨴ᩠ᩅᩮ ᨸᩁᩥᩅᩤᩈᩣ—  ᩈᩩᨴ᩠ᨵᨶ᩠ᨲᨸᩁᩥᩅᩤᩈᩮᩣ ᩈᨾᩮᩣᨵᩤᨶᨸᩁᩥᩅᩤᩈᩮᩣ. ᨴ᩠ᩅᩮ ᨾᩣᨶᨲ᩠ᨲᩣ—  ᨸᨭᩥᨧ᩠ᨨᨶ᩠ᨶᨾᩣᨶᨲ᩠ᨲᩴ, ᩋᨸ᩠ᨸᨭᩥᨧ᩠ᨨᨶ᩠ᨶᨾᩣᨶᨲ᩠ᨲᩴ. ᩋᨸᩁᩮᨸᩥ ᨴ᩠ᩅᩮ ᨾᩣᨶᨲ᩠ᨲᩣ—  ᨸᨠ᩠ᨡᨾᩣᨶᨲ᩠ᨲᩴ, ᩈᨾᩮᩣᨵᩤᨶᨾᩣᨶᨲ᩠ᨲᩴ. ᨴ᩠ᩅᩥᨶ᩠ᨶᩴ ᨸᩩᨣ᩠ᨣᩃᩣᨶᩴ ᩁᨲ᩠ᨲᩥᨧ᩠ᨨᩮᨴᩮᩤ—  ᨸᩣᩁᩥᩅᩤᩈᩥᨠᩔ ᨧ ᨾᩣᨶᨲ᩠ᨲᨧᩣᩁᩥᨠᩔ ᨧ. ᨴ᩠ᩅᩮ ᩋᨶᩣᨴᩁᩥᨿᩣᨶᩥ—  ᨸᩩᨣ᩠ᨣᩃᩣᨶᩣᨴᩁᩥᨿᨬ᩠ᨧ ᨵᨾ᩠ᨾᩣᨶᩣᨴᩁᩥᨿᨬ᩠ᨧ. ᨴ᩠ᩅᩮ ᩃᩮᩣᨱᩣᨶᩥ—  ᨩᩣᨲᩥᨾᨬ᩠ᨧ ᨠᩣᩁᩥᨾᨬ᩠ᨧ. ᩋᨸᩁᩣᨶᩥᨸᩥ ᨴ᩠ᩅᩮ ᩃᩮᩣᨱᩣᨶᩥ—  ᩈᩣᨾᩩᨴ᩠ᨴᩴ ᨠᩣᩊᩃᩮᩣᨱᩴ. ᩋᨸᩁᩣᨶᩥᨸᩥ ᨴ᩠ᩅᩮ ᩃᩮᩣᨱᩣᨶᩥ—  ᩈᩥᨶ᩠ᨵᩅᩴ, ᩏᨻ᩠ᨽᩥᨴᩴ. ᩋᨸᩁᩣᨶᩥᨸᩥ ᨴ᩠ᩅᩮ ᩃᩮᩣᨱᩣᨶᩥ—  ᩁᩮᩣᨾᨠᩴ, ᨸᨠ᩠ᨠᩣᩃᨠᩴ. ᨴ᩠ᩅᩮ ᨸᩁᩥᨽᩮᩣᨣᩤ—  ᩋᨻ᩠ᨽᨶ᩠ᨲᩁᨸᩁᩥᨽᩮᩣᨣᩮᩤ ᨧ ᨻᩣᩉᩥᩁᨸᩁᩥᨽᩮᩣᨣᩮᩤ ᨧ. ᨴ᩠ᩅᩮ ᩋᨠ᩠ᨠᩮᩣᩈᩣ—  ᩉᩦᨶᩮᩣ ᨧ ᩋᨠ᩠ᨠᩮᩣᩈᩮᩣ ᩏᨠ᩠ᨠᨭ᩠ᨮᩮᩣ ᨧ ᩋᨠ᩠ᨠᩮᩣᩈᩮᩣ. ᨴ᩠ᩅᩦᩉᩣᨠᩣᩁᩮᩉᩥ ᨸᩮᩈᩩᨬ᩠ᨬᩴ ᩉᩮᩣᨲᩥ—  ᨸᩥᨿᨠᨾ᩠ᨿᩔ ᩅᩤ ᨽᩮᨴᩤᨵᩥᨸ᩠ᨸᩣᨿᩔ ᩅᩤ. ᨴ᩠ᩅᩦᩉᩣᨠᩣᩁᩮᩉᩥ ᨣᨱᨽᩮᩣᨩᨶᩴ ᨸᩈᩅᨲᩥ—  ᨶᩥᨾᨶ᩠ᨲᨶᨲᩮᩣ ᩅᩤ ᩅᩥᨬ᩠ᨬᨲ᩠ᨲᩥᨲᩮᩣ ᩅᩤ. ᨴ᩠ᩅᩮ ᩅᩔᩪᨸᨶᩣᨿᩥᨠᩣ—  ᨸᩩᩁᩥᨾᩥᨠᩣ, ᨸᨧ᩠ᨨᩥᨾᩥᨠᩣ. ᨴ᩠ᩅᩮ ᩋᨵᨾ᩠ᨾᩥᨠᩣᨶᩥ ᨸᩣᨲᩥᨾᩮᩣᨠ᩠ᨡᨭ᩠ᨮᨸᨶᩣᨶᩥ. ᨴ᩠ᩅᩮ ᨵᨾ᩠ᨾᩥᨠᩣᨶᩥ ᨸᩣᨲᩥᨾᩮᩣᨠ᩠ᨡᨭ᩠ᨮᨸᨶᩣᨶᩥ.
</Paragraph>

<Paragraph number="1450" book="pari">
ᨴ᩠ᩅᩮ ᨸᩩᨣ᩠ᨣᩃᩣ ᨻᩣᩃᩣ—  ᨿᩮᩣ ᨧ ᩋᨶᩣᨣᨲᩴ ᨽᩣᩁᩴ ᩅᩉᨲᩥ, ᨿᩮᩣ ᨧ ᩋᩣᨣᨲᩴ ᨽᩣᩁᩴ ᨶ ᩅᩉᨲᩥ. ᨴ᩠ᩅᩮ ᨸᩩᨣ᩠ᨣᩃᩣ ᨸᨱ᩠ᨯᩥᨲᩣ—  ᨿᩮᩣ ᨧ ᩋᨶᩣᨣᨲᩴ ᨽᩣᩁᩴ ᨶ ᩅᩉᨲᩥ, ᨿᩮᩣ ᨧ ᩋᩣᨣᨲᩴ ᨽᩣᩁᩴ ᩅᩉᨲᩥ. ᩋᨸᩁᩮᨸᩥ ᨴ᩠ᩅᩮ ᨸᩩᨣ᩠ᨣᩃᩣ ᨻᩣᩃᩣ—  ᨿᩮᩣ ᨧ ᩋᨠᨸ᩠ᨸᩥᨿᩮ ᨠᨸ᩠ᨸᩥᨿᩈᨬ᩠ᨬᩦ, ᨿᩮᩣ ᨧ ᨠᨸ᩠ᨸᩥᨿᩮ ᩋᨠᨸ᩠ᨸᩥᨿᩈᨬ᩠ᨬᩦ. ᨴ᩠ᩅᩮ ᨸᩩᨣ᩠ᨣᩃᩣ ᨸᨱ᩠ᨯᩥᨲᩣ—  ᨿᩮᩣ ᨧ ᩋᨠᨸ᩠ᨸᩥᨿᩮ ᩋᨠᨸ᩠ᨸᩥᨿᩈᨬ᩠ᨬᩦ, ᨿᩮᩣ ᨧ ᨠᨸ᩠ᨸᩥᨿᩮ ᨠᨸ᩠ᨸᩥᨿᩈᨬ᩠ᨬᩦ. ᩋᨸᩁᩮᨸᩥ ᨴ᩠ᩅᩮ ᨸᩩᨣ᩠ᨣᩃᩣ ᨻᩣᩃᩣ—  ᨿᩮᩣ ᨧ ᩋᨶᩣᨸᨲ᩠ᨲᩥᨿᩣ ᩋᩣᨸᨲ᩠ᨲᩥᩈᨬ᩠ᨬᩦ, ᨿᩮᩣ ᨧ ᩋᩣᨸᨲ᩠ᨲᩥᨿᩣ ᩋᨶᩣᨸᨲ᩠ᨲᩥᩈᨬ᩠ᨬᩦ. ᨴ᩠ᩅᩮ ᨸᩩᨣ᩠ᨣᩃᩣ ᨸᨱ᩠ᨯᩥᨲᩣ—  ᨿᩮᩣ ᨧ ᩋᩣᨸᨲ᩠ᨲᩥᨿᩣ ᩋᩣᨸᨲ᩠ᨲᩥᩈᨬ᩠ᨬᩦ, ᨿᩮᩣ ᨧ ᩋᨶᩣᨸᨲ᩠ᨲᩥᨿᩣ ᩋᨶᩣᨸᨲ᩠ᨲᩥᩈᨬ᩠ᨬᩦ. ᩋᨸᩁᩮᨸᩥ ᨴ᩠ᩅᩮ ᨸᩩᨣ᩠ᨣᩃᩣ ᨻᩣᩃᩣ—  ᨿᩮᩣ ᨧ ᩋᨵᨾ᩠ᨾᩮ ᨵᨾ᩠ᨾᩈᨬ᩠ᨬᩦ, ᨿᩮᩣ ᨧ ᨵᨾ᩠ᨾᩮ ᩋᨵᨾ᩠ᨾᩈᨬ᩠ᨬᩦ. ᨴ᩠ᩅᩮ ᨸᩩᨣ᩠ᨣᩃᩣ ᨸᨱ᩠ᨯᩥᨲᩣ—  ᨿᩮᩣ ᨧ ᩋᨵᨾ᩠ᨾᩮ ᩋᨵᨾ᩠ᨾᩈᨬ᩠ᨬᩦ, ᨿᩮᩣ ᨧ ᨵᨾ᩠ᨾᩮ ᨵᨾ᩠ᨾᩈᨬ᩠ᨬᩦ. ᩋᨸᩁᩮᨸᩥ ᨴ᩠ᩅᩮ ᨸᩩᨣ᩠ᨣᩃᩣ ᨻᩣᩃᩣ—  ᨿᩮᩣ ᨧ ᩋᩅᩥᨶᨿᩮ ᩅᩥᨶᨿᩈᨬ᩠ᨬᩦ, ᨿᩮᩣ ᨧ ᩅᩥᨶᨿᩮ ᩋᩅᩥᨶᨿᩈᨬ᩠ᨬᩦ. ᨴ᩠ᩅᩮ ᨸᩩᨣ᩠ᨣᩃᩣ ᨸᨱ᩠ᨯᩥᨲᩣ—  ᨿᩮᩣ ᨧ ᩋᩅᩥᨶᨿᩮ ᩋᩅᩥᨶᨿᩈᨬ᩠ᨬᩦ, ᨿᩮᩣ ᨧ ᩅᩥᨶᨿᩮ ᩅᩥᨶᨿᩈᨬ᩠ᨬᩦ.
</Paragraph>

<Paragraph number="1451" book="pari">
ᨴ᩠ᩅᩥᨶ᩠ᨶᩴ ᨸᩩᨣ᩠ᨣᩃᩣᨶᩴ ᩋᩣᩈᩅᩤ ᩅᨯ᩠ᨰᨶ᩠ᨲᩥ—  ᨿᩮᩣ ᨧ ᨶ ᨠᩩᨠ᩠ᨠᩩᨧ᩠ᨧᩣᨿᩥᨲᨻ᩠ᨻᩴ ᨠᩩᨠ᩠ᨠᩩᨧ᩠ᨧᩣᨿᨲᩥ, ᨿᩮᩣ ᨧ ᨠᩩᨠ᩠ᨠᩩᨧ᩠ᨧᩣᨿᩥᨲᨻ᩠ᨻᩴ ᨶ ᨠᩩᨠ᩠ᨠᩩᨧ᩠ᨧᩣᨿᨲᩥ. ᨴ᩠ᩅᩥᨶ᩠ᨶᩴ ᨸᩩᨣ᩠ᨣᩃᩣᨶᩴ ᩋᩣᩈᩅᩤ ᨶ ᩅᨯ᩠ᨰᨶ᩠ᨲᩥ—  ᨿᩮᩣ ᨧ ᨶ ᨠᩩᨠ᩠ᨠᩩᨧ᩠ᨧᩣᨿᩥᨲᨻ᩠ᨻᩴ ᨶ ᨠᩩᨠ᩠ᨠᩩᨧ᩠ᨧᩣᨿᨲᩥ, ᨿᩮᩣ ᨧ ᨠᩩᨠ᩠ᨠᩩᨧ᩠ᨧᩣᨿᩥᨲᨻ᩠ᨻᩴ ᨠᩩᨠ᩠ᨠᩩᨧ᩠ᨧᩣᨿᨲᩥ. ᩋᨸᩁᩮᩈᨾ᩠ᨸᩥ ᨴ᩠ᩅᩥᨶ᩠ᨶᩴ ᨸᩩᨣ᩠ᨣᩃᩣᨶᩴ ᩋᩣᩈᩅᩤ ᩅᨯ᩠ᨰᨶ᩠ᨲᩥ—  ᨿᩮᩣ ᨧ ᩋᨠᨸ᩠ᨸᩥᨿᩮ ᨠᨸ᩠ᨸᩥᨿᩈᨬ᩠ᨬᩦ, ᨿᩮᩣ ᨧ ᨠᨸ᩠ᨸᩥᨿᩮ ᩋᨠᨸ᩠ᨸᩥᨿᩈᨬ᩠ᨬᩦ. ᨴ᩠ᩅᩥᨶ᩠ᨶᩴ ᨸᩩᨣ᩠ᨣᩃᩣᨶᩴ ᩋᩣᩈᩅᩤ ᨶ ᩅᨯ᩠ᨰᨶ᩠ᨲᩥ—  ᨿᩮᩣ ᨧ ᩋᨠᨸ᩠ᨸᩥᨿᩮ ᩋᨠᨸ᩠ᨸᩥᨿᩈᨬ᩠ᨬᩦ, ᨿᩮᩣ ᨧ ᨠᨸ᩠ᨸᩥᨿᩮ ᨠᨸ᩠ᨸᩥᨿᩈᨬ᩠ᨬᩦ. ᩋᨸᩁᩮᩈᨾ᩠ᨸᩥ ᨴ᩠ᩅᩥᨶ᩠ᨶᩴ ᨸᩩᨣ᩠ᨣᩃᩣᨶᩴ ᩋᩣᩈᩅᩤ ᩅᨯ᩠ᨰᨶ᩠ᨲᩥ—  ᨿᩮᩣ ᨧ ᩋᨶᩣᨸᨲ᩠ᨲᩥᨿᩣ ᩋᩣᨸᨲ᩠ᨲᩥᩈᨬ᩠ᨬᩦ, ᨿᩮᩣ ᨧ ᩋᩣᨸᨲ᩠ᨲᩥᨿᩣ ᩋᨶᩣᨸᨲ᩠ᨲᩥᩈᨬ᩠ᨬᩦ. ᨴ᩠ᩅᩥᨶ᩠ᨶᩴ ᨸᩩᨣ᩠ᨣᩃᩣᨶᩴ ᩋᩣᩈᩅᩤ ᨶ ᩅᨯ᩠ᨰᨶ᩠ᨲᩥ—  ᨿᩮᩣ ᨧ ᩋᨶᩣᨸᨲ᩠ᨲᩥᨿᩣ ᩋᨶᩣᨸᨲ᩠ᨲᩥᩈᨬ᩠ᨬᩦ, ᨿᩮᩣ ᨧ ᩋᩣᨸᨲ᩠ᨲᩥᨿᩣ ᩋᩣᨸᨲ᩠ᨲᩥᩈᨬ᩠ᨬᩦ. ᩋᨸᩁᩮᩈᨾ᩠ᨸᩥ ᨴ᩠ᩅᩥᨶ᩠ᨶᩴ ᨸᩩᨣ᩠ᨣᩃᩣᨶᩴ ᩋᩣᩈᩅᩤ ᩅᨯ᩠ᨰᨶ᩠ᨲᩥ—  ᨿᩮᩣ ᨧ ᩋᨵᨾ᩠ᨾᩮ ᨵᨾ᩠ᨾᩈᨬ᩠ᨬᩦ, ᨿᩮᩣ ᨧ ᨵᨾ᩠ᨾᩮ ᩋᨵᨾ᩠ᨾᩈᨬ᩠ᨬᩦ. ᨴ᩠ᩅᩥᨶ᩠ᨶᩴ ᨸᩩᨣ᩠ᨣᩃᩣᨶᩴ ᩋᩣᩈᩅᩤ ᨶ ᩅᨯ᩠ᨰᨶ᩠ᨲᩥ—  ᨿᩮᩣ ᨧ ᩋᨵᨾ᩠ᨾᩮ ᩋᨵᨾ᩠ᨾᩈᨬ᩠ᨬᩦ, ᨿᩮᩣ ᨧ ᨵᨾ᩠ᨾᩮ ᨵᨾ᩠ᨾᩈᨬ᩠ᨬᩦ. ᩋᨸᩁᩮᩈᨾ᩠ᨸᩥ ᨴ᩠ᩅᩥᨶ᩠ᨶᩴ ᨸᩩᨣ᩠ᨣᩃᩣᨶᩴ ᩋᩣᩈᩅᩤ ᩅᨯ᩠ᨰᨶ᩠ᨲᩥ—  ᨿᩮᩣ ᨧ ᩋᩅᩥᨶᨿᩮ ᩅᩥᨶᨿᩈᨬ᩠ᨬᩦ, ᨿᩮᩣ ᨧ ᩅᩥᨶᨿᩮ ᩋᩅᩥᨶᨿᩈᨬ᩠ᨬᩦ. ᨴ᩠ᩅᩥᨶ᩠ᨶᩴ ᨸᩩᨣ᩠ᨣᩃᩣᨶᩴ ᩋᩣᩈᩅᩤ ᨶ ᩅᨯ᩠ᨰᨶ᩠ᨲᩥ—  ᨿᩮᩣ ᨧ ᩋᩅᩥᨶᨿᩮ ᩋᩅᩥᨶᨿᩈᨬ᩠ᨬᩦ, ᨿᩮᩣ ᨧ ᩅᩥᨶᨿᩮ ᩅᩥᨶᨿᩈᨬ᩠ᨬᩦ.

</Paragraph>
</Division>

<Paragraph number="1452" type="center" book="pari">
ᨴᩩᨠᩣ ᨶᩥᨭ᩠ᨮᩥᨲᩣ.



</Paragraph>

<Paragraph number="1453" type="center" book="pari">
ᨲᩔᩩᨴ᩠ᨴᩤᨶᩴ


</Paragraph>

<Paragraph number="1454" type="verses" book="pari">
_ᩈᨬ᩠ᨬᩣ ᩃᨴ᩠ᨵᩤ ᨧ ᩈᨴ᩠ᨵᨾ᩠ᨾᩣ,_  
_ᨸᩁᩥᨠ᩠ᨡᩣᩁᩣ ᨧ ᨸᩩᨣ᩠ᨣᩃᩣ;_  
_ᩈᨧ᩠ᨧᩴ ᨽᩪᨾᩥ ᨶᩥᨠ᩠ᨡᨾᨶ᩠ᨲᩮᩣ,_  
_ᩋᩣᨴᩥᨿᨶ᩠ᨲᩮᩣ ᩈᨾᩣᨴᩥᨿᩴ._  

</Paragraph>

<Paragraph number="1455" type="verses" book="pari">
_ᨠᩁᩮᩣᨶ᩠ᨲᩮᩣ ᨴᩮᨶ᩠ᨲᩮᩣ ᨣᨱ᩠ᩉᨶ᩠ᨲᩮᩣ,_  
_ᨸᩁᩥᨽᩮᩣᨣᩮᨶ ᩁᨲ᩠ᨲᩥ ᨧ;_  
_ᩋᩁᩩᨱᩣᨨᩥᨶ᩠ᨴᩴ ᨨᩣᨴᩮᨶ᩠ᨲᩮᩣ,_  
_ᨵᩤᩁᩮᨶ᩠ᨲᩮᩣ ᨧ ᩏᨸᩮᩣᩈᨳᩣ._  

</Paragraph>

<Paragraph number="1456" type="verses" book="pari">
_ᨸᩅᩤᩁᨱᩣ ᨠᨾ᩠ᨾᩣᨸᩁᩣ,_  
_ᩅᨲ᩠ᨳᩩ ᩋᨸᩁᩣ ᨴᩮᩤᩈᩣ ᨧ;_  
_ᩋᨸᩁᩣ ᨴ᩠ᩅᩮ ᨧ ᩈᨾ᩠ᨸᨲ᩠ᨲᩥ,_  
_ᨶᩣᨶᩣ ᩈᨾᩣᨶᨾᩮᩅ ᨧ._  

</Paragraph>

<Paragraph number="1457" type="verses" book="pari">
_ᨸᩣᩁᩣᨩᩥᩈᩴᨥᨳᩩᩃᩖᨧ᩠ᨧᨿ,_  
_ᨸᩣᨧᩥᨲ᩠ᨲᩥ ᨸᩣᨭᩥᨴᩮᩈᨶᩣ;_  
_ᨴᩩᨠ᩠ᨠᨭᩣ ᨴᩩᨻ᩠ᨽᩣᩈᩥᨲᩣ ᨧᩮᩅ,_  
_ᩈᨲ᩠ᨲ ᩋᩣᨸᨲ᩠ᨲᩥᨠ᩠ᨡᨶ᩠ᨵᩣ ᨧ._  

</Paragraph>

<Paragraph number="1458" type="verses" book="pari">
_ᨽᩥᨩ᩠ᨩᨲᩥ ᩏᨸᩈᨾ᩠ᨸᨴᩤ,_  
_ᨲᨳᩮᩅ ᩋᨸᩁᩮ ᨴᩩᩅᩮ;_  
_ᨶ ᩅᨲ᩠ᨳᨻ᩠ᨻᩴ ᨶ ᨴᩤᨲᨻ᩠ᨻᩴ,_  
_ᩋᨽᨻ᩠ᨻᩣᨽᨻ᩠ᨻᨾᩮᩅ ᨧ._  

</Paragraph>

<Paragraph number="1459" type="verses" book="pari">
_ᩈᨬ᩠ᨧᩥᨧ᩠ᨧ ᩈᩣᨲᩥᩈᩣᩁᩣ ᨧ,_  
_ᨸᨭᩥᨠ᩠ᨠᩮᩣᩈᩣ ᨶᩥᩔᩣᩁᨱᩣ;_  
_ᩒᩈᩣᩁᨱᩣ ᨸᨭᩥᨬ᩠ᨬᩣ ᨧ,_  
_ᨸᨭᩥᨣ᩠ᨣᩉᩣ ᨸᨭᩥᨠ᩠ᨡᩥᨸᩣ._  

</Paragraph>

<Paragraph number="1460" type="verses" book="pari">
ᩏᨸᨥᩣᨲᩥ ᨧᩮᩣᨴᨶᩣ ᨧ,_  
_ᨠᨳᩥᨶᩣ ᨧ ᨴᩩᩅᩮ ᨲᨳᩣ;_  
_ᨧᩦᩅᩁᩣ ᨸᨲ᩠ᨲᨾᨱ᩠ᨯᩃᩣ,_  
_ᩋᨵᩥᨭ᩠ᨮᩣᨶᩣ ᨲᨳᩮᩅ ᨴ᩠ᩅᩮ._  

</Paragraph>

<Paragraph number="1461" type="verses" book="pari">
_ᩅᩥᨠᨸ᩠ᨸᨶᩣ ᨧ ᩅᩥᨶᨿᩣ,_  
_ᩅᩮᨶᨿᩥᨠᩣ ᨧ ᩈᩃᩖᩮᨡᩣ;_  
_ᩋᩣᨸᨩ᩠ᨩᨲᩥ ᨧ ᩅᩩᨭ᩠ᨮᩣᨲᩥ,_  
_ᨸᩁᩥᩅᩤᩈᩣᨸᩁᩮ ᨴᩩᩅᩮ._  

</Paragraph>

<Paragraph number="1462" type="verses" book="pari">
_ᨴ᩠ᩅᩮ ᨾᩣᨶᨲ᩠ᨲᩣ ᩋᨸᩁᩮ ᨧ,_  
_ᩁᨲ᩠ᨲᩥᨧ᩠ᨨᩮᨴᩮᩤ ᩋᨶᩣᨴᩁᩥ;_  
_ᨴ᩠ᩅᩮ ᩃᩮᩣᨱᩣ ᨲᨿᩮᩣ ᩋᨸᩁᩮ,_  
_ᨸᩁᩥᨽᩮᩣᨣᨠ᩠ᨠᩮᩣᩈᩮᨶ ᨧ._  

</Paragraph>

<Paragraph number="1463" type="verses" book="pari">
_ᨸᩮᩈᩩᨬ᩠ᨬᩮᩣ ᨧ ᨣᨱᩣᩅᩔ,_  
_ᨮᨸᨶᩣ ᨽᩣᩁᨠᨸ᩠ᨸᩥᨿᩴ;_  
_ᩋᨶᩣᨸᨲ᩠ᨲᩥ ᩋᨵᨾ᩠ᨾᨵᨾ᩠ᨾᩣ,_  
_ᩅᩥᨶᨿᩮ ᩋᩣᩈᩅᩮ ᨲᨳᩣᨲᩥ._
</Paragraph>