---
title: "7.3 ᨲᩥᨠᩅᩤᩁ"
tableOfContents: false
sidebar:
  order: 5
type: "tipitaka"
basket: "vi"
book: "pari"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="323" book="pari">

<Paragraph number="1464" book="pari">
ᩋᨲ᩠ᨳᩣᨸᨲ᩠ᨲᩥ ᨲᩥᨭ᩠ᨮᨶ᩠ᨲᩮ ᨽᨣᩅᨲᩥ ᩋᩣᨸᨩ᩠ᨩᨲᩥ, ᨶᩮᩣ ᨸᩁᩥᨶᩥᨻ᩠ᨻᩩᨲᩮ; ᩋᨲ᩠ᨳᩣᨸᨲ᩠ᨲᩥ ᨸᩁᩥᨶᩥᨻ᩠ᨻᩩᨲᩮ ᨽᨣᩅᨲᩥ ᩋᩣᨸᨩ᩠ᨩᨲᩥ, ᨶᩮᩣ ᨲᩥᨭ᩠ᨮᨶ᩠ᨲᩮ; ᩋᨲ᩠ᨳᩣᨸᨲ᩠ᨲᩥ ᨲᩥᨭ᩠ᨮᨶ᩠ᨲᩮᨸᩥ ᨽᨣᩅᨲᩥ ᩋᩣᨸᨩ᩠ᨩᨲᩥ ᨸᩁᩥᨶᩥᨻ᩠ᨻᩩᨲᩮᨸᩥ. ᩋᨲ᩠ᨳᩣᨸᨲ᩠ᨲᩥ ᨠᩣᩃᩮ ᩋᩣᨸᨩ᩠ᨩᨲᩥ, ᨶᩮᩣ ᩅᩥᨠᩣᩃᩮ; ᩋᨲ᩠ᨳᩣᨸᨲ᩠ᨲᩥ ᩅᩥᨠᩣᩃᩮ ᩋᩣᨸᨩ᩠ᨩᨲᩥ, ᨶᩮᩣ ᨠᩣᩃᩮ; ᩋᨲ᩠ᨳᩣᨸᨲ᩠ᨲᩥ ᨠᩣᩃᩮ ᨧᩮᩅ ᩋᩣᨸᨩ᩠ᨩᨲᩥ ᩅᩥᨠᩣᩃᩮ ᨧ. ᩋᨲ᩠ᨳᩣᨸᨲ᩠ᨲᩥ ᩁᨲ᩠ᨲᩥᩴ ᩋᩣᨸᨩ᩠ᨩᨲᩥ, ᨶᩮᩣ ᨴᩥᩅᩤ; ᩋᨲ᩠ᨳᩣᨸᨲ᩠ᨲᩥ ᨴᩥᩅᩤ ᩋᩣᨸᨩ᩠ᨩᨲᩥ, ᨶᩮᩣ ᩁᨲ᩠ᨲᩥᩴ; ᩋᨲ᩠ᨳᩣᨸᨲ᩠ᨲᩥ ᩁᨲ᩠ᨲᩥᨬ᩠ᨧᩮᩅ ᩋᩣᨸᨩ᩠ᨩᨲᩥ ᨴᩥᩅᩤ ᨧ. ᩋᨲ᩠ᨳᩣᨸᨲ᩠ᨲᩥ ᨴᩈᩅᩔᩮᩣ ᩋᩣᨸᨩ᩠ᨩᨲᩥ, ᨶᩮᩣ ᩐᨶᨴᩈᩅᩔᩮᩣ; ᩋᨲ᩠ᨳᩣᨸᨲ᩠ᨲᩥ ᩐᨶᨴᩈᩅᩔᩮᩣ ᩋᩣᨸᨩ᩠ᨩᨲᩥ, ᨶᩮᩣ ᨴᩈᩅᩔᩮᩣ; ᩋᨲ᩠ᨳᩣᨸᨲ᩠ᨲᩥ ᨴᩈᩅᩔᩮᩣ ᨧᩮᩅ ᩋᩣᨸᨩ᩠ᨩᨲᩥ ᩐᨶᨴᩈᩅᩔᩮᩣ ᨧ. ᩋᨲ᩠ᨳᩣᨸᨲ᩠ᨲᩥ ᨸᨬ᩠ᨧᩅᩔᩮᩣ ᩋᩣᨸᨩ᩠ᨩᨲᩥ, ᨶᩮᩣ ᩐᨶᨸᨬ᩠ᨧᩅᩔᩮᩣ; ᩋᨲ᩠ᨳᩣᨸᨲ᩠ᨲᩥ ᩐᨶᨸᨬ᩠ᨧᩅᩔᩮᩣ ᩋᩣᨸᨩ᩠ᨩᨲᩥ, ᨶᩮᩣ ᨸᨬ᩠ᨧᩅᩔᩮᩣ; ᩋᨲ᩠ᨳᩣᨸᨲ᩠ᨲᩥ ᨸᨬ᩠ᨧᩅᩔᩮᩣ ᨧᩮᩅ ᩋᩣᨸᨩ᩠ᨩᨲᩥ ᩐᨶᨸᨬ᩠ᨧᩅᩔᩮᩣ ᨧ. ᩋᨲ᩠ᨳᩣᨸᨲ᩠ᨲᩥ ᨠᩩᩈᩃᨧᩥᨲ᩠ᨲᩮᩣ ᩋᩣᨸᨩ᩠ᨩᨲᩥ; ᩋᨲ᩠ᨳᩣᨸᨲ᩠ᨲᩥ ᩋᨠᩩᩈᩃᨧᩥᨲ᩠ᨲᩮᩣ ᩋᩣᨸᨩ᩠ᨩᨲᩥ; ᩋᨲ᩠ᨳᩣᨸᨲ᩠ᨲᩥ ᩋᨻ᩠ᨿᩣᨠᨲᨧᩥᨲ᩠ᨲᩮᩣ ᩋᩣᨸᨩ᩠ᨩᨲᩥ. ᩋᨲ᩠ᨳᩣᨸᨲ᩠ᨲᩥ ᩈᩩᨡᩅᩮᨴᨶᩣᩈᨾᩘᨣᩦ ᩋᩣᨸᨩ᩠ᨩᨲᩥ; ᩋᨲ᩠ᨳᩣᨸᨲ᩠ᨲᩥ ᨴᩩᨠ᩠ᨡᩅᩮᨴᨶᩣᩈᨾᩘᨣᩦ ᩋᩣᨸᨩ᩠ᨩᨲᩥ; ᩋᨲ᩠ᨳᩣᨸᨲ᩠ᨲᩥ ᩋᨴᩩᨠ᩠ᨡᨾᩈᩩᨡᩅᩮᨴᨶᩣᩈᨾᩘᨣᩦ ᩋᩣᨸᨩ᩠ᨩᨲᩥ. ᨲᩦᨱᩥ ᨧᩮᩣᨴᨶᩣᩅᨲ᩠ᨳᩪᨶᩥ—  ᨴᩥᨭ᩠ᨮᩮᨶ, ᩈᩩᨲᩮᨶ, ᨸᩁᩥᩈᩘᨠᩣᨿ. ᨲᨿᩮᩣ ᩈᩃᩣᨠᨣ᩠ᨣᩤᩉᩣ—  ᨣᩩᩊ᩠ᩉᨠᩮᩣ, ᩅᩥᩅᨭᨠᩮᩣ, ᩈᨠᨱ᩠ᨱᨩᨸ᩠ᨸᨠᩮᩣ. ᨲᨿᩮᩣ ᨸᨭᩥᨠ᩠ᨡᩮᨸᩣ—  ᨾᩉᩥᨧ᩠ᨨᨲᩣ, ᩋᩈᨶ᩠ᨲᩩᨭ᩠ᨮᩥᨲᩣ, ᩋᩈᩃᩖᩮᨡᨲᩣ. ᨲᨿᩮᩣ ᩋᨶᩩᨬ᩠ᨬᩣᨲᩣ—  ᩋᨸ᩠ᨸᩥᨧ᩠ᨨᨲᩣ, ᩈᨶ᩠ᨲᩩᨭ᩠ᨮᩥᨲᩣ, ᩈᩃᩖᩮᨡᨲᩣ. ᩋᨸᩁᩮᨸᩥ ᨲᨿᩮᩣ ᨸᨭᩥᨠ᩠ᨡᩮᨸᩣ—  ᨾᩉᩥᨧ᩠ᨨᨲᩣ, ᩋᩈᨶ᩠ᨲᩩᨭ᩠ᨮᩥᨲᩣ, ᩋᨾᨲ᩠ᨲᨬ᩠ᨬᩩᨲᩣ. ᨲᨿᩮᩣ ᩋᨶᩩᨬ᩠ᨬᩣᨲᩣ—  ᩋᨸ᩠ᨸᩥᨧ᩠ᨨᨲᩣ, ᩈᨶ᩠ᨲᩩᨭ᩠ᨮᩥᨲᩣ, ᨾᨲ᩠ᨲᨬ᩠ᨬᩩᨲᩣ. ᨲᩥᩔᩮᩣ ᨸᨬ᩠ᨬᨲ᩠ᨲᩥᨿᩮᩣ—  ᨸᨬ᩠ᨬᨲ᩠ᨲᩥ, ᩋᨶᩩᨸᨬ᩠ᨬᨲ᩠ᨲᩥ, ᩋᨶᩩᨸ᩠ᨸᨶ᩠ᨶᨸᨬ᩠ᨬᨲ᩠ᨲᩥ. ᩋᨸᩁᩣᨸᩥ ᨲᩥᩔᩮᩣ ᨸᨬ᩠ᨬᨲ᩠ᨲᩥᨿᩮᩣ—  ᩈᨻ᩠ᨻᨲ᩠ᨳᨸᨬ᩠ᨬᨲ᩠ᨲᩥ, ᨸᨴᩮᩈᨸᨬ᩠ᨬᨲ᩠ᨲᩥ, ᩈᩣᨵᩤᩁᨱᨸᨬ᩠ᨬᨲ᩠ᨲᩥ. ᩋᨸᩁᩣᨸᩥ ᨲᩥᩔᩮᩣ ᨸᨬ᩠ᨬᨲ᩠ᨲᩥᨿᩮᩣ—  ᩋᩈᩣᨵᩤᩁᨱᨸᨬ᩠ᨬᨲ᩠ᨲᩥ, ᩑᨠᨲᩮᩣᨸᨬ᩠ᨬᨲ᩠ᨲᩥ, ᩏᨽᨲᩮᩣᨸᨬ᩠ᨬᨲ᩠ᨲᩥ.
</Paragraph>

<Paragraph number="1465" book="pari">
ᩋᨲ᩠ᨳᩣᨸᨲ᩠ᨲᩥ ᨻᩣᩃᩮᩣ ᩋᩣᨸᨩ᩠ᨩᨲᩥ, ᨶᩮᩣ ᨸᨱ᩠ᨯᩥᨲᩮᩣ; ᩋᨲ᩠ᨳᩣᨸᨲ᩠ᨲᩥ ᨸᨱ᩠ᨯᩥᨲᩮᩣ ᩋᩣᨸᨩ᩠ᨩᨲᩥ, ᨶᩮᩣ ᨻᩣᩃᩮᩣ; ᩋᨲ᩠ᨳᩣᨸᨲ᩠ᨲᩥ ᨻᩣᩃᩮᩣ ᨧᩮᩅ ᩋᩣᨸᨩ᩠ᨩᨲᩥ ᨸᨱ᩠ᨯᩥᨲᩮᩣ ᨧ. ᩋᨲ᩠ᨳᩣᨸᨲ᩠ᨲᩥ ᨠᩣᩊᩮ ᩋᩣᨸᨩ᩠ᨩᨲᩥ, ᨶᩮᩣ ᨩᩩᨱ᩠ᩉᩮ; ᩋᨲ᩠ᨳᩣᨸᨲ᩠ᨲᩥ ᨩᩩᨱ᩠ᩉᩮ ᩋᩣᨸᨩ᩠ᨩᨲᩥ, ᨶᩮᩣ ᨠᩣᩊᩮ; ᩋᨲ᩠ᨳᩣᨸᨲ᩠ᨲᩥ ᨠᩣᩊᩮ ᨧᩮᩅ ᩋᩣᨸᨩ᩠ᨩᨲᩥ ᨩᩩᨱ᩠ᩉᩮ ᨧ. ᩋᨲ᩠ᨳᩥ ᨠᩣᩊᩮ ᨠᨸ᩠ᨸᨲᩥ, ᨶᩮᩣ ᨩᩩᨱ᩠ᩉᩮ; ᩋᨲ᩠ᨳᩥ ᨩᩩᨱ᩠ᩉᩮ ᨠᨸ᩠ᨸᨲᩥ, ᨶᩮᩣ ᨠᩣᩊᩮ; ᩋᨲ᩠ᨳᩥ ᨠᩣᩊᩮ ᨧᩮᩅ ᨠᨸ᩠ᨸᨲᩥ ᨩᩩᨱ᩠ᩉᩮ ᨧ. ᩋᨲ᩠ᨳᩣᨸᨲ᩠ᨲᩥ ᩉᩮᨾᨶ᩠ᨲᩮ ᩋᩣᨸᨩ᩠ᨩᨲᩥ, ᨶᩮᩣ ᨣᩥᨾ᩠ᩉᩮ ᨶᩮᩣ ᩅᩔᩮ; ᩋᨲ᩠ᨳᩣᨸᨲ᩠ᨲᩥ ᨣᩥᨾ᩠ᩉᩮ ᩋᩣᨸᨩ᩠ᨩᨲᩥ, ᨶᩮᩣ ᩉᩮᨾᨶ᩠ᨲᩮ ᨶᩮᩣ ᩅᩔᩮ; ᩋᨲ᩠ᨳᩣᨸᨲ᩠ᨲᩥ ᩅᩔᩮ ᩋᩣᨸᨩ᩠ᨩᨲᩥ, ᨶᩮᩣ ᩉᩮᨾᨶ᩠ᨲᩮ ᨶᩮᩣ ᨣᩥᨾ᩠ᩉᩮ. ᩋᨲ᩠ᨳᩣᨸᨲ᩠ᨲᩥ ᩈᩴᨥᩮᩣ ᩋᩣᨸᨩ᩠ᨩᨲᩥ, ᨶ ᨣᨱᩮᩣ ᨶ ᨸᩩᨣ᩠ᨣᩃᩮᩣ; ᩋᨲ᩠ᨳᩣᨸᨲ᩠ᨲᩥ ᨣᨱᩮᩣ ᩋᩣᨸᨩ᩠ᨩᨲᩥ, ᨶ ᩈᩴᨥᩮᩣ ᨶ ᨸᩩᨣ᩠ᨣᩃᩮᩣ; ᩋᨲ᩠ᨳᩣᨸᨲ᩠ᨲᩥ ᨸᩩᨣ᩠ᨣᩃᩮᩣ ᩋᩣᨸᨩ᩠ᨩᨲᩥ, ᨶ ᩈᩴᨥᩮᩣ ᨶ ᨣᨱᩮᩣ. ᩋᨲ᩠ᨳᩥ ᩈᩴᨥᩔ ᨠᨸ᩠ᨸᨲᩥ, ᨶ ᨣᨱᩔ ᨶ ᨸᩩᨣ᩠ᨣᩃᩔ; ᩋᨲ᩠ᨳᩥ ᨣᨱᩔ ᨠᨸ᩠ᨸᨲᩥ, ᨶ ᩈᩴᨥᩔ ᨶ ᨸᩩᨣ᩠ᨣᩃᩔ; ᩋᨲ᩠ᨳᩥ ᨸᩩᨣ᩠ᨣᩃᩔ ᨠᨸ᩠ᨸᨲᩥ, ᨶ ᩈᩴᨥᩔ ᨶ ᨣᨱᩔ. ᨲᩥᩔᩮᩣ ᨨᩣᨴᨶᩣ ᩅᨲ᩠ᨳᩩᩴ ᨨᩣᨴᩮᨲᩥ, ᨶᩮᩣ ᩋᩣᨸᨲ᩠ᨲᩥᩴ; ᩋᩣᨸᨲ᩠ᨲᩥᩴ ᨨᩣᨴᩮᨲᩥ, ᨶᩮᩣ ᩅᨲ᩠ᨳᩩᩴ; ᩅᨲ᩠ᨳᩩᨬ᩠ᨧᩮᩅ ᨨᩣᨴᩮᨲᩥ ᩋᩣᨸᨲ᩠ᨲᩥᨬ᩠ᨧ. ᨲᩥᩔᩮᩣ ᨸᨭᩥᨧ᩠ᨨᩣᨴᩥᨿᩮᩣ—  ᨩᨶ᩠ᨲᩣᨥᩁᨸᨭᩥᨧ᩠ᨨᩣᨴᩥ, ᩏᨴᨠᨸᨭᩥᨧ᩠ᨨᩣᨴᩥ, ᩅᨲ᩠ᨳᨸᨭᩥᨧ᩠ᨨᩣᨴᩥ. ᨲᩦᨱᩥ ᨸᨭᩥᨧ᩠ᨨᨶ᩠ᨶᩣᨶᩥ ᩅᩉᨶ᩠ᨲᩥ, ᨶᩮᩣ ᩅᩥᩅᨭᩣᨶᩥ—  ᨾᩣᨲᩩᨣᩤᨾᩮᩣ ᨸᨭᩥᨧ᩠ᨨᨶ᩠ᨶᩮᩣ ᩅᩉᨲᩥ, ᨶᩮᩣ ᩅᩥᩅᨭᩮᩣ; ᨻᩕᩣᩉ᩠ᨾᨱᩣᨶᩴ ᨾᨶ᩠ᨲᩣ ᨸᨭᩥᨧ᩠ᨨᨶ᩠ᨶᩣ ᩅᩉᨶ᩠ᨲᩥ, ᨶᩮᩣ ᩅᩥᩅᨭᩣ; ᨾᩥᨧ᩠ᨨᩣᨴᩥᨭ᩠ᨮᩥ ᨸᨭᩥᨧ᩠ᨨᨶ᩠ᨶᩣ ᩅᩉᨲᩥ, ᨶᩮᩣ ᩅᩥᩅᨭᩣ. ᨲᩦᨱᩥ ᩅᩥᩅᨭᩣᨶᩥ ᩅᩥᩁᩮᩣᨧᨶ᩠ᨲᩥ, ᨶᩮᩣ ᨸᨭᩥᨧ᩠ᨨᨶ᩠ᨶᩣᨶᩥ—  ᨧᨶ᩠ᨴᨾᨱ᩠ᨯᩃᩴ ᩅᩥᩅᨭᩴ ᩅᩥᩁᩮᩣᨧᨲᩥ, ᨶᩮᩣ ᨸᨭᩥᨧ᩠ᨨᨶ᩠ᨶᩴ; ᩈᩪᩁᩥᨿᨾᨱ᩠ᨯᩃᩴ ᩅᩥᩅᨭᩴ ᩅᩥᩁᩮᩣᨧᨲᩥ, ᨶᩮᩣ ᨸᨭᩥᨧ᩠ᨨᨶ᩠ᨶᩴ; ᨲᨳᩣᨣᨲᨸ᩠ᨸᩅᩮᨴᩥᨲᩮᩣ ᨵᨾ᩠ᨾᩅᩥᨶᨿᩮᩣ ᩅᩥᩅᨭᩮᩣ ᩅᩥᩁᩮᩣᨧᨲᩥ, ᨶᩮᩣ ᨸᨭᩥᨧ᩠ᨨᨶ᩠ᨶᩮᩣ. ᨲᨿᩮᩣ ᩈᩮᨶᩣᩈᨶᨣ᩠ᨣᩤᩉᩣ—  ᨸᩩᩁᩥᨾᨠᩮᩣ, ᨸᨧ᩠ᨨᩥᨾᨠᩮᩣ, ᩋᨶ᩠ᨲᩁᩣᨾᩩᨲ᩠ᨲᨠᩮᩣ. ᩋᨲ᩠ᨳᩣᨸᨲ᩠ᨲᩥ ᨣᩥᩃᩣᨶᩮᩣ ᩋᩣᨸᨩ᩠ᨩᨲᩥ, ᨶᩮᩣ ᩋᨣᩥᩃᩣᨶᩮᩣ; ᩋᨲ᩠ᨳᩣᨸᨲ᩠ᨲᩥ ᩋᨣᩥᩃᩣᨶᩮᩣ ᩋᩣᨸᨩ᩠ᨩᨲᩥ, ᨶᩮᩣ ᨣᩥᩃᩣᨶᩮᩣ; ᩋᨲ᩠ᨳᩣᨸᨲ᩠ᨲᩥ ᨣᩥᩃᩣᨶᩮᩣ ᨧᩮᩅ ᩋᩣᨸᨩ᩠ᨩᨲᩥ ᩋᨣᩥᩃᩣᨶᩮᩣ ᨧ.
</Paragraph>

<Paragraph number="1466" book="pari">
ᨲᩦᨱᩥ ᩋᨵᨾ᩠ᨾᩥᨠᩣᨶᩥ ᨸᩣᨲᩥᨾᩮᩣᨠ᩠ᨡᨭ᩠ᨮᨸᨶᩣᨶᩥ. ᨲᩦᨱᩥ ᨵᨾ᩠ᨾᩥᨠᩣᨶᩥ ᨸᩣᨲᩥᨾᩮᩣᨠ᩠ᨡᨭ᩠ᨮᨸᨶᩣᨶᩥ. ᨲᨿᩮᩣ ᨸᩁᩥᩅᩤᩈᩣ—  ᨸᨭᩥᨧ᩠ᨨᨶ᩠ᨶᨸᩁᩥᩅᩤᩈᩮᩣ, ᩋᨸ᩠ᨸᨭᩥᨧ᩠ᨨᨶ᩠ᨶᨸᩁᩥᩅᩤᩈᩮᩣ, ᩈᩩᨴ᩠ᨵᨶ᩠ᨲᨸᩁᩥᩅᩤᩈᩮᩣ. ᨲᨿᩮᩣ ᨾᩣᨶᨲ᩠ᨲᩣ—  ᨸᨭᩥᨧ᩠ᨨᨶ᩠ᨶᨾᩣᨶᨲ᩠ᨲᩴ, ᩋᨸ᩠ᨸᨭᩥᨧ᩠ᨨᨶ᩠ᨶᨾᩣᨶᨲ᩠ᨲᩴ, ᨸᨠ᩠ᨡᨾᩣᨶᨲ᩠ᨲᩴ. ᨲᨿᩮᩣ ᨸᩣᩁᩥᩅᩤᩈᩥᨠᩔ ᨽᩥᨠ᩠ᨡᩩᨶᩮᩣ ᩁᨲ᩠ᨲᩥᨧ᩠ᨨᩮᨴᩤ—  ᩈᩉᩅᩤᩈᩮᩣ, ᩅᩥᨸ᩠ᨸᩅᩤᩈᩮᩣ, ᩋᨶᩣᩁᩮᩣᨧᨶᩣ. ᩋᨲ᩠ᨳᩣᨸᨲ᩠ᨲᩥ ᩋᨶ᩠ᨲᩮᩣ ᩋᩣᨸᨩ᩠ᨩᨲᩥ, ᨶᩮᩣ ᨻᩉᩥ; ᩋᨲ᩠ᨳᩣᨸᨲ᩠ᨲᩥ ᨻᩉᩥ ᩋᩣᨸᨩ᩠ᨩᨲᩥ, ᨶᩮᩣ ᩋᨶ᩠ᨲᩮᩣ; ᩋᨲ᩠ᨳᩣᨸᨲ᩠ᨲᩥ ᩋᨶ᩠ᨲᩮᩣ ᨧᩮᩅ ᩋᩣᨸᨩ᩠ᨩᨲᩥ ᨻᩉᩥ ᨧ. ᩋᨲ᩠ᨳᩣᨸᨲ᩠ᨲᩥ ᩋᨶ᩠ᨲᩮᩣᩈᩦᨾᩣᨿ ᩋᩣᨸᨩ᩠ᨩᨲᩥ, ᨶᩮᩣ ᨻᩉᩥᩈᩦᨾᩣᨿ; ᩋᨲ᩠ᨳᩣᨸᨲ᩠ᨲᩥ ᨻᩉᩥᩈᩦᨾᩣᨿ ᩋᩣᨸᨩ᩠ᨩᨲᩥ, ᨶᩮᩣ ᩋᨶ᩠ᨲᩮᩣᩈᩦᨾᩣᨿ; ᩋᨲ᩠ᨳᩣᨸᨲ᩠ᨲᩥ ᩋᨶ᩠ᨲᩮᩣᩈᩦᨾᩣᨿ ᨧᩮᩅ ᩋᩣᨸᨩ᩠ᨩᨲᩥ ᨻᩉᩥᩈᩦᨾᩣᨿ ᨧ. ᨲᩦᩉᩣᨠᩣᩁᩮᩉᩥ ᩋᩣᨸᨲ᩠ᨲᩥᩴ ᩋᩣᨸᨩ᩠ᨩᨲᩥ—  ᨠᩣᨿᩮᨶ ᩋᩣᨸᨩ᩠ᨩᨲᩥ, ᩅᩤᨧᩣᨿ ᩋᩣᨸᨩ᩠ᨩᨲᩥ, ᨠᩣᨿᩮᨶ ᩅᩤᨧᩣᨿ ᩋᩣᨸᨩ᩠ᨩᨲᩥ. ᩋᨸᩁᩮᩉᩥᨸᩥ ᨲᩦᩉᩣᨠᩣᩁᩮᩉᩥ ᩋᩣᨸᨲ᩠ᨲᩥᩴ ᩋᩣᨸᨩ᩠ᨩᨲᩥ—  ᩈᩴᨥᨾᨩ᩠ᨫᩮ, ᨣᨱᨾᨩ᩠ᨫᩮ, ᨸᩩᨣ᩠ᨣᩃᩔ ᩈᨶ᩠ᨲᩥᨠᩮ. ᨲᩦᩉᩣᨠᩣᩁᩮᩉᩥ ᩋᩣᨸᨲ᩠ᨲᩥᨿᩣ ᩅᩩᨭ᩠ᨮᩣᨲᩥ—  ᨠᩣᨿᩮᨶ ᩅᩩᨭ᩠ᨮᩣᨲᩥ, ᩅᩤᨧᩣᨿ ᩅᩩᨭ᩠ᨮᩣᨲᩥ, ᨠᩣᨿᩮᨶ ᩅᩤᨧᩣᨿ ᩅᩩᨭ᩠ᨮᩣᨲᩥ. ᩋᨸᩁᩮᩉᩥᨸᩥ ᨲᩦᩉᩣᨠᩣᩁᩮᩉᩥ ᩋᩣᨸᨲ᩠ᨲᩥᨿᩣ ᩅᩩᨭ᩠ᨮᩣᨲᩥ—  ᩈᩴᨥᨾᨩ᩠ᨫᩮ, ᨣᨱᨾᨩ᩠ᨫᩮ, ᨸᩩᨣ᩠ᨣᩃᩔ ᩈᨶ᩠ᨲᩥᨠᩮ. ᨲᩦᨱᩥ ᩋᨵᨾ᩠ᨾᩥᨠᩣᨶᩥ ᩋᨾᩪᩊ᩠ᩉᩅᩥᨶᨿᩔ ᨴᩤᨶᩣᨶᩥ. ᨲᩦᨱᩥ ᨵᨾ᩠ᨾᩥᨠᩣᨶᩥ ᩋᨾᩪᩊ᩠ᩉᩅᩥᨶᨿᩔ ᨴᩤᨶᩣᨶᩥ.
</Paragraph>

<Paragraph number="1467" book="pari">
ᨲᩦᩉᩘᨣᩮᩉᩥ ᩈᨾᨶ᩠ᨶᩣᨣᨲᩔ ᨽᩥᨠ᩠ᨡᩩᨶᩮᩣ ᩋᩣᨠᩘᨡᨾᩣᨶᩮᩣ ᩈᩴᨥᩮᩣ ᨲᨩ᩠ᨩᨶᩦᨿᨠᨾ᩠ᨾᩴ ᨠᩁᩮᨿ᩠ᨿ—  ᨽᨱ᩠ᨯᨶᨠᩣᩁᨠᩮᩣ ᩉᩮᩣᨲᩥ ᨠᩃᩉᨠᩣᩁᨠᩮᩣ ᩅᩥᩅᩤᨴᨠᩣᩁᨠᩮᩣ ᨽᩔᨠᩣᩁᨠᩮᩣ ᩈᩴᨥᩮ ᩋᨵᩥᨠᩁᨱᨠᩣᩁᨠᩮᩣ, ᨻᩣᩃᩮᩣ ᩉᩮᩣᨲᩥ ᩋᨻ᩠ᨿᨲ᩠ᨲᩮᩣ, ᩋᩣᨸᨲ᩠ᨲᩥᨻᩉᩩᩃᩮᩣ ᩋᨶᨸᨴᩤᨶᩮᩣ ᨣᩥᩉᩥᩈᩴᩈᨭ᩠ᨮᩮᩣ ᩅᩥᩉᩁᨲᩥ ᩋᨶᨶᩩᩃᩮᩣᨾᩥᨠᩮᩉᩥ ᨣᩥᩉᩥᩈᩴᩈᨣ᩠ᨣᩮᩉᩥ. ᨲᩦᩉᩘᨣᩮᩉᩥ ᩈᨾᨶ᩠ᨶᩣᨣᨲᩔ ᨽᩥᨠ᩠ᨡᩩᨶᩮᩣ ᩋᩣᨠᩘᨡᨾᩣᨶᩮᩣ ᩈᩴᨥᩮᩣ ᨶᩥᨿᩔᨠᨾ᩠ᨾᩴ ᨠᩁᩮᨿ᩠ᨿ—  ᨽᨱ᩠ᨯᨶᨠᩣᩁᨠᩮᩣ ᩉᩮᩣᨲᩥ …ᨸᩮ…  ᩈᩴᨥᩮ ᩋᨵᩥᨠᩁᨱᨠᩣᩁᨠᩮᩣ, ᨻᩣᩃᩮᩣ ᩉᩮᩣᨲᩥ ᩋᨻ᩠ᨿᨲ᩠ᨲᩮᩣ, ᩋᩣᨸᨲ᩠ᨲᩥᨻᩉᩩᩃᩮᩣ ᩋᨶᨸᨴᩤᨶᩮᩣ ᨣᩥᩉᩥᩈᩴᩈᨭ᩠ᨮᩮᩣ ᩅᩥᩉᩁᨲᩥ ᩋᨶᨶᩩᩃᩮᩣᨾᩥᨠᩮᩉᩥ ᨣᩥᩉᩥᩈᩴᩈᨣ᩠ᨣᩮᩉᩥ. ᨲᩦᩉᩘᨣᩮᩉᩥ ᩈᨾᨶ᩠ᨶᩣᨣᨲᩔ ᨽᩥᨠ᩠ᨡᩩᨶᩮᩣ ᩋᩣᨠᩘᨡᨾᩣᨶᩮᩣ ᩈᩴᨥᩮᩣ ᨸᨻ᩠ᨻᩣᨩᨶᩦᨿᨠᨾ᩠ᨾᩴ ᨠᩁᩮᨿ᩠ᨿ—  ᨽᨱ᩠ᨯᨶᨠᩣᩁᨠᩮᩣ ᩉᩮᩣᨲᩥ …ᨸᩮ…  ᩈᩴᨥᩮ ᩋᨵᩥᨠᩁᨱᨠᩣᩁᨠᩮᩣ, ᨻᩣᩃᩮᩣ ᩉᩮᩣᨲᩥ ᩋᨻ᩠ᨿᨲ᩠ᨲᩮᩣ, ᩋᩣᨸᨲ᩠ᨲᩥᨻᩉᩩᩃᩮᩣ ᩋᨶᨸᨴᩤᨶᩮᩣ ᨠᩩᩃᨴᩪᩈᨠᩮᩣ ᩉᩮᩣᨲᩥ ᨸᩣᨸᩈᨾᩣᨧᩣᩁᩮᩣ ᨸᩣᨸᩈᨾᩣᨧᩣᩁᩣ ᨴᩥᩔᨶ᩠ᨲᩥ ᨧᩮᩅ ᩈᩩᨿ᩠ᨿᨶ᩠ᨲᩥ ᨧ. ᨲᩦᩉᩘᨣᩮᩉᩥ ᩈᨾᨶ᩠ᨶᩣᨣᨲᩔ ᨽᩥᨠ᩠ᨡᩩᨶᩮᩣ ᩋᩣᨠᩘᨡᨾᩣᨶᩮᩣ ᩈᩴᨥᩮᩣ ᨸᨭᩥᩈᩣᩁᨱᩦᨿᨠᨾ᩠ᨾᩴ ᨠᩁᩮᨿ᩠ᨿ—  ᨽᨱ᩠ᨯᨶᨠᩣᩁᨠᩮᩣ ᩉᩮᩣᨲᩥ …ᨸᩮ…  ᩈᩴᨥᩮ ᩋᨵᩥᨠᩁᨱᨠᩣᩁᨠᩮᩣ, ᨻᩣᩃᩮᩣ ᩉᩮᩣᨲᩥ ᩋᨻ᩠ᨿᨲ᩠ᨲᩮᩣ, ᩋᩣᨸᨲ᩠ᨲᩥᨻᩉᩩᩃᩮᩣ ᩋᨶᨸᨴᩤᨶᩮᩣ ᨣᩥᩉᩦ ᩋᨠ᩠ᨠᩮᩣᩈᨲᩥ ᨸᩁᩥᨽᩣᩈᨲᩥ. ᨲᩦᩉᩘᨣᩮᩉᩥ ᩈᨾᨶ᩠ᨶᩣᨣᨲᩔ ᨽᩥᨠ᩠ᨡᩩᨶᩮᩣ ᩋᩣᨠᩘᨡᨾᩣᨶᩮᩣ ᩈᩴᨥᩮᩣ ᩋᩣᨸᨲ᩠ᨲᩥᨿᩣ ᩋᨴᩔᨶᩮ ᩏᨠ᩠ᨡᩮᨸᨶᩦᨿᨠᨾ᩠ᨾᩴ ᨠᩁᩮᨿ᩠ᨿ—  ᨽᨱ᩠ᨯᨶᨠᩣᩁᨠᩮᩣ ᩉᩮᩣᨲᩥ …ᨸᩮ…  ᩈᩴᨥᩮ ᩋᨵᩥᨠᩁᨱᨠᩣᩁᨠᩮᩣ, ᨻᩣᩃᩮᩣ ᩉᩮᩣᨲᩥ ᩋᨻ᩠ᨿᨲ᩠ᨲᩮᩣ, ᩋᩣᨸᨲ᩠ᨲᩥᨻᩉᩩᩃᩮᩣ ᩋᨶᨸᨴᩤᨶᩮᩣ ᩋᩣᨸᨲ᩠ᨲᩥᩴ ᩋᩣᨸᨩ᩠ᨩᩥᨲ᩠ᩅᩣ ᨶ ᩍᨧ᩠ᨨᨲᩥ ᩋᩣᨸᨲ᩠ᨲᩥᩴ ᨸᩔᩥᨲᩩᩴ. ᨲᩦᩉᩘᨣᩮᩉᩥ ᩈᨾᨶ᩠ᨶᩣᨣᨲᩔ ᨽᩥᨠ᩠ᨡᩩᨶᩮᩣ ᩋᩣᨠᩘᨡᨾᩣᨶᩮᩣ ᩈᩴᨥᩮᩣ ᩋᩣᨸᨲ᩠ᨲᩥᨿᩣ ᩋᨸ᩠ᨸᨭᩥᨠᨾ᩠ᨾᩮ ᩏᨠ᩠ᨡᩮᨸᨶᩦᨿᨠᨾ᩠ᨾᩴ ᨠᩁᩮᨿ᩠ᨿ—  ᨽᨱ᩠ᨯᨶᨠᩣᩁᨠᩮᩣ ᩉᩮᩣᨲᩥ …ᨸᩮ…  ᩈᩴᨥᩮ ᩋᨵᩥᨠᩁᨱᨠᩣᩁᨠᩮᩣ, ᨻᩣᩃᩮᩣ ᩉᩮᩣᨲᩥ ᩋᨻ᩠ᨿᨲ᩠ᨲᩮᩣ, ᩋᩣᨸᨲ᩠ᨲᩥᨻᩉᩩᩃᩮᩣ ᩋᨶᨸᨴᩤᨶᩮᩣ ᩋᩣᨸᨲ᩠ᨲᩥᩴ ᩋᩣᨸᨩ᩠ᨩᩥᨲ᩠ᩅᩣ ᨶ ᩍᨧ᩠ᨨᨲᩥ ᩋᩣᨸᨲ᩠ᨲᩥᩴ ᨸᨭᩥᨠᩣᨲᩩᩴ. ᨲᩦᩉᩘᨣᩮᩉᩥ ᩈᨾᨶ᩠ᨶᩣᨣᨲᩔ ᨽᩥᨠ᩠ᨡᩩᨶᩮᩣ ᩋᩣᨠᩘᨡᨾᩣᨶᩮᩣ ᩈᩴᨥᩮᩣ ᨸᩣᨸᩥᨠᩣᨿ ᨴᩥᨭ᩠ᨮᩥᨿᩣ ᩋᨸ᩠ᨸᨭᩥᨶᩥᩔᨣ᩠ᨣᩮ ᩏᨠ᩠ᨡᩮᨸᨶᩦᨿᨠᨾ᩠ᨾᩴ ᨠᩁᩮᨿ᩠ᨿ—  ᨽᨱ᩠ᨯᨶᨠᩣᩁᨠᩮᩣ ᩉᩮᩣᨲᩥ …ᨸᩮ…  ᩈᩴᨥᩮ ᩋᨵᩥᨠᩁᨱᨠᩣᩁᨠᩮᩣ, ᨻᩣᩃᩮᩣ ᩉᩮᩣᨲᩥ ᩋᨻ᩠ᨿᨲ᩠ᨲᩮᩣ, ᩋᩣᨸᨲ᩠ᨲᩥᨻᩉᩩᩃᩮᩣ ᩋᨶᨸᨴᩤᨶᩮᩣ ᨶ ᩍᨧ᩠ᨨᨲᩥ ᨸᩣᨸᩥᨠᩴ ᨴᩥᨭ᩠ᨮᩥᩴ ᨸᨭᩥᨶᩥᩔᨩ᩠ᨩᩥᨲᩩᩴ.
</Paragraph>

<Paragraph number="1468" book="pari">
ᨲᩦᩉᩘᨣᩮᩉᩥ ᩈᨾᨶ᩠ᨶᩣᨣᨲᩔ ᨽᩥᨠ᩠ᨡᩩᨶᩮᩣ ᩋᩣᨠᩘᨡᨾᩣᨶᩮᩣ ᩈᩴᨥᩮᩣ ᩋᩣᨣᩤᩊ᩠ᩉᩣᨿ ᨧᩮᨲᩮᨿ᩠ᨿ—  ᨽᨱ᩠ᨯᨶᨠᩣᩁᨠᩮᩣ ᩉᩮᩣᨲᩥ ᨠᩃᩉᨠᩣᩁᨠᩮᩣ ᩅᩥᩅᩤᨴᨠᩣᩁᨠᩮᩣ ᨽᩔᨠᩣᩁᨠᩮᩣ ᩈᩴᨥᩮ ᩋᨵᩥᨠᩁᨱᨠᩣᩁᨠᩮᩣ, ᨻᩣᩃᩮᩣ ᩉᩮᩣᨲᩥ ᩋᨻ᩠ᨿᨲ᩠ᨲᩮᩣ ᩋᩣᨸᨲ᩠ᨲᩥᨻᩉᩩᩃᩮᩣ ᩋᨶᨸᨴᩤᨶᩮᩣ, ᨣᩥᩉᩥᩈᩴᩈᨭ᩠ᨮᩮᩣ ᩅᩥᩉᩁᨲᩥ ᩋᨶᨶᩩᩃᩮᩣᨾᩥᨠᩮᩉᩥ ᨣᩥᩉᩥᩈᩴᩈᨣ᩠ᨣᩮᩉᩥ. ᨲᩦᩉᩘᨣᩮᩉᩥ ᩈᨾᨶ᩠ᨶᩣᨣᨲᩔ ᨽᩥᨠ᩠ᨡᩩᨶᩮᩣ ᨠᨾ᩠ᨾᩴ ᨠᩣᨲᨻ᩠ᨻᩴ—  ᩋᩃᨩ᩠ᨩᩦ ᨧ ᩉᩮᩣᨲᩥ, ᨻᩣᩃᩮᩣ ᨧ, ᩋᨸᨠᨲᨲ᩠ᨲᩮᩣ ᨧ. ᩋᨸᩁᩮᩉᩥᨸᩥ ᨲᩦᩉᩘᨣᩮᩉᩥ ᩈᨾᨶ᩠ᨶᩣᨣᨲᩔ ᨽᩥᨠ᩠ᨡᩩᨶᩮᩣ ᨠᨾ᩠ᨾᩴ ᨠᩣᨲᨻ᩠ᨻᩴ—  ᩋᨵᩥᩈᩦᩃᩮ ᩈᩦᩃᩅᩥᨸᨶ᩠ᨶᩮᩣ ᩉᩮᩣᨲᩥ, ᩋᨩ᩠ᨫᩣᨧᩣᩁᩮ ᩋᩣᨧᩣᩁᩅᩥᨸᨶ᩠ᨶᩮᩣ ᩉᩮᩣᨲᩥ, ᩋᨲᩥᨴᩥᨭ᩠ᨮᩥᨿᩣ ᨴᩥᨭ᩠ᨮᩥᩅᩥᨸᨶ᩠ᨶᩮᩣ ᩉᩮᩣᨲᩥ. ᩋᨸᩁᩮᩉᩥᨸᩥ ᨲᩦᩉᩘᨣᩮᩉᩥ ᩈᨾᨶ᩠ᨶᩣᨣᨲᩔ ᨽᩥᨠ᩠ᨡᩩᨶᩮᩣ ᨠᨾ᩠ᨾᩴ ᨠᩣᨲᨻ᩠ᨻᩴ—  ᨠᩣᨿᩥᨠᩮᨶ ᨴᩅᩮᨶ ᩈᨾᨶ᩠ᨶᩣᨣᨲᩮᩣ ᩉᩮᩣᨲᩥ, ᩅᩤᨧᩈᩥᨠᩮᨶ ᨴᩅᩮᨶ ᩈᨾᨶ᩠ᨶᩣᨣᨲᩮᩣ ᩉᩮᩣᨲᩥ, ᨠᩣᨿᩥᨠᩅᩤᨧᩈᩥᨠᩮᨶ ᨴᩅᩮᨶ ᩈᨾᨶ᩠ᨶᩣᨣᨲᩮᩣ ᩉᩮᩣᨲᩥ. ᩋᨸᩁᩮᩉᩥᨸᩥ ᨲᩦᩉᩘᨣᩮᩉᩥ ᩈᨾᨶ᩠ᨶᩣᨣᨲᩔ ᨽᩥᨠ᩠ᨡᩩᨶᩮᩣ ᨠᨾ᩠ᨾᩴ ᨠᩣᨲᨻ᩠ᨻᩴ—  ᨠᩣᨿᩥᨠᩮᨶ ᩋᨶᩣᨧᩣᩁᩮᨶ ᩈᨾᨶ᩠ᨶᩣᨣᨲᩮᩣ ᩉᩮᩣᨲᩥ, ᩅᩤᨧᩈᩥᨠᩮᨶ ᩋᨶᩣᨧᩣᩁᩮᨶ ᩈᨾᨶ᩠ᨶᩣᨣᨲᩮᩣ ᩉᩮᩣᨲᩥ, ᨠᩣᨿᩥᨠᩅᩤᨧᩈᩥᨠᩮᨶ ᩋᨶᩣᨧᩣᩁᩮᨶ ᩈᨾᨶ᩠ᨶᩣᨣᨲᩮᩣ ᩉᩮᩣᨲᩥ. ᩋᨸᩁᩮᩉᩥᨸᩥ ᨲᩦᩉᩘᨣᩮᩉᩥ ᩈᨾᨶ᩠ᨶᩣᨣᨲᩔ ᨽᩥᨠ᩠ᨡᩩᨶᩮᩣ ᨠᨾ᩠ᨾᩴ ᨠᩣᨲᨻ᩠ᨻᩴ—  ᨠᩣᨿᩥᨠᩮᨶ ᩏᨸᨥᩣᨲᩥᨠᩮᨶ ᩈᨾᨶ᩠ᨶᩣᨣᨲᩮᩣ ᩉᩮᩣᨲᩥ, ᩅᩤᨧᩈᩥᨠᩮᨶ ᩏᨸᨥᩣᨲᩥᨠᩮᨶ ᩈᨾᨶ᩠ᨶᩣᨣᨲᩮᩣ ᩉᩮᩣᨲᩥ, ᨠᩣᨿᩥᨠᩅᩤᨧᩈᩥᨠᩮᨶ ᩏᨸᨥᩣᨲᩥᨠᩮᨶ ᩈᨾᨶ᩠ᨶᩣᨣᨲᩮᩣ ᩉᩮᩣᨲᩥ. ᩋᨸᩁᩮᩉᩥᨸᩥ ᨲᩦᩉᩘᨣᩮᩉᩥ ᩈᨾᨶ᩠ᨶᩣᨣᨲᩔ ᨽᩥᨠ᩠ᨡᩩᨶᩮᩣ ᨠᨾ᩠ᨾᩴ ᨠᩣᨲᨻ᩠ᨻᩴ—  ᨠᩣᨿᩥᨠᩮᨶ ᨾᩥᨧ᩠ᨨᩣᨩᩦᩅᩮᨶ ᩈᨾᨶ᩠ᨶᩣᨣᨲᩮᩣ ᩉᩮᩣᨲᩥ, ᩅᩤᨧᩈᩥᨠᩮᨶ ᨾᩥᨧ᩠ᨨᩣᨩᩦᩅᩮᨶ ᩈᨾᨶ᩠ᨶᩣᨣᨲᩮᩣ ᩉᩮᩣᨲᩥ, ᨠᩣᨿᩥᨠᩅᩤᨧᩈᩥᨠᩮᨶ ᨾᩥᨧ᩠ᨨᩣᨩᩦᩅᩮᨶ ᩈᨾᨶ᩠ᨶᩣᨣᨲᩮᩣ ᩉᩮᩣᨲᩥ. ᩋᨸᩁᩮᩉᩥᨸᩥ ᨲᩦᩉᩘᨣᩮᩉᩥ ᩈᨾᨶ᩠ᨶᩣᨣᨲᩔ ᨽᩥᨠ᩠ᨡᩩᨶᩮᩣ ᨠᨾ᩠ᨾᩴ ᨠᩣᨲᨻ᩠ᨻᩴ—  ᩋᩣᨸᨲ᩠ᨲᩥᩴ ᩋᩣᨸᨶ᩠ᨶᩮᩣ ᨠᨾ᩠ᨾᨠᨲᩮᩣ ᩏᨸᩈᨾ᩠ᨸᩣᨴᩮᨲᩥ, ᨶᩥᩔᨿᩴ ᨴᩮᨲᩥ, ᩈᩣᨾᨱᩮᩁᩴ ᩏᨸᨭ᩠ᨮᩣᨸᩮᨲᩥ. ᩋᨸᩁᩮᩉᩥᨸᩥ ᨲᩦᩉᩘᨣᩮᩉᩥ ᩈᨾᨶ᩠ᨶᩣᨣᨲᩔ ᨽᩥᨠ᩠ᨡᩩᨶᩮᩣ ᨠᨾ᩠ᨾᩴ ᨠᩣᨲᨻ᩠ᨻᩴ—  ᨿᩣᨿ ᩋᩣᨸᨲ᩠ᨲᩥᨿᩣ ᩈᩴᨥᩮᨶ ᨠᨾ᩠ᨾᩴ ᨠᨲᩴ ᩉᩮᩣᨲᩥ ᨲᩴ ᩋᩣᨸᨲ᩠ᨲᩥᩴ ᩋᩣᨸᨩ᩠ᨩᨲᩥ, ᩋᨬ᩠ᨬᩴ ᩅᩤ ᨲᩣᨴᩥᩈᩥᨠᩴ, ᨲᨲᩮᩣ ᩅᩤ ᨸᩣᨸᩥᨭ᩠ᨮᨲᩁᩴ. ᩋᨸᩁᩮᩉᩥᨸᩥ ᨲᩦᩉᩘᨣᩮᩉᩥ ᩈᨾᨶ᩠ᨶᩣᨣᨲᩔ ᨽᩥᨠ᩠ᨡᩩᨶᩮᩣ ᨠᨾ᩠ᨾᩴ ᨠᩣᨲᨻ᩠ᨻᩴ—  ᨻᩩᨴ᩠ᨵᩔ ᩋᩅᨱ᩠ᨱᩴ ᨽᩣᩈᨲᩥ, ᨵᨾ᩠ᨾᩔ ᩋᩅᨱ᩠ᨱᩴ ᨽᩣᩈᨲᩥ, ᩈᩴᨥᩔ ᩋᩅᨱ᩠ᨱᩴ ᨽᩣᩈᨲᩥ.
</Paragraph>

<Paragraph number="1469" book="pari">
ᨲᩦᩉᩘᨣᩮᩉᩥ ᩈᨾᨶ᩠ᨶᩣᨣᨲᩔ ᨽᩥᨠ᩠ᨡᩩᨶᩮᩣ ᩈᩴᨥᨾᨩ᩠ᨫᩮ ᩏᨸᩮᩣᩈᨳᩴ ᨮᨸᩮᨶ᩠ᨲᩔ—  “ᩋᩃᩴ, ᨽᩥᨠ᩠ᨡᩩ, ᨾᩣ ᨽᨱ᩠ᨯᨶᩴ ᨾᩣ ᨠᩃᩉᩴ ᨾᩣ ᩅᩥᨣ᩠ᨣᩉᩴ ᨾᩣ ᩅᩥᩅᩤᨴᨶ᩺”ᨲᩥ ᩒᨾᨴ᩠ᨴᩥᨲ᩠ᩅᩣ ᩈᩴᨥᩮᨶ ᩏᨸᩮᩣᩈᨳᩮᩣ ᨠᩣᨲᨻ᩠ᨻᩮᩣ—  ᩋᩃᨩ᩠ᨩᩦ ᨧ ᩉᩮᩣᨲᩥ, ᨻᩣᩃᩮᩣ ᨧ, ᩋᨸᨠᨲᨲ᩠ᨲᩮᩣ ᨧ. ᨲᩦᩉᩘᨣᩮᩉᩥ ᩈᨾᨶ᩠ᨶᩣᨣᨲᩔ ᨽᩥᨠ᩠ᨡᩩᨶᩮᩣ ᩈᩴᨥᨾᨩ᩠ᨫᩮ ᨸᩅᩤᩁᨱᩴ ᨮᨸᩮᨶ᩠ᨲᩔ—  “ᩋᩃᩴ, ᨽᩥᨠ᩠ᨡᩩ, ᨾᩣ ᨽᨱ᩠ᨯᨶᩴ ᨾᩣ ᨠᩃᩉᩴ ᨾᩣ ᩅᩥᨣ᩠ᨣᩉᩴ ᨾᩣ ᩅᩥᩅᩤᨴᨶ᩺”ᨲᩥ ᩒᨾᨴ᩠ᨴᩥᨲ᩠ᩅᩣ ᩈᩴᨥᩮᨶ ᨸᩅᩤᩁᩮᨲᨻ᩠ᨻᩴ—  ᩋᩃᨩ᩠ᨩᩦ ᨧ ᩉᩮᩣᨲᩥ, ᨻᩣᩃᩮᩣ ᨧ, ᩋᨸᨠᨲᨲ᩠ᨲᩮᩣ ᨧ. ᨲᩦᩉᩘᨣᩮᩉᩥ ᩈᨾᨶ᩠ᨶᩣᨣᨲᩔ ᨽᩥᨠ᩠ᨡᩩᨶᩮᩣ ᨶ ᨠᩣᨧᩥ ᩈᩴᨥᩈᨾ᩠ᨾᩩᨲᩥ ᨴᩤᨲᨻ᩠ᨻᩣ—  ᩋᩃᨩ᩠ᨩᩦ ᨧ ᩉᩮᩣᨲᩥ, ᨻᩣᩃᩮᩣ ᨧ, ᩋᨸᨠᨲᨲ᩠ᨲᩮᩣ ᨧ. ᨲᩦᩉᩘᨣᩮᩉᩥ ᩈᨾᨶ᩠ᨶᩣᨣᨲᩮᨶ ᨽᩥᨠ᩠ᨡᩩᨶᩣ ᩈᩴᨥᩮ ᨶ ᩅᩮᩤᩉᩁᩥᨲᨻ᩠ᨻᩴ—  ᩋᩃᨩ᩠ᨩᩦ ᨧ ᩉᩮᩣᨲᩥ, ᨻᩣᩃᩮᩣ ᨧ, ᩋᨸᨠᨲᨲ᩠ᨲᩮᩣ ᨧ. ᨲᩦᩉᩘᨣᩮᩉᩥ ᩈᨾᨶ᩠ᨶᩣᨣᨲᩮᩣ ᨽᩥᨠ᩠ᨡᩩ ᨶ ᨠᩥᩈ᩠ᨾᩥᨬ᩠ᨧᩥ ᨸᨧ᩠ᨧᩮᨠᨭ᩠ᨮᩣᨶᩮ ᨮᨸᩮᨲᨻ᩠ᨻᩮᩣ—  ᩋᩃᨩ᩠ᨩᩦ ᨧ ᩉᩮᩣᨲᩥ, ᨻᩣᩃᩮᩣ ᨧ, ᩋᨸᨠᨲᨲ᩠ᨲᩮᩣ ᨧ. ᨲᩦᩉᩘᨣᩮᩉᩥ ᩈᨾᨶ᩠ᨶᩣᨣᨲᩔ ᨽᩥᨠ᩠ᨡᩩᨶᩮᩣ ᨶᩥᩔᩣᨿ ᨶ ᩅᨲ᩠ᨳᨻ᩠ᨻᩴ—  ᩋᩃᨩ᩠ᨩᩦ ᨧ ᩉᩮᩣᨲᩥ, ᨻᩣᩃᩮᩣ ᨧ, ᩋᨸᨠᨲᨲ᩠ᨲᩮᩣ ᨧ. ᨲᩦᩉᩘᨣᩮᩉᩥ ᩈᨾᨶ᩠ᨶᩣᨣᨲᩔ ᨽᩥᨠ᩠ᨡᩩᨶᩮᩣ ᨶᩥᩔᨿᩮᩣ ᨶ ᨴᩤᨲᨻ᩠ᨻᩮᩣ—  ᩋᩃᨩ᩠ᨩᩦ ᨧ ᩉᩮᩣᨲᩥ, ᨻᩣᩃᩮᩣ ᨧ, ᩋᨸᨠᨲᨲ᩠ᨲᩮᩣ ᨧ. ᨲᩦᩉᩘᨣᩮᩉᩥ ᩈᨾᨶ᩠ᨶᩣᨣᨲᩔ ᨽᩥᨠ᩠ᨡᩩᨶᩮᩣ ᩒᨠᩣᩈᨠᨾ᩠ᨾᩴ ᨠᩣᩁᩣᨸᩮᨶ᩠ᨲᩔ ᨶᩣᩃᩴ ᩒᨠᩣᩈᨠᨾ᩠ᨾᩴ ᨠᩣᨲᩩᩴ—  ᩋᩃᨩ᩠ᨩᩦ ᨧ ᩉᩮᩣᨲᩥ, ᨻᩣᩃᩮᩣ ᨧ, ᩋᨸᨠᨲᨲ᩠ᨲᩮᩣ ᨧ. ᨲᩦᩉᩘᨣᩮᩉᩥ ᩈᨾᨶ᩠ᨶᩣᨣᨲᩔ ᨽᩥᨠ᩠ᨡᩩᨶᩮᩣ ᩈᩅᨧᨶᩦᨿᩴ ᨶᩣᨴᩤᨲᨻ᩠ᨻᩴ—  ᩋᩃᨩ᩠ᨩᩦ ᨧ ᩉᩮᩣᨲᩥ, ᨻᩣᩃᩮᩣ ᨧ, ᩋᨸᨠᨲᨲ᩠ᨲᩮᩣ ᨧ. ᨲᩦᩉᩘᨣᩮᩉᩥ ᩈᨾᨶ᩠ᨶᩣᨣᨲᩔ ᨽᩥᨠ᩠ᨡᩩᨶᩮᩣ ᩅᩥᨶᨿᩮᩣ ᨶ ᨸᩩᨧ᩠ᨨᩥᨲᨻ᩠ᨻᩮᩣ—  ᩋᩃᨩ᩠ᨩᩦ ᨧ ᩉᩮᩣᨲᩥ, ᨻᩣᩃᩮᩣ ᨧ, ᩋᨸᨠᨲᨲ᩠ᨲᩮᩣ ᨧ. ᨲᩦᩉᩘᨣᩮᩉᩥ ᩈᨾᨶ᩠ᨶᩣᨣᨲᩮᨶ ᨽᩥᨠ᩠ᨡᩩᨶᩣ ᩅᩥᨶᨿᩮᩣ ᨶ ᨸᩩᨧ᩠ᨨᩥᨲᨻ᩠ᨻᩮᩣ—  ᩋᩃᨩ᩠ᨩᩦ ᨧ ᩉᩮᩣᨲᩥ, ᨻᩣᩃᩮᩣ ᨧ, ᩋᨸᨠᨲᨲ᩠ᨲᩮᩣ ᨧ. ᨲᩦᩉᩘᨣᩮᩉᩥ ᩈᨾᨶ᩠ᨶᩣᨣᨲᩔ ᨽᩥᨠ᩠ᨡᩩᨶᩮᩣ ᩅᩥᨶᨿᩮᩣ ᨶ ᩅᩥᩔᨩ᩠ᨩᩮᨲᨻ᩠ᨻᩮᩣ—  ᩋᩃᨩ᩠ᨩᩦ ᨧ ᩉᩮᩣᨲᩥ, ᨻᩣᩃᩮᩣ ᨧ, ᩋᨸᨠᨲᨲ᩠ᨲᩮᩣ ᨧ. ᨲᩦᩉᩘᨣᩮᩉᩥ ᩈᨾᨶ᩠ᨶᩣᨣᨲᩮᨶ ᨽᩥᨠ᩠ᨡᩩᨶᩣ ᩅᩥᨶᨿᩮᩣ ᨶ ᩅᩥᩔᨩ᩠ᨩᩮᨲᨻ᩠ᨻᩮᩣ—  ᩋᩃᨩ᩠ᨩᩦ ᨧ ᩉᩮᩣᨲᩥ, ᨻᩣᩃᩮᩣ ᨧ, ᩋᨸᨠᨲᨲ᩠ᨲᩮᩣ ᨧ. ᨲᩦᩉᩘᨣᩮᩉᩥ ᩈᨾᨶ᩠ᨶᩣᨣᨲᩔ ᨽᩥᨠ᩠ᨡᩩᨶᩮᩣ ᩋᨶᩩᨿᩮᩣᨣᩮᩤ ᨶ ᨴᩤᨲᨻ᩠ᨻᩮᩣ—  ᩋᩃᨩ᩠ᨩᩦ ᨧ ᩉᩮᩣᨲᩥ, ᨻᩣᩃᩮᩣ ᨧ, ᩋᨸᨠᨲᨲ᩠ᨲᩮᩣ ᨧ. ᨲᩦᩉᩘᨣᩮᩉᩥ ᩈᨾᨶ᩠ᨶᩣᨣᨲᩮᨶ ᨽᩥᨠ᩠ᨡᩩᨶᩣ ᩈᨴ᩠ᨵᩥᩴ ᩅᩥᨶᨿᩮᩣ ᨶ ᩈᩣᨠᨧ᩠ᨨᩥᨲᨻ᩠ᨻᩮᩣ—  ᩋᩃᨩ᩠ᨩᩦ ᨧ ᩉᩮᩣᨲᩥ, ᨻᩣᩃᩮᩣ ᨧ, ᩋᨸᨠᨲᨲ᩠ᨲᩮᩣ ᨧ. ᨲᩦᩉᩘᨣᩮᩉᩥ ᩈᨾᨶ᩠ᨶᩣᨣᨲᩮᨶ ᨽᩥᨠ᩠ᨡᩩᨶᩣ ᨶ ᩏᨸᩈᨾ᩠ᨸᩣᨴᩮᨲᨻ᩠ᨻᩴ ᨶ ᨶᩥᩔᨿᩮᩣ ᨴᩤᨲᨻ᩠ᨻᩮᩣ ᨶ ᩈᩣᨾᨱᩮᩁᩮᩣ ᩏᨸᨭ᩠ᨮᩣᨸᩮᨲᨻ᩠ᨻᩮᩣ—  ᩋᩃᨩ᩠ᨩᩦ ᨧ ᩉᩮᩣᨲᩥ, ᨻᩣᩃᩮᩣ ᨧ, ᩋᨸᨠᨲᨲ᩠ᨲᩮᩣ ᨧ.
</Paragraph>

<Paragraph number="1470" book="pari">
ᨲᨿᩮᩣ ᩏᨸᩮᩣᩈᨳᩣ—  ᨧᩣᨲᩩᨴ᩠ᨴᩈᩥᨠᩮᩣ, ᨸᨶ᩠ᨶᩁᩈᩥᨠᩮᩣ, ᩈᩣᨾᨣ᩠ᨣᩥᩏᨸᩮᩣᩈᨳᩮᩣ. ᩋᨸᩁᩮᨸᩥ ᨲᨿᩮᩣ ᩏᨸᩮᩣᩈᨳᩣ—  ᩈᩴᨥᩮᩏᨸᩮᩣᩈᨳᩮᩣ, ᨣᨱᩮᩏᨸᩮᩣᩈᨳᩮᩣ, ᨸᩩᨣ᩠ᨣᩃᩮᩏᨸᩮᩣᩈᨳᩮᩣ. ᩋᨸᩁᩮᨸᩥ ᨲᨿᩮᩣ ᩏᨸᩮᩣᩈᨳᩣ—  ᩈᩩᨲ᩠ᨲᩩᨴ᩠ᨴᩮᩈᩮᩣᩏᨸᩮᩣᩈᨳᩮᩣ, ᨸᩣᩁᩥᩈᩩᨴ᩠ᨵᩥᩏᨸᩮᩣᩈᨳᩮᩣ, ᩋᨵᩥᨭ᩠ᨮᩣᨶᩩᨸᩮᩣᩈᨳᩮᩣ.
</Paragraph>

<Paragraph number="1471" book="pari">
ᨲᩥᩔᩮᩣ ᨸᩅᩤᩁᨱᩣ—  ᨧᩣᨲᩩᨴ᩠ᨴᩈᩥᨠᩣ, ᨸᨶ᩠ᨶᩁᩈᩥᨠᩣ, ᩈᩣᨾᨣ᩠ᨣᩥᨸᩅᩤᩁᨱᩣ. ᩋᨸᩁᩣᨸᩥ ᨲᩥᩔᩮᩣ ᨸᩅᩤᩁᨱᩣ—  ᩈᩴᨥᩮᨸᩅᩤᩁᨱᩣ, ᨣᨱᩮᨸᩅᩤᩁᨱᩣ, ᨸᩩᨣ᩠ᨣᩃᩮᨸᩅᩤᩁᨱᩣ. ᩋᨸᩁᩣᨸᩥ ᨲᩥᩔᩮᩣ ᨸᩅᩤᩁᨱᩣ—  ᨲᩮᩅᩤᨧᩥᨠᩣᨸᩅᩤᩁᨱᩣ, ᨴ᩠ᩅᩮᩅᩤᨧᩥᨠᩣᨸᩅᩤᩁᨱᩣ, ᩈᨾᩣᨶᩅᩔᩥᨠᩣᨸᩅᩤᩁᨱᩣ.
</Paragraph>

<Paragraph number="1472" book="pari">
ᨲᨿᩮᩣ ᩋᩣᨸᩣᨿᩥᨠᩣ ᨶᩮᩁᨿᩥᨠᩣ—  ᩍᨴᨾᨸ᩠ᨸᩉᩣᨿ, ᨿᩮᩣ ᨧ ᩋᨻᩕᩉ᩠ᨾᨧᩣᩁᩦ ᨻᩕᩉ᩠ᨾᨧᩣᩁᩥᨸᨭᩥᨬ᩠ᨬᩮᩣ, ᨿᩮᩣ ᨧ ᩈᩩᨴ᩠ᨵᩴ ᨻᩕᩉ᩠ᨾᨧᩣᩁᩥᩴ ᨸᩁᩥᩈᩩᨴ᩠ᨵᨻᩕᩉ᩠ᨾᨧᩁᩥᨿᩴ ᨧᩁᨶ᩠ᨲᩴ ᩋᨾᩪᩃᨠᩮᨶ ᩋᨻᩕᩉ᩠ᨾᨧᩁᩥᨿᩮᨶ ᩋᨶᩩᨴ᩠ᨵᩴᩈᩮᨲᩥ, ᨿᩮᩣ ᨧᩣᨿᩴ ᩑᩅᩴᩅᩤᨴᩦ ᩑᩅᩴᨴᩥᨭ᩠ᨮᩥ—  “ᨶᨲ᩠ᨳᩥ ᨠᩣᨾᩮᩈᩩ ᨴᩮᩤᩈᩮᩣ”ᨲᩥ ᩈᩮᩣ ᨠᩣᨾᩮᩈᩩ ᨸᩣᨲᨻ᩠ᨿᨲᩴ ᩋᩣᨸᨩ᩠ᨩᨲᩥ. ᨲᩦᨱᩥ ᩋᨠᩩᩈᩃᨾᩪᩃᩣᨶᩥ—  ᩃᩮᩣᨽᩮᩣ ᩋᨠᩩᩈᩃᨾᩪᩃᩴ, ᨴᩮᩤᩈᩮᩣ ᩋᨠᩩᩈᩃᨾᩪᩃᩴ, ᨾᩮᩣᩉᩮᩣ ᩋᨠᩩᩈᩃᨾᩪᩃᩴ. ᨲᩦᨱᩥ ᨠᩩᩈᩃᨾᩪᩃᩣᨶᩥ—  ᩋᩃᩮᩣᨽᩮᩣ ᨠᩩᩈᩃᨾᩪᩃᩴ, ᩋᨴᩮᩤᩈᩮᩣ ᨠᩩᩈᩃᨾᩪᩃᩴ, ᩋᨾᩮᩣᩉᩮᩣ ᨠᩩᩈᩃᨾᩪᩃᩴ. ᨲᩦᨱᩥ ᨴᩩᨧ᩠ᨧᩁᩥᨲᩣᨶᩥ—  ᨠᩣᨿᨴᩩᨧ᩠ᨧᩁᩥᨲᩴ, ᩅᨧᩦᨴᩩᨧ᩠ᨧᩁᩥᨲᩴ, ᨾᨶᩮᩣᨴᩩᨧ᩠ᨧᩁᩥᨲᩴ. ᨲᩦᨱᩥ ᩈᩩᨧᩁᩥᨲᩣᨶᩥ—  ᨠᩣᨿᩈᩩᨧᩁᩥᨲᩴ, ᩅᨧᩦᩈᩩᨧᩁᩥᨲᩴ, ᨾᨶᩮᩣᩈᩩᨧᩁᩥᨲᩴ. ᨲᨿᩮᩣ ᩋᨲ᩠ᨳᩅᩈᩮ ᨸᨭᩥᨧ᩠ᨧ ᨽᨣᩅᨲᩣ ᨠᩩᩃᩮᩈᩩ ᨲᩥᨠᨽᩮᩣᨩᨶᩴ ᨸᨬ᩠ᨬᨲ᩠ᨲᩴ—  ᨴᩩᨾ᩠ᨾᩘᨠᩪᨶᩴ ᨸᩩᨣ᩠ᨣᩃᩣᨶᩴ ᨶᩥᨣ᩠ᨣᩉᩣᨿ, ᨸᩮᩈᩃᩣᨶᩴ ᨽᩥᨠ᩠ᨡᩪᨶᩴ ᨹᩣᩈᩩᩅᩥᩉᩣᩁᩣᨿ, “ᨾᩣ ᨸᩣᨸᩥᨧ᩠ᨨᩣ ᨸᨠ᩠ᨡᩴ ᨶᩥᩔᩣᨿ ᩈᩴᨥᩴ ᨽᩥᨶ᩠ᨴᩮᨿ᩠ᨿᩩᨶ᩺”ᨲᩥ ᨠᩩᩃᩣᨶᩩᨴ᩠ᨴᨿᨲᩣᨿ ᨧ. ᨲᩦᩉᩥ ᩋᩈᨴ᩠ᨵᨾ᩠ᨾᩮᩉᩥ ᩋᨽᩥᨽᩪᨲᩮᩣ ᨸᩁᩥᨿᩣᨴᩥᨶ᩠ᨶᨧᩥᨲ᩠ᨲᩮᩣ ᨴᩮᩅᨴᨲ᩠ᨲᩮᩣ ᩋᩣᨸᩣᨿᩥᨠᩮᩣ ᨶᩮᩁᨿᩥᨠᩮᩣ ᨠᨸ᩠ᨸᨭ᩠ᨮᩮᩣ ᩋᨲᩮᨠᩥᨧ᩠ᨨᩮᩣ ᨸᩣᨸᩥᨧ᩠ᨨᨲᩣ ᨸᩣᨸᨾᩥᨲ᩠ᨲᨲᩣ ᩒᩁᨾᨲ᩠ᨲᨠᩮᨶ ᩅᩥᩈᩮᩈᩣᨵᩥᨣᨾᩮᨶ ᩋᨶ᩠ᨲᩁᩣ ᩅᩮᩤᩈᩣᨶᩴ ᩋᩣᨸᩣᨴᩥ. ᨲᩥᩔᩮᩣ ᩈᨾ᩠ᨾᩩᨲᩥᨿᩮᩣ—  ᨴᨱ᩠ᨯᩈᨾ᩠ᨾᩩᨲᩥ, ᩈᩥᨠ᩠ᨠᩣᩈᨾ᩠ᨾᩩᨲᩥ, ᨴᨱ᩠ᨯᩈᩥᨠ᩠ᨠᩣᩈᨾ᩠ᨾᩩᨲᩥ. ᨲᩥᩔᩮᩣ ᨸᩣᨴᩩᨠᩣ ᨵᩩᩅᨭ᩠ᨮᩣᨶᩥᨠᩣ ᩋᩈᩘᨠᨾᨶᩦᨿᩣ—  ᩅᨧ᩠ᨧᨸᩣᨴᩩᨠᩣ, ᨸᩔᩣᩅᨸᩣᨴᩩᨠᩣ, ᩋᩣᨧᨾᨶᨸᩣᨴᩩᨠᩣ. ᨲᩥᩔᩮᩣ ᨸᩣᨴᨥᩴᩈᨶᩥᨿᩮᩣ—  ᩈᨠ᩠ᨡᩁᩴ, ᨠᨳᩃᩣ, ᩈᨾᩩᨴ᩠ᨴᨹᩮᨱᨠᩮᩣᨲᩥ.

</Paragraph>
</Division>

<Paragraph number="1473" type="center" book="pari">
ᨲᩥᨠᩴ ᨶᩥᨭ᩠ᨮᩥᨲᩴ.



</Paragraph>

<Paragraph number="1474" type="center" book="pari">
ᨲᩔᩩᨴ᩠ᨴᩤᨶᩴ


</Paragraph>

<Paragraph number="1475" type="verses" book="pari">
_ᨲᩥᨭ᩠ᨮᨶ᩠ᨲᩮ ᨠᩣᩃᩮ ᩁᨲ᩠ᨲᩥᨬ᩠ᨧ,_  
_ᨴᩈ ᨸᨬ᩠ᨧ ᨠᩩᩈᩃᩮᨶ;_  
_ᩅᩮᨴᨶᩣ ᨧᩮᩣᨴᨶᩣ ᩅᨲ᩠ᨳᩩ,_  
_ᩈᩃᩣᨠᩣ ᨴ᩠ᩅᩮ ᨸᨭᩥᨠ᩠ᨡᩥᨸᩣ._  

</Paragraph>

<Paragraph number="1476" type="verses" book="pari">
_ᨸᨬ᩠ᨬᨲ᩠ᨲᩥ ᩋᨸᩁᩮ ᨴ᩠ᩅᩮ ᨧ,_  
_ᨻᩣᩃᩮᩣ ᨠᩣᩊᩮ ᨧ ᨠᨸ᩠ᨸᨲᩥ;_  
_ᩉᩮᨾᨶ᩠ᨲᩮ ᩈᩴᨥᩮᩣ ᩈᩴᨥᩔ,_  
_ᨨᩣᨴᨶᩣ ᨧ ᨸᨭᩥᨧ᩠ᨨᩣᨴᩥ._  

</Paragraph>

<Paragraph number="1477" type="verses" book="pari">
_ᨸᨭᩥᨧ᩠ᨨᨶ᩠ᨶᩣ ᩅᩥᩅᨭᩣ ᨧ,_  
_ᩈᩮᨶᩣᩈᨶᨣᩥᩃᩣᨿᨶᩣ;_  
_ᨸᩣᨲᩥᨾᩮᩣᨠ᩠ᨡᩴ ᨸᩁᩥᩅᩤᩈᩴ,_  
_ᨾᩣᨶᨲ᩠ᨲᩣ ᨸᩣᩁᩥᩅᩤᩈᩥᨠᩣ._  

</Paragraph>

<Paragraph number="1478" type="verses" book="pari">
_ᩋᨶ᩠ᨲᩮᩣ ᩋᨶ᩠ᨲᩮᩣ ᨧ ᩈᩦᨾᩣᨿ,_  
_ᩋᩣᨸᨩ᩠ᨩᨲᩥ ᨸᩩᨶᩣᨸᩁᩮ;_  
_ᩅᩩᨭ᩠ᨮᩣᨲᩥ ᩋᨸᩁᩮ ᨧᩮᩅ,_  
_ᩋᨾᩪᩊ᩠ᩉᩅᩥᨶᨿᩣ ᨴᩩᩅᩮ._  

</Paragraph>

<Paragraph number="1479" type="verses" book="pari">
_ᨲᨩ᩠ᨩᨶᩦᨿᩣ ᨶᩥᨿᩔᩣ ᨧ,_  
_ᨸᨻ᩠ᨻᩣᨩᨸᨭᩥᩈᩣᩁᨱᩦ;_  
_ᩋᨴᩔᨶᩣ ᨸᨭᩥᨠᨾ᩠ᨾᩮ,_  
_ᩋᨶᩥᩔᨣ᩠ᨣᩮ ᨧ ᨴᩥᨭ᩠ᨮᩥᨿᩣ._  

</Paragraph>

<Paragraph number="1480" type="verses" book="pari">
_ᩋᩣᨣᩤᩊ᩠ᩉᨠᨾ᩠ᨾᩣᨵᩥᩈᩦᩃᩮ,_  
_ᨴᩅᩤᨶᩣᨧᩣᩁᨥᩣᨲᩥᨠᩣ;_  
_ᩋᩣᨩᩦᩅᩤᨸᨶ᩠ᨶᩣ ᨲᩣᨴᩥᩈᩥᨠᩣ,_  
_ᩋᩅᨱ᩠ᨱᩩᨸᩮᩣᩈᨳᩮᨶ ᨧ._  

</Paragraph>

<Paragraph number="1481" type="verses" book="pari">
_ᨸᩅᩤᩁᨱᩣ ᩈᨾ᩠ᨾᩩᨲᩥ ᨧ,_  
_ᩅᩮᩤᩉᩣᩁᨸᨧ᩠ᨧᩮᨠᩮᨶ ᨧ;_  
_ᨶ ᩅᨲ᩠ᨳᨻ᩠ᨻᩴ ᨶ ᨴᩤᨲᨻ᩠ᨻᩴ,_  
_ᩒᨠᩣᩈᩴ ᨶ ᨠᩁᩮ ᨲᨳᩣ._  

</Paragraph>

<Paragraph number="1482" type="verses" book="pari">
_ᨶ ᨠᩁᩮ ᩈᩅᨧᨶᩦᨿᩴ,_  
_ᨶ ᨸᩩᨧ᩠ᨨᩥᨲᨻ᩠ᨻᨠᩣ ᨴᩩᩅᩮ;_  
_ᨶ ᩅᩥᩔᨩ᩠ᨩᩮ ᨴᩩᩅᩮ ᨧᩮᩅ,_  
_ᩋᨶᩩᨿᩮᩣᨣᨾ᩠ᨸᩥ ᨶᩮᩣ ᨴᨴᩮ._  

</Paragraph>

<Paragraph number="1483" type="verses" book="pari">
_ᩈᩣᨠᨧ᩠ᨨᩣ ᩏᨸᩈᨾ᩠ᨸᨴᩤ,_  
_ᨶᩥᩔᨿᩈᩣᨾᨱᩮᩁᩣ ᨧ;_  
ᩏᨸᩮᩣᩈᨳᨲᩥᨠᩣ ᨲᩦᨱᩥ,_  
_ᨸᩅᩤᩁᨱᨲᩥᨠᩣ ᨲᨿᩮᩣ._  

</Paragraph>

<Paragraph number="1484" type="verses" book="pari">
_ᩋᩣᨸᩣᨿᩥᨠᩣ ᩋᨠᩩᩈᩃᩣ,_  
_ᨠᩩᩈᩃᩣ ᨧᩁᩥᨲᩣ ᨴᩩᩅᩮ;_  
_ᨲᩥᨠᨽᩮᩣᨩᨶᩈᨴ᩠ᨵᨾ᩠ᨾᩮ,_  
_ᩈᨾ᩠ᨾᩩᨲᩥ ᨸᩣᨴᩩᨠᩮᨶ ᨧ;_  
_ᨸᩣᨴᨥᩴᩈᨶᩥᨠᩣ ᨧᩮᩅ,_  
ᩏᨴ᩠ᨴᩤᨶᩴ ᨲᩥᨠᨠᩮ ᩍᨴᨶ᩠ᨲᩥ._
</Paragraph>