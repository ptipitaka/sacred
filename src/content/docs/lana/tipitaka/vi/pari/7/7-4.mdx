---
title: "7.4 ᨧᨲᩩᨠ᩠ᨠᩅᩤᩁ"
tableOfContents: false
sidebar:
  order: 6
type: "tipitaka"
basket: "vi"
book: "pari"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="324" book="pari">

<Paragraph number="1485" book="pari">
ᩋᨲ᩠ᨳᩣᨸᨲ᩠ᨲᩥ ᩈᨠᩅᩤᨧᩣᨿ ᩋᩣᨸᨩ᩠ᨩᨲᩥ, ᨸᩁᩅᩤᨧᩣᨿ ᩅᩩᨭ᩠ᨮᩣᨲᩥ; ᩋᨲ᩠ᨳᩣᨸᨲ᩠ᨲᩥ ᨸᩁᩅᩤᨧᩣᨿ ᩋᩣᨸᨩ᩠ᨩᨲᩥ, ᩈᨠᩅᩤᨧᩣᨿ ᩅᩩᨭ᩠ᨮᩣᨲᩥ; ᩋᨲ᩠ᨳᩣᨸᨲ᩠ᨲᩥ ᩈᨠᩅᩤᨧᩣᨿ ᩋᩣᨸᨩ᩠ᨩᨲᩥ, ᩈᨠᩅᩤᨧᩣᨿ ᩅᩩᨭ᩠ᨮᩣᨲᩥ; ᩋᨲ᩠ᨳᩣᨸᨲ᩠ᨲᩥ ᨸᩁᩅᩤᨧᩣᨿ ᩋᩣᨸᨩ᩠ᨩᨲᩥ, ᨸᩁᩅᩤᨧᩣᨿ ᩅᩩᨭ᩠ᨮᩣᨲᩥ. ᩋᨲ᩠ᨳᩣᨸᨲ᩠ᨲᩥ ᨠᩣᨿᩮᨶ ᩋᩣᨸᨩ᩠ᨩᨲᩥ, ᩅᩤᨧᩣᨿ ᩅᩩᨭ᩠ᨮᩣᨲᩥ; ᩋᨲ᩠ᨳᩣᨸᨲ᩠ᨲᩥ ᩅᩤᨧᩣᨿ ᩋᩣᨸᨩ᩠ᨩᨲᩥ, ᨠᩣᨿᩮᨶ ᩅᩩᨭ᩠ᨮᩣᨲᩥ; ᩋᨲ᩠ᨳᩣᨸᨲ᩠ᨲᩥ ᨠᩣᨿᩮᨶ ᩋᩣᨸᨩ᩠ᨩᨲᩥ, ᨠᩣᨿᩮᨶ ᩅᩩᨭ᩠ᨮᩣᨲᩥ; ᩋᨲ᩠ᨳᩣᨸᨲ᩠ᨲᩥ ᩅᩤᨧᩣᨿ ᩋᩣᨸᨩ᩠ᨩᨲᩥ, ᩅᩤᨧᩣᨿ ᩅᩩᨭ᩠ᨮᩣᨲᩥ. ᩋᨲ᩠ᨳᩣᨸᨲ᩠ᨲᩥ ᨸᩈᩩᨲ᩠ᨲᩮᩣ ᩋᩣᨸᨩ᩠ᨩᨲᩥ, ᨸᨭᩥᨻᩩᨴ᩠ᨵᩮᩤ ᩅᩩᨭ᩠ᨮᩣᨲᩥ; ᩋᨲ᩠ᨳᩣᨸᨲ᩠ᨲᩥ ᨸᨭᩥᨻᩩᨴ᩠ᨵᩮᩤ ᩋᩣᨸᨩ᩠ᨩᨲᩥ, ᨸᩈᩩᨲ᩠ᨲᩮᩣ ᩅᩩᨭ᩠ᨮᩣᨲᩥ; ᩋᨲ᩠ᨳᩣᨸᨲ᩠ᨲᩥ ᨸᩈᩩᨲ᩠ᨲᩮᩣ ᩋᩣᨸᨩ᩠ᨩᨲᩥ, ᨸᩈᩩᨲ᩠ᨲᩮᩣ ᩅᩩᨭ᩠ᨮᩣᨲᩥ; ᩋᨲ᩠ᨳᩣᨸᨲ᩠ᨲᩥ ᨸᨭᩥᨻᩩᨴ᩠ᨵᩮᩤ ᩋᩣᨸᨩ᩠ᨩᨲᩥ, ᨸᨭᩥᨻᩩᨴ᩠ᨵᩮᩤ ᩅᩩᨭ᩠ᨮᩣᨲᩥ. ᩋᨲ᩠ᨳᩣᨸᨲ᩠ᨲᩥ ᩋᨧᩥᨲ᩠ᨲᨠᩮᩣ ᩋᩣᨸᨩ᩠ᨩᨲᩥ, ᩈᨧᩥᨲ᩠ᨲᨠᩮᩣ ᩅᩩᨭ᩠ᨮᩣᨲᩥ; ᩋᨲ᩠ᨳᩣᨸᨲ᩠ᨲᩥ ᩈᨧᩥᨲ᩠ᨲᨠᩮᩣ ᩋᩣᨸᨩ᩠ᨩᨲᩥ, ᩋᨧᩥᨲ᩠ᨲᨠᩮᩣ ᩅᩩᨭ᩠ᨮᩣᨲᩥ; ᩋᨲ᩠ᨳᩣᨸᨲ᩠ᨲᩥ ᩋᨧᩥᨲ᩠ᨲᨠᩮᩣ ᩋᩣᨸᨩ᩠ᨩᨲᩥ, ᩋᨧᩥᨲ᩠ᨲᨠᩮᩣ ᩅᩩᨭ᩠ᨮᩣᨲᩥ; ᩋᨲ᩠ᨳᩣᨸᨲ᩠ᨲᩥ ᩈᨧᩥᨲ᩠ᨲᨠᩮᩣ ᩋᩣᨸᨩ᩠ᨩᨲᩥ, ᩈᨧᩥᨲ᩠ᨲᨠᩮᩣ ᩅᩩᨭ᩠ᨮᩣᨲᩥ. ᩋᨲ᩠ᨳᩣᨸᨲ᩠ᨲᩥ ᩋᩣᨸᨩ᩠ᨩᨶ᩠ᨲᩮᩣ ᨴᩮᩈᩮᨲᩥ; ᨴᩮᩈᩮᨶ᩠ᨲᩮᩣ ᩋᩣᨸᨩ᩠ᨩᨲᩥ; ᩋᨲ᩠ᨳᩣᨸᨲ᩠ᨲᩥ ᩋᩣᨸᨩ᩠ᨩᨶ᩠ᨲᩮᩣ ᩅᩩᨭ᩠ᨮᩣᨲᩥ; ᩅᩩᨭ᩠ᨮᩉᨶ᩠ᨲᩮᩣ ᩋᩣᨸᨩ᩠ᨩᨲᩥ. ᩋᨲ᩠ᨳᩣᨸᨲ᩠ᨲᩥ ᨠᨾ᩠ᨾᩮᨶ ᩋᩣᨸᨩ᩠ᨩᨲᩥ, ᩋᨠᨾ᩠ᨾᩮᨶ ᩅᩩᨭ᩠ᨮᩣᨲᩥ; ᩋᨲ᩠ᨳᩣᨸᨲ᩠ᨲᩥ ᩋᨠᨾ᩠ᨾᩮᨶ ᩋᩣᨸᨩ᩠ᨩᨲᩥ, ᨠᨾ᩠ᨾᩮᨶ ᩅᩩᨭ᩠ᨮᩣᨲᩥ; ᩋᨲ᩠ᨳᩣᨸᨲ᩠ᨲᩥ ᨠᨾ᩠ᨾᩮᨶ ᩋᩣᨸᨩ᩠ᨩᨲᩥ, ᨠᨾ᩠ᨾᩮᨶ ᩅᩩᨭ᩠ᨮᩣᨲᩥ; ᩋᨲ᩠ᨳᩣᨸᨲ᩠ᨲᩥ ᩋᨠᨾ᩠ᨾᩮᨶ ᩋᩣᨸᨩ᩠ᨩᨲᩥ, ᩋᨠᨾ᩠ᨾᩮᨶ ᩅᩩᨭ᩠ᨮᩣᨲᩥ.
</Paragraph>

<Paragraph number="1486" book="pari">
ᨧᨲ᩠ᨲᩣᩁᩮᩣ ᩋᨶᩁᩥᨿᩅᩮᩤᩉᩣᩁᩣ—  ᩋᨴᩥᨭ᩠ᨮᩮ ᨴᩥᨭ᩠ᨮᩅᩤᨴᩥᨲᩣ, ᩋᩔᩩᨲᩮ ᩈᩩᨲᩅᩤᨴᩥᨲᩣ, ᩋᨾᩩᨲᩮ ᨾᩩᨲᩅᩤᨴᩥᨲᩣ, ᩋᩅᩥᨬ᩠ᨬᩣᨲᩮ ᩅᩥᨬ᩠ᨬᩣᨲᩅᩤᨴᩥᨲᩣ. ᨧᨲ᩠ᨲᩣᩁᩮᩣ ᩋᩁᩥᨿᩅᩮᩤᩉᩣᩁᩣ—  ᩋᨴᩥᨭ᩠ᨮᩮ ᩋᨴᩥᨭ᩠ᨮᩅᩤᨴᩥᨲᩣ, ᩋᩔᩩᨲᩮ ᩋᩔᩩᨲᩅᩤᨴᩥᨲᩣ, ᩋᨾᩩᨲᩮ ᩋᨾᩩᨲᩅᩤᨴᩥᨲᩣ, ᩋᩅᩥᨬ᩠ᨬᩣᨲᩮ ᩋᩅᩥᨬ᩠ᨬᩣᨲᩅᩤᨴᩥᨲᩣ. ᩋᨸᩁᩮᨸᩥ ᨧᨲ᩠ᨲᩣᩁᩮᩣ ᩋᨶᩁᩥᨿᩅᩮᩤᩉᩣᩁᩣ—  ᨴᩥᨭ᩠ᨮᩮ ᩋᨴᩥᨭ᩠ᨮᩅᩤᨴᩥᨲᩣ, ᩈᩩᨲᩮ ᩋᩔᩩᨲᩅᩤᨴᩥᨲᩣ, ᨾᩩᨲᩮ ᩋᨾᩩᨲᩅᩤᨴᩥᨲᩣ, ᩅᩥᨬ᩠ᨬᩣᨲᩮ ᩋᩅᩥᨬ᩠ᨬᩣᨲᩅᩤᨴᩥᨲᩣ. ᨧᨲ᩠ᨲᩣᩁᩮᩣ ᩋᩁᩥᨿᩅᩮᩤᩉᩣᩁᩣ—  ᨴᩥᨭ᩠ᨮᩮ ᨴᩥᨭ᩠ᨮᩅᩤᨴᩥᨲᩣ, ᩈᩩᨲᩮ ᩈᩩᨲᩅᩤᨴᩥᨲᩣ, ᨾᩩᨲᩮ ᨾᩩᨲᩅᩤᨴᩥᨲᩣ, ᩅᩥᨬ᩠ᨬᩣᨲᩮ ᩅᩥᨬ᩠ᨬᩣᨲᩅᩤᨴᩥᨲᩣ.
</Paragraph>

<Paragraph number="1487" book="pari">
ᨧᨲ᩠ᨲᩣᩁᩮᩣ ᨸᩣᩁᩣᨩᩥᨠᩣ ᨽᩥᨠ᩠ᨡᩪᨶᩴ ᨽᩥᨠ᩠ᨡᩩᨶᩦᩉᩥ ᩈᩣᨵᩤᩁᨱᩣ; ᨧᨲ᩠ᨲᩣᩁᩮᩣ ᨸᩣᩁᩣᨩᩥᨠᩣ ᨽᩥᨠ᩠ᨡᩩᨶᩦᨶᩴ ᨽᩥᨠ᩠ᨡᩪᩉᩥ ᩋᩈᩣᨵᩤᩁᨱᩣ. ᨧᨲ᩠ᨲᩣᩁᩮᩣ ᨸᩁᩥᨠ᩠ᨡᩣᩁᩣ—  ᩋᨲ᩠ᨳᩥ ᨸᩁᩥᨠ᩠ᨡᩣᩁᩮᩣ ᩁᨠ᩠ᨡᩥᨲᨻ᩠ᨻᩮᩣ ᨣᩮᩤᨸᩮᨲᨻ᩠ᨻᩮᩣ ᨾᨾᩣᨿᩥᨲᨻ᩠ᨻᩮᩣ ᨸᩁᩥᨽᩩᨬ᩠ᨩᩥᨲᨻ᩠ᨻᩮᩣ; ᩋᨲ᩠ᨳᩥ ᨸᩁᩥᨠ᩠ᨡᩣᩁᩮᩣ ᩁᨠ᩠ᨡᩥᨲᨻ᩠ᨻᩮᩣ ᨣᩮᩤᨸᩮᨲᨻ᩠ᨻᩮᩣ ᨾᨾᩣᨿᩥᨲᨻ᩠ᨻᩮᩣ, ᨶ ᨸᩁᩥᨽᩩᨬ᩠ᨩᩥᨲᨻ᩠ᨻᩮᩣ; ᩋᨲ᩠ᨳᩥ ᨸᩁᩥᨠ᩠ᨡᩣᩁᩮᩣ ᩁᨠ᩠ᨡᩥᨲᨻ᩠ᨻᩮᩣ ᨣᩮᩤᨸᩮᨲᨻ᩠ᨻᩮᩣ, ᨶ ᨾᨾᩣᨿᩥᨲᨻ᩠ᨻᩮᩣ ᨶ ᨸᩁᩥᨽᩩᨬ᩠ᨩᩥᨲᨻ᩠ᨻᩮᩣ; ᩋᨲ᩠ᨳᩥ ᨸᩁᩥᨠ᩠ᨡᩣᩁᩮᩣ ᨶ ᩁᨠ᩠ᨡᩥᨲᨻ᩠ᨻᩮᩣ ᨶ ᨣᩮᩤᨸᩮᨲᨻ᩠ᨻᩮᩣ, ᨶ ᨾᨾᩣᨿᩥᨲᨻ᩠ᨻᩮᩣ ᨶ ᨸᩁᩥᨽᩩᨬ᩠ᨩᩥᨲᨻ᩠ᨻᩮᩣ. ᩋᨲ᩠ᨳᩣᨸᨲ᩠ᨲᩥ ᩈᨾ᩠ᨾᩩᨡᩣ ᩋᩣᨸᨩ᩠ᨩᨲᩥ, ᨸᩁᨾ᩠ᨾᩩᨡᩣ ᩅᩩᨭ᩠ᨮᩣᨲᩥ; ᩋᨲ᩠ᨳᩣᨸᨲ᩠ᨲᩥ ᨸᩁᨾ᩠ᨾᩩᨡᩣ ᩋᩣᨸᨩ᩠ᨩᨲᩥ, ᩈᨾ᩠ᨾᩩᨡᩣ ᩅᩩᨭ᩠ᨮᩣᨲᩥ; ᩋᨲ᩠ᨳᩣᨸᨲ᩠ᨲᩥ ᩈᨾ᩠ᨾᩩᨡᩣ ᩋᩣᨸᨩ᩠ᨩᨲᩥ, ᩈᨾ᩠ᨾᩩᨡᩣ ᩅᩩᨭ᩠ᨮᩣᨲᩥ; ᩋᨲ᩠ᨳᩣᨸᨲ᩠ᨲᩥ ᨸᩁᨾ᩠ᨾᩩᨡᩣ ᩋᩣᨸᨩ᩠ᨩᨲᩥ, ᨸᩁᨾ᩠ᨾᩩᨡᩣ ᩅᩩᨭ᩠ᨮᩣᨲᩥ. ᩋᨲ᩠ᨳᩣᨸᨲ᩠ᨲᩥ ᩋᨩᩣᨶᨶ᩠ᨲᩮᩣ ᩋᩣᨸᨩ᩠ᨩᨲᩥ, ᨩᩣᨶᨶ᩠ᨲᩮᩣ ᩅᩩᨭ᩠ᨮᩣᨲᩥ; ᩋᨲ᩠ᨳᩣᨸᨲ᩠ᨲᩥ ᨩᩣᨶᨶ᩠ᨲᩮᩣ ᩋᩣᨸᨩ᩠ᨩᨲᩥ, ᩋᨩᩣᨶᨶ᩠ᨲᩮᩣ ᩅᩩᨭ᩠ᨮᩣᨲᩥ; ᩋᨲ᩠ᨳᩣᨸᨲ᩠ᨲᩥ ᩋᨩᩣᨶᨶ᩠ᨲᩮᩣ ᩋᩣᨸᨩ᩠ᨩᨲᩥ, ᩋᨩᩣᨶᨶ᩠ᨲᩮᩣ ᩅᩩᨭ᩠ᨮᩣᨲᩥ; ᩋᨲ᩠ᨳᩣᨸᨲ᩠ᨲᩥ ᨩᩣᨶᨶ᩠ᨲᩮᩣ ᩋᩣᨸᨩ᩠ᨩᨲᩥ, ᨩᩣᨶᨶ᩠ᨲᩮᩣ ᩅᩩᨭ᩠ᨮᩣᨲᩥ.
</Paragraph>

<Paragraph number="1488" book="pari">
ᨧᨲᩪᩉᩣᨠᩣᩁᩮᩉᩥ ᩋᩣᨸᨲ᩠ᨲᩥᩴ ᩋᩣᨸᨩ᩠ᨩᨲᩥ—  ᨠᩣᨿᩮᨶ ᩋᩣᨸᨩ᩠ᨩᨲᩥ, ᩅᩤᨧᩣᨿ ᩋᩣᨸᨩ᩠ᨩᨲᩥ, ᨠᩣᨿᩮᨶ ᩅᩤᨧᩣᨿ ᩋᩣᨸᨩ᩠ᨩᨲᩥ, ᨠᨾ᩠ᨾᩅᩤᨧᩣᨿ ᩋᩣᨸᨩ᩠ᨩᨲᩥ. ᩋᨸᩁᩮᩉᩥᨸᩥ ᨧᨲᩪᩉᩣᨠᩣᩁᩮᩉᩥ ᩋᩣᨸᨲ᩠ᨲᩥᩴ ᩋᩣᨸᨩ᩠ᨩᨲᩥ—  ᩈᩴᨥᨾᨩ᩠ᨫᩮ, ᨣᨱᨾᨩ᩠ᨫᩮ, ᨸᩩᨣ᩠ᨣᩃᩔ ᩈᨶ᩠ᨲᩥᨠᩮ, ᩃᩥᩘᨣᨸᩣᨲᩩᨽᩣᩅᩮᨶ. ᨧᨲᩪᩉᩣᨠᩣᩁᩮᩉᩥ ᩋᩣᨸᨲ᩠ᨲᩥᨿᩣ ᩅᩩᨭ᩠ᨮᩣᨲᩥ—  ᨠᩣᨿᩮᨶ ᩅᩩᨭ᩠ᨮᩣᨲᩥ, ᩅᩤᨧᩣᨿ ᩅᩩᨭ᩠ᨮᩣᨲᩥ, ᨠᩣᨿᩮᨶ ᩅᩤᨧᩣᨿ ᩅᩩᨭ᩠ᨮᩣᨲᩥ, ᨠᨾ᩠ᨾᩅᩤᨧᩣᨿ ᩅᩩᨭ᩠ᨮᩣᨲᩥ. ᩋᨸᩁᩮᩉᩥᨸᩥ ᨧᨲᩪᩉᩣᨠᩣᩁᩮᩉᩥ ᩋᩣᨸᨲ᩠ᨲᩥᨿᩣ ᩅᩩᨭ᩠ᨮᩣᨲᩥ—  ᩈᩴᨥᨾᨩ᩠ᨫᩮ, ᨣᨱᨾᨩ᩠ᨫᩮ, ᨸᩩᨣ᩠ᨣᩃᩔ ᩈᨶ᩠ᨲᩥᨠᩮ, ᩃᩥᩘᨣᨸᩣᨲᩩᨽᩣᩅᩮᨶ. ᩈᩉ ᨸᨭᩥᩃᩣᨽᩮᨶ ᨸᩩᩁᩥᨾᩴ ᨩᩉᨲᩥ, ᨸᨧ᩠ᨨᩥᨾᩮ ᨸᨲᩥᨭ᩠ᨮᩣᨲᩥ, ᩅᩥᨬ᩠ᨬᨲ᩠ᨲᩥᨿᩮᩣ ᨸᨭᩥᨸ᩠ᨸᩔᨾ᩠ᨽᨶ᩠ᨲᩥ, ᨸᨱ᩠ᨱᨲ᩠ᨲᩥᨿᩮᩣ ᨶᩥᩁᩩᨩ᩠ᨫᨶ᩠ᨲᩥ. ᩈᩉ ᨸᨭᩥᩃᩣᨽᩮᨶ ᨸᨧ᩠ᨨᩥᨾᩴ ᨩᩉᨲᩥ, ᨸᩩᩁᩥᨾᩮ ᨸᨲᩥᨭ᩠ᨮᩣᨲᩥ, ᩅᩥᨬ᩠ᨬᨲ᩠ᨲᩥᨿᩮᩣ ᨸᨭᩥᨸ᩠ᨸᩔᨾ᩠ᨽᨶ᩠ᨲᩥ, ᨸᨱ᩠ᨱᨲ᩠ᨲᩥᨿᩮᩣ ᨶᩥᩁᩩᨩ᩠ᨫᨶ᩠ᨲᩥ. ᨧᨲᩔᩮᩣ ᨧᩮᩣᨴᨶᩣ—  ᩈᩦᩃᩅᩥᨸᨲ᩠ᨲᩥᨿᩣ ᨧᩮᩣᨴᩮᨲᩥ, ᩋᩣᨧᩣᩁᩅᩥᨸᨲ᩠ᨲᩥᨿᩣ ᨧᩮᩣᨴᩮᨲᩥ, ᨴᩥᨭ᩠ᨮᩥᩅᩥᨸᨲ᩠ᨲᩥᨿᩣ ᨧᩮᩣᨴᩮᨲᩥ, ᩋᩣᨩᩦᩅᩅᩥᨸᨲ᩠ᨲᩥᨿᩣ ᨧᩮᩣᨴᩮᨲᩥ. ᨧᨲ᩠ᨲᩣᩁᩮᩣ ᨸᩁᩥᩅᩤᩈᩣ—  ᨸᨭᩥᨧ᩠ᨨᨶ᩠ᨶᨸᩁᩥᩅᩤᩈᩮᩣ, ᩋᨸ᩠ᨸᨭᩥᨧ᩠ᨨᨶ᩠ᨶᨸᩁᩥᩅᩤᩈᩮᩣ, ᩈᩩᨴ᩠ᨵᨶ᩠ᨲᨸᩁᩥᩅᩤᩈᩮᩣ, ᩈᨾᩮᩣᨵᩤᨶᨸᩁᩥᩅᩤᩈᩮᩣ. ᨧᨲ᩠ᨲᩣᩁᩮᩣ ᨾᩣᨶᨲ᩠ᨲᩣ—  ᨸᨭᩥᨧ᩠ᨨᨶ᩠ᨶᨾᩣᨶᨲ᩠ᨲᩴ, ᩋᨸ᩠ᨸᨭᩥᨧ᩠ᨨᨶ᩠ᨶᨾᩣᨶᨲ᩠ᨲᩴ, ᨸᨠ᩠ᨡᨾᩣᨶᨲ᩠ᨲᩴ, ᩈᨾᩮᩣᨵᩤᨶᨾᩣᨶᨲ᩠ᨲᩴ. ᨧᨲ᩠ᨲᩣᩁᩮᩣ ᨾᩣᨶᨲ᩠ᨲᨧᩣᩁᩥᨠᩔ ᨽᩥᨠ᩠ᨡᩩᨶᩮᩣ ᩁᨲ᩠ᨲᩥᨧ᩠ᨨᩮᨴᩤ—  ᩈᩉᩅᩤᩈᩮᩣ, ᩅᩥᨸ᩠ᨸᩅᩤᩈᩮᩣ, ᩋᨶᩣᩁᩮᩣᨧᨶᩣ, ᩐᨶᩮ ᨣᨱᩮ ᨧᩁᨲᩥ. ᨧᨲ᩠ᨲᩣᩁᩮᩣ ᩈᩣᨾᩩᨠ᩠ᨠᩴᩈᩣ. ᨧᨲ᩠ᨲᩣᩁᩮᩣ ᨸᨭᩥᨣ᩠ᨣᩉᩥᨲᨸᩁᩥᨽᩮᩣᨣᩤ—  ᨿᩣᩅᨠᩣᩃᩥᨠᩴ, ᨿᩣᨾᨠᩣᩃᩥᨠᩴ, ᩈᨲ᩠ᨲᩣᩉᨠᩣᩃᩥᨠᩴ, ᨿᩣᩅᨩᩦᩅᩥᨠᩴ. ᨧᨲ᩠ᨲᩣᩁᩥ ᨾᩉᩣᩅᩥᨠᨭᩣᨶᩥ—  ᨣᩪᨳᩮᩣ, ᨾᩩᨲ᩠ᨲᩴ, ᨨᩣᩁᩥᨠᩣ, ᨾᨲ᩠ᨲᩥᨠᩣ. ᨧᨲ᩠ᨲᩣᩁᩥ ᨠᨾ᩠ᨾᩣᨶᩥ—  ᩋᨸᩃᩮᩣᨠᨶᨠᨾ᩠ᨾᩴ, ᨬᨲ᩠ᨲᩥᨠᨾ᩠ᨾᩴ, ᨬᨲ᩠ᨲᩥᨴᩩᨲᩥᨿᨠᨾ᩠ᨾᩴ, ᨬᨲ᩠ᨲᩥᨧᨲᩩᨲ᩠ᨳᨠᨾ᩠ᨾᩴ. ᩋᨸᩁᩣᨶᩥᨸᩥ ᨧᨲ᩠ᨲᩣᩁᩥ ᨠᨾ᩠ᨾᩣᨶᩥ—  ᩋᨵᨾ᩠ᨾᩮᨶ ᩅᨣ᩠ᨣᨠᨾ᩠ᨾᩴ, ᩋᨵᨾ᩠ᨾᩮᨶ ᩈᨾᨣ᩠ᨣᨠᨾ᩠ᨾᩴ, ᨵᨾ᩠ᨾᩮᨶ ᩅᨣ᩠ᨣᨠᨾ᩠ᨾᩴ, ᨵᨾ᩠ᨾᩮᨶ ᩈᨾᨣ᩠ᨣᨠᨾ᩠ᨾᩴ. ᨧᨲᩔᩮᩣ ᩅᩥᨸᨲ᩠ᨲᩥᨿᩮᩣ—  ᩈᩦᩃᩅᩥᨸᨲ᩠ᨲᩥ, ᩋᩣᨧᩣᩁᩅᩥᨸᨲ᩠ᨲᩥ, ᨴᩥᨭ᩠ᨮᩥᩅᩥᨸᨲ᩠ᨲᩥ, ᩋᩣᨩᩦᩅᩅᩥᨸᨲ᩠ᨲᩥ. ᨧᨲ᩠ᨲᩣᩁᩥ ᩋᨵᩥᨠᩁᨱᩣᨶᩥ—  ᩅᩥᩅᩤᨴᩤᨵᩥᨠᩁᨱᩴ, ᩋᨶᩩᩅᩤᨴᩤᨵᩥᨠᩁᨱᩴ, ᩋᩣᨸᨲ᩠ᨲᩣᨵᩥᨠᩁᨱᩴ, ᨠᩥᨧ᩠ᨧᩣᨵᩥᨠᩁᨱᩴ. ᨧᨲ᩠ᨲᩣᩁᩮᩣ ᨸᩁᩥᩈᨴᩪᩈᨶᩣ—  ᨽᩥᨠ᩠ᨡᩩ ᨴᩩᩔᩦᩃᩮᩣ ᨸᩣᨸᨵᨾ᩠ᨾᩮᩣ ᨸᩁᩥᩈᨴᩪᩈᨶᩮᩣ, ᨽᩥᨠ᩠ᨡᩩᨶᩦ ᨴᩩᩔᩦᩃᩣ ᨸᩣᨸᨵᨾ᩠ᨾᩣ ᨸᩁᩥᩈᨴᩪᩈᨶᩣ, ᩏᨸᩣᩈᨠᩮᩣ ᨴᩩᩔᩦᩃᩮᩣ ᨸᩣᨸᨵᨾ᩠ᨾᩮᩣ ᨸᩁᩥᩈᨴᩪᩈᨶᩮᩣ, ᩏᨸᩣᩈᩥᨠᩣ ᨴᩩᩔᩦᩃᩣ ᨸᩣᨸᨵᨾ᩠ᨾᩣ ᨸᩁᩥᩈᨴᩪᩈᨶᩣ. ᨧᨲ᩠ᨲᩣᩁᩮᩣ ᨸᩁᩥᩈᩈᩮᩣᨽᨶᩣ—  ᨽᩥᨠ᩠ᨡᩩ ᩈᩦᩃᩅᩤ ᨠᩃ᩠ᨿᩣᨱᨵᨾ᩠ᨾᩮᩣ ᨸᩁᩥᩈᩈᩮᩣᨽᨶᩮᩣ, ᨽᩥᨠ᩠ᨡᩩᨶᩦ ᩈᩦᩃᩅᨲᩦ ᨠᩃ᩠ᨿᩣᨱᨵᨾ᩠ᨾᩣ ᨸᩁᩥᩈᩈᩮᩣᨽᨶᩣ, ᩏᨸᩣᩈᨠᩮᩣ ᩈᩦᩃᩅᩤ ᨠᩃ᩠ᨿᩣᨱᨵᨾ᩠ᨾᩮᩣ ᨸᩁᩥᩈᩈᩮᩣᨽᨶᩮᩣ, ᩏᨸᩣᩈᩥᨠᩣ ᩈᩦᩃᩅᨲᩦ ᨠᩃ᩠ᨿᩣᨱᨵᨾ᩠ᨾᩣ ᨸᩁᩥᩈᩈᩮᩣᨽᨶᩣ.
</Paragraph>

<Paragraph number="1489" book="pari">
ᩋᨲ᩠ᨳᩣᨸᨲ᩠ᨲᩥ ᩋᩣᨣᨶ᩠ᨲᩩᨠᩮᩣ ᩋᩣᨸᨩ᩠ᨩᨲᩥ, ᨶᩮᩣ ᩋᩣᩅᩤᩈᩥᨠᩮᩣ; ᩋᨲ᩠ᨳᩣᨸᨲ᩠ᨲᩥ ᩋᩣᩅᩤᩈᩥᨠᩮᩣ ᩋᩣᨸᨩ᩠ᨩᨲᩥ, ᨶᩮᩣ ᩋᩣᨣᨶ᩠ᨲᩩᨠᩮᩣ; ᩋᨲ᩠ᨳᩣᨸᨲ᩠ᨲᩥ ᩋᩣᨣᨶ᩠ᨲᩩᨠᩮᩣ ᨧᩮᩅ ᩋᩣᨸᨩ᩠ᨩᨲᩥ ᩋᩣᩅᩤᩈᩥᨠᩮᩣ ᨧ ᩋᨲ᩠ᨳᩣᨸᨲ᩠ᨲᩥ ᨶᩮᩅ ᩋᩣᨣᨶ᩠ᨲᩩᨠᩮᩣ ᩋᩣᨸᨩ᩠ᨩᨲᩥ, ᨶᩮᩣ ᩋᩣᩅᩤᩈᩥᨠᩮᩣ. ᩋᨲ᩠ᨳᩣᨸᨲ᩠ᨲᩥ ᨣᨾᩥᨠᩮᩣ ᩋᩣᨸᨩ᩠ᨩᨲᩥ, ᨶᩮᩣ ᩋᩣᩅᩤᩈᩥᨠᩮᩣ; ᩋᨲ᩠ᨳᩣᨸᨲ᩠ᨲᩥ ᩋᩣᩅᩤᩈᩥᨠᩮᩣ ᩋᩣᨸᨩ᩠ᨩᨲᩥ, ᨶᩮᩣ ᨣᨾᩥᨠᩮᩣ; ᩋᨲ᩠ᨳᩣᨸᨲ᩠ᨲᩥ ᨣᨾᩥᨠᩮᩣ ᨧᩮᩅ ᩋᩣᨸᨩ᩠ᨩᨲᩥ ᩋᩣᩅᩤᩈᩥᨠᩮᩣ ᨧ; ᩋᨲ᩠ᨳᩣᨸᨲ᩠ᨲᩥ ᨶᩮᩅ ᨣᨾᩥᨠᩮᩣ ᩋᩣᨸᨩ᩠ᨩᨲᩥ ᨶᩮᩣ ᩋᩣᩅᩤᩈᩥᨠᩮᩣ. ᩋᨲ᩠ᨳᩥ ᩅᨲ᩠ᨳᩩᨶᩣᨶᨲ᩠ᨲᨲᩣ ᨶᩮᩣ ᩋᩣᨸᨲ᩠ᨲᩥᨶᩣᨶᨲ᩠ᨲᨲᩣ, ᩋᨲ᩠ᨳᩥ ᩋᩣᨸᨲ᩠ᨲᩥᨶᩣᨶᨲ᩠ᨲᨲᩣ ᨶᩮᩣ ᩅᨲ᩠ᨳᩩᨶᩣᨶᨲ᩠ᨲᨲᩣ, ᩋᨲ᩠ᨳᩥ ᩅᨲ᩠ᨳᩩᨶᩣᨶᨲ᩠ᨲᨲᩣ ᨧᩮᩅ ᩋᩣᨸᨲ᩠ᨲᩥᨶᩣᨶᨲ᩠ᨲᨲᩣ ᨧ, ᩋᨲ᩠ᨳᩥ ᨶᩮᩅ ᩅᨲ᩠ᨳᩩᨶᩣᨶᨲ᩠ᨲᨲᩣ ᨶᩮᩣ ᩋᩣᨸᨲ᩠ᨲᩥᨶᩣᨶᨲ᩠ᨲᨲᩣ. ᩋᨲ᩠ᨳᩥ ᩅᨲ᩠ᨳᩩᩈᨽᩣᨣᨲᩣ ᨶᩮᩣ ᩋᩣᨸᨲ᩠ᨲᩥᩈᨽᩣᨣᨲᩣ, ᩋᨲ᩠ᨳᩥ ᩋᩣᨸᨲ᩠ᨲᩥᩈᨽᩣᨣᨲᩣ ᨶᩮᩣ ᩅᨲ᩠ᨳᩩᩈᨽᩣᨣᨲᩣ, ᩋᨲ᩠ᨳᩥ ᩅᨲ᩠ᨳᩩᩈᨽᩣᨣᨲᩣ ᨧᩮᩅ ᩋᩣᨸᨲ᩠ᨲᩥᩈᨽᩣᨣᨲᩣ ᨧ ᩋᨲ᩠ᨳᩥ ᨶᩮᩅ ᩅᨲ᩠ᨳᩩᩈᨽᩣᨣᨲᩣ ᨶᩮᩣ ᩋᩣᨸᨲ᩠ᨲᩥᩈᨽᩣᨣᨲᩣ. ᩋᨲ᩠ᨳᩣᨸᨲ᩠ᨲᩥ ᩏᨸᨩ᩠ᨫᩣᨿᩮᩣ ᩋᩣᨸᨩ᩠ᨩᨲᩥ ᨶᩮᩣ ᩈᨴ᩠ᨵᩥᩅᩥᩉᩣᩁᩥᨠᩮᩣ, ᩋᨲ᩠ᨳᩣᨸᨲ᩠ᨲᩥ ᩈᨴ᩠ᨵᩥᩅᩥᩉᩣᩁᩥᨠᩮᩣ ᩋᩣᨸᨩ᩠ᨩᨲᩥ ᨶᩮᩣ ᩏᨸᨩ᩠ᨫᩣᨿᩮᩣ, ᩋᨲ᩠ᨳᩣᨸᨲ᩠ᨲᩥ ᩏᨸᨩ᩠ᨫᩣᨿᩮᩣ ᨧᩮᩅ ᩋᩣᨸᨩ᩠ᨩᨲᩥ ᩈᨴ᩠ᨵᩥᩅᩥᩉᩣᩁᩥᨠᩮᩣ ᨧ, ᩋᨲ᩠ᨳᩣᨸᨲ᩠ᨲᩥ ᨶᩮᩅ ᩏᨸᨩ᩠ᨫᩣᨿᩮᩣ ᩋᩣᨸᨩ᩠ᨩᨲᩥ ᨶᩮᩣ ᩈᨴ᩠ᨵᩥᩅᩥᩉᩣᩁᩥᨠᩮᩣ. ᩋᨲ᩠ᨳᩣᨸᨲ᩠ᨲᩥ ᩋᩣᨧᩁᩥᨿᩮᩣ ᩋᩣᨸᨩ᩠ᨩᨲᩥ ᨶᩮᩣ ᩋᨶ᩠ᨲᩮᩅᩤᩈᩥᨠᩮᩣ, ᩋᨲ᩠ᨳᩣᨸᨲ᩠ᨲᩥ ᩋᨶ᩠ᨲᩮᩅᩤᩈᩥᨠᩮᩣ ᩋᩣᨸᨩ᩠ᨩᨲᩥ ᨶᩮᩣ ᩋᩣᨧᩁᩥᨿᩮᩣ, ᩋᨲ᩠ᨳᩣᨸᨲ᩠ᨲᩥ ᩋᩣᨧᩁᩥᨿᩮᩣ ᨧᩮᩅ ᩋᩣᨸᨩ᩠ᨩᨲᩥ ᩋᨶ᩠ᨲᩮᩅᩤᩈᩥᨠᩮᩣ ᨧ, ᩋᨲ᩠ᨳᩣᨸᨲ᩠ᨲᩥ ᨶᩮᩅ ᩋᩣᨧᩁᩥᨿᩮᩣ ᩋᩣᨸᨩ᩠ᨩᨲᩥ ᨶᩮᩣ ᩋᨶ᩠ᨲᩮᩅᩤᩈᩥᨠᩮᩣ. ᨧᨲ᩠ᨲᩣᩁᩮᩣ ᨸᨧ᩠ᨧᨿᩣ ᩋᨶᩣᨸᨲ᩠ᨲᩥ ᩅᩔᨧ᩠ᨨᩮᨴᩔ—  ᩈᩴᨥᩮᩣ ᩅᩤ ᨽᩥᨶ᩠ᨶᩮᩣ ᩉᩮᩣᨲᩥ, ᩈᩴᨥᩴ ᩅᩤ ᨽᩥᨶ᩠ᨴᩥᨲᩩᨠᩣᨾᩣ ᩉᩮᩣᨶ᩠ᨲᩥ, ᨩᩦᩅᩥᨲᨶ᩠ᨲᩁᩣᨿᩮᩣ ᩅᩤ ᩉᩮᩣᨲᩥ, ᨻᩕᩉ᩠ᨾᨧᩁᩥᨿᨶ᩠ᨲᩁᩣᨿᩮᩣ ᩅᩤ ᩉᩮᩣᨲᩥ. ᨧᨲ᩠ᨲᩣᩁᩥ ᩅᨧᩦᨴᩩᨧ᩠ᨧᩁᩥᨲᩣᨶᩥ—  ᨾᩩᩈᩣᩅᩤᨴᩮᩤ, ᨸᩥᩈᩩᨱᩣ ᩅᩤᨧᩣ, ᨹᩁᩩᩈᩣ ᩅᩤᨧᩣ, ᩈᨾ᩠ᨹᨸ᩠ᨸᩃᩣᨸᩮᩣ. ᨧᨲ᩠ᨲᩣᩁᩥ ᩅᨧᩦᩈᩩᨧᩁᩥᨲᩣᨶᩥ—  ᩈᨧ᩠ᨧᩅᩤᨧᩣ, ᩋᨸᩥᩈᩩᨱᩣ ᩅᩤᨧᩣ, ᩈᨱ᩠ᩉᩣ ᩅᩤᨧᩣ, ᨾᨶ᩠ᨲᩣ ᨽᩣᩈᩣ. ᩋᨲ᩠ᨳᩥ ᩋᩣᨴᩥᨿᨶ᩠ᨲᩮᩣ ᨣᩁᩩᨠᩴ ᩋᩣᨸᨲ᩠ᨲᩥᩴ ᩋᩣᨸᨩ᩠ᨩᨲᩥ, ᨸᨿᩮᩣᨩᩮᨶ᩠ᨲᩮᩣ ᩃᩉᩩᨠᩴ; ᩋᨲ᩠ᨳᩥ ᩋᩣᨴᩥᨿᨶ᩠ᨲᩮᩣ ᩃᩉᩩᨠᩴ ᩋᩣᨸᨲ᩠ᨲᩥᩴ ᩋᩣᨸᨩ᩠ᨩᨲᩥ, ᨸᨿᩮᩣᨩᩮᨶ᩠ᨲᩮᩣ ᨣᩁᩩᨠᩴ, ᩋᨲ᩠ᨳᩥ ᩋᩣᨴᩥᨿᨶ᩠ᨲᩮᩣᨸᩥ ᨸᨿᩮᩣᨩᩮᨶ᩠ᨲᩮᩣᨸᩥ ᨣᩁᩩᨠᩴ ᩋᩣᨸᨲ᩠ᨲᩥᩴ ᩋᩣᨸᨩ᩠ᨩᨲᩥ; ᩋᨲ᩠ᨳᩥ ᩋᩣᨴᩥᨿᨶ᩠ᨲᩮᩣᨸᩥ ᨸᨿᩮᩣᨩᩮᨶ᩠ᨲᩮᩣᨸᩥ ᩃᩉᩩᨠᩴ ᩋᩣᨸᨲ᩠ᨲᩥᩴ ᩋᩣᨸᨩ᩠ᨩᨲᩥ.
</Paragraph>

<Paragraph number="1490" book="pari">
ᩋᨲ᩠ᨳᩥ ᨸᩩᨣ᩠ᨣᩃᩮᩣ ᩋᨽᩥᩅᩤᨴᨶᩣᩁᩉᩮᩣ, ᨶᩮᩣ ᨸᨧ᩠ᨧᩩᨭ᩠ᨮᩣᨶᩣᩁᩉᩮᩣ; ᩋᨲ᩠ᨳᩥ ᨸᩩᨣ᩠ᨣᩃᩮᩣ ᨸᨧ᩠ᨧᩩᨭ᩠ᨮᩣᨶᩣᩁᩉᩮᩣ, ᨶᩮᩣ ᩋᨽᩥᩅᩤᨴᨶᩣᩁᩉᩮᩣ; ᩋᨲ᩠ᨳᩥ ᨸᩩᨣ᩠ᨣᩃᩮᩣ ᩋᨽᩥᩅᩤᨴᨶᩣᩁᩉᩮᩣ ᨧᩮᩅ ᨸᨧ᩠ᨧᩩᨭ᩠ᨮᩣᨶᩣᩁᩉᩮᩣ ᨧ; ᩋᨲ᩠ᨳᩥ ᨸᩩᨣ᩠ᨣᩃᩮᩣ ᨶᩮᩅ ᩋᨽᩥᩅᩤᨴᨶᩣᩁᩉᩮᩣ ᨶᩮᩣ ᨸᨧ᩠ᨧᩩᨭ᩠ᨮᩣᨶᩣᩁᩉᩮᩣ. ᩋᨲ᩠ᨳᩥ ᨸᩩᨣ᩠ᨣᩃᩮᩣ ᩋᩣᩈᨶᩣᩁᩉᩮᩣ, ᨶᩮᩣ ᩋᨽᩥᩅᩤᨴᨶᩣᩁᩉᩮᩣ; ᩋᨲ᩠ᨳᩥ ᨸᩩᨣ᩠ᨣᩃᩮᩣ ᩋᨽᩥᩅᩤᨴᨶᩣᩁᩉᩮᩣ, ᨶᩮᩣ ᩋᩣᩈᨶᩣᩁᩉᩮᩣ; ᩋᨲ᩠ᨳᩥ ᨸᩩᨣ᩠ᨣᩃᩮᩣ ᩋᩣᩈᨶᩣᩁᩉᩮᩣ ᨧᩮᩅ ᩋᨽᩥᩅᩤᨴᨶᩣᩁᩉᩮᩣ ᨧ; ᩋᨲ᩠ᨳᩥ ᨸᩩᨣ᩠ᨣᩃᩮᩣ ᨶᩮᩅ ᩋᩣᩈᨶᩣᩁᩉᩮᩣ ᨶᩮᩣ ᩋᨽᩥᩅᩤᨴᨶᩣᩁᩉᩮᩣ. ᩋᨲ᩠ᨳᩣᨸᨲ᩠ᨲᩥ ᨠᩣᩃᩮ ᩋᩣᨸᨩ᩠ᨩᨲᩥ, ᨶᩮᩣ ᩅᩥᨠᩣᩃᩮ; ᩋᨲ᩠ᨳᩣᨸᨲ᩠ᨲᩥ ᩅᩥᨠᩣᩃᩮ ᩋᩣᨸᨩ᩠ᨩᨲᩥ, ᨶᩮᩣ ᨠᩣᩃᩮ; ᩋᨲ᩠ᨳᩣᨸᨲ᩠ᨲᩥ ᨠᩣᩃᩮ ᨧᩮᩅ ᩋᩣᨸᨩ᩠ᨩᨲᩥ ᩅᩥᨠᩣᩃᩮ ᨧ; ᩋᨲ᩠ᨳᩣᨸᨲ᩠ᨲᩥ ᨶᩮᩅ ᨠᩣᩃᩮ ᩋᩣᨸᨩ᩠ᨩᨲᩥ ᨶᩮᩣ ᩅᩥᨠᩣᩃᩮ. ᩋᨲ᩠ᨳᩥ ᨸᨭᩥᨣ᩠ᨣᩉᩥᨲᩴ ᨠᩣᩃᩮ ᨠᨸ᩠ᨸᨲᩥ, ᨶᩮᩣ ᩅᩥᨠᩣᩃᩮ; ᩋᨲ᩠ᨳᩥ ᨸᨭᩥᨣ᩠ᨣᩉᩥᨲᩴ ᩅᩥᨠᩣᩃᩮ ᨠᨸ᩠ᨸᨲᩥ, ᨶᩮᩣ ᨠᩣᩃᩮ; ᩋᨲ᩠ᨳᩥ ᨸᨭᩥᨣ᩠ᨣᩉᩥᨲᩴ ᨠᩣᩃᩮ ᨧᩮᩅ ᨠᨸ᩠ᨸᨲᩥ ᩅᩥᨠᩣᩃᩮ ᨧ; ᩋᨲ᩠ᨳᩥ ᨸᨭᩥᨣ᩠ᨣᩉᩥᨲᩴ ᨶᩮᩅ ᨠᩣᩃᩮ ᨠᨸ᩠ᨸᨲᩥ ᨶᩮᩣ ᩅᩥᨠᩣᩃᩮ. ᩋᨲ᩠ᨳᩣᨸᨲ᩠ᨲᩥ ᨸᨧ᩠ᨧᨶ᩠ᨲᩥᨾᩮᩈᩩ ᨩᨶᨸᨴᩮᩈᩩ ᩋᩣᨸᨩ᩠ᨩᨲᩥ, ᨶᩮᩣ ᨾᨩ᩠ᨫᩥᨾᩮᩈᩩ; ᩋᨲ᩠ᨳᩣᨸᨲ᩠ᨲᩥ ᨾᨩ᩠ᨫᩥᨾᩮᩈᩩ ᨩᨶᨸᨴᩮᩈᩩ ᩋᩣᨸᨩ᩠ᨩᨲᩥ, ᨶᩮᩣ ᨸᨧ᩠ᨧᨶ᩠ᨲᩥᨾᩮᩈᩩ; ᩋᨲ᩠ᨳᩣᨸᨲ᩠ᨲᩥ ᨸᨧ᩠ᨧᨶ᩠ᨲᩥᨾᩮᩈᩩ ᨧᩮᩅ ᨩᨶᨸᨴᩮᩈᩩ ᩋᩣᨸᨩ᩠ᨩᨲᩥ ᨾᨩ᩠ᨫᩥᨾᩮᩈᩩ ᨧ; ᩋᨲ᩠ᨳᩣᨸᨲ᩠ᨲᩥ ᨶᩮᩅ ᨸᨧ᩠ᨧᨶ᩠ᨲᩥᨾᩮᩈᩩ ᨩᨶᨸᨴᩮᩈᩩ ᩋᩣᨸᨩ᩠ᨩᨲᩥ ᨶᩮᩣ ᨾᨩ᩠ᨫᩥᨾᩮᩈᩩ. ᩋᨲ᩠ᨳᩥ ᨸᨧ᩠ᨧᨶ᩠ᨲᩥᨾᩮᩈᩩ ᨩᨶᨸᨴᩮᩈᩩ ᨠᨸ᩠ᨸᨲᩥ, ᨶᩮᩣ ᨾᨩ᩠ᨫᩥᨾᩮᩈᩩ; ᩋᨲ᩠ᨳᩥ ᨾᨩ᩠ᨫᩥᨾᩮᩈᩩ ᨩᨶᨸᨴᩮᩈᩩ ᨠᨸ᩠ᨸᨲᩥ, ᨶᩮᩣ ᨸᨧ᩠ᨧᨶ᩠ᨲᩥᨾᩮᩈᩩ; ᩋᨲ᩠ᨳᩥ ᨸᨧ᩠ᨧᨶ᩠ᨲᩥᨾᩮᩈᩩ ᨧᩮᩅ ᨩᨶᨸᨴᩮᩈᩩ ᨠᨸ᩠ᨸᨲᩥ ᨾᨩ᩠ᨫᩥᨾᩮᩈᩩ ᨧ; ᩋᨲ᩠ᨳᩥ ᨶᩮᩅ ᨸᨧ᩠ᨧᨶ᩠ᨲᩥᨾᩮᩈᩩ ᨩᨶᨸᨴᩮᩈᩩ ᨠᨸ᩠ᨸᨲᩥ ᨶᩮᩣ ᨾᨩ᩠ᨫᩥᨾᩮᩈᩩ. ᩋᨲ᩠ᨳᩣᨸᨲ᩠ᨲᩥ ᩋᨶ᩠ᨲᩮᩣ ᩋᩣᨸᨩ᩠ᨩᨲᩥ, ᨶᩮᩣ ᨻᩉᩥ; ᩋᨲ᩠ᨳᩣᨸᨲ᩠ᨲᩥ ᨻᩉᩥ ᩋᩣᨸᨩ᩠ᨩᨲᩥ, ᨶᩮᩣ ᩋᨶ᩠ᨲᩮᩣ; ᩋᨲ᩠ᨳᩣᨸᨲ᩠ᨲᩥ ᩋᨶ᩠ᨲᩮᩣ ᨧᩮᩅ ᩋᩣᨸᨩ᩠ᨩᨲᩥ ᨻᩉᩥ ᨧ; ᩋᨲ᩠ᨳᩣᨸᨲ᩠ᨲᩥ ᨶᩮᩅ ᩋᨶ᩠ᨲᩮᩣ ᩋᩣᨸᨩ᩠ᨩᨲᩥ ᨶᩮᩣ ᨻᩉᩥ. ᩋᨲ᩠ᨳᩣᨸᨲ᩠ᨲᩥ ᩋᨶ᩠ᨲᩮᩣᩈᩦᨾᩣᨿ ᩋᩣᨸᨩ᩠ᨩᨲᩥ, ᨶᩮᩣ ᨻᩉᩥᩈᩦᨾᩣᨿ; ᩋᨲ᩠ᨳᩣᨸᨲ᩠ᨲᩥ ᨻᩉᩥᩈᩦᨾᩣᨿ ᩋᩣᨸᨩ᩠ᨩᨲᩥ, ᨶᩮᩣ ᩋᨶ᩠ᨲᩮᩣᩈᩦᨾᩣᨿ; ᩋᨲ᩠ᨳᩣᨸᨲ᩠ᨲᩥ ᩋᨶ᩠ᨲᩮᩣᩈᩦᨾᩣᨿ ᨧᩮᩅ ᩋᩣᨸᨩ᩠ᨩᨲᩥ ᨻᩉᩥᩈᩦᨾᩣᨿ ᨧ; ᩋᨲ᩠ᨳᩣᨸᨲ᩠ᨲᩥ ᨶᩮᩅ ᩋᨶ᩠ᨲᩮᩣᩈᩦᨾᩣᨿ ᩋᩣᨸᨩ᩠ᨩᨲᩥ ᨶᩮᩣ ᨻᩉᩥᩈᩦᨾᩣᨿ. ᩋᨲ᩠ᨳᩣᨸᨲ᩠ᨲᩥ ᨣᩤᨾᩮ ᩋᩣᨸᨩ᩠ᨩᨲᩥ, ᨶᩮᩣ ᩋᩁᨬ᩠ᨬᩮ; ᩋᨲ᩠ᨳᩣᨸᨲ᩠ᨲᩥ ᩋᩁᨬ᩠ᨬᩮ ᩋᩣᨸᨩ᩠ᨩᨲᩥ, ᨶᩮᩣ ᨣᩤᨾᩮ; ᩋᨲ᩠ᨳᩣᨸᨲ᩠ᨲᩥ ᨣᩤᨾᩮ ᨧᩮᩅ ᩋᩣᨸᨩ᩠ᨩᨲᩥ ᩋᩁᨬ᩠ᨬᩮ ᨧ; ᩋᨲ᩠ᨳᩣᨸᨲ᩠ᨲᩥ ᨶᩮᩅ ᨣᩤᨾᩮ ᩋᩣᨸᨩ᩠ᨩᨲᩥ ᨶᩮᩣ ᩋᩁᨬ᩠ᨬᩮ.
</Paragraph>

<Paragraph number="1491" book="pari">
ᨧᨲᩔᩮᩣ ᨧᩮᩣᨴᨶᩣ—  ᩅᨲ᩠ᨳᩩᩈᨶ᩠ᨴᩔᨶᩣ, ᩋᩣᨸᨲ᩠ᨲᩥᩈᨶ᩠ᨴᩔᨶᩣ, ᩈᩴᩅᩤᩈᨸᨭᩥᨠ᩠ᨡᩮᨸᩮᩣ, ᩈᩣᨾᩦᨧᩥᨸᨭᩥᨠ᩠ᨡᩮᨸᩮᩣ. ᨧᨲ᩠ᨲᩣᩁᩮᩣ ᨸᩩᨻ᩠ᨻᨠᩥᨧ᩠ᨧᩣ. ᨧᨲ᩠ᨲᩣᩁᩮᩣ ᨸᨲ᩠ᨲᨠᩃᩖᩣ. ᨧᨲ᩠ᨲᩣᩁᩥ ᩋᨶᨬ᩠ᨬᨸᩣᨧᩥᨲ᩠ᨲᩥᨿᩣᨶᩥ. ᨧᨲᩔᩮᩣ ᨽᩥᨠ᩠ᨡᩩᩈᨾ᩠ᨾᩩᨲᩥᨿᩮᩣ. ᨧᨲ᩠ᨲᩣᩁᩥ ᩋᨣᨲᩥᨣᨾᨶᩣᨶᩥ—  ᨨᨶ᩠ᨴᩣᨣᨲᩥᩴ ᨣᨧ᩠ᨨᨲᩥ, ᨴᩮᩤᩈᩣᨣᨲᩥᩴ ᨣᨧ᩠ᨨᨲᩥ, ᨾᩮᩣᩉᩣᨣᨲᩥᩴ ᨣᨧ᩠ᨨᨲᩥ, ᨽᨿᩣᨣᨲᩥᩴ ᨣᨧ᩠ᨨᨲᩥ. ᨧᨲ᩠ᨲᩣᩁᩥ ᨶᩣᨣᨲᩥᨣᨾᨶᩣᨶᩥ—  ᨶ ᨨᨶ᩠ᨴᩣᨣᨲᩥᩴ ᨣᨧ᩠ᨨᨲᩥ, ᨶ ᨴᩮᩤᩈᩣᨣᨲᩥᩴ ᨣᨧ᩠ᨨᨲᩥ, ᨶ ᨾᩮᩣᩉᩣᨣᨲᩥᩴ ᨣᨧ᩠ᨨᨲᩥ, ᨶ ᨽᨿᩣᨣᨲᩥᩴ ᨣᨧ᩠ᨨᨲᩥ. ᨧᨲᩪᩉᩘᨣᩮᩉᩥ ᩈᨾᨶ᩠ᨶᩣᨣᨲᩮᩣ ᩋᩃᨩ᩠ᨩᩦ ᨽᩥᨠ᩠ᨡᩩ ᩈᩴᨥᩴ ᨽᩥᨶ᩠ᨴᨲᩥ—  ᨨᨶ᩠ᨴᩣᨣᨲᩥᩴ ᨣᨧ᩠ᨨᨶ᩠ᨲᩮᩣ, ᨴᩮᩤᩈᩣᨣᨲᩥᩴ ᨣᨧ᩠ᨨᨶ᩠ᨲᩮᩣ, ᨾᩮᩣᩉᩣᨣᨲᩥᩴ ᨣᨧ᩠ᨨᨶ᩠ᨲᩮᩣ, ᨽᨿᩣᨣᨲᩥᩴ ᨣᨧ᩠ᨨᨶ᩠ᨲᩮᩣ. ᨧᨲᩪᩉᩘᨣᩮᩉᩥ ᩈᨾᨶ᩠ᨶᩣᨣᨲᩮᩣ ᨸᩮᩈᩃᩮᩣ ᨽᩥᨠ᩠ᨡᩩ ᨽᩥᨶ᩠ᨶᩴ ᩈᩴᨥᩴ ᩈᨾᨣ᩠ᨣᩴ ᨠᩁᩮᩣᨲᩥ—  ᨶ ᨨᨶ᩠ᨴᩣᨣᨲᩥᩴ ᨣᨧ᩠ᨨᨶ᩠ᨲᩮᩣ, ᨶ ᨴᩮᩤᩈᩣᨣᨲᩥᩴ ᨣᨧ᩠ᨨᨶ᩠ᨲᩮᩣ, ᨶ ᨾᩮᩣᩉᩣᨣᨲᩥᩴ ᨣᨧ᩠ᨨᨶ᩠ᨲᩮᩣ, ᨶ ᨽᨿᩣᨣᨲᩥᩴ ᨣᨧ᩠ᨨᨶ᩠ᨲᩮᩣ. ᨧᨲᩪᩉᩘᨣᩮᩉᩥ ᩈᨾᨶ᩠ᨶᩣᨣᨲᩔ ᨽᩥᨠ᩠ᨡᩩᨶᩮᩣ ᩅᩥᨶᨿᩮᩣ ᨶ ᨸᩩᨧ᩠ᨨᩥᨲᨻ᩠ᨻᩮᩣ—  ᨨᨶ᩠ᨴᩣᨣᨲᩥᩴ ᨣᨧ᩠ᨨᨲᩥ, ᨴᩮᩤᩈᩣᨣᨲᩥᩴ ᨣᨧ᩠ᨨᨲᩥ, ᨾᩮᩣᩉᩣᨣᨲᩥᩴ ᨣᨧ᩠ᨨᨲᩥ, ᨽᨿᩣᨣᨲᩥᩴ ᨣᨧ᩠ᨨᨲᩥ. ᨧᨲᩪᩉᩘᨣᩮᩉᩥ ᩈᨾᨶ᩠ᨶᩣᨣᨲᩮᨶ ᨽᩥᨠ᩠ᨡᩩᨶᩣ ᩅᩥᨶᨿᩮᩣ ᨶ ᨸᩩᨧ᩠ᨨᩥᨲᨻ᩠ᨻᩮᩣ—  ᨨᨶ᩠ᨴᩣᨣᨲᩥᩴ ᨣᨧ᩠ᨨᨲᩥ, ᨴᩮᩤᩈᩣᨣᨲᩥᩴ ᨣᨧ᩠ᨨᨲᩥ, ᨾᩮᩣᩉᩣᨣᨲᩥᩴ ᨣᨧ᩠ᨨᨲᩥ, ᨽᨿᩣᨣᨲᩥᩴ ᨣᨧ᩠ᨨᨲᩥ. ᨧᨲᩪᩉᩘᨣᩮᩉᩥ ᩈᨾᨶ᩠ᨶᩣᨣᨲᩔ ᨽᩥᨠ᩠ᨡᩩᨶᩮᩣ ᩅᩥᨶᨿᩮᩣ ᨶ ᩅᩥᩔᨩ᩠ᨩᩮᨲᨻ᩠ᨻᩮᩣ—  ᨨᨶ᩠ᨴᩣᨣᨲᩥᩴ ᨣᨧ᩠ᨨᨲᩥ, ᨴᩮᩤᩈᩣᨣᨲᩥᩴ ᨣᨧ᩠ᨨᨲᩥ, ᨾᩮᩣᩉᩣᨣᨲᩥᩴ ᨣᨧ᩠ᨨᨲᩥ, ᨽᨿᩣᨣᨲᩥᩴ ᨣᨧ᩠ᨨᨲᩥ. ᨧᨲᩪᩉᩘᨣᩮᩉᩥ ᩈᨾᨶ᩠ᨶᩣᨣᨲᩮᨶ ᨽᩥᨠ᩠ᨡᩩᨶᩣ ᩅᩥᨶᨿᩮᩣ ᨶ ᩅᩥᩔᨩ᩠ᨩᩮᨲᨻ᩠ᨻᩮᩣ—  ᨨᨶ᩠ᨴᩣᨣᨲᩥᩴ ᨣᨧ᩠ᨨᨲᩥ, ᨴᩮᩤᩈᩣᨣᨲᩥᩴ ᨣᨧ᩠ᨨᨲᩥ, ᨾᩮᩣᩉᩣᨣᨲᩥᩴ ᨣᨧ᩠ᨨᨲᩥ, ᨽᨿᩣᨣᨲᩥᩴ ᨣᨧ᩠ᨨᨲᩥ. ᨧᨲᩪᩉᩘᨣᩮᩉᩥ ᩈᨾᨶ᩠ᨶᩣᨣᨲᩔ ᨽᩥᨠ᩠ᨡᩩᨶᩮᩣ ᩋᨶᩩᨿᩮᩣᨣᩮᩤ ᨶ ᨴᩤᨲᨻ᩠ᨻᩮᩣ—  ᨨᨶ᩠ᨴᩣᨣᨲᩥᩴ ᨣᨧ᩠ᨨᨲᩥ, ᨴᩮᩤᩈᩣᨣᨲᩥᩴ ᨣᨧ᩠ᨨᨲᩥ, ᨾᩮᩣᩉᩣᨣᨲᩥᩴ ᨣᨧ᩠ᨨᨲᩥ, ᨽᨿᩣᨣᨲᩥᩴ ᨣᨧ᩠ᨨᨲᩥ. ᨧᨲᩪᩉᩘᨣᩮᩉᩥ ᩈᨾᨶ᩠ᨶᩣᨣᨲᩮᨶ ᨽᩥᨠ᩠ᨡᩩᨶᩣ ᩈᨴ᩠ᨵᩥᩴ ᩅᩥᨶᨿᩮᩣ ᨶ ᩈᩣᨠᨧ᩠ᨨᩥᨲᨻ᩠ᨻᩮᩣ—  ᨨᨶ᩠ᨴᩣᨣᨲᩥᩴ ᨣᨧ᩠ᨨᨲᩥ, ᨴᩮᩤᩈᩣᨣᨲᩥᩴ ᨣᨧ᩠ᨨᨲᩥ, ᨾᩮᩣᩉᩣᨣᨲᩥᩴ ᨣᨧ᩠ᨨᨲᩥ, ᨽᨿᩣᨣᨲᩥᩴ ᨣᨧ᩠ᨨᨲᩥ. ᩋᨲ᩠ᨳᩣᨸᨲ᩠ᨲᩥ ᨣᩥᩃᩣᨶᩮᩣ ᩋᩣᨸᨩ᩠ᨩᨲᩥ, ᨶᩮᩣ ᩋᨣᩥᩃᩣᨶᩮᩣ; ᩋᨲ᩠ᨳᩣᨸᨲ᩠ᨲᩥ ᩋᨣᩥᩃᩣᨶᩮᩣ ᩋᩣᨸᨩ᩠ᨩᨲᩥ, ᨶᩮᩣ ᨣᩥᩃᩣᨶᩮᩣ; ᩋᨲ᩠ᨳᩣᨸᨲ᩠ᨲᩥ ᨣᩥᩃᩣᨶᩮᩣ ᨧᩮᩅ ᩋᩣᨸᨩ᩠ᨩᨲᩥ ᩋᨣᩥᩃᩣᨶᩮᩣ ᨧ; ᩋᨲ᩠ᨳᩣᨸᨲ᩠ᨲᩥ ᨶᩮᩅ ᨣᩥᩃᩣᨶᩮᩣ ᩋᩣᨸᨩ᩠ᨩᨲᩥ ᨶᩮᩣ ᩋᨣᩥᩃᩣᨶᩮᩣ. ᨧᨲ᩠ᨲᩣᩁᩥ ᩋᨵᨾ᩠ᨾᩥᨠᩣᨶᩥ ᨸᩣᨲᩥᨾᩮᩣᨠ᩠ᨡᨭ᩠ᨮᨸᨶᩣᨶᩥ. ᨧᨲ᩠ᨲᩣᩁᩥ ᨵᨾ᩠ᨾᩥᨠᩣᨶᩥ ᨸᩣᨲᩥᨾᩮᩣᨠ᩠ᨡᨭ᩠ᨮᨸᨶᩣᨶᩥ.

</Paragraph>
</Division>

<Paragraph number="1492" type="center" book="pari">
ᨧᨲᩩᨠ᩠ᨠᩴ ᨶᩥᨭ᩠ᨮᩥᨲᩴ.



</Paragraph>

<Paragraph number="1493" type="center" book="pari">
ᨲᩔᩩᨴ᩠ᨴᩤᨶᩴ


</Paragraph>

<Paragraph number="1494" type="verses" book="pari">
_ᩈᨠᩅᩤᨧᩣᨿ ᨠᩣᨿᩮᨶ,_  
_ᨸᩈᩩᨲ᩠ᨲᩮᩣ ᨧ ᩋᨧᩥᨲ᩠ᨲᨠᩮᩣ;_  
_ᩋᩣᨸᨩ᩠ᨩᨶ᩠ᨲᩮᩣ ᨧ ᨠᨾ᩠ᨾᩮᨶ,_  
_ᩅᩮᩤᩉᩣᩁᩣ ᨧᨲᩩᩁᩮᩣ ᨲᨳᩣ._  

</Paragraph>

<Paragraph number="1495" type="verses" book="pari">
_ᨽᩥᨠ᩠ᨡᩪᨶᩴ ᨽᩥᨠ᩠ᨡᩩᨶᩦᨶᨬ᩠ᨧ,_  
_ᨸᩁᩥᨠ᩠ᨡᩣᩁᩮᩣ ᨧ ᩈᨾ᩠ᨾᩩᨡᩣ;_  
_ᩋᨩᩣᨶᨠᩣᨿᩮ ᨾᨩ᩠ᨫᩮ ᨧ,_  
_ᩅᩩᨭ᩠ᨮᩣᨲᩥ ᨴᩩᩅᩥᨵᩤ ᨲᨳᩣ._  

</Paragraph>

<Paragraph number="1496" type="verses" book="pari">
_ᨸᨭᩥᩃᩣᨽᩮᨶ ᨧᩮᩣᨴᨶᩣ,_  
_ᨸᩁᩥᩅᩤᩈᩣ ᨧ ᩅᩩᨧ᩠ᨧᨲᩥ;_  
_ᨾᩣᨶᨲ᩠ᨲᨧᩣᩁᩥᨠᩣ ᨧᩣᨸᩥ,_  
_ᩈᩣᨾᩩᨠ᩠ᨠᩴᩈᩣ ᨸᨭᩥᨣ᩠ᨣᩉᩥ._  

</Paragraph>

<Paragraph number="1497" type="verses" book="pari">
_ᨾᩉᩣᩅᩥᨠᨭᨠᨾ᩠ᨾᩣᨶᩥ,_  
_ᨸᩩᨶ ᨠᨾ᩠ᨾᩮ ᩅᩥᨸᨲ᩠ᨲᩥᨿᩮᩣ;_  
_ᩋᨵᩥᨠᩁᨱᩣ ᨴᩩᩔᩦᩃᩣ ᨧ,_  
_ᩈᩮᩣᨽᨶᩣᨣᨶ᩠ᨲᩩᨠᩮᨶ ᨧ._  

</Paragraph>

<Paragraph number="1498" type="verses" book="pari">
_ᨣᨾᩥᨠᩮᩣ ᩅᨲ᩠ᨳᩩᨶᩣᨶᨲ᩠ᨲᩣ,_  
_ᩈᨽᩣᨣᩩᨸᨩ᩠ᨫᩣᨿᩮᨶ ᨧ;_  
_ᩋᩣᨧᩁᩥᨿᩮᩣ ᨸᨧ᩠ᨧᨿᩣ ᩅᩤ,_  
_ᨴᩩᨧ᩠ᨧᩁᩥᨲᩴ ᩈᩩᨧᩁᩥᨲᩴ._  

</Paragraph>

<Paragraph number="1499" type="verses" book="pari">
_ᩋᩣᨴᩥᨿᨶ᩠ᨲᩮᩣ ᨸᩩᨣ᩠ᨣᩃᩮᩣ ᨧ,_  
_ᩋᩁᩉᩮᩣ ᩋᩣᩈᨶᩮᨶ ᨧ;_  
_ᨠᩣᩃᩮ ᨧ ᨠᨸ᩠ᨸᨲᩥ ᨧᩮᩅ,_  
_ᨸᨧ᩠ᨧᨶ᩠ᨲᩥᨾᩮᩈᩩ ᨠᨸ᩠ᨸᨲᩥ._  

</Paragraph>

<Paragraph number="1500" type="verses" book="pari">
_ᩋᨶ᩠ᨲᩮᩣ ᩋᨶ᩠ᨲᩮᩣ ᨧ ᩈᩦᨾᩣᨿ,_  
_ᨣᩤᨾᩮ ᨧ ᨧᩮᩣᨴᨶᩣᨿ ᨧ;_  
_ᨸᩩᨻ᩠ᨻᨠᩥᨧ᩠ᨧᩴ ᨸᨲ᩠ᨲᨠᩃᩖᩴ,_  
_ᩋᨶᨬ᩠ᨬᩣ ᩈᨾ᩠ᨾᩩᨲᩥᨿᩮᩣ ᨧ._  

</Paragraph>

<Paragraph number="1501" type="verses" book="pari">
_ᩋᨣᨲᩥ ᨶᩣᨣᨲᩥ ᨧᩮᩅ,_  
_ᩋᩃᨩ᩠ᨩᩦ ᨸᩮᩈᩃᩮᨶ ᨧ;_  
_ᨸᩩᨧ᩠ᨨᩥᨲᨻ᩠ᨻᩣ ᨴᩩᩅᩮ ᨧᩮᩅ,_  
_ᩅᩥᩔᨩ᩠ᨩᩮᨿ᩠ᨿᩣ ᨲᨳᩣ ᨴᩩᩅᩮ;_  
_ᩋᨶᩩᨿᩮᩣᨣᩮᩤ ᨧ ᩈᩣᨠᨧ᩠ᨨᩣ,_  
_ᨣᩥᩃᩣᨶᩮᩣ ᨮᨸᨶᩮᨶ ᨧᩣᨲᩥ._
</Paragraph>