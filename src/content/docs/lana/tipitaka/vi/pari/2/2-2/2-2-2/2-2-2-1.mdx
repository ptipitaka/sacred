---
title: "2.2.2.1 ᨸᩣᩁᩣᨩᩥᨠᨠᨱ᩠ᨯ"
tableOfContents: false
sidebar:
  order: 1
type: "tipitaka"
basket: "vi"
book: "pari"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="249" book="pari">

<Paragraph number="1036" book="pari">
ᨠᩣᨿᩈᩴᩈᨣ᩠ᨣᩴ ᩈᩣᨴᩥᨿᨶᨸᨧ᩠ᨧᨿᩣ ᨠᨲᩥ ᩋᩣᨸᨲ᩠ᨲᩥᨿᩮᩣ ᩋᩣᨸᨩ᩠ᨩᨲᩥ? ᨠᩣᨿᩈᩴᩈᨣ᩠ᨣᩴ ᩈᩣᨴᩥᨿᨶᨸᨧ᩠ᨧᨿᩣ ᨸᨬ᩠ᨧ ᩋᩣᨸᨲ᩠ᨲᩥᨿᩮᩣ ᩋᩣᨸᨩ᩠ᨩᨲᩥ. ᩋᩅᩔᩩᨲᩣ ᨽᩥᨠ᩠ᨡᩩᨶᩦ ᩋᩅᩔᩩᨲᩔ ᨸᩩᩁᩥᩈᨸᩩᨣ᩠ᨣᩃᩔ ᩋᨵᨠ᩠ᨡᨠᩴ ᩏᨻ᩠ᨽᨩᩣᨱᩩᨾᨱ᩠ᨯᩃᩴ ᨣᩉᨱᩴ ᩈᩣᨴᩥᨿᨲᩥ, ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ; ᨽᩥᨠ᩠ᨡᩩ ᨠᩣᨿᩮᨶ ᨠᩣᨿᩴ ᩋᩣᨾᩈᨲᩥ, ᩋᩣᨸᨲ᩠ᨲᩥ ᩈᩴᨥᩣᨴᩥᩈᩮᩈᩔ; ᨠᩣᨿᩮᨶ ᨠᩣᨿᨸᨭᩥᨻᨴ᩠ᨵᩴ ᩋᩣᨾᩈᨲᩥ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ; ᨠᩣᨿᨸᨭᩥᨻᨴ᩠ᨵᩮᨶ ᨠᩣᨿᨸᨭᩥᨻᨴ᩠ᨵᩴ ᩋᩣᨾᩈᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ; ᩋᩘᨣᩩᩃᩥᨸᨲᩮᩣᨴᨠᩮ ᨸᩣᨧᩥᨲ᩠ᨲᩥᨿᩴ—  ᨠᩣᨿᩈᩴᩈᨣ᩠ᨣᩴ ᩈᩣᨴᩥᨿᨶᨸᨧ᩠ᨧᨿᩣ ᩍᨾᩣ ᨸᨬ᩠ᨧ ᩋᩣᨸᨲ᩠ᨲᩥᨿᩮᩣ ᩋᩣᨸᨩ᩠ᨩᨲᩥ. (1)
</Paragraph>

<Paragraph number="1037" book="pari">
ᩅᨩ᩠ᨩᨸ᩠ᨸᨭᩥᨧ᩠ᨨᩣᨴᨶᨸᨧ᩠ᨧᨿᩣ ᨠᨲᩥ ᩋᩣᨸᨲ᩠ᨲᩥᨿᩮᩣ ᩋᩣᨸᨩ᩠ᨩᨲᩥ? ᩅᨩ᩠ᨩᨸ᩠ᨸᨭᩥᨧ᩠ᨨᩣᨴᨶᨸᨧ᩠ᨧᨿᩣ ᨧᨲᩔᩮᩣ ᩋᩣᨸᨲ᩠ᨲᩥᨿᩮᩣ ᩋᩣᨸᨩ᩠ᨩᨲᩥ. ᨽᩥᨠ᩠ᨡᩩᨶᩦ ᨩᩣᨶᩴ ᨸᩣᩁᩣᨩᩥᨠᩴ ᨵᨾ᩠ᨾᩴ ᨸᨭᩥᨧ᩠ᨨᩣᨴᩮᨲᩥ, ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ; ᩅᩮᨾᨲᩥᨠᩣ ᨸᨭᩥᨧ᩠ᨨᩣᨴᩮᨲᩥ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ; ᨽᩥᨠ᩠ᨡᩩ ᩈᩴᨥᩣᨴᩥᩈᩮᩈᩴ ᨸᨭᩥᨧ᩠ᨨᩣᨴᩮᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ; ᩋᩣᨧᩣᩁᩅᩥᨸᨲ᩠ᨲᩥᩴ ᨸᨭᩥᨧ᩠ᨨᩣᨴᩮᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ—  ᩅᨩ᩠ᨩᨸ᩠ᨸᨭᩥᨧ᩠ᨨᩣᨴᨶᨸᨧ᩠ᨧᨿᩣ ᩍᨾᩣ ᨧᨲᩔᩮᩣ ᩋᩣᨸᨲ᩠ᨲᩥᨿᩮᩣ ᩋᩣᨸᨩ᩠ᨩᨲᩥ. (2)
</Paragraph>

<Paragraph number="1038" book="pari">
ᨿᩣᩅᨲᨲᩥᨿᩴ ᩈᨾᨶᩩᨽᩣᩈᨶᩣᨿ ᨶ ᨸᨭᩥᨶᩥᩔᨩ᩠ᨩᨶᨸᨧ᩠ᨧᨿᩣ ᨠᨲᩥ ᩋᩣᨸᨲ᩠ᨲᩥᨿᩮᩣ ᩋᩣᨸᨩ᩠ᨩᨲᩥ? ᨿᩣᩅᨲᨲᩥᨿᩴ ᩈᨾᨶᩩᨽᩣᩈᨶᩣᨿ ᨶ ᨸᨭᩥᨶᩥᩔᨩ᩠ᨩᨶᨸᨧ᩠ᨧᨿᩣ ᨸᨬ᩠ᨧ ᩋᩣᨸᨲ᩠ᨲᩥᨿᩮᩣ ᩋᩣᨸᨩ᩠ᨩᨲᩥ. ᩏᨠ᩠ᨡᩥᨲ᩠ᨲᩣᨶᩩᩅᨲ᩠ᨲᩥᨠᩣ ᨽᩥᨠ᩠ᨡᩩᨶᩦ ᨿᩣᩅᨲᨲᩥᨿᩴ ᩈᨾᨶᩩᨽᩣᩈᨶᩣᨿ ᨶ ᨸᨭᩥᨶᩥᩔᨩ᩠ᨩᨲᩥ, ᨬᨲ᩠ᨲᩥᨿᩣ ᨴᩩᨠ᩠ᨠᨭᩴ; ᨴ᩠ᩅᩦᩉᩥ ᨠᨾ᩠ᨾᩅᩤᨧᩣᩉᩥ ᨳᩩᩃᩖᨧ᩠ᨧᨿᩣ; ᨠᨾ᩠ᨾᩅᩤᨧᩣᨸᩁᩥᨿᩮᩣᩈᩣᨶᩮ ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ; ᨽᩮᨴᨠᩣᨶᩩᩅᨲ᩠ᨲᩥᨠᩣ ᨽᩥᨠ᩠ᨡᩩᨶᩦ ᨿᩣᩅᨲᨲᩥᨿᩴ ᩈᨾᨶᩩᨽᩣᩈᨶᩣᨿ ᨶ ᨸᨭᩥᨶᩥᩔᨩ᩠ᨩᨲᩥ, ᩋᩣᨸᨲ᩠ᨲᩥ ᩈᩴᨥᩣᨴᩥᩈᩮᩈᩔ; ᨸᩣᨸᩥᨠᩣᨿ ᨴᩥᨭ᩠ᨮᩥᨿᩣ ᨿᩣᩅᨲᨲᩥᨿᩴ ᩈᨾᨶᩩᨽᩣᩈᨶᩣᨿ ᨶ ᨸᨭᩥᨶᩥᩔᨩ᩠ᨩᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ—  ᨿᩣᩅᨲᨲᩥᨿᩴ ᩈᨾᨶᩩᨽᩣᩈᨶᩣᨿ ᨶ ᨸᨭᩥᨶᩥᩔᨩ᩠ᨩᨶᨸᨧ᩠ᨧᨿᩣ ᩍᨾᩣ ᨸᨬ᩠ᨧ ᩋᩣᨸᨲ᩠ᨲᩥᨿᩮᩣ ᩋᩣᨸᨩ᩠ᨩᨲᩥ. (3)
</Paragraph>

<Paragraph number="1039" book="pari">
ᩋᨭ᩠ᨮᨾᩴ ᩅᨲ᩠ᨳᩩᩴ ᨸᩁᩥᨸᩪᩁᨱᨸᨧ᩠ᨧᨿᩣ ᨠᨲᩥ ᩋᩣᨸᨲ᩠ᨲᩥᨿᩮᩣ ᩋᩣᨸᨩ᩠ᨩᨲᩥ? ᩋᨭ᩠ᨮᨾᩴ ᩅᨲ᩠ᨳᩩᩴ ᨸᩁᩥᨸᩪᩁᨱᨸᨧ᩠ᨧᨿᩣ ᨲᩥᩔᩮᩣ ᩋᩣᨸᨲ᩠ᨲᩥᨿᩮᩣ ᩋᩣᨸᨩ᩠ᨩᨲᩥ. ᨸᩩᩁᩥᩈᩮᨶ—  “ᩍᨲ᩠ᨳᨶ᩠ᨶᩣᨾᩴ ᩒᨠᩣᩈᩴ ᩋᩣᨣᨧ᩠ᨨᩣ”ᨲᩥ ᩅᩩᨲ᩠ᨲᩣ ᨣᨧ᩠ᨨᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ; ᨸᩩᩁᩥᩈᩔ ᩉᨲ᩠ᨳᨸᩣᩈᩴ ᩒᨠ᩠ᨠᨶ᩠ᨲᨾᨲ᩠ᨲᩮ ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ; ᩋᨭ᩠ᨮᨾᩴ ᩅᨲ᩠ᨳᩩᩴ ᨸᩁᩥᨸᩪᩁᩮᨲᩥ, ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ—  ᩋᨭ᩠ᨮᨾᩴ ᩅᨲ᩠ᨳᩩᩴ ᨸᩁᩥᨸᩪᩁᨱᨸᨧ᩠ᨧᨿᩣ ᩍᨾᩣ ᨲᩥᩔᩮᩣ ᩋᩣᨸᨲ᩠ᨲᩥᨿᩮᩣ ᩋᩣᨸᨩ᩠ᨩᨲᩥ. (4)

</Paragraph>
</Division>

<Paragraph number="1040" type="center" book="pari">
ᨸᩣᩁᩣᨩᩥᨠᩣ ᨶᩥᨭ᩠ᨮᩥᨲᩣ.
</Paragraph>