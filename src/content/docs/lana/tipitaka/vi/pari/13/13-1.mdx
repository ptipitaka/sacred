---
title: "13.1 ᩋᨶᩩᩅᩥᨩ᩠ᨩᨠᩋᨶᩩᨿᩮᩣᨣ"
tableOfContents: false
sidebar:
  order: 1
type: "tipitaka"
basket: "vi"
book: "pari"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="360" book="pari">

<Paragraph number="1792" book="pari">
ᩋᨶᩩᩅᩥᨩ᩠ᨩᨠᩮᨶ ᨧᩮᩣᨴᨠᩮᩣ ᨸᩩᨧ᩠ᨨᩥᨲᨻ᩠ᨻᩮᩣ—  “ᨿᩴ ᨡᩮᩣ ᨲ᩠ᩅᩴ, ᩋᩣᩅᩩᩈᩮᩣ, ᩍᨾᩴ ᨽᩥᨠ᩠ᨡᩩᩴ ᨧᩮᩣᨴᩮᩈᩥ, ᨠᩥᨾ᩠ᩉᩥ ᨶᩴ ᨧᩮᩣᨴᩮᩈᩥ, ᩈᩦᩃᩅᩥᨸᨲ᩠ᨲᩥᨿᩣ ᩅᩤ ᨧᩮᩣᨴᩮᩈᩥ, ᩋᩣᨧᩣᩁᩅᩥᨸᨲ᩠ᨲᩥᨿᩣ ᩅᩤ ᨧᩮᩣᨴᩮᩈᩥ, ᨴᩥᨭ᩠ᨮᩥᩅᩥᨸᨲ᩠ᨲᩥᨿᩣ ᩅᩤ ᨧᩮᩣᨴᩮᩈᩦ”ᨲᩥ? ᩈᩮᩣ ᨧᩮ ᩑᩅᩴ ᩅᨴᩮᨿ᩠ᨿ—  “ᩈᩦᩃᩅᩥᨸᨲ᩠ᨲᩥᨿᩣ ᩅᩤ ᨧᩮᩣᨴᩮᨾᩥ, ᩋᩣᨧᩣᩁᩅᩥᨸᨲ᩠ᨲᩥᨿᩣ ᩅᩤ ᨧᩮᩣᨴᩮᨾᩥ, ᨴᩥᨭ᩠ᨮᩥᩅᩥᨸᨲ᩠ᨲᩥᨿᩣ ᩅᩤ ᨧᩮᩣᨴᩮᨾᩦ”ᨲᩥ, ᩈᩮᩣ ᩑᩅᨾᩔ ᩅᨧᨶᩦᨿᩮᩣ—  “ᨩᩣᨶᩣᩈᩥ ᨸᨶᩣᨿᩈ᩠ᨾᩣ ᩈᩦᩃᩅᩥᨸᨲ᩠ᨲᩥᩴ, ᨩᩣᨶᩣᩈᩥ ᩋᩣᨧᩣᩁᩅᩥᨸᨲ᩠ᨲᩥᩴ, ᨩᩣᨶᩣᩈᩥ ᨴᩥᨭ᩠ᨮᩥᩅᩥᨸᨲ᩠ᨲᩥᨶ᩺”ᨲᩥ? ᩈᩮᩣ ᨧᩮ ᩑᩅᩴ ᩅᨴᩮᨿ᩠ᨿ—  “ᨩᩣᨶᩣᨾᩥ ᨡᩮᩣ ᩋᩉᩴ, ᩋᩣᩅᩩᩈᩮᩣ, ᩈᩦᩃᩅᩥᨸᨲ᩠ᨲᩥᩴ, ᨩᩣᨶᩣᨾᩥ ᩋᩣᨧᩣᩁᩅᩥᨸᨲ᩠ᨲᩥᩴ, ᨩᩣᨶᩣᨾᩥ ᨴᩥᨭ᩠ᨮᩥᩅᩥᨸᨲ᩠ᨲᩥᨶ᩺”ᨲᩥ, ᩈᩮᩣ ᩑᩅᨾᩔ ᩅᨧᨶᩦᨿᩮᩣ—  “ᨠᨲᨾᩣ ᨸᨶᩣᩅᩩᩈᩮᩣ, ᩈᩦᩃᩅᩥᨸᨲ᩠ᨲᩥ? ᨠᨲᨾᩣ ᩋᩣᨧᩣᩁᩅᩥᨸᨲ᩠ᨲᩥ? ᨠᨲᨾᩣ ᨴᩥᨭ᩠ᨮᩥᩅᩥᨸᨲ᩠ᨲᩦ”ᨲᩥ? ᩈᩮᩣ ᨧᩮ ᩑᩅᩴ ᩅᨴᩮᨿ᩠ᨿ—  “ᨧᨲ᩠ᨲᩣᩁᩥ ᨧ ᨸᩣᩁᩣᨩᩥᨠᩣᨶᩥ, ᨲᩮᩁᩈ ᨧ ᩈᩴᨥᩣᨴᩥᩈᩮᩈᩣ—  ᩋᨿᩴ ᩈᩦᩃᩅᩥᨸᨲ᩠ᨲᩥ. ᨳᩩᩃᩖᨧ᩠ᨧᨿᩴ, ᨸᩣᨧᩥᨲ᩠ᨲᩥᨿᩴ, ᨸᩣᨭᩥᨴᩮᩈᨶᩦᨿᩴ, ᨴᩩᨠ᩠ᨠᨭᩴ, ᨴᩩᨻ᩠ᨽᩣᩈᩥᨲᩴ, ᩋᨿᩴ ᩋᩣᨧᩣᩁᩅᩥᨸᨲ᩠ᨲᩥ. ᨾᩥᨧ᩠ᨨᩣᨴᩥᨭ᩠ᨮᩥ, ᩋᨶ᩠ᨲᨣ᩠ᨣᩤᩉᩥᨠᩣ ᨴᩥᨭ᩠ᨮᩥ—  ᩋᨿᩴ ᨴᩥᨭ᩠ᨮᩥᩅᩥᨸᨲ᩠ᨲᩦ”ᨲᩥ, ᩈᩮᩣ ᩑᩅᨾᩔ ᩅᨧᨶᩦᨿᩮᩣ—  “ᨿᩴ ᨡᩮᩣ ᨲ᩠ᩅᩴ, ᩋᩣᩅᩩᩈᩮᩣ, ᩍᨾᩴ ᨽᩥᨠ᩠ᨡᩩᩴ ᨧᩮᩣᨴᩮᩈᩥ, ᨴᩥᨭ᩠ᨮᩮᨶ ᩅᩤ ᨧᩮᩣᨴᩮᩈᩥ ᩈᩩᨲᩮᨶ ᩅᩤ ᨧᩮᩣᨴᩮᩈᩥ ᨸᩁᩥᩈᩘᨠᩣᨿ ᩅᩤ ᨧᩮᩣᨴᩮᩈᩦ”ᨲᩥ? ᩈᩮᩣ ᨧᩮ ᩑᩅᩴ ᩅᨴᩮᨿ᩠ᨿ—  “ᨴᩥᨭ᩠ᨮᩮᨶ ᩅᩤ ᨧᩮᩣᨴᩮᨾᩥ ᩈᩩᨲᩮᨶ ᩅᩤ ᨧᩮᩣᨴᩮᨾᩥ ᨸᩁᩥᩈᩘᨠᩣᨿ ᩅᩤ ᨧᩮᩣᨴᩮᨾᩦ”ᨲᩥ, ᩈᩮᩣ ᩑᩅᨾᩔ ᩅᨧᨶᩦᨿᩮᩣ—  “ᨿᩴ ᨡᩮᩣ ᨲ᩠ᩅᩴ, ᩋᩣᩅᩩᩈᩮᩣ, ᩍᨾᩴ ᨽᩥᨠ᩠ᨡᩩᩴ ᨴᩥᨭ᩠ᨮᩮᨶ ᨧᩮᩣᨴᩮᩈᩥ, ᨠᩥᩴ ᨲᩮ ᨴᩥᨭ᩠ᨮᩴ ᨠᩥᨶ᩠ᨲᩥ ᨲᩮ ᨴᩥᨭ᩠ᨮᩴ, ᨠᨴᩤ ᨲᩮ ᨴᩥᨭ᩠ᨮᩴ, ᨠᨲ᩠ᨳ ᨲᩮ ᨴᩥᨭ᩠ᨮᩴ ᨸᩣᩁᩣᨩᩥᨠᩴ ᩋᨩ᩠ᨫᩣᨸᨩ᩠ᨩᨶ᩠ᨲᩮᩣ ᨴᩥᨭ᩠ᨮᩮᩣ, ᩈᩴᨥᩣᨴᩥᩈᩮᩈᩴ ᩋᨩ᩠ᨫᩣᨸᨩ᩠ᨩᨶ᩠ᨲᩮᩣ ᨴᩥᨭ᩠ᨮᩮᩣ, ᨳᩩᩃᩖᨧ᩠ᨧᨿᩴ…  ᨸᩣᨧᩥᨲ᩠ᨲᩥᨿᩴ…  ᨸᩣᨭᩥᨴᩮᩈᨶᩦᨿᩴ…  ᨴᩩᨠ᩠ᨠᨭᩴ…  ᨴᩩᨻ᩠ᨽᩣᩈᩥᨲᩴ ᩋᨩ᩠ᨫᩣᨸᨩ᩠ᨩᨶ᩠ᨲᩮᩣ ᨴᩥᨭ᩠ᨮᩮᩣ, ᨠᨲ᩠ᨳ ᨧ ᨲ᩠ᩅᩴ ᩋᩉᩮᩣᩈᩥ, ᨠᨲ᩠ᨳ ᨧᩣᨿᩴ ᨽᩥᨠ᩠ᨡᩩ ᩋᩉᩮᩣᩈᩥ, ᨠᩥᨬ᩠ᨧ ᨲ᩠ᩅᩴ ᨠᩁᩮᩣᩈᩥ, ᨠᩥᩴ ᨧᩣᨿᩴ ᨽᩥᨠ᩠ᨡᩩ ᨠᩁᩮᩣᨲᩦ”ᨲᩥ? ᩈᩮᩣ ᨧᩮ ᩑᩅᩴ ᩅᨴᩮᨿ᩠ᨿ—  “ᨶ ᨡᩮᩣ ᩋᩉᩴ, ᩋᩣᩅᩩᩈᩮᩣ, ᩍᨾᩴ ᨽᩥᨠ᩠ᨡᩩᩴ ᨴᩥᨭ᩠ᨮᩮᨶ ᨧᩮᩣᨴᩮᨾᩥ, ᩋᨸᩥ ᨧ ᩈᩩᨲᩮᨶ ᨧᩮᩣᨴᩮᨾᩦ”ᨲᩥ, ᩈᩮᩣ ᩑᩅᨾᩔ ᩅᨧᨶᩦᨿᩮᩣ—  “ᨿᩴ ᨡᩮᩣ ᨲ᩠ᩅᩴ, ᩋᩣᩅᩩᩈᩮᩣ, ᩍᨾᩴ ᨽᩥᨠ᩠ᨡᩩᩴ ᩈᩩᨲᩮᨶ ᨧᩮᩣᨴᩮᩈᩥ, ᨠᩥᩴ ᨲᩮ ᩈᩩᨲᩴ, ᨠᩥᨶ᩠ᨲᩥ ᨲᩮ ᩈᩩᨲᩴ, ᨠᨴᩤ ᨲᩮ ᩈᩩᨲᩴ, ᨠᨲ᩠ᨳ ᨲᩮ ᩈᩩᨲᩴ, ᨸᩣᩁᩣᨩᩥᨠᩴ ᩋᨩ᩠ᨫᩣᨸᨶ᩠ᨶᩮᩣᨲᩥ ᩈᩩᨲᩴ, ᩈᩴᨥᩣᨴᩥᩈᩮᩈᩴ…  ᨳᩩᩃᩖᨧ᩠ᨧᨿᩴ…  ᨸᩣᨧᩥᨲ᩠ᨲᩥᨿᩴ…  ᨸᩣᨭᩥᨴᩮᩈᨶᩦᨿᩴ…  ᨴᩩᨠ᩠ᨠᨭᩴ…  ᨴᩩᨻ᩠ᨽᩣᩈᩥᨲᩴ ᩋᨩ᩠ᨫᩣᨸᨶ᩠ᨶᩮᩣᨲᩥ ᩈᩩᨲᩴ, ᨽᩥᨠ᩠ᨡᩩᩔ ᩈᩩᨲᩴ, ᨽᩥᨠ᩠ᨡᩩᨶᩥᨿᩣ ᩈᩩᨲᩴ, ᩈᩥᨠ᩠ᨡᨾᩣᨶᩣᨿ ᩈᩩᨲᩴ, ᩈᩣᨾᨱᩮᩁᩔ ᩈᩩᨲᩴ, ᩈᩣᨾᨱᩮᩁᩥᨿᩣ ᩈᩩᨲᩴ, ᩏᨸᩣᩈᨠᩔ ᩈᩩᨲᩴ, ᩏᨸᩣᩈᩥᨠᩣᨿ ᩈᩩᨲᩴ, ᩁᩣᨩᩪᨶᩴ ᩈᩩᨲᩴ, ᩁᩣᨩᨾᩉᩣᨾᨲ᩠ᨲᩣᨶᩴ ᩈᩩᨲᩴ, ᨲᩥᨲ᩠ᨳᩥᨿᩣᨶᩴ ᩈᩩᨲᩴ, ᨲᩥᨲ᩠ᨳᩥᨿᩈᩣᩅᨠᩣᨶᩴ ᩈᩩᨲᨶ᩺”ᨲᩥ? ᩈᩮᩣ ᨧᩮ ᩑᩅᩴ ᩅᨴᩮᨿ᩠ᨿ—  “ᨶ ᨡᩮᩣ ᩋᩉᩴ, ᩋᩣᩅᩩᩈᩮᩣ, ᩍᨾᩴ ᨽᩥᨠ᩠ᨡᩩᩴ ᩈᩩᨲᩮᨶ ᨧᩮᩣᨴᩮᨾᩥ, ᩋᨸᩥ ᨧ ᨸᩁᩥᩈᩘᨠᩣᨿ ᨧᩮᩣᨴᩮᨾᩦ”ᨲᩥ, ᩈᩮᩣ ᩑᩅᨾᩔ ᩅᨧᨶᩦᨿᩮᩣ—  “ᨿᩴ ᨡᩮᩣ ᨲ᩠ᩅᩴ, ᩋᩣᩅᩩᩈᩮᩣ, ᩍᨾᩴ ᨽᩥᨠ᩠ᨡᩩᩴ ᨸᩁᩥᩈᩘᨠᩣᨿ ᨧᩮᩣᨴᩮᩈᩥ, ᨠᩥᩴ ᨸᩁᩥᩈᩘᨠᩈᩥ, ᨠᩥᨶ᩠ᨲᩥ ᨸᩁᩥᩈᩘᨠᩈᩥ, ᨠᨴᩤ ᨸᩁᩥᩈᩘᨠᩈᩥ, ᨠᨲ᩠ᨳ ᨸᩁᩥᩈᩘᨠᩈᩥ, ᨸᩣᩁᩣᨩᩥᨠᩴ ᩋᨩ᩠ᨫᩣᨸᨶ᩠ᨶᩮᩣᨲᩥ ᨸᩁᩥᩈᩘᨠᩈᩥ, ᩈᩴᨥᩣᨴᩥᩈᩮᩈᩴ ᩋᨩ᩠ᨫᩣᨸᨶ᩠ᨶᩮᩣᨲᩥ ᨸᩁᩥᩈᩘᨠᩈᩥ, ᨳᩩᩃᩖᨧ᩠ᨧᨿᩴ…  ᨸᩣᨧᩥᨲ᩠ᨲᩥᨿᩴ…  ᨸᩣᨭᩥᨴᩮᩈᨶᩦᨿᩴ…  ᨴᩩᨠ᩠ᨠᨭᩴ…  ᨴᩩᨻ᩠ᨽᩣᩈᩥᨲᩴ ᩋᨩ᩠ᨫᩣᨸᨶ᩠ᨶᩮᩣᨲᩥ ᨸᩁᩥᩈᩘᨠᩈᩥ, ᨽᩥᨠ᩠ᨡᩩᩔ ᩈᩩᨲ᩠ᩅᩣ ᨸᩁᩥᩈᩘᨠᩈᩥ, ᨽᩥᨠ᩠ᨡᩩᨶᩥᨿᩣ ᩈᩩᨲ᩠ᩅᩣ ᨸᩁᩥᩈᩘᨠᩈᩥ, ᩈᩥᨠ᩠ᨡᨾᩣᨶᩣᨿ ᩈᩩᨲ᩠ᩅᩣ ᨸᩁᩥᩈᩘᨠᩈᩥ, ᩈᩣᨾᨱᩮᩁᩔ ᩈᩩᨲ᩠ᩅᩣ ᨸᩁᩥᩈᩘᨠᩈᩥ, ᩈᩣᨾᨱᩮᩁᩥᨿᩣ ᩈᩩᨲ᩠ᩅᩣ ᨸᩁᩥᩈᩘᨠᩈᩥ, ᩏᨸᩣᩈᨠᩔ ᩈᩩᨲ᩠ᩅᩣ ᨸᩁᩥᩈᩘᨠᩈᩥ, ᩏᨸᩣᩈᩥᨠᩣᨿ ᩈᩩᨲ᩠ᩅᩣ ᨸᩁᩥᩈᩘᨠᩈᩥ, ᩁᩣᨩᩪᨶᩴ ᩈᩩᨲ᩠ᩅᩣ ᨸᩁᩥᩈᩘᨠᩈᩥ, ᩁᩣᨩᨾᩉᩣᨾᨲ᩠ᨲᩣᨶᩴ ᩈᩩᨲ᩠ᩅᩣ ᨸᩁᩥᩈᩘᨠᩈᩥ, ᨲᩥᨲ᩠ᨳᩥᨿᩣᨶᩴ ᩈᩩᨲ᩠ᩅᩣ ᨸᩁᩥᩈᩘᨠᩈᩥ, ᨲᩥᨲ᩠ᨳᩥᨿᩈᩣᩅᨠᩣᨶᩴ ᩈᩩᨲ᩠ᩅᩣ ᨸᩁᩥᩈᩘᨠᩈᩦ”ᨲᩥ?
</Paragraph>

</Division>
<Division number="361" book="pari">

<Paragraph number="1793" type="verses" book="pari">
_ᨴᩥᨭ᩠ᨮᩴ ᨴᩥᨭ᩠ᨮᩮᨶ ᩈᨾᩮᨲᩥ,_  
_ᨴᩥᨭ᩠ᨮᩮᨶ ᩈᩴᩈᨶ᩠ᨴᨲᩮ ᨴᩥᨭ᩠ᨮᩴ;_  
_ᨴᩥᨭ᩠ᨮᩴ ᨸᨭᩥᨧ᩠ᨧ ᨶ ᩏᨸᩮᨲᩥ,_  
_ᩋᩈᩩᨴ᩠ᨵᨸᩁᩥᩈᩘᨠᩥᨲᩮᩣ;_  
_ᩈᩮᩣ ᨸᩩᨣ᩠ᨣᩃᩮᩣ ᨸᨭᩥᨬ᩠ᨬᩣᨿ,_  
_ᨠᩣᨲᨻ᩠ᨻᩮᩣ ᨲᩮᨶᩩᨸᩮᩣᩈᨳᩮᩣ._  

</Paragraph>

<Paragraph number="1794" type="verses" book="pari">
_ᩈᩩᨲᩴ ᩈᩩᨲᩮᨶ ᩈᨾᩮᨲᩥ,_  
_ᩈᩩᨲᩮᨶ ᩈᩴᩈᨶ᩠ᨴᨲᩮ ᩈᩩᨲᩴ;_  
_ᩈᩩᨲᩴ ᨸᨭᩥᨧ᩠ᨧ ᨶ ᩏᨸᩮᨲᩥ,_  
_ᩋᩈᩩᨴ᩠ᨵᨸᩁᩥᩈᩘᨠᩥᨲᩮᩣ;_  
_ᩈᩮᩣ ᨸᩩᨣ᩠ᨣᩃᩮᩣ ᨸᨭᩥᨬ᩠ᨬᩣᨿ,_  
_ᨠᩣᨲᨻ᩠ᨻᩮᩣ ᨲᩮᨶᩩᨸᩮᩣᩈᨳᩮᩣ._  

</Paragraph>

<Paragraph number="1795" type="verses" book="pari">
_ᨾᩩᨲᩴ ᨾᩩᨲᩮᨶ ᩈᨾᩮᨲᩥ,_  
_ᨾᩩᨲᩮᨶ ᩈᩴᩈᨶ᩠ᨴᨲᩮ ᨾᩩᨲᩴ;_  
_ᨾᩩᨲᩴ ᨸᨭᩥᨧ᩠ᨧ ᨶ ᩏᨸᩮᨲᩥ,_  
_ᩋᩈᩩᨴ᩠ᨵᨸᩁᩥᩈᩘᨠᩥᨲᩮᩣ;_  
_ᩈᩮᩣ ᨸᩩᨣ᩠ᨣᩃᩮᩣ ᨸᨭᩥᨬ᩠ᨬᩣᨿ,_  
_ᨠᩣᨲᨻ᩠ᨻᩮᩣ ᨲᩮᨶᩩᨸᩮᩣᩈᨳᩮᩣ._  

</Paragraph>

</Division>
<Division number="362" book="pari">

<Paragraph number="1796" book="pari">
ᨧᩮᩣᨴᨶᩣᨿ ᨠᩮᩣ ᩋᩣᨴᩥ, ᨠᩥᩴ ᨾᨩ᩠ᨫᩮ, ᨠᩥᩴ ᨸᩁᩥᨿᩮᩣᩈᩣᨶᩴ? ᨧᩮᩣᨴᨶᩣᨿ ᩒᨠᩣᩈᨠᨾ᩠ᨾᩴ ᩋᩣᨴᩥ, ᨠᩥᩁᩥᨿᩣ ᨾᨩ᩠ᨫᩮ, ᩈᨾᨳᩮᩣ ᨸᩁᩥᨿᩮᩣᩈᩣᨶᩴ. ᨧᩮᩣᨴᨶᩣᨿ ᨠᨲᩥ ᨾᩪᩃᩣᨶᩥ, ᨠᨲᩥ ᩅᨲ᩠ᨳᩪᨶᩥ, ᨠᨲᩥ ᨽᩪᨾᩥᨿᩮᩣ, ᨠᨲᩥᩉᩣᨠᩣᩁᩮᩉᩥ ᨧᩮᩣᨴᩮᨲᩥ? ᨧᩮᩣᨴᨶᩣᨿ ᨴ᩠ᩅᩮ ᨾᩪᩃᩣᨶᩥ, ᨲᩦᨱᩥ ᩅᨲ᩠ᨳᩪᨶᩥ, ᨸᨬ᩠ᨧ ᨽᩪᨾᩥᨿᩮᩣ, ᨴ᩠ᩅᩦᩉᩣᨠᩣᩁᩮᩉᩥ ᨧᩮᩣᨴᩮᨲᩥ. ᨧᩮᩣᨴᨶᩣᨿ ᨠᨲᨾᩣᨶᩥ ᨴ᩠ᩅᩮ ᨾᩪᩃᩣᨶᩥ? ᩈᨾᩪᩃᩥᨠᩣ ᩅᩤ ᩋᨾᩪᩃᩥᨠᩣ ᩅᩤ—  ᨧᩮᩣᨴᨶᩣᨿ ᩍᨾᩣᨶᩥ ᨴ᩠ᩅᩮ ᨾᩪᩃᩣᨶᩥ. ᨧᩮᩣᨴᨶᩣᨿ ᨠᨲᨾᩣᨶᩥ ᨲᩦᨱᩥ ᩅᨲ᩠ᨳᩪᨶᩥ? ᨴᩥᨭ᩠ᨮᩮᨶ ᩈᩩᨲᩮᨶ ᨸᩁᩥᩈᩘᨠᩣᨿ—  ᨧᩮᩣᨴᨶᩣᨿ ᩍᨾᩣᨶᩥ ᨲᩦᨱᩥ ᩅᨲ᩠ᨳᩪᨶᩥ. ᨧᩮᩣᨴᨶᩣᨿ ᨠᨲᨾᩣ ᨸᨬ᩠ᨧ ᨽᩪᨾᩥᨿᩮᩣ? ᨠᩣᩃᩮᨶ ᩅᨠ᩠ᨡᩣᨾᩥ ᨶᩮᩣ ᩋᨠᩣᩃᩮᨶ, ᨽᩪᨲᩮᨶ ᩅᨠ᩠ᨡᩣᨾᩥ ᨶᩮᩣ ᩋᨽᩪᨲᩮᨶ, ᩈᨱ᩠ᩉᩮᨶ ᩅᨠ᩠ᨡᩣᨾᩥ ᨶᩮᩣ ᨹᩁᩩᩈᩮᨶ, ᩋᨲ᩠ᨳᩈᩴᩉᩥᨲᩮᨶ ᩅᨠ᩠ᨡᩣᨾᩥ ᨶᩮᩣ ᩋᨶᨲ᩠ᨳᩈᩴᩉᩥᨲᩮᨶ, ᨾᩮᨲ᩠ᨲᩣᨧᩥᨲ᩠ᨲᩮᩣ ᩅᨠ᩠ᨡᩣᨾᩥ ᨶᩮᩣ ᨴᩮᩤᩈᨶ᩠ᨲᩁᩮᩣᨲᩥ—  ᨧᩮᩣᨴᨶᩣᨿ ᩍᨾᩣ ᨸᨬ᩠ᨧ ᨽᩪᨾᩥᨿᩮᩣ.
</Paragraph>

<Paragraph number="1797" book="pari">
ᨠᨲᨾᩮᩉᩥ ᨴ᩠ᩅᩦᩉᩣᨠᩣᩁᩮᩉᩥ ᨧᩮᩣᨴᩮᨲᩥ? ᨠᩣᨿᩮᨶ ᩅᩤ ᨧᩮᩣᨴᩮᨲᩥ ᩅᩤᨧᩣᨿ ᩅᩤ ᨧᩮᩣᨴᩮᨲᩥ—  ᩍᨾᩮᩉᩥ ᨴ᩠ᩅᩦᩉᩣᨠᩣᩁᩮᩉᩥ ᨧᩮᩣᨴᩮᨲᩥ.
</Paragraph>
</Division>