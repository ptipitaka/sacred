---
title: "17.5 ᩋᨲ᩠ᨲᩣᨴᩤᨶᩅᨣ᩠ᨣ"
tableOfContents: false
sidebar:
  order: 10
type: "tipitaka"
basket: "vi"
book: "pari"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="436" book="pari">

<Paragraph number="2025" book="pari">
“ᨧᩮᩣᨴᨠᩮᨶ, ᨽᨶ᩠ᨲᩮ, ᨽᩥᨠ᩠ᨡᩩᨶᩣ ᨸᩁᩴ ᨧᩮᩣᨴᩮᨲᩩᨠᩣᨾᩮᨶ ᨠᨲᩥ ᨵᨾ᩠ᨾᩮ ᩋᨩ᩠ᨫᨲ᩠ᨲᩴ ᨸᨧ᩠ᨧᩅᩮᨠ᩠ᨡᩥᨲ᩠ᩅᩣ ᨸᩁᩮᩣ ᨧᩮᩣᨴᩮᨲᨻ᩠ᨻᩮᩣ”ᨲᩥ?
</Paragraph>

<Paragraph number="2026" book="pari">
“ᨧᩮᩣᨴᨠᩮᨶᩩᨸᩣᩃᩥ, ᨽᩥᨠ᩠ᨡᩩᨶᩣ ᨸᩁᩴ ᨧᩮᩣᨴᩮᨲᩩᨠᩣᨾᩮᨶ ᨸᨬ᩠ᨧ ᨵᨾ᩠ᨾᩮ ᩋᨩ᩠ᨫᨲ᩠ᨲᩴ ᨸᨧ᩠ᨧᩅᩮᨠ᩠ᨡᩥᨲ᩠ᩅᩣ ᨸᩁᩮᩣ ᨧᩮᩣᨴᩮᨲᨻ᩠ᨻᩮᩣ. ᨠᨲᨾᩮ ᨸᨬ᩠ᨧ? ᨧᩮᩣᨴᨠᩮᨶᩩᨸᩣᩃᩥ, ᨽᩥᨠ᩠ᨡᩩᨶᩣ ᨸᩁᩴ ᨧᩮᩣᨴᩮᨲᩩᨠᩣᨾᩮᨶ ᩑᩅᩴ ᨸᨧ᩠ᨧᩅᩮᨠ᩠ᨡᩥᨲᨻ᩠ᨻᩴ—
</Paragraph>

<Paragraph number="2027" book="pari">
‘ᨸᩁᩥᩈᩩᨴ᩠ᨵᨠᩣᨿᩈᨾᩣᨧᩣᩁᩮᩣ ᨶᩩ ᨡᩮᩣᨾ᩠ᩉᩥ, ᨸᩁᩥᩈᩩᨴ᩠ᨵᩮᨶᨾ᩠ᩉᩥ ᨠᩣᨿᩈᨾᩣᨧᩣᩁᩮᨶ ᩈᨾᨶ᩠ᨶᩣᨣᨲᩮᩣ ᩋᨧ᩠ᨨᩥᨴ᩠ᨴᩮᨶ ᩋᨸ᩠ᨸᨭᩥᨾᩴᩈᩮᨶ, ᩈᩴᩅᩥᨩ᩠ᨩᨲᩥ ᨶᩩ ᨡᩮᩣ ᨾᩮ ᩑᩈᩮᩣ ᨵᨾ᩠ᨾᩮᩣ ᩏᨴᩤᩉᩩ ᨶᩮᩣ’ᨲᩥ. ᨶᩮᩣ ᨧᩮ, ᩏᨸᩣᩃᩥ, ᨽᩥᨠ᩠ᨡᩩ ᨸᩁᩥᩈᩩᨴ᩠ᨵᨠᩣᨿᩈᨾᩣᨧᩣᩁᩮᩣ ᩉᩮᩣᨲᩥ, ᨸᩁᩥᩈᩩᨴ᩠ᨵᩮᨶ ᨠᩣᨿᩈᨾᩣᨧᩣᩁᩮᨶ ᩈᨾᨶ᩠ᨶᩣᨣᨲᩮᩣ ᩋᨧ᩠ᨨᩥᨴ᩠ᨴᩮᨶ ᩋᨸ᩠ᨸᨭᩥᨾᩴᩈᩮᨶ, ᨲᩔ ᨽᩅᨶ᩠ᨲᩥ ᩅᨲ᩠ᨲᩣᩁᩮᩣ—  ‘ᩍᩘᨥ ᨲᩣᩅ ᩋᩣᨿᩈ᩠ᨾᩣ ᨠᩣᨿᩥᨠᩴ ᩈᩥᨠ᩠ᨡᩔᩪ’ᨲᩥ ᩍᨲᩥᩔ ᨽᩅᨶ᩠ᨲᩥ ᩅᨲ᩠ᨲᩣᩁᩮᩣ.
</Paragraph>

<Paragraph number="2028" book="pari">
ᨸᩩᨶ ᨧᨸᩁᩴ, ᩏᨸᩣᩃᩥ, ᨧᩮᩣᨴᨠᩮᨶ ᨽᩥᨠ᩠ᨡᩩᨶᩣ ᨸᩁᩴ ᨧᩮᩣᨴᩮᨲᩩᨠᩣᨾᩮᨶ ᩑᩅᩴ ᨸᨧ᩠ᨧᩅᩮᨠ᩠ᨡᩥᨲᨻ᩠ᨻᩴ—  ‘ᨸᩁᩥᩈᩩᨴ᩠ᨵᩅᨧᩦᩈᨾᩣᨧᩣᩁᩮᩣ ᨶᩩ ᨡᩮᩣᨾ᩠ᩉᩥ, ᨸᩁᩥᩈᩩᨴ᩠ᨵᩮᨶᨾ᩠ᩉᩥ ᩅᨧᩦᩈᨾᩣᨧᩣᩁᩮᨶ ᩈᨾᨶ᩠ᨶᩣᨣᨲᩮᩣ ᩋᨧ᩠ᨨᩥᨴ᩠ᨴᩮᨶ ᩋᨸ᩠ᨸᨭᩥᨾᩴᩈᩮᨶ, ᩈᩴᩅᩥᨩ᩠ᨩᨲᩥ ᨶᩩ ᨡᩮᩣ ᨾᩮ ᩑᩈᩮᩣ ᨵᨾ᩠ᨾᩮᩣ ᩏᨴᩤᩉᩩ ᨶᩮᩣ’ᨲᩥ. ᨶᩮᩣ ᨧᩮ, ᩏᨸᩣᩃᩥ, ᨽᩥᨠ᩠ᨡᩩ ᨸᩁᩥᩈᩩᨴ᩠ᨵᩅᨧᩦᩈᨾᩣᨧᩣᩁᩮᩣ ᩉᩮᩣᨲᩥ, ᨸᩁᩥᩈᩩᨴ᩠ᨵᩮᨶ ᩅᨧᩦᩈᨾᩣᨧᩣᩁᩮᨶ ᩈᨾᨶ᩠ᨶᩣᨣᨲᩮᩣ ᩋᨧ᩠ᨨᩥᨴ᩠ᨴᩮᨶ ᩋᨸ᩠ᨸᨭᩥᨾᩴᩈᩮᨶ, ᨲᩔ ᨽᩅᨶ᩠ᨲᩥ ᩅᨲ᩠ᨲᩣᩁᩮᩣ—  ‘ᩍᩘᨥ ᨲᩣᩅ ᩋᩣᨿᩈ᩠ᨾᩣ ᩅᩤᨧᩈᩥᨠᩴ ᩈᩥᨠ᩠ᨡᩔᩪ’ᨲᩥ ᩍᨲᩥᩔ ᨽᩅᨶ᩠ᨲᩥ ᩅᨲ᩠ᨲᩣᩁᩮᩣ.
</Paragraph>

<Paragraph number="2029" book="pari">
ᨸᩩᨶ ᨧᨸᩁᩴ, ᩏᨸᩣᩃᩥ, ᨧᩮᩣᨴᨠᩮᨶ ᨽᩥᨠ᩠ᨡᩩᨶᩣ ᨸᩁᩴ ᨧᩮᩣᨴᩮᨲᩩᨠᩣᨾᩮᨶ ᩑᩅᩴ ᨸᨧ᩠ᨧᩅᩮᨠ᩠ᨡᩥᨲᨻ᩠ᨻᩴ—  ‘ᨾᩮᨲ᩠ᨲᩴ ᨶᩩ ᨡᩮᩣ ᨾᩮ ᨧᩥᨲ᩠ᨲᩴ ᨸᨧ᩠ᨧᩩᨸᨭ᩠ᨮᩥᨲᩴ ᩈᨻᩕᩉ᩠ᨾᨧᩣᩁᩦᩈᩩ ᩋᨶᩣᨥᩣᨲᩴ, ᩈᩴᩅᩥᨩ᩠ᨩᨲᩥ ᨶᩩ ᨡᩮᩣ ᨾᩮ ᩑᩈᩮᩣ ᨵᨾ᩠ᨾᩮᩣ ᩏᨴᩤᩉᩩ ᨶᩮᩣ’ᨲᩥ. ᨶᩮᩣ ᨧᩮ, ᩏᨸᩣᩃᩥ, ᨽᩥᨠ᩠ᨡᩩᨶᩮᩣ ᨾᩮᨲ᩠ᨲᩴ ᨧᩥᨲ᩠ᨲᩴ ᨸᨧ᩠ᨧᩩᨸᨭ᩠ᨮᩥᨲᩴ ᩉᩮᩣᨲᩥ ᩈᨻᩕᩉ᩠ᨾᨧᩣᩁᩦᩈᩩ ᩋᨶᩣᨥᩣᨲᩴ, ᨲᩔ ᨽᩅᨶ᩠ᨲᩥ ᩅᨲ᩠ᨲᩣᩁᩮᩣ—  ‘ᩍᩘᨥ ᨲᩣᩅ ᩋᩣᨿᩈ᩠ᨾᩣ ᩈᨻᩕᩉ᩠ᨾᨧᩣᩁᩦᩈᩩ ᨾᩮᨲ᩠ᨲᩴ ᨧᩥᨲ᩠ᨲᩴ ᩏᨸᨭ᩠ᨮᩣᨸᩮᩉᩦ’ᨲᩥ ᩍᨲᩥᩔ ᨽᩅᨶ᩠ᨲᩥ ᩅᨲ᩠ᨲᩣᩁᩮᩣ.
</Paragraph>

<Paragraph number="2030" book="pari">
ᨸᩩᨶ ᨧᨸᩁᩴ, ᩏᨸᩣᩃᩥ, ᨧᩮᩣᨴᨠᩮᨶ ᨽᩥᨠ᩠ᨡᩩᨶᩣ ᨸᩁᩴ ᨧᩮᩣᨴᩮᨲᩩᨠᩣᨾᩮᨶ ᩑᩅᩴ ᨸᨧ᩠ᨧᩅᩮᨠ᩠ᨡᩥᨲᨻ᩠ᨻᩴ—  ‘ᨻᩉᩩᩔᩩᨲᩮᩣ ᨶᩩ ᨡᩮᩣᨾ᩠ᩉᩥ ᩈᩩᨲᨵᩁᩮᩣ ᩈᩩᨲᩈᨶ᩠ᨶᩥᨧᨿᩮᩣ, ᨿᩮ ᨲᩮ ᨵᨾ᩠ᨾᩣ ᩋᩣᨴᩥᨠᩃ᩠ᨿᩣᨱᩣ ᨾᨩ᩠ᨫᩮᨠᩃ᩠ᨿᩣᨱᩣ ᨸᩁᩥᨿᩮᩣᩈᩣᨶᨠᩃ᩠ᨿᩣᨱᩣ ᩈᩣᨲ᩠ᨳᩴ ᩈᨻ᩠ᨿᨬ᩠ᨩᨶᩴ ᨠᩮᩅᩃᨸᩁᩥᨸᩩᨱ᩠ᨱᩴ ᨸᩁᩥᩈᩩᨴ᩠ᨵᩴ ᨻᩕᩉ᩠ᨾᨧᩁᩥᨿᩴ ᩋᨽᩥᩅᨴᨶ᩠ᨲᩥ, ᨲᨳᩣᩁᩪᨸᩣ ᨾᩮ ᨵᨾ᩠ᨾᩣ ᨻᩉᩩᩔᩩᨲᩣ ᩉᩮᩣᨶ᩠ᨲᩥ ᨵᩤᨲᩣ ᩅᨧᩈᩣ ᨸᩁᩥᨧᩥᨲᩣ ᨾᨶᩈᩣᨶᩩᨸᩮᨠ᩠ᨡᩥᨲᩣ ᨴᩥᨭ᩠ᨮᩥᨿᩣ ᩈᩩᨸ᩠ᨸᨭᩥᩅᩥᨴ᩠ᨵᩤ, ᩈᩴᩅᩥᨩ᩠ᨩᨲᩥ ᨶᩩ ᨡᩮᩣ ᨾᩮ ᩑᩈᩮᩣ ᨵᨾ᩠ᨾᩮᩣ ᩏᨴᩤᩉᩩ ᨶᩮᩣ’ᨲᩥ. ᨶᩮᩣ ᨧᩮ, ᩏᨸᩣᩃᩥ, ᨽᩥᨠ᩠ᨡᩩ ᨻᩉᩩᩔᩩᨲᩮᩣ ᩉᩮᩣᨲᩥ ᩈᩩᨲᨵᩁᩮᩣ ᩈᩩᨲᩈᨶ᩠ᨶᩥᨧᨿᩮᩣ, ᨿᩮ ᨲᩮ ᨵᨾ᩠ᨾᩣ ᩋᩣᨴᩥᨠᩃ᩠ᨿᩣᨱᩣ ᨾᨩ᩠ᨫᩮᨠᩃ᩠ᨿᩣᨱᩣ ᨸᩁᩥᨿᩮᩣᩈᩣᨶᨠᩃ᩠ᨿᩣᨱᩣ ᩈᩣᨲ᩠ᨳᩴ ᩈᨻ᩠ᨿᨬ᩠ᨩᨶᩴ ᨠᩮᩅᩃᨸᩁᩥᨸᩩᨱ᩠ᨱᩴ ᨸᩁᩥᩈᩩᨴ᩠ᨵᩴ ᨻᩕᩉ᩠ᨾᨧᩁᩥᨿᩴ ᩋᨽᩥᩅᨴᨶ᩠ᨲᩥ, ᨲᨳᩣᩁᩪᨸᩔ ᨵᨾ᩠ᨾᩣ ᨶ ᨻᩉᩩᩔᩩᨲᩣ ᩉᩮᩣᨶ᩠ᨲᩥ ᨵᩤᨲᩣ ᩅᨧᩈᩣ ᨸᩁᩥᨧᩥᨲᩣ ᨾᨶᩈᩣᨶᩩᨸᩮᨠ᩠ᨡᩥᨲᩣ ᨴᩥᨭ᩠ᨮᩥᨿᩣ ᩈᩩᨸ᩠ᨸᨭᩥᩅᩥᨴ᩠ᨵᩤ, ᨲᩔ ᨽᩅᨶ᩠ᨲᩥ ᩅᨲ᩠ᨲᩣᩁᩮᩣ—  ‘ᩍᩘᨥ ᨲᩣᩅ ᩋᩣᨿᩈ᩠ᨾᩣ ᩋᩣᨣᨾᩴ ᨸᩁᩥᨿᩣᨸᩩᨱᩔᩪ’ᨲᩥ ᩍᨲᩥᩔ ᨽᩅᨶ᩠ᨲᩥ ᩅᨲ᩠ᨲᩣᩁᩮᩣ.
</Paragraph>

<Paragraph number="2031" book="pari">
ᨸᩩᨶ ᨧᨸᩁᩴ, ᩏᨸᩣᩃᩥ, ᨧᩮᩣᨴᨠᩮᨶ ᨽᩥᨠ᩠ᨡᩩᨶᩣ ᨸᩁᩴ ᨧᩮᩣᨴᩮᨲᩩᨠᩣᨾᩮᨶ ᩑᩅᩴ ᨸᨧ᩠ᨧᩅᩮᨠ᩠ᨡᩥᨲᨻ᩠ᨻᩴ—  ‘ᩏᨽᨿᩣᨶᩥ ᨡᩮᩣ ᨾᩮ ᨸᩣᨲᩥᨾᩮᩣᨠ᩠ᨡᩣᨶᩥ ᩅᩥᨲ᩠ᨳᩣᩁᩮᨶ ᩈ᩠ᩅᩣᨣᨲᩣᨶᩥ ᩉᩮᩣᨶ᩠ᨲᩥ ᩈᩩᩅᩥᨽᨲ᩠ᨲᩣᨶᩥ ᩈᩩᨸ᩠ᨸᩅᨲ᩠ᨲᩦᨶᩥ ᩈᩩᩅᩥᨶᩥᨧ᩠ᨨᩥᨲᩣᨶᩥ ᩈᩩᨲ᩠ᨲᩈᩮᩣ ᩋᨶᩩᨻ᩠ᨿᨬ᩠ᨩᨶᩈᩮᩣ, ᩈᩴᩅᩥᨩ᩠ᨩᨲᩥ ᨶᩩ ᨡᩮᩣ ᨾᩮ ᩑᩈᩮᩣ ᨵᨾ᩠ᨾᩮᩣ ᩏᨴᩤᩉᩩ ᨶᩮᩣ’ᨲᩥ. ᨶᩮᩣ ᨧᩮ, ᩏᨸᩣᩃᩥ, ᨽᩥᨠ᩠ᨡᩩᨶᩮᩣ ᩏᨽᨿᩣᨶᩥ ᨸᩣᨲᩥᨾᩮᩣᨠ᩠ᨡᩣᨶᩥ ᩅᩥᨲ᩠ᨳᩣᩁᩮᨶ ᩈ᩠ᩅᩣᨣᨲᩣᨶᩥ ᩉᩮᩣᨶ᩠ᨲᩥ ᩈᩩᩅᩥᨽᨲ᩠ᨲᩣᨶᩥ ᩈᩩᨸ᩠ᨸᩅᨲ᩠ᨲᩦᨶᩥ ᩈᩩᩅᩥᨶᩥᨧ᩠ᨨᩥᨲᩣᨶᩥ ᩈᩩᨲ᩠ᨲᩈᩮᩣ ᩋᨶᩩᨻ᩠ᨿᨬ᩠ᨩᨶᩈᩮᩣ, ‘ᩍᨴᩴ ᨸᨶᩣᩅᩩᩈᩮᩣ ᨠᨲ᩠ᨳ ᩅᩩᨲ᩠ᨲᩴ ᨽᨣᩅᨲᩣ’ᨲᩥ ᩍᨲᩥ ᨸᩩᨭ᩠ᨮᩮᩣ ᨶ ᩈᨾ᩠ᨸᩣᨿᨲᩥ, ( ) ᨲᩔ ᨽᩅᨶ᩠ᨲᩥ ᩅᨲ᩠ᨲᩣᩁᩮᩣ—  ‘ᩍᩘᨥ ᨲᩣᩅ ᩋᩣᨿᩈ᩠ᨾᩣ ᩅᩥᨶᨿᩴ ᨸᩁᩥᨿᩣᨸᩩᨱᩔᩪ’ᨲᩥ ᩍᨲᩥᩔ ᨽᩅᨶ᩠ᨲᩥ ᩅᨲ᩠ᨲᩣᩁᩮᩣ. ᨧᩮᩣᨴᨠᩮᨶᩩᨸᩣᩃᩥ, ᨽᩥᨠ᩠ᨡᩩᨶᩣ ᨸᩁᩴ ᨧᩮᩣᨴᩮᨲᩩᨠᩣᨾᩮᨶ ᩍᨾᩮ ᨸᨬ᩠ᨧ ᨵᨾ᩠ᨾᩮ ᩋᨩ᩠ᨫᨲ᩠ᨲᩴ ᨸᨧ᩠ᨧᩅᩮᨠ᩠ᨡᩥᨲ᩠ᩅᩣ ᨸᩁᩮᩣ ᨧᩮᩣᨴᩮᨲᨻ᩠ᨻᩮᩣ”ᨲᩥ.
</Paragraph>

</Division>
<Division number="437" book="pari">

<Paragraph number="2032" book="pari">
“ᨧᩮᩣᨴᨠᩮᨶ, ᨽᨶ᩠ᨲᩮ, ᨽᩥᨠ᩠ᨡᩩᨶᩣ ᨸᩁᩴ ᨧᩮᩣᨴᩮᨲᩩᨠᩣᨾᩮᨶ ᨠᨲᩥ ᨵᨾ᩠ᨾᩮ ᩋᨩ᩠ᨫᨲ᩠ᨲᩴ ᩏᨸᨭ᩠ᨮᩣᨸᩮᨲ᩠ᩅᩣ ᨸᩁᩮᩣ ᨧᩮᩣᨴᩮᨲᨻ᩠ᨻᩮᩣ”ᨲᩥ?
</Paragraph>

<Paragraph number="2033" book="pari">
“ᨧᩮᩣᨴᨠᩮᨶᩩᨸᩣᩃᩥ, ᨽᩥᨠ᩠ᨡᩩᨶᩣ ᨸᩁᩴ ᨧᩮᩣᨴᩮᨲᩩᨠᩣᨾᩮᨶ ᨸᨬ᩠ᨧ ᨵᨾ᩠ᨾᩮ ᩋᨩ᩠ᨫᨲ᩠ᨲᩴ ᩏᨸᨭ᩠ᨮᩣᨸᩮᨲ᩠ᩅᩣ ᨸᩁᩮᩣ ᨧᩮᩣᨴᩮᨲᨻ᩠ᨻᩮᩣ. ᨠᨲᨾᩮ ᨸᨬ᩠ᨧ? ᨠᩣᩃᩮᨶ ᩅᨠ᩠ᨡᩣᨾᩥ ᨶᩮᩣ ᩋᨠᩣᩃᩮᨶ, ᨽᩪᨲᩮᨶ ᩅᨠ᩠ᨡᩣᨾᩥ ᨶᩮᩣ ᩋᨽᩪᨲᩮᨶ, ᩈᨱ᩠ᩉᩮᨶ ᩅᨠ᩠ᨡᩣᨾᩥ ᨶᩮᩣ ᨹᩁᩩᩈᩮᨶ, ᩋᨲ᩠ᨳᩈᩴᩉᩥᨲᩮᨶ ᩅᨠ᩠ᨡᩣᨾᩥ ᨶᩮᩣ ᩋᨶᨲ᩠ᨳᩈᩴᩉᩥᨲᩮᨶ, ᨾᩮᨲ᩠ᨲᩣᨧᩥᨲ᩠ᨲᩮᩣ ᩅᨠ᩠ᨡᩣᨾᩥ ᨶᩮᩣ ᨴᩮᩤᩈᨶ᩠ᨲᩁᩮᩣᨲᩥ—  ᨧᩮᩣᨴᨠᩮᨶᩩᨸᩣᩃᩥ, ᨽᩥᨠ᩠ᨡᩩᨶᩣ ᨸᩁᩴ ᨧᩮᩣᨴᩮᨲᩩᨠᩣᨾᩮᨶ ᩍᨾᩮ ᨸᨬ᩠ᨧ ᨵᨾ᩠ᨾᩮ ᩋᨩ᩠ᨫᨲ᩠ᨲᩴ ᩏᨸᨭ᩠ᨮᩣᨸᩮᨲ᩠ᩅᩣ ᨸᩁᩮᩣ ᨧᩮᩣᨴᩮᨲᨻ᩠ᨻᩮᩣ”ᨲᩥ.
</Paragraph>

</Division>
<Division number="438" book="pari">

<Paragraph number="2034" book="pari">
“ᨧᩮᩣᨴᨠᩮᨶ, ᨽᨶ᩠ᨲᩮ, ᨽᩥᨠ᩠ᨡᩩᨶᩣ ᨸᩁᩴ ᨧᩮᩣᨴᩮᨲᩩᨠᩣᨾᩮᨶ ᨠᨲᩥ ᨵᨾ᩠ᨾᩮ ᩋᨩ᩠ᨫᨲ᩠ᨲᩴ ᨾᨶᩈᩥ ᨠᩁᩥᨲ᩠ᩅᩣ ᨸᩁᩮᩣ ᨧᩮᩣᨴᩮᨲᨻ᩠ᨻᩮᩣ”ᨲᩥ?
</Paragraph>

<Paragraph number="2035" book="pari">
“ᨧᩮᩣᨴᨠᩮᨶᩩᨸᩣᩃᩥ, ᨽᩥᨠ᩠ᨡᩩᨶᩣ ᨸᩁᩴ ᨧᩮᩣᨴᩮᨲᩩᨠᩣᨾᩮᨶ ᨸᨬ᩠ᨧ ᨵᨾ᩠ᨾᩮ ᩋᨩ᩠ᨫᨲ᩠ᨲᩴ ᨾᨶᩈᩥ ᨠᩁᩥᨲ᩠ᩅᩣ ᨸᩁᩮᩣ ᨧᩮᩣᨴᩮᨲᨻ᩠ᨻᩮᩣ. ᨠᨲᨾᩮ ᨸᨬ᩠ᨧ? ᨠᩣᩁᩩᨬ᩠ᨬᨲᩣ, ᩉᩥᨲᩮᩈᩥᨲᩣ, ᩋᨶᩩᨠᨾ᩠ᨸᨲᩣ, ᩋᩣᨸᨲ᩠ᨲᩥᩅᩩᨭ᩠ᨮᩣᨶᨲᩣ, ᩅᩥᨶᨿᨸᩩᩁᩮᨠ᩠ᨡᩣᩁᨲᩣ—  ᨧᩮᩣᨴᨠᩮᨶᩩᨸᩣᩃᩥ, ᨽᩥᨠ᩠ᨡᩩᨶᩣ ᨸᩁᩴ ᨧᩮᩣᨴᩮᨲᩩᨠᩣᨾᩮᨶ ᩍᨾᩮ ᨸᨬ᩠ᨧ ᨵᨾ᩠ᨾᩮ ᩋᨩ᩠ᨫᨲ᩠ᨲᩴ ᨾᨶᩈᩥ ᨠᩁᩥᨲ᩠ᩅᩣ ᨸᩁᩮᩣ ᨧᩮᩣᨴᩮᨲᨻ᩠ᨻᩮᩣ”ᨲᩥ.
</Paragraph>

</Division>
<Division number="439" book="pari">

<Paragraph number="2036" book="pari">
“ᨠᨲᩥᩉᩥ ᨶᩩ ᨡᩮᩣ, ᨽᨶ᩠ᨲᩮ, ᩋᩘᨣᩮᩉᩥ ᩈᨾᨶ᩠ᨶᩣᨣᨲᩔ ᨽᩥᨠ᩠ᨡᩩᨶᩮᩣ ᩒᨠᩣᩈᨠᨾ᩠ᨾᩴ ᨠᩣᩁᩣᨸᩮᨶ᩠ᨲᩔ ᨶᩣᩃᩴ ᩒᨠᩣᩈᨠᨾ᩠ᨾᩴ ᨠᩣᨲᩩᨶ᩺”ᨲᩥ?
</Paragraph>

<Paragraph number="2037" book="pari">
“ᨸᨬ᩠ᨧᩉᩩᨸᩣᩃᩥ, ᩋᩘᨣᩮᩉᩥ ᩈᨾᨶ᩠ᨶᩣᨣᨲᩔ ᨽᩥᨠ᩠ᨡᩩᨶᩮᩣ ᩒᨠᩣᩈᨠᨾ᩠ᨾᩴ ᨠᩣᩁᩣᨸᩮᨶ᩠ᨲᩔ ᨶᩣᩃᩴ ᩒᨠᩣᩈᨠᨾ᩠ᨾᩴ ᨠᩣᨲᩩᩴ. ᨠᨲᨾᩮᩉᩥ ᨸᨬ᩠ᨧᩉᩥ? ᩋᨸᩁᩥᩈᩩᨴ᩠ᨵᨠᩣᨿᩈᨾᩣᨧᩣᩁᩮᩣ ᩉᩮᩣᨲᩥ, ᩋᨸᩁᩥᩈᩩᨴ᩠ᨵᩅᨧᩦᩈᨾᩣᨧᩣᩁᩮᩣ ᩉᩮᩣᨲᩥ, ᩋᨸᩁᩥᩈᩩᨴ᩠ᨵᩤᨩᩦᩅᩮᩤ ᩉᩮᩣᨲᩥ, ᨻᩣᩃᩮᩣ ᩉᩮᩣᨲᩥ ᩋᨻ᩠ᨿᨲ᩠ᨲᩮᩣ, ᨶ ᨸᨭᩥᨻᩃᩮᩣ ᩋᨶᩩᨿᩩᨬ᩠ᨩᩥᨿᨾᩣᨶᩮᩣ ᩋᨶᩩᨿᩮᩣᨣᩴ ᨴᩤᨲᩩᩴ—  ᩍᨾᩮᩉᩥ ᨡᩮᩣ, ᩏᨸᩣᩃᩥ, ᨸᨬ᩠ᨧᩉᩘᨣᩮᩉᩥ ᩈᨾᨶ᩠ᨶᩣᨣᨲᩔ ᨽᩥᨠ᩠ᨡᩩᨶᩮᩣ ᩒᨠᩣᩈᨠᨾ᩠ᨾᩴ ᨠᩣᩁᩣᨸᩮᨶ᩠ᨲᩔ ᨶᩣᩃᩴ ᩒᨠᩣᩈᨠᨾ᩠ᨾᩴ ᨠᩣᨲᩩᩴ.
</Paragraph>

<Paragraph number="2038" book="pari">
ᨸᨬ᩠ᨧᩉᩩᨸᩣᩃᩥ, ᩋᩘᨣᩮᩉᩥ ᩈᨾᨶ᩠ᨶᩣᨣᨲᩔ ᨽᩥᨠ᩠ᨡᩩᨶᩮᩣ ᩒᨠᩣᩈᨠᨾ᩠ᨾᩴ ᨠᩣᩁᩣᨸᩮᨶ᩠ᨲᩔ ᩋᩃᩴ ᩒᨠᩣᩈᨠᨾ᩠ᨾᩴ ᨠᩣᨲᩩᩴ. ᨠᨲᨾᩮᩉᩥ ᨸᨬ᩠ᨧᩉᩥ? ᨸᩁᩥᩈᩩᨴ᩠ᨵᨠᩣᨿᩈᨾᩣᨧᩣᩁᩮᩣ ᩉᩮᩣᨲᩥ, ᨸᩁᩥᩈᩩᨴ᩠ᨵᩅᨧᩦᩈᨾᩣᨧᩣᩁᩮᩣ ᩉᩮᩣᨲᩥ, ᨸᩁᩥᩈᩩᨴ᩠ᨵᩤᨩᩦᩅᩮᩤ ᩉᩮᩣᨲᩥ, ᨸᨱ᩠ᨯᩥᨲᩮᩣ ᩉᩮᩣᨲᩥ ᨻ᩠ᨿᨲ᩠ᨲᩮᩣ ᨸᨭᩥᨻᩃᩮᩣ ᩋᨶᩩᨿᩩᨬ᩠ᨩᩥᨿᨾᩣᨶᩮᩣ ᩋᨶᩩᨿᩮᩣᨣᩴ ᨴᩤᨲᩩᩴ—  ᩍᨾᩮᩉᩥ ᨡᩮᩣ, ᩏᨸᩣᩃᩥ, ᨸᨬ᩠ᨧᩉᩘᨣᩮᩉᩥ ᩈᨾᨶ᩠ᨶᩣᨣᨲᩔ ᨽᩥᨠ᩠ᨡᩩᨶᩮᩣ ᩒᨠᩣᩈᨠᨾ᩠ᨾᩴ ᨠᩣᩁᩣᨸᩮᨶ᩠ᨲᩔ ᩋᩃᩴ ᩒᨠᩣᩈᨠᨾ᩠ᨾᩴ ᨠᩣᨲᩩᨶ᩺”ᨲᩥ.
</Paragraph>

</Division>
<Division number="440" book="pari">

<Paragraph number="2039" book="pari">
“ᩋᨲ᩠ᨲᩣᨴᩤᨶᩴ ᩋᩣᨴᩤᨲᩩᨠᩣᨾᩮᨶ, ᨽᨶ᩠ᨲᩮ, ᨽᩥᨠ᩠ᨡᩩᨶᩣ ᨠᨲᩥᩉᩘᨣᩮᩉᩥ ᩈᨾᨶ᩠ᨶᩣᨣᨲᩴ ᩋᨲ᩠ᨲᩣᨴᩤᨶᩴ ᩋᩣᨴᩤᨲᨻ᩠ᨻᨶ᩺”ᨲᩥ?
</Paragraph>

<Paragraph number="2040" book="pari">
“ᩋᨲ᩠ᨲᩣᨴᩤᨶᩴ ᩋᩣᨴᩤᨲᩩᨠᩣᨾᩮᨶᩩᨸᩣᩃᩥ, ᨽᩥᨠ᩠ᨡᩩᨶᩣ ᨸᨬ᩠ᨧᩘᨣᩈᨾᨶ᩠ᨶᩣᨣᨲᩴ ᩋᨲ᩠ᨲᩣᨴᩤᨶᩴ ᩋᩣᨴᩤᨲᨻ᩠ᨻᩴ. ᨠᨲᨾᩮ ᨸᨬ᩠ᨧ? ᩋᨲ᩠ᨲᩣᨴᩤᨶᩴ ᩋᩣᨴᩤᨲᩩᨠᩣᨾᩮᨶ, ᩏᨸᩣᩃᩥ, ᨽᩥᨠ᩠ᨡᩩᨶᩣ ᩑᩅᩴ ᨸᨧ᩠ᨧᩅᩮᨠ᩠ᨡᩥᨲᨻ᩠ᨻᩴ—  ‘ᨿᩴ ᨡᩮᩣ ᩋᩉᩴ ᩍᨾᩴ ᩋᨲ᩠ᨲᩣᨴᩤᨶᩴ ᩋᩣᨴᩤᨲᩩᨠᩣᨾᩮᩣ, ᨠᩣᩃᩮᩣ ᨶᩩ ᨡᩮᩣ ᩍᨾᩴ ᩋᨲ᩠ᨲᩣᨴᩤᨶᩴ ᩋᩣᨴᩤᨲᩩᩴ ᩏᨴᩤᩉᩩ ᨶᩮᩣ’ᨲᩥ. ᩈᨧᩮ, ᩏᨸᩣᩃᩥ, ᨽᩥᨠ᩠ᨡᩩ ᨸᨧ᩠ᨧᩅᩮᨠ᩠ᨡᨾᩣᨶᩮᩣ ᩑᩅᩴ ᨩᩣᨶᩣᨲᩥ—  ‘ᩋᨠᩣᩃᩮᩣ ᩍᨾᩴ ᩋᨲ᩠ᨲᩣᨴᩤᨶᩴ ᩋᩣᨴᩤᨲᩩᩴ ᨶᩮᩣ ᨠᩣᩃᩮᩣ’ᨲᩥ, ᨶ ᨲᩴ, ᩏᨸᩣᩃᩥ, ᩋᨲ᩠ᨲᩣᨴᩤᨶᩴ ᩋᩣᨴᩤᨲᨻ᩠ᨻᩴ.
</Paragraph>

<Paragraph number="2041" book="pari">
ᩈᨧᩮ ᨸᨶᩩᨸᩣᩃᩥ, ᨽᩥᨠ᩠ᨡᩩ ᨸᨧ᩠ᨧᩅᩮᨠ᩠ᨡᨾᩣᨶᩮᩣ ᩑᩅᩴ ᨩᩣᨶᩣᨲᩥ—  ‘ᨠᩣᩃᩮᩣ ᩍᨾᩴ ᩋᨲ᩠ᨲᩣᨴᩤᨶᩴ ᩋᩣᨴᩤᨲᩩᩴ ᨶᩮᩣ ᩋᨠᩣᩃᩮᩣ’ᨲᩥ, ᨲᩮᨶᩩᨸᩣᩃᩥ, ᨽᩥᨠ᩠ᨡᩩᨶᩣ ᩏᨲ᩠ᨲᩁᩥ ᨸᨧ᩠ᨧᩅᩮᨠ᩠ᨡᩥᨲᨻ᩠ᨻᩴ—  ‘ᨿᩴ ᨡᩮᩣ ᩋᩉᩴ ᩍᨾᩴ ᩋᨲ᩠ᨲᩣᨴᩤᨶᩴ ᩋᩣᨴᩤᨲᩩᨠᩣᨾᩮᩣ ᨽᩪᨲᩴ ᨶᩩ ᨡᩮᩣ ᩍᨴᩴ ᩋᨲ᩠ᨲᩣᨴᩤᨶᩴ ᩏᨴᩤᩉᩩ ᨶᩮᩣ’ᨲᩥ. ᩈᨧᩮ, ᩏᨸᩣᩃᩥ, ᨽᩥᨠ᩠ᨡᩩ ᨸᨧ᩠ᨧᩅᩮᨠ᩠ᨡᨾᩣᨶᩮᩣ ᩑᩅᩴ ᨩᩣᨶᩣᨲᩥ—  ‘ᩋᨽᩪᨲᩴ ᩍᨴᩴ ᩋᨲ᩠ᨲᩣᨴᩤᨶᩴ ᨶᩮᩣ ᨽᩪᨲᨶ᩺’ᨲᩥ, ᨶ ᨲᩴ, ᩏᨸᩣᩃᩥ, ᩋᨲ᩠ᨲᩣᨴᩤᨶᩴ ᩋᩣᨴᩤᨲᨻ᩠ᨻᩴ.
</Paragraph>

<Paragraph number="2042" book="pari">
ᩈᨧᩮ ᨸᨶᩩᨸᩣᩃᩥ, ᨽᩥᨠ᩠ᨡᩩ ᨸᨧ᩠ᨧᩅᩮᨠ᩠ᨡᨾᩣᨶᩮᩣ ᩑᩅᩴ ᨩᩣᨶᩣᨲᩥ—  ‘ᨽᩪᨲᩴ ᩍᨴᩴ ᩋᨲ᩠ᨲᩣᨴᩤᨶᩴ ᨶᩮᩣ ᩋᨽᩪᨲᨶ᩺’ᨲᩥ, ᨲᩮᨶᩩᨸᩣᩃᩥ, ᨽᩥᨠ᩠ᨡᩩᨶᩣ ᩏᨲ᩠ᨲᩁᩥ ᨸᨧ᩠ᨧᩅᩮᨠ᩠ᨡᩥᨲᨻ᩠ᨻᩴ—  ‘ᨿᩴ ᨡᩮᩣ ᩋᩉᩴ ᩍᨾᩴ ᩋᨲ᩠ᨲᩣᨴᩤᨶᩴ ᩋᩣᨴᩤᨲᩩᨠᩣᨾᩮᩣ, ᩋᨲ᩠ᨳᩈᩴᩉᩥᨲᩴ ᨶᩩ ᨡᩮᩣ ᩍᨴᩴ ᩋᨲ᩠ᨲᩣᨴᩤᨶᩴ ᩏᨴᩤᩉᩩ ᨶᩮᩣ’ᨲᩥ. ᩈᨧᩮ, ᩏᨸᩣᩃᩥ, ᨽᩥᨠ᩠ᨡᩩ ᨸᨧ᩠ᨧᩅᩮᨠ᩠ᨡᨾᩣᨶᩮᩣ ᩑᩅᩴ ᨩᩣᨶᩣᨲᩥ—  ‘ᩋᨶᨲ᩠ᨳᩈᩴᩉᩥᨲᩴ ᩍᨴᩴ ᩋᨲ᩠ᨲᩣᨴᩤᨶᩴ ᨶᩮᩣ ᩋᨲ᩠ᨳᩈᩴᩉᩥᨲᨶ᩺’ᨲᩥ, ᨶ ᨲᩴ, ᩏᨸᩣᩃᩥ, ᩋᨲ᩠ᨲᩣᨴᩤᨶᩴ ᩋᩣᨴᩤᨲᨻ᩠ᨻᩴ.
</Paragraph>

<Paragraph number="2043" book="pari">
ᩈᨧᩮ ᨸᨶᩩᨸᩣᩃᩥ, ᨽᩥᨠ᩠ᨡᩩ ᨸᨧ᩠ᨧᩅᩮᨠ᩠ᨡᨾᩣᨶᩮᩣ ᩑᩅᩴ ᨩᩣᨶᩣᨲᩥ—  ‘ᩋᨲ᩠ᨳᩈᩴᩉᩥᨲᩴ ᩍᨴᩴ ᩋᨲ᩠ᨲᩣᨴᩤᨶᩴ ᨶᩮᩣ ᩋᨶᨲ᩠ᨳᩈᩴᩉᩥᨲᨶ᩺’ᨲᩥ, ᨲᩮᨶᩩᨸᩣᩃᩥ, ᨽᩥᨠ᩠ᨡᩩᨶᩣ ᩏᨲ᩠ᨲᩁᩥ ᨸᨧ᩠ᨧᩅᩮᨠ᩠ᨡᩥᨲᨻ᩠ᨻᩴ—  ‘ᩍᨾᩴ ᨡᩮᩣ ᩋᩉᩴ ᩋᨲ᩠ᨲᩣᨴᩤᨶᩴ ᩋᩣᨴᩥᨿᨾᩣᨶᩮᩣ ᩃᨽᩥᩔᩣᨾᩥ ᩈᨶ᩠ᨴᩥᨭ᩠ᨮᩮ ᩈᨾ᩠ᨽᨲ᩠ᨲᩮ ᨽᩥᨠ᩠ᨡᩪ ᨵᨾ᩠ᨾᨲᩮᩣ ᩅᩥᨶᨿᨲᩮᩣ ᨸᨠ᩠ᨡᩮ ᩏᨴᩤᩉᩩ ᨶᩮᩣ’ᨲᩥ. ᩈᨧᩮ, ᩏᨸᩣᩃᩥ, ᨽᩥᨠ᩠ᨡᩩ ᨸᨧ᩠ᨧᩅᩮᨠ᩠ᨡᨾᩣᨶᩮᩣ ᩑᩅᩴ ᨩᩣᨶᩣᨲᩥ—  ‘ᩍᨾᩴ ᨡᩮᩣ ᩋᩉᩴ ᩋᨲ᩠ᨲᩣᨴᩤᨶᩴ ᩋᩣᨴᩥᨿᨾᩣᨶᩮᩣ ᨶ ᩃᨽᩥᩔᩣᨾᩥ ᩈᨶ᩠ᨴᩥᨭ᩠ᨮᩮ ᩈᨾ᩠ᨽᨲ᩠ᨲᩮ ᨽᩥᨠ᩠ᨡᩪ ᨵᨾ᩠ᨾᨲᩮᩣ ᩅᩥᨶᨿᨲᩮᩣ ᨸᨠ᩠ᨡᩮ’ᨲᩥ, ᨶ ᨲᩴ, ᩏᨸᩣᩃᩥ, ᩋᨲ᩠ᨲᩣᨴᩤᨶᩴ ᩋᩣᨴᩤᨲᨻ᩠ᨻᩴ.
</Paragraph>

<Paragraph number="2044" book="pari">
ᩈᨧᩮ ᨸᨶᩩᨸᩣᩃᩥ, ᨽᩥᨠ᩠ᨡᩩ ᨸᨧ᩠ᨧᩅᩮᨠ᩠ᨡᨾᩣᨶᩮᩣ ᩑᩅᩴ ᨩᩣᨶᩣᨲᩥ—  ‘ᩍᨴᩴ ᨡᩮᩣ ᩋᩉᩴ ᩋᨲ᩠ᨲᩣᨴᩤᨶᩴ ᩋᩣᨴᩥᨿᨾᩣᨶᩮᩣ ᩃᨽᩥᩔᩣᨾᩥ ᩈᨶ᩠ᨴᩥᨭ᩠ᨮᩮ ᩈᨾ᩠ᨽᨲ᩠ᨲᩮ ᨽᩥᨠ᩠ᨡᩪ ᨵᨾ᩠ᨾᨲᩮᩣ ᩅᩥᨶᨿᨲᩮᩣ ᨸᨠ᩠ᨡᩮ’ᨲᩥ, ᨲᩮᨶᩩᨸᩣᩃᩥ, ᨽᩥᨠ᩠ᨡᩩᨶᩣ ᩏᨲ᩠ᨲᩁᩥ ᨸᨧ᩠ᨧᩅᩮᨠ᩠ᨡᩥᨲᨻ᩠ᨻᩴ—  ‘ᩍᨾᩴ ᨡᩮᩣ ᨾᩮ ᩋᨲ᩠ᨲᩣᨴᩤᨶᩴ ᩋᩣᨴᩥᨿᨲᩮᩣ ᨽᩅᩥᩔᨲᩥ ᩈᩴᨥᩔ ᨲᨲᩮᩣᨶᩥᨴᩤᨶᩴ ᨽᨱ᩠ᨯᨶᩴ ᨠᩃᩉᩮᩣ ᩅᩥᨣ᩠ᨣᩉᩮᩣ ᩅᩥᩅᩤᨴᩮᩤ ᩈᩴᨥᨽᩮᨴᩮᩤ ᩈᩴᨥᩁᩣᨩᩥ ᩈᩴᨥᩅᩅᨲ᩠ᨳᩣᨶᩴ ᩈᩴᨥᨶᩣᨶᩣᨠᩁᨱᩴ ᩏᨴᩤᩉᩩ ᨶᩮᩣ’ᨲᩥ. ᩈᨧᩮ, ᩏᨸᩣᩃᩥ, ᨽᩥᨠ᩠ᨡᩩ ᨸᨧ᩠ᨧᩅᩮᨠ᩠ᨡᨾᩣᨶᩮᩣ ᩑᩅᩴ ᨩᩣᨶᩣᨲᩥ—  ‘ᩍᨾᩴ ᨡᩮᩣ ᨾᩮ ᩋᨲ᩠ᨲᩣᨴᩤᨶᩴ ᩋᩣᨴᩥᨿᨲᩮᩣ ᨽᩅᩥᩔᨲᩥ ᩈᩴᨥᩔ ᨲᨲᩮᩣᨶᩥᨴᩤᨶᩴ ᨽᨱ᩠ᨯᨶᩴ ᨠᩃᩉᩮᩣ ᩅᩥᨣ᩠ᨣᩉᩮᩣ ᩅᩥᩅᩤᨴᩮᩤ ᩈᩴᨥᨽᩮᨴᩮᩤ ᩈᩴᨥᩁᩣᨩᩥ ᩈᩴᨥᩅᩅᨲ᩠ᨳᩣᨶᩴ ᩈᩴᨥᨶᩣᨶᩣᨠᩁᨱᨶ᩺’ᨲᩥ, ᨶ ᨲᩴ, ᩏᨸᩣᩃᩥ, ᩋᨲ᩠ᨲᩣᨴᩤᨶᩴ ᩋᩣᨴᩤᨲᨻ᩠ᨻᩴ.
</Paragraph>

<Paragraph number="2045" book="pari">
ᩈᨧᩮ ᨸᨶᩩᨸᩣᩃᩥ, ᨽᩥᨠ᩠ᨡᩩ ᨸᨧ᩠ᨧᩅᩮᨠ᩠ᨡᨾᩣᨶᩮᩣ ᩑᩅᩴ ᨩᩣᨶᩣᨲᩥ—  ‘ᩍᨾᩴ ᨡᩮᩣ ᨾᩮ ᩋᨲ᩠ᨲᩣᨴᩤᨶᩴ ᩋᩣᨴᩥᨿᨲᩮᩣ ᨶ ᨽᩅᩥᩔᨲᩥ ᩈᩴᨥᩔ ᨲᨲᩮᩣᨶᩥᨴᩤᨶᩴ ᨽᨱ᩠ᨯᨶᩴ ᨠᩃᩉᩮᩣ ᩅᩥᨣ᩠ᨣᩉᩮᩣ ᩅᩥᩅᩤᨴᩮᩤ ᩈᩴᨥᨽᩮᨴᩮᩤ ᩈᩴᨥᩁᩣᨩᩥ ᩈᩴᨥᩅᩅᨲ᩠ᨳᩣᨶᩴ ᩈᩴᨥᨶᩣᨶᩣᨠᩁᨱᨶ᩺’ᨲᩥ, ᨲᩴ ᩋᩣᨴᩤᨲᨻ᩠ᨻᩴ, ᩏᨸᩣᩃᩥ, ᩋᨲ᩠ᨲᩣᨴᩤᨶᩴ. ᩑᩅᩴ ᨸᨬ᩠ᨧᩘᨣᩈᨾᨶ᩠ᨶᩣᨣᨲᩴ ᨡᩮᩣ, ᩏᨸᩣᩃᩥ, ᩋᨲ᩠ᨲᩣᨴᩤᨶᩴ ᩋᩣᨴᩥᨶ᩠ᨶᩴ ᨸᨧ᩠ᨨᩣᨸᩥ ᩋᩅᩥᨸ᩠ᨸᨭᩥᩈᩣᩁᨠᩁᩴ ᨽᩅᩥᩔᨲᩦ”ᨲᩥ.
</Paragraph>

</Division>
<Division number="441" book="pari">

<Paragraph number="2046" book="pari">
“ᨠᨲᩥᩉᩥ ᨶᩩ ᨡᩮᩣ, ᨽᨶ᩠ᨲᩮ, ᩋᩘᨣᩮᩉᩥ ᩈᨾᨶ᩠ᨶᩣᨣᨲᩮᩣ ᨽᩥᨠ᩠ᨡᩩ ᩋᨵᩥᨠᩁᨱᨩᩣᨲᩣᨶᩴ ᨽᩥᨠ᩠ᨡᩪᨶᩴ ᨻᩉᩪᨸᨠᩣᩁᩮᩣ ᩉᩮᩣᨲᩦ”ᨲᩥ?
</Paragraph>

<Paragraph number="2047" book="pari">
“ᨸᨬ᩠ᨧᩉᩩᨸᩣᩃᩥ, ᩋᩘᨣᩮᩉᩥ ᩈᨾᨶ᩠ᨶᩣᨣᨲᩮᩣ ᨽᩥᨠ᩠ᨡᩩ ᩋᨵᩥᨠᩁᨱᨩᩣᨲᩣᨶᩴ ᨽᩥᨠ᩠ᨡᩪᨶᩴ ᨻᩉᩪᨸᨠᩣᩁᩮᩣ ᩉᩮᩣᨲᩥ. ᨠᨲᨾᩮᩉᩥ ᨸᨬ᩠ᨧᩉᩥ? ᩈᩦᩃᩅᩤ ᩉᩮᩣᨲᩥ, ᨸᩣᨲᩥᨾᩮᩣᨠ᩠ᨡᩈᩴᩅᩁᩈᩴᩅᩩᨲᩮᩣ ᩅᩥᩉᩁᨲᩥ ᩋᩣᨧᩣᩁᨣᩮᩤᨧᩁᩈᨾ᩠ᨸᨶ᩠ᨶᩮᩣ ᩋᨱᩩᨾᨲ᩠ᨲᩮᩈᩩ ᩅᨩ᩠ᨩᩮᩈᩩ ᨽᨿᨴᩔᩣᩅᩦ, ᩈᨾᩣᨴᩤᨿ ᩈᩥᨠ᩠ᨡᨲᩥ ᩈᩥᨠ᩠ᨡᩣᨸᨴᩮᩈᩩ; ᨻᩉᩩᩔᩩᨲᩮᩣ ᩉᩮᩣᨲᩥ ᩈᩩᨲᨵᩁᩮᩣ ᩈᩩᨲᩈᨶ᩠ᨶᩥᨧᨿᩮᩣ; ᨿᩮ ᨲᩮ ᨵᨾ᩠ᨾᩣ ᩋᩣᨴᩥᨠᩃ᩠ᨿᩣᨱᩣ ᨾᨩ᩠ᨫᩮᨠᩃ᩠ᨿᩣᨱᩣ ᨸᩁᩥᨿᩮᩣᩈᩣᨶᨠᩃ᩠ᨿᩣᨱᩣ ᩈᩣᨲ᩠ᨳᩴ ᩈᨻ᩠ᨿᨬ᩠ᨩᨶᩴ ᨠᩮᩅᩃᨸᩁᩥᨸᩩᨱ᩠ᨱᩴ ᨸᩁᩥᩈᩩᨴ᩠ᨵᩴ ᨻᩕᩉ᩠ᨾᨧᩁᩥᨿᩴ ᩋᨽᩥᩅᨴᨶ᩠ᨲᩥ ᨲᨳᩣᩁᩪᨸᩔ ᨵᨾ᩠ᨾᩣ ᨻᩉᩩᩔᩩᨲᩣ ᩉᩮᩣᨶ᩠ᨲᩥ ᨵᩤᨲᩣ ᩅᨧᩈᩣ ᨸᩁᩥᨧᩥᨲᩣ ᨾᨶᩈᩣᨶᩩᨸᩮᨠ᩠ᨡᩥᨲᩣ ᨴᩥᨭ᩠ᨮᩥᨿᩣ ᩈᩩᨸ᩠ᨸᨭᩥᩅᩥᨴ᩠ᨵᩤ, ᩏᨽᨿᩣᨶᩥ ᨡᩮᩣ ᨸᨶᩔ ᨸᩣᨲᩥᨾᩮᩣᨠ᩠ᨡᩣᨶᩥ ᩅᩥᨲ᩠ᨳᩣᩁᩮᨶ ᩈ᩠ᩅᩣᨣᨲᩣᨶᩥ ᩉᩮᩣᨶ᩠ᨲᩥ ᩈᩩᩅᩥᨽᨲ᩠ᨲᩣᨶᩥ ᩈᩩᨸ᩠ᨸᩅᨲ᩠ᨲᩦᨶᩥ ᩈᩩᩅᩥᨶᩥᨧ᩠ᨨᩥᨲᩣᨶᩥ ᩈᩩᨲ᩠ᨲᩈᩮᩣ ᩋᨶᩩᨻ᩠ᨿᨬ᩠ᨩᨶᩈᩮᩣ; ᩅᩥᨶᨿᩮ ᨡᩮᩣ ᨸᨶ ᨮᩥᨲᩮᩣ ᩉᩮᩣᨲᩥ ᩋᩈᩴᩉᩦᩁᩮᩣ; ᨸᨭᩥᨻᩃᩮᩣ ᩉᩮᩣᨲᩥ ᩏᨽᩮᩣ ᩋᨲ᩠ᨳᨸᨧ᩠ᨧᨲ᩠ᨳᩥᨠᩮ ᩋᩔᩣᩈᩮᨲᩩᩴ ᩈᨬ᩠ᨬᩣᨸᩮᨲᩩᩴ ᨶᩥᨩ᩠ᨫᩣᨸᩮᨲᩩᩴ ᨸᩮᨠ᩠ᨡᩮᨲᩩᩴ ᨸᩈᩣᨴᩮᨲᩩᩴ—  ᩍᨾᩮᩉᩥ ᨡᩮᩣ, ᩏᨸᩣᩃᩥ, ᨸᨬ᩠ᨧᩉᩘᨣᩮᩉᩥ ᩈᨾᨶ᩠ᨶᩣᨣᨲᩮᩣ ᨽᩥᨠ᩠ᨡᩩ ᩋᨵᩥᨠᩁᨱᨩᩣᨲᩣᨶᩴ ᨽᩥᨠ᩠ᨡᩪᨶᩴ ᨻᩉᩪᨸᨠᩣᩁᩮᩣ ᩉᩮᩣᨲᩥ.
</Paragraph>

<Paragraph number="2048" book="pari">
ᩋᨸᩁᩮᩉᩥᨸᩥ, ᩏᨸᩣᩃᩥ, ᨸᨬ᩠ᨧᩉᩘᨣᩮᩉᩥ ᩈᨾᨶ᩠ᨶᩣᨣᨲᩮᩣ ᨽᩥᨠ᩠ᨡᩩ ᩋᨵᩥᨠᩁᨱᨩᩣᨲᩣᨶᩴ ᨽᩥᨠ᩠ᨡᩪᨶᩴ ᨻᩉᩪᨸᨠᩣᩁᩮᩣ ᩉᩮᩣᨲᩥ. ᨠᨲᨾᩮᩉᩥ ᨸᨬ᩠ᨧᩉᩥ? ᨸᩁᩥᩈᩩᨴ᩠ᨵᨠᩣᨿᩈᨾᩣᨧᩣᩁᩮᩣ ᩉᩮᩣᨲᩥ, ᨸᩁᩥᩈᩩᨴ᩠ᨵᩅᨧᩦᩈᨾᩣᨧᩣᩁᩮᩣ ᩉᩮᩣᨲᩥ, ᨸᩁᩥᩈᩩᨴ᩠ᨵᩤᨩᩦᩅᩮᩤ ᩉᩮᩣᨲᩥ, ᨸᨱ᩠ᨯᩥᨲᩮᩣ ᩉᩮᩣᨲᩥ ᨻ᩠ᨿᨲ᩠ᨲᩮᩣ, ᨸᨭᩥᨻᩃᩮᩣ ᩋᨶᩩᨿᩩᨬ᩠ᨩᩥᨿᨾᩣᨶᩮᩣ ᩋᨶᩩᨿᩮᩣᨣᩴ ᨴᩤᨲᩩᩴ—  ᩍᨾᩮᩉᩥ ᨡᩮᩣ, ᩏᨸᩣᩃᩥ, ᨸᨬ᩠ᨧᩉᩘᨣᩮᩉᩥ ᩈᨾᨶ᩠ᨶᩣᨣᨲᩮᩣ ᨽᩥᨠ᩠ᨡᩩ ᩋᨵᩥᨠᩁᨱᨩᩣᨲᩣᨶᩴ ᨽᩥᨠ᩠ᨡᩪᨶᩴ ᨻᩉᩪᨸᨠᩣᩁᩮᩣ ᩉᩮᩣᨲᩥ.
</Paragraph>

<Paragraph number="2049" book="pari">
ᩋᨸᩁᩮᩉᩥᨸᩥ, ᩏᨸᩣᩃᩥ, ᨸᨬ᩠ᨧᩉᩘᨣᩮᩉᩥ ᩈᨾᨶ᩠ᨶᩣᨣᨲᩮᩣ ᨽᩥᨠ᩠ᨡᩩ ᩋᨵᩥᨠᩁᨱᨩᩣᨲᩣᨶᩴ ᨽᩥᨠ᩠ᨡᩪᨶᩴ ᨻᩉᩪᨸᨠᩣᩁᩮᩣ ᩉᩮᩣᨲᩥ. ᨠᨲᨾᩮᩉᩥ ᨸᨬ᩠ᨧᩉᩥ? ᩅᨲ᩠ᨳᩩᩴ ᨩᩣᨶᩣᨲᩥ, ᨶᩥᨴᩤᨶᩴ ᨩᩣᨶᩣᨲᩥ, ᨸᨬ᩠ᨬᨲ᩠ᨲᩥᩴ ᨩᩣᨶᩣᨲᩥ, ᨸᨴᨸᨧ᩠ᨧᩣᨽᨭ᩠ᨮᩴ ᨩᩣᨶᩣᨲᩥ, ᩋᨶᩩᩈᨶ᩠ᨵᩥᩅᨧᨶᨸᨳᩴ ᨩᩣᨶᩣᨲᩥ—  ᩍᨾᩮᩉᩥ ᨡᩮᩣ, ᩏᨸᩣᩃᩥ, ᨸᨬ᩠ᨧᩉᩘᨣᩮᩉᩥ ᩈᨾᨶ᩠ᨶᩣᨣᨲᩮᩣ ᨽᩥᨠ᩠ᨡᩩ ᩋᨵᩥᨠᩁᨱᨩᩣᨲᩣᨶᩴ ᨽᩥᨠ᩠ᨡᩪᨶᩴ ᨻᩉᩪᨸᨠᩣᩁᩮᩣ ᩉᩮᩣᨲᩦ”ᨲᩥ.
</Paragraph>

</Division>
<Division number="442" book="pari">

<Paragraph number="2050" book="pari">
“ᨠᨲᩥᩉᩥ ᨶᩩ ᨡᩮᩣ, ᨽᨶ᩠ᨲᩮ, ᩋᩘᨣᩮᩉᩥ ᩈᨾᨶ᩠ᨶᩣᨣᨲᩮᨶ ᨽᩥᨠ᩠ᨡᩩᨶᩣ ᨶᩣᨶᩩᨿᩩᨬ᩠ᨩᩥᨲᨻ᩠ᨻᨶ᩺”ᨲᩥ?
</Paragraph>

<Paragraph number="2051" book="pari">
“ᨸᨬ᩠ᨧᩉᩩᨸᩣᩃᩥ, ᩋᩘᨣᩮᩉᩥ ᩈᨾᨶ᩠ᨶᩣᨣᨲᩮᨶ ᨽᩥᨠ᩠ᨡᩩᨶᩣ ᨶᩣᨶᩩᨿᩩᨬ᩠ᨩᩥᨲᨻ᩠ᨻᩴ. ᨠᨲᨾᩮᩉᩥ ᨸᨬ᩠ᨧᩉᩥ? ᩈᩩᨲ᩠ᨲᩴ ᨶ ᨩᩣᨶᩣᨲᩥ, ᩈᩩᨲ᩠ᨲᩣᨶᩩᩃᩮᩣᨾᩴ ᨶ ᨩᩣᨶᩣᨲᩥ, ᩅᩥᨶᨿᩴ ᨶ ᨩᩣᨶᩣᨲᩥ, ᩅᩥᨶᨿᩣᨶᩩᩃᩮᩣᨾᩴ ᨶ ᨩᩣᨶᩣᨲᩥ, ᨶ ᨧ ᨮᩣᨶᩣᨮᩣᨶᨠᩩᩈᩃᩮᩣ ᩉᩮᩣᨲᩥ—  ᩍᨾᩮᩉᩥ ᨡᩮᩣ, ᩏᨸᩣᩃᩥ, ᨸᨬ᩠ᨧᩉᩘᨣᩮᩉᩥ ᩈᨾᨶ᩠ᨶᩣᨣᨲᩮᨶ ᨽᩥᨠ᩠ᨡᩩᨶᩣ ᨶᩣᨶᩩᨿᩩᨬ᩠ᨩᩥᨲᨻ᩠ᨻᩴ.
</Paragraph>

<Paragraph number="2052" book="pari">
ᨸᨬ᩠ᨧᩉᩩᨸᩣᩃᩥ, ᩋᩘᨣᩮᩉᩥ ᩈᨾᨶ᩠ᨶᩣᨣᨲᩮᨶ ᨽᩥᨠ᩠ᨡᩩᨶᩣ ᩋᨶᩩᨿᩩᨬ᩠ᨩᩥᨲᨻ᩠ᨻᩴ. ᨠᨲᨾᩮᩉᩥ ᨸᨬ᩠ᨧᩉᩥ? ᩈᩩᨲ᩠ᨲᩴ ᨩᩣᨶᩣᨲᩥ, ᩈᩩᨲ᩠ᨲᩣᨶᩩᩃᩮᩣᨾᩴ ᨩᩣᨶᩣᨲᩥ, ᩅᩥᨶᨿᩴ ᨩᩣᨶᩣᨲᩥ, ᩅᩥᨶᨿᩣᨶᩩᩃᩮᩣᨾᩴ ᨩᩣᨶᩣᨲᩥ, ᨮᩣᨶᩣᨮᩣᨶᨠᩩᩈᩃᩮᩣ ᨧ ᩉᩮᩣᨲᩥ—  ᩍᨾᩮᩉᩥ ᨡᩮᩣ, ᩏᨸᩣᩃᩥ, ᨸᨬ᩠ᨧᩉᩘᨣᩮᩉᩥ ᩈᨾᨶ᩠ᨶᩣᨣᨲᩮᨶ ᨽᩥᨠ᩠ᨡᩩᨶᩣ ᩋᨶᩩᨿᩩᨬ᩠ᨩᩥᨲᨻ᩠ᨻᩴ.
</Paragraph>

<Paragraph number="2053" book="pari">
ᩋᨸᩁᩮᩉᩥᨸᩥ, ᩏᨸᩣᩃᩥ, ᨸᨬ᩠ᨧᩉᩘᨣᩮᩉᩥ ᩈᨾᨶ᩠ᨶᩣᨣᨲᩮᨶ ᨽᩥᨠ᩠ᨡᩩᨶᩣ ᨶᩣᨶᩩᨿᩩᨬ᩠ᨩᩥᨲᨻ᩠ᨻᩴ. ᨠᨲᨾᩮᩉᩥ ᨸᨬ᩠ᨧᩉᩥ? ᨵᨾ᩠ᨾᩴ ᨶ ᨩᩣᨶᩣᨲᩥ, ᨵᨾ᩠ᨾᩣᨶᩩᩃᩮᩣᨾᩴ ᨶ ᨩᩣᨶᩣᨲᩥ, ᩅᩥᨶᨿᩴ ᨶ ᨩᩣᨶᩣᨲᩥ, ᩅᩥᨶᨿᩣᨶᩩᩃᩮᩣᨾᩴ ᨶ ᨩᩣᨶᩣᨲᩥ, ᨶ ᨧ ᨸᩩᨻ᩠ᨻᩣᨸᩁᨠᩩᩈᩃᩮᩣ ᩉᩮᩣᨲᩥ—  ᩍᨾᩮᩉᩥ ᨡᩮᩣ, ᩏᨸᩣᩃᩥ, ᨸᨬ᩠ᨧᩉᩘᨣᩮᩉᩥ ᩈᨾᨶ᩠ᨶᩣᨣᨲᩮᨶ ᨽᩥᨠ᩠ᨡᩩᨶᩣ ᨶᩣᨶᩩᨿᩩᨬ᩠ᨩᩥᨲᨻ᩠ᨻᩴ.
</Paragraph>

<Paragraph number="2054" book="pari">
ᨸᨬ᩠ᨧᩉᩩᨸᩣᩃᩥ, ᩋᩘᨣᩮᩉᩥ ᩈᨾᨶ᩠ᨶᩣᨣᨲᩮᨶ ᨽᩥᨠ᩠ᨡᩩᨶᩣ ᩋᨶᩩᨿᩩᨬ᩠ᨩᩥᨲᨻ᩠ᨻᩴ. ᨠᨲᨾᩮᩉᩥ ᨸᨬ᩠ᨧᩉᩥ? ᨵᨾ᩠ᨾᩴ ᨩᩣᨶᩣᨲᩥ, ᨵᨾ᩠ᨾᩣᨶᩩᩃᩮᩣᨾᩴ ᨩᩣᨶᩣᨲᩥ, ᩅᩥᨶᨿᩴ ᨩᩣᨶᩣᨲᩥ, ᩅᩥᨶᨿᩣᨶᩩᩃᩮᩣᨾᩴ ᨩᩣᨶᩣᨲᩥ, ᨸᩩᨻ᩠ᨻᩣᨸᩁᨠᩩᩈᩃᩮᩣ ᨧ ᩉᩮᩣᨲᩥ—  ᩍᨾᩮᩉᩥ ᨡᩮᩣ, ᩏᨸᩣᩃᩥ, ᨸᨬ᩠ᨧᩉᩘᨣᩮᩉᩥ ᩈᨾᨶ᩠ᨶᩣᨣᨲᩮᨶ ᨽᩥᨠ᩠ᨡᩩᨶᩣ ᩋᨶᩩᨿᩩᨬ᩠ᨩᩥᨲᨻ᩠ᨻᩴ.
</Paragraph>

<Paragraph number="2055" book="pari">
ᩋᨸᩁᩮᩉᩥᨸᩥ, ᩏᨸᩣᩃᩥ, ᨸᨬ᩠ᨧᩉᩘᨣᩮᩉᩥ ᩈᨾᨶ᩠ᨶᩣᨣᨲᩮᨶ ᨽᩥᨠ᩠ᨡᩩᨶᩣ ᨶᩣᨶᩩᨿᩩᨬ᩠ᨩᩥᨲᨻ᩠ᨻᩴ. ᨠᨲᨾᩮᩉᩥ ᨸᨬ᩠ᨧᩉᩥ? ᩅᨲ᩠ᨳᩩᩴ ᨶ ᨩᩣᨶᩣᨲᩥ, ᨶᩥᨴᩤᨶᩴ ᨶ ᨩᩣᨶᩣᨲᩥ, ᨸᨬ᩠ᨬᨲ᩠ᨲᩥᩴ ᨶ ᨩᩣᨶᩣᨲᩥ, ᨸᨴᨸᨧ᩠ᨧᩣᨽᨭ᩠ᨮᩴ ᨶ ᨩᩣᨶᩣᨲᩥ, ᩋᨶᩩᩈᨶ᩠ᨵᩥᩅᨧᨶᨸᨳᩴ ᨶ ᨩᩣᨶᩣᨲᩥ—  ᩍᨾᩮᩉᩥ ᨡᩮᩣ, ᩏᨸᩣᩃᩥ, ᨸᨬ᩠ᨧᩉᩘᨣᩮᩉᩥ ᩈᨾᨶ᩠ᨶᩣᨣᨲᩮᨶ ᨽᩥᨠ᩠ᨡᩩᨶᩣ ᨶᩣᨶᩩᨿᩩᨬ᩠ᨩᩥᨲᨻ᩠ᨻᩴ.
</Paragraph>

<Paragraph number="2056" book="pari">
ᨸᨬ᩠ᨧᩉᩩᨸᩣᩃᩥ, ᩋᩘᨣᩮᩉᩥ ᩈᨾᨶ᩠ᨶᩣᨣᨲᩮᨶ ᨽᩥᨠ᩠ᨡᩩᨶᩣ ᩋᨶᩩᨿᩩᨬ᩠ᨩᩥᨲᨻ᩠ᨻᩴ. ᨠᨲᨾᩮᩉᩥ ᨸᨬ᩠ᨧᩉᩥ? ᩅᨲ᩠ᨳᩩᩴ ᨩᩣᨶᩣᨲᩥ, ᨶᩥᨴᩤᨶᩴ ᨩᩣᨶᩣᨲᩥ, ᨸᨬ᩠ᨬᨲ᩠ᨲᩥᩴ ᨩᩣᨶᩣᨲᩥ, ᨸᨴᨸᨧ᩠ᨧᩣᨽᨭ᩠ᨮᩴ ᨩᩣᨶᩣᨲᩥ, ᩋᨶᩩᩈᨶ᩠ᨵᩥᩅᨧᨶᨸᨳᩴ ᨩᩣᨶᩣᨲᩥ—  ᩍᨾᩮᩉᩥ ᨡᩮᩣ, ᩏᨸᩣᩃᩥ, ᨸᨬ᩠ᨧᩉᩘᨣᩮᩉᩥ ᩈᨾᨶ᩠ᨶᩣᨣᨲᩮᨶ ᨽᩥᨠ᩠ᨡᩩᨶᩣ ᩋᨶᩩᨿᩩᨬ᩠ᨩᩥᨲᨻ᩠ᨻᩴ.
</Paragraph>

<Paragraph number="2057" book="pari">
ᩋᨸᩁᩮᩉᩥᨸᩥ, ᩏᨸᩣᩃᩥ, ᨸᨬ᩠ᨧᩉᩘᨣᩮᩉᩥ ᩈᨾᨶ᩠ᨶᩣᨣᨲᩮᨶ ᨽᩥᨠ᩠ᨡᩩᨶᩣ ᨶᩣᨶᩩᨿᩩᨬ᩠ᨩᩥᨲᨻ᩠ᨻᩴ. ᨠᨲᨾᩮᩉᩥ ᨸᨬ᩠ᨧᩉᩥ? ᩋᩣᨸᨲ᩠ᨲᩥᩴ ᨶ ᨩᩣᨶᩣᨲᩥ, ᩋᩣᨸᨲ᩠ᨲᩥᩈᨾᩩᨭ᩠ᨮᩣᨶᩴ ᨶ ᨩᩣᨶᩣᨲᩥ, ᩋᩣᨸᨲ᩠ᨲᩥᨿᩣ ᨸᨿᩮᩣᨣᩴ ᨶ ᨩᩣᨶᩣᨲᩥ, ᩋᩣᨸᨲ᩠ᨲᩥᨿᩣ ᩅᩪᨸᩈᨾᩴ ᨶ ᨩᩣᨶᩣᨲᩥ, ᩋᩣᨸᨲ᩠ᨲᩥᨿᩣ ᨶ ᩅᩥᨶᩥᨧ᩠ᨨᨿᨠᩩᩈᩃᩮᩣ ᩉᩮᩣᨲᩥ—  ᩍᨾᩮᩉᩥ ᨡᩮᩣ, ᩏᨸᩣᩃᩥ, ᨸᨬ᩠ᨧᩉᩘᨣᩮᩉᩥ ᩈᨾᨶ᩠ᨶᩣᨣᨲᩮᨶ ᨽᩥᨠ᩠ᨡᩩᨶᩣ ᨶᩣᨶᩩᨿᩩᨬ᩠ᨩᩥᨲᨻ᩠ᨻᩴ.
</Paragraph>

<Paragraph number="2058" book="pari">
ᨸᨬ᩠ᨧᩉᩩᨸᩣᩃᩥ, ᩋᩘᨣᩮᩉᩥ ᩈᨾᨶ᩠ᨶᩣᨣᨲᩮᨶ ᨽᩥᨠ᩠ᨡᩩᨶᩣ ᩋᨶᩩᨿᩩᨬ᩠ᨩᩥᨲᨻ᩠ᨻᩴ. ᨠᨲᨾᩮᩉᩥ ᨸᨬ᩠ᨧᩉᩥ? ᩋᩣᨸᨲ᩠ᨲᩥᩴ ᨩᩣᨶᩣᨲᩥ, ᩋᩣᨸᨲ᩠ᨲᩥᩈᨾᩩᨭ᩠ᨮᩣᨶᩴ ᨩᩣᨶᩣᨲᩥ, ᩋᩣᨸᨲ᩠ᨲᩥᨿᩣ ᨸᨿᩮᩣᨣᩴ ᨩᩣᨶᩣᨲᩥ, ᩋᩣᨸᨲ᩠ᨲᩥᨿᩣ ᩅᩪᨸᩈᨾᩴ ᨩᩣᨶᩣᨲᩥ, ᩋᩣᨸᨲ᩠ᨲᩥᨿᩣ ᩅᩥᨶᩥᨧ᩠ᨨᨿᨠᩩᩈᩃᩮᩣ ᩉᩮᩣᨲᩥ—  ᩍᨾᩮᩉᩥ ᨡᩮᩣ, ᩏᨸᩣᩃᩥ, ᨸᨬ᩠ᨧᩉᩘᨣᩮᩉᩥ ᩈᨾᨶ᩠ᨶᩣᨣᨲᩮᨶ ᨽᩥᨠ᩠ᨡᩩᨶᩣ ᩋᨶᩩᨿᩩᨬ᩠ᨩᩥᨲᨻ᩠ᨻᩴ.
</Paragraph>

<Paragraph number="2059" book="pari">
ᩋᨸᩁᩮᩉᩥᨸᩥ, ᩏᨸᩣᩃᩥ, ᨸᨬ᩠ᨧᩉᩘᨣᩮᩉᩥ ᩈᨾᨶ᩠ᨶᩣᨣᨲᩮᨶ ᨽᩥᨠ᩠ᨡᩩᨶᩣ ᨶᩣᨶᩩᨿᩩᨬ᩠ᨩᩥᨲᨻ᩠ᨻᩴ. ᨠᨲᨾᩮᩉᩥ ᨸᨬ᩠ᨧᩉᩥ? ᩋᨵᩥᨠᩁᨱᩴ ᨶ ᨩᩣᨶᩣᨲᩥ, ᩋᨵᩥᨠᩁᨱᩈᨾᩩᨭ᩠ᨮᩣᨶᩴ ᨶ ᨩᩣᨶᩣᨲᩥ, ᩋᨵᩥᨠᩁᨱᩔ ᨸᨿᩮᩣᨣᩴ ᨶ ᨩᩣᨶᩣᨲᩥ, ᩋᨵᩥᨠᩁᨱᩔ ᩅᩪᨸᩈᨾᩴ ᨶ ᨩᩣᨶᩣᨲᩥ, ᩋᨵᩥᨠᩁᨱᩔ ᨶ ᩅᩥᨶᩥᨧ᩠ᨨᨿᨠᩩᩈᩃᩮᩣ ᩉᩮᩣᨲᩥ—  ᩍᨾᩮᩉᩥ ᨡᩮᩣ, ᩏᨸᩣᩃᩥ, ᨸᨬ᩠ᨧᩉᩘᨣᩮᩉᩥ ᩈᨾᨶ᩠ᨶᩣᨣᨲᩮᨶ ᨽᩥᨠ᩠ᨡᩩᨶᩣ ᨶᩣᨶᩩᨿᩩᨬ᩠ᨩᩥᨲᨻ᩠ᨻᩴ.
</Paragraph>

<Paragraph number="2060" book="pari">
ᨸᨬ᩠ᨧᩉᩩᨸᩣᩃᩥ, ᩋᩘᨣᩮᩉᩥ ᩈᨾᨶ᩠ᨶᩣᨣᨲᩮᨶ ᨽᩥᨠ᩠ᨡᩩᨶᩣ ᩋᨶᩩᨿᩩᨬ᩠ᨩᩥᨲᨻ᩠ᨻᩴ. ᨠᨲᨾᩮᩉᩥ ᨸᨬ᩠ᨧᩉᩥ? ᩋᨵᩥᨠᩁᨱᩴ ᨩᩣᨶᩣᨲᩥ, ᩋᨵᩥᨠᩁᨱᩈᨾᩩᨭ᩠ᨮᩣᨶᩴ ᨩᩣᨶᩣᨲᩥ, ᩋᨵᩥᨠᩁᨱᩔ ᨸᨿᩮᩣᨣᩴ ᨩᩣᨶᩣᨲᩥ, ᩋᨵᩥᨠᩁᨱᩔ ᩅᩪᨸᩈᨾᩴ ᨩᩣᨶᩣᨲᩥ, ᩋᨵᩥᨠᩁᨱᩔ ᩅᩥᨶᩥᨧ᩠ᨨᨿᨠᩩᩈᩃᩮᩣ ᩉᩮᩣᨲᩥ—  ᩍᨾᩮᩉᩥ ᨡᩮᩣ, ᩏᨸᩣᩃᩥ, ᨸᨬ᩠ᨧᩉᩘᨣᩮᩉᩥ ᩈᨾᨶ᩠ᨶᩣᨣᨲᩮᨶ ᨽᩥᨠ᩠ᨡᩩᨶᩣ ᩋᨶᩩᨿᩩᨬ᩠ᨩᩥᨲᨻ᩠ᨻᨶ᩺”ᨲᩥ.

</Paragraph>
</Division>

<Paragraph number="2061" type="center" book="pari">
ᩋᨲ᩠ᨲᩣᨴᩤᨶᩅᨣ᩠ᨣᩮᩤ ᨶᩥᨭ᩠ᨮᩥᨲᩮᩣ ᨸᨬ᩠ᨧᨾᩮᩣ.



</Paragraph>

<Paragraph number="2062" type="center" book="pari">
ᨲᩔᩩᨴ᩠ᨴᩤᨶᩴ


</Paragraph>

<Paragraph number="2063" type="verses" book="pari">
_ᨸᩁᩥᩈᩩᨴ᩠ᨵᨬ᩠ᨧ ᨠᩣᩃᩮᨶ,_  
_ᨠᩣᩁᩩᨬ᩠ᨬᩴ ᩒᨠᩣᩈᩮᨶ ᨧ;_  
_ᩋᨲ᩠ᨲᩣᨴᩤᨶᩴ ᩋᨵᩥᨠᩁᨱᩴ,_  
_ᩋᨸᩁᩮᩉᩥᨸᩥ ᩅᨲ᩠ᨳᩩᨬ᩠ᨧ;_  
_ᩈᩩᨲ᩠ᨲᩴ ᨵᨾ᩠ᨾᩴ ᨸᩩᨶ ᩅᨲ᩠ᨳᩩᨬ᩠ᨧ,_  
_ᩋᩣᨸᨲ᩠ᨲᩥ ᩋᨵᩥᨠᩁᨱᩮᨶ ᨧᩣᨲᩥ._
</Paragraph>