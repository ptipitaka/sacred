---
title: "17.13 ᩋᩣᩅᩤᩈᩥᨠᩅᨣ᩠ᨣ"
tableOfContents: false
sidebar:
  order: 5
type: "tipitaka"
basket: "vi"
book: "pari"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="461" book="pari">

<Paragraph number="2164" book="pari">
“ᨠᨲᩥᩉᩥ ᨶᩩ ᨡᩮᩣ, ᨽᨶ᩠ᨲᩮ, ᩋᩘᨣᩮᩉᩥ ᩈᨾᨶ᩠ᨶᩣᨣᨲᩮᩣ ᩋᩣᩅᩤᩈᩥᨠᩮᩣ ᨽᩥᨠ᩠ᨡᩩ ᨿᨳᩣᨽᨲᩴ ᨶᩥᨠ᩠ᨡᩥᨲ᩠ᨲᩮᩣ ᩑᩅᩴ ᨶᩥᩁᨿᩮ”ᨲᩥ?
</Paragraph>

<Paragraph number="2165" book="pari">
“ᨸᨬ᩠ᨧᩉᩩᨸᩣᩃᩥ, ᩋᩘᨣᩮᩉᩥ ᩈᨾᨶ᩠ᨶᩣᨣᨲᩮᩣ ᩋᩣᩅᩤᩈᩥᨠᩮᩣ ᨽᩥᨠ᩠ᨡᩩ ᨿᨳᩣᨽᨲᩴ ᨶᩥᨠ᩠ᨡᩥᨲ᩠ᨲᩮᩣ ᩑᩅᩴ ᨶᩥᩁᨿᩮ. ᨠᨲᨾᩮᩉᩥ ᨸᨬ᩠ᨧᩉᩥ? ᨨᨶ᩠ᨴᩣᨣᨲᩥᩴ ᨣᨧ᩠ᨨᨲᩥ, ᨴᩮᩤᩈᩣᨣᨲᩥᩴ ᨣᨧ᩠ᨨᨲᩥ, ᨾᩮᩣᩉᩣᨣᨲᩥᩴ ᨣᨧ᩠ᨨᨲᩥ, ᨽᨿᩣᨣᨲᩥᩴ ᨣᨧ᩠ᨨᨲᩥ, ᩈᩴᨥᩥᨠᩴ ᨸᩩᨣ᩠ᨣᩃᩥᨠᨸᩁᩥᨽᩮᩣᨣᩮᨶ ᨸᩁᩥᨽᩩᨬ᩠ᨩᨲᩥ—  ᩍᨾᩮᩉᩥ ᨡᩮᩣ, ᩏᨸᩣᩃᩥ, ᨸᨬ᩠ᨧᩉᩘᨣᩮᩉᩥ ᩈᨾᨶ᩠ᨶᩣᨣᨲᩮᩣ ᩋᩣᩅᩤᩈᩥᨠᩮᩣ ᨽᩥᨠ᩠ᨡᩩ ᨿᨳᩣᨽᨲᩴ ᨶᩥᨠ᩠ᨡᩥᨲ᩠ᨲᩮᩣ ᩑᩅᩴ ᨶᩥᩁᨿᩮ.
</Paragraph>

<Paragraph number="2166" book="pari">
ᨸᨬ᩠ᨧᩉᩩᨸᩣᩃᩥ, ᩋᩘᨣᩮᩉᩥ ᩈᨾᨶ᩠ᨶᩣᨣᨲᩮᩣ ᩋᩣᩅᩤᩈᩥᨠᩮᩣ ᨽᩥᨠ᩠ᨡᩩ ᨿᨳᩣᨽᨲᩴ ᨶᩥᨠ᩠ᨡᩥᨲ᩠ᨲᩮᩣ ᩑᩅᩴ ᩈᨣ᩠ᨣᩮ. ᨠᨲᨾᩮᩉᩥ ᨸᨬ᩠ᨧᩉᩥ? ᨶ ᨨᨶ᩠ᨴᩣᨣᨲᩥᩴ ᨣᨧ᩠ᨨᨲᩥ, ᨶ ᨴᩮᩤᩈᩣᨣᨲᩥᩴ ᨣᨧ᩠ᨨᨲᩥ, ᨶ ᨾᩮᩣᩉᩣᨣᨲᩥᩴ ᨣᨧ᩠ᨨᨲᩥ, ᨶ ᨽᨿᩣᨣᨲᩥᩴ ᨣᨧ᩠ᨨᨲᩥ, ᩈᩴᨥᩥᨠᩴ ᨶ ᨸᩩᨣ᩠ᨣᩃᩥᨠᨸᩁᩥᨽᩮᩣᨣᩮᨶ ᨸᩁᩥᨽᩩᨬ᩠ᨩᨲᩥ—  ᩍᨾᩮᩉᩥ ᨡᩮᩣ, ᩏᨸᩣᩃᩥ, ᨸᨬ᩠ᨧᩉᩘᨣᩮᩉᩥ ᩈᨾᨶ᩠ᨶᩣᨣᨲᩮᩣ ᩋᩣᩅᩤᩈᩥᨠᩮᩣ ᨽᩥᨠ᩠ᨡᩩ ᨿᨳᩣᨽᨲᩴ ᨶᩥᨠ᩠ᨡᩥᨲ᩠ᨲᩮᩣ ᩑᩅᩴ ᩈᨣ᩠ᨣᩮ”ᨲᩥ.
</Paragraph>

</Division>
<Division number="462" book="pari">

<Paragraph number="2167" book="pari">
“ᨠᨲᩥ ᨶᩩ ᨡᩮᩣ, ᨽᨶ᩠ᨲᩮ, ᩋᨵᨾ᩠ᨾᩥᨠᩣ ᩅᩥᨶᨿᨻ᩠ᨿᩣᨠᩁᨱᩣ”ᨲᩥ?
</Paragraph>

<Paragraph number="2168" book="pari">
“ᨸᨬ᩠ᨧᩥᨾᩮ, ᩏᨸᩣᩃᩥ, ᩋᨵᨾ᩠ᨾᩥᨠᩣ ᩅᩥᨶᨿᨻ᩠ᨿᩣᨠᩁᨱᩣ. ᨠᨲᨾᩮ ᨸᨬ᩠ᨧ? ᩍᨵᩩᨸᩣᩃᩥ, ᨽᩥᨠ᩠ᨡᩩ ᩋᨵᨾ᩠ᨾᩴ ᨵᨾ᩠ᨾᩮᩣᨲᩥ ᨸᩁᩥᨱᩣᨾᩮᨲᩥ, ᨵᨾ᩠ᨾᩴ ᩋᨵᨾ᩠ᨾᩮᩣᨲᩥ ᨸᩁᩥᨱᩣᨾᩮᨲᩥ, ᩋᩅᩥᨶᨿᩴ ᩅᩥᨶᨿᩮᩣᨲᩥ ᨸᩁᩥᨱᩣᨾᩮᨲᩥ, ᩅᩥᨶᨿᩴ ᩋᩅᩥᨶᨿᩮᩣᨲᩥ ᨸᩁᩥᨱᩣᨾᩮᨲᩥ, ᩋᨸᨬ᩠ᨬᨲ᩠ᨲᩴ ᨸᨬ᩠ᨬᩣᨸᩮᨲᩥ, ᨸᨬ᩠ᨬᨲ᩠ᨲᩴ ᩈᨾᩩᨧ᩠ᨨᩥᨶ᩠ᨴᨲᩥ—  ᩍᨾᩮ ᨡᩮᩣ, ᩏᨸᩣᩃᩥ, ᨸᨬ᩠ᨧ ᩋᨵᨾ᩠ᨾᩥᨠᩣ ᩅᩥᨶᨿᨻ᩠ᨿᩣᨠᩁᨱᩣ. ᨸᨬ᩠ᨧᩥᨾᩮ, ᩏᨸᩣᩃᩥ, ᨵᨾ᩠ᨾᩥᨠᩣ ᩅᩥᨶᨿᨻ᩠ᨿᩣᨠᩁᨱᩣ. ᨠᨲᨾᩮ ᨸᨬ᩠ᨧ? ᩍᨵᩩᨸᩣᩃᩥ, ᨽᩥᨠ᩠ᨡᩩ ᩋᨵᨾ᩠ᨾᩴ ᩋᨵᨾ᩠ᨾᩮᩣᨲᩥ ᨸᩁᩥᨱᩣᨾᩮᨲᩥ, ᨵᨾ᩠ᨾᩴ ᨵᨾ᩠ᨾᩮᩣᨲᩥ ᨸᩁᩥᨱᩣᨾᩮᨲᩥ, ᩋᩅᩥᨶᨿᩴ ᩋᩅᩥᨶᨿᩮᩣᨲᩥ ᨸᩁᩥᨱᩣᨾᩮᨲᩥ, ᩅᩥᨶᨿᩴ ᩅᩥᨶᨿᩮᩣᨲᩥ ᨸᩁᩥᨱᩣᨾᩮᨲᩥ, ᩋᨸᨬ᩠ᨬᨲ᩠ᨲᩴ ᨶ ᨸᨬ᩠ᨬᨸᩮᨲᩥ, ᨸᨬ᩠ᨬᨲ᩠ᨲᩴ ᨶ ᩈᨾᩩᨧ᩠ᨨᩥᨶ᩠ᨴᨲᩥ—  ᩍᨾᩮ ᨡᩮᩣ, ᩏᨸᩣᩃᩥ, ᨸᨬ᩠ᨧ ᨵᨾ᩠ᨾᩥᨠᩣ ᩅᩥᨶᨿᨻ᩠ᨿᩣᨠᩁᨱᩣ”ᨲᩥ.
</Paragraph>

</Division>
<Division number="463" book="pari">

<Paragraph number="2169" book="pari">
“ᨠᨲᩥᩉᩥ ᨶᩩ ᨡᩮᩣ, ᨽᨶ᩠ᨲᩮ, ᩋᩘᨣᩮᩉᩥ ᩈᨾᨶ᩠ᨶᩣᨣᨲᩮᩣ ᨽᨲ᩠ᨲᩩᨴ᩠ᨴᩮᩈᨠᩮᩣ ᨿᨳᩣᨽᨲᩴ ᨶᩥᨠ᩠ᨡᩥᨲ᩠ᨲᩮᩣ ᩑᩅᩴ ᨶᩥᩁᨿᩮ”ᨲᩥ?
</Paragraph>

<Paragraph number="2170" book="pari">
“ᨸᨬ᩠ᨧᩉᩩᨸᩣᩃᩥ, ᩋᩘᨣᩮᩉᩥ ᩈᨾᨶ᩠ᨶᩣᨣᨲᩮᩣ ᨽᨲ᩠ᨲᩩᨴ᩠ᨴᩮᩈᨠᩮᩣ ᨿᨳᩣᨽᨲᩴ ᨶᩥᨠ᩠ᨡᩥᨲ᩠ᨲᩮᩣ ᩑᩅᩴ ᨶᩥᩁᨿᩮ. ᨠᨲᨾᩮᩉᩥ ᨸᨬ᩠ᨧᩉᩥ? ᨨᨶ᩠ᨴᩣᨣᨲᩥᩴ ᨣᨧ᩠ᨨᨲᩥ, ᨴᩮᩤᩈᩣᨣᨲᩥᩴ ᨣᨧ᩠ᨨᨲᩥ, ᨾᩮᩣᩉᩣᨣᨲᩥᩴ ᨣᨧ᩠ᨨᨲᩥ, ᨽᨿᩣᨣᨲᩥᩴ ᨣᨧ᩠ᨨᨲᩥ, ᩏᨴ᩠ᨴᩥᨭ᩠ᨮᩣᨶᩩᨴ᩠ᨴᩥᨭ᩠ᨮᩴ ᨶ ᨩᩣᨶᩣᨲᩥ—  ᩍᨾᩮᩉᩥ ᨡᩮᩣ, ᩏᨸᩣᩃᩥ, ᨸᨬ᩠ᨧᩉᩘᨣᩮᩉᩥ ᩈᨾᨶ᩠ᨶᩣᨣᨲᩮᩣ ᨽᨲ᩠ᨲᩩᨴ᩠ᨴᩮᩈᨠᩮᩣ ᨿᨳᩣᨽᨲᩴ ᨶᩥᨠ᩠ᨡᩥᨲ᩠ᨲᩮᩣ ᩑᩅᩴ ᨶᩥᩁᨿᩮ.
</Paragraph>

<Paragraph number="2171" book="pari">
ᨸᨬ᩠ᨧᩉᩩᨸᩣᩃᩥ, ᩋᩘᨣᩮᩉᩥ ᩈᨾᨶ᩠ᨶᩣᨣᨲᩮᩣ ᨽᨲ᩠ᨲᩩᨴ᩠ᨴᩮᩈᨠᩮᩣ ᨿᨳᩣᨽᨲᩴ ᨶᩥᨠ᩠ᨡᩥᨲ᩠ᨲᩮᩣ ᩑᩅᩴ ᩈᨣ᩠ᨣᩮ. ᨠᨲᨾᩮᩉᩥ ᨸᨬ᩠ᨧᩉᩥ? ᨶ ᨨᨶ᩠ᨴᩣᨣᨲᩥᩴ ᨣᨧ᩠ᨨᨲᩥ, ᨶ ᨴᩮᩤᩈᩣᨣᨲᩥᩴ ᨣᨧ᩠ᨨᨲᩥ, ᨶ ᨾᩮᩣᩉᩣᨣᨲᩥᩴ ᨣᨧ᩠ᨨᨲᩥ, ᨶ ᨽᨿᩣᨣᨲᩥᩴ ᨣᨧ᩠ᨨᨲᩥ, ᩏᨴ᩠ᨴᩥᨭ᩠ᨮᩣᨶᩩᨴ᩠ᨴᩥᨭ᩠ᨮᩴ ᨩᩣᨶᩣᨲᩥ—  ᩍᨾᩮᩉᩥ ᨡᩮᩣ, ᩏᨸᩣᩃᩥ, ᨸᨬ᩠ᨧᩉᩘᨣᩮᩉᩥ ᩈᨾᨶ᩠ᨶᩣᨣᨲᩮᩣ ᨽᨲ᩠ᨲᩩᨴ᩠ᨴᩮᩈᨠᩮᩣ ᨿᨳᩣᨽᨲᩴ ᨶᩥᨠ᩠ᨡᩥᨲ᩠ᨲᩮᩣ ᩑᩅᩴ ᩈᨣ᩠ᨣᩮ”ᨲᩥ.
</Paragraph>

</Division>
<Division number="464" book="pari">

<Paragraph number="2172" book="pari">
“ᨠᨲᩥᩉᩥ ᨶᩩ ᨡᩮᩣ, ᨽᨶ᩠ᨲᩮ, ᩋᩘᨣᩮᩉᩥ ᩈᨾᨶ᩠ᨶᩣᨣᨲᩮᩣ ᩈᩮᨶᩣᩈᨶᨸᨬ᩠ᨬᩣᨸᨠᩮᩣ …ᨸᩮ…  ᨽᨱ᩠ᨯᩣᨣᩤᩁᩥᨠᩮᩣ …ᨸᩮ…  ᨧᩦᩅᩁᨸᨭᩥᨣ᩠ᨣᩤᩉᨠᩮᩣ …ᨸᩮ…  ᨧᩦᩅᩁᨽᩣᨩᨠᩮᩣ …ᨸᩮ…  ᨿᩣᨣᩩᨽᩣᨩᨠᩮᩣ …ᨸᩮ…  ᨹᩃᨽᩣᨩᨠᩮᩣ …ᨸᩮ…  ᨡᨩ᩠ᨩᨽᩣᨩᨠᩮᩣ …ᨸᩮ…  ᩋᨸ᩠ᨸᨾᨲ᩠ᨲᨠᩅᩥᩔᨩ᩠ᨩᨠᩮᩣ …ᨸᩮ…  ᩈᩣᨭᩥᨿᨣ᩠ᨣᩤᩉᩣᨸᨠᩮᩣ …ᨸᩮ…  ᨸᨲ᩠ᨲᨣ᩠ᨣᩤᩉᩣᨸᨠᩮᩣ …ᨸᩮ…  ᩋᩣᩁᩣᨾᩥᨠᨸᩮᩈᨠᩮᩣ …ᨸᩮ…  ᩈᩣᨾᨱᩮᩁᨸᩮᩈᨠᩮᩣ ᨿᨳᩣᨽᨲᩴ ᨶᩥᨠ᩠ᨡᩥᨲ᩠ᨲᩮᩣ ᩑᩅᩴ ᨶᩥᩁᨿᩮ”ᨲᩥ?
</Paragraph>

<Paragraph number="2173" book="pari">
“ᨸᨬ᩠ᨧᩉᩩᨸᩣᩃᩥ, ᩋᩘᨣᩮᩉᩥ ᩈᨾᨶ᩠ᨶᩣᨣᨲᩮᩣ ᩈᩣᨾᨱᩮᩁᨸᩮᩈᨠᩮᩣ ᨿᨳᩣᨽᨲᩴ ᨶᩥᨠ᩠ᨡᩥᨲ᩠ᨲᩮᩣ ᩑᩅᩴ ᨶᩥᩁᨿᩮ. ᨠᨲᨾᩮᩉᩥ ᨸᨬ᩠ᨧᩉᩥ? ᨨᨶ᩠ᨴᩣᨣᨲᩥᩴ ᨣᨧ᩠ᨨᨲᩥ, ᨴᩮᩤᩈᩣᨣᨲᩥᩴ ᨣᨧ᩠ᨨᨲᩥ, ᨾᩮᩣᩉᩣᨣᨲᩥᩴ ᨣᨧ᩠ᨨᨲᩥ, ᨽᨿᩣᨣᨲᩥᩴ ᨣᨧ᩠ᨨᨲᩥ, ᨸᩮᩈᩥᨲᩣᨸᩮᩈᩥᨲᩴ ᨶ ᨩᩣᨶᩣᨲᩥ—  ᩍᨾᩮᩉᩥ ᨡᩮᩣ, ᩏᨸᩣᩃᩥ, ᨸᨬ᩠ᨧᩉᩘᨣᩮᩉᩥ ᩈᨾᨶ᩠ᨶᩣᨣᨲᩮᩣ ᩈᩣᨾᨱᩮᩁᨸᩮᩈᨠᩮᩣ ᨿᨳᩣᨽᨲᩴ ᨶᩥᨠ᩠ᨡᩥᨲ᩠ᨲᩮᩣ ᩑᩅᩴ ᨶᩥᩁᨿᩮ. ᨸᨬ᩠ᨧᩉᩩᨸᩣᩃᩥ, ᩋᩘᨣᩮᩉᩥ ᩈᨾᨶ᩠ᨶᩣᨣᨲᩮᩣ ᩈᩣᨾᨱᩮᩁᨸᩮᩈᨠᩮᩣ ᨿᨳᩣᨽᨲᩴ ᨶᩥᨠ᩠ᨡᩥᨲ᩠ᨲᩮᩣ ᩑᩅᩴ ᩈᨣ᩠ᨣᩮ. ᨠᨲᨾᩮᩉᩥ ᨸᨬ᩠ᨧᩉᩥ? ᨶ ᨨᨶ᩠ᨴᩣᨣᨲᩥᩴ ᨣᨧ᩠ᨨᨲᩥ, ᨶ ᨴᩮᩤᩈᩣᨣᨲᩥᩴ ᨣᨧ᩠ᨨᨲᩥ, ᨶ ᨾᩮᩣᩉᩣᨣᨲᩥᩴ ᨣᨧ᩠ᨨᨲᩥ, ᨶ ᨽᨿᩣᨣᨲᩥᩴ ᨣᨧ᩠ᨨᨲᩥ, ᨸᩮᩈᩥᨲᩣᨸᩮᩈᩥᨲᩴ ᨩᩣᨶᩣᨲᩥ—  ᩍᨾᩮᩉᩥ ᨡᩮᩣ, ᩏᨸᩣᩃᩥ, ᨸᨬ᩠ᨧᩉᩘᨣᩮᩉᩥ ᩈᨾᨶ᩠ᨶᩣᨣᨲᩮᩣ ᩈᩣᨾᨱᩮᩁᨸᩮᩈᨠᩮᩣ ᨿᨳᩣᨽᨲᩴ ᨶᩥᨠ᩠ᨡᩥᨲ᩠ᨲᩮᩣ ᩑᩅᩴ ᩈᨣ᩠ᨣᩮ”ᨲᩥ.

</Paragraph>
</Division>

<Paragraph number="2174" type="center" book="pari">
ᩋᩣᩅᩤᩈᩥᨠᩅᨣ᩠ᨣᩮᩤ ᨶᩥᨭ᩠ᨮᩥᨲᩮᩣ ᨲᩮᩁᩈᨾᩮᩣ.



</Paragraph>

<Paragraph number="2175" type="center" book="pari">
ᨲᩔᩩᨴ᩠ᨴᩤᨶᩴ


</Paragraph>

<Paragraph number="2176" type="verses" book="pari">
_ᩋᩣᩅᩤᩈᩥᨠᨻ᩠ᨿᩣᨠᩁᨱᩣ,_  
_ᨽᨲ᩠ᨲᩩᩈᩮᨶᩣᩈᨶᩣᨶᩥ ᨧ;_  
_ᨽᨱ᩠ᨯᨧᩦᩅᩁᨣ᩠ᨣᩤᩉᩮᩣ ᨧ,_  
_ᨧᩦᩅᩁᩔ ᨧ ᨽᩣᨩᨠᩮᩣ._  

</Paragraph>

<Paragraph number="2177" type="verses" book="pari">
_ᨿᩣᨣᩩ ᨹᩃᩴ ᨡᨩ᩠ᨩᨠᨬ᩠ᨧ,_  
_ᩋᨸ᩠ᨸᩈᩣᨭᩥᨿᨣᩤᩉᨠᩮᩣ;_  
_ᨸᨲ᩠ᨲᩮᩣ ᩋᩣᩁᩣᨾᩥᨠᩮᩣ ᨧᩮᩅ,_  
_ᩈᩣᨾᨱᩮᩁᩮᨶ ᨸᩮᩈᨠᩮᩣᨲᩥ._
</Paragraph>