---
title: "4.4 ᩅᩥᨸᨲ᩠ᨲᩥᨸᨧ᩠ᨧᨿᩅᩤᩁ"
tableOfContents: false
sidebar:
  order: 4
type: "tipitaka"
basket: "vi"
book: "pari"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="284" book="pari">

<Paragraph number="1215" book="pari">
ᩈᩦᩃᩅᩥᨸᨲ᩠ᨲᩥᨸᨧ᩠ᨧᨿᩣ ᨠᨲᩥ ᩋᩣᨸᨲ᩠ᨲᩥᨿᩮᩣ ᩋᩣᨸᨩ᩠ᨩᨲᩥ? ᩈᩦᩃᩅᩥᨸᨲ᩠ᨲᩥᨸᨧ᩠ᨧᨿᩣ ᨧᨲᩔᩮᩣ ᩋᩣᨸᨲ᩠ᨲᩥᨿᩮᩣ ᩋᩣᨸᨩ᩠ᨩᨲᩥ—  ᨽᩥᨠ᩠ᨡᩩᨶᩦ ᨩᩣᨶᩴ ᨸᩣᩁᩣᨩᩥᨠᩴ ᨵᨾ᩠ᨾᩴ ᨸᨭᩥᨧ᩠ᨨᩣᨴᩮᨲᩥ, ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ; ᩅᩮᨾᨲᩥᨠᩣ ᨸᨭᩥᨧ᩠ᨨᩣᨴᩮᨲᩥ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ; ᨽᩥᨠ᩠ᨡᩩ ᩈᩴᨥᩣᨴᩥᩈᩮᩈᩴ ᨸᨭᩥᨧ᩠ᨨᩣᨴᩮᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ; ᩋᨲ᩠ᨲᨶᩮᩣ ᨴᩩᨭ᩠ᨮᩩᩃᩖᩴ ᩋᩣᨸᨲ᩠ᨲᩥᩴ ᨸᨭᩥᨧ᩠ᨨᩣᨴᩮᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ—  ᩈᩦᩃᩅᩥᨸᨲ᩠ᨲᩥᨸᨧ᩠ᨧᨿᩣ ᩍᨾᩣ ᨧᨲᩔᩮᩣ ᩋᩣᨸᨲ᩠ᨲᩥᨿᩮᩣ ᩋᩣᨸᨩ᩠ᨩᨲᩥ.
</Paragraph>

<Paragraph number="1216" book="pari">
ᨲᩣ ᩋᩣᨸᨲ᩠ᨲᩥᨿᩮᩣ ᨧᨲᩩᨶ᩠ᨶᩴ ᩅᩥᨸᨲ᩠ᨲᩦᨶᩴ ᨠᨲᩥ ᩅᩥᨸᨲ᩠ᨲᩥᨿᩮᩣ ᨽᨩᨶ᩠ᨲᩥ …ᨸᩮ…  ᩈᨲ᩠ᨲᨶ᩠ᨶᩴ ᩈᨾᨳᩣᨶᩴ ᨠᨲᩥᩉᩥ ᩈᨾᨳᩮᩉᩥ ᩈᨾ᩠ᨾᨶ᩠ᨲᩥ? ᨲᩣ ᩋᩣᨸᨲ᩠ᨲᩥᨿᩮᩣ ᨧᨲᩩᨶ᩠ᨶᩴ ᩅᩥᨸᨲ᩠ᨲᩦᨶᩴ ᨴ᩠ᩅᩮ ᩅᩥᨸᨲ᩠ᨲᩥᨿᩮᩣ ᨽᨩᨶ᩠ᨲᩥ—  ᩈᩥᨿᩣ ᩈᩦᩃᩅᩥᨸᨲ᩠ᨲᩥᩴ, ᩈᩥᨿᩣ ᩋᩣᨧᩣᩁᩅᩥᨸᨲ᩠ᨲᩥᩴ. ᩈᨲ᩠ᨲᨶ᩠ᨶᩴ ᩋᩣᨸᨲ᩠ᨲᩥᨠ᩠ᨡᨶ᩠ᨵᩣᨶᩴ ᨧᨲᩪᩉᩥ ᩋᩣᨸᨲ᩠ᨲᩥᨠ᩠ᨡᨶ᩠ᨵᩮᩉᩥ ᩈᩘᨣᩉᩥᨲᩣ—  ᩈᩥᨿᩣ ᨸᩣᩁᩣᨩᩥᨠᩣᨸᨲ᩠ᨲᩥᨠ᩠ᨡᨶ᩠ᨵᩮᨶ, ᩈᩥᨿᩣ ᨳᩩᩃᩖᨧ᩠ᨧᨿᩣᨸᨲ᩠ᨲᩥᨠ᩠ᨡᨶ᩠ᨵᩮᨶ, ᩈᩥᨿᩣ ᨸᩣᨧᩥᨲ᩠ᨲᩥᨿᩣᨸᨲ᩠ᨲᩥᨠ᩠ᨡᨶ᩠ᨵᩮᨶ, ᩈᩥᨿᩣ ᨴᩩᨠ᩠ᨠᨭᩣᨸᨲ᩠ᨲᩥᨠ᩠ᨡᨶ᩠ᨵᩮᨶ. ᨨᨶ᩠ᨶᩴ ᩋᩣᨸᨲ᩠ᨲᩥᩈᨾᩩᨭ᩠ᨮᩣᨶᩣᨶᩴ ᩑᨠᩮᨶ ᩈᨾᩩᨭ᩠ᨮᩣᨶᩮᨶ ᩈᨾᩩᨭ᩠ᨮᨶ᩠ᨲᩥ—  ᨠᩣᨿᨲᩮᩣ ᨧ ᩅᩤᨧᨲᩮᩣ ᨧ ᨧᩥᨲ᩠ᨲᨲᩮᩣ ᨧ ᩈᨾᩩᨭ᩠ᨮᨶ᩠ᨲᩥ. ᨧᨲᩩᨶ᩠ᨶᩴ ᩋᨵᩥᨠᩁᨱᩣᨶᩴ, ᩋᩣᨸᨲ᩠ᨲᩣᨵᩥᨠᩁᨱᩴ. ᩈᨲ᩠ᨲᨶ᩠ᨶᩴ ᩈᨾᨳᩣᨶᩴ ᨲᩦᩉᩥ ᩈᨾᨳᩮᩉᩥ ᩈᨾ᩠ᨾᨶ᩠ᨲᩥ—  ᩈᩥᨿᩣ ᩈᨾ᩠ᨾᩩᨡᩣᩅᩥᨶᨿᩮᨶ ᨧ ᨸᨭᩥᨬ᩠ᨬᩣᨲᨠᩁᨱᩮᨶ ᨧ, ᩈᩥᨿᩣ ᩈᨾ᩠ᨾᩩᨡᩣᩅᩥᨶᨿᩮᨶ ᨧ ᨲᩥᨱᩅᨲ᩠ᨳᩣᩁᨠᩮᨶ ᨧ. (1)
</Paragraph>

</Division>
<Division number="285" book="pari">

<Paragraph number="1217" book="pari">
ᩋᩣᨧᩣᩁᩅᩥᨸᨲ᩠ᨲᩥᨸᨧ᩠ᨧᨿᩣ ᨠᨲᩥ ᩋᩣᨸᨲ᩠ᨲᩥᨿᩮᩣ ᩋᩣᨸᨩ᩠ᨩᨲᩥ? ᩋᩣᨧᩣᩁᩅᩥᨸᨲ᩠ᨲᩥᨸᨧ᩠ᨧᨿᩣ ᩑᨠᩴ ᩋᩣᨸᨲ᩠ᨲᩥᩴ ᩋᩣᨸᨩ᩠ᨩᨲᩥ. ᩋᩣᨧᩣᩁᩅᩥᨸᨲ᩠ᨲᩥᩴ ᨸᨭᩥᨧ᩠ᨨᩣᨴᩮᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ—  ᩋᩣᨧᩣᩁᩅᩥᨸᨲ᩠ᨲᩥᨸᨧ᩠ᨧᨿᩣ ᩍᨾᩴ ᩑᨠᩴ ᩋᩣᨸᨲ᩠ᨲᩥᩴ ᩋᩣᨸᨩ᩠ᨩᨲᩥ.
</Paragraph>

<Paragraph number="1218" book="pari">
ᩈᩣ ᩋᩣᨸᨲ᩠ᨲᩥ ᨧᨲᩩᨶ᩠ᨶᩴ ᩅᩥᨸᨲ᩠ᨲᩦᨶᩴ ᨠᨲᩥ ᩅᩥᨸᨲ᩠ᨲᩥᨿᩮᩣ ᨽᨩᨲᩥ …ᨸᩮ…  ᩈᨲ᩠ᨲᨶ᩠ᨶᩴ ᩈᨾᨳᩣᨶᩴ ᨠᨲᩥᩉᩥ ᩈᨾᨳᩮᩉᩥ ᩈᨾ᩠ᨾᨲᩥ? ᩈᩣ ᩋᩣᨸᨲ᩠ᨲᩥ ᨧᨲᩩᨶ᩠ᨶᩴ ᩅᩥᨸᨲ᩠ᨲᩦᨶᩴ ᩑᨠᩴ ᩅᩥᨸᨲ᩠ᨲᩥᩴ ᨽᨩᨲᩥ—  ᩋᩣᨧᩣᩁᩅᩥᨸᨲ᩠ᨲᩥᩴ. ᩈᨲ᩠ᨲᨶ᩠ᨶᩴ ᩋᩣᨸᨲ᩠ᨲᩥᨠ᩠ᨡᨶ᩠ᨵᩣᨶᩴ ᩑᨠᩮᨶ ᩋᩣᨸᨲ᩠ᨲᩥᨠ᩠ᨡᨶ᩠ᨵᩮᨶ ᩈᩘᨣᩉᩥᨲᩣ—  ᨴᩩᨠ᩠ᨠᨭᩣᨸᨲ᩠ᨲᩥᨠ᩠ᨡᨶ᩠ᨵᩮᨶ. ᨨᨶ᩠ᨶᩴ ᩋᩣᨸᨲ᩠ᨲᩥᩈᨾᩩᨭ᩠ᨮᩣᨶᩣᨶᩴ ᩑᨠᩮᨶ ᩈᨾᩩᨭ᩠ᨮᩣᨶᩮᨶ ᩈᨾᩩᨭ᩠ᨮᩣᨲᩥ—  ᨠᩣᨿᨲᩮᩣ ᨧ ᩅᩤᨧᨲᩮᩣ ᨧ ᨧᩥᨲ᩠ᨲᨲᩮᩣ ᨧ ᩈᨾᩩᨭ᩠ᨮᩣᨲᩥ. ᨧᨲᩩᨶ᩠ᨶᩴ ᩋᨵᩥᨠᩁᨱᩣᨶᩴ ᩋᩣᨸᨲ᩠ᨲᩣᨵᩥᨠᩁᨱᩴ. ᩈᨲ᩠ᨲᨶ᩠ᨶᩴ ᩈᨾᨳᩣᨶᩴ ᨲᩦᩉᩥ ᩈᨾᨳᩮᩉᩥ ᩈᨾ᩠ᨾᨲᩥ—  ᩈᩥᨿᩣ ᩈᨾ᩠ᨾᩩᨡᩣᩅᩥᨶᨿᩮᨶ ᨧ ᨸᨭᩥᨬ᩠ᨬᩣᨲᨠᩁᨱᩮᨶ ᨧ, ᩈᩥᨿᩣ ᩈᨾ᩠ᨾᩩᨡᩣᩅᩥᨶᨿᩮᨶ ᨧ ᨲᩥᨱᩅᨲ᩠ᨳᩣᩁᨠᩮᨶ ᨧ. (2)
</Paragraph>

</Division>
<Division number="286" book="pari">

<Paragraph number="1219" book="pari">
ᨴᩥᨭ᩠ᨮᩥᩅᩥᨸᨲ᩠ᨲᩥᨸᨧ᩠ᨧᨿᩣ ᨠᨲᩥ ᩋᩣᨸᨲ᩠ᨲᩥᨿᩮᩣ ᩋᩣᨸᨩ᩠ᨩᨲᩥ? ᨴᩥᨭ᩠ᨮᩥᩅᩥᨸᨲ᩠ᨲᩥᨸᨧ᩠ᨧᨿᩣ ᨴ᩠ᩅᩮ ᩋᩣᨸᨲ᩠ᨲᩥᨿᩮᩣ ᩋᩣᨸᨩ᩠ᨩᨲᩥ. ᨸᩣᨸᩥᨠᩣᨿ ᨴᩥᨭ᩠ᨮᩥᨿᩣ ᨿᩣᩅᨲᨲᩥᨿᩴ ᩈᨾᨶᩩᨽᩣᩈᨶᩣᨿ ᨶ ᨸᨭᩥᨶᩥᩔᨩ᩠ᨩᨲᩥ, ᨬᨲ᩠ᨲᩥᨿᩣ ᨴᩩᨠ᩠ᨠᨭᩴ; ᨠᨾ᩠ᨾᩅᩤᨧᩣᨸᩁᩥᨿᩮᩣᩈᩣᨶᩮ ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ—  ᨴᩥᨭ᩠ᨮᩥᩅᩥᨸᨲ᩠ᨲᩥᨸᨧ᩠ᨧᨿᩣ ᩍᨾᩣ ᨴ᩠ᩅᩮ ᩋᩣᨸᨲ᩠ᨲᩥᨿᩮᩣ ᩋᩣᨸᨩ᩠ᨩᨲᩥ.
</Paragraph>

<Paragraph number="1220" book="pari">
ᨲᩣ ᩋᩣᨸᨲ᩠ᨲᩥᨿᩮᩣ ᨧᨲᩩᨶ᩠ᨶᩴ ᩅᩥᨸᨲ᩠ᨲᩦᨶᩴ ᨠᨲᩥ ᩅᩥᨸᨲ᩠ᨲᩥᨿᩮᩣ ᨽᨩᨶ᩠ᨲᩥ …ᨸᩮ…  ᩈᨲ᩠ᨲᨶ᩠ᨶᩴ ᩈᨾᨳᩣᨶᩴ ᨠᨲᩥᩉᩥ ᩈᨾᨳᩮᩉᩥ ᩈᨾ᩠ᨾᨶ᩠ᨲᩥ? ᨲᩣ ᩋᩣᨸᨲ᩠ᨲᩥᨿᩮᩣ ᨧᨲᩩᨶ᩠ᨶᩴ ᩅᩥᨸᨲ᩠ᨲᩦᨶᩴ ᩑᨠᩴ ᩅᩥᨸᨲ᩠ᨲᩥᩴ ᨽᨩᨶ᩠ᨲᩥ—  ᩋᩣᨧᩣᩁᩅᩥᨸᨲ᩠ᨲᩥᩴ. ᩈᨲ᩠ᨲᨶ᩠ᨶᩴ ᩋᩣᨸᨲ᩠ᨲᩥᨠ᩠ᨡᨶ᩠ᨵᩣᨶᩴ ᨴ᩠ᩅᩦᩉᩥ ᩋᩣᨸᨲ᩠ᨲᩥᨠ᩠ᨡᨶ᩠ᨵᩮᩉᩥ ᩈᩘᨣᩉᩥᨲᩣ—  ᩈᩥᨿᩣ ᨸᩣᨧᩥᨲ᩠ᨲᩥᨿᩣᨸᨲ᩠ᨲᩥᨠ᩠ᨡᨶ᩠ᨵᩮᨶ, ᩈᩥᨿᩣ ᨴᩩᨠ᩠ᨠᨭᩣᨸᨲ᩠ᨲᩥᨠ᩠ᨡᨶ᩠ᨵᩮᨶ. ᨨᨶ᩠ᨶᩴ ᩋᩣᨸᨲ᩠ᨲᩥᩈᨾᩩᨭ᩠ᨮᩣᨶᩣᨶᩴ ᩑᨠᩮᨶ ᩈᨾᩩᨭ᩠ᨮᩣᨶᩮᨶ ᩈᨾᩩᨭ᩠ᨮᨶ᩠ᨲᩥ—  ᨠᩣᨿᨲᩮᩣ ᨧ ᩅᩤᨧᨲᩮᩣ ᨧ ᨧᩥᨲ᩠ᨲᨲᩮᩣ ᨧ ᩈᨾᩩᨭ᩠ᨮᨶ᩠ᨲᩥ. ᨧᨲᩩᨶ᩠ᨶᩴ ᩋᨵᩥᨠᩁᨱᩣᨶᩴ, ᩋᩣᨸᨲ᩠ᨲᩣᨵᩥᨠᩁᨱᩴ. ᩈᨲ᩠ᨲᨶ᩠ᨶᩴ ᩈᨾᨳᩣᨶᩴ ᨲᩦᩉᩥ ᩈᨾᨳᩮᩉᩥ ᩈᨾ᩠ᨾᨶ᩠ᨲᩥ—  ᩈᩥᨿᩣ ᩈᨾ᩠ᨾᩩᨡᩣᩅᩥᨶᨿᩮᨶ ᨧ ᨸᨭᩥᨬ᩠ᨬᩣᨲᨠᩁᨱᩮᨶ ᨧ, ᩈᩥᨿᩣ ᩈᨾ᩠ᨾᩩᨡᩣᩅᩥᨶᨿᩮᨶ ᨧ ᨲᩥᨱᩅᨲ᩠ᨳᩣᩁᨠᩮᨶ ᨧ. (3)
</Paragraph>

</Division>
<Division number="287" book="pari">

<Paragraph number="1221" book="pari">
ᩋᩣᨩᩦᩅᩅᩥᨸᨲ᩠ᨲᩥᨸᨧ᩠ᨧᨿᩣ ᨠᨲᩥ ᩋᩣᨸᨲ᩠ᨲᩥᨿᩮᩣ ᩋᩣᨸᨩ᩠ᨩᨲᩥ? ᩋᩣᨩᩦᩅᩅᩥᨸᨲ᩠ᨲᩥᨸᨧ᩠ᨧᨿᩣ ᨨ ᩋᩣᨸᨲ᩠ᨲᩥᨿᩮᩣ ᩋᩣᨸᨩ᩠ᨩᨲᩥ—  ᩋᩣᨩᩦᩅᩉᩮᨲᩩ ᩋᩣᨩᩦᩅᨠᩣᩁᨱᩣ ᨸᩣᨸᩥᨧ᩠ᨨᩮᩣ ᩍᨧ᩠ᨨᩣᨸᨠᨲᩮᩣ ᩋᩈᨶ᩠ᨲᩴ ᩋᨽᩪᨲᩴ ᩏᨲ᩠ᨲᩁᩥᨾᨶᩩᩔᨵᨾ᩠ᨾᩴ ᩏᩃᩖᨸᨲᩥ, ᩋᩣᨸᨲ᩠ᨲᩥ ᨸᩣᩁᩣᨩᩥᨠᩔ; ᩋᩣᨩᩦᩅᩉᩮᨲᩩ ᩋᩣᨩᩦᩅᨠᩣᩁᨱᩣ ᩈᨬ᩠ᨧᩁᩥᨲ᩠ᨲᩴ ᩈᨾᩣᨸᨩ᩠ᨩᨲᩥ, ᩋᩣᨸᨲ᩠ᨲᩥ ᩈᩴᨥᩣᨴᩥᩈᩮᩈᩔ; ᩋᩣᨩᩦᩅᩉᩮᨲᩩ ᩋᩣᨩᩦᩅᨠᩣᩁᨱᩣ “ᨿᩮᩣ ᨲᩮ ᩅᩥᩉᩣᩁᩮ ᩅᩈᨲᩥ, ᩈᩮᩣ ᨽᩥᨠ᩠ᨡᩩ ᩋᩁᩉᩣ”ᨲᩥ ᨽᨱᨲᩥ, ᨸᨭᩥᩅᩥᨩᩣᨶᨶ᩠ᨲᩔ ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ; ᩋᩣᨩᩦᩅᩉᩮᨲᩩ ᩋᩣᨩᩦᩅᨠᩣᩁᨱᩣ ᨽᩥᨠ᩠ᨡᩩ ᨸᨱᩦᨲᨽᩮᩣᨩᨶᩣᨶᩥ ᩋᨲ᩠ᨲᨶᩮᩣ ᩋᨲ᩠ᨳᩣᨿ ᩅᩥᨬ᩠ᨬᩣᨸᩮᨲ᩠ᩅᩣ ᨽᩩᨬ᩠ᨩᨲᩥ, ᩋᩣᨸᨲ᩠ᨲᩥ ᨸᩣᨧᩥᨲ᩠ᨲᩥᨿᩔ; ᩋᩣᨩᩦᩅᩉᩮᨲᩩ ᩋᩣᨩᩦᩅᨠᩣᩁᨱᩣ ᨽᩥᨠ᩠ᨡᩩᨶᩦ ᨸᨱᩦᨲᨽᩮᩣᨩᨶᩣᨶᩥ ᩋᨲ᩠ᨲᨶᩮᩣ ᩋᨲ᩠ᨳᩣᨿ ᩅᩥᨬ᩠ᨬᩣᨸᩮᨲ᩠ᩅᩣ ᨽᩩᨬ᩠ᨩᨲᩥ, ᩋᩣᨸᨲ᩠ᨲᩥ ᨸᩣᨭᩥᨴᩮᩈᨶᩦᨿᩔ; ᩋᩣᨩᩦᩅᩉᩮᨲᩩ ᩋᩣᨩᩦᩅᨠᩣᩁᨱᩣ ᩈᩪᨸᩴ ᩅᩤ ᩒᨴᨶᩴ ᩅᩤ ᩋᨣᩥᩃᩣᨶᩮᩣ ᩋᨲ᩠ᨲᨶᩮᩣ ᩋᨲ᩠ᨳᩣᨿ ᩅᩥᨬ᩠ᨬᩣᨸᩮᨲ᩠ᩅᩣ ᨽᩩᨬ᩠ᨩᨲᩥ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ—  ᩋᩣᨩᩦᩅᩅᩥᨸᨲ᩠ᨲᩥᨸᨧ᩠ᨧᨿᩣ ᩍᨾᩣ ᨨ ᩋᩣᨸᨲ᩠ᨲᩥᨿᩮᩣ ᩋᩣᨸᨩ᩠ᨩᨲᩥ.
</Paragraph>

<Paragraph number="1222" book="pari">
ᨲᩣ ᩋᩣᨸᨲ᩠ᨲᩥᨿᩮᩣ ᨧᨲᩩᨶ᩠ᨶᩴ ᩅᩥᨸᨲ᩠ᨲᩦᨶᩴ ᨠᨲᩥ ᩅᩥᨸᨲ᩠ᨲᩥᨿᩮᩣ ᨽᨩᨶ᩠ᨲᩥ …ᨸᩮ…  ᩈᨲ᩠ᨲᨶ᩠ᨶᩴ ᩈᨾᨳᩣᨶᩴ ᨠᨲᩥᩉᩥ ᩈᨾᨳᩮᩉᩥ ᩈᨾ᩠ᨾᨶ᩠ᨲᩥ. ᨲᩣ ᩋᩣᨸᨲ᩠ᨲᩥᨿᩮᩣ ᨧᨲᩩᨶ᩠ᨶᩴ ᩅᩥᨸᨲ᩠ᨲᩦᨶᩴ ᨴ᩠ᩅᩮ ᩅᩥᨸᨲ᩠ᨲᩥᨿᩮᩣ ᨽᨩᨶ᩠ᨲᩥ—  ᩈᩥᨿᩣ ᩈᩦᩃᩅᩥᨸᨲ᩠ᨲᩥᩴ, ᩈᩥᨿᩣ ᩋᩣᨧᩣᩁᩅᩥᨸᨲ᩠ᨲᩥᩴ. ᩈᨲ᩠ᨲᨶ᩠ᨶᩴ ᩋᩣᨸᨲ᩠ᨲᩥᨠ᩠ᨡᨶ᩠ᨵᩣᨶᩴ ᨨᩉᩥ ᩋᩣᨸᨲ᩠ᨲᩥᨠ᩠ᨡᨶ᩠ᨵᩮᩉᩥ ᩈᩘᨣᩉᩥᨲᩣ—  ᩈᩥᨿᩣ ᨸᩣᩁᩣᨩᩥᨠᩣᨸᨲ᩠ᨲᩥᨠ᩠ᨡᨶ᩠ᨵᩮᨶ, ᩈᩥᨿᩣ ᩈᩴᨥᩣᨴᩥᩈᩮᩈᩣᨸᨲ᩠ᨲᩥᨠ᩠ᨡᨶ᩠ᨵᩮᨶ, ᩈᩥᨿᩣ ᨳᩩᩃᩖᨧ᩠ᨧᨿᩣᨸᨲ᩠ᨲᩥᨠ᩠ᨡᨶ᩠ᨵᩮᨶ, ᩈᩥᨿᩣ ᨸᩣᨧᩥᨲ᩠ᨲᩥᨿᩣᨸᨲ᩠ᨲᩥᨠ᩠ᨡᨶ᩠ᨵᩮᨶ, ᩈᩥᨿᩣ ᨸᩣᨭᩥᨴᩮᩈᨶᩦᨿᩣᨸᨲ᩠ᨲᩥᨠ᩠ᨡᨶ᩠ᨵᩮᨶ, ᩈᩥᨿᩣ ᨴᩩᨠ᩠ᨠᨭᩣᨸᨲ᩠ᨲᩥᨠ᩠ᨡᨶ᩠ᨵᩮᨶ. ᨨᨶ᩠ᨶᩴ ᩋᩣᨸᨲ᩠ᨲᩥᩈᨾᩩᨭ᩠ᨮᩣᨶᩣᨶᩴ ᨨᩉᩥ ᩈᨾᩩᨭ᩠ᨮᩣᨶᩮᩉᩥ ᩈᨾᩩᨭ᩠ᨮᨶ᩠ᨲᩥ—  ᩈᩥᨿᩣ ᨠᩣᨿᨲᩮᩣ ᩈᨾᩩᨭ᩠ᨮᨶ᩠ᨲᩥ, ᨶ ᩅᩤᨧᨲᩮᩣ ᨶ ᨧᩥᨲ᩠ᨲᨲᩮᩣ; ᩈᩥᨿᩣ ᩅᩤᨧᨲᩮᩣ ᩈᨾᩩᨭ᩠ᨮᨶ᩠ᨲᩥ, ᨶ ᨠᩣᨿᨲᩮᩣ ᨶ ᨧᩥᨲ᩠ᨲᨲᩮᩣ; ᩈᩥᨿᩣ ᨠᩣᨿᨲᩮᩣ ᨧ ᩅᩤᨧᨲᩮᩣ ᨧ ᩈᨾᩩᨭ᩠ᨮᨶ᩠ᨲᩥ, ᨶ ᨧᩥᨲ᩠ᨲᨲᩮᩣ; ᩈᩥᨿᩣ ᨠᩣᨿᨲᩮᩣ ᨧ ᨧᩥᨲ᩠ᨲᨲᩮᩣ ᨧ ᩈᨾᩩᨭ᩠ᨮᨶ᩠ᨲᩥ, ᨶ ᩅᩤᨧᨲᩮᩣ; ᩈᩥᨿᩣ ᩅᩤᨧᨲᩮᩣ ᨧ ᨧᩥᨲ᩠ᨲᨲᩮᩣ ᨧ ᩈᨾᩩᨭ᩠ᨮᨶ᩠ᨲᩥ, ᨶ ᨠᩣᨿᨲᩮᩣ; ᩈᩥᨿᩣ ᨠᩣᨿᨲᩮᩣ ᨧ ᩅᩤᨧᨲᩮᩣ ᨧ ᨧᩥᨲ᩠ᨲᨲᩮᩣ ᨧ ᩈᨾᩩᨭ᩠ᨮᨶ᩠ᨲᩥ. ᨧᨲᩩᨶ᩠ᨶᩴ ᩋᨵᩥᨠᩁᨱᩣᨶᩴ, ᩋᩣᨸᨲ᩠ᨲᩣᨵᩥᨠᩁᨱᩴ. ᩈᨲ᩠ᨲᨶ᩠ᨶᩴ ᩈᨾᨳᩣᨶᩴ ᨲᩦᩉᩥ ᩈᨾᨳᩮᩉᩥ ᩈᨾ᩠ᨾᨶ᩠ᨲᩥ—  ᩈᩥᨿᩣ ᩈᨾ᩠ᨾᩩᨡᩣᩅᩥᨶᨿᩮᨶ ᨧ ᨸᨭᩥᨬ᩠ᨬᩣᨲᨠᩁᨱᩮᨶ ᨧ, ᩈᩥᨿᩣ ᩈᨾ᩠ᨾᩩᨡᩣᩅᩥᨶᨿᩮᨶ ᨧ ᨲᩥᨱᩅᨲ᩠ᨳᩣᩁᨠᩮᨶ ᨧ. (4)

</Paragraph>
</Division>

<Paragraph number="1223" type="center" book="pari">
ᩅᩥᨸᨲ᩠ᨲᩥᨸᨧ᩠ᨧᨿᩅᩤᩁᩮᩣ ᨶᩥᨭ᩠ᨮᩥᨲᩮᩣ ᨧᨲᩩᨲ᩠ᨳᩮᩣ.
</Paragraph>