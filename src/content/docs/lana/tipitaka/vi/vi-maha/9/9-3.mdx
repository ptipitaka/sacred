---
title: "9.3 ᨬᨲ᩠ᨲᩥᩅᩥᨸᨶ᩠ᨶᨠᨾ᩠ᨾᩣᨴᩥᨠᨳᩣ"
tableOfContents: false
sidebar:
  order: 23
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Paragraph type="center" book="vi-maha">
* ᨬᨲ᩠ᨲᩥᩅᩥᨸᨶ᩠ᨶᨠᨾ᩠ᨾᩣᨴᩥᨠᨳᩣ
</Paragraph>

<Division number="385" book="vi-maha">

<Paragraph number="1786" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᩑᩅᩁᩪᨸᩣᨶᩥ ᨠᨾ᩠ᨾᩣᨶᩥ ᨠᩁᩮᩣᨶ᩠ᨲᩥ—  ᩋᨵᨾ᩠ᨾᩮᨶ ᩅᨣ᩠ᨣᨠᨾ᩠ᨾᩴ ᨠᩁᩮᩣᨶ᩠ᨲᩥ, ᩋᨵᨾ᩠ᨾᩮᨶ ᩈᨾᨣ᩠ᨣᨠᨾ᩠ᨾᩴ ᨠᩁᩮᩣᨶ᩠ᨲᩥ; ᨵᨾ᩠ᨾᩮᨶ ᩅᨣ᩠ᨣᨠᨾ᩠ᨾᩴ ᨠᩁᩮᩣᨶ᩠ᨲᩥ, ᨵᨾ᩠ᨾᨸᨲᩥᩁᩪᨸᨠᩮᨶ ᩅᨣ᩠ᨣᨠᨾ᩠ᨾᩴ ᨠᩁᩮᩣᨶ᩠ᨲᩥ, ᨵᨾ᩠ᨾᨸᨲᩥᩁᩪᨸᨠᩮᨶ ᩈᨾᨣ᩠ᨣᨠᨾ᩠ᨾᩴ ᨠᩁᩮᩣᨶ᩠ᨲᩥ; ᨬᨲ᩠ᨲᩥᩅᩥᨸᨶ᩠ᨶᨾ᩠ᨸᩥ ᨠᨾ᩠ᨾᩴ ᨠᩁᩮᩣᨶ᩠ᨲᩥ ᩋᨶᩩᩔᩣᩅᨶᩈᨾ᩠ᨸᨶ᩠ᨶᩴ, ᩋᨶᩩᩔᩣᩅᨶᩅᩥᨸᨶ᩠ᨶᨾ᩠ᨸᩥ ᨠᨾ᩠ᨾᩴ ᨠᩁᩮᩣᨶ᩠ᨲᩥ ᨬᨲ᩠ᨲᩥᩈᨾ᩠ᨸᨶ᩠ᨶᩴ, ᨬᨲ᩠ᨲᩥᩅᩥᨸᨶ᩠ᨶᨾ᩠ᨸᩥ ᩋᨶᩩᩔᩣᩅᨶᩅᩥᨸᨶ᩠ᨶᨾ᩠ᨸᩥ ᨠᨾ᩠ᨾᩴ ᨠᩁᩮᩣᨶ᩠ᨲᩥ; ᩋᨬ᩠ᨬᨲᩕᩣᨸᩥ ᨵᨾ᩠ᨾᩣ ᨠᨾ᩠ᨾᩴ ᨠᩁᩮᩣᨶ᩠ᨲᩥ, ᩋᨬ᩠ᨬᨲᩕᩣᨸᩥ ᩅᩥᨶᨿᩣ ᨠᨾ᩠ᨾᩴ ᨠᩁᩮᩣᨶ᩠ᨲᩥ, ᩋᨬ᩠ᨬᨲᩕᩣᨸᩥ ᩈᨲ᩠ᨳᩩᩈᩣᩈᨶᩣ ᨠᨾ᩠ᨾᩴ ᨠᩁᩮᩣᨶ᩠ᨲᩥ; ᨸᨭᩥᨠᩩᨭ᩠ᨮᨠᨲᨾ᩠ᨸᩥ ᨠᨾ᩠ᨾᩴ ᨠᩁᩮᩣᨶ᩠ᨲᩥ ᩋᨵᨾ᩠ᨾᩥᨠᩴ ᨠᩩᨸ᩠ᨸᩴ ᩋᨭ᩠ᨮᩣᨶᩣᩁᩉᩴ.
</Paragraph>

<Paragraph number="1787" book="vi-maha">
ᨿᩮ ᨲᩮ ᨽᩥᨠ᩠ᨡᩪ ᩋᨸ᩠ᨸᩥᨧ᩠ᨨᩣ …ᨸᩮ…  ᨲᩮ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᩑᩅᩁᩪᨸᩣᨶᩥ ᨠᨾ᩠ᨾᩣᨶᩥ ᨠᩁᩥᩔᨶ᩠ᨲᩥ—  ᩋᨵᨾ᩠ᨾᩮᨶ ᩅᨣ᩠ᨣᨠᨾ᩠ᨾᩴ ᨠᩁᩥᩔᨶ᩠ᨲᩥ, ᩋᨵᨾ᩠ᨾᩮᨶ ᩈᨾᨣ᩠ᨣᨠᨾ᩠ᨾᩴ ᨠᩁᩥᩔᨶ᩠ᨲᩥ; ᨵᨾ᩠ᨾᩮᨶ ᩅᨣ᩠ᨣᨠᨾ᩠ᨾᩴ ᨠᩁᩥᩔᨶ᩠ᨲᩥ, ᨵᨾ᩠ᨾᨸᨲᩥᩁᩪᨸᨠᩮᨶ ᩅᨣ᩠ᨣᨠᨾ᩠ᨾᩴ ᨠᩁᩥᩔᨶ᩠ᨲᩥ, ᨵᨾ᩠ᨾᨸᨲᩥᩁᩪᨸᨠᩮᨶ ᩈᨾᨣ᩠ᨣᨠᨾ᩠ᨾᩴ ᨠᩁᩥᩔᨶ᩠ᨲᩥ; ᨬᨲ᩠ᨲᩥᩅᩥᨸᨶ᩠ᨶᨾ᩠ᨸᩥ ᨠᨾ᩠ᨾᩴ ᨠᩁᩥᩔᨶ᩠ᨲᩥ ᩋᨶᩩᩔᩣᩅᨶᩈᨾ᩠ᨸᨶ᩠ᨶᩴ, ᩋᨶᩩᩔᩣᩅᨶᩅᩥᨸᨶ᩠ᨶᨾ᩠ᨸᩥ ᨠᨾ᩠ᨾᩴ ᨠᩁᩥᩔᨶ᩠ᨲᩥ ᨬᨲ᩠ᨲᩥᩈᨾ᩠ᨸᨶ᩠ᨶᩴ, ᨬᨲ᩠ᨲᩥᩅᩥᨸᨶ᩠ᨶᨾ᩠ᨸᩥ ᩋᨶᩩᩔᩣᩅᨶᩅᩥᨸᨶ᩠ᨶᨾ᩠ᨸᩥ ᨠᨾ᩠ᨾᩴ ᨠᩁᩥᩔᨶ᩠ᨲᩥ; ᩋᨬ᩠ᨬᨲᩕᩣᨸᩥ ᨵᨾ᩠ᨾᩣ ᨠᨾ᩠ᨾᩴ ᨠᩁᩥᩔᨶ᩠ᨲᩥ, ᩋᨬ᩠ᨬᨲᩕᩣᨸᩥ ᩅᩥᨶᨿᩣ ᨠᨾ᩠ᨾᩴ ᨠᩁᩥᩔᨶ᩠ᨲᩥ, ᩋᨬ᩠ᨬᨲᩕᩣᨸᩥ ᩈᨲ᩠ᨳᩩᩈᩣᩈᨶᩣ ᨠᨾ᩠ᨾᩴ ᨠᩁᩥᩔᨶ᩠ᨲᩥ; ᨸᨭᩥᨠᩩᨭ᩠ᨮᨠᨲᨾ᩠ᨸᩥ ᨠᨾ᩠ᨾᩴ ᨠᩁᩥᩔᨶ᩠ᨲᩥ ᩋᨵᨾ᩠ᨾᩥᨠᩴ ᨠᩩᨸ᩠ᨸᩴ ᩋᨭ᩠ᨮᩣᨶᩣᩁᩉᨶ᩺”ᨲᩥ.
</Paragraph>

<Paragraph number="1788" book="vi-maha">
ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ …ᨸᩮ…  “ᩈᨧ᩠ᨧᩴ ᨠᩥᩁ, ᨽᩥᨠ᩠ᨡᩅᩮ, ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᩑᩅᩁᩪᨸᩣᨶᩥ ᨠᨾ᩠ᨾᩣᨶᩥ ᨠᩁᩮᩣᨶ᩠ᨲᩥ—  ᩋᨵᨾ᩠ᨾᩮᨶ ᩅᨣ᩠ᨣᨠᨾ᩠ᨾᩴ ᨠᩁᩮᩣᨶ᩠ᨲᩥ …ᨸᩮ…  ᨸᨭᩥᨠᩩᨭ᩠ᨮᨠᨲᨾ᩠ᨸᩥ ᨠᨾ᩠ᨾᩴ ᨠᩁᩮᩣᨶ᩠ᨲᩥ ᩋᨵᨾ᩠ᨾᩥᨠᩴ ᨠᩩᨸ᩠ᨸᩴ ᩋᨭ᩠ᨮᩣᨶᩣᩁᩉᨶ᩺”ᨲᩥ? “ᩈᨧ᩠ᨧᩴ, ᨽᨣᩅᩤ”ᨲᩥ. ᩅᩥᨣᩁᩉᩥ ᨻᩩᨴ᩠ᨵᩮᩤ ᨽᨣᩅᩤ …ᨸᩮ…  ᩅᩥᨣᩁᩉᩥᨲ᩠ᩅᩣ ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—
</Paragraph>

</Division>
<Division number="386" book="vi-maha">

<Paragraph number="1789" book="vi-maha">
“ᩋᨵᨾ᩠ᨾᩮᨶ ᨧᩮ, ᨽᩥᨠ᩠ᨡᩅᩮ, ᩅᨣ᩠ᨣᨠᨾ᩠ᨾᩴ ᩋᨠᨾ᩠ᨾᩴ ᨶ ᨧ ᨠᩁᨱᩦᨿᩴ; ᩋᨵᨾ᩠ᨾᩮᨶ ᩈᨾᨣ᩠ᨣᨠᨾ᩠ᨾᩴ ᩋᨠᨾ᩠ᨾᩴ ᨶ ᨧ ᨠᩁᨱᩦᨿᩴ; ᨵᨾ᩠ᨾᩮᨶ ᩅᨣ᩠ᨣᨠᨾ᩠ᨾᩴ ᩋᨠᨾ᩠ᨾᩴ ᨶ ᨧ ᨠᩁᨱᩦᨿᩴ; ᨵᨾ᩠ᨾᨸᨲᩥᩁᩪᨸᨠᩮᨶ ᩅᨣ᩠ᨣᨠᨾ᩠ᨾᩴ ᩋᨠᨾ᩠ᨾᩴ ᨶ ᨧ ᨠᩁᨱᩦᨿᩴ; ᨵᨾ᩠ᨾᨸᨲᩥᩁᩪᨸᨠᩮᨶ ᩈᨾᨣ᩠ᨣᨠᨾ᩠ᨾᩴ ᩋᨠᨾ᩠ᨾᩴ ᨶ ᨧ ᨠᩁᨱᩦᨿᩴ. ᨬᨲ᩠ᨲᩥᩅᩥᨸᨶ᩠ᨶᨬ᩠ᨧᩮ, ᨽᩥᨠ᩠ᨡᩅᩮ, ᨠᨾ᩠ᨾᩴ ᩋᨶᩩᩔᩣᩅᨶᩈᨾ᩠ᨸᨶ᩠ᨶᩴ ᩋᨠᨾ᩠ᨾᩴ ᨶ ᨧ ᨠᩁᨱᩦᨿᩴ; ᩋᨶᩩᩔᩣᩅᨶᩅᩥᨸᨶ᩠ᨶᨬ᩠ᨧᩮ, ᨽᩥᨠ᩠ᨡᩅᩮ, ᨠᨾ᩠ᨾᩴ ᨬᨲ᩠ᨲᩥᩈᨾ᩠ᨸᨶ᩠ᨶᩴ ᩋᨠᨾ᩠ᨾᩴ ᨶ ᨧ ᨠᩁᨱᩦᨿᩴ; ᨬᨲ᩠ᨲᩥᩅᩥᨸᨶ᩠ᨶᨬ᩠ᨧᩮ, ᨽᩥᨠ᩠ᨡᩅᩮ, ᨠᨾ᩠ᨾᩴ ᩋᨶᩩᩔᩣᩅᨶᩅᩥᨸᨶ᩠ᨶᩴ ᩋᨠᨾ᩠ᨾᩴ ᨶ ᨧ ᨠᩁᨱᩦᨿᩴ; ᩋᨬ᩠ᨬᨲᩕᩣᨸᩥ ᨵᨾ᩠ᨾᩣ ᨠᨾ᩠ᨾᩴ ᩋᨠᨾ᩠ᨾᩴ ᨶ ᨧ ᨠᩁᨱᩦᨿᩴ; ᩋᨬ᩠ᨬᨲᩕᩣᨸᩥ ᩅᩥᨶᨿᩣ ᨠᨾ᩠ᨾᩴ ᩋᨠᨾ᩠ᨾᩴ ᨶ ᨧ ᨠᩁᨱᩦᨿᩴ; ᩋᨬ᩠ᨬᨲᩕᩣᨸᩥ ᩈᨲ᩠ᨳᩩᩈᩣᩈᨶᩣ ᨠᨾ᩠ᨾᩴ ᩋᨠᨾ᩠ᨾᩴ ᨶ ᨧ ᨠᩁᨱᩦᨿᩴ; ᨸᨭᩥᨠᩩᨭ᩠ᨮᨠᨲᨬ᩠ᨧᩮ, ᨽᩥᨠ᩠ᨡᩅᩮ, ᨠᨾ᩠ᨾᩴ ᩋᨵᨾ᩠ᨾᩥᨠᩴ ᨠᩩᨸ᩠ᨸᩴ ᩋᨭ᩠ᨮᩣᨶᩣᩁᩉᩴ ᩋᨠᨾ᩠ᨾᩴ ᨶ ᨧ ᨠᩁᨱᩦᨿᩴ.
</Paragraph>

</Division>
<Division number="387" book="vi-maha">

<Paragraph number="1790" book="vi-maha">
ᨨᨿᩥᨾᩣᨶᩥ, ᨽᩥᨠ᩠ᨡᩅᩮ, ᨠᨾ᩠ᨾᩣᨶᩥ—  ᩋᨵᨾ᩠ᨾᨠᨾ᩠ᨾᩴ, ᩅᨣ᩠ᨣᨠᨾ᩠ᨾᩴ, ᩈᨾᨣ᩠ᨣᨠᨾ᩠ᨾᩴ, ᨵᨾ᩠ᨾᨸᨲᩥᩁᩪᨸᨠᩮᨶ ᩅᨣ᩠ᨣᨠᨾ᩠ᨾᩴ, ᨵᨾ᩠ᨾᨸᨲᩥᩁᩪᨸᨠᩮᨶ ᩈᨾᨣ᩠ᨣᨠᨾ᩠ᨾᩴ, ᨵᨾ᩠ᨾᩮᨶ ᩈᨾᨣ᩠ᨣᨠᨾ᩠ᨾᩴ.
</Paragraph>

<Paragraph number="1791" book="vi-maha">
ᨠᨲᨾᨬ᩠ᨧ, ᨽᩥᨠ᩠ᨡᩅᩮ, ᩋᨵᨾ᩠ᨾᨠᨾ᩠ᨾᩴ? ᨬᨲ᩠ᨲᩥᨴᩩᨲᩥᨿᩮ ᨧᩮ, ᨽᩥᨠ᩠ᨡᩅᩮ, ᨠᨾ᩠ᨾᩮ ᩑᨠᩣᨿ ᨬᨲ᩠ᨲᩥᨿᩣ ᨠᨾ᩠ᨾᩴ ᨠᩁᩮᩣᨲᩥ, ᨶ ᨧ ᨠᨾ᩠ᨾᩅᩤᨧᩴ ᩋᨶᩩᩔᩣᩅᩮᨲᩥ—  ᩋᨵᨾ᩠ᨾᨠᨾ᩠ᨾᩴ. ᨬᨲ᩠ᨲᩥᨴᩩᨲᩥᨿᩮ ᨧᩮ, ᨽᩥᨠ᩠ᨡᩅᩮ, ᨠᨾ᩠ᨾᩮ ᨴ᩠ᩅᩦᩉᩥ ᨬᨲ᩠ᨲᩦᩉᩥ ᨠᨾ᩠ᨾᩴ ᨠᩁᩮᩣᨲᩥ, ᨶ ᨧ ᨠᨾ᩠ᨾᩅᩤᨧᩴ ᩋᨶᩩᩔᩣᩅᩮᨲᩥ—  ᩋᨵᨾ᩠ᨾᨠᨾ᩠ᨾᩴ. ᨬᨲ᩠ᨲᩥᨴᩩᨲᩥᨿᩮ ᨧᩮ, ᨽᩥᨠ᩠ᨡᩅᩮ, ᨠᨾ᩠ᨾᩮ ᩑᨠᩣᨿ ᨠᨾ᩠ᨾᩅᩤᨧᩣᨿ ᨠᨾ᩠ᨾᩴ ᨠᩁᩮᩣᨲᩥ, ᨶ ᨧ ᨬᨲ᩠ᨲᩥᩴ ᨮᨸᩮᨲᩥ—  ᩋᨵᨾ᩠ᨾᨠᨾ᩠ᨾᩴ. ᨬᨲ᩠ᨲᩥᨴᩩᨲᩥᨿᩮ ᨧᩮ, ᨽᩥᨠ᩠ᨡᩅᩮ, ᨠᨾ᩠ᨾᩮ ᨴ᩠ᩅᩦᩉᩥ ᨠᨾ᩠ᨾᩅᩤᨧᩣᩉᩥ ᨠᨾ᩠ᨾᩴ ᨠᩁᩮᩣᨲᩥ, ᨶ ᨧ ᨬᨲ᩠ᨲᩥᩴ ᨮᨸᩮᨲᩥ—  ᩋᨵᨾ᩠ᨾᨠᨾ᩠ᨾᩴ. ᨬᨲ᩠ᨲᩥᨧᨲᩩᨲ᩠ᨳᩮ ᨧᩮ, ᨽᩥᨠ᩠ᨡᩅᩮ, ᨠᨾ᩠ᨾᩮ ᩑᨠᩣᨿ ᨬᨲ᩠ᨲᩥᨿᩣ ᨠᨾ᩠ᨾᩴ ᨠᩁᩮᩣᨲᩥ, ᨶ ᨧ ᨠᨾ᩠ᨾᩅᩤᨧᩴ ᩋᨶᩩᩔᩣᩅᩮᨲᩥ—  ᩋᨵᨾ᩠ᨾᨠᨾ᩠ᨾᩴ. ᨬᨲ᩠ᨲᩥᨧᨲᩩᨲ᩠ᨳᩮ ᨧᩮ, ᨽᩥᨠ᩠ᨡᩅᩮ, ᨠᨾ᩠ᨾᩮ ᨴ᩠ᩅᩦᩉᩥ ᨬᨲ᩠ᨲᩦᩉᩥ ᨠᨾ᩠ᨾᩴ ᨠᩁᩮᩣᨲᩥ, ᨶ ᨧ ᨠᨾ᩠ᨾᩅᩤᨧᩴ ᩋᨶᩩᩔᩣᩅᩮᨲᩥ—  ᩋᨵᨾ᩠ᨾᨠᨾ᩠ᨾᩴ. ᨬᨲ᩠ᨲᩥᨧᨲᩩᨲ᩠ᨳᩮ ᨧᩮ, ᨽᩥᨠ᩠ᨡᩅᩮ, ᨠᨾ᩠ᨾᩮ ᨲᩦᩉᩥ ᨬᨲ᩠ᨲᩦᩉᩥ ᨠᨾ᩠ᨾᩴ ᨠᩁᩮᩣᨲᩥ, ᨶ ᨧ ᨠᨾ᩠ᨾᩅᩤᨧᩴ ᩋᨶᩩᩔᩣᩅᩮᨲᩥ—  ᩋᨵᨾ᩠ᨾᨠᨾ᩠ᨾᩴ. ᨬᨲ᩠ᨲᩥᨧᨲᩩᨲ᩠ᨳᩮ ᨧᩮ, ᨽᩥᨠ᩠ᨡᩅᩮ, ᨠᨾ᩠ᨾᩮ ᨧᨲᩪᩉᩥ ᨬᨲ᩠ᨲᩦᩉᩥ ᨠᨾ᩠ᨾᩴ ᨠᩁᩮᩣᨲᩥ, ᨶ ᨧ ᨠᨾ᩠ᨾᩅᩤᨧᩴ ᩋᨶᩩᩔᩣᩅᩮᨲᩥ—  ᩋᨵᨾ᩠ᨾᨠᨾ᩠ᨾᩴ. ᨬᨲ᩠ᨲᩥᨧᨲᩩᨲ᩠ᨳᩮ ᨧᩮ, ᨽᩥᨠ᩠ᨡᩅᩮ, ᨠᨾ᩠ᨾᩮ ᩑᨠᩣᨿ ᨠᨾ᩠ᨾᩅᩤᨧᩣᨿ ᨠᨾ᩠ᨾᩴ ᨠᩁᩮᩣᨲᩥ, ᨶ ᨧ ᨬᨲ᩠ᨲᩥᩴ ᨮᨸᩮᨲᩥ—  ᩋᨵᨾ᩠ᨾᨠᨾ᩠ᨾᩴ. ᨬᨲ᩠ᨲᩥᨧᨲᩩᨲ᩠ᨳᩮ ᨧᩮ, ᨽᩥᨠ᩠ᨡᩅᩮ, ᨠᨾ᩠ᨾᩮ ᨴ᩠ᩅᩦᩉᩥ ᨠᨾ᩠ᨾᩅᩤᨧᩣᩉᩥ ᨠᨾ᩠ᨾᩴ ᨠᩁᩮᩣᨲᩥ, ᨶ ᨧ ᨬᨲ᩠ᨲᩥᩴ ᨮᨸᩮᨲᩥ—  ᩋᨵᨾ᩠ᨾᨠᨾ᩠ᨾᩴ. ᨬᨲ᩠ᨲᩥᨧᨲᩩᨲ᩠ᨳᩮ ᨧᩮ, ᨽᩥᨠ᩠ᨡᩅᩮ, ᨠᨾ᩠ᨾᩮ ᨲᩦᩉᩥ ᨠᨾ᩠ᨾᩅᩤᨧᩣᩉᩥ ᨠᨾ᩠ᨾᩴ ᨠᩁᩮᩣᨲᩥ, ᨶ ᨧ ᨬᨲ᩠ᨲᩥᩴ ᨮᨸᩮᨲᩥ—  ᩋᨵᨾ᩠ᨾᨠᨾ᩠ᨾᩴ. ᨬᨲ᩠ᨲᩥᨧᨲᩩᨲ᩠ᨳᩮ ᨧᩮ, ᨽᩥᨠ᩠ᨡᩅᩮ, ᨠᨾ᩠ᨾᩮ ᨧᨲᩪᩉᩥ ᨠᨾ᩠ᨾᩅᩤᨧᩣᩉᩥ ᨠᨾ᩠ᨾᩴ ᨠᩁᩮᩣᨲᩥ, ᨶ ᨧ ᨬᨲ᩠ᨲᩥᩴ ᨮᨸᩮᨲᩥ—  ᩋᨵᨾ᩠ᨾᨠᨾ᩠ᨾᩴ. ᩍᨴᩴ ᩅᩩᨧ᩠ᨧᨲᩥ, ᨽᩥᨠ᩠ᨡᩅᩮ, ᩋᨵᨾ᩠ᨾᨠᨾ᩠ᨾᩴ. (1)
</Paragraph>

<Paragraph number="1792" book="vi-maha">
ᨠᨲᨾᨬ᩠ᨧ, ᨽᩥᨠ᩠ᨡᩅᩮ, ᩅᨣ᩠ᨣᨠᨾ᩠ᨾᩴ? ᨬᨲ᩠ᨲᩥᨴᩩᨲᩥᨿᩮ ᨧᩮ, ᨽᩥᨠ᩠ᨡᩅᩮ, ᨠᨾ᩠ᨾᩮ ᨿᩣᩅᨲᩥᨠᩣ ᨽᩥᨠ᩠ᨡᩪ ᨠᨾ᩠ᨾᨸ᩠ᨸᨲ᩠ᨲᩣ ᨲᩮ ᩋᨶᩣᨣᨲᩣ ᩉᩮᩣᨶ᩠ᨲᩥ, ᨨᨶ᩠ᨴᩣᩁᩉᩣᨶᩴ ᨨᨶ᩠ᨴᩮᩣ ᩋᨶᩣᩉᨭᩮᩣ ᩉᩮᩣᨲᩥ, ᩈᨾ᩠ᨾᩩᨡᩦᨽᩪᨲᩣ ᨸᨭᩥᨠ᩠ᨠᩮᩣᩈᨶ᩠ᨲᩥ—  ᩅᨣ᩠ᨣᨠᨾ᩠ᨾᩴ. ᨬᨲ᩠ᨲᩥᨴᩩᨲᩥᨿᩮ ᨧᩮ, ᨽᩥᨠ᩠ᨡᩅᩮ, ᨠᨾ᩠ᨾᩮ ᨿᩣᩅᨲᩥᨠᩣ ᨽᩥᨠ᩠ᨡᩪ ᨠᨾ᩠ᨾᨸ᩠ᨸᨲ᩠ᨲᩣ ᨲᩮ ᩋᩣᨣᨲᩣ ᩉᩮᩣᨶ᩠ᨲᩥ, ᨨᨶ᩠ᨴᩣᩁᩉᩣᨶᩴ ᨨᨶ᩠ᨴᩮᩣ ᩋᨶᩣᩉᨭᩮᩣ ᩉᩮᩣᨲᩥ, ᩈᨾ᩠ᨾᩩᨡᩦᨽᩪᨲᩣ ᨸᨭᩥᨠ᩠ᨠᩮᩣᩈᨶ᩠ᨲᩥ—  ᩅᨣ᩠ᨣᨠᨾ᩠ᨾᩴ. ᨬᨲ᩠ᨲᩥᨴᩩᨲᩥᨿᩮ ᨧᩮ, ᨽᩥᨠ᩠ᨡᩅᩮ, ᨠᨾ᩠ᨾᩮ ᨿᩣᩅᨲᩥᨠᩣ ᨽᩥᨠ᩠ᨡᩪ ᨠᨾ᩠ᨾᨸ᩠ᨸᨲ᩠ᨲᩣ ᨲᩮ ᩋᩣᨣᨲᩣ ᩉᩮᩣᨶ᩠ᨲᩥ, ᨨᨶ᩠ᨴᩣᩁᩉᩣᨶᩴ ᨨᨶ᩠ᨴᩮᩣ ᩋᩣᩉᨭᩮᩣ ᩉᩮᩣᨲᩥ, ᩈᨾ᩠ᨾᩩᨡᩦᨽᩪᨲᩣ ᨸᨭᩥᨠ᩠ᨠᩮᩣᩈᨶ᩠ᨲᩥ—  ᩅᨣ᩠ᨣᨠᨾ᩠ᨾᩴ. ᨬᨲ᩠ᨲᩥᨧᨲᩩᨲ᩠ᨳᩮ ᨧᩮ, ᨽᩥᨠ᩠ᨡᩅᩮ, ᨠᨾ᩠ᨾᩮ ᨿᩣᩅᨲᩥᨠᩣ ᨽᩥᨠ᩠ᨡᩪ ᨠᨾ᩠ᨾᨸ᩠ᨸᨲ᩠ᨲᩣ ᨲᩮ ᩋᨶᩣᨣᨲᩣ ᩉᩮᩣᨶ᩠ᨲᩥ, ᨨᨶ᩠ᨴᩣᩁᩉᩣᨶᩴ ᨨᨶ᩠ᨴᩮᩣ ᩋᨶᩣᩉᨭᩮᩣ ᩉᩮᩣᨲᩥ, ᩈᨾ᩠ᨾᩩᨡᩦᨽᩪᨲᩣ ᨸᨭᩥᨠ᩠ᨠᩮᩣᩈᨶ᩠ᨲᩥ—  ᩅᨣ᩠ᨣᨠᨾ᩠ᨾᩴ. ᨬᨲ᩠ᨲᩥᨧᨲᩩᨲ᩠ᨳᩮ ᨧᩮ, ᨽᩥᨠ᩠ᨡᩅᩮ, ᨠᨾ᩠ᨾᩮ ᨿᩣᩅᨲᩥᨠᩣ ᨽᩥᨠ᩠ᨡᩪ ᨠᨾ᩠ᨾᨸ᩠ᨸᨲ᩠ᨲᩣ ᨲᩮ ᩋᩣᨣᨲᩣ ᩉᩮᩣᨶ᩠ᨲᩥ, ᨨᨶ᩠ᨴᩣᩁᩉᩣᨶᩴ ᨨᨶ᩠ᨴᩮᩣ ᩋᨶᩣᩉᨭᩮᩣ ᩉᩮᩣᨲᩥ, ᩈᨾ᩠ᨾᩩᨡᩦᨽᩪᨲᩣ ᨸᨭᩥᨠ᩠ᨠᩮᩣᩈᨶ᩠ᨲᩥ—  ᩅᨣ᩠ᨣᨠᨾ᩠ᨾᩴ. ᨬᨲ᩠ᨲᩥᨧᨲᩩᨲ᩠ᨳᩮ ᨧᩮ, ᨽᩥᨠ᩠ᨡᩅᩮ, ᨠᨾ᩠ᨾᩮ ᨿᩣᩅᨲᩥᨠᩣ ᨽᩥᨠ᩠ᨡᩪ ᨠᨾ᩠ᨾᨸ᩠ᨸᨲ᩠ᨲᩣ ᨲᩮ ᩋᩣᨣᨲᩣ ᩉᩮᩣᨶ᩠ᨲᩥ, ᨨᨶ᩠ᨴᩣᩁᩉᩣᨶᩴ ᨨᨶ᩠ᨴᩮᩣ ᩋᩣᩉᨭᩮᩣ ᩉᩮᩣᨲᩥ, ᩈᨾ᩠ᨾᩩᨡᩦᨽᩪᨲᩣ ᨸᨭᩥᨠ᩠ᨠᩮᩣᩈᨶ᩠ᨲᩥ—  ᩅᨣ᩠ᨣᨠᨾ᩠ᨾᩴ. ᩍᨴᩴ ᩅᩩᨧ᩠ᨧᨲᩥ, ᨽᩥᨠ᩠ᨡᩅᩮ, ᩅᨣ᩠ᨣᨠᨾ᩠ᨾᩴ. (2)
</Paragraph>

<Paragraph number="1793" book="vi-maha">
ᨠᨲᨾᨬ᩠ᨧ, ᨽᩥᨠ᩠ᨡᩅᩮ, ᩈᨾᨣ᩠ᨣᨠᨾ᩠ᨾᩴ? ᨬᨲ᩠ᨲᩥᨴᩩᨲᩥᨿᩮ ᨧᩮ, ᨽᩥᨠ᩠ᨡᩅᩮ, ᨠᨾ᩠ᨾᩮ ᨿᩣᩅᨲᩥᨠᩣ ᨽᩥᨠ᩠ᨡᩪ ᨠᨾ᩠ᨾᨸ᩠ᨸᨲ᩠ᨲᩣ, ᨲᩮ ᩋᩣᨣᨲᩣ ᩉᩮᩣᨶ᩠ᨲᩥ, ᨨᨶ᩠ᨴᩣᩁᩉᩣᨶᩴ ᨨᨶ᩠ᨴᩮᩣ ᩋᩣᩉᨭᩮᩣ ᩉᩮᩣᨲᩥ, ᩈᨾ᩠ᨾᩩᨡᩦᨽᩪᨲᩣ ᨶ ᨸᨭᩥᨠ᩠ᨠᩮᩣᩈᨶ᩠ᨲᩥ—  ᩈᨾᨣ᩠ᨣᨠᨾ᩠ᨾᩴ. ᨬᨲ᩠ᨲᩥᨧᨲᩩᨲ᩠ᨳᩮ ᨧᩮ, ᨽᩥᨠ᩠ᨡᩅᩮ, ᨠᨾ᩠ᨾᩮ ᨿᩣᩅᨲᩥᨠᩣ ᨽᩥᨠ᩠ᨡᩪ ᨠᨾ᩠ᨾᨸ᩠ᨸᨲ᩠ᨲᩣ, ᨲᩮ ᩋᩣᨣᨲᩣ ᩉᩮᩣᨶ᩠ᨲᩥ, ᨨᨶ᩠ᨴᩣᩁᩉᩣᨶᩴ ᨨᨶ᩠ᨴᩮᩣ ᩋᩣᩉᨭᩮᩣ ᩉᩮᩣᨲᩥ, ᩈᨾ᩠ᨾᩩᨡᩦᨽᩪᨲᩣ ᨶ ᨸᨭᩥᨠ᩠ᨠᩮᩣᩈᨶ᩠ᨲᩥ—  ᩈᨾᨣ᩠ᨣᨠᨾ᩠ᨾᩴ. ᩍᨴᩴ ᩅᩩᨧ᩠ᨧᨲᩥ, ᨽᩥᨠ᩠ᨡᩅᩮ, ᩈᨾᨣ᩠ᨣᨠᨾ᩠ᨾᩴ. (3)
</Paragraph>

<Paragraph number="1794" book="vi-maha">
ᨠᨲᨾᨬ᩠ᨧ, ᨽᩥᨠ᩠ᨡᩅᩮ, ᨵᨾ᩠ᨾᨸᨲᩥᩁᩪᨸᨠᩮᨶ ᩅᨣ᩠ᨣᨠᨾ᩠ᨾᩴ? ᨬᨲ᩠ᨲᩥᨴᩩᨲᩥᨿᩮ ᨧᩮ, ᨽᩥᨠ᩠ᨡᩅᩮ, ᨠᨾ᩠ᨾᩮ ᨸᨮᨾᩴ ᨠᨾ᩠ᨾᩅᩤᨧᩴ ᩋᨶᩩᩔᩣᩅᩮᨲᩥ, ᨸᨧ᩠ᨨᩣ ᨬᨲ᩠ᨲᩥᩴ ᨮᨸᩮᨲᩥ, ᨿᩣᩅᨲᩥᨠᩣ ᨽᩥᨠ᩠ᨡᩪ ᨠᨾ᩠ᨾᨸ᩠ᨸᨲ᩠ᨲᩣ ᨲᩮ ᩋᨶᩣᨣᨲᩣ ᩉᩮᩣᨶ᩠ᨲᩥ, ᨨᨶ᩠ᨴᩣᩁᩉᩣᨶᩴ ᨨᨶ᩠ᨴᩮᩣ ᩋᨶᩣᩉᨭᩮᩣ ᩉᩮᩣᨲᩥ, ᩈᨾ᩠ᨾᩩᨡᩦᨽᩪᨲᩣ ᨸᨭᩥᨠ᩠ᨠᩮᩣᩈᨶ᩠ᨲᩥ—  ᨵᨾ᩠ᨾᨸᨲᩥᩁᩪᨸᨠᩮᨶ ᩅᨣ᩠ᨣᨠᨾ᩠ᨾᩴ. ᨬᨲ᩠ᨲᩥᨴᩩᨲᩥᨿᩮ ᨧᩮ, ᨽᩥᨠ᩠ᨡᩅᩮ, ᨠᨾ᩠ᨾᩮ ᨸᨮᨾᩴ ᨠᨾ᩠ᨾᩅᩤᨧᩴ ᩋᨶᩩᩔᩣᩅᩮᨲᩥ, ᨸᨧ᩠ᨨᩣ ᨬᨲ᩠ᨲᩥᩴ ᨮᨸᩮᨲᩥ, ᨿᩣᩅᨲᩥᨠᩣ ᨽᩥᨠ᩠ᨡᩪ ᨠᨾ᩠ᨾᨸ᩠ᨸᨲ᩠ᨲᩣ ᨲᩮ ᩋᩣᨣᨲᩣ ᩉᩮᩣᨶ᩠ᨲᩥ, ᨨᨶ᩠ᨴᩣᩁᩉᩣᨶᩴ ᨨᨶ᩠ᨴᩮᩣ ᩋᨶᩣᩉᨭᩮᩣ ᩉᩮᩣᨲᩥ, ᩈᨾ᩠ᨾᩩᨡᩦᨽᩪᨲᩣ ᨸᨭᩥᨠ᩠ᨠᩮᩣᩈᨶ᩠ᨲᩥ—  ᨵᨾ᩠ᨾᨸᨲᩥᩁᩪᨸᨠᩮᨶ ᩅᨣ᩠ᨣᨠᨾ᩠ᨾᩴ. ᨬᨲ᩠ᨲᩥᨴᩩᨲᩥᨿᩮ ᨧᩮ, ᨽᩥᨠ᩠ᨡᩅᩮ, ᨠᨾ᩠ᨾᩮ ᨸᨮᨾᩴ ᨠᨾ᩠ᨾᩅᩤᨧᩴ ᩋᨶᩩᩔᩣᩅᩮᨲᩥ, ᨸᨧ᩠ᨨᩣ ᨬᨲ᩠ᨲᩥᩴ ᨮᨸᩮᨲᩥ, ᨿᩣᩅᨲᩥᨠᩣ ᨽᩥᨠ᩠ᨡᩪ ᨠᨾ᩠ᨾᨸ᩠ᨸᨲ᩠ᨲᩣ ᨲᩮ ᩋᩣᨣᨲᩣ ᩉᩮᩣᨶ᩠ᨲᩥ, ᨨᨶ᩠ᨴᩣᩁᩉᩣᨶᩴ ᨨᨶ᩠ᨴᩮᩣ ᩋᩣᩉᨭᩮᩣ ᩉᩮᩣᨲᩥ, ᩈᨾ᩠ᨾᩩᨡᩦᨽᩪᨲᩣ ᨸᨭᩥᨠ᩠ᨠᩮᩣᩈᨶ᩠ᨲᩥ—  ᨵᨾ᩠ᨾᨸᨲᩥᩁᩪᨸᨠᩮᨶ ᩅᨣ᩠ᨣᨠᨾ᩠ᨾᩴ. ᨬᨲ᩠ᨲᩥᨧᨲᩩᨲ᩠ᨳᩮ ᨧᩮ, ᨽᩥᨠ᩠ᨡᩅᩮ, ᨠᨾ᩠ᨾᩮ ᨸᨮᨾᩴ ᨠᨾ᩠ᨾᩅᩤᨧᩴ ᩋᨶᩩᩔᩣᩅᩮᨲᩥ, ᨸᨧ᩠ᨨᩣ ᨬᨲ᩠ᨲᩥᩴ ᨮᨸᩮᨲᩥ, ᨿᩣᩅᨲᩥᨠᩣ ᨽᩥᨠ᩠ᨡᩪ ᨠᨾ᩠ᨾᨸ᩠ᨸᨲ᩠ᨲᩣ ᨲᩮ ᩋᨶᩣᨣᨲᩣ ᩉᩮᩣᨶ᩠ᨲᩥ, ᨨᨶ᩠ᨴᩣᩁᩉᩣᨶᩴ ᨨᨶ᩠ᨴᩮᩣ ᩋᨶᩣᩉᨭᩮᩣ ᩉᩮᩣᨲᩥ, ᩈᨾ᩠ᨾᩩᨡᩦᨽᩪᨲᩣ ᨸᨭᩥᨠ᩠ᨠᩮᩣᩈᨶ᩠ᨲᩥ—  ᨵᨾ᩠ᨾᨸᨲᩥᩁᩪᨸᨠᩮᨶ ᩅᨣ᩠ᨣᨠᨾ᩠ᨾᩴ. ᨬᨲ᩠ᨲᩥᨧᨲᩩᨲ᩠ᨳᩮ ᨧᩮ, ᨽᩥᨠ᩠ᨡᩅᩮ, ᨠᨾ᩠ᨾᩮ ᨸᨮᨾᩴ ᨠᨾ᩠ᨾᩅᩤᨧᩴ ᩋᨶᩩᩔᩣᩅᩮᨲᩥ, ᨸᨧ᩠ᨨᩣ ᨬᨲ᩠ᨲᩥᩴ ᨮᨸᩮᨲᩥ, ᨿᩣᩅᨲᩥᨠᩣ ᨽᩥᨠ᩠ᨡᩪ ᨠᨾ᩠ᨾᨸ᩠ᨸᨲ᩠ᨲᩣ ᨲᩮ ᩋᩣᨣᨲᩣ ᩉᩮᩣᨶ᩠ᨲᩥ, ᨨᨶ᩠ᨴᩣᩁᩉᩣᨶᩴ ᨨᨶ᩠ᨴᩮᩣ ᩋᨶᩣᩉᨭᩮᩣ ᩉᩮᩣᨲᩥ, ᩈᨾ᩠ᨾᩩᨡᩦᨽᩪᨲᩣ ᨸᨭᩥᨠ᩠ᨠᩮᩣᩈᨶ᩠ᨲᩥ—  ᨵᨾ᩠ᨾᨸᨲᩥᩁᩪᨸᨠᩮᨶ ᩅᨣ᩠ᨣᨠᨾ᩠ᨾᩴ. ᨬᨲ᩠ᨲᩥᨧᨲᩩᨲ᩠ᨳᩮ ᨧᩮ, ᨽᩥᨠ᩠ᨡᩅᩮ, ᨠᨾ᩠ᨾᩮ ᨸᨮᨾᩴ ᨠᨾ᩠ᨾᩅᩤᨧᩴ ᩋᨶᩩᩔᩣᩅᩮᨲᩥ, ᨸᨧ᩠ᨨᩣ ᨬᨲ᩠ᨲᩥᩴ ᨮᨸᩮᨲᩥ, ᨿᩣᩅᨲᩥᨠᩣ ᨽᩥᨠ᩠ᨡᩪ ᨠᨾ᩠ᨾᨸ᩠ᨸᨲ᩠ᨲᩣ ᨲᩮ ᩋᩣᨣᨲᩣ ᩉᩮᩣᨶ᩠ᨲᩥ, ᨨᨶ᩠ᨴᩣᩁᩉᩣᨶᩴ ᨨᨶ᩠ᨴᩮᩣ ᩋᩣᩉᨭᩮᩣ ᩉᩮᩣᨲᩥ, ᩈᨾ᩠ᨾᩩᨡᩦᨽᩪᨲᩣ ᨸᨭᩥᨠ᩠ᨠᩮᩣᩈᨶ᩠ᨲᩥ—  ᨵᨾ᩠ᨾᨸᨲᩥᩁᩪᨸᨠᩮᨶ ᩅᨣ᩠ᨣᨠᨾ᩠ᨾᩴ. ᩍᨴᩴ ᩅᩩᨧ᩠ᨧᨲᩥ, ᨽᩥᨠ᩠ᨡᩅᩮ, ᨵᨾ᩠ᨾᨸᨲᩥᩁᩪᨸᨠᩮᨶ ᩅᨣ᩠ᨣᨠᨾ᩠ᨾᩴ. (4)
</Paragraph>

<Paragraph number="1795" book="vi-maha">
ᨠᨲᨾᨬ᩠ᨧ, ᨽᩥᨠ᩠ᨡᩅᩮ, ᨵᨾ᩠ᨾᨸᨲᩥᩁᩪᨸᨠᩮᨶ ᩈᨾᨣ᩠ᨣᨠᨾ᩠ᨾᩴ? ᨬᨲ᩠ᨲᩥᨴᩩᨲᩥᨿᩮ ᨧᩮ, ᨽᩥᨠ᩠ᨡᩅᩮ, ᨠᨾ᩠ᨾᩮ ᨸᨮᨾᩴ ᨠᨾ᩠ᨾᩅᩤᨧᩴ ᩋᨶᩩᩔᩣᩅᩮᨲᩥ, ᨸᨧ᩠ᨨᩣ ᨬᨲ᩠ᨲᩥᩴ ᨮᨸᩮᨲᩥ, ᨿᩣᩅᨲᩥᨠᩣ ᨽᩥᨠ᩠ᨡᩪ ᨠᨾ᩠ᨾᨸ᩠ᨸᨲ᩠ᨲᩣ, ᨲᩮ ᩋᩣᨣᨲᩣ ᩉᩮᩣᨶ᩠ᨲᩥ, ᨨᨶ᩠ᨴᩣᩁᩉᩣᨶᩴ ᨨᨶ᩠ᨴᩮᩣ ᩋᩣᩉᨭᩮᩣ ᩉᩮᩣᨲᩥ, ᩈᨾ᩠ᨾᩩᨡᩦᨽᩪᨲᩣ ᨶ ᨸᨭᩥᨠ᩠ᨠᩮᩣᩈᨶ᩠ᨲᩥ—  ᨵᨾ᩠ᨾᨸᨲᩥᩁᩪᨸᨠᩮᨶ ᩈᨾᨣ᩠ᨣᨠᨾ᩠ᨾᩴ. ᨬᨲ᩠ᨲᩥᨧᨲᩩᨲ᩠ᨳᩮ ᨧᩮ, ᨽᩥᨠ᩠ᨡᩅᩮ, ᨠᨾ᩠ᨾᩮ ᨸᨮᨾᩴ ᨠᨾ᩠ᨾᩅᩤᨧᩴ ᩋᨶᩩᩔᩣᩅᩮᨲᩥ, ᨸᨧ᩠ᨨᩣ ᨬᨲ᩠ᨲᩥᩴ ᨮᨸᩮᨲᩥ, ᨿᩣᩅᨲᩥᨠᩣ ᨽᩥᨠ᩠ᨡᩪ ᨠᨾ᩠ᨾᨸ᩠ᨸᨲ᩠ᨲᩣ ᨲᩮ ᩋᩣᨣᨲᩣ ᩉᩮᩣᨶ᩠ᨲᩥ, ᨨᨶ᩠ᨴᩣᩁᩉᩣᨶᩴ ᨨᨶ᩠ᨴᩮᩣ ᩋᩣᩉᨭᩮᩣ ᩉᩮᩣᨲᩥ, ᩈᨾ᩠ᨾᩩᨡᩦᨽᩪᨲᩣ ᨶ ᨸᨭᩥᨠ᩠ᨠᩮᩣᩈᨶ᩠ᨲᩥ—  ᨵᨾ᩠ᨾᨸᨲᩥᩁᩪᨸᨠᩮᨶ ᩈᨾᨣ᩠ᨣᨠᨾ᩠ᨾᩴ. ᩍᨴᩴ ᩅᩩᨧ᩠ᨧᨲᩥ, ᨽᩥᨠ᩠ᨡᩅᩮ, ᨵᨾ᩠ᨾᨸᨲᩥᩁᩪᨸᨠᩮᨶ ᩈᨾᨣ᩠ᨣᨠᨾ᩠ᨾᩴ. (5)
</Paragraph>

<Paragraph number="1796" book="vi-maha">
ᨠᨲᨾᨬ᩠ᨧ, ᨽᩥᨠ᩠ᨡᩅᩮ, ᨵᨾ᩠ᨾᩮᨶ ᩈᨾᨣ᩠ᨣᨠᨾ᩠ᨾᩴ? ᨬᨲ᩠ᨲᩥᨴᩩᨲᩥᨿᩮ ᨧᩮ, ᨽᩥᨠ᩠ᨡᩅᩮ, ᨠᨾ᩠ᨾᩮ ᨸᨮᨾᩴ ᨬᨲ᩠ᨲᩥᩴ ᨮᨸᩮᨲᩥ, ᨸᨧ᩠ᨨᩣ ᩑᨠᩣᨿ ᨠᨾ᩠ᨾᩅᩤᨧᩣᨿ ᨠᨾ᩠ᨾᩴ ᨠᩁᩮᩣᨲᩥ, ᨿᩣᩅᨲᩥᨠᩣ ᨽᩥᨠ᩠ᨡᩪ ᨠᨾ᩠ᨾᨸ᩠ᨸᨲ᩠ᨲᩣ ᨲᩮ ᩋᩣᨣᨲᩣ ᩉᩮᩣᨶ᩠ᨲᩥ, ᨨᨶ᩠ᨴᩣᩁᩉᩣᨶᩴ ᨨᨶ᩠ᨴᩮᩣ ᩋᩣᩉᨭᩮᩣ ᩉᩮᩣᨲᩥ, ᩈᨾ᩠ᨾᩩᨡᩦᨽᩪᨲᩣ ᨶ ᨸᨭᩥᨠ᩠ᨠᩮᩣᩈᨶ᩠ᨲᩥ—  ᨵᨾ᩠ᨾᩮᨶ ᩈᨾᨣ᩠ᨣᨠᨾ᩠ᨾᩴ. ᨬᨲ᩠ᨲᩥᨧᨲᩩᨲ᩠ᨳᩮ ᨧᩮ, ᨽᩥᨠ᩠ᨡᩅᩮ, ᨠᨾ᩠ᨾᩮ ᨸᨮᨾᩴ ᨬᨲ᩠ᨲᩥᩴ ᨮᨸᩮᨲᩥ, ᨸᨧ᩠ᨨᩣ ᨲᩦᩉᩥ ᨠᨾ᩠ᨾᩅᩤᨧᩣᩉᩥ ᨠᨾ᩠ᨾᩴ ᨠᩁᩮᩣᨲᩥ, ᨿᩣᩅᨲᩥᨠᩣ ᨽᩥᨠ᩠ᨡᩪ ᨠᨾ᩠ᨾᨸ᩠ᨸᨲ᩠ᨲᩣ, ᨲᩮ ᩋᩣᨣᨲᩣ ᩉᩮᩣᨶ᩠ᨲᩥ, ᨨᨶ᩠ᨴᩣᩁᩉᩣᨶᩴ ᨨᨶ᩠ᨴᩮᩣ ᩋᩣᩉᨭᩮᩣ ᩉᩮᩣᨲᩥ, ᩈᨾ᩠ᨾᩩᨡᩦᨽᩪᨲᩣ ᨶ ᨸᨭᩥᨠ᩠ᨠᩮᩣᩈᨶ᩠ᨲᩥ, ᨵᨾ᩠ᨾᩮᨶ ᩈᨾᨣ᩠ᨣᨠᨾ᩠ᨾᩴ. ᩍᨴᩴ ᩅᩩᨧ᩠ᨧᨲᩥ, ᨽᩥᨠ᩠ᨡᩅᩮ, ᨵᨾ᩠ᨾᩮᨶ ᩈᨾᨣ᩠ᨣᨠᨾ᩠ᨾᩴ. (6)
</Paragraph>
</Division>