---
title: "9.1 ᨠᩔᨸᨣᩮᩤᨲ᩠ᨲᨽᩥᨠ᩠ᨡᩩᩅᨲ᩠ᨳᩩ"
tableOfContents: false
sidebar:
  order: 1
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="380" book="vi-maha">

<Paragraph number="1774" book="vi-maha">
ᨲᩮᨶ ᩈᨾᨿᩮᨶ ᨻᩩᨴ᩠ᨵᩮᩤ ᨽᨣᩅᩤ ᨧᨾ᩠ᨸᩣᨿᩴ ᩅᩥᩉᩁᨲᩥ ᨣᨣ᩠ᨣᩁᩣᨿ ᨸᩮᩣᨠ᩠ᨡᩁᨱᩥᨿᩣ ᨲᩦᩁᩮ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨠᩣᩈᩦᩈᩩ ᨩᨶᨸᨴᩮ ᩅᩤᩈᨽᨣᩤᨾᩮᩣ ᨶᩣᨾ ᩉᩮᩣᨲᩥ. ᨲᨲ᩠ᨳ ᨠᩔᨸᨣᩮᩤᨲ᩠ᨲᩮᩣ ᨶᩣᨾ ᨽᩥᨠ᩠ᨡᩩ ᩋᩣᩅᩤᩈᩥᨠᩮᩣ ᩉᩮᩣᨲᩥ ᨲᨶ᩠ᨲᩥᨻᨴ᩠ᨵᩮᩤ ᩏᩔᩩᨠ᩠ᨠᩴ ᩋᩣᨸᨶ᩠ᨶᩮᩣ—  “ᨠᩥᨶ᩠ᨲᩥ ᩋᨶᩣᨣᨲᩣ ᨧ ᨸᩮᩈᩃᩣ ᨽᩥᨠ᩠ᨡᩪ ᩋᩣᨣᨧ᩠ᨨᩮᨿ᩠ᨿᩩᩴ, ᩋᩣᨣᨲᩣ ᨧ ᨸᩮᩈᩃᩣ ᨽᩥᨠ᩠ᨡᩪ ᨹᩣᩈᩩ ᩅᩥᩉᩁᩮᨿ᩠ᨿᩩᩴ, ᩋᨿᨬ᩠ᨧ ᩋᩣᩅᩤᩈᩮᩣ ᩅᩩᨴ᩠ᨵᩥᩴ ᩅᩥᩁᩩᩊ᩠ᩉᩥᩴ ᩅᩮᨸᩩᩃᩖᩴ ᩋᩣᨸᨩ᩠ᨩᩮᨿ᩠ᨿᩣ”ᨲᩥ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩈᨾ᩠ᨻᩉᩩᩃᩣ ᨽᩥᨠ᩠ᨡᩪ ᨠᩣᩈᩦᩈᩩ ᨧᩣᩁᩥᨠᩴ ᨧᩁᨾᩣᨶᩣ ᨿᩮᨶ ᩅᩤᩈᨽᨣᩤᨾᩮᩣ ᨲᨴᩅᩈᩁᩩᩴ. ᩋᨴ᩠ᨴᩈᩣ ᨡᩮᩣ ᨠᩔᨸᨣᩮᩤᨲ᩠ᨲᩮᩣ ᨽᩥᨠ᩠ᨡᩩ ᨲᩮ ᨽᩥᨠ᩠ᨡᩪ ᨴᩪᩁᨲᩮᩣᩅ ᩋᩣᨣᨧ᩠ᨨᨶ᩠ᨲᩮ, ᨴᩥᩈ᩠ᩅᩣᨶ ᩋᩣᩈᨶᩴ ᨸᨬ᩠ᨬᨸᩮᩈᩥ, ᨸᩣᨴᩮᩤᨴᨠᩴ ᨸᩣᨴᨸᩦᨮᩴ ᨸᩣᨴᨠᨳᩃᩥᨠᩴ ᩏᨸᨶᩥᨠ᩠ᨡᩥᨸᩥ, ᨸᨧ᩠ᨧᩩᨣ᩠ᨣᨶ᩠ᨲ᩠ᩅᩣ ᨸᨲ᩠ᨲᨧᩦᩅᩁᩴ ᨸᨭᩥᨣ᩠ᨣᩉᩮᩈᩥ, ᨸᩣᨶᩦᨿᩮᨶ ᩋᩣᨸᩩᨧ᩠ᨨᩥ, ᨶᩉᩣᨶᩮ ᩏᩔᩩᨠ᩠ᨠᩴ ᩋᨠᩣᩈᩥ, ᩏᩔᩩᨠ᩠ᨠᨾ᩠ᨸᩥ ᩋᨠᩣᩈᩥ ᨿᩣᨣᩩᨿᩣ ᨡᩣᨴᨶᩦᨿᩮ ᨽᨲ᩠ᨲᩈ᩠ᨾᩥᩴ. ᩋᨳ ᨡᩮᩣ ᨲᩮᩈᩴ ᩋᩣᨣᨶ᩠ᨲᩩᨠᩣᨶᩴ ᨽᩥᨠ᩠ᨡᩪᨶᩴ ᩑᨲᨴᩉᩮᩣᩈᩥ—  “ᨽᨴ᩠ᨴᨠᩮᩣ ᨡᩮᩣ ᩋᨿᩴ, ᩋᩣᩅᩩᩈᩮᩣ, ᩋᩣᩅᩤᩈᩥᨠᩮᩣ ᨽᩥᨠ᩠ᨡᩩ ᨶᩉᩣᨶᩮ ᩏᩔᩩᨠ᩠ᨠᩴ ᨠᩁᩮᩣᨲᩥ, ᩏᩔᩩᨠ᩠ᨠᨾ᩠ᨸᩥ ᨠᩁᩮᩣᨲᩥ ᨿᩣᨣᩩᨿᩣ ᨡᩣᨴᨶᩦᨿᩮ ᨽᨲ᩠ᨲᩈ᩠ᨾᩥᩴ. ᩉᨶ᩠ᨴ ᨾᨿᩴ, ᩋᩣᩅᩩᩈᩮᩣ, ᩍᨵᩮᩅ ᩅᩤᩈᨽᨣᩤᨾᩮ ᨶᩥᩅᩤᩈᩴ ᨠᨸ᩠ᨸᩮᨾᩣ”ᨲᩥ. ᩋᨳ ᨡᩮᩣ ᨲᩮ ᩋᩣᨣᨶ᩠ᨲᩩᨠᩣ ᨽᩥᨠ᩠ᨡᩪ ᨲᨲ᩠ᨳᩮᩅ ᩅᩤᩈᨽᨣᩤᨾᩮ ᨶᩥᩅᩤᩈᩴ ᨠᨸ᩠ᨸᩮᩈᩩᩴ.
</Paragraph>

<Paragraph number="1775" book="vi-maha">
ᩋᨳ ᨡᩮᩣ ᨠᩔᨸᨣᩮᩤᨲ᩠ᨲᩔ ᨽᩥᨠ᩠ᨡᩩᨶᩮᩣ ᩑᨲᨴᩉᩮᩣᩈᩥ—  “ᨿᩮᩣ ᨡᩮᩣ ᩍᨾᩮᩈᩴ ᩋᩣᨣᨶ᩠ᨲᩩᨠᩣᨶᩴ ᨽᩥᨠ᩠ᨡᩪᨶᩴ ᩋᩣᨣᨶ᩠ᨲᩩᨠᨠᩥᩃᨾᨳᩮᩣ ᩈᩮᩣ ᨸᨭᩥᨸ᩠ᨸᩔᨴ᩠ᨵᩮᩤ. ᨿᩮᨸᩥᨾᩮ ᨣᩮᩤᨧᩁᩮ ᩋᨸ᩠ᨸᨠᨲᨬ᩠ᨬᩩᨶᩮᩣ ᨲᩮᨴᩤᨶᩥᨾᩮ ᨣᩮᩤᨧᩁᩮ ᨸᨠᨲᨬ᩠ᨬᩩᨶᩮᩣ. ᨴᩩᨠ᩠ᨠᩁᩴ ᨡᩮᩣ ᨸᨶ ᨸᩁᨠᩩᩃᩮᩈᩩ ᨿᩣᩅᨩᩦᩅᩴ ᩏᩔᩩᨠ᩠ᨠᩴ ᨠᩣᨲᩩᩴ, ᩅᩥᨬ᩠ᨬᨲ᩠ᨲᩥ ᨧ ᨾᨶᩩᩔᩣᨶᩴ ᩋᨾᨶᩣᨸᩣ. ᨿᨶ᩠ᨶᩪᨶᩣᩉᩴ ᨶ ᩏᩔᩩᨠ᩠ᨠᩴ ᨠᩁᩮᨿ᩠ᨿᩴ ᨿᩣᨣᩩᨿᩣ ᨡᩣᨴᨶᩦᨿᩮ ᨽᨲ᩠ᨲᩈ᩠ᨾᩥᨶ᩺”ᨲᩥ. ᩈᩮᩣ ᨶ ᩏᩔᩩᨠ᩠ᨠᩴ ᩋᨠᩣᩈᩥ ᨿᩣᨣᩩᨿᩣ ᨡᩣᨴᨶᩦᨿᩮ ᨽᨲ᩠ᨲᩈ᩠ᨾᩥᩴ.
</Paragraph>

<Paragraph number="1776" book="vi-maha">
ᩋᨳ ᨡᩮᩣ ᨲᩮᩈᩴ ᩋᩣᨣᨶ᩠ᨲᩩᨠᩣᨶᩴ ᨽᩥᨠ᩠ᨡᩪᨶᩴ ᩑᨲᨴᩉᩮᩣᩈᩥ—  “ᨸᩩᨻ᩠ᨻᩮ ᨡ᩠ᩅᩣᨿᩴ, ᩋᩣᩅᩩᩈᩮᩣ, ᩋᩣᩅᩤᩈᩥᨠᩮᩣ ᨽᩥᨠ᩠ᨡᩩ ᨶᩉᩣᨶᩮ ᩏᩔᩩᨠ᩠ᨠᩴ ᩋᨠᩣᩈᩥ, ᩏᩔᩩᨠ᩠ᨠᨾ᩠ᨸᩥ ᩋᨠᩣᩈᩥ ᨿᩣᨣᩩᨿᩣ ᨡᩣᨴᨶᩦᨿᩮ ᨽᨲ᩠ᨲᩈ᩠ᨾᩥᩴ. ᩈᩮᩣᨴᩤᨶᩣᨿᩴ ᨶ ᩏᩔᩩᨠ᩠ᨠᩴ ᨠᩁᩮᩣᨲᩥ ᨿᩣᨣᩩᨿᩣ ᨡᩣᨴᨶᩦᨿᩮ ᨽᨲ᩠ᨲᩈ᩠ᨾᩥᩴ. ᨴᩩᨭ᩠ᨮᩮᩣᨴᩤᨶᩣᨿᩴ, ᩋᩣᩅᩩᩈᩮᩣ, ᩋᩣᩅᩤᩈᩥᨠᩮᩣ ᨽᩥᨠ᩠ᨡᩩ. ᩉᨶ᩠ᨴ ᨾᨿᩴ, ᩋᩣᩅᩩᩈᩮᩣ, ᩋᩣᩅᩤᩈᩥᨠᩴ ᨽᩥᨠ᩠ᨡᩩᩴ ᩏᨠ᩠ᨡᩥᨸᩣᨾᩣ”ᨲᩥ.
</Paragraph>

<Paragraph number="1777" book="vi-maha">
ᩋᨳ ᨡᩮᩣ ᨲᩮ ᩋᩣᨣᨶ᩠ᨲᩩᨠᩣ ᨽᩥᨠ᩠ᨡᩪ ᩈᨶ᩠ᨶᩥᨸᨲᩥᨲ᩠ᩅᩣ ᨠᩔᨸᨣᩮᩤᨲ᩠ᨲᩴ ᨽᩥᨠ᩠ᨡᩩᩴ ᩑᨲᨴᩅᩮᩤᨧᩩᩴ—  “ᨸᩩᨻ᩠ᨻᩮ ᨡᩮᩣ ᨲ᩠ᩅᩴ, ᩋᩣᩅᩩᩈᩮᩣ, ᨶᩉᩣᨶᩮ ᩏᩔᩩᨠ᩠ᨠᩴ ᨠᩁᩮᩣᩈᩥ, ᩏᩔᩩᨠ᩠ᨠᨾ᩠ᨸᩥ ᨠᩁᩮᩣᩈᩥ ᨿᩣᨣᩩᨿᩣ ᨡᩣᨴᨶᩦᨿᩮ ᨽᨲ᩠ᨲᩈ᩠ᨾᩥᩴ. ᩈᩮᩣᨴᩤᨶᩥ ᨲ᩠ᩅᩴ ᨶ ᩏᩔᩩᨠ᩠ᨠᩴ ᨠᩁᩮᩣᩈᩥ ᨿᩣᨣᩩᨿᩣ ᨡᩣᨴᨶᩦᨿᩮ ᨽᨲ᩠ᨲᩈ᩠ᨾᩥᩴ. ᩋᩣᨸᨲ᩠ᨲᩥᩴ ᨲ᩠ᩅᩴ, ᩋᩣᩅᩩᩈᩮᩣ, ᩋᩣᨸᨶ᩠ᨶᩮᩣ. ᨸᩔᩈᩮᨲᩴ ᩋᩣᨸᨲ᩠ᨲᩥᨶ᩺”ᨲᩥ? “ᨶᨲ᩠ᨳᩥ ᨾᩮ, ᩋᩣᩅᩩᩈᩮᩣ, ᩋᩣᨸᨲ᩠ᨲᩥ, ᨿᨾᩉᩴ ᨸᩔᩮᨿ᩠ᨿᨶ᩺”ᨲᩥ. ᩋᨳ ᨡᩮᩣ ᨲᩮ ᩋᩣᨣᨶ᩠ᨲᩩᨠᩣ ᨽᩥᨠ᩠ᨡᩪ ᨠᩔᨸᨣᩮᩤᨲ᩠ᨲᩴ ᨽᩥᨠ᩠ᨡᩩᩴ ᩋᩣᨸᨲ᩠ᨲᩥᨿᩣ ᩋᨴᩔᨶᩮ ᩏᨠ᩠ᨡᩥᨸᩥᩴᩈᩩ.
</Paragraph>

<Paragraph number="1778" book="vi-maha">
ᩋᨳ ᨡᩮᩣ ᨠᩔᨸᨣᩮᩤᨲ᩠ᨲᩔ ᨽᩥᨠ᩠ᨡᩩᨶᩮᩣ ᩑᨲᨴᩉᩮᩣᩈᩥ—  “ᩋᩉᩴ ᨡᩮᩣ ᩑᨲᩴ ᨶ ᨩᩣᨶᩣᨾᩥ ‘ᩋᩣᨸᨲ᩠ᨲᩥ ᩅᩤ ᩑᩈᩣ ᩋᨶᩣᨸᨲ᩠ᨲᩥ ᩅᩤ, ᩋᩣᨸᨶ᩠ᨶᩮᩣ ᨧᨾ᩠ᩉᩥ ᩋᨶᩣᨸᨶ᩠ᨶᩮᩣ ᩅᩤ, ᩏᨠ᩠ᨡᩥᨲ᩠ᨲᩮᩣ ᨧᨾ᩠ᩉᩥ ᩋᨶᩩᨠ᩠ᨡᩥᨲ᩠ᨲᩮᩣ ᩅᩤ, ᨵᨾ᩠ᨾᩥᨠᩮᨶ ᩅᩤ ᩋᨵᨾ᩠ᨾᩥᨠᩮᨶ ᩅᩤ, ᨠᩩᨸ᩠ᨸᩮᨶ ᩅᩤ ᩋᨠᩩᨸ᩠ᨸᩮᨶ ᩅᩤ, ᨮᩣᨶᩣᩁᩉᩮᨶ ᩅᩤ ᩋᨭ᩠ᨮᩣᨶᩣᩁᩉᩮᨶ ᩅᩤ’. ᨿᨶ᩠ᨶᩪᨶᩣᩉᩴ ᨧᨾ᩠ᨸᩴ ᨣᨶ᩠ᨲ᩠ᩅᩣ ᨽᨣᩅᨶ᩠ᨲᩴ ᩑᨲᨾᨲ᩠ᨳᩴ ᨸᩩᨧ᩠ᨨᩮᨿ᩠ᨿᨶ᩺”ᨲᩥ. ᩋᨳ ᨡᩮᩣ ᨠᩔᨸᨣᩮᩤᨲ᩠ᨲᩮᩣ ᨽᩥᨠ᩠ᨡᩩ ᩈᩮᨶᩣᩈᨶᩴ ᩈᩴᩈᩣᨾᩮᨲ᩠ᩅᩣ ᨸᨲ᩠ᨲᨧᩦᩅᩁᨾᩣᨴᩤᨿ ᨿᩮᨶ ᨧᨾ᩠ᨸᩣ ᨲᩮᨶ ᨸᨠ᩠ᨠᩣᨾᩥ. ᩋᨶᩩᨸᩩᨻ᩠ᨻᩮᨶ ᨿᩮᨶ ᨧᨾ᩠ᨸᩣ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᨶᩥᩈᩦᨴᩥ. ᩋᩣᨧᩥᨱ᩠ᨱᩴ ᨡᩮᩣ ᨸᨶᩮᨲᩴ ᨻᩩᨴ᩠ᨵᩤᨶᩴ ᨽᨣᩅᨶ᩠ᨲᩣᨶᩴ ᩋᩣᨣᨶ᩠ᨲᩩᨠᩮᩉᩥ ᨽᩥᨠ᩠ᨡᩪᩉᩥ ᩈᨴ᩠ᨵᩥᩴ ᨸᨭᩥᩈᨾ᩠ᨾᩮᩣᨴᩥᨲᩩᩴ. ᩋᨳ ᨡᩮᩣ ᨽᨣᩅᩤ ᨠᩔᨸᨣᩮᩤᨲ᩠ᨲᩴ ᨽᩥᨠ᩠ᨡᩩᩴ ᩑᨲᨴᩅᩮᩤᨧ—  “ᨠᨧ᩠ᨧᩥ, ᨽᩥᨠ᩠ᨡᩩ, ᨡᨾᨶᩦᨿᩴ, ᨠᨧ᩠ᨧᩥ ᨿᩣᨸᨶᩦᨿᩴ, ᨠᨧ᩠ᨧᩥ ᩋᨸ᩠ᨸᨠᩥᩃᨾᨳᩮᨶ ᩋᨴ᩠ᨵᩤᨶᩴ ᩋᩣᨣᨲᩮᩣ, ᨠᩩᨲᩮᩣ ᨧ ᨲ᩠ᩅᩴ, ᨽᩥᨠ᩠ᨡᩩ, ᩋᩣᨣᨧ᩠ᨨᩈᩦ”ᨲᩥ? “ᨡᨾᨶᩦᨿᩴ, ᨽᨣᩅᩤ, ᨿᩣᨸᨶᩦᨿᩴ, ᨽᨣᩅᩤ; ᩋᨸ᩠ᨸᨠᩥᩃᨾᨳᩮᨶ ᨧᩣᩉᩴ, ᨽᨶ᩠ᨲᩮ, ᩋᨴ᩠ᨵᩤᨶᩴ ᩋᩣᨣᨲᩮᩣ. ᩋᨲ᩠ᨳᩥ, ᨽᨶ᩠ᨲᩮ, ᨠᩣᩈᩦᩈᩩ ᨩᨶᨸᨴᩮ ᩅᩤᩈᨽᨣᩤᨾᩮᩣ ᨶᩣᨾ. ᨲᨲ᩠ᨳᩣᩉᩴ, ᨽᨣᩅᩤ, ᩋᩣᩅᩤᩈᩥᨠᩮᩣ ᨲᨶ᩠ᨲᩥᨻᨴ᩠ᨵᩮᩤ ᩏᩔᩩᨠ᩠ᨠᩴ ᩋᩣᨸᨶ᩠ᨶᩮᩣ—  ‘ᨠᩥᨶ᩠ᨲᩥ ᩋᨶᩣᨣᨲᩣ ᨧ ᨸᩮᩈᩃᩣ ᨽᩥᨠ᩠ᨡᩪ ᩋᩣᨣᨧ᩠ᨨᩮᨿ᩠ᨿᩩᩴ, ᩋᩣᨣᨲᩣ ᨧ ᨸᩮᩈᩃᩣ ᨽᩥᨠ᩠ᨡᩪ ᨹᩣᩈᩩ ᩅᩥᩉᩁᩮᨿ᩠ᨿᩩᩴ, ᩋᨿᨬ᩠ᨧ ᩋᩣᩅᩤᩈᩮᩣ ᩅᩩᨴ᩠ᨵᩥᩴ ᩅᩥᩁᩩᩊ᩠ᩉᩥᩴ ᩅᩮᨸᩩᩃᩖᩴ ᩋᩣᨸᨩ᩠ᨩᩮᨿ᩠ᨿᩣ’ᨲᩥ. ᩋᨳ ᨡᩮᩣ, ᨽᨶ᩠ᨲᩮ, ᩈᨾ᩠ᨻᩉᩩᩃᩣ ᨽᩥᨠ᩠ᨡᩪ ᨠᩣᩈᩦᩈᩩ ᨧᩣᩁᩥᨠᩴ ᨧᩁᨾᩣᨶᩣ ᨿᩮᨶ ᩅᩤᩈᨽᨣᩤᨾᩮᩣ ᨲᨴᩅᩈᩁᩩᩴ. ᩋᨴ᩠ᨴᩈᩴ ᨡᩮᩣ ᩋᩉᩴ, ᨽᨶ᩠ᨲᩮ, ᨲᩮ ᨽᩥᨠ᩠ᨡᩪ ᨴᩪᩁᨲᩮᩣᩅ ᩋᩣᨣᨧ᩠ᨨᨶ᩠ᨲᩮ, ᨴᩥᩈ᩠ᩅᩣᨶ ᩋᩣᩈᨶᩴ ᨸᨬ᩠ᨬᨸᩮᩈᩥᩴ, ᨸᩣᨴᩮᩤᨴᨠᩴ ᨸᩣᨴᨸᩦᨮᩴ ᨸᩣᨴᨠᨳᩃᩥᨠᩴ ᩏᨸᨶᩥᨠ᩠ᨡᩥᨸᩥᩴ, ᨸᨧ᩠ᨧᩩᨣ᩠ᨣᨶ᩠ᨲ᩠ᩅᩣ ᨸᨲ᩠ᨲᨧᩦᩅᩁᩴ ᨸᨭᩥᨣ᩠ᨣᩉᩮᩈᩥᩴ, ᨸᩣᨶᩦᨿᩮᨶ ᩋᨸᩩᨧ᩠ᨨᩥᩴ, ᨶᩉᩣᨶᩮ ᩏᩔᩩᨠ᩠ᨠᩴ ᩋᨠᩣᩈᩥᩴ, ᩏᩔᩩᨠ᩠ᨠᨾ᩠ᨸᩥ ᩋᨠᩣᩈᩥᩴ ᨿᩣᨣᩩᨿᩣ ᨡᩣᨴᨶᩦᨿᩮ ᨽᨲ᩠ᨲᩈ᩠ᨾᩥᩴ. ᩋᨳ ᨡᩮᩣ ᨲᩮᩈᩴ, ᨽᨶ᩠ᨲᩮ, ᩋᩣᨣᨶ᩠ᨲᩩᨠᩣᨶᩴ ᨽᩥᨠ᩠ᨡᩪᨶᩴ ᩑᨲᨴᩉᩮᩣᩈᩥ—  ‘ᨽᨴ᩠ᨴᨠᩮᩣ ᨡᩮᩣ ᩋᨿᩴ ᩋᩣᩅᩩᩈᩮᩣ ᩋᩣᩅᩤᩈᩥᨠᩮᩣ ᨽᩥᨠ᩠ᨡᩩ ᨶᩉᩣᨶᩮ ᩏᩔᩩᨠ᩠ᨠᩴ ᨠᩁᩮᩣᨲᩥ, ᩏᩔᩩᨠ᩠ᨠᨾ᩠ᨸᩥ ᨠᩁᩮᩣᨲᩥ ᨿᩣᨣᩩᨿᩣ ᨡᩣᨴᨶᩦᨿᩮ ᨽᨲ᩠ᨲᩈ᩠ᨾᩥᩴ. ᩉᨶ᩠ᨴ ᨾᨿᩴ, ᩋᩣᩅᩩᩈᩮᩣ, ᩍᨵᩮᩅ ᩅᩤᩈᨽᨣᩤᨾᩮ ᨶᩥᩅᩤᩈᩴ ᨠᨸ᩠ᨸᩮᨾᩣ’ᨲᩥ. ᩋᨳ ᨡᩮᩣ ᨲᩮ, ᨽᨶ᩠ᨲᩮ, ᩋᩣᨣᨶ᩠ᨲᩩᨠᩣ ᨽᩥᨠ᩠ᨡᩪ ᨲᨲ᩠ᨳᩮᩅ ᩅᩤᩈᨽᨣᩤᨾᩮ ᨶᩥᩅᩤᩈᩴ ᨠᨸ᩠ᨸᩮᩈᩩᩴ. ᨲᩔ ᨾᨿ᩠ᩉᩴ, ᨽᨶ᩠ᨲᩮ, ᩑᨲᨴᩉᩮᩣᩈᩥ—  ‘ᨿᩮᩣ ᨡᩮᩣ ᩍᨾᩮᩈᩴ ᩋᩣᨣᨶ᩠ᨲᩩᨠᩣᨶᩴ ᨽᩥᨠ᩠ᨡᩪᨶᩴ ᩋᩣᨣᨶ᩠ᨲᩩᨠᨠᩥᩃᨾᨳᩮᩣ ᩈᩮᩣ ᨸᨭᩥᨸ᩠ᨸᩔᨴ᩠ᨵᩮᩤ. ᨿᩮᨸᩥᨾᩮ ᨣᩮᩤᨧᩁᩮ ᩋᨸ᩠ᨸᨠᨲᨬ᩠ᨬᩩᨶᩮᩣ ᨲᩮᨴᩤᨶᩥᨾᩮ ᨣᩮᩤᨧᩁᩮ ᨸᨠᨲᨬ᩠ᨬᩩᨶᩮᩣ. ᨴᩩᨠ᩠ᨠᩁᩴ ᨡᩮᩣ ᨸᨶ ᨸᩁᨠᩩᩃᩮᩈᩩ ᨿᩣᩅᨩᩦᩅᩴ ᩏᩔᩩᨠ᩠ᨠᩴ ᨠᩣᨲᩩᩴ, ᩅᩥᨬ᩠ᨬᨲ᩠ᨲᩥ ᨧ ᨾᨶᩩᩔᩣᨶᩴ ᩋᨾᨶᩣᨸᩣ. ᨿᨶ᩠ᨶᩪᨶᩣᩉᩴ ᨶ ᩏᩔᩩᨠ᩠ᨠᩴ ᨠᩁᩮᨿ᩠ᨿᩴ ᨿᩣᨣᩩᨿᩣ ᨡᩣᨴᨶᩦᨿᩮ ᨽᨲ᩠ᨲᩈ᩠ᨾᩥᨶ᩺’ᨲᩥ. ᩈᩮᩣ ᨡᩮᩣ ᩋᩉᩴ, ᨽᨶ᩠ᨲᩮ, ᨶ ᩏᩔᩩᨠ᩠ᨠᩴ ᩋᨠᩣᩈᩥᩴ ᨿᩣᨣᩩᨿᩣ ᨡᩣᨴᨶᩦᨿᩮ ᨽᨲ᩠ᨲᩈ᩠ᨾᩥᩴ. ᩋᨳ ᨡᩮᩣ ᨲᩮᩈᩴ, ᨽᨶ᩠ᨲᩮ, ᩋᩣᨣᨶ᩠ᨲᩩᨠᩣᨶᩴ ᨽᩥᨠ᩠ᨡᩪᨶᩴ ᩑᨲᨴᩉᩮᩣᩈᩥ—  ‘ᨸᩩᨻ᩠ᨻᩮ ᨡ᩠ᩅᩣᨿᩴ, ᩋᩣᩅᩩᩈᩮᩣ, ᩋᩣᩅᩤᩈᩥᨠᩮᩣ ᨽᩥᨠ᩠ᨡᩩ ᨶᩉᩣᨶᩮ ᩏᩔᩩᨠ᩠ᨠᩴ ᨠᩁᩮᩣᨲᩥ, ᩏᩔᩩᨠ᩠ᨠᨾ᩠ᨸᩥ ᨠᩁᩮᩣᨲᩥ ᨿᩣᨣᩩᨿᩣ ᨡᩣᨴᨶᩦᨿᩮ ᨽᨲ᩠ᨲᩈ᩠ᨾᩥᩴ. ᩈᩮᩣᨴᩤᨶᩣᨿᩴ ᨶ ᩏᩔᩩᨠ᩠ᨠᩴ ᨠᩁᩮᩣᨲᩥ ᨿᩣᨣᩩᨿᩣ ᨡᩣᨴᨶᩦᨿᩮ ᨽᨲ᩠ᨲᩈ᩠ᨾᩥᩴ. ᨴᩩᨭ᩠ᨮᩮᩣᨴᩤᨶᩣᨿᩴ, ᩋᩣᩅᩩᩈᩮᩣ, ᩋᩣᩅᩤᩈᩥᨠᩮᩣ ᨽᩥᨠ᩠ᨡᩩ. ᩉᨶ᩠ᨴ ᨾᨿᩴ, ᩋᩣᩅᩩᩈᩮᩣ, ᩋᩣᩅᩤᩈᩥᨠᩴ ᨽᩥᨠ᩠ᨡᩩᩴ ᩏᨠ᩠ᨡᩥᨸᩣᨾᩣ’ᨲᩥ. ᩋᨳ ᨡᩮᩣ ᨲᩮ, ᨽᨶ᩠ᨲᩮ, ᩋᩣᨣᨶ᩠ᨲᩩᨠᩣ ᨽᩥᨠ᩠ᨡᩪ ᩈᨶ᩠ᨶᩥᨸᨲᩥᨲ᩠ᩅᩣ ᨾᩴ ᩑᨲᨴᩅᩮᩤᨧᩩᩴ—  ‘ᨸᩩᨻ᩠ᨻᩮ ᨡᩮᩣ ᨲ᩠ᩅᩴ, ᩋᩣᩅᩩᩈᩮᩣ, ᨶᩉᩣᨶᩮ ᩏᩔᩩᨠ᩠ᨠᩴ ᨠᩁᩮᩣᩈᩥ, ᩏᩔᩩᨠ᩠ᨠᨾ᩠ᨸᩥ ᨠᩁᩮᩣᩈᩥ ᨿᩣᨣᩩᨿᩣ ᨡᩣᨴᨶᩦᨿᩮ ᨽᨲ᩠ᨲᩈ᩠ᨾᩥᩴ. ᩈᩮᩣᨴᩤᨶᩥ ᨲ᩠ᩅᩴ ᨶ ᩏᩔᩩᨠ᩠ᨠᩴ ᨠᩁᩮᩣᩈᩥ ᨿᩣᨣᩩᨿᩣ ᨡᩣᨴᨶᩦᨿᩮ ᨽᨲ᩠ᨲᩈ᩠ᨾᩥᩴ. ᩋᩣᨸᨲ᩠ᨲᩥᩴ ᨲ᩠ᩅᩴ, ᩋᩣᩅᩩᩈᩮᩣ, ᩋᩣᨸᨶ᩠ᨶᩮᩣ. ᨸᩔᩈᩮᨲᩴ ᩋᩣᨸᨲ᩠ᨲᩥᨶ᩺’ᨲᩥ? ‘ᨶᨲ᩠ᨳᩥ ᨾᩮ, ᩋᩣᩅᩩᩈᩮᩣ, ᩋᩣᨸᨲ᩠ᨲᩥ ᨿᨾᩉᩴ ᨸᩔᩮᨿ᩠ᨿᨶ᩺’ᨲᩥ. ᩋᨳ ᨡᩮᩣ ᨲᩮ, ᨽᨶ᩠ᨲᩮ, ᩋᩣᨣᨶ᩠ᨲᩩᨠᩣ ᨽᩥᨠ᩠ᨡᩪ ᨾᩴ ᩋᩣᨸᨲ᩠ᨲᩥᨿᩣ ᩋᨴᩔᨶᩮ ᩏᨠ᩠ᨡᩥᨸᩥᩴᩈᩩ. ᨲᩔ ᨾᨿ᩠ᩉᩴ, ᨽᨶ᩠ᨲᩮ, ᩑᨲᨴᩉᩮᩣᩈᩥ—  ‘ᩋᩉᩴ ᨡᩮᩣ ᩑᨲᩴ ᨶ ᨩᩣᨶᩣᨾᩥ “ᩋᩣᨸᨲ᩠ᨲᩥ ᩅᩤ ᩑᩈᩣ ᩋᨶᩣᨸᨲ᩠ᨲᩥ ᩅᩤ, ᩋᩣᨸᨶ᩠ᨶᩮᩣ ᨧᨾ᩠ᩉᩥ ᩋᨶᩣᨸᨶ᩠ᨶᩮᩣ ᩅᩤ, ᩏᨠ᩠ᨡᩥᨲ᩠ᨲᩮᩣ ᨧᨾ᩠ᩉᩥ ᩋᨶᩩᨠ᩠ᨡᩥᨲ᩠ᨲᩮᩣ ᩅᩤ, ᨵᨾ᩠ᨾᩥᨠᩮᨶ ᩅᩤ ᩋᨵᨾ᩠ᨾᩥᨠᩮᨶ ᩅᩤ, ᨠᩩᨸ᩠ᨸᩮᨶ ᩅᩤ ᩋᨠᩩᨸ᩠ᨸᩮᨶ ᩅᩤ, ᨮᩣᨶᩣᩁᩉᩮᨶ ᩅᩤ ᩋᨭ᩠ᨮᩣᨶᩣᩁᩉᩮᨶ ᩅᩤ”. ᨿᨶ᩠ᨶᩪᨶᩣᩉᩴ ᨧᨾ᩠ᨸᩴ ᨣᨶ᩠ᨲ᩠ᩅᩣ ᨽᨣᩅᨶ᩠ᨲᩴ ᩑᨲᨾᨲ᩠ᨳᩴ ᨸᩩᨧ᩠ᨨᩮᨿ᩠ᨿᨶ᩺’ᨲᩥ. ᨲᨲᩮᩣ ᩋᩉᩴ, ᨽᨣᩅᩤ, ᩋᩣᨣᨧ᩠ᨨᩣᨾᩦ”ᨲᩥ. “ᩋᨶᩣᨸᨲ᩠ᨲᩥ ᩑᩈᩣ, ᨽᩥᨠ᩠ᨡᩩ, ᨶᩮᩈᩣ ᩋᩣᨸᨲ᩠ᨲᩥ. ᩋᨶᩣᨸᨶ᩠ᨶᩮᩣᩈᩥ, ᨶᩈᩥ ᩋᩣᨸᨶ᩠ᨶᩮᩣ. ᩋᨶᩩᨠ᩠ᨡᩥᨲ᩠ᨲᩮᩣᩈᩥ, ᨶᩈᩥ ᩏᨠ᩠ᨡᩥᨲ᩠ᨲᩮᩣ. ᩋᨵᨾ᩠ᨾᩥᨠᩮᨶᩣᩈᩥ ᨠᨾ᩠ᨾᩮᨶ ᩏᨠ᩠ᨡᩥᨲ᩠ᨲᩮᩣ ᨠᩩᨸ᩠ᨸᩮᨶ ᩋᨭ᩠ᨮᩣᨶᩣᩁᩉᩮᨶ. ᨣᨧ᩠ᨨ ᨲ᩠ᩅᩴ, ᨽᩥᨠ᩠ᨡᩩ, ᨲᨲ᩠ᨳᩮᩅ ᩅᩤᩈᨽᨣᩤᨾᩮ ᨶᩥᩅᩤᩈᩴ ᨠᨸ᩠ᨸᩮᩉᩦ”ᨲᩥ. “ᩑᩅᩴ, ᨽᨶ᩠ᨲᩮ”ᨲᩥ ᨡᩮᩣ ᨠᩔᨸᨣᩮᩤᨲ᩠ᨲᩮᩣ ᨽᩥᨠ᩠ᨡᩩ ᨽᨣᩅᨲᩮᩣ ᨸᨭᩥᩔᩩᨱᩥᨲ᩠ᩅᩣ ᩏᨭ᩠ᨮᩣᨿᩣᩈᨶᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᨸᨴᨠ᩠ᨡᩥᨱᩴ ᨠᨲ᩠ᩅᩣ ᨿᩮᨶ ᩅᩤᩈᨽᨣᩤᨾᩮᩣ ᨲᩮᨶ ᨸᨠ᩠ᨠᩣᨾᩥ.
</Paragraph>

</Division>
<Division number="381" book="vi-maha">

<Paragraph number="1779" book="vi-maha">
ᩋᨳ ᨡᩮᩣ ᨲᩮᩈᩴ ᩋᩣᨣᨶ᩠ᨲᩩᨠᩣᨶᩴ ᨽᩥᨠ᩠ᨡᩪᨶᩴ ᩋᩉᩩᨴᩮᩅ ᨠᩩᨠ᩠ᨠᩩᨧ᩠ᨧᩴ, ᩋᩉᩩ ᩅᩥᨸ᩠ᨸᨭᩥᩈᩣᩁᩮᩣ—  “ᩋᩃᩣᨽᩣ ᩅᨲ ᨶᩮᩣ, ᨶ ᩅᨲ ᨶᩮᩣ ᩃᩣᨽᩣ; ᨴᩩᩃᩖᨴ᩠ᨵᩴ ᩅᨲ ᨶᩮᩣ, ᨶ ᩅᨲ ᨶᩮᩣ ᩈᩩᩃᨴ᩠ᨵᩴ, ᨿᩮ ᨾᨿᩴ ᩈᩩᨴ᩠ᨵᩴ ᨽᩥᨠ᩠ᨡᩩᩴ ᩋᨶᩣᨸᨲ᩠ᨲᩥᨠᩴ ᩋᩅᨲ᩠ᨳᩩᩈ᩠ᨾᩥᩴ ᩋᨠᩣᩁᨱᩮ ᩏᨠ᩠ᨡᩥᨸᩥᨾ᩠ᩉᩣ. ᩉᨶ᩠ᨴ ᨾᨿᩴ, ᩋᩣᩅᩩᩈᩮᩣ, ᨧᨾ᩠ᨸᩴ ᨣᨶ᩠ᨲ᩠ᩅᩣ ᨽᨣᩅᨲᩮᩣ ᩈᨶ᩠ᨲᩥᨠᩮ ᩋᨧ᩠ᨧᨿᩴ ᩋᨧ᩠ᨧᨿᨲᩮᩣ ᨴᩮᩈᩮᨾᩣ”ᨲᩥ. ᩋᨳ ᨡᩮᩣ ᨲᩮ ᩋᩣᨣᨶ᩠ᨲᩩᨠᩣ ᨽᩥᨠ᩠ᨡᩪ ᩈᩮᨶᩣᩈᨶᩴ ᩈᩴᩈᩣᨾᩮᨲ᩠ᩅᩣ ᨸᨲ᩠ᨲᨧᩦᩅᩁᨾᩣᨴᩤᨿ ᨿᩮᨶ ᨧᨾ᩠ᨸᩣ ᨲᩮᨶ ᨸᨠ᩠ᨠᨾᩥᩴᩈᩩ. ᩋᨶᩩᨸᩩᨻ᩠ᨻᩮᨶ ᨿᩮᨶ ᨧᨾ᩠ᨸᩣ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥᩴᩈᩩ, ᩏᨸᩈᩘᨠᨾᩥᨲ᩠ᩅᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᨶᩥᩈᩦᨴᩥᩴᩈᩩ. ᩋᩣᨧᩥᨱ᩠ᨱᩴ ᨡᩮᩣ ᨸᨶᩮᨲᩴ ᨻᩩᨴ᩠ᨵᩤᨶᩴ ᨽᨣᩅᨶ᩠ᨲᩣᨶᩴ ᩋᩣᨣᨶ᩠ᨲᩩᨠᩮᩉᩥ ᨽᩥᨠ᩠ᨡᩪᩉᩥ ᩈᨴ᩠ᨵᩥᩴ ᨸᨭᩥᩈᨾ᩠ᨾᩮᩣᨴᩥᨲᩩᩴ. ᩋᨳ ᨡᩮᩣ ᨽᨣᩅᩤ ᨲᩮ ᨽᩥᨠ᩠ᨡᩪ ᩑᨲᨴᩅᩮᩤᨧ—  “ᨠᨧ᩠ᨧᩥ, ᨽᩥᨠ᩠ᨡᩅᩮ, ᨡᨾᨶᩦᨿᩴ, ᨠᨧ᩠ᨧᩥ ᨿᩣᨸᨶᩦᨿᩴ, ᨠᨧ᩠ᨧᩥᨲ᩠ᨳ ᩋᨸ᩠ᨸᨠᩥᩃᨾᨳᩮᨶ ᩋᨴ᩠ᨵᩤᨶᩴ ᩋᩣᨣᨲᩣ, ᨠᩩᨲᩮᩣ ᨧ ᨲᩩᨾ᩠ᩉᩮ, ᨽᩥᨠ᩠ᨡᩅᩮ, ᩋᩣᨣᨧ᩠ᨨᨳᩣ”ᨲᩥ? “ᨡᨾᨶᩦᨿᩴ, ᨽᨣᩅᩤ, ᨿᩣᨸᨶᩦᨿᩴ, ᨽᨣᩅᩤ; ᩋᨸ᩠ᨸᨠᩥᩃᨾᨳᩮᨶ ᨧ ᨾᨿᩴ, ᨽᨶ᩠ᨲᩮ, ᩋᨴ᩠ᨵᩤᨶᩴ ᩋᩣᨣᨲᩣ. ᩋᨲ᩠ᨳᩥ, ᨽᨶ᩠ᨲᩮ, ᨠᩣᩈᩦᩈᩩ ᨩᨶᨸᨴᩮ ᩅᩤᩈᨽᨣᩤᨾᩮᩣ ᨶᩣᨾ. ᨲᨲᩮᩣ ᨾᨿᩴ, ᨽᨣᩅᩤ, ᩋᩣᨣᨧ᩠ᨨᩣᨾᩣ”ᨲᩥ. “ᨲᩩᨾ᩠ᩉᩮ, ᨽᩥᨠ᩠ᨡᩅᩮ, ᩋᩣᩅᩤᩈᩥᨠᩴ ᨽᩥᨠ᩠ᨡᩩᩴ ᩏᨠ᩠ᨡᩥᨸᩥᨲ᩠ᨳᩣ”ᨲᩥ? “ᩑᩅᩴ, ᨽᨶ᩠ᨲᩮ”ᨲᩥ. “ᨠᩥᩈ᩠ᨾᩥᩴ, ᨽᩥᨠ᩠ᨡᩅᩮ, ᩅᨲ᩠ᨳᩩᩈ᩠ᨾᩥᩴ ᨠᩣᩁᨱᩮ”ᨲᩥ? “ᩋᩅᨲ᩠ᨳᩩᩈ᩠ᨾᩥᩴ, ᨽᨣᩅᩤ, ᩋᨠᩣᩁᨱᩮ”ᨲᩥ. ᩅᩥᨣᩁᩉᩥ ᨻᩩᨴ᩠ᨵᩮᩤ ᨽᨣᩅᩤ—  “ᩋᨶᨶᩩᨧ᩠ᨨᩅᩥᨠᩴ, ᨾᩮᩣᨥᨸᩩᩁᩥᩈᩣ, ᩋᨶᨶᩩᩃᩮᩣᨾᩥᨠᩴ ᩋᨸ᩠ᨸᨲᩥᩁᩪᨸᩴ ᩋᩔᩣᨾᨱᨠᩴ ᩋᨠᨸ᩠ᨸᩥᨿᩴ ᩋᨠᩁᨱᩦᨿᩴ. ᨠᨳᨬ᩠ᩉᩥ ᨶᩣᨾ ᨲᩩᨾ᩠ᩉᩮ, ᨾᩮᩣᨥᨸᩩᩁᩥᩈᩣ, ᩈᩩᨴ᩠ᨵᩴ ᨽᩥᨠ᩠ᨡᩩᩴ ᩋᨶᩣᨸᨲ᩠ᨲᩥᨠᩴ ᩋᩅᨲ᩠ᨳᩩᩈ᩠ᨾᩥᩴ ᩋᨠᩣᩁᨱᩮ ᩏᨠ᩠ᨡᩥᨸᩥᩔᨳ. ᨶᩮᨲᩴ, ᨾᩮᩣᨥᨸᩩᩁᩥᩈᩣ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ …ᨸᩮ…  ᩅᩥᨣᩁᩉᩥᨲ᩠ᩅᩣ ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᨶ, ᨽᩥᨠ᩠ᨡᩅᩮ, ᩈᩩᨴ᩠ᨵᩮᩤ ᨽᩥᨠ᩠ᨡᩩ ᩋᨶᩣᨸᨲ᩠ᨲᩥᨠᩮᩣ ᩋᩅᨲ᩠ᨳᩩᩈ᩠ᨾᩥᩴ ᩋᨠᩣᩁᨱᩮ ᩏᨠ᩠ᨡᩥᨸᩥᨲᨻ᩠ᨻᩮᩣ. ᨿᩮᩣ ᩏᨠ᩠ᨡᩥᨸᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>

<Paragraph number="1780" book="vi-maha">
ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᩏᨭ᩠ᨮᩣᨿᩣᩈᨶᩣ ᩑᨠᩴᩈᩴ ᩏᨲ᩠ᨲᩁᩣᩈᩘᨣᩴ ᨠᩁᩥᨲ᩠ᩅᩣ ᨽᨣᩅᨲᩮᩣ ᨸᩣᨴᩮᩈᩩ ᩈᩥᩁᩈᩣ ᨶᩥᨸᨲᩥᨲ᩠ᩅᩣ ᨽᨣᩅᨶ᩠ᨲᩴ ᩑᨲᨴᩅᩮᩤᨧᩩᩴ—  “ᩋᨧ᩠ᨧᨿᩮᩣ ᨶᩮᩣ, ᨽᨶ᩠ᨲᩮ, ᩋᨧ᩠ᨧᨣᨾᩣ ᨿᨳᩣᨻᩣᩃᩮ ᨿᨳᩣᨾᩪᩊ᩠ᩉᩮ ᨿᨳᩣᩋᨠᩩᩈᩃᩮ, ᨿᩮ ᨾᨿᩴ ᩈᩩᨴ᩠ᨵᩴ ᨽᩥᨠ᩠ᨡᩩᩴ ᩋᨶᩣᨸᨲ᩠ᨲᩥᨠᩴ ᩋᩅᨲ᩠ᨳᩩᩈ᩠ᨾᩥᩴ ᩋᨠᩣᩁᨱᩮ ᩏᨠ᩠ᨡᩥᨸᩥᨾ᩠ᩉᩣ. ᨲᩮᩈᩴ ᨶᩮᩣ, ᨽᨶ᩠ᨲᩮ, ᨽᨣᩅᩤ ᩋᨧ᩠ᨧᨿᩴ ᩋᨧ᩠ᨧᨿᨲᩮᩣ ᨸᨭᩥᨣ᩠ᨣᨱ᩠ᩉᩣᨲᩩ ᩋᩣᨿᨲᩥᩴ ᩈᩴᩅᩁᩣᨿᩣ”ᨲᩥ. “ᨲᨣ᩠ᨥ ᨲᩩᨾ᩠ᩉᩮ, ᨽᩥᨠ᩠ᨡᩅᩮ, ᩋᨧ᩠ᨧᨿᩮᩣ ᩋᨧ᩠ᨧᨣᨾᩣ ᨿᨳᩣᨻᩣᩃᩮ ᨿᨳᩣᨾᩪᩊ᩠ᩉᩮ ᨿᨳᩣᩋᨠᩩᩈᩃᩮ, ᨿᩮ ᨲᩩᨾ᩠ᩉᩮ ᩈᩩᨴ᩠ᨵᩴ ᨽᩥᨠ᩠ᨡᩩᩴ ᩋᨶᩣᨸᨲ᩠ᨲᩥᨠᩴ ᩋᩅᨲ᩠ᨳᩩᩈ᩠ᨾᩥᩴ ᩋᨠᩣᩁᨱᩮ ᩏᨠ᩠ᨡᩥᨸᩥᨲ᩠ᨳ. ᨿᨲᩮᩣ ᨧ ᨡᩮᩣ ᨲᩩᨾ᩠ᩉᩮ, ᨽᩥᨠ᩠ᨡᩅᩮ, ᩋᨧ᩠ᨧᨿᩴ ᩋᨧ᩠ᨧᨿᨲᩮᩣ ᨴᩥᩈ᩠ᩅᩣ ᨿᨳᩣᨵᨾ᩠ᨾᩴ ᨸᨭᩥᨠᩁᩮᩣᨳ, ᨲᩴ ᩅᩮᩤ ᨾᨿᩴ ᨸᨭᩥᨣ᩠ᨣᨱ᩠ᩉᩣᨾ. ᩅᩩᨴ᩠ᨵᩥᩉᩮᩈᩣ, ᨽᩥᨠ᩠ᨡᩅᩮ, ᩋᩁᩥᨿᩔ ᩅᩥᨶᨿᩮ ᨿᩮᩣ ᩋᨧ᩠ᨧᨿᩴ ᩋᨧ᩠ᨧᨿᨲᩮᩣ ᨴᩥᩈ᩠ᩅᩣ ᨿᨳᩣᨵᨾ᩠ᨾᩴ ᨸᨭᩥᨠᩁᩮᩣᨲᩥ, ᩋᩣᨿᨲᩥᩴ ᩈᩴᩅᩁᩴ ᩋᩣᨸᨩ᩠ᨩᨲᩦ”ᨲᩥ.
</Paragraph>
</Division>