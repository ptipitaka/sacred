---
title: "8.22 ᩏᨸᨶᨶ᩠ᨴᩈᨠ᩠ᨿᨸᩩᨲ᩠ᨲᩅᨲ᩠ᨳᩩ"
tableOfContents: false
sidebar:
  order: 15
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="364" book="vi-maha">

<Paragraph number="1696" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᩣᨿᩈ᩠ᨾᩣ ᩏᨸᨶᨶ᩠ᨴᩮᩣ ᩈᨠ᩠ᨿᨸᩩᨲ᩠ᨲᩮᩣ ᩈᩣᩅᨲ᩠ᨳᩥᨿᩴ ᩅᩔᩴᩅᩩᨭ᩠ᨮᩮᩣ ᩋᨬ᩠ᨬᨲᩁᩴ ᨣᩤᨾᨠᩣᩅᩤᩈᩴ ᩋᨣᨾᩣᩈᩥ. ᨲᨲ᩠ᨳ ᨧ ᨽᩥᨠ᩠ᨡᩪ ᨧᩦᩅᩁᩴ ᨽᩣᨩᩮᨲᩩᨠᩣᨾᩣ ᩈᨶ᩠ᨶᩥᨸᨲᩥᩴᩈᩩ. ᨲᩮ ᩑᩅᨾᩣᩉᩴᩈᩩ—  “ᩍᨾᩣᨶᩥ ᨡᩮᩣ, ᩋᩣᩅᩩᩈᩮᩣ, ᩈᩴᨥᩥᨠᩣᨶᩥ ᨧᩦᩅᩁᩣᨶᩥ ᨽᩣᨩᩥᨿᩥᩔᨶ᩠ᨲᩥ, ᩈᩣᨴᩥᨿᩥᩔᩈᩥ ᨽᩣᨣᨶ᩺”ᨲᩥ? “ᩋᩣᨾᩣᩅᩩᩈᩮᩣ, ᩈᩣᨴᩥᨿᩥᩔᩣᨾᩦ”ᨲᩥ. ᨲᨲᩮᩣ ᨧᩦᩅᩁᨽᩣᨣᩴ ᨣᩉᩮᨲ᩠ᩅᩣ ᩋᨬ᩠ᨬᩴ ᩋᩣᩅᩤᩈᩴ ᩋᨣᨾᩣᩈᩥ. ᨲᨲ᩠ᨳᨸᩥ ᨽᩥᨠ᩠ᨡᩪ ᨧᩦᩅᩁᩴ ᨽᩣᨩᩮᨲᩩᨠᩣᨾᩣ ᩈᨶ᩠ᨶᩥᨸᨲᩥᩴᩈᩩ. ᨲᩮᨸᩥ ᩑᩅᨾᩣᩉᩴᩈᩩ—  “ᩍᨾᩣᨶᩥ ᨡᩮᩣ, ᩋᩣᩅᩩᩈᩮᩣ, ᩈᩴᨥᩥᨠᩣᨶᩥ ᨧᩦᩅᩁᩣᨶᩥ ᨽᩣᨩᩥᨿᩥᩔᨶ᩠ᨲᩥ, ᩈᩣᨴᩥᨿᩥᩔᩈᩥ ᨽᩣᨣᨶ᩺”ᨲᩥ? “ᩋᩣᨾᩣᩅᩩᩈᩮᩣ, ᩈᩣᨴᩥᨿᩥᩔᩣᨾᩦ”ᨲᩥ. ᨲᨲᩮᩣᨸᩥ ᨧᩦᩅᩁᨽᩣᨣᩴ ᨣᩉᩮᨲ᩠ᩅᩣ ᩋᨬ᩠ᨬᩴ ᩋᩣᩅᩤᩈᩴ ᩋᨣᨾᩣᩈᩥ. ᨲᨲ᩠ᨳᨸᩥ ᨽᩥᨠ᩠ᨡᩪ ᨧᩦᩅᩁᩴ ᨽᩣᨩᩮᨲᩩᨠᩣᨾᩣ ᩈᨶ᩠ᨶᩥᨸᨲᩥᩴᩈᩩ. ᨲᩮᨸᩥ ᩑᩅᨾᩣᩉᩴᩈᩩ—  “ᩍᨾᩣᨶᩥ ᨡᩮᩣ, ᩋᩣᩅᩩᩈᩮᩣ, ᩈᩴᨥᩥᨠᩣᨶᩥ ᨧᩦᩅᩁᩣᨶᩥ ᨽᩣᨩᩥᨿᩥᩔᨶ᩠ᨲᩥ, ᩈᩣᨴᩥᨿᩥᩔᩈᩥ ᨽᩣᨣᨶ᩺”ᨲᩥ? “ᩋᩣᨾᩣᩅᩩᩈᩮᩣ, ᩈᩣᨴᩥᨿᩥᩔᩣᨾᩦ”ᨲᩥ. ᨲᨲᩮᩣᨸᩥ ᨧᩦᩅᩁᨽᩣᨣᩴ ᨣᩉᩮᨲ᩠ᩅᩣ ᨾᩉᨶ᩠ᨲᩴ ᨧᩦᩅᩁᨽᨱ᩠ᨯᩥᨠᩴ ᩋᩣᨴᩤᨿ ᨸᩩᨶᨴᩮᩅ ᩈᩣᩅᨲ᩠ᨳᩥᩴ ᨸᨧ᩠ᨧᩣᨣᨬ᩠ᨨᩥ.
</Paragraph>

<Paragraph number="1697" book="vi-maha">
ᨽᩥᨠ᩠ᨡᩪ ᩑᩅᨾᩣᩉᩴᩈᩩ—  “ᨾᩉᩣᨸᩩᨬ᩠ᨬᩮᩣᩈᩥ ᨲ᩠ᩅᩴ, ᩋᩣᩅᩩᩈᩮᩣ ᩏᨸᨶᨶ᩠ᨴ, ᨻᩉᩩᩴ ᨲᩮ ᨧᩦᩅᩁᩴ ᩏᨸ᩠ᨸᨶ᩠ᨶᨶ᩺”ᨲᩥ. “ᨠᩩᨲᩮᩣ ᨾᩮ, ᩋᩣᩅᩩᩈᩮᩣ, ᨸᩩᨬ᩠ᨬᩴ? ᩍᨵᩤᩉᩴ, ᩋᩣᩅᩩᩈᩮᩣ, ᩈᩣᩅᨲ᩠ᨳᩥᨿᩴ ᩅᩔᩴᩅᩩᨭ᩠ᨮᩮᩣ ᩋᨬ᩠ᨬᨲᩁᩴ ᨣᩤᨾᨠᩣᩅᩤᩈᩴ ᩋᨣᨾᩣᩈᩥᩴ. ᨲᨲ᩠ᨳ ᨽᩥᨠ᩠ᨡᩪ ᨧᩦᩅᩁᩴ ᨽᩣᨩᩮᨲᩩᨠᩣᨾᩣ ᩈᨶ᩠ᨶᩥᨸᨲᩥᩴᩈᩩ. ᨲᩮ ᨾᩴ ᩑᩅᨾᩣᩉᩴᩈᩩ—  ‘ᩍᨾᩣᨶᩥ ᨡᩮᩣ, ᩋᩣᩅᩩᩈᩮᩣ, ᩈᩴᨥᩥᨠᩣᨶᩥ ᨧᩦᩅᩁᩣᨶᩥ ᨽᩣᨩᩥᨿᩥᩔᨶ᩠ᨲᩥ, ᩈᩣᨴᩥᨿᩥᩔᩈᩥ ᨽᩣᨣᨶ᩺’ᨲᩥ? ‘ᩋᩣᨾᩣᩅᩩᩈᩮᩣ, ᩈᩣᨴᩥᨿᩥᩔᩣᨾᩦ’ᨲᩥ. ᨲᨲᩮᩣ ᨧᩦᩅᩁᨽᩣᨣᩴ ᨣᩉᩮᨲ᩠ᩅᩣ ᩋᨬ᩠ᨬᩴ ᩋᩣᩅᩤᩈᩴ ᩋᨣᨾᩣᩈᩥᩴ. ᨲᨲ᩠ᨳᨸᩥ ᨽᩥᨠ᩠ᨡᩪ ᨧᩦᩅᩁᩴ ᨽᩣᨩᩮᨲᩩᨠᩣᨾᩣ ᩈᨶ᩠ᨶᩥᨸᨲᩥᩴᩈᩩ. ᨲᩮᨸᩥ ᨾᩴ ᩑᩅᨾᩣᩉᩴᩈᩩ—  ‘ᩍᨾᩣᨶᩥ ᨡᩮᩣ, ᩋᩣᩅᩩᩈᩮᩣ, ᩈᩴᨥᩥᨠᩣᨶᩥ ᨧᩦᩅᩁᩣᨶᩥ ᨽᩣᨩᩥᨿᩥᩔᨶ᩠ᨲᩥ, ᩈᩣᨴᩥᨿᩥᩔᩈᩥ ᨽᩣᨣᨶ᩺’ᨲᩥ? ‘ᩋᩣᨾᩣᩅᩩᩈᩮᩣ, ᩈᩣᨴᩥᨿᩥᩔᩣᨾᩦ’ᨲᩥ. ᨲᨲᩮᩣᨸᩥ ᨧᩦᩅᩁᨽᩣᨣᩴ ᨣᩉᩮᨲ᩠ᩅᩣ ᩋᨬ᩠ᨬᩴ ᩋᩣᩅᩤᩈᩴ ᩋᨣᨾᩣᩈᩥᩴ. ᨲᨲ᩠ᨳᨸᩥ ᨽᩥᨠ᩠ᨡᩪ ᨧᩦᩅᩁᩴ ᨽᩣᨩᩮᨲᩩᨠᩣᨾᩣ ᩈᨶ᩠ᨶᩥᨸᨲᩥᩴᩈᩩ. ᨲᩮᨸᩥ ᨾᩴ ᩑᩅᨾᩣᩉᩴᩈᩩ—  ‘ᩍᨾᩣᨶᩥ ᨡᩮᩣ, ᩋᩣᩅᩩᩈᩮᩣ, ᩈᩴᨥᩥᨠᩣᨶᩥ ᨧᩦᩅᩁᩣᨶᩥ ᨽᩣᨩᩥᨿᩥᩔᨶ᩠ᨲᩥ, ᩈᩣᨴᩥᨿᩥᩔᩈᩥ ᨽᩣᨣᨶ᩺’ᨲᩥ? ‘ᩋᩣᨾᩣᩅᩩᩈᩮᩣ, ᩈᩣᨴᩥᨿᩥᩔᩣᨾᩦ’ᨲᩥ. ᨲᨲᩮᩣᨸᩥ ᨧᩦᩅᩁᨽᩣᨣᩴ ᩋᨣ᩠ᨣᩉᩮᩈᩥᩴ. ᩑᩅᩴ ᨾᩮ ᨻᩉᩩᩴ ᨧᩦᩅᩁᩴ ᩏᨸ᩠ᨸᨶ᩠ᨶᨶ᩺”ᨲᩥ. “ᨠᩥᩴ ᨸᨶ ᨲ᩠ᩅᩴ, ᩋᩣᩅᩩᩈᩮᩣ ᩏᨸᨶᨶ᩠ᨴ, ᩋᨬ᩠ᨬᨲᩕ ᩅᩔᩴᩅᩩᨭ᩠ᨮᩮᩣ ᩋᨬ᩠ᨬᨲᩕ ᨧᩦᩅᩁᨽᩣᨣᩴ ᩈᩣᨴᩥᨿᩦ”ᨲᩥ? “ᩑᩅᨾᩣᩅᩩᩈᩮᩣ”ᨲᩥ.
</Paragraph>

<Paragraph number="1698" book="vi-maha">
ᨿᩮ ᨲᩮ ᨽᩥᨠ᩠ᨡᩪ ᩋᨸ᩠ᨸᩥᨧ᩠ᨨᩣ …ᨸᩮ…  ᨲᩮ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᩋᩣᨿᩈ᩠ᨾᩣ ᩏᨸᨶᨶ᩠ᨴᩮᩣ ᩈᨠ᩠ᨿᨸᩩᨲ᩠ᨲᩮᩣ ᩋᨬ᩠ᨬᨲᩕ ᩅᩔᩴᩅᩩᨭ᩠ᨮᩮᩣ ᩋᨬ᩠ᨬᨲᩕ ᨧᩦᩅᩁᨽᩣᨣᩴ ᩈᩣᨴᩥᨿᩥᩔᨲᩦ”ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ …ᨸᩮ…  “ᩈᨧ᩠ᨧᩴ ᨠᩥᩁ ᨲ᩠ᩅᩴ, ᩏᨸᨶᨶ᩠ᨴ, ᩋᨬ᩠ᨬᨲᩕ ᩅᩔᩴᩅᩩᨭ᩠ᨮᩮᩣ ᩋᨬ᩠ᨬᨲᩕ ᨧᩦᩅᩁᨽᩣᨣᩴ ᩈᩣᨴᩥᨿᩦ”ᨲᩥ? “ᩈᨧ᩠ᨧᩴ, ᨽᨣᩅᩤ”ᨲᩥ. ᩅᩥᨣᩁᩉᩥ ᨻᩩᨴ᩠ᨵᩮᩤ ᨽᨣᩅᩤ …ᨸᩮ…  ᨠᨳᨬ᩠ᩉᩥ ᨶᩣᨾ ᨲ᩠ᩅᩴ, ᨾᩮᩣᨥᨸᩩᩁᩥᩈ, ᩋᨬ᩠ᨬᨲᩕ ᩅᩔᩴᩅᩩᨭ᩠ᨮᩮᩣ ᩋᨬ᩠ᨬᨲᩕ ᨧᩦᩅᩁᨽᩣᨣᩴ ᩈᩣᨴᩥᨿᩥᩔᩈᩥ. ᨶᩮᨲᩴ, ᨾᩮᩣᨥᨸᩩᩁᩥᩈ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ …ᨸᩮ…  ᩅᩥᨣᩁᩉᩥᨲ᩠ᩅᩣ …ᨸᩮ…  ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᨶ, ᨽᩥᨠ᩠ᨡᩅᩮ, ᩋᨬ᩠ᨬᨲᩕ ᩅᩔᩴᩅᩩᨭ᩠ᨮᩮᨶ ᩋᨬ᩠ᨬᨲᩕ ᨧᩦᩅᩁᨽᩣᨣᩮᩤ ᩈᩣᨴᩥᨲᨻ᩠ᨻᩮᩣ. ᨿᩮᩣ ᩈᩣᨴᩥᨿᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>

<Paragraph number="1699" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᩣᨿᩈ᩠ᨾᩣ ᩏᨸᨶᨶ᩠ᨴᩮᩣ ᩈᨠ᩠ᨿᨸᩩᨲ᩠ᨲᩮᩣ ᩑᨠᩮᩣ ᨴ᩠ᩅᩦᩈᩩ ᩋᩣᩅᩤᩈᩮᩈᩩ ᩅᩔᩴ ᩅᩈᩥ—  “ᩑᩅᩴ ᨾᩮ ᨻᩉᩩᩴ ᨧᩦᩅᩁᩴ ᩏᨸ᩠ᨸᨩ᩠ᨩᩥᩔᨲᩦ”ᨲᩥ. ᩋᨳ ᨡᩮᩣ ᨲᩮᩈᩴ ᨽᩥᨠ᩠ᨡᩪᨶᩴ ᩑᨲᨴᩉᩮᩣᩈᩥ—  “ᨠᨳᩴ ᨶᩩ ᨡᩮᩣ ᩋᩣᨿᩈ᩠ᨾᨲᩮᩣ ᩏᨸᨶᨶ᩠ᨴᩔ ᩈᨠ᩠ᨿᨸᩩᨲ᩠ᨲᩔ ᨧᩦᩅᩁᨸᨭᩥᩅᩦᩈᩮᩣ ᨴᩤᨲᨻ᩠ᨻᩮᩣ”ᨲᩥ? ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨴᩮᨳ, ᨽᩥᨠ᩠ᨡᩅᩮ, ᨾᩮᩣᨥᨸᩩᩁᩥᩈᩔ ᩑᨠᩣᨵᩥᨸ᩠ᨸᩣᨿᩴ. ᩍᨵ ᨸᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩩ ᩑᨠᩮᩣ ᨴ᩠ᩅᩦᩈᩩ ᩋᩣᩅᩤᩈᩮᩈᩩ ᩅᩔᩴ ᩅᩈᨲᩥ—  ‘ᩑᩅᩴ ᨾᩮ ᨻᩉᩩᩴ ᨧᩦᩅᩁᩴ ᩏᨸ᩠ᨸᨩ᩠ᨩᩥᩔᨲᩦ’ᨲᩥ. ᩈᨧᩮ ᩋᨾᩩᨲᩕ ᩏᨸᨯ᩠ᨰᩴ ᩋᨾᩩᨲᩕ ᩏᨸᨯ᩠ᨰᩴ ᩅᩈᨲᩥ, ᩋᨾᩩᨲᩕ ᩏᨸᨯ᩠ᨰᩮᩣ ᩋᨾᩩᨲᩕ ᩏᨸᨯ᩠ᨰᩮᩣ ᨧᩦᩅᩁᨸᨭᩥᩅᩦᩈᩮᩣ ᨴᩤᨲᨻ᩠ᨻᩮᩣ. ᨿᨲ᩠ᨳ ᩅᩤ ᨸᨶ ᨻᩉᩩᨲᩁᩴ ᩅᩈᨲᩥ, ᨲᨲᩮᩣ ᨧᩦᩅᩁᨸᨭᩥᩅᩦᩈᩮᩣ ᨴᩤᨲᨻ᩠ᨻᩮᩣ”ᨲᩥ.
</Paragraph>
</Division>