---
title: "8.5 ᩈᩮᨭ᩠ᨮᩥᨸᩩᨲ᩠ᨲᩅᨲ᩠ᨳᩩ"
tableOfContents: false
sidebar:
  order: 27
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="333" book="vi-maha">

<Paragraph number="1577" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨻᩣᩁᩣᨱᩈᩮᨿ᩠ᨿᨠᩔ ᩈᩮᨭ᩠ᨮᩥᨸᩩᨲ᩠ᨲᩔ ᨾᩮᩣᨠ᩠ᨡᨧᩥᨠᩣᨿ ᨠᩦᩊᨶ᩠ᨲᩔ ᩋᨶ᩠ᨲᨣᨱ᩠ᨮᩣᨻᩣᨵᩮᩤ ᩉᩮᩣᨲᩥ, ᨿᩮᨶ ᨿᩣᨣᩩᨸᩥ ᨸᩦᨲᩣ ᨶ ᩈᨾ᩠ᨾᩣ ᨸᩁᩥᨱᩣᨾᩴ ᨣᨧ᩠ᨨᨲᩥ, ᨽᨲ᩠ᨲᨾ᩠ᨸᩥ ᨽᩩᨲ᩠ᨲᩴ ᨶ ᩈᨾ᩠ᨾᩣ ᨸᩁᩥᨱᩣᨾᩴ ᨣᨧ᩠ᨨᨲᩥ, ᩏᨧ᩠ᨧᩣᩁᩮᩣᨸᩥ ᨸᩔᩣᩅᩮᩤᨸᩥ ᨶ ᨸᨣᩩᨱᩮᩣ. ᩈᩮᩣ ᨲᩮᨶ ᨠᩥᩈᩮᩣ ᩉᩮᩣᨲᩥ ᩃᩪᨡᩮᩣ ᨴᩩᨻ᩠ᨻᨱ᩠ᨱᩮᩣ ᩏᨸ᩠ᨸᨱ᩠ᨯᩩᨸ᩠ᨸᨱ᩠ᨯᩩᨠᨩᩣᨲᩮᩣ ᨵᨾᨶᩥᩈᨶ᩠ᨳᨲᨣᨲ᩠ᨲᩮᩣ. ᩋᨳ ᨡᩮᩣ ᨻᩣᩁᩣᨱᩈᩮᨿ᩠ᨿᨠᩔ ᩈᩮᨭ᩠ᨮᩥᩔ ᩑᨲᨴᩉᩮᩣᩈᩥ—  “ᨾᨿ᩠ᩉᩴ ᨡᩮᩣ ᨸᩩᨲ᩠ᨲᩔ ᨲᩣᨴᩥᩈᩮᩣ ᩋᩣᨻᩣᨵᩮᩤ, ᨿᩮᨶ ᨿᩣᨣᩩᨸᩥ ᨸᩦᨲᩣ ᨶ ᩈᨾ᩠ᨾᩣ ᨸᩁᩥᨱᩣᨾᩴ ᨣᨧ᩠ᨨᨲᩥ, ᨽᨲ᩠ᨲᨾ᩠ᨸᩥ ᨽᩩᨲ᩠ᨲᩴ ᨶ ᩈᨾ᩠ᨾᩣ ᨸᩁᩥᨱᩣᨾᩴ ᨣᨧ᩠ᨨᨲᩥ, ᩏᨧ᩠ᨧᩣᩁᩮᩣᨸᩥ ᨸᩔᩣᩅᩮᩤᨸᩥ ᨶ ᨸᨣᩩᨱᩮᩣ. ᩈᩮᩣ ᨲᩮᨶ ᨠᩥᩈᩮᩣ ᩃᩪᨡᩮᩣ ᨴᩩᨻ᩠ᨻᨱ᩠ᨱᩮᩣ ᩏᨸ᩠ᨸᨱ᩠ᨯᩩᨸ᩠ᨸᨱ᩠ᨯᩩᨠᨩᩣᨲᩮᩣ ᨵᨾᨶᩥᩈᨶ᩠ᨳᨲᨣᨲ᩠ᨲᩮᩣ. ᨿᨶ᩠ᨶᩪᨶᩣᩉᩴ ᩁᩣᨩᨣᩉᩴ ᨣᨶ᩠ᨲ᩠ᩅᩣ ᩁᩣᨩᩣᨶᩴ ᨩᩦᩅᨠᩴ ᩅᩮᨩ᩠ᨩᩴ ᨿᩣᨧᩮᨿ᩠ᨿᩴ ᨸᩩᨲ᩠ᨲᩴ ᨾᩮ ᨲᩥᨠᩥᨧ᩠ᨨᩥᨲᩩᨶ᩺”ᨲᩥ. ᩋᨳ ᨡᩮᩣ ᨻᩣᩁᩣᨱᩈᩮᨿ᩠ᨿᨠᩮᩣ ᩈᩮᨭ᩠ᨮᩥ ᩁᩣᨩᨣᩉᩴ ᨣᨶ᩠ᨲ᩠ᩅᩣ ᨿᩮᨶ ᩁᩣᨩᩣ ᨾᩣᨣᨵᩮᩤ ᩈᩮᨶᩥᨿᩮᩣ ᨻᩥᨾ᩠ᨻᩥᩈᩣᩁᩮᩣ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᩁᩣᨩᩣᨶᩴ ᨾᩣᨣᨵᩴ ᩈᩮᨶᩥᨿᩴ ᨻᩥᨾ᩠ᨻᩥᩈᩣᩁᩴ ᩑᨲᨴᩅᩮᩤᨧ—  “ᨾᨿ᩠ᩉᩴ ᨡᩮᩣ, ᨴᩮᩅ, ᨸᩩᨲ᩠ᨲᩔ ᨲᩣᨴᩥᩈᩮᩣ ᩋᩣᨻᩣᨵᩮᩤ, ᨿᩮᨶ ᨿᩣᨣᩩᨸᩥ ᨸᩦᨲᩣ ᨶ ᩈᨾ᩠ᨾᩣ ᨸᩁᩥᨱᩣᨾᩴ ᨣᨧ᩠ᨨᨲᩥ, ᨽᨲ᩠ᨲᨾ᩠ᨸᩥ ᨽᩩᨲ᩠ᨲᩴ ᨶ ᩈᨾ᩠ᨾᩣ ᨸᩁᩥᨱᩣᨾᩴ ᨣᨧ᩠ᨨᨲᩥ, ᩏᨧ᩠ᨧᩣᩁᩮᩣᨸᩥ ᨸᩔᩣᩅᩮᩤᨸᩥ ᨶ ᨸᨣᩩᨱᩮᩣ. ᩈᩮᩣ ᨲᩮᨶ ᨠᩥᩈᩮᩣ ᩃᩪᨡᩮᩣ ᨴᩩᨻ᩠ᨻᨱ᩠ᨱᩮᩣ ᩏᨸ᩠ᨸᨱ᩠ᨯᩩᨸ᩠ᨸᨱ᩠ᨯᩩᨠᨩᩣᨲᩮᩣ ᨵᨾᨶᩥᩈᨶ᩠ᨳᨲᨣᨲ᩠ᨲᩮᩣ. ᩈᩣᨵᩩ ᨴᩮᩅᩮᩤ ᨩᩦᩅᨠᩴ ᩅᩮᨩ᩠ᨩᩴ ᩋᩣᨱᩣᨸᩮᨲᩩ ᨸᩩᨲ᩠ᨲᩴ ᨾᩮ ᨲᩥᨠᩥᨧ᩠ᨨᩥᨲᩩᨶ᩺”ᨲᩥ.
</Paragraph>

<Paragraph number="1578" book="vi-maha">
ᩋᨳ ᨡᩮᩣ ᩁᩣᨩᩣ ᨾᩣᨣᨵᩮᩤ ᩈᩮᨶᩥᨿᩮᩣ ᨻᩥᨾ᩠ᨻᩥᩈᩣᩁᩮᩣ ᨩᩦᩅᨠᩴ ᨠᩮᩣᨾᩣᩁᨽᨧ᩠ᨧᩴ ᩋᩣᨱᩣᨸᩮᩈᩥ—  “ᨣᨧ᩠ᨨ, ᨽᨱᩮ ᨩᩦᩅᨠ, ᨻᩣᩁᩣᨱᩈᩥᩴ ᨣᨶ᩠ᨲ᩠ᩅᩣ ᨻᩣᩁᩣᨱᩈᩮᨿ᩠ᨿᨠᩴ ᩈᩮᨭ᩠ᨮᩥᨸᩩᨲ᩠ᨲᩴ ᨲᩥᨠᩥᨧ᩠ᨨᩣᩉᩦ”ᨲᩥ. “ᩑᩅᩴ, ᨴᩮᩅᩤ”ᨲᩥ ᨡᩮᩣ ᨩᩦᩅᨠᩮᩣ ᨠᩮᩣᨾᩣᩁᨽᨧ᩠ᨧᩮᩣ ᩁᨬ᩠ᨬᩮᩣ ᨾᩣᨣᨵᩔ ᩈᩮᨶᩥᨿᩔ ᨻᩥᨾ᩠ᨻᩥᩈᩣᩁᩔ ᨸᨭᩥᩔᩩᨲ᩠ᩅᩣ ᨻᩣᩁᩣᨱᩈᩥᩴ ᨣᨶ᩠ᨲ᩠ᩅᩣ ᨿᩮᨶ ᨻᩣᩁᩣᨱᩈᩮᨿ᩠ᨿᨠᩮᩣ ᩈᩮᨭ᩠ᨮᩥᨸᩩᨲ᩠ᨲᩮᩣ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᨻᩣᩁᩣᨱᩈᩮᨿ᩠ᨿᨠᩔ ᩈᩮᨭ᩠ᨮᩥᨸᩩᨲ᩠ᨲᩔ ᩅᩥᨠᩣᩁᩴ ᩈᩃᩖᨠ᩠ᨡᩮᨲ᩠ᩅᩣ ᨩᨶᩴ ᩏᩔᩣᩁᩮᨲ᩠ᩅᩣ ᨲᩥᩁᩮᩣᨠᩁᨱᩥᨿᩴ ᨸᩁᩥᨠ᩠ᨡᩥᨸᩥᨲ᩠ᩅᩣ ᨳᨾ᩠ᨽᩮ ᩏᨻ᩠ᨻᨶ᩠ᨵᩥᨲ᩠ᩅᩣ ᨽᩁᩥᨿᩴ ᨸᩩᩁᨲᩮᩣ ᨮᨸᩮᨲ᩠ᩅᩣ ᩏᨴᩁᨧ᩠ᨨᩅᩥᩴ ᩏᨸ᩠ᨸᩣᨭᩮᨲ᩠ᩅᩣ ᩋᨶ᩠ᨲᨣᨱ᩠ᨮᩥᩴ ᨶᩦᩉᩁᩥᨲ᩠ᩅᩣ ᨽᩁᩥᨿᩣᨿ ᨴᩔᩮᩈᩥ—  “ᨸᩔ ᨲᩮ ᩈᩣᨾᩥᨠᩔ ᩋᩣᨻᩣᨵᩴ, ᩍᨾᩥᨶᩣ ᨿᩣᨣᩩᨸᩥ ᨸᩦᨲᩣ ᨶ ᩈᨾ᩠ᨾᩣ ᨸᩁᩥᨱᩣᨾᩴ ᨣᨧ᩠ᨨᨲᩥ, ᨽᨲ᩠ᨲᨾ᩠ᨸᩥ ᨽᩩᨲ᩠ᨲᩴ ᨶ ᩈᨾ᩠ᨾᩣ ᨸᩁᩥᨱᩣᨾᩴ ᨣᨧ᩠ᨨᨲᩥ, ᩏᨧ᩠ᨧᩣᩁᩮᩣᨸᩥ ᨸᩔᩣᩅᩮᩤᨸᩥ ᨶ ᨸᨣᩩᨱᩮᩣ; ᩍᨾᩥᨶᩣᨿᩴ ᨠᩥᩈᩮᩣ ᩃᩪᨡᩮᩣ ᨴᩩᨻ᩠ᨻᨱ᩠ᨱᩮᩣ ᩏᨸ᩠ᨸᨱ᩠ᨯᩩᨸ᩠ᨸᨱ᩠ᨯᩩᨠᨩᩣᨲᩮᩣ ᨵᨾᨶᩥᩈᨶ᩠ᨳᨲᨣᨲ᩠ᨲᩮᩣ”ᨲᩥ. ᩋᨶ᩠ᨲᨣᨱ᩠ᨮᩥᩴ ᩅᩥᨶᩥᩅᩮᨮᩮᨲ᩠ᩅᩣ ᩋᨶ᩠ᨲᩣᨶᩥ ᨸᨭᩥᨸᩅᩮᩈᩮᨲ᩠ᩅᩣ ᩏᨴᩁᨧ᩠ᨨᩅᩥᩴ ᩈᩥᨻ᩠ᨻᩥᨲ᩠ᩅᩣ ᩋᩣᩃᩮᨸᩴ ᩋᨴᩤᩈᩥ. ᩋᨳ ᨡᩮᩣ ᨻᩣᩁᩣᨱᩈᩮᨿ᩠ᨿᨠᩮᩣ ᩈᩮᨭ᩠ᨮᩥᨸᩩᨲ᩠ᨲᩮᩣ ᨶᨧᩥᩁᩔᩮᩅ ᩋᩁᩮᩣᨣᩮᩤ ᩋᩉᩮᩣᩈᩥ. ᩋᨳ ᨡᩮᩣ ᨻᩣᩁᩣᨱᩈᩮᨿ᩠ᨿᨠᩮᩣ ᩈᩮᨭ᩠ᨮᩥ—  “ᨸᩩᨲ᩠ᨲᩮᩣ ᨾᩮ ᩋᩁᩮᩣᨣᩮᩤ ᨮᩥᨲᩮᩣ”ᨲᩥ ᨩᩦᩅᨠᩔ ᨠᩮᩣᨾᩣᩁᨽᨧ᩠ᨧᩔ ᩈᩮᩣᩊᩈᩈᩉᩔᩣᨶᩥ ᨸᩣᨴᩤᩈᩥ. ᩋᨳ ᨡᩮᩣ ᨩᩦᩅᨠᩮᩣ ᨠᩮᩣᨾᩣᩁᨽᨧ᩠ᨧᩮᩣ ᨲᩣᨶᩥ ᩈᩮᩣᩊᩈᩈᩉᩔᩣᨶᩥ ᩋᩣᨴᩤᨿ ᨸᩩᨶᨴᩮᩅ ᩁᩣᨩᨣᩉᩴ ᨸᨧ᩠ᨧᩣᨣᨬ᩠ᨨᩥ.
</Paragraph>
</Division>