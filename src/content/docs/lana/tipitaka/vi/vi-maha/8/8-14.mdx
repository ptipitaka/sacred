---
title: "8.14 ᨧᩦᩅᩁᩁᨩᨶᨠᨳᩣ"
tableOfContents: false
sidebar:
  order: 6
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="344" book="vi-maha">

<Paragraph number="1629" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᨨᨠᨱᩮᨶᨸᩥ ᨸᨱ᩠ᨯᩩᨾᨲ᩠ᨲᩥᨠᩣᨿᨸᩥ ᨧᩦᩅᩁᩴ ᩁᨩᨶ᩠ᨲᩥ. ᨧᩦᩅᩁᩴ ᨴᩩᨻ᩠ᨻᨱ᩠ᨱᩴ ᩉᩮᩣᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨨ ᩁᨩᨶᩣᨶᩥ—  ᨾᩪᩃᩁᨩᨶᩴ, ᨡᨶ᩠ᨵᩁᨩᨶᩴ, ᨲᨧᩁᨩᨶᩴ, ᨸᨲ᩠ᨲᩁᨩᨶᩴ, ᨸᩩᨸ᩠ᨹᩁᨩᨶᩴ, ᨹᩃᩁᨩᨶᨶ᩺”ᨲᩥ.
</Paragraph>

<Paragraph number="1630" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᩈᩦᨲᩩᨴᨠᩣᨿ ᨧᩦᩅᩁᩴ ᩁᨩᨶ᩠ᨲᩥ. ᨧᩦᩅᩁᩴ ᨴᩩᨣ᩠ᨣᨶ᩠ᨵᩴ ᩉᩮᩣᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩁᨩᨶᩴ ᨸᨧᩥᨲᩩᩴ ᨧᩩᩃᩖᩴ ᩁᨩᨶᨠᩩᨾ᩠ᨽᩥᨶ᩺”ᨲᩥ. ᩁᨩᨶᩴ ᩏᨲ᩠ᨲᩁᩥᨿᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩏᨲ᩠ᨲᩁᩣᩊᩩᨾ᩠ᨸᩴ ᨻᨶ᩠ᨵᩥᨲᩩᨶ᩺”ᨲᩥ.
</Paragraph>

<Paragraph number="1631" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᨶ ᨩᩣᨶᨶ᩠ᨲᩥ ᩁᨩᨶᩴ ᨸᨠ᩠ᨠᩴ ᩅᩤ ᩋᨸᨠ᩠ᨠᩴ ᩅᩤ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩏᨴᨠᩮ ᩅᩤ ᨶᨡᨸᩥᨭ᩠ᨮᩥᨠᩣᨿ ᩅᩤ ᨳᩮᩅᨠᩴ ᨴᩤᨲᩩᨶ᩺”ᨲᩥ.
</Paragraph>

<Paragraph number="1632" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᩁᨩᨶᩴ ᩒᩁᩮᩣᨸᩮᨶ᩠ᨲᩣ ᨠᩩᨾ᩠ᨽᩥᩴ ᩋᩣᩅᩥᨬ᩠ᨨᨶ᩠ᨲᩥ. ᨠᩩᨾ᩠ᨽᩦ ᨽᩥᨩ᩠ᨩᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩁᨩᨶᩩᩊᩩᩘᨠᩴ ᨴᨱ᩠ᨯᨠᨳᩣᩃᨠᨶ᩺”ᨲᩥ.
</Paragraph>

<Paragraph number="1633" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪᨶᩴ ᩁᨩᨶᨽᩣᨩᨶᩴ ᨶ ᩈᩴᩅᩥᨩ᩠ᨩᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩁᨩᨶᨠᩮᩣᩃᨾ᩠ᨻᩴ ᩁᨩᨶᨥᨭᨶ᩺”ᨲᩥ.
</Paragraph>

<Paragraph number="1634" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᨸᩣᨲᩥᨿᩣᨸᩥ ᨸᨲ᩠ᨲᩮᨸᩥ ᨧᩦᩅᩁᩴ ᩒᨾᨴ᩠ᨴᨶ᩠ᨲᩥ. ᨧᩦᩅᩁᩴ ᨸᩁᩥᨽᩥᨩ᩠ᨩᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩁᨩᨶᨴᩮᩤᨱᩥᨠᨶ᩺”ᨲᩥ.
</Paragraph>

<Paragraph number="1635" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᨨᨾᩣᨿ ᨧᩦᩅᩁᩴ ᨸᨲ᩠ᨳᩁᨶ᩠ᨲᩥ. ᨧᩦᩅᩁᩴ ᨸᩴᩈᩩᨠᩥᨲᩴ ᩉᩮᩣᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨲᩥᨱᩈᨶ᩠ᨳᩣᩁᨠᨶ᩺”ᨲᩥ.
</Paragraph>

<Paragraph number="1636" book="vi-maha">
ᨲᩥᨱᩈᨶ᩠ᨳᩣᩁᨠᩮᩣ ᩏᨸᨧᩥᨠᩣᩉᩥ ᨡᨩ᩠ᨩᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨧᩦᩅᩁᩅᩴᩈᩴ ᨧᩦᩅᩁᩁᨩ᩠ᨩᩩᨶ᩺”ᨲᩥ.
</Paragraph>

<Paragraph number="1637" book="vi-maha">
ᨾᨩ᩠ᨫᩮᨶ ᩃᨣ᩠ᨣᩮᨶ᩠ᨲᩥ. ᩁᨩᨶᩴ ᩏᨽᨲᩮᩣ ᨣᩃᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨠᨱ᩠ᨱᩮ ᨻᨶ᩠ᨵᩥᨲᩩᨶ᩺”ᨲᩥ.
</Paragraph>

<Paragraph number="1638" book="vi-maha">
ᨠᨱ᩠ᨱᩮᩣ ᨩᩦᩁᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨠᨱ᩠ᨱᩈᩩᨲ᩠ᨲᨠᨶ᩺”ᨲᩥ.
</Paragraph>

<Paragraph number="1639" book="vi-maha">
ᩁᨩᨶᩴ ᩑᨠᨲᩮᩣ ᨣᩃᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩈᨾ᩠ᨸᩁᩥᩅᨲ᩠ᨲᨠᩴ ᩈᨾ᩠ᨸᩁᩥᩅᨲ᩠ᨲᨠᩴ ᩁᨩᩮᨲᩩᩴ, ᨶ ᨧ ᩋᨧ᩠ᨨᩥᨶ᩠ᨶᩮ ᨳᩮᩅᩮ ᨸᨠ᩠ᨠᨾᩥᨲᩩᨶ᩺”ᨲᩥ.
</Paragraph>

<Paragraph number="1640" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨧᩦᩅᩁᩴ ᨸᨲ᩠ᨳᩥᨶ᩠ᨶᩴ ᩉᩮᩣᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩏᨴᨠᩮ ᩒᩈᩣᩁᩮᨲᩩᨶ᩺”ᨲᩥ.
</Paragraph>

<Paragraph number="1641" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨧᩦᩅᩁᩴ ᨹᩁᩩᩈᩴ ᩉᩮᩣᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨸᩣᨱᩥᨶᩣ ᩋᩣᨠᩮᩣᨭᩮᨲᩩᨶ᩺”ᨲᩥ.
</Paragraph>

<Paragraph number="1642" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᩋᨧ᩠ᨨᩥᨶ᩠ᨶᨠᩣᨶᩥ ᨧᩦᩅᩁᩣᨶᩥ ᨵᩤᩁᩮᨶ᩠ᨲᩥ ᨴᨶ᩠ᨲᨠᩣᩈᩣᩅᩤᨶᩥ. ᨾᨶᩩᩔᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᩈᩮᨿ᩠ᨿᨳᩣᨸᩥ ᨶᩣᨾ ᨣᩥᩉᩦ ᨠᩣᨾᨽᩮᩣᨣᩥᨶᩮᩣ”ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᩋᨧ᩠ᨨᩥᨶ᩠ᨶᨠᩣᨶᩥ ᨧᩦᩅᩁᩣᨶᩥ ᨵᩤᩁᩮᨲᨻ᩠ᨻᩣᨶᩥ. ᨿᩮᩣ ᨵᩤᩁᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>
</Division>