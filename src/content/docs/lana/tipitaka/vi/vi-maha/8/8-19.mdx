---
title: "8.19 ᨶᩥᩈᩦᨴᨶᩣᨴᩥᩋᨶᩩᨩᩣᨶᨶ"
tableOfContents: false
sidebar:
  order: 11
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="353" book="vi-maha">

<Paragraph number="1669" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᨸᨱᩦᨲᩣᨶᩥ ᨽᩮᩣᨩᨶᩣᨶᩥ ᨽᩩᨬ᩠ᨩᩥᨲ᩠ᩅᩣ ᨾᩩᨭ᩠ᨮᩔᨲᩦ ᩋᩈᨾ᩠ᨸᨩᩣᨶᩣ ᨶᩥᨴ᩠ᨴᩴ ᩒᨠ᩠ᨠᨾᨶ᩠ᨲᩥ. ᨲᩮᩈᩴ ᨾᩩᨭ᩠ᨮᩔᨲᩦᨶᩴ ᩋᩈᨾ᩠ᨸᨩᩣᨶᩣᨶᩴ ᨶᩥᨴ᩠ᨴᩴ ᩒᨠ᩠ᨠᨾᨶ᩠ᨲᩣᨶᩴ ᩈᩩᨸᩥᨶᨶ᩠ᨲᩮᨶ ᩋᩈᩩᨧᩥ ᨾᩩᨧ᩠ᨧᨲᩥ, ᩈᩮᨶᩣᩈᨶᩴ ᩋᩈᩩᨧᩥᨶᩣ ᨾᨠ᩠ᨡᩥᨿᨲᩥ. ᩋᨳ ᨡᩮᩣ ᨽᨣᩅᩤ ᩋᩣᨿᩈ᩠ᨾᨲᩣ ᩋᩣᨶᨶ᩠ᨴᩮᨶ ᨸᨧ᩠ᨨᩣᩈᨾᨱᩮᨶ ᩈᩮᨶᩣᩈᨶᨧᩣᩁᩥᨠᩴ ᩋᩣᩉᩥᨱ᩠ᨯᨶ᩠ᨲᩮᩣ ᩋᨴ᩠ᨴᩈ ᩈᩮᨶᩣᩈᨶᩴ ᩋᩈᩩᨧᩥᨶᩣ ᨾᨠ᩠ᨡᩥᨲᩴ, ᨴᩥᩈ᩠ᩅᩣᨶ ᩋᩣᨿᩈ᩠ᨾᨶ᩠ᨲᩴ ᩋᩣᨶᨶ᩠ᨴᩴ ᩋᩣᨾᨶ᩠ᨲᩮᩈᩥ—  “ᨠᩥᩴ ᩑᨲᩴ, ᩋᩣᨶᨶ᩠ᨴ, ᩈᩮᨶᩣᩈᨶᩴ ᨾᨠ᩠ᨡᩥᨲᨶ᩺”ᨲᩥ? “ᩑᨲᩁᩉᩥ, ᨽᨶ᩠ᨲᩮ, ᨽᩥᨠ᩠ᨡᩪ ᨸᨱᩦᨲᩣᨶᩥ ᨽᩮᩣᨩᨶᩣᨶᩥ ᨽᩩᨬ᩠ᨩᩥᨲ᩠ᩅᩣ ᨾᩩᨭ᩠ᨮᩔᨲᩦ ᩋᩈᨾ᩠ᨸᨩᩣᨶᩣ ᨶᩥᨴ᩠ᨴᩴ ᩒᨠ᩠ᨠᨾᨶ᩠ᨲᩥ. ᨲᩮᩈᩴ ᨾᩩᨭ᩠ᨮᩔᨲᩦᨶᩴ ᩋᩈᨾ᩠ᨸᨩᩣᨶᩣᨶᩴ ᨶᩥᨴ᩠ᨴᩴ ᩒᨠ᩠ᨠᨾᨶ᩠ᨲᩣᨶᩴ ᩈᩩᨸᩥᨶᨶ᩠ᨲᩮᨶ ᩋᩈᩩᨧᩥ ᨾᩩᨧ᩠ᨧᨲᩥ; ᨲᨿᩥᨴᩴ, ᨽᨣᩅᩤ, ᩈᩮᨶᩣᩈᨶᩴ ᩋᩈᩩᨧᩥᨶᩣ ᨾᨠ᩠ᨡᩥᨲᨶ᩺”ᨲᩥ. “ᩑᩅᨾᩮᨲᩴ, ᩋᩣᨶᨶ᩠ᨴ, ᩑᩅᨾᩮᨲᩴ, ᩋᩣᨶᨶ᩠ᨴ. ᨾᩩᨧ᩠ᨧᨲᩥ ᩉᩥ, ᩋᩣᨶᨶ᩠ᨴ, ᨾᩩᨭ᩠ᨮᩔᨲᩦᨶᩴ ᩋᩈᨾ᩠ᨸᨩᩣᨶᩣᨶᩴ ᨶᩥᨴ᩠ᨴᩴ ᩒᨠ᩠ᨠᨾᨶ᩠ᨲᩣᨶᩴ ᩈᩩᨸᩥᨶᨶ᩠ᨲᩮᨶ ᩋᩈᩩᨧᩥ. ᨿᩮ ᨲᩮ, ᩋᩣᨶᨶ᩠ᨴ, ᨽᩥᨠ᩠ᨡᩪ ᩏᨸᨭ᩠ᨮᩥᨲᩔᨲᩦ ᩈᨾ᩠ᨸᨩᩣᨶᩣ ᨶᩥᨴ᩠ᨴᩴ ᩒᨠ᩠ᨠᨾᨶ᩠ᨲᩥ, ᨲᩮᩈᩴ ᩋᩈᩩᨧᩥ ᨶ ᨾᩩᨧ᩠ᨧᨲᩥ. ᨿᩮᨸᩥ ᨲᩮ, ᩋᩣᨶᨶ᩠ᨴ, ᨸᩩᨳᩩᨩ᩠ᨩᨶᩣ ᨠᩣᨾᩮᩈᩩ ᩅᩦᨲᩁᩣᨣᩤ, ᨲᩮᩈᨾ᩠ᨸᩥ ᩋᩈᩩᨧᩥ ᨶ ᨾᩩᨧ᩠ᨧᨲᩥ. ᩋᨭ᩠ᨮᩣᨶᨾᩮᨲᩴ, ᩋᩣᨶᨶ᩠ᨴ, ᩋᨶᩅᨠᩣᩈᩮᩣ ᨿᩴ ᩋᩁᩉᨲᩮᩣ ᩋᩈᩩᨧᩥ ᨾᩩᨧ᩠ᨧᩮᨿ᩠ᨿᩣ”ᨲᩥ.
</Paragraph>

<Paragraph number="1670" book="vi-maha">
ᩋᨳ ᨡᩮᩣ ᨽᨣᩅᩤ ᩑᨲᩈ᩠ᨾᩥᩴ ᨶᩥᨴᩤᨶᩮ ᩑᨲᩈ᩠ᨾᩥᩴ ᨸᨠᩁᨱᩮ ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᩍᨵᩤᩉᩴ, ᨽᩥᨠ᩠ᨡᩅᩮ, ᩋᩣᨶᨶ᩠ᨴᩮᨶ ᨸᨧ᩠ᨨᩣᩈᨾᨱᩮᨶ ᩈᩮᨶᩣᩈᨶᨧᩣᩁᩥᨠᩴ ᩋᩣᩉᩥᨱ᩠ᨯᨶ᩠ᨲᩮᩣ ᩋᨴ᩠ᨴᩈᩴ ᩈᩮᨶᩣᩈᨶᩴ ᩋᩈᩩᨧᩥᨶᩣ ᨾᨠ᩠ᨡᩥᨲᩴ, ᨴᩥᩈ᩠ᩅᩣᨶ ᩋᩣᨶᨶ᩠ᨴᩴ ᩋᩣᨾᨶ᩠ᨲᩮᩈᩥᩴ—  ‘ᨠᩥᩴ ᩑᨲᩴ, ᩋᩣᨶᨶ᩠ᨴ, ᩈᩮᨶᩣᩈᨶᩴ ᨾᨠ᩠ᨡᩥᨲᨶ᩺’ᨲᩥ? ‘ᩑᨲᩁᩉᩥ, ᨽᨶ᩠ᨲᩮ, ᨽᩥᨠ᩠ᨡᩪ ᨸᨱᩦᨲᩣᨶᩥ ᨽᩮᩣᨩᨶᩣᨶᩥ ᨽᩩᨬ᩠ᨩᩥᨲ᩠ᩅᩣ ᨾᩩᨭ᩠ᨮᩔᨲᩦ ᩋᩈᨾ᩠ᨸᨩᩣᨶᩣ ᨶᩥᨴ᩠ᨴᩴ ᩒᨠ᩠ᨠᨾᨶ᩠ᨲᩥ. ᨲᩮᩈᩴ ᨾᩩᨭ᩠ᨮᩔᨲᩦᨶᩴ ᩋᩈᨾ᩠ᨸᨩᩣᨶᩣᨶᩴ ᨶᩥᨴ᩠ᨴᩴ ᩒᨠ᩠ᨠᨾᨶ᩠ᨲᩣᨶᩴ ᩈᩩᨸᩥᨶᨶ᩠ᨲᩮᨶ ᩋᩈᩩᨧᩥ ᨾᩩᨧ᩠ᨧᨲᩥ; ᨲᨿᩥᨴᩴ, ᨽᨣᩅᩤ, ᩈᩮᨶᩣᩈᨶᩴ ᩋᩈᩩᨧᩥᨶᩣ ᨾᨠ᩠ᨡᩥᨲᨶ᩺’ᨲᩥ. ‘ᩑᩅᨾᩮᨲᩴ, ᩋᩣᨶᨶ᩠ᨴ, ᩑᩅᨾᩮᨲᩴ, ᩋᩣᨶᨶ᩠ᨴ, ᨾᩩᨧ᩠ᨧᨲᩥ ᩉᩥ, ᩋᩣᨶᨶ᩠ᨴ, ᨾᩩᨭ᩠ᨮᩔᨲᩦᨶᩴ ᩋᩈᨾ᩠ᨸᨩᩣᨶᩣᨶᩴ ᨶᩥᨴ᩠ᨴᩴ ᩒᨠ᩠ᨠᨾᨶ᩠ᨲᩣᨶᩴ ᩈᩩᨸᩥᨶᨶ᩠ᨲᩮᨶ ᩋᩈᩩᨧᩥ. ᨿᩮ ᨲᩮ, ᩋᩣᨶᨶ᩠ᨴ, ᨽᩥᨠ᩠ᨡᩪ ᩏᨸᨭ᩠ᨮᩥᨲᩔᨲᩦ ᩈᨾ᩠ᨸᨩᩣᨶᩣ ᨶᩥᨴ᩠ᨴᩴ ᩒᨠ᩠ᨠᨾᨶ᩠ᨲᩥ, ᨲᩮᩈᩴ ᩋᩈᩩᨧᩥ ᨶ ᨾᩩᨧ᩠ᨧᨲᩥ. ᨿᩮᨸᩥ ᨲᩮ, ᩋᩣᨶᨶ᩠ᨴ, ᨸᩩᨳᩩᨩ᩠ᨩᨶᩣ ᨠᩣᨾᩮᩈᩩ ᩅᩦᨲᩁᩣᨣᩤ ᨲᩮᩈᨾ᩠ᨸᩥ ᩋᩈᩩᨧᩥ ᨶ ᨾᩩᨧ᩠ᨧᨲᩥ. ᩋᨭ᩠ᨮᩣᨶᨾᩮᨲᩴ, ᩋᩣᨶᨶ᩠ᨴ, ᩋᨶᩅᨠᩣᩈᩮᩣ ᨿᩴ ᩋᩁᩉᨲᩮᩣ ᩋᩈᩩᨧᩥ ᨾᩩᨧ᩠ᨧᩮᨿ᩠ᨿᩣ’ᨲᩥ.
</Paragraph>

<Paragraph number="1671" book="vi-maha">
ᨸᨬ᩠ᨧᩥᨾᩮ, ᨽᩥᨠ᩠ᨡᩅᩮ, ᩋᩣᨴᩦᨶᩅᩤ ᨾᩩᨭ᩠ᨮᩔᨲᩥᩔ ᩋᩈᨾ᩠ᨸᨩᩣᨶᩔ ᨶᩥᨴ᩠ᨴᩴ ᩒᨠ᩠ᨠᨾᨲᩮᩣ—  ᨴᩩᨠ᩠ᨡᩴ ᩈᩩᨸᨲᩥ, ᨴᩩᨠ᩠ᨡᩴ ᨸᨭᩥᨻᩩᨩ᩠ᨫᨲᩥ, ᨸᩣᨸᨠᩴ ᩈᩩᨸᩥᨶᩴ ᨸᩔᨲᩥ, ᨴᩮᩅᨲᩣ ᨶ ᩁᨠ᩠ᨡᨶ᩠ᨲᩥ, ᩋᩈᩩᨧᩥ ᨾᩩᨧ᩠ᨧᨲᩥ. ᩍᨾᩮ ᨡᩮᩣ, ᨽᩥᨠ᩠ᨡᩅᩮ, ᨸᨬ᩠ᨧ ᩋᩣᨴᩦᨶᩅᩤ ᨾᩩᨭ᩠ᨮᩔᨲᩥᩔ ᩋᩈᨾ᩠ᨸᨩᩣᨶᩔ ᨶᩥᨴ᩠ᨴᩴ ᩒᨠ᩠ᨠᨾᨲᩮᩣ.
</Paragraph>

<Paragraph number="1672" book="vi-maha">
ᨸᨬ᩠ᨧᩥᨾᩮ, ᨽᩥᨠ᩠ᨡᩅᩮ, ᩋᩣᨶᩥᩈᩴᩈᩣ ᩏᨸᨭ᩠ᨮᩥᨲᩔᨲᩥᩔ ᩈᨾ᩠ᨸᨩᩣᨶᩔ ᨶᩥᨴ᩠ᨴᩴ ᩒᨠ᩠ᨠᨾᨲᩮᩣ—  ᩈᩩᨡᩴ ᩈᩩᨸᨲᩥ, ᩈᩩᨡᩴ ᨸᨭᩥᨻᩩᨩ᩠ᨫᨲᩥ, ᨶ ᨸᩣᨸᨠᩴ ᩈᩩᨸᩥᨶᩴ ᨸᩔᨲᩥ, ᨴᩮᩅᨲᩣ ᩁᨠ᩠ᨡᨶ᩠ᨲᩥ, ᩋᩈᩩᨧᩥ ᨶ ᨾᩩᨧ᩠ᨧᨲᩥ. ᩍᨾᩮ ᨡᩮᩣ, ᨽᩥᨠ᩠ᨡᩅᩮ, ᨸᨬ᩠ᨧ ᩋᩣᨶᩥᩈᩴᩈᩣ ᩏᨸᨭ᩠ᨮᩥᨲᩔᨲᩥᩔ ᩈᨾ᩠ᨸᨩᩣᨶᩔ ᨶᩥᨴ᩠ᨴᩴ ᩒᨠ᩠ᨠᨾᨲᩮᩣ.
</Paragraph>

<Paragraph number="1673" book="vi-maha">
ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨠᩣᨿᨣᩩᨲ᩠ᨲᩥᨿᩣ ᨧᩦᩅᩁᨣᩩᨲ᩠ᨲᩥᨿᩣ ᩈᩮᨶᩣᩈᨶᨣᩩᨲ᩠ᨲᩥᨿᩣ ᨶᩥᩈᩦᨴᨶᨶ᩺”ᨲᩥ.
</Paragraph>

<Paragraph number="1674" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨲᩥᨡᩩᨴ᩠ᨴᨠᩴ ᨶᩥᩈᩦᨴᨶᩴ ᨶ ᩈᨻ᩠ᨻᩴ ᩈᩮᨶᩣᩈᨶᩴ ᩈᩘᨣᩮᩤᨸᩮᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨿᩣᩅᨾᩉᨶ᩠ᨲᩴ ᨸᨧ᩠ᨧᨲ᩠ᨳᩁᨱᩴ ᩋᩣᨠᩘᨡᨲᩥ ᨲᩣᩅᨾᩉᨶ᩠ᨲᩴ ᨸᨧ᩠ᨧᨲ᩠ᨳᩁᨱᩴ ᨠᩣᨲᩩᨶ᩺”ᨲᩥ.
</Paragraph>

</Division>
<Division number="354" book="vi-maha">

<Paragraph number="1675" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᩣᨿᩈ᩠ᨾᨲᩮᩣ ᩋᩣᨶᨶ᩠ᨴᩔ ᩏᨸᨩ᩠ᨫᩣᨿᩔ ᩋᩣᨿᩈ᩠ᨾᨲᩮᩣ ᨻᩮᩃᨭ᩠ᨮᩈᩦᩈᩔ ᨳᩩᩃᩖᨠᨧ᩠ᨨᩣᨻᩣᨵᩮᩤ ᩉᩮᩣᨲᩥ. ᨲᩔ ᩃᩈᩥᨠᩣᨿ ᨧᩦᩅᩁᩣᨶᩥ ᨠᩣᨿᩮ ᩃᨣ᩠ᨣᨶ᩠ᨲᩥ. ᨲᩣᨶᩥ ᨽᩥᨠ᩠ᨡᩪ ᩏᨴᨠᩮᨶ ᨲᩮᨾᩮᨲ᩠ᩅᩣ ᨲᩮᨾᩮᨲ᩠ᩅᩣ ᩋᨸᨠᨯ᩠ᨰᨶ᩠ᨲᩥ. ᩋᨴ᩠ᨴᩈᩣ ᨡᩮᩣ ᨽᨣᩅᩤ ᩈᩮᨶᩣᩈᨶᨧᩣᩁᩥᨠᩴ ᩋᩣᩉᩥᨱ᩠ᨯᨶ᩠ᨲᩮᩣ ᨲᩮ ᨽᩥᨠ᩠ᨡᩪ ᨲᩣᨶᩥ ᨧᩦᩅᩁᩣᨶᩥ ᩏᨴᨠᩮᨶ ᨲᩮᨾᩮᨲ᩠ᩅᩣ ᨲᩮᨾᩮᨲ᩠ᩅᩣ ᩋᨸᨠᨯ᩠ᨰᨶ᩠ᨲᩮ, ᨴᩥᩈ᩠ᩅᩣᨶ ᨿᩮᨶ ᨲᩮ ᨽᩥᨠ᩠ᨡᩪ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᨲᩮ ᨽᩥᨠ᩠ᨡᩪ ᩑᨲᨴᩅᩮᩤᨧ—  “ᨠᩥᩴ ᩍᨾᩔ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩮᩣ ᩋᩣᨻᩣᨵᩮᩤ”ᨲᩥ? “ᩍᨾᩔ, ᨽᨶ᩠ᨲᩮ, ᩋᩣᨿᩈ᩠ᨾᨲᩮᩣ ᨳᩩᩃᩖᨠᨧ᩠ᨨᩣᨻᩣᨵᩮᩤ. ᩃᩈᩥᨠᩣᨿ ᨧᩦᩅᩁᩣᨶᩥ ᨠᩣᨿᩮ ᩃᨣ᩠ᨣᨶ᩠ᨲᩥ. ᨲᩣᨶᩥ ᨾᨿᩴ ᩏᨴᨠᩮᨶ ᨲᩮᨾᩮᨲ᩠ᩅᩣ ᨲᩮᨾᩮᨲ᩠ᩅᩣ ᩋᨸᨠᨯ᩠ᨰᩣᨾᩣ”ᨲᩥ. ᩋᨳ ᨡᩮᩣ ᨽᨣᩅᩤ ᩑᨲᩈ᩠ᨾᩥᩴ ᨶᩥᨴᩤᨶᩮ ᩑᨲᩈ᩠ᨾᩥᩴ ᨸᨠᩁᨱᩮ ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨿᩔ ᨠᨱ᩠ᨯᩩ ᩅᩤ ᨸᩥᩊᨠᩣ ᩅᩤ ᩋᩔᩣᩅᩮᩤ ᩅᩤ ᨳᩩᩃᩖᨠᨧ᩠ᨨᩩ ᩅᩤ ᩋᩣᨻᩣᨵᩮᩤ ᨠᨱ᩠ᨯᩩᨸ᩠ᨸᨭᩥᨧ᩠ᨨᩣᨴᩥᨶ᩺”ᨲᩥ.
</Paragraph>

</Division>
<Division number="355" book="vi-maha">

<Paragraph number="1676" book="vi-maha">
ᩋᨳ ᨡᩮᩣ ᩅᩥᩈᩣᨡᩣ ᨾᩥᨣᩤᩁᨾᩣᨲᩣ ᨾᩩᨡᨸᩩᨬ᩠ᨨᨶᨧᩮᩣᩊᩴ ᩋᩣᨴᩤᨿ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥ; ᩏᨸᩈᩘᨠᨾᩥᨲ᩠ᩅᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᨶᩥᩈᩦᨴᩥ. ᩑᨠᨾᨶ᩠ᨲᩴ ᨶᩥᩈᩥᨶ᩠ᨶᩣ ᨡᩮᩣ ᩅᩥᩈᩣᨡᩣ ᨾᩥᨣᩤᩁᨾᩣᨲᩣ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᨸᨭᩥᨣ᩠ᨣᨱ᩠ᩉᩣᨲᩩ ᨾᩮ, ᨽᨶ᩠ᨲᩮ, ᨽᨣᩅᩤ ᨾᩩᨡᨸᩩᨬ᩠ᨨᨶᨧᩮᩣᩊᩴ, ᨿᩴ ᨾᨾᩔ ᨴᩦᨥᩁᨲ᩠ᨲᩴ ᩉᩥᨲᩣᨿ ᩈᩩᨡᩣᨿᩣ”ᨲᩥ. ᨸᨭᩥᨣ᩠ᨣᩉᩮᩈᩥ ᨽᨣᩅᩤ ᨾᩩᨡᨸᩩᨬ᩠ᨨᨶᨧᩮᩣᩊᩴ. ᩋᨳ ᨡᩮᩣ ᨽᨣᩅᩤ ᩅᩥᩈᩣᨡᩴ ᨾᩥᨣᩤᩁᨾᩣᨲᩁᩴ ᨵᨾ᩠ᨾᩥᨿᩣ ᨠᨳᩣᨿ ᩈᨶ᩠ᨴᩔᩮᩈᩥ ᩈᨾᩣᨴᨸᩮᩈᩥ ᩈᨾᩩᨲ᩠ᨲᩮᨩᩮᩈᩥ ᩈᨾ᩠ᨸᩉᩴᩈᩮᩈᩥ. ᩋᨳ ᨡᩮᩣ ᩅᩥᩈᩣᨡᩣ ᨾᩥᨣᩤᩁᨾᩣᨲᩣ ᨽᨣᩅᨲᩣ ᨵᨾ᩠ᨾᩥᨿᩣ ᨠᨳᩣᨿ ᩈᨶ᩠ᨴᩔᩥᨲᩣ ᩈᨾᩣᨴᨸᩥᨲᩣ ᩈᨾᩩᨲ᩠ᨲᩮᨩᩥᨲᩣ ᩈᨾ᩠ᨸᩉᩴᩈᩥᨲᩣ ᩏᨭ᩠ᨮᩣᨿᩣᩈᨶᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᨸᨴᨠ᩠ᨡᩥᨱᩴ ᨠᨲ᩠ᩅᩣ ᨸᨠ᩠ᨠᩣᨾᩥ. ᩋᨳ ᨡᩮᩣ ᨽᨣᩅᩤ ᩑᨲᩈ᩠ᨾᩥᩴ ᨶᩥᨴᩤᨶᩮ ᩑᨲᩈ᩠ᨾᩥᩴ ᨸᨠᩁᨱᩮ ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨾᩩᨡᨸᩩᨬ᩠ᨨᨶᨧᩮᩣᩊᨠᨶ᩺”ᨲᩥ.
</Paragraph>

</Division>
<Division number="356" book="vi-maha">

<Paragraph number="1677" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩁᩮᩣᨩᩮᩣ ᨾᩃᩖᩮᩣ ᩋᩣᨿᩈ᩠ᨾᨲᩮᩣ ᩋᩣᨶᨶ᩠ᨴᩔ ᩈᩉᩣᨿᩮᩣ ᩉᩮᩣᨲᩥ. ᩁᩮᩣᨩᩔ ᨾᩃᩖᩔ ᨡᩮᩣᨾᨸᩥᩃᩮᩣᨲᩥᨠᩣ ᩋᩣᨿᩈ᩠ᨾᨲᩮᩣ ᩋᩣᨶᨶ᩠ᨴᩔ ᩉᨲ᩠ᨳᩮ ᨶᩥᨠ᩠ᨡᩥᨲ᩠ᨲᩣ ᩉᩮᩣᨲᩥ. ᩋᩣᨿᩈ᩠ᨾᨲᩮᩣ ᨧ ᩋᩣᨶᨶ᩠ᨴᩔ ᨡᩮᩣᨾᨸᩥᩃᩮᩣᨲᩥᨠᩣᨿ ᩋᨲ᩠ᨳᩮᩣ ᩉᩮᩣᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨸᨬ᩠ᨧᩉᩘᨣᩮᩉᩥ ᩈᨾᨶ᩠ᨶᩣᨣᨲᩔ ᩅᩥᩔᩣᩈᩴ ᨣᩉᩮᨲᩩᩴ—  ᩈᨶ᩠ᨴᩥᨭ᩠ᨮᩮᩣ ᨧ ᩉᩮᩣᨲᩥ, ᩈᨾ᩠ᨽᨲ᩠ᨲᩮᩣ ᨧ, ᩋᩣᩃᨸᩥᨲᩮᩣ ᨧ, ᨩᩦᩅᨲᩥ ᨧ, ᨩᩣᨶᩣᨲᩥ ᨧ—  ᨣᩉᩥᨲᩮ ᨾᩮ ᩋᨲ᩠ᨲᨾᨶᩮᩣ ᨽᩅᩥᩔᨲᩦᨲᩥ. ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩍᨾᩮᩉᩥ ᨸᨬ᩠ᨧᩉᩘᨣᩮᩉᩥ ᩈᨾᨶ᩠ᨶᩣᨣᨲᩔ ᩅᩥᩔᩣᩈᩴ ᨣᩉᩮᨲᩩᨶ᩺”ᨲᩥ.
</Paragraph>

</Division>
<Division number="357" book="vi-maha">

<Paragraph number="1678" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪᨶᩴ ᨸᩁᩥᨸᩩᨱ᩠ᨱᩴ ᩉᩮᩣᨲᩥ ᨲᩥᨧᩦᩅᩁᩴ. ᩋᨲ᩠ᨳᩮᩣ ᨧ ᩉᩮᩣᨲᩥ ᨸᩁᩥᩔᩣᩅᨶᩮᩉᩥᨸᩥ ᨳᩅᩥᨠᩣᩉᩥᨸᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨸᩁᩥᨠ᩠ᨡᩣᩁᨧᩮᩣᩊᨠᨶ᩺”ᨲᩥ.
</Paragraph>
</Division>