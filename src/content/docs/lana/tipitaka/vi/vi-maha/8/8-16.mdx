---
title: "8.16 ᨲᩥᨧᩦᩅᩁᩣᨶᩩᨩᩣᨶᨶ"
tableOfContents: false
sidebar:
  order: 8
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="346" book="vi-maha">

<Paragraph number="1644" book="vi-maha">
ᩋᨳ ᨡᩮᩣ ᨽᨣᩅᩤ ᩁᩣᨩᨣᩉᩮ ᨿᨳᩣᨽᩥᩁᨶ᩠ᨲᩴ ᩅᩥᩉᩁᩥᨲ᩠ᩅᩣ ᨿᩮᨶ ᩅᩮᩈᩣᩃᩦ ᨲᩮᨶ ᨧᩣᩁᩥᨠᩴ ᨸᨠ᩠ᨠᩣᨾᩥ. ᩋᨴ᩠ᨴᩈ ᨽᨣᩅᩤ ᩋᨶ᩠ᨲᩁᩣ ᨧ ᩁᩣᨩᨣᩉᩴ ᩋᨶ᩠ᨲᩁᩣ ᨧ ᩅᩮᩈᩣᩃᩥᩴ ᩋᨴ᩠ᨵᩤᨶᨾᨣ᩠ᨣᨸ᩠ᨸᨭᩥᨸᨶ᩠ᨶᩮᩣ ᩈᨾ᩠ᨻᩉᩩᩃᩮ ᨽᩥᨠ᩠ᨡᩪ ᨧᩦᩅᩁᩮᩉᩥ ᩏᨻ᩠ᨽᨱ᩠ᨯᩥᨲᩮ ᩈᩦᩈᩮᨸᩥ ᨧᩦᩅᩁᨽᩥᩈᩥᩴ ᨠᩁᩥᨲ᩠ᩅᩣ ᨡᨶ᩠ᨵᩮᨸᩥ ᨧᩦᩅᩁᨽᩥᩈᩥᩴ ᨠᩁᩥᨲ᩠ᩅᩣ ᨠᨭᩥᨿᩣᨸᩥ ᨧᩦᩅᩁᨽᩥᩈᩥᩴ ᨠᩁᩥᨲ᩠ᩅᩣ ᩋᩣᨣᨧ᩠ᨨᨶ᩠ᨲᩮ, ᨴᩥᩈ᩠ᩅᩣᨶ ᨽᨣᩅᨲᩮᩣ ᩑᨲᨴᩉᩮᩣᩈᩥ—  “ᩋᨲᩥᩃᩉᩩᩴ ᨡᩮᩣ ᩍᨾᩮ ᨾᩮᩣᨥᨸᩩᩁᩥᩈᩣ ᨧᩦᩅᩁᩮ ᨻᩣᩉᩩᩃᩖᩣᨿ ᩋᩣᩅᨲ᩠ᨲᩣ. ᨿᨶ᩠ᨶᩪᨶᩣᩉᩴ ᨽᩥᨠ᩠ᨡᩪᨶᩴ ᨧᩦᩅᩁᩮ ᩈᩦᨾᩴ ᨻᨶ᩠ᨵᩮᨿ᩠ᨿᩴ, ᨾᩁᩥᨿᩣᨴᩴ ᨮᨸᩮᨿ᩠ᨿᨶ᩺”ᨲᩥ. ᩋᨳ ᨡᩮᩣ ᨽᨣᩅᩤ ᩋᨶᩩᨸᩩᨻ᩠ᨻᩮᨶ ᨧᩣᩁᩥᨠᩴ ᨧᩁᨾᩣᨶᩮᩣ ᨿᩮᨶ ᩅᩮᩈᩣᩃᩦ ᨲᨴᩅᩈᩁᩥ. ᨲᨲᩕ ᩈᩩᨴᩴ ᨽᨣᩅᩤ ᩅᩮᩈᩣᩃᩥᨿᩴ ᩅᩥᩉᩁᨲᩥ ᨣᩮᩤᨲᨾᨠᩮ ᨧᩮᨲᩥᨿᩮ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᨣᩅᩤ ᩈᩦᨲᩣᩈᩩ ᩉᩮᨾᨶ᩠ᨲᩥᨠᩣᩈᩩ ᩁᨲ᩠ᨲᩦᩈᩩ ᩋᨶ᩠ᨲᩁᨭ᩠ᨮᨠᩣᩈᩩ ᩉᩥᨾᨸᩣᨲᩈᨾᨿᩮ ᩁᨲ᩠ᨲᩥᩴ ᩋᨩ᩠ᨫᩮᩣᨠᩣᩈᩮ ᩑᨠᨧᩦᩅᩁᩮᩣ ᨶᩥᩈᩦᨴᩥ. ᨶ ᨽᨣᩅᨶ᩠ᨲᩴ ᩈᩦᨲᩴ ᩋᩉᩮᩣᩈᩥ. ᨶᩥᨠ᩠ᨡᨶ᩠ᨲᩮ ᨸᨮᨾᩮ ᨿᩣᨾᩮ ᩈᩦᨲᩴ ᨽᨣᩅᨶ᩠ᨲᩴ ᩋᩉᩮᩣᩈᩥ. ᨴᩩᨲᩥᨿᩴ ᨽᨣᩅᩤ ᨧᩦᩅᩁᩴ ᨸᩣᩁᩩᨸᩥ. ᨶ ᨽᨣᩅᨶ᩠ᨲᩴ ᩈᩦᨲᩴ ᩋᩉᩮᩣᩈᩥ. ᨶᩥᨠ᩠ᨡᨶ᩠ᨲᩮ ᨾᨩ᩠ᨫᩥᨾᩮ ᨿᩣᨾᩮ ᩈᩦᨲᩴ ᨽᨣᩅᨶ᩠ᨲᩴ ᩋᩉᩮᩣᩈᩥ. ᨲᨲᩥᨿᩴ ᨽᨣᩅᩤ ᨧᩦᩅᩁᩴ ᨸᩣᩁᩩᨸᩥ. ᨶ ᨽᨣᩅᨶ᩠ᨲᩴ ᩈᩦᨲᩴ ᩋᩉᩮᩣᩈᩥ. ᨶᩥᨠ᩠ᨡᨶ᩠ᨲᩮ ᨸᨧ᩠ᨨᩥᨾᩮ ᨿᩣᨾᩮ ᩏᨴ᩠ᨵᩈ᩠ᨲᩮ ᩋᩁᩩᨱᩮ ᨶᨶ᩠ᨴᩥᨾᩩᨡᩥᨿᩣ ᩁᨲ᩠ᨲᩥᨿᩣ ᩈᩦᨲᩴ ᨽᨣᩅᨶ᩠ᨲᩴ ᩋᩉᩮᩣᩈᩥ. ᨧᨲᩩᨲ᩠ᨳᩴ ᨽᨣᩅᩤ ᨧᩦᩅᩁᩴ ᨸᩣᩁᩩᨸᩥ. ᨶ ᨽᨣᩅᨶ᩠ᨲᩴ ᩈᩦᨲᩴ ᩋᩉᩮᩣᩈᩥ. ᩋᨳ ᨡᩮᩣ ᨽᨣᩅᨲᩮᩣ ᩑᨲᨴᩉᩮᩣᩈᩥ—  “ᨿᩮᨸᩥ ᨡᩮᩣ ᨲᩮ ᨠᩩᩃᨸᩩᨲ᩠ᨲᩣ ᩍᨾᩈ᩠ᨾᩥᩴ ᨵᨾ᩠ᨾᩅᩥᨶᨿᩮ ᩈᩦᨲᩣᩃᩩᨠᩣ ᩈᩦᨲᨽᩦᩁᩩᨠᩣ ᨲᩮᨸᩥ ᩈᨠ᩠ᨠᩮᩣᨶ᩠ᨲᩥ ᨲᩥᨧᩦᩅᩁᩮᨶ ᨿᩣᨸᩮᨲᩩᩴ. ᨿᨶ᩠ᨶᩪᨶᩣᩉᩴ ᨽᩥᨠ᩠ᨡᩪᨶᩴ ᨧᩦᩅᩁᩮ ᩈᩦᨾᩴ ᨻᨶ᩠ᨵᩮᨿ᩠ᨿᩴ, ᨾᩁᩥᨿᩣᨴᩴ ᨮᨸᩮᨿ᩠ᨿᩴ, ᨲᩥᨧᩦᩅᩁᩴ ᩋᨶᩩᨩᩣᨶᩮᨿ᩠ᨿᨶ᩺”ᨲᩥ.
</Paragraph>

<Paragraph number="1645" book="vi-maha">
ᩋᨳ ᨡᩮᩣ ᨽᨣᩅᩤ ᩑᨲᩈ᩠ᨾᩥᩴ ᨶᩥᨴᩤᨶᩮ ᩑᨲᩈ᩠ᨾᩥᩴ ᨸᨠᩁᨱᩮ ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᩍᨵᩤᩉᩴ, ᨽᩥᨠ᩠ᨡᩅᩮ, ᩋᨶ᩠ᨲᩁᩣ ᨧ ᩁᩣᨩᨣᩉᩴ ᩋᨶ᩠ᨲᩁᩣ ᨧ ᩅᩮᩈᩣᩃᩥᩴ ᩋᨴ᩠ᨵᩤᨶᨾᨣ᩠ᨣᨸ᩠ᨸᨭᩥᨸᨶ᩠ᨶᩮᩣ ᩋᨴ᩠ᨴᩈᩴ ᩈᨾ᩠ᨻᩉᩩᩃᩮ ᨽᩥᨠ᩠ᨡᩪ ᨧᩦᩅᩁᩮᩉᩥ ᩏᨻ᩠ᨽᨱ᩠ᨯᩥᨲᩮ ᩈᩦᩈᩮᨸᩥ ᨧᩦᩅᩁᨽᩥᩈᩥᩴ ᨠᩁᩥᨲ᩠ᩅᩣ ᨡᨶ᩠ᨵᩮᨸᩥ ᨧᩦᩅᩁᨽᩥᩈᩥᩴ ᨠᩁᩥᨲ᩠ᩅᩣ ᨠᨭᩥᨿᩣᨸᩥ ᨧᩦᩅᩁᨽᩥᩈᩥᩴ ᨠᩁᩥᨲ᩠ᩅᩣ ᩋᩣᨣᨧ᩠ᨨᨶ᩠ᨲᩮ, ᨴᩥᩈ᩠ᩅᩣᨶ ᨾᩮ ᩑᨲᨴᩉᩮᩣᩈᩥ—  ‘ᩋᨲᩥᩃᩉᩩᩴ ᨡᩮᩣ ᩍᨾᩮ ᨾᩮᩣᨥᨸᩩᩁᩥᩈᩣ ᨧᩦᩅᩁᩮ ᨻᩣᩉᩩᩃᩖᩣᨿ ᩋᩣᩅᨲ᩠ᨲᩣ. ᨿᨶ᩠ᨶᩪᨶᩣᩉᩴ ᨽᩥᨠ᩠ᨡᩪᨶᩴ ᨧᩦᩅᩁᩮ ᩈᩦᨾᩴ ᨻᨶ᩠ᨵᩮᨿ᩠ᨿᩴ, ᨾᩁᩥᨿᩣᨴᩴ ᨮᨸᩮᨿ᩠ᨿᨶ᩺’ᨲᩥ. ᩍᨵᩤᩉᩴ, ᨽᩥᨠ᩠ᨡᩅᩮ, ᩈᩦᨲᩣᩈᩩ ᩉᩮᨾᨶ᩠ᨲᩥᨠᩣᩈᩩ ᩁᨲ᩠ᨲᩦᩈᩩ ᩋᨶ᩠ᨲᩁᨭ᩠ᨮᨠᩣᩈᩩ ᩉᩥᨾᨸᩣᨲᩈᨾᨿᩮ ᩁᨲ᩠ᨲᩥᩴ ᩋᨩ᩠ᨫᩮᩣᨠᩣᩈᩮ ᩑᨠᨧᩦᩅᩁᩮᩣ ᨶᩥᩈᩦᨴᩥᩴ. ᨶ ᨾᩴ ᩈᩦᨲᩴ ᩋᩉᩮᩣᩈᩥ. ᨶᩥᨠ᩠ᨡᨶ᩠ᨲᩮ ᨸᨮᨾᩮ ᨿᩣᨾᩮ ᩈᩦᨲᩴ ᨾᩴ ᩋᩉᩮᩣᩈᩥ. ᨴᩩᨲᩥᨿᩣᩉᩴ ᨧᩦᩅᩁᩴ ᨸᩣᩁᩩᨸᩥᩴ. ᨶ ᨾᩴ ᩈᩦᨲᩴ ᩋᩉᩮᩣᩈᩥ. ᨶᩥᨠ᩠ᨡᨶ᩠ᨲᩮ ᨾᨩ᩠ᨫᩥᨾᩮ ᨿᩣᨾᩮ ᩈᩦᨲᩴ ᨾᩴ ᩋᩉᩮᩣᩈᩥ. ᨲᨲᩥᨿᩣᩉᩴ ᨧᩦᩅᩁᩴ ᨸᩣᩁᩩᨸᩥᩴ. ᨶ ᨾᩴ ᩈᩦᨲᩴ ᩋᩉᩮᩣᩈᩥ. ᨶᩥᨠ᩠ᨡᨶ᩠ᨲᩮ ᨸᨧ᩠ᨨᩥᨾᩮ ᨿᩣᨾᩮ ᩏᨴ᩠ᨵᩈ᩠ᨲᩮ ᩋᩁᩩᨱᩮ ᨶᨶ᩠ᨴᩥᨾᩩᨡᩥᨿᩣ ᩁᨲ᩠ᨲᩥᨿᩣ ᩈᩦᨲᩴ ᨾᩴ ᩋᩉᩮᩣᩈᩥ. ᨧᨲᩩᨲ᩠ᨳᩣᩉᩴ ᨧᩦᩅᩁᩴ ᨸᩣᩁᩩᨸᩥᩴ. ᨶ ᨾᩴ ᩈᩦᨲᩴ ᩋᩉᩮᩣᩈᩥ. ᨲᩔ ᨾᨿ᩠ᩉᩴ, ᨽᩥᨠ᩠ᨡᩅᩮ, ᩑᨲᨴᩉᩮᩣᩈᩥ—  ‘ᨿᩮᨸᩥ ᨡᩮᩣ ᨲᩮ ᨠᩩᩃᨸᩩᨲ᩠ᨲᩣ ᩍᨾᩈ᩠ᨾᩥᩴ ᨵᨾ᩠ᨾᩅᩥᨶᨿᩮ ᩈᩦᨲᩣᩃᩩᨠᩣ ᩈᩦᨲᨽᩦᩁᩩᨠᩣ ᨲᩮᨸᩥ ᩈᨠ᩠ᨠᩮᩣᨶ᩠ᨲᩥ ᨲᩥᨧᩦᩅᩁᩮᨶ ᨿᩣᨸᩮᨲᩩᩴ. ᨿᨶ᩠ᨶᩪᨶᩣᩉᩴ ᨽᩥᨠ᩠ᨡᩪᨶᩴ ᨧᩦᩅᩁᩮ ᩈᩦᨾᩴ ᨻᨶ᩠ᨵᩮᨿ᩠ᨿᩴ, ᨾᩁᩥᨿᩣᨴᩴ ᨮᨸᩮᨿ᩠ᨿᩴ, ᨲᩥᨧᩦᩅᩁᩴ ᩋᨶᩩᨩᩣᨶᩮᨿ᩠ᨿᨶ᩺’ᨲᩥ. ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨲᩥᨧᩦᩅᩁᩴ—  ᨴᩥᨣᩩᨱᩴ ᩈᩘᨥᩣᨭᩥᩴ, ᩑᨠᨧ᩠ᨧᩥᨿᩴ ᩏᨲ᩠ᨲᩁᩣᩈᩘᨣᩴ, ᩑᨠᨧ᩠ᨧᩥᨿᩴ ᩋᨶ᩠ᨲᩁᩅᩤᩈᨠᨶ᩺”ᨲᩥ.
</Paragraph>
</Division>