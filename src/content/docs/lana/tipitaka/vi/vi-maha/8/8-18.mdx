---
title: "8.18 ᩅᩥᩈᩣᨡᩣᩅᨲ᩠ᨳᩩ"
tableOfContents: false
sidebar:
  order: 10
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="349" book="vi-maha">

<Paragraph number="1651" book="vi-maha">
ᩋᨳ ᨡᩮᩣ ᨽᨣᩅᩤ ᨻᩣᩁᩣᨱᩈᩥᨿᩴ ᨿᨳᩣᨽᩥᩁᨶ᩠ᨲᩴ ᩅᩥᩉᩁᩥᨲ᩠ᩅᩣ ᨿᩮᨶ ᩈᩣᩅᨲ᩠ᨳᩥ ᨲᩮᨶ ᨧᩣᩁᩥᨠᩴ ᨸᨠ᩠ᨠᩣᨾᩥ. ᩋᨶᩩᨸᩩᨻ᩠ᨻᩮᨶ ᨧᩣᩁᩥᨠᩴ ᨧᩁᨾᩣᨶᩮᩣ ᨿᩮᨶ ᩈᩣᩅᨲ᩠ᨳᩥ ᨲᨴᩅᩈᩁᩥ. ᨲᨲᩕ ᩈᩩᨴᩴ ᨽᨣᩅᩤ ᩈᩣᩅᨲ᩠ᨳᩥᨿᩴ ᩅᩥᩉᩁᨲᩥ ᨩᩮᨲᩅᨶᩮ ᩋᨶᩣᨳᨸᩥᨱ᩠ᨯᩥᨠᩔ ᩋᩣᩁᩣᨾᩮ. ᩋᨳ ᨡᩮᩣ ᩅᩥᩈᩣᨡᩣ ᨾᩥᨣᩤᩁᨾᩣᨲᩣ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥ; ᩏᨸᩈᩘᨠᨾᩥᨲ᩠ᩅᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᨶᩥᩈᩦᨴᩥ. ᩑᨠᨾᨶ᩠ᨲᩴ ᨶᩥᩈᩥᨶ᩠ᨶᩴ ᨡᩮᩣ ᩅᩥᩈᩣᨡᩴ ᨾᩥᨣᩤᩁᨾᩣᨲᩁᩴ ᨽᨣᩅᩤ ᨵᨾ᩠ᨾᩥᨿᩣ ᨠᨳᩣᨿ ᩈᨶ᩠ᨴᩔᩮᩈᩥ ᩈᨾᩣᨴᨸᩮᩈᩥ ᩈᨾᩩᨲ᩠ᨲᩮᨩᩮᩈᩥ ᩈᨾ᩠ᨸᩉᩴᩈᩮᩈᩥ. ᩋᨳ ᨡᩮᩣ ᩅᩥᩈᩣᨡᩣ ᨾᩥᨣᩤᩁᨾᩣᨲᩣ ᨽᨣᩅᨲᩣ ᨵᨾ᩠ᨾᩥᨿᩣ ᨠᨳᩣᨿ ᩈᨶ᩠ᨴᩔᩥᨲᩣ ᩈᨾᩣᨴᨸᩥᨲᩣ ᩈᨾᩩᨲ᩠ᨲᩮᨩᩥᨲᩣ ᩈᨾ᩠ᨸᩉᩴᩈᩥᨲᩣ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᩋᨵᩥᩅᩤᩈᩮᨲᩩ ᨾᩮ, ᨽᨶ᩠ᨲᩮ, ᨽᨣᩅᩤ ᩈ᩠ᩅᩣᨲᨶᩣᨿ ᨽᨲ᩠ᨲᩴ ᩈᨴ᩠ᨵᩥᩴ ᨽᩥᨠ᩠ᨡᩩᩈᩴᨥᩮᨶᩣ”ᨲᩥ. ᩋᨵᩥᩅᩤᩈᩮᩈᩥ ᨽᨣᩅᩤ ᨲᩩᨱ᩠ᩉᩦᨽᩣᩅᩮᨶ. ᩋᨳ ᨡᩮᩣ ᩅᩥᩈᩣᨡᩣ ᨾᩥᨣᩤᩁᨾᩣᨲᩣ ᨽᨣᩅᨲᩮᩣ ᩋᨵᩥᩅᩤᩈᨶᩴ ᩅᩥᨴᩥᨲ᩠ᩅᩣ ᩏᨭ᩠ᨮᩣᨿᩣᩈᨶᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᨸᨴᨠ᩠ᨡᩥᨱᩴ ᨠᨲ᩠ᩅᩣ ᨸᨠ᩠ᨠᩣᨾᩥ.
</Paragraph>

<Paragraph number="1652" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨲᩔᩣ ᩁᨲ᩠ᨲᩥᨿᩣ ᩋᨧ᩠ᨧᨿᩮᨶ ᨧᩣᨲᩩᨴ᩠ᨴᩦᨸᩥᨠᩮᩣ ᨾᩉᩣᨾᩮᨥᩮᩣ ᨸᩣᩅᩔᩥ. ᩋᨳ ᨡᩮᩣ ᨽᨣᩅᩤ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᨿᨳᩣ, ᨽᩥᨠ᩠ᨡᩅᩮ, ᨩᩮᨲᩅᨶᩮ ᩅᩔᨲᩥ ᩑᩅᩴ ᨧᨲᩪᩈᩩ ᨴᩦᨸᩮᩈᩩ ᩅᩔᨲᩥ. ᩒᩅᩔᩣᨸᩮᨳ, ᨽᩥᨠ᩠ᨡᩅᩮ, ᨠᩣᨿᩴ. ᩋᨿᩴ ᨸᨧ᩠ᨨᩥᨾᨠᩮᩣ ᨧᩣᨲᩩᨴ᩠ᨴᩦᨸᩥᨠᩮᩣ ᨾᩉᩣᨾᩮᨥᩮᩣ”ᨲᩥ. “ᩑᩅᩴ, ᨽᨶ᩠ᨲᩮ”ᨲᩥ ᨡᩮᩣ ᨲᩮ ᨽᩥᨠ᩠ᨡᩪ ᨽᨣᩅᨲᩮᩣ ᨸᨭᩥᩔᩩᨱᩥᨲ᩠ᩅᩣ ᨶᩥᨠ᩠ᨡᩥᨲ᩠ᨲᨧᩦᩅᩁᩣ ᨠᩣᨿᩴ ᩒᩅᩔᩣᨸᩮᨶ᩠ᨲᩥ.
</Paragraph>

<Paragraph number="1653" book="vi-maha">
ᩋᨳ ᨡᩮᩣ ᩅᩥᩈᩣᨡᩣ ᨾᩥᨣᩤᩁᨾᩣᨲᩣ ᨸᨱᩦᨲᩴ ᨡᩣᨴᨶᩦᨿᩴ ᨽᩮᩣᨩᨶᩦᨿᩴ ᨸᨭᩥᨿᩣᨴᩤᨸᩮᨲ᩠ᩅᩣ ᨴᩤᩈᩥᩴ ᩋᩣᨱᩣᨸᩮᩈᩥ—  “ᨣᨧ᩠ᨨ, ᨩᩮ. ᩋᩣᩁᩣᨾᩴ ᨣᨶ᩠ᨲ᩠ᩅᩣ ᨠᩣᩃᩴ ᩋᩣᩁᩮᩣᨧᩮᩉᩥ—  ᨠᩣᩃᩮᩣ, ᨽᨶ᩠ᨲᩮ, ᨶᩥᨭ᩠ᨮᩥᨲᩴ ᨽᨲ᩠ᨲᨶ᩺”ᨲᩥ. “ᩑᩅᩴ, ᩋᨿ᩠ᨿᩮ”ᨲᩥ ᨡᩮᩣ ᩈᩣ ᨴᩤᩈᩦ ᩅᩥᩈᩣᨡᩣᨿ ᨾᩥᨣᩤᩁᨾᩣᨲᩩᨿᩣ ᨸᨭᩥᩔᩩᨱᩥᨲ᩠ᩅᩣ ᩋᩣᩁᩣᨾᩴ ᨣᨶ᩠ᨲ᩠ᩅᩣ ᩋᨴ᩠ᨴᩈ ᨽᩥᨠ᩠ᨡᩪ ᨶᩥᨠ᩠ᨡᩥᨲ᩠ᨲᨧᩦᩅᩁᩮ ᨠᩣᨿᩴ ᩒᩅᩔᩣᨸᩮᨶ᩠ᨲᩮ, ᨴᩥᩈ᩠ᩅᩣᨶ—  “ᨶᨲ᩠ᨳᩥ ᩋᩣᩁᩣᨾᩮ ᨽᩥᨠ᩠ᨡᩪ, ᩋᩣᨩᩦᩅᨠᩣ ᨠᩣᨿᩴ ᩒᩅᩔᩣᨸᩮᨶ᩠ᨲᩦ”ᨲᩥ—  ᨿᩮᨶ ᩅᩥᩈᩣᨡᩣ ᨾᩥᨣᩤᩁᨾᩣᨲᩣ ᨲᩮᨶᩩᨸᩈᩘᨠᨾᩥ; ᩏᨸᩈᩘᨠᨾᩥᨲ᩠ᩅᩣ ᩅᩥᩈᩣᨡᩴ ᨾᩥᨣᩤᩁᨾᩣᨲᩁᩴ ᩑᨲᨴᩅᩮᩤᨧ—  “ᨶᨲ᩠ᨳᨿ᩠ᨿᩮ, ᩋᩣᩁᩣᨾᩮ ᨽᩥᨠ᩠ᨡᩪ, ᩋᩣᨩᩦᩅᨠᩣ ᨠᩣᨿᩴ ᩒᩅᩔᩣᨸᩮᨶ᩠ᨲᩦ”ᨲᩥ. ᩋᨳ ᨡᩮᩣ ᩅᩥᩈᩣᨡᩣᨿ ᨾᩥᨣᩤᩁᨾᩣᨲᩩᨿᩣ ᨸᨱ᩠ᨯᩥᨲᩣᨿ ᩅᩥᨿᨲ᩠ᨲᩣᨿ ᨾᩮᨵᩤᩅᩥᨶᩥᨿᩣ ᩑᨲᨴᩉᩮᩣᩈᩥ—  “ᨶᩥᩔᩴᩈᨿᩴ ᨡᩮᩣ ᩋᨿ᩠ᨿᩣ ᨶᩥᨠ᩠ᨡᩥᨲ᩠ᨲᨧᩦᩅᩁᩣ ᨠᩣᨿᩴ ᩒᩅᩔᩣᨸᩮᨶ᩠ᨲᩥ. ᩈᩣᨿᩴ ᨻᩣᩃᩣ ᨾᨬ᩠ᨬᩥᨲ᩠ᨳ—  ᨶᨲ᩠ᨳᩥ ᩋᩣᩁᩣᨾᩮ ᨽᩥᨠ᩠ᨡᩪ, ᩋᩣᨩᩦᩅᨠᩣ ᨠᩣᨿᩴ ᩒᩅᩔᩣᨸᩮᨶ᩠ᨲᩦ”ᨲᩥ, ᨸᩩᨶ ᨴᩤᩈᩥᩴ ᩋᩣᨱᩣᨸᩮᩈᩥ—  “ᨣᨧ᩠ᨨ, ᨩᩮ. ᩋᩣᩁᩣᨾᩴ ᨣᨶ᩠ᨲ᩠ᩅᩣ ᨠᩣᩃᩴ ᩋᩣᩁᩮᩣᨧᩮᩉᩥ—  ᨠᩣᩃᩮᩣ, ᨽᨶ᩠ᨲᩮ, ᨶᩥᨭ᩠ᨮᩥᨲᩴ ᨽᨲ᩠ᨲᨶ᩺”ᨲᩥ.
</Paragraph>

<Paragraph number="1654" book="vi-maha">
ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᨣᨲ᩠ᨲᩣᨶᩥ ᩈᩦᨲᩥᩴ ᨠᩁᩥᨲ᩠ᩅᩣ ᨠᩃᩖᨠᩣᨿᩣ ᨧᩦᩅᩁᩣᨶᩥ ᨣᩉᩮᨲ᩠ᩅᩣ ᨿᨳᩣᩅᩥᩉᩣᩁᩴ ᨸᩅᩥᩈᩥᩴᩈᩩ. ᩋᨳ ᨡᩮᩣ ᩈᩣ ᨴᩤᩈᩦ ᩋᩣᩁᩣᨾᩴ ᨣᨶ᩠ᨲ᩠ᩅᩣ ᨽᩥᨠ᩠ᨡᩪ ᩋᨸᩔᨶ᩠ᨲᩦ—  “ᨶᨲ᩠ᨳᩥ ᩋᩣᩁᩣᨾᩮ ᨽᩥᨠ᩠ᨡᩪ, ᩈᩩᨬ᩠ᨬᩮᩣ ᩋᩣᩁᩣᨾᩮᩣ”ᨲᩥ—  ᨿᩮᨶ ᩅᩥᩈᩣᨡᩣ ᨾᩥᨣᩤᩁᨾᩣᨲᩣ ᨲᩮᨶᩩᨸᩈᩘᨠᨾᩥ; ᩏᨸᩈᩘᨠᨾᩥᨲ᩠ᩅᩣ ᩅᩥᩈᩣᨡᩴ ᨾᩥᨣᩤᩁᨾᩣᨲᩁᩴ ᩑᨲᨴᩅᩮᩤᨧ—  “ᨶᨲ᩠ᨳᨿ᩠ᨿᩮ, ᩋᩣᩁᩣᨾᩮ ᨽᩥᨠ᩠ᨡᩪ, ᩈᩩᨬ᩠ᨬᩮᩣ ᩋᩣᩁᩣᨾᩮᩣ”ᨲᩥ. ᩋᨳ ᨡᩮᩣ ᩅᩥᩈᩣᨡᩣᨿ ᨾᩥᨣᩤᩁᨾᩣᨲᩩᨿᩣ ᨸᨱ᩠ᨯᩥᨲᩣᨿ ᩅᩥᨿᨲ᩠ᨲᩣᨿ ᨾᩮᨵᩤᩅᩥᨶᩥᨿᩣ ᩑᨲᨴᩉᩮᩣᩈᩥ—  “ᨶᩥᩔᩴᩈᨿᩴ ᨡᩮᩣ ᩋᨿ᩠ᨿᩣ ᨣᨲ᩠ᨲᩣᨶᩥ ᩈᩦᨲᩥᩴ ᨠᩁᩥᨲ᩠ᩅᩣ ᨠᩃᩖᨠᩣᨿᩣ ᨧᩦᩅᩁᩣᨶᩥ ᨣᩉᩮᨲ᩠ᩅᩣ ᨿᨳᩣᩅᩥᩉᩣᩁᩴ ᨸᩅᩥᨭ᩠ᨮᩣ. ᩈᩣᨿᩴ ᨻᩣᩃᩣ ᨾᨬ᩠ᨬᩥᨲ᩠ᨳ—  ᨶᨲ᩠ᨳᩥ ᩋᩣᩁᩣᨾᩮ ᨽᩥᨠ᩠ᨡᩪ, ᩈᩩᨬ᩠ᨬᩮᩣ ᩋᩣᩁᩣᨾᩮᩣ”ᨲᩥ, ᨸᩩᨶ ᨴᩤᩈᩥᩴ ᩋᩣᨱᩣᨸᩮᩈᩥ—  “ᨣᨧ᩠ᨨ, ᨩᩮ. ᩋᩣᩁᩣᨾᩴ ᨣᨶ᩠ᨲ᩠ᩅᩣ ᨠᩣᩃᩴ ᩋᩣᩁᩮᩣᨧᩮᩉᩥ—  ᨠᩣᩃᩮᩣ, ᨽᨶ᩠ᨲᩮ, ᨶᩥᨭ᩠ᨮᩥᨲᩴ ᨽᨲ᩠ᨲᨶ᩺”ᨲᩥ.
</Paragraph>

</Division>
<Division number="350" book="vi-maha">

<Paragraph number="1655" book="vi-maha">
ᩋᨳ ᨡᩮᩣ ᨽᨣᩅᩤ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᩈᨶ᩠ᨴᩉᨳ, ᨽᩥᨠ᩠ᨡᩅᩮ, ᨸᨲ᩠ᨲᨧᩦᩅᩁᩴ; ᨠᩣᩃᩮᩣ ᨽᨲ᩠ᨲᩔᩣ”ᨲᩥ. “ᩑᩅᩴ, ᨽᨶ᩠ᨲᩮ”ᨲᩥ ᨡᩮᩣ ᨲᩮ ᨽᩥᨠ᩠ᨡᩪ ᨽᨣᩅᨲᩮᩣ ᨸᨧ᩠ᨧᩔᩮᩣᩈᩩᩴ. ᩋᨳ ᨡᩮᩣ ᨽᨣᩅᩤ ᨸᩩᨻ᩠ᨻᨱ᩠ᩉᩈᨾᨿᩴ ᨶᩥᩅᩤᩈᩮᨲ᩠ᩅᩣ ᨸᨲ᩠ᨲᨧᩦᩅᩁᨾᩣᨴᩤᨿ—  ᩈᩮᨿ᩠ᨿᨳᩣᨸᩥ ᨶᩣᨾ ᨻᩃᩅᩤ ᨸᩩᩁᩥᩈᩮᩣ ᩈᨾᩥᨬ᩠ᨩᩥᨲᩴ ᩅᩤ ᨻᩣᩉᩴ ᨸᩈᩣᩁᩮᨿ᩠ᨿ, ᨸᩈᩣᩁᩥᨲᩴ ᩅᩤ ᨻᩣᩉᩴ ᩈᨾᩥᨬ᩠ᨩᩮᨿ᩠ᨿ; ᩑᩅᨾᩮᩅ—  ᨩᩮᨲᩅᨶᩮ ᩋᨶ᩠ᨲᩁᩉᩥᨲᩮᩣ ᩅᩥᩈᩣᨡᩣᨿ ᨾᩥᨣᩤᩁᨾᩣᨲᩩᨿᩣ ᨠᩮᩣᨭ᩠ᨮᨠᩮ ᨸᩣᨲᩩᩁᩉᩮᩣᩈᩥ. ᨶᩥᩈᩦᨴᩥ ᨽᨣᩅᩤ ᨸᨬ᩠ᨬᨲ᩠ᨲᩮ ᩋᩣᩈᨶᩮ ᩈᨴ᩠ᨵᩥᩴ ᨽᩥᨠ᩠ᨡᩩᩈᩴᨥᩮᨶ. ᩋᨳ ᨡᩮᩣ ᩅᩥᩈᩣᨡᩣ ᨾᩥᨣᩤᩁᨾᩣᨲᩣ—  “ᩋᨧ᩠ᨨᩁᩥᨿᩴ ᩅᨲ ᨽᩮᩣ, ᩋᨻ᩠ᨽᩩᨲᩴ ᩅᨲ ᨽᩮᩣ. ᨲᨳᩣᨣᨲᩔ ᨾᩉᩥᨴ᩠ᨵᩥᨠᨲᩣ ᨾᩉᩣᨶᩩᨽᩣᩅᨲᩣ, ᨿᨲᩕ ᩉᩥ ᨶᩣᨾ ᨩᨱ᩠ᨱᩩᨠᨾᨲ᩠ᨲᩮᩈᩩᨸᩥ ᩒᨥᩮᩈᩩ ᨸᩅᨲ᩠ᨲᨾᩣᨶᩮᩈᩩ, ᨠᨭᩥᨾᨲ᩠ᨲᩮᩈᩩᨸᩥ ᩒᨥᩮᩈᩩ ᨸᩅᨲ᩠ᨲᨾᩣᨶᩮᩈᩩ, ᨶ ᩉᩥ ᨶᩣᨾ ᩑᨠᨽᩥᨠ᩠ᨡᩩᩔᨸᩥ ᨸᩣᨴᩤ ᩅᩤ ᨧᩦᩅᩁᩣᨶᩥ ᩅᩤ ᩋᩃᩖᩣᨶᩥ ᨽᩅᩥᩔᨶ᩠ᨲᩦ”ᨲᩥ—  ᩉᨭ᩠ᨮᩣ ᩏᨴᨣ᩠ᨣᩤ ᨻᩩᨴ᩠ᨵᨸ᩠ᨸᨾᩩᨡᩴ ᨽᩥᨠ᩠ᨡᩩᩈᩴᨥᩴ ᨸᨱᩦᨲᩮᨶ ᨡᩣᨴᨶᩦᨿᩮᨶ ᨽᩮᩣᨩᨶᩦᨿᩮᨶ ᩈᩉᨲ᩠ᨳᩣ ᩈᨶ᩠ᨲᨸ᩠ᨸᩮᨲ᩠ᩅᩣ ᩈᨾ᩠ᨸᩅᩤᩁᩮᨲ᩠ᩅᩣ ᨽᨣᩅᨶ᩠ᨲᩴ ᨽᩩᨲ᩠ᨲᩣᩅᩥᩴ ᩒᨶᩦᨲᨸᨲ᩠ᨲᨸᩣᨱᩥᩴ ᩑᨠᨾᨶ᩠ᨲᩴ ᨶᩥᩈᩦᨴᩥ. ᩑᨠᨾᨶ᩠ᨲᩴ ᨶᩥᩈᩥᨶ᩠ᨶᩣ ᨡᩮᩣ ᩅᩥᩈᩣᨡᩣ ᨾᩥᨣᩤᩁᨾᩣᨲᩣ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᩋᨭ᩠ᨮᩣᩉᩴ, ᨽᨶ᩠ᨲᩮ, ᨽᨣᩅᨶ᩠ᨲᩴ ᩅᩁᩣᨶᩥ ᨿᩣᨧᩣᨾᩦ”ᨲᩥ. “ᩋᨲᩥᨠ᩠ᨠᨶ᩠ᨲᩅᩁᩣ ᨡᩮᩣ, ᩅᩥᩈᩣᨡᩮ, ᨲᨳᩣᨣᨲᩣ”ᨲᩥ. “ᨿᩣᨶᩥ ᨧ, ᨽᨶ᩠ᨲᩮ, ᨠᨸ᩠ᨸᩥᨿᩣᨶᩥ ᨿᩣᨶᩥ ᨧ ᩋᨶᩅᨩ᩠ᨩᩣᨶᩦ”ᨲᩥ. “ᩅᨴᩮᩉᩥ, ᩅᩥᩈᩣᨡᩮ”ᨲᩥ. “ᩍᨧ᩠ᨨᩣᨾᩉᩴ, ᨽᨶ᩠ᨲᩮ, ᩈᩴᨥᩔ ᨿᩣᩅᨩᩦᩅᩴ ᩅᩔᩥᨠᩈᩣᨭᩥᨠᩴ ᨴᩤᨲᩩᩴ, ᩋᩣᨣᨶ᩠ᨲᩩᨠᨽᨲ᩠ᨲᩴ ᨴᩤᨲᩩᩴ, ᨣᨾᩥᨠᨽᨲ᩠ᨲᩴ ᨴᩤᨲᩩᩴ, ᨣᩥᩃᩣᨶᨽᨲ᩠ᨲᩴ ᨴᩤᨲᩩᩴ, ᨣᩥᩃᩣᨶᩩᨸᨭ᩠ᨮᩣᨠᨽᨲ᩠ᨲᩴ ᨴᩤᨲᩩᩴ, ᨣᩥᩃᩣᨶᨽᩮᩈᨩ᩠ᨩᩴ ᨴᩤᨲᩩᩴ, ᨵᩩᩅᨿᩣᨣᩩᩴ ᨴᩤᨲᩩᩴ, ᨽᩥᨠ᩠ᨡᩩᨶᩥᩈᩴᨥᩔ ᩏᨴᨠᩈᩣᨭᩥᨠᩴ ᨴᩤᨲᩩᨶ᩺”ᨲᩥ. “ᨠᩥᩴ ᨸᨶ ᨲ᩠ᩅᩴ, ᩅᩥᩈᩣᨡᩮ, ᩋᨲ᩠ᨳᩅᩈᩴ ᩈᨾ᩠ᨸᩔᨾᩣᨶᩣ ᨲᨳᩣᨣᨲᩴ ᩋᨭ᩠ᨮ ᩅᩁᩣᨶᩥ ᨿᩣᨧᩈᩦ”ᨲᩥ?
</Paragraph>

<Paragraph number="1656" book="vi-maha">
“ᩍᨵᩤᩉᩴ, ᨽᨶ᩠ᨲᩮ, ᨴᩤᩈᩥᩴ ᩋᩣᨱᩣᨸᩮᩈᩥᩴ—  ‘ᨣᨧ᩠ᨨ, ᨩᩮ. ᩋᩣᩁᩣᨾᩴ ᨣᨶ᩠ᨲ᩠ᩅᩣ ᨠᩣᩃᩴ ᩋᩣᩁᩮᩣᨧᩮᩉᩥ—  ᨠᩣᩃᩮᩣ, ᨽᨶ᩠ᨲᩮ, ᨶᩥᨭ᩠ᨮᩥᨲᩴ ᨽᨲ᩠ᨲᨶ᩺’ᨲᩥ. ᩋᨳ ᨡᩮᩣ ᩈᩣ, ᨽᨶ᩠ᨲᩮ, ᨴᩤᩈᩦ ᩋᩣᩁᩣᨾᩴ ᨣᨶ᩠ᨲ᩠ᩅᩣ ᩋᨴ᩠ᨴᩈ ᨽᩥᨠ᩠ᨡᩪ ᨶᩥᨠ᩠ᨡᩥᨲ᩠ᨲᨧᩦᩅᩁᩮ ᨠᩣᨿᩴ ᩒᩅᩔᩣᨸᩮᨶ᩠ᨲᩮ, ᨴᩥᩈ᩠ᩅᩣᨶ—  ‘ᨶᨲ᩠ᨳᩥ ᩋᩣᩁᩣᨾᩮ ᨽᩥᨠ᩠ᨡᩪ, ᩋᩣᨩᩦᩅᨠᩣ ᨠᩣᨿᩴ ᩒᩅᩔᩣᨸᩮᨶ᩠ᨲᩦ’ᨲᩥ—  ᨿᩮᨶᩣᩉᩴ ᨲᩮᨶᩩᨸᩈᩘᨠᨾᩥ; ᩏᨸᩈᩘᨠᨾᩥᨲ᩠ᩅᩣ ᨾᩴ ᩑᨲᨴᩅᩮᩤᨧ—  ‘ᨶᨲ᩠ᨳᨿ᩠ᨿᩮ, ᩋᩣᩁᩣᨾᩮ ᨽᩥᨠ᩠ᨡᩪ, ᩋᩣᨩᩦᩅᨠᩣ ᨠᩣᨿᩴ ᩒᩅᩔᩣᨸᩮᨶ᩠ᨲᩦ’ᨲᩥ. ᩋᩈᩩᨧᩥ, ᨽᨶ᩠ᨲᩮ, ᨶᨣ᩠ᨣᩥᨿᩴ ᨩᩮᨣᩩᨧ᩠ᨨᩴ ᨸᨭᩥᨠᩪᩃᩴ. ᩍᨾᩣᩉᩴ, ᨽᨶ᩠ᨲᩮ, ᩋᨲ᩠ᨳᩅᩈᩴ ᩈᨾ᩠ᨸᩔᨾᩣᨶᩣ ᩍᨧ᩠ᨨᩣᨾᩥ ᩈᩴᨥᩔ ᨿᩣᩅᨩᩦᩅᩴ ᩅᩔᩥᨠᩈᩣᨭᩥᨠᩴ ᨴᩤᨲᩩᩴ.
</Paragraph>

<Paragraph number="1657" book="vi-maha">
ᨸᩩᨶ ᨧᨸᩁᩴ, ᨽᨶ᩠ᨲᩮ, ᩋᩣᨣᨶ᩠ᨲᩩᨠᩮᩣ ᨽᩥᨠ᩠ᨡᩩ ᨶ ᩅᩦᨳᩥᨠᩩᩈᩃᩮᩣ ᨶ ᨣᩮᩤᨧᩁᨠᩩᩈᩃᩮᩣ ᨠᩥᩃᨶ᩠ᨲᩮᩣ ᨸᩥᨱ᩠ᨯᩣᨿ ᨧᩁᨲᩥ. ᩈᩮᩣ ᨾᩮ ᩋᩣᨣᨶ᩠ᨲᩩᨠᨽᨲ᩠ᨲᩴ ᨽᩩᨬ᩠ᨩᩥᨲ᩠ᩅᩣ ᩅᩦᨳᩥᨠᩩᩈᩃᩮᩣ ᨣᩮᩤᨧᩁᨠᩩᩈᩃᩮᩣ ᩋᨠᩥᩃᨶ᩠ᨲᩮᩣ ᨸᩥᨱ᩠ᨯᩣᨿ ᨧᩁᩥᩔᨲᩥ. ᩍᨾᩣᩉᩴ, ᨽᨶ᩠ᨲᩮ, ᩋᨲ᩠ᨳᩅᩈᩴ ᩈᨾ᩠ᨸᩔᨾᩣᨶᩣ ᩍᨧ᩠ᨨᩣᨾᩥ ᩈᩴᨥᩔ ᨿᩣᩅᨩᩦᩅᩴ ᩋᩣᨣᨶ᩠ᨲᩩᨠᨽᨲ᩠ᨲᩴ ᨴᩤᨲᩩᩴ.
</Paragraph>

<Paragraph number="1658" book="vi-maha">
ᨸᩩᨶ ᨧᨸᩁᩴ, ᨽᨶ᩠ᨲᩮ, ᨣᨾᩥᨠᩮᩣ ᨽᩥᨠ᩠ᨡᩩ ᩋᨲ᩠ᨲᨶᩮᩣ ᨽᨲ᩠ᨲᩴ ᨸᩁᩥᨿᩮᩈᨾᩣᨶᩮᩣ ᩈᨲ᩠ᨳᩣ ᩅᩤ ᩅᩥᩉᩣᨿᩥᩔᨲᩥ, ᨿᨲ᩠ᨳ ᩅᩤ ᩅᩤᩈᩴ ᨣᨶ᩠ᨲᩩᨠᩣᨾᩮᩣ ᨽᩅᩥᩔᨲᩥ ᨲᨲ᩠ᨳ ᩅᩥᨠᩣᩃᩮ ᩏᨸᨣᨧ᩠ᨨᩥᩔᨲᩥ, ᨠᩥᩃᨶ᩠ᨲᩮᩣ ᩋᨴ᩠ᨵᩤᨶᩴ ᨣᨾᩥᩔᨲᩥ. ᩈᩮᩣ ᨾᩮ ᨣᨾᩥᨠᨽᨲ᩠ᨲᩴ ᨽᩩᨬ᩠ᨩᩥᨲ᩠ᩅᩣ ᩈᨲ᩠ᨳᩣ ᨶ ᩅᩥᩉᩣᨿᩥᩔᨲᩥ, ᨿᨲ᩠ᨳ ᩅᩤᩈᩴ ᨣᨶ᩠ᨲᩩᨠᩣᨾᩮᩣ ᨽᩅᩥᩔᨲᩥ ᨲᨲ᩠ᨳ ᨠᩣᩃᩮ ᩏᨸᨣᨧ᩠ᨨᩥᩔᨲᩥ, ᩋᨠᩥᩃᨶ᩠ᨲᩮᩣ ᩋᨴ᩠ᨵᩤᨶᩴ ᨣᨾᩥᩔᨲᩥ. ᩍᨾᩣᩉᩴ, ᨽᨶ᩠ᨲᩮ, ᩋᨲ᩠ᨳᩅᩈᩴ ᩈᨾ᩠ᨸᩔᨾᩣᨶᩣ ᩍᨧ᩠ᨨᩣᨾᩥ ᩈᩴᨥᩔ ᨿᩣᩅᨩᩦᩅᩴ ᨣᨾᩥᨠᨽᨲ᩠ᨲᩴ ᨴᩤᨲᩩᩴ.
</Paragraph>

<Paragraph number="1659" book="vi-maha">
ᨸᩩᨶ ᨧᨸᩁᩴ, ᨽᨶ᩠ᨲᩮ, ᨣᩥᩃᩣᨶᩔ ᨽᩥᨠ᩠ᨡᩩᨶᩮᩣ ᩈᨸ᩠ᨸᩣᨿᩣᨶᩥ ᨽᩮᩣᨩᨶᩣᨶᩥ ᩋᩃᨽᨶ᩠ᨲᩔ ᩋᩣᨻᩣᨵᩮᩤ ᩅᩤ ᩋᨽᩥᩅᨯ᩠ᨰᩥᩔᨲᩥ, ᨠᩣᩃᩴᨠᩥᩁᩥᨿᩣ ᩅᩤ ᨽᩅᩥᩔᨲᩥ. ᨲᩔ ᨾᩮ ᨣᩥᩃᩣᨶᨽᨲ᩠ᨲᩴ ᨽᩩᨲ᩠ᨲᩔ ᩋᩣᨻᩣᨵᩮᩤ ᨶ ᩋᨽᩥᩅᨯ᩠ᨰᩥᩔᨲᩥ, ᨠᩣᩃᩴᨠᩥᩁᩥᨿᩣ ᨶ ᨽᩅᩥᩔᨲᩥ. ᩍᨾᩣᩉᩴ, ᨽᨶ᩠ᨲᩮ, ᩋᨲ᩠ᨳᩅᩈᩴ ᩈᨾ᩠ᨸᩔᨾᩣᨶᩣ ᩍᨧ᩠ᨨᩣᨾᩥ ᩈᩴᨥᩔ ᨿᩣᩅᨩᩦᩅᩴ ᨣᩥᩃᩣᨶᨽᨲ᩠ᨲᩴ ᨴᩤᨲᩩᩴ.
</Paragraph>

<Paragraph number="1660" book="vi-maha">
ᨸᩩᨶ ᨧᨸᩁᩴ, ᨽᨶ᩠ᨲᩮ, ᨣᩥᩃᩣᨶᩩᨸᨭ᩠ᨮᩣᨠᩮᩣ ᨽᩥᨠ᩠ᨡᩩ ᩋᨲ᩠ᨲᨶᩮᩣ ᨽᨲ᩠ᨲᩴ ᨸᩁᩥᨿᩮᩈᨾᩣᨶᩮᩣ ᨣᩥᩃᩣᨶᩔ ᩏᩔᩪᩁᩮ ᨽᨲ᩠ᨲᩴ ᨶᩦᩉᩁᩥᩔᨲᩥ, ᨽᨲ᩠ᨲᨧ᩠ᨨᩮᨴᩴ ᨠᩁᩥᩔᨲᩥ. ᩈᩮᩣ ᨾᩮ ᨣᩥᩃᩣᨶᩩᨸᨭ᩠ᨮᩣᨠᨽᨲ᩠ᨲᩴ ᨽᩩᨬ᩠ᨩᩥᨲ᩠ᩅᩣ ᨣᩥᩃᩣᨶᩔ ᨠᩣᩃᩮᨶ ᨽᨲ᩠ᨲᩴ ᨶᩦᩉᩁᩥᩔᨲᩥ, ᨽᨲ᩠ᨲᨧ᩠ᨨᩮᨴᩴ ᨶ ᨠᩁᩥᩔᨲᩥ. ᩍᨾᩣᩉᩴ, ᨽᨶ᩠ᨲᩮ, ᩋᨲ᩠ᨳᩅᩈᩴ ᩈᨾ᩠ᨸᩔᨾᩣᨶᩣ ᩍᨧ᩠ᨨᩣᨾᩥ ᩈᩴᨥᩔ ᨿᩣᩅᨩᩦᩅᩴ ᨣᩥᩃᩣᨶᩩᨸᨭ᩠ᨮᩣᨠᨽᨲ᩠ᨲᩴ ᨴᩤᨲᩩᩴ.
</Paragraph>

<Paragraph number="1661" book="vi-maha">
ᨸᩩᨶ ᨧᨸᩁᩴ, ᨽᨶ᩠ᨲᩮ, ᨣᩥᩃᩣᨶᩔ ᨽᩥᨠ᩠ᨡᩩᨶᩮᩣ ᩈᨸ᩠ᨸᩣᨿᩣᨶᩥ ᨽᩮᩈᨩ᩠ᨩᩣᨶᩥ ᩋᩃᨽᨶ᩠ᨲᩔ ᩋᩣᨻᩣᨵᩮᩤ ᩅᩤ ᩋᨽᩥᩅᨯ᩠ᨰᩥᩔᨲᩥ, ᨠᩣᩃᩴᨠᩥᩁᩥᨿᩣ ᩅᩤ ᨽᩅᩥᩔᨲᩥ. ᨲᩔ ᨾᩮ ᨣᩥᩃᩣᨶᨽᩮᩈᨩ᩠ᨩᩴ ᨸᩁᩥᨽᩩᨲ᩠ᨲᩔ ᩋᩣᨻᩣᨵᩮᩤ ᨶ ᩋᨽᩥᩅᨯ᩠ᨰᩥᩔᨲᩥ, ᨠᩣᩃᩴᨠᩥᩁᩥᨿᩣ ᨶ ᨽᩅᩥᩔᨲᩥ. ᩍᨾᩣᩉᩴ, ᨽᨶ᩠ᨲᩮ, ᩋᨲ᩠ᨳᩅᩈᩴ ᩈᨾ᩠ᨸᩔᨾᩣᨶᩣ ᩍᨧ᩠ᨨᩣᨾᩥ ᩈᩴᨥᩔ ᨿᩣᩅᨩᩦᩅᩴ ᨣᩥᩃᩣᨶᨽᩮᩈᨩ᩠ᨩᩴ ᨴᩤᨲᩩᩴ.
</Paragraph>

<Paragraph number="1662" book="vi-maha">
ᨸᩩᨶ ᨧᨸᩁᩴ, ᨽᨶ᩠ᨲᩮ, ᨽᨣᩅᨲᩣ ᩋᨶ᩠ᨵᨠᩅᩥᨶ᩠ᨴᩮ ᨴᩈᩣᨶᩥᩈᩴᩈᩮ ᩈᨾ᩠ᨸᩔᨾᩣᨶᩮᨶ ᨿᩣᨣᩩ ᩋᨶᩩᨬ᩠ᨬᩣᨲᩣ. ᨲ᩠ᨿᩣᩉᩴ, ᨽᨶ᩠ᨲᩮ, ᩋᩣᨶᩥᩈᩴᩈᩮ ᩈᨾ᩠ᨸᩔᨾᩣᨶᩣ ᩍᨧ᩠ᨨᩣᨾᩥ ᩈᩴᨥᩔ ᨿᩣᩅᨩᩦᩅᩴ ᨵᩩᩅᨿᩣᨣᩩᩴ ᨴᩤᨲᩩᩴ.
</Paragraph>

<Paragraph number="1663" book="vi-maha">
ᩍᨵ, ᨽᨶ᩠ᨲᩮ, ᨽᩥᨠ᩠ᨡᩩᨶᩥᨿᩮᩣ ᩋᨧᩥᩁᩅᨲᩥᨿᩣ ᨶᨴᩥᨿᩣ ᩅᩮᩈᩥᨿᩣᩉᩥ ᩈᨴ᩠ᨵᩥᩴ ᨶᨣ᩠ᨣᩤ ᩑᨠᨲᩥᨲ᩠ᨳᩮ ᨶᩉᩣᨿᨶ᩠ᨲᩥ. ᨲᩣ, ᨽᨶ᩠ᨲᩮ, ᩅᩮᩈᩥᨿᩣ ᨽᩥᨠ᩠ᨡᩩᨶᩥᨿᩮᩣ ᩏᨸ᩠ᨸᨱ᩠ᨯᩮᩈᩩᩴ—  ‘ᨠᩥᩴ ᨶᩩ ᨡᩮᩣ ᨶᩣᨾ ᨲᩩᨾ᩠ᩉᩣᨠᩴ, ᩋᨿ᩠ᨿᩮ, ᨴᩉᩁᩣᨶᩴ ᨻᩕᩉ᩠ᨾᨧᩁᩥᨿᩴ ᨧᩥᨱ᩠ᨱᩮᨶ, ᨶᨶᩩ ᨶᩣᨾ ᨠᩣᨾᩣ ᨸᩁᩥᨽᩩᨬ᩠ᨩᩥᨲᨻ᩠ᨻᩣ; ᨿᨴᩤ ᨩᩥᨱ᩠ᨱᩣ ᨽᩅᩥᩔᨳ ᨲᨴᩤ ᨻᩕᩉ᩠ᨾᨧᩁᩥᨿᩴ ᨧᩁᩥᩔᨳ. ᩑᩅᩴ ᨲᩩᨾ᩠ᩉᩣᨠᩴ ᩏᨽᩮᩣ ᩋᨲ᩠ᨳᩣ ᨸᩁᩥᨣ᩠ᨣᩉᩥᨲᩣ ᨽᩅᩥᩔᨶ᩠ᨲᩦ’ᨲᩥ. ᨲᩣ, ᨽᨶ᩠ᨲᩮ, ᨽᩥᨠ᩠ᨡᩩᨶᩥᨿᩮᩣ ᩅᩮᩈᩥᨿᩣᩉᩥ ᩏᨸ᩠ᨸᨱ᩠ᨯᩥᨿᨾᩣᨶᩣ ᨾᩘᨠᩪ ᩋᩉᩮᩈᩩᩴ. ᩋᩈᩩᨧᩥ, ᨽᨶ᩠ᨲᩮ, ᨾᩣᨲᩩᨣᩤᨾᩔ ᨶᨣ᩠ᨣᩥᨿᩴ ᨩᩮᨣᩩᨧ᩠ᨨᩴ ᨸᨭᩥᨠᩪᩃᩴ. ᩍᨾᩣᩉᩴ, ᨽᨶ᩠ᨲᩮ, ᩋᨲ᩠ᨳᩅᩈᩴ ᩈᨾ᩠ᨸᩔᨾᩣᨶᩣ ᩍᨧ᩠ᨨᩣᨾᩥ ᨽᩥᨠ᩠ᨡᩩᨶᩥᩈᩴᨥᩔ ᨿᩣᩅᨩᩦᩅᩴ ᩏᨴᨠᩈᩣᨭᩥᨠᩴ ᨴᩤᨲᩩᨶ᩺”ᨲᩥ.
</Paragraph>

</Division>
<Division number="351" book="vi-maha">

<Paragraph number="1664" book="vi-maha">
“ᨠᩥᩴ ᨸᨶ ᨲ᩠ᩅᩴ, ᩅᩥᩈᩣᨡᩮ, ᩋᩣᨶᩥᩈᩴᩈᩴ ᩈᨾ᩠ᨸᩔᨾᩣᨶᩣ ᨲᨳᩣᨣᨲᩴ ᩋᨭ᩠ᨮ ᩅᩁᩣᨶᩥ ᨿᩣᨧᩈᩦ”ᨲᩥ? “ᩍᨵ, ᨽᨶ᩠ᨲᩮ, ᨴᩥᩈᩣᩈᩩ ᩅᩔᩴᩅᩩᨭ᩠ᨮᩣ ᨽᩥᨠ᩠ᨡᩪ ᩈᩣᩅᨲ᩠ᨳᩥᩴ ᩋᩣᨣᨧ᩠ᨨᩥᩔᨶ᩠ᨲᩥ ᨽᨣᩅᨶ᩠ᨲᩴ ᨴᩔᨶᩣᨿ. ᨲᩮ ᨽᨣᩅᨶ᩠ᨲᩴ ᩏᨸᩈᩘᨠᨾᩥᨲ᩠ᩅᩣ ᨸᩩᨧ᩠ᨨᩥᩔᨶ᩠ᨲᩥ—  ‘ᩍᨲ᩠ᨳᨶ᩠ᨶᩣᨾᩮᩣ, ᨽᨶ᩠ᨲᩮ, ᨽᩥᨠ᩠ᨡᩩ ᨠᩣᩃᩘᨠᨲᩮᩣ, ᨲᩔ ᨠᩣ ᨣᨲᩥ ᨠᩮᩣ ᩋᨽᩥᩈᨾ᩠ᨸᩁᩣᨿᩮᩣ’ᨲᩥ? ᨲᩴ ᨽᨣᩅᩤ ᨻ᩠ᨿᩣᨠᩁᩥᩔᨲᩥ ᩈᩮᩣᨲᩣᨸᨲ᩠ᨲᩥᨹᩃᩮ ᩅᩤ ᩈᨠᨴᩤᨣᩤᨾᩥᨹᩃᩮ ᩅᩤ ᩋᨶᩣᨣᩤᨾᩥᨹᩃᩮ ᩅᩤ ᩋᩁᩉᨲ᩠ᨲᩮ ᩅᩤ. ᨲ᩠ᨿᩣᩉᩴ ᩏᨸᩈᩘᨠᨾᩥᨲ᩠ᩅᩣ ᨸᩩᨧ᩠ᨨᩥᩔᩣᨾᩥ—  ‘ᩋᩣᨣᨲᨸᩩᨻ᩠ᨻᩣ ᨶᩩ ᨡᩮᩣ, ᨽᨶ᩠ᨲᩮ, ᨲᩮᨶ ᩋᨿ᩠ᨿᩮᨶ ᩈᩣᩅᨲ᩠ᨳᩦ’ᨲᩥ? ᩈᨧᩮ ᨾᩮ ᩅᨠ᩠ᨡᨶ᩠ᨲᩥ—  ‘ᩋᩣᨣᨲᨸᩩᨻ᩠ᨻᩣ ᨲᩮᨶ ᨽᩥᨠ᩠ᨡᩩᨶᩣ ᩈᩣᩅᨲ᩠ᨳᩦ’ᨲᩥ ᨶᩥᨭ᩠ᨮᨾᩮᨲ᩠ᨳ ᨣᨧ᩠ᨨᩥᩔᩣᨾᩥ—  ‘ᨶᩥᩔᩴᩈᨿᩴ ᨾᩮ ᨸᩁᩥᨽᩩᨲ᩠ᨲᩴ ᨲᩮᨶ ᩋᨿ᩠ᨿᩮᨶ ᩅᩔᩥᨠᩈᩣᨭᩥᨠᩣ ᩅᩤ ᩋᩣᨣᨶ᩠ᨲᩩᨠᨽᨲ᩠ᨲᩴ ᩅᩤ ᨣᨾᩥᨠᨽᨲ᩠ᨲᩴ ᩅᩤ ᨣᩥᩃᩣᨶᨽᨲ᩠ᨲᩴ ᩅᩤ ᨣᩥᩃᩣᨶᩩᨸᨭ᩠ᨮᩣᨠᨽᨲ᩠ᨲᩴ ᩅᩤ ᨣᩥᩃᩣᨶᨽᩮᩈᨩ᩠ᨩᩴ ᩅᩤ ᨵᩩᩅᨿᩣᨣᩩ ᩅᩤ’ᨲᩥ. ᨲᩔᩣ ᨾᩮ ᨲᨴᨶᩩᩔᩁᨶ᩠ᨲᩥᨿᩣ ᨸᩣᨾᩩᨩ᩠ᨩᩴ ᨩᩣᨿᩥᩔᨲᩥ, ᨸᨾᩩᨴᩥᨲᩣᨿ ᨸᩦᨲᩥ ᨩᩣᨿᩥᩔᨲᩥ, ᨸᩦᨲᩥᨾᨶᩣᨿ ᨠᩣᨿᩮᩣ ᨸᩔᨾ᩠ᨽᩥᩔᨲᩥ, ᨸᩔᨴ᩠ᨵᨠᩣᨿᩣ ᩈᩩᨡᩴ ᩅᩮᨴᩥᨿᩥᩔᩣᨾᩥ, ᩈᩩᨡᩥᨶᩥᨿᩣ ᨧᩥᨲ᩠ᨲᩴ ᩈᨾᩣᨵᩥᨿᩥᩔᨲᩥ. ᩈᩣ ᨾᩮ ᨽᩅᩥᩔᨲᩥ ᩍᨶ᩠ᨴᩕᩥᨿᨽᩣᩅᨶᩣ ᨻᩃᨽᩣᩅᨶᩣ ᨻᩮᩣᨩ᩠ᨫᩘᨣᨽᩣᩅᨶᩣ. ᩍᨾᩣᩉᩴ, ᨽᨶ᩠ᨲᩮ, ᩋᩣᨶᩥᩈᩴᩈᩴ ᩈᨾ᩠ᨸᩔᨾᩣᨶᩣ ᨲᨳᩣᨣᨲᩴ ᩋᨭ᩠ᨮ ᩅᩁᩣᨶᩥ ᨿᩣᨧᩣᨾᩦ”ᨲᩥ. “ᩈᩣᨵᩩ ᩈᩣᨵᩩ, ᩅᩥᩈᩣᨡᩮ; ᩈᩣᨵᩩ ᨡᩮᩣ ᨲ᩠ᩅᩴ, ᩅᩥᩈᩣᨡᩮ, ᩍᨾᩴ ᩋᩣᨶᩥᩈᩴᩈᩴ ᩈᨾ᩠ᨸᩔᨾᩣᨶᩣ ᨲᨳᩣᨣᨲᩴ ᩋᨭ᩠ᨮ ᩅᩁᩣᨶᩥ ᨿᩣᨧᩈᩥ. ᩋᨶᩩᨩᩣᨶᩣᨾᩥ ᨲᩮ, ᩅᩥᩈᩣᨡᩮ, ᩋᨭ᩠ᨮ ᩅᩁᩣᨶᩦ”ᨲᩥ. ᩋᨳ ᨡᩮᩣ ᨽᨣᩅᩤ ᩅᩥᩈᩣᨡᩴ ᨾᩥᨣᩤᩁᨾᩣᨲᩁᩴ ᩍᨾᩣᩉᩥ ᨣᩤᨳᩣᩉᩥ ᩋᨶᩩᨾᩮᩣᨴᩥ—
</Paragraph>

<Paragraph number="1665" type="verses" book="vi-maha">
_“ᨿᩣ ᩋᨶ᩠ᨶᨸᩣᨶᩴ ᨴᨴᨲᩥᨸ᩠ᨸᨾᩮᩣᨴᩥᨲᩣ,_  
_ᩈᩦᩃᩪᨸᨸᨶ᩠ᨶᩣ ᩈᩩᨣᨲᩔ ᩈᩣᩅᩥᨠᩣ;_  
_ᨴᨴᩤᨲᩥ ᨴᩤᨶᩴ ᩋᨽᩥᨽᩩᨿ᩠ᨿ ᨾᨧ᩠ᨨᩁᩴ,_  
_ᩈᩮᩣᩅᨣ᩠ᨣᩥᨠᩴ ᩈᩮᩣᨠᨶᩩᨴᩴ ᩈᩩᨡᩣᩅᩉᩴ._  

</Paragraph>

<Paragraph number="1666" type="verses" book="vi-maha">
_ᨴᩥᨻ᩠ᨻᩴ ᩈᩣ ᩃᨽᨲᩮ ᩋᩣᨿᩩᩴ,_  
_ᩋᩣᨣᨾ᩠ᨾ ᨾᨣ᩠ᨣᩴ ᩅᩥᩁᨩᩴ ᩋᨶᩘᨣᨱᩴ;_  
_ᩈᩣ ᨸᩩᨬ᩠ᨬᨠᩣᨾᩣ ᩈᩩᨡᩥᨶᩦ ᩋᨶᩣᨾᨿᩣ,_  
_ᩈᨣ᩠ᨣᨾ᩠ᩉᩥ ᨠᩣᨿᨾ᩠ᩉᩥ ᨧᩥᩁᩴ ᨸᨾᩮᩣᨴᨲᩦ”ᨲᩥ._  

</Paragraph>

</Division>
<Division number="352" book="vi-maha">

<Paragraph number="1667" book="vi-maha">
ᩋᨳ ᨡᩮᩣ ᨽᨣᩅᩤ ᩅᩥᩈᩣᨡᩴ ᨾᩥᨣᩤᩁᨾᩣᨲᩁᩴ ᩍᨾᩣᩉᩥ ᨣᩤᨳᩣᩉᩥ ᩋᨶᩩᨾᩮᩣᨴᩥᨲ᩠ᩅᩣ ᩏᨭ᩠ᨮᩣᨿᩣᩈᨶᩣ ᨸᨠ᩠ᨠᩣᨾᩥ. ᩋᨳ ᨡᩮᩣ ᨽᨣᩅᩤ ᩑᨲᩈ᩠ᨾᩥᩴ ᨶᩥᨴᩤᨶᩮ ᩑᨲᩈ᩠ᨾᩥᩴ ᨸᨠᩁᨱᩮ ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩅᩔᩥᨠᩈᩣᨭᩥᨠᩴ, ᩋᩣᨣᨶ᩠ᨲᩩᨠᨽᨲ᩠ᨲᩴ, ᨣᨾᩥᨠᨽᨲ᩠ᨲᩴ, ᨣᩥᩃᩣᨶᨽᨲ᩠ᨲᩴ, ᨣᩥᩃᩣᨶᩩᨸᨭ᩠ᨮᩣᨠᨽᨲ᩠ᨲᩴ, ᨣᩥᩃᩣᨶᨽᩮᩈᨩ᩠ᨩᩴ, ᨵᩩᩅᨿᩣᨣᩩᩴ, ᨽᩥᨠ᩠ᨡᩩᨶᩥᩈᩴᨥᩔ ᩏᨴᨠᩈᩣᨭᩥᨠᨶ᩺”ᨲᩥ.

</Paragraph>
</Division>

<Paragraph number="1668" type="center" book="vi-maha">
ᩅᩥᩈᩣᨡᩣᨽᩣᨱᩅᩤᩁᩮᩣ ᨶᩥᨭ᩠ᨮᩥᨲᩮᩣ.
</Paragraph>