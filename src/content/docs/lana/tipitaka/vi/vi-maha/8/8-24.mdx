---
title: "8.24 ᨾᨲᩈᨶ᩠ᨲᨠᨠᨳᩣ"
tableOfContents: false
sidebar:
  order: 17
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="367" book="vi-maha">

<Paragraph number="1707" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨴ᩠ᩅᩮ ᨽᩥᨠ᩠ᨡᩪ ᨠᩮᩣᩈᩃᩮᩈᩩ ᨩᨶᨸᨴᩮ ᩋᨴ᩠ᨵᩤᨶᨾᨣ᩠ᨣᨸ᩠ᨸᨭᩥᨸᨶ᩠ᨶᩣ ᩉᩮᩣᨶ᩠ᨲᩥ. ᨲᩮ ᩋᨬ᩠ᨬᨲᩁᩴ ᩋᩣᩅᩤᩈᩴ ᩏᨸᨣᨧ᩠ᨨᩥᩴᩈᩩ. ᨲᨲ᩠ᨳ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᨣᩥᩃᩣᨶᩮᩣ ᩉᩮᩣᨲᩥ. ᩋᨳ ᨡᩮᩣ ᨲᩮᩈᩴ ᨽᩥᨠ᩠ᨡᩪᨶᩴ ᩑᨲᨴᩉᩮᩣᩈᩥ—  “ᨽᨣᩅᨲᩣ ᨡᩮᩣ, ᩋᩣᩅᩩᩈᩮᩣ, ᨣᩥᩃᩣᨶᩩᨸᨭ᩠ᨮᩣᨶᩴ ᩅᨱ᩠ᨱᩥᨲᩴ. ᩉᨶ᩠ᨴ ᨾᨿᩴ, ᩋᩣᩅᩩᩈᩮᩣ, ᩍᨾᩴ ᨽᩥᨠ᩠ᨡᩩᩴ ᩏᨸᨭ᩠ᨮᩉᩮᨾᩣ”ᨲᩥ. ᨲᩮ ᨲᩴ ᩏᨸᨭ᩠ᨮᩉᩥᩴᩈᩩ. ᩈᩮᩣ ᨲᩮᩉᩥ ᩏᨸᨭ᩠ᨮᩉᩥᨿᨾᩣᨶᩮᩣ ᨠᩣᩃᨾᨠᩣᩈᩥ. ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᨲᩔ ᨽᩥᨠ᩠ᨡᩩᨶᩮᩣ ᨸᨲ᩠ᨲᨧᩦᩅᩁᨾᩣᨴᩤᨿ ᩈᩣᩅᨲ᩠ᨳᩥᩴ ᨣᨶ᩠ᨲ᩠ᩅᩣ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨽᩥᨠ᩠ᨡᩩᩔ, ᨽᩥᨠ᩠ᨡᩅᩮ, ᨠᩣᩃᩘᨠᨲᩮ ᩈᩴᨥᩮᩣ ᩈᩣᨾᩦ ᨸᨲ᩠ᨲᨧᩦᩅᩁᩮ, ᩋᨸᩥ ᨧ ᨣᩥᩃᩣᨶᩩᨸᨭ᩠ᨮᩣᨠᩣ ᨻᩉᩪᨸᨠᩣᩁᩣ. ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩈᩴᨥᩮᨶ ᨲᩥᨧᩦᩅᩁᨬ᩠ᨧ ᨸᨲ᩠ᨲᨬ᩠ᨧ ᨣᩥᩃᩣᨶᩩᨸᨭ᩠ᨮᩣᨠᩣᨶᩴ ᨴᩤᨲᩩᩴ. ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᨴᩤᨲᨻ᩠ᨻᩴ. ᨲᩮᨶ ᨣᩥᩃᩣᨶᩩᨸᨭ᩠ᨮᩣᨠᩮᨶ ᨽᩥᨠ᩠ᨡᩩᨶᩣ ᩈᩴᨥᩴ ᩏᨸᩈᩘᨠᨾᩥᨲ᩠ᩅᩣ ᩑᩅᨾᩔ ᩅᨧᨶᩦᨿᩮᩣ—  ‘ᩍᨲ᩠ᨳᨶ᩠ᨶᩣᨾᩮᩣ, ᨽᨶ᩠ᨲᩮ, ᨽᩥᨠ᩠ᨡᩩ ᨠᩣᩃᩘᨠᨲᩮᩣ. ᩍᨴᩴ ᨲᩔ ᨲᩥᨧᩦᩅᩁᨬ᩠ᨧ ᨸᨲ᩠ᨲᩮᩣ ᨧᩣ’ᨲᩥ. ᨻ᩠ᨿᨲ᩠ᨲᩮᨶ ᨽᩥᨠ᩠ᨡᩩᨶᩣ ᨸᨭᩥᨻᩃᩮᨶ ᩈᩴᨥᩮᩣ ᨬᩣᨸᩮᨲᨻ᩠ᨻᩮᩣ—
</Paragraph>

<Paragraph number="1708" book="vi-maha">
‘ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩍᨲ᩠ᨳᨶ᩠ᨶᩣᨾᩮᩣ ᨽᩥᨠ᩠ᨡᩩ ᨠᩣᩃᩘᨠᨲᩮᩣ. ᩍᨴᩴ ᨲᩔ ᨲᩥᨧᩦᩅᩁᨬ᩠ᨧ ᨸᨲ᩠ᨲᩮᩣ ᨧ. ᨿᨴᩥ ᩈᩴᨥᩔ ᨸᨲ᩠ᨲᨠᩃᩖᩴ, ᩈᩴᨥᩮᩣ ᩍᨾᩴ ᨲᩥᨧᩦᩅᩁᨬ᩠ᨧ ᨸᨲ᩠ᨲᨬ᩠ᨧ ᨣᩥᩃᩣᨶᩩᨸᨭ᩠ᨮᩣᨠᩣᨶᩴ ᨴᨴᩮᨿ᩠ᨿ. ᩑᩈᩣ ᨬᨲ᩠ᨲᩥ.
</Paragraph>

<Paragraph number="1709" book="vi-maha">
ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩍᨲ᩠ᨳᨶ᩠ᨶᩣᨾᩮᩣ ᨽᩥᨠ᩠ᨡᩩ ᨠᩣᩃᩘᨠᨲᩮᩣ. ᩍᨴᩴ ᨲᩔ ᨲᩥᨧᩦᩅᩁᨬ᩠ᨧ ᨸᨲ᩠ᨲᩮᩣ ᨧ. ᩈᩴᨥᩮᩣ ᩍᨾᩴ ᨲᩥᨧᩦᩅᩁᨬ᩠ᨧ ᨸᨲ᩠ᨲᨬ᩠ᨧ ᨣᩥᩃᩣᨶᩩᨸᨭ᩠ᨮᩣᨠᩣᨶᩴ ᨴᩮᨲᩥ. ᨿᩔᩣᨿᩈ᩠ᨾᨲᩮᩣ ᨡᨾᨲᩥ ᩍᨾᩔ ᨲᩥᨧᩦᩅᩁᩔ ᨧ ᨸᨲ᩠ᨲᩔ ᨧ ᨣᩥᩃᩣᨶᩩᨸᨭ᩠ᨮᩣᨠᩣᨶᩴ ᨴᩤᨶᩴ, ᩈᩮᩣ ᨲᩩᨱ᩠ᩉᩔ; ᨿᩔ ᨶᨠ᩠ᨡᨾᨲᩥ, ᩈᩮᩣ ᨽᩣᩈᩮᨿ᩠ᨿ.
</Paragraph>

<Paragraph number="1710" book="vi-maha">
ᨴᩥᨶ᩠ᨶᩴ ᩍᨴᩴ ᩈᩴᨥᩮᨶ ᨲᩥᨧᩦᩅᩁᨬ᩠ᨧ ᨸᨲ᩠ᨲᩮᩣ ᨧ ᨣᩥᩃᩣᨶᩩᨸᨭ᩠ᨮᩣᨠᩣᨶᩴ. ᨡᨾᨲᩥ ᩈᩴᨥᩔ, ᨲᩈ᩠ᨾᩣ ᨲᩩᨱ᩠ᩉᩦ, ᩑᩅᨾᩮᨲᩴ ᨵᩤᩁᨿᩣᨾᩦ’”ᨲᩥ.
</Paragraph>

</Division>
<Division number="368" book="vi-maha">

<Paragraph number="1711" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᩈᩣᨾᨱᩮᩁᩮᩣ ᨠᩣᩃᩘᨠᨲᩮᩣ ᩉᩮᩣᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩈᩣᨾᨱᩮᩁᩔ, ᨽᩥᨠ᩠ᨡᩅᩮ, ᨠᩣᩃᩘᨠᨲᩮ ᩈᩴᨥᩮᩣ ᩈᩣᨾᩦ ᨸᨲ᩠ᨲᨧᩦᩅᩁᩮ, ᩋᨸᩥ ᨧ ᨣᩥᩃᩣᨶᩩᨸᨭ᩠ᨮᩣᨠᩣ ᨻᩉᩪᨸᨠᩣᩁᩣ. ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩈᩴᨥᩮᨶ ᨧᩦᩅᩁᨬ᩠ᨧ ᨸᨲ᩠ᨲᨬ᩠ᨧ ᨣᩥᩃᩣᨶᩩᨸᨭ᩠ᨮᩣᨠᩣᨶᩴ ᨴᩤᨲᩩᩴ. ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᨴᩤᨲᨻ᩠ᨻᩴ. ᨲᩮᨶ ᨣᩥᩃᩣᨶᩩᨸᨭ᩠ᨮᩣᨠᩮᨶ ᨽᩥᨠ᩠ᨡᩩᨶᩣ ᩈᩴᨥᩴ ᩏᨸᩈᩘᨠᨾᩥᨲ᩠ᩅᩣ ᩑᩅᨾᩔ ᩅᨧᨶᩦᨿᩮᩣ—  ‘ᩍᨲ᩠ᨳᨶ᩠ᨶᩣᨾᩮᩣ, ᨽᨶ᩠ᨲᩮ, ᩈᩣᨾᨱᩮᩁᩮᩣ ᨠᩣᩃᩘᨠᨲᩮᩣ, ᩍᨴᩴ ᨲᩔ ᨧᩦᩅᩁᨬ᩠ᨧ ᨸᨲ᩠ᨲᩮᩣ ᨧᩣ’ᨲᩥ. ᨻ᩠ᨿᨲ᩠ᨲᩮᨶ ᨽᩥᨠ᩠ᨡᩩᨶᩣ ᨸᨭᩥᨻᩃᩮᨶ ᩈᩴᨥᩮᩣ ᨬᩣᨸᩮᨲᨻ᩠ᨻᩮᩣ—
</Paragraph>

<Paragraph number="1712" book="vi-maha">
‘ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩍᨲ᩠ᨳᨶ᩠ᨶᩣᨾᩮᩣ ᩈᩣᨾᨱᩮᩁᩮᩣ ᨠᩣᩃᩘᨠᨲᩮᩣ. ᩍᨴᩴ ᨲᩔ ᨧᩦᩅᩁᨬ᩠ᨧ ᨸᨲ᩠ᨲᩮᩣ ᨧ. ᨿᨴᩥ ᩈᩴᨥᩔ ᨸᨲ᩠ᨲᨠᩃᩖᩴ, ᩈᩴᨥᩮᩣ ᩍᨾᩴ ᨧᩦᩅᩁᨬ᩠ᨧ ᨸᨲ᩠ᨲᨬ᩠ᨧ ᨣᩥᩃᩣᨶᩩᨸᨭ᩠ᨮᩣᨠᩣᨶᩴ ᨴᨴᩮᨿ᩠ᨿ. ᩑᩈᩣ ᨬᨲ᩠ᨲᩥ.
</Paragraph>

<Paragraph number="1713" book="vi-maha">
ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩍᨲ᩠ᨳᨶ᩠ᨶᩣᨾᩮᩣ ᩈᩣᨾᨱᩮᩁᩮᩣ ᨠᩣᩃᩘᨠᨲᩮᩣ. ᩍᨴᩴ ᨲᩔ ᨧᩦᩅᩁᨬ᩠ᨧ ᨸᨲ᩠ᨲᩮᩣ ᨧ. ᩈᩴᨥᩮᩣ ᩍᨾᩴ ᨧᩦᩅᩁᨬ᩠ᨧ ᨸᨲ᩠ᨲᨬ᩠ᨧ ᨣᩥᩃᩣᨶᩩᨸᨭ᩠ᨮᩣᨠᩣᨶᩴ ᨴᩮᨲᩥ. ᨿᩔᩣᨿᩈ᩠ᨾᨲᩮᩣ ᨡᨾᨲᩥ ᩍᨾᩔ ᨧᩦᩅᩁᩔ ᨧ ᨸᨲ᩠ᨲᩔ ᨧ ᨣᩥᩃᩣᨶᩩᨸᨭ᩠ᨮᩣᨠᩣᨶᩴ ᨴᩤᨶᩴ, ᩈᩮᩣ ᨲᩩᨱ᩠ᩉᩔ; ᨿᩔ ᨶᨠ᩠ᨡᨾᨲᩥ, ᩈᩮᩣ ᨽᩣᩈᩮᨿ᩠ᨿ.
</Paragraph>

<Paragraph number="1714" book="vi-maha">
ᨴᩥᨶ᩠ᨶᩴ ᩍᨴᩴ ᩈᩴᨥᩮᨶ ᨧᩦᩅᩁᨬ᩠ᨧ ᨸᨲ᩠ᨲᩮᩣ ᨧ ᨣᩥᩃᩣᨶᩩᨸᨭ᩠ᨮᩣᨠᩣᨶᩴ. ᨡᨾᨲᩥ ᩈᩴᨥᩔ, ᨲᩈ᩠ᨾᩣ ᨲᩩᨱ᩠ᩉᩦ, ᩑᩅᨾᩮᨲᩴ ᨵᩤᩁᨿᩣᨾᩦ’”ᨲᩥ.
</Paragraph>

</Division>
<Division number="369" book="vi-maha">

<Paragraph number="1715" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᨧ ᩈᩣᨾᨱᩮᩁᩮᩣ ᨧ ᨣᩥᩃᩣᨶᩴ ᩏᨸᨭ᩠ᨮᩉᩥᩴᩈᩩ. ᩈᩮᩣ ᨲᩮᩉᩥ ᩏᨸᨭ᩠ᨮᩉᩥᨿᨾᩣᨶᩮᩣ ᨠᩣᩃᨾᨠᩣᩈᩥ. ᩋᨳ ᨡᩮᩣ ᨲᩔ ᨣᩥᩃᩣᨶᩩᨸᨭ᩠ᨮᩣᨠᩔ ᨽᩥᨠ᩠ᨡᩩᨶᩮᩣ ᩑᨲᨴᩉᩮᩣᩈᩥ—  “ᨠᨳᩴ ᨶᩩ ᨡᩮᩣ ᨣᩥᩃᩣᨶᩩᨸᨭ᩠ᨮᩣᨠᩔ ᩈᩣᨾᨱᩮᩁᩔ ᨧᩦᩅᩁᨸᨭᩥᩅᩦᩈᩮᩣ ᨴᩤᨲᨻ᩠ᨻᩮᩣ”ᨲᩥ? ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨣᩥᩃᩣᨶᩩᨸᨭ᩠ᨮᩣᨠᩔ ᩈᩣᨾᨱᩮᩁᩔ ᩈᨾᨠᩴ ᨸᨭᩥᩅᩦᩈᩴ ᨴᩤᨲᩩᨶ᩺”ᨲᩥ.
</Paragraph>

<Paragraph number="1716" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᨻᩉᩩᨽᨱ᩠ᨯᩮᩣ ᨻᩉᩩᨸᩁᩥᨠ᩠ᨡᩣᩁᩮᩣ ᨠᩣᩃᩘᨠᨲᩮᩣ ᩉᩮᩣᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨽᩥᨠ᩠ᨡᩩᩔ, ᨽᩥᨠ᩠ᨡᩅᩮ, ᨠᩣᩃᩘᨠᨲᩮ ᩈᩴᨥᩮᩣ ᩈᩣᨾᩦ ᨸᨲ᩠ᨲᨧᩦᩅᩁᩮ, ᩋᨸᩥ ᨧ ᨣᩥᩃᩣᨶᩩᨸᨭ᩠ᨮᩣᨠᩣ ᨻᩉᩪᨸᨠᩣᩁᩣ. ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩈᩴᨥᩮᨶ ᨲᩥᨧᩦᩅᩁᨬ᩠ᨧ ᨸᨲ᩠ᨲᨬ᩠ᨧ ᨣᩥᩃᩣᨶᩩᨸᨭ᩠ᨮᩣᨠᩣᨶᩴ ᨴᩤᨲᩩᩴ. ᨿᩴ ᨲᨲ᩠ᨳ ᩃᩉᩩᨽᨱ᩠ᨯᩴ ᩃᩉᩩᨸᩁᩥᨠ᩠ᨡᩣᩁᩴ ᨲᩴ ᩈᨾ᩠ᨾᩩᨡᩦᨽᩪᨲᩮᨶ ᩈᩴᨥᩮᨶ ᨽᩣᨩᩮᨲᩩᩴ. ᨿᩴ ᨲᨲ᩠ᨳ ᨣᩁᩩᨽᨱ᩠ᨯᩴ ᨣᩁᩩᨸᩁᩥᨠ᩠ᨡᩣᩁᩴ ᨲᩴ ᩋᩣᨣᨲᩣᨶᩣᨣᨲᩔ ᨧᩣᨲᩩᨴ᩠ᨴᩥᩈᩔ ᩈᩴᨥᩔ ᩋᩅᩥᩔᨩ᩠ᨩᩥᨠᩴ ᩋᩅᩮᨽᩘᨣᩥᨠᨶ᩺”ᨲᩥ.
</Paragraph>
</Division>