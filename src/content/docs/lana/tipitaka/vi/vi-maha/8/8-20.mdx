---
title: "8.20 ᨸᨧ᩠ᨨᩥᨾᩅᩥᨠᨸ᩠ᨸᨶᩩᨸᨣᨧᩦᩅᩁᩣᨴᩥᨠᨳᩣ"
tableOfContents: false
sidebar:
  order: 13
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="358" book="vi-maha">

<Paragraph number="1679" book="vi-maha">
ᩋᨳ ᨡᩮᩣ ᨽᩥᨠ᩠ᨡᩪᨶᩴ ᩑᨲᨴᩉᩮᩣᩈᩥ—  “ᨿᩣᨶᩥ ᨲᩣᨶᩥ ᨽᨣᩅᨲᩣ ᩋᨶᩩᨬ᩠ᨬᩣᨲᩣᨶᩥ ᨲᩥᨧᩦᩅᩁᨶ᩠ᨲᩥ ᩅᩤ ᩅᩔᩥᨠᩈᩣᨭᩥᨠᩣᨲᩥ ᩅᩤ ᨶᩥᩈᩦᨴᨶᨶ᩠ᨲᩥ ᩅᩤ ᨸᨧ᩠ᨧᨲ᩠ᨳᩁᨱᨶ᩠ᨲᩥ ᩅᩤ ᨠᨱ᩠ᨯᩩᨸ᩠ᨸᨭᩥᨧ᩠ᨨᩣᨴᩦᨲᩥ ᩅᩤ ᨾᩩᨡᨸᩩᨬ᩠ᨨᨶᨧᩮᩣᩊᨶ᩠ᨲᩥ ᩅᩤ ᨸᩁᩥᨠ᩠ᨡᩣᩁᨧᩮᩣᩊᨶ᩠ᨲᩥ ᩅᩤ, ᩈᨻ᩠ᨻᩣᨶᩥ ᨲᩣᨶᩥ ᩋᨵᩥᨭ᩠ᨮᩣᨲᨻ᩠ᨻᩣᨶᩥ ᨶᩩ ᨡᩮᩣ, ᩏᨴᩤᩉᩩ ᩅᩥᨠᨸ᩠ᨸᩮᨲᨻ᩠ᨻᩣᨶᩦ”ᨲᩥ? ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨲᩥᨧᩦᩅᩁᩴ ᩋᨵᩥᨭ᩠ᨮᩣᨲᩩᩴ ᨶ ᩅᩥᨠᨸ᩠ᨸᩮᨲᩩᩴ; ᩅᩔᩥᨠᩈᩣᨭᩥᨠᩴ ᩅᩔᩣᨶᩴ ᨧᩣᨲᩩᨾᩣᩈᩴ ᩋᨵᩥᨭ᩠ᨮᩣᨲᩩᩴ, ᨲᨲᩮᩣ ᨸᩁᩴ ᩅᩥᨠᨸ᩠ᨸᩮᨲᩩᩴ; ᨶᩥᩈᩦᨴᨶᩴ ᩋᨵᩥᨭ᩠ᨮᩣᨲᩩᩴ ᨶ ᩅᩥᨠᨸ᩠ᨸᩮᨲᩩᩴ; ᨸᨧ᩠ᨧᨲ᩠ᨳᩁᨱᩴ ᩋᨵᩥᨭ᩠ᨮᩣᨲᩩᩴ ᨶ ᩅᩥᨠᨸ᩠ᨸᩮᨲᩩᩴ; ᨠᨱ᩠ᨯᩩᨸ᩠ᨸᨭᩥᨧ᩠ᨨᩣᨴᩥᩴ ᨿᩣᩅ ᩋᩣᨻᩣᨵᩤ ᩋᨵᩥᨭ᩠ᨮᩣᨲᩩᩴ ᨲᨲᩮᩣ ᨸᩁᩴ ᩅᩥᨠᨸ᩠ᨸᩮᨲᩩᩴ; ᨾᩩᨡᨸᩩᨬ᩠ᨨᨶᨧᩮᩣᩊᩴ ᩋᨵᩥᨭ᩠ᨮᩣᨲᩩᩴ ᨶ ᩅᩥᨠᨸ᩠ᨸᩮᨲᩩᩴ; ᨸᩁᩥᨠ᩠ᨡᩣᩁᨧᩮᩣᩊᩴ ᩋᨵᩥᨭ᩠ᨮᩣᨲᩩᩴ ᨶ ᩅᩥᨠᨸ᩠ᨸᩮᨲᩩᨶ᩺”ᨲᩥ.
</Paragraph>

<Paragraph number="1680" book="vi-maha">
ᩋᨳ ᨡᩮᩣ ᨽᩥᨠ᩠ᨡᩪᨶᩴ ᩑᨲᨴᩉᩮᩣᩈᩥ—  “ᨠᩥᨲ᩠ᨲᨠᩴ ᨸᨧ᩠ᨨᩥᨾᩴ ᨶᩩ ᨡᩮᩣ ᨧᩦᩅᩁᩴ ᩅᩥᨠᨸ᩠ᨸᩮᨲᨻ᩠ᨻᨶ᩺”ᨲᩥ? ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩋᩣᨿᩣᨾᩮᨶ ᩋᨭ᩠ᨮᩘᨣᩩᩃᩴ ᩈᩩᨣᨲᩘᨣᩩᩃᩮᨶ ᨧᨲᩩᩁᩘᨣᩩᩃᩅᩥᨲ᩠ᨳᨲᩴ ᨸᨧ᩠ᨨᩥᨾᩴ ᨧᩦᩅᩁᩴ ᩅᩥᨠᨸ᩠ᨸᩮᨲᩩᨶ᩺”ᨲᩥ.
</Paragraph>

</Division>
<Division number="359" book="vi-maha">

<Paragraph number="1681" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᩣᨿᩈ᩠ᨾᨲᩮᩣ ᨾᩉᩣᨠᩔᨸᩔ ᨸᩴᩈᩩᨠᩪᩃᨠᨲᩮᩣ ᨣᩁᩩᨠᩮᩣ ᩉᩮᩣᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩈᩩᨲ᩠ᨲᩃᩪᨡᩴ ᨠᩣᨲᩩᨶ᩺”ᨲᩥ. ᩅᩥᨠᨱ᩠ᨱᩮᩣ ᩉᩮᩣᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩅᩥᨠᨱ᩠ᨱᩴ ᩏᨴ᩠ᨵᩁᩥᨲᩩᨶ᩺”ᨲᩥ. ᩈᩩᨲ᩠ᨲᩣ ᩒᨠᩥᩁᩥᨿᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩋᨶᩩᩅᩤᨲᩴ ᨸᩁᩥᨽᨱ᩠ᨯᩴ ᩋᩣᩁᩮᩣᨸᩮᨲᩩᨶ᩺”ᨲᩥ.
</Paragraph>

<Paragraph number="1682" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩈᩘᨥᩣᨭᩥᨿᩣ ᨸᨲ᩠ᨲᩣ ᩃᩩᨩ᩠ᨩᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩋᨭ᩠ᨮᨸᨴᨠᩴ ᨠᩣᨲᩩᨶ᩺”ᨲᩥ.
</Paragraph>

</Division>
<Division number="360" book="vi-maha">

<Paragraph number="1683" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩔ ᨽᩥᨠ᩠ᨡᩩᨶᩮᩣ ᨲᩥᨧᩦᩅᩁᩮ ᨠᨿᩥᩁᨾᩣᨶᩮ ᩈᨻ᩠ᨻᩴ ᨨᩥᨶ᩠ᨶᨠᩴ ᨶᨸ᩠ᨸᩉᩮᩣᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨴ᩠ᩅᩮ ᨨᩥᨶ᩠ᨶᨠᩣᨶᩥ ᩑᨠᩴ ᩋᨧ᩠ᨨᩥᨶ᩠ᨶᨠᨶ᩺”ᨲᩥ.
</Paragraph>

<Paragraph number="1684" book="vi-maha">
ᨴ᩠ᩅᩮ ᨨᩥᨶ᩠ᨶᨠᩣᨶᩥ ᩑᨠᩴ ᩋᨧ᩠ᨨᩥᨶ᩠ᨶᨠᩴ ᨶᨸ᩠ᨸᩉᩮᩣᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨴ᩠ᩅᩮ ᩋᨧ᩠ᨨᩥᨶ᩠ᨶᨠᩣᨶᩥ ᩑᨠᩴ ᨨᩥᨶ᩠ᨶᨠᨶ᩺”ᨲᩥ.
</Paragraph>

<Paragraph number="1685" book="vi-maha">
ᨴ᩠ᩅᩮ ᩋᨧ᩠ᨨᩥᨶ᩠ᨶᨠᩣᨶᩥ ᩑᨠᩴ ᨨᩥᨶ᩠ᨶᨠᩴ ᨶᨸ᩠ᨸᩉᩮᩣᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩋᨶ᩠ᩅᩣᨵᩥᨠᨾ᩠ᨸᩥ ᩋᩣᩁᩮᩣᨸᩮᨲᩩᩴ. ᨶ ᨧ, ᨽᩥᨠ᩠ᨡᩅᩮ, ᩈᨻ᩠ᨻᩴ ᩋᨧ᩠ᨨᩥᨶ᩠ᨶᨠᩴ ᨵᩤᩁᩮᨲᨻ᩠ᨻᩴ. ᨿᩮᩣ ᨵᩤᩁᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>

</Division>
<Division number="361" book="vi-maha">

<Paragraph number="1686" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩔ ᨽᩥᨠ᩠ᨡᩩᨶᩮᩣ ᨻᩉᩩᩴ ᨧᩦᩅᩁᩴ ᩏᨸ᩠ᨸᨶ᩠ᨶᩴ ᩉᩮᩣᨲᩥ. ᩈᩮᩣ ᨧ ᨲᩴ ᨧᩦᩅᩁᩴ ᨾᩣᨲᩣᨸᩥᨲᩪᨶᩴ ᨴᩤᨲᩩᨠᩣᨾᩮᩣ ᩉᩮᩣᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨾᩣᨲᩣᨸᩥᨲᩁᩮᩣᨲᩥ ᨡᩮᩣ, ᨽᩥᨠ᩠ᨡᩅᩮ, ᨴᨴᨾᩣᨶᩮ ᨠᩥᩴ ᩅᨴᩮᨿ᩠ᨿᩣᨾ? ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨾᩣᨲᩣᨸᩥᨲᩪᨶᩴ ᨴᩤᨲᩩᩴ. ᨶ ᨧ, ᨽᩥᨠ᩠ᨡᩅᩮ, ᩈᨴ᩠ᨵᩤᨴᩮᨿ᩠ᨿᩴ ᩅᩥᨶᩥᨸᩣᨲᩮᨲᨻ᩠ᨻᩴ. ᨿᩮᩣ ᩅᩥᨶᩥᨸᩣᨲᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>

</Division>
<Division number="362" book="vi-maha">

<Paragraph number="1687" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᩋᨶ᩠ᨵᩅᨶᩮ ᨧᩦᩅᩁᩴ ᨶᩥᨠ᩠ᨡᩥᨸᩥᨲ᩠ᩅᩣ ᩈᨶ᩠ᨲᩁᩩᨲ᩠ᨲᩁᩮᨶ ᨣᩤᨾᩴ ᨸᩥᨱ᩠ᨯᩣᨿ ᨸᩣᩅᩥᩈᩥ. ᨧᩮᩣᩁᩣ ᨲᩴ ᨧᩦᩅᩁᩴ ᩋᩅᩉᩁᩥᩴᩈᩩ. ᩈᩮᩣ ᨽᩥᨠ᩠ᨡᩩ ᨴᩩᨧ᩠ᨧᩮᩣᩊᩮᩣ ᩉᩮᩣᨲᩥ ᩃᩪᨡᨧᩦᩅᩁᩮᩣ. ᨽᩥᨠ᩠ᨡᩪ ᩑᩅᨾᩣᩉᩴᩈᩩ—  “ᨠᩥᩔ ᨲ᩠ᩅᩴ, ᩋᩣᩅᩩᩈᩮᩣ, ᨴᩩᨧ᩠ᨧᩮᩣᩊᩮᩣ ᩃᩪᨡᨧᩦᩅᩁᩮᩣᩈᩦ”ᨲᩥ? “ᩍᨵᩤᩉᩴ, ᩋᩣᩅᩩᩈᩮᩣ, ᩋᨶ᩠ᨵᩅᨶᩮ ᨧᩦᩅᩁᩴ ᨶᩥᨠ᩠ᨡᩥᨸᩥᨲ᩠ᩅᩣ ᩈᨶ᩠ᨲᩁᩩᨲ᩠ᨲᩁᩮᨶ ᨣᩤᨾᩴ ᨸᩥᨱ᩠ᨯᩣᨿ ᨸᩣᩅᩥᩈᩥᩴ. ᨧᩮᩣᩁᩣ ᨲᩴ ᨧᩦᩅᩁᩴ ᩋᩅᩉᩁᩥᩴᩈᩩ. ᨲᩮᨶᩣᩉᩴ ᨴᩩᨧ᩠ᨧᩮᩣᩊᩮᩣ ᩃᩪᨡᨧᩦᩅᩁᩮᩣ”ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᩈᨶ᩠ᨲᩁᩩᨲ᩠ᨲᩁᩮᨶ ᨣᩤᨾᩮᩣ ᨸᩅᩥᩈᩥᨲᨻ᩠ᨻᩮᩣ. ᨿᩮᩣ ᨸᩅᩥᩈᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>

<Paragraph number="1688" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᩣᨿᩈ᩠ᨾᩣ ᩋᩣᨶᨶ᩠ᨴᩮᩣ ᩋᩔᨲᩥᨿᩣ ᩈᨶ᩠ᨲᩁᩩᨲ᩠ᨲᩁᩮᨶ ᨣᩤᨾᩴ ᨸᩥᨱ᩠ᨯᩣᨿ ᨸᩣᩅᩥᩈᩥ. ᨽᩥᨠ᩠ᨡᩪ ᩋᩣᨿᩈ᩠ᨾᨶ᩠ᨲᩴ ᩋᩣᨶᨶ᩠ᨴᩴ ᩑᨲᨴᩅᩮᩤᨧᩩᩴ—  “ᨶᨶᩩ, ᩋᩣᩅᩩᩈᩮᩣ ᩋᩣᨶᨶ᩠ᨴ, ᨽᨣᩅᨲᩣ ᨸᨬ᩠ᨬᨲ᩠ᨲᩴ—  ‘ᨶ ᩈᨶ᩠ᨲᩁᩩᨲ᩠ᨲᩁᩮᨶ ᨣᩤᨾᩮᩣ ᨸᩅᩥᩈᩥᨲᨻ᩠ᨻᩮᩣ’ᨲᩥ? ᨠᩥᩔ ᨲ᩠ᩅᩴ, ᩋᩣᩅᩩᩈᩮᩣ ᩋᩣᨶᨶ᩠ᨴ, ᩈᨶ᩠ᨲᩁᩩᨲ᩠ᨲᩁᩮᨶ ᨣᩤᨾᩴ ᨸᩅᩥᨭ᩠ᨮᩮᩣ”ᨲᩥ? “ᩈᨧ᩠ᨧᩴ, ᩋᩣᩅᩩᩈᩮᩣ, ᨽᨣᩅᨲᩣ ᨸᨬ᩠ᨬᨲ᩠ᨲᩴ—  ‘ᨶ ᩈᨶ᩠ᨲᩁᩩᨲ᩠ᨲᩁᩮᨶ ᨣᩤᨾᩮᩣ ᨸᩅᩥᩈᩥᨲᨻ᩠ᨻᩮᩣ’ᨲᩥ. ᩋᨸᩥ ᨧᩣᩉᩴ ᩋᩔᨲᩥᨿᩣ ᨸᩅᩥᨭ᩠ᨮᩮᩣ”ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ.
</Paragraph>

<Paragraph number="1689" book="vi-maha">
“ᨸᨬ᩠ᨧᩥᨾᩮ, ᨽᩥᨠ᩠ᨡᩅᩮ, ᨸᨧ᩠ᨧᨿᩣ ᩈᩘᨥᩣᨭᩥᨿᩣ ᨶᩥᨠ᩠ᨡᩮᨸᩣᨿ—  ᨣᩥᩃᩣᨶᩮᩣ ᩅᩤ ᩉᩮᩣᨲᩥ, ᩅᩔᩥᨠᩈᩘᨠᩮᨲᩴ ᩅᩤ ᩉᩮᩣᨲᩥ, ᨶᨴᩦᨸᩣᩁᩴ ᨣᨶ᩠ᨲᩩᩴ ᩅᩤ ᩉᩮᩣᨲᩥ, ᩋᨣ᩠ᨣᩊᨣᩩᨲ᩠ᨲᩥᩅᩥᩉᩣᩁᩮᩣ ᩅᩤ ᩉᩮᩣᨲᩥ, ᩋᨲ᩠ᨳᨲᨠᨳᩥᨶᩴ ᩅᩤ ᩉᩮᩣᨲᩥ. ᩍᨾᩮ ᨡᩮᩣ, ᨽᩥᨠ᩠ᨡᩅᩮ, ᨸᨬ᩠ᨧ ᨸᨧ᩠ᨧᨿᩣ ᩈᩘᨥᩣᨭᩥᨿᩣ ᨶᩥᨠ᩠ᨡᩮᨸᩣᨿ.
</Paragraph>

<Paragraph number="1690" book="vi-maha">
ᨸᨬ᩠ᨧᩥᨾᩮ, ᨽᩥᨠ᩠ᨡᩅᩮ, ᨸᨧ᩠ᨧᨿᩣ ᩏᨲ᩠ᨲᩁᩣᩈᩘᨣᩔ ᨶᩥᨠ᩠ᨡᩮᨸᩣᨿ …ᨸᩮ…  ᩋᨶ᩠ᨲᩁᩅᩤᩈᨠᩔ ᨶᩥᨠ᩠ᨡᩮᨸᩣᨿ—  ᨣᩥᩃᩣᨶᩮᩣ ᩅᩤ ᩉᩮᩣᨲᩥ, ᩅᩔᩥᨠᩈᩘᨠᩮᨲᩴ ᩅᩤ ᩉᩮᩣᨲᩥ, ᨶᨴᩦᨸᩣᩁᩴ ᨣᨶ᩠ᨲᩩᩴ ᩅᩤ ᩉᩮᩣᨲᩥ, ᩋᨣ᩠ᨣᩊᨣᩩᨲ᩠ᨲᩥᩅᩥᩉᩣᩁᩮᩣ ᩅᩤ ᩉᩮᩣᨲᩥ, ᩋᨲ᩠ᨳᨲᨠᨳᩥᨶᩴ ᩅᩤ ᩉᩮᩣᨲᩥ. ᩍᨾᩮ ᨡᩮᩣ, ᨽᩥᨠ᩠ᨡᩅᩮ, ᨸᨬ᩠ᨧ ᨸᨧ᩠ᨧᨿᩣ ᩏᨲ᩠ᨲᩁᩣᩈᩘᨣᩔ ᩋᨶ᩠ᨲᩁᩅᩤᩈᨠᩔ ᨶᩥᨠ᩠ᨡᩮᨸᩣᨿ.
</Paragraph>

<Paragraph number="1691" book="vi-maha">
ᨸᨬ᩠ᨧᩥᨾᩮ, ᨽᩥᨠ᩠ᨡᩅᩮ, ᨸᨧ᩠ᨧᨿᩣ ᩅᩔᩥᨠᩈᩣᨭᩥᨠᩣᨿ ᨶᩥᨠ᩠ᨡᩮᨸᩣᨿ—  ᨣᩥᩃᩣᨶᩮᩣ ᩅᩤ ᩉᩮᩣᨲᩥ, ᨶᩥᩔᩦᨾᩴ ᨣᨶ᩠ᨲᩩᩴ ᩅᩤ ᩉᩮᩣᨲᩥ, ᨶᨴᩦᨸᩣᩁᩴ ᨣᨶ᩠ᨲᩩᩴ ᩅᩤ ᩉᩮᩣᨲᩥ, ᩋᨣ᩠ᨣᩊᨣᩩᨲ᩠ᨲᩥᩅᩥᩉᩣᩁᩮᩣ ᩅᩤ ᩉᩮᩣᨲᩥ, ᩅᩔᩥᨠᩈᩣᨭᩥᨠᩣ ᩋᨠᨲᩣ ᩅᩤ ᩉᩮᩣᨲᩥ ᩅᩥᨸ᩠ᨸᨠᨲᩣ ᩅᩤ. ᩍᨾᩮ ᨡᩮᩣ, ᨽᩥᨠ᩠ᨡᩅᩮ, ᨸᨬ᩠ᨧ ᨸᨧ᩠ᨧᨿᩣ ᩅᩔᩥᨠᩈᩣᨭᩥᨠᩣᨿ ᨶᩥᨠ᩠ᨡᩮᨸᩣᨿᩣ”ᨲᩥ.
</Paragraph>
</Division>