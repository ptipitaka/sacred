---
title: "8.10 ᨠᨾ᩠ᨻᩃᩣᨶᩩᨩᩣᨶᨶᩣᨴᩥᨠᨳᩣ"
tableOfContents: false
sidebar:
  order: 2
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="338" book="vi-maha">

<Paragraph number="1594" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨠᩣᩈᩥᩁᩣᨩᩣ ᨩᩦᩅᨠᩔ ᨠᩮᩣᨾᩣᩁᨽᨧ᩠ᨧᩔ ᩋᨯ᩠ᨰᨠᩣᩈᩥᨠᩴ ᨠᨾ᩠ᨻᩃᩴ ᨸᩣᩉᩮᩈᩥ ᩏᨸᨯ᩠ᨰᨠᩣᩈᩥᨶᩴ ᨡᨾᨾᩣᨶᩴ. ᩋᨳ ᨡᩮᩣ ᨩᩦᩅᨠᩮᩣ ᨠᩮᩣᨾᩣᩁᨽᨧ᩠ᨧᩮᩣ ᨲᩴ ᩋᨯ᩠ᨰᨠᩣᩈᩥᨠᩴ ᨠᨾ᩠ᨻᩃᩴ ᩋᩣᨴᩤᨿ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᨶᩥᩈᩦᨴᩥ. ᩑᨠᨾᨶ᩠ᨲᩴ ᨶᩥᩈᩥᨶ᩠ᨶᩮᩣ ᨡᩮᩣ ᨩᩦᩅᨠᩮᩣ ᨠᩮᩣᨾᩣᩁᨽᨧ᩠ᨧᩮᩣ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᩋᨿᩴ ᨾᩮ, ᨽᨶ᩠ᨲᩮ, ᩋᨯ᩠ᨰᨠᩣᩈᩥᨠᩮᩣ ᨠᨾ᩠ᨻᩃᩮᩣ ᨠᩣᩈᩥᩁᨬ᩠ᨬᩣ ᨸᩉᩥᨲᩮᩣ ᩏᨸᨯ᩠ᨰᨠᩣᩈᩥᨶᩴ ᨡᨾᨾᩣᨶᩮᩣ. ᨸᨭᩥᨣ᩠ᨣᨱ᩠ᩉᩣᨲᩩ ᨾᩮ, ᨽᨶ᩠ᨲᩮ, ᨽᨣᩅᩤ ᨠᨾ᩠ᨻᩃᩴ, ᨿᩴ ᨾᨾᩔ ᨴᩦᨥᩁᨲ᩠ᨲᩴ ᩉᩥᨲᩣᨿ ᩈᩩᨡᩣᨿᩣ”ᨲᩥ. ᨸᨭᩥᨣ᩠ᨣᩉᩮᩈᩥ ᨽᨣᩅᩤ ᨠᨾ᩠ᨻᩃᩴ. ᩋᨳ ᨡᩮᩣ ᨽᨣᩅᩤ ᨩᩦᩅᨠᩴ ᨠᩮᩣᨾᩣᩁᨽᨧ᩠ᨧᩴ ᨵᨾ᩠ᨾᩥᨿᩣ ᨠᨳᩣᨿ ᩈᨶ᩠ᨴᩔᩮᩈᩥ …ᨸᩮ…  ᨸᨴᨠ᩠ᨡᩥᨱᩴ ᨠᨲ᩠ᩅᩣ ᨸᨠ᩠ᨠᩣᨾᩥ. ᩋᨳ ᨡᩮᩣ ᨽᨣᩅᩤ ᩑᨲᩈ᩠ᨾᩥᩴ ᨶᩥᨴᩤᨶᩮ ᩑᨲᩈ᩠ᨾᩥᩴ ᨸᨠᩁᨱᩮ ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨠᨾ᩠ᨻᩃᨶ᩺”ᨲᩥ.
</Paragraph>

</Division>
<Division number="339" book="vi-maha">

<Paragraph number="1595" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩈᩴᨥᩔ ᩏᨧ᩠ᨧᩣᩅᨧᩣᨶᩥ ᨧᩦᩅᩁᩣᨶᩥ ᩏᨸ᩠ᨸᨶ᩠ᨶᩣᨶᩥ ᩉᩮᩣᨶ᩠ᨲᩥ. ᩋᨳ ᨡᩮᩣ ᨽᩥᨠ᩠ᨡᩪᨶᩴ ᩑᨲᨴᩉᩮᩣᩈᩥ—  “ᨠᩥᩴ ᨶᩩ ᨡᩮᩣ ᨽᨣᩅᨲᩣ ᨧᩦᩅᩁᩴ ᩋᨶᩩᨬ᩠ᨬᩣᨲᩴ, ᨠᩥᩴ ᩋᨶᨶᩩᨬ᩠ᨬᩣᨲᨶ᩺”ᨲᩥ? ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨨ ᨧᩦᩅᩁᩣᨶᩥ—  ᨡᩮᩣᨾᩴ ᨠᨸ᩠ᨸᩣᩈᩥᨠᩴ ᨠᩮᩣᩈᩮᨿ᩠ᨿᩴ ᨠᨾ᩠ᨻᩃᩴ ᩈᩣᨱᩴ ᨽᩘᨣᨶ᩺”ᨲᩥ.
</Paragraph>

</Division>
<Division number="340" book="vi-maha">

<Paragraph number="1596" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨿᩮ ᨲᩮ ᨽᩥᨠ᩠ᨡᩪ ᨣᩉᨸᨲᩥᨧᩦᩅᩁᩴ ᩈᩣᨴᩥᨿᨶ᩠ᨲᩥ ᨲᩮ ᨠᩩᨠ᩠ᨠᩩᨧ᩠ᨧᩣᨿᨶ᩠ᨲᩣ ᨸᩴᩈᩩᨠᩪᩃᩴ ᨶ ᩈᩣᨴᩥᨿᨶ᩠ᨲᩥ—  “ᩑᨠᩴᨿᩮᩅ ᨽᨣᩅᨲᩣ ᨧᩦᩅᩁᩴ ᩋᨶᩩᨬ᩠ᨬᩣᨲᩴ, ᨶ ᨴ᩠ᩅᩮ”ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨣᩉᨸᨲᩥᨧᩦᩅᩁᩴ ᩈᩣᨴᩥᨿᨶ᩠ᨲᩮᨶ ᨸᩴᩈᩩᨠᩪᩃᨾ᩠ᨸᩥ ᩈᩣᨴᩥᨿᩥᨲᩩᩴ; ᨲᨴᩩᨽᨿᩮᨶᨸᩣᩉᩴ, ᨽᩥᨠ᩠ᨡᩅᩮ, ᩈᨶ᩠ᨲᩩᨭ᩠ᨮᩥᩴ ᩅᨱ᩠ᨱᩮᨾᩦ”ᨲᩥ.
</Paragraph>
</Division>