---
title: "8.6 ᨸᨩ᩠ᨩᩮᩣᨲᩁᩣᨩᩅᨲ᩠ᨳᩩ"
tableOfContents: false
sidebar:
  order: 28
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="334" book="vi-maha">

<Paragraph number="1579" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩁᨬ᩠ᨬᩮᩣ ᨸᨩ᩠ᨩᩮᩣᨲᩔ ᨸᨱ᩠ᨯᩩᩁᩮᩣᨣᩤᨻᩣᨵᩮᩤ ᩉᩮᩣᨲᩥ. ᨻᩉᩪ ᨾᩉᨶ᩠ᨲᩣ ᨾᩉᨶ᩠ᨲᩣ ᨴᩥᩈᩣᨸᩣᨾᩮᩣᨠ᩠ᨡᩣ ᩅᩮᨩ᩠ᨩᩣ ᩋᩣᨣᨶ᩠ᨲ᩠ᩅᩣ ᨶᩣᩈᨠ᩠ᨡᩥᩴᩈᩩ ᩋᩁᩮᩣᨣᩴ ᨠᩣᨲᩩᩴ. ᨻᩉᩩᩴ ᩉᩥᩁᨬ᩠ᨬᩴ ᩋᩣᨴᩤᨿ ᩋᨣᨾᩴᩈᩩ. ᩋᨳ ᨡᩮᩣ ᩁᩣᨩᩣ ᨸᨩ᩠ᨩᩮᩣᨲᩮᩣ ᩁᨬ᩠ᨬᩮᩣ ᨾᩣᨣᨵᩔ ᩈᩮᨶᩥᨿᩔ ᨻᩥᨾ᩠ᨻᩥᩈᩣᩁᩔ ᩈᨶ᩠ᨲᩥᨠᩮ ᨴᩪᨲᩴ ᨸᩣᩉᩮᩈᩥ—  “ᨾᨿ᩠ᩉᩴ ᨡᩮᩣ ᨲᩣᨴᩥᩈᩮᩣ ᩋᩣᨻᩣᨵᩮᩤ, ᩈᩣᨵᩩ ᨴᩮᩅᩮᩤ ᨩᩦᩅᨠᩴ ᩅᩮᨩ᩠ᨩᩴ ᩋᩣᨱᩣᨸᩮᨲᩩ, ᩈᩮᩣ ᨾᩴ ᨲᩥᨠᩥᨧ᩠ᨨᩥᩔᨲᩦ”ᨲᩥ. ᩋᨳ ᨡᩮᩣ ᩁᩣᨩᩣ ᨾᩣᨣᨵᩮᩤ ᩈᩮᨶᩥᨿᩮᩣ ᨻᩥᨾ᩠ᨻᩥᩈᩣᩁᩮᩣ ᨩᩦᩅᨠᩴ ᨠᩮᩣᨾᩣᩁᨽᨧ᩠ᨧᩴ ᩋᩣᨱᩣᨸᩮᩈᩥ—  “ᨣᨧ᩠ᨨ, ᨽᨱᩮ ᨩᩦᩅᨠ; ᩏᨩ᩠ᨩᩮᨶᩥᩴ ᨣᨶ᩠ᨲ᩠ᩅᩣ ᩁᩣᨩᩣᨶᩴ ᨸᨩ᩠ᨩᩮᩣᨲᩴ ᨲᩥᨠᩥᨧ᩠ᨨᩣᩉᩦ”ᨲᩥ. “ᩑᩅᩴ, ᨴᩮᩅᩤ”ᨲᩥ ᨡᩮᩣ ᨩᩦᩅᨠᩮᩣ ᨠᩮᩣᨾᩣᩁᨽᨧ᩠ᨧᩮᩣ ᩁᨬ᩠ᨬᩮᩣ ᨾᩣᨣᨵᩔ ᩈᩮᨶᩥᨿᩔ ᨻᩥᨾ᩠ᨻᩥᩈᩣᩁᩔ ᨸᨭᩥᩔᩩᨲ᩠ᩅᩣ ᩏᨩ᩠ᨩᩮᨶᩥᩴ ᨣᨶ᩠ᨲ᩠ᩅᩣ ᨿᩮᨶ ᩁᩣᨩᩣ ᨸᨩ᩠ᨩᩮᩣᨲᩮᩣ ᨲᩮᨶᩩᨸᩈᩘᨠᨾᩥ; ᩏᨸᩈᩘᨠᨾᩥᨲ᩠ᩅᩣ ᩁᨬ᩠ᨬᩮᩣ ᨸᨩ᩠ᨩᩮᩣᨲᩔ ᩅᩥᨠᩣᩁᩴ ᩈᩃᩖᨠ᩠ᨡᩮᨲ᩠ᩅᩣ ᩁᩣᨩᩣᨶᩴ ᨸᨩ᩠ᨩᩮᩣᨲᩴ ᩑᨲᨴᩅᩮᩤᨧ—  “ᩈᨸ᩠ᨸᩥᩴ ᨴᩮᩉᩥ, ᩈᨸ᩠ᨸᩥᩴ, ᨴᩮᩅ, ᨶᩥᨸ᩠ᨸᨧᩥᩔᩣᨾᩥ. ᨲᩴ ᨴᩮᩅᩮᩤ ᨸᩥᩅᩥᩔᨲᩦ”ᨲᩥ. “ᩋᩃᩴ, ᨽᨱᩮ ᨩᩦᩅᨠ, ᨿᩴ ᨲᩮ ᩈᨠ᩠ᨠᩣ ᩅᩥᨶᩣ ᩈᨸ᩠ᨸᩥᨶᩣ ᩋᩁᩮᩣᨣᩴ ᨠᩣᨲᩩᩴ ᨲᩴ ᨠᩁᩮᩣᩉᩥ. ᨩᩮᨣᩩᨧ᩠ᨨᩴ ᨾᩮ ᩈᨸ᩠ᨸᩥ, ᨸᨭᩥᨠᩪᩃᨶ᩺”ᨲᩥ. ᩋᨳ ᨡᩮᩣ ᨩᩦᩅᨠᩔ ᨠᩮᩣᨾᩣᩁᨽᨧ᩠ᨧᩔ ᩑᨲᨴᩉᩮᩣᩈᩥ—  “ᩍᨾᩔ ᨡᩮᩣ ᩁᨬ᩠ᨬᩮᩣ ᨲᩣᨴᩥᩈᩮᩣ ᩋᩣᨻᩣᨵᩮᩤ, ᨶ ᩈᨠ᩠ᨠᩣ ᩅᩥᨶᩣ ᩈᨸ᩠ᨸᩥᨶᩣ ᩋᩁᩮᩣᨣᩴ ᨠᩣᨲᩩᩴ. ᨿᨶ᩠ᨶᩪᨶᩣᩉᩴ ᩈᨸ᩠ᨸᩥᩴ ᨶᩥᨸ᩠ᨸᨧᩮᨿ᩠ᨿᩴ ᨠᩈᩣᩅᩅᨱ᩠ᨱᩴ ᨠᩈᩣᩅᨣᨶ᩠ᨵᩴ ᨠᩈᩣᩅᩁᩈᨶ᩺”ᨲᩥ. ᩋᨳ ᨡᩮᩣ ᨩᩦᩅᨠᩮᩣ ᨠᩮᩣᨾᩣᩁᨽᨧ᩠ᨧᩮᩣ ᨶᩣᨶᩣᨽᩮᩈᨩ᩠ᨩᩮᩉᩥ ᩈᨸ᩠ᨸᩥᩴ ᨶᩥᨸ᩠ᨸᨧᩥ ᨠᩈᩣᩅᩅᨱ᩠ᨱᩴ ᨠᩈᩣᩅᨣᨶ᩠ᨵᩴ ᨠᩈᩣᩅᩁᩈᩴ. ᩋᨳ ᨡᩮᩣ ᨩᩦᩅᨠᩔ ᨠᩮᩣᨾᩣᩁᨽᨧ᩠ᨧᩔ ᩑᨲᨴᩉᩮᩣᩈᩥ—  “ᩍᨾᩔ ᨡᩮᩣ ᩁᨬ᩠ᨬᩮᩣ ᩈᨸ᩠ᨸᩥ ᨸᩦᨲᩴ ᨸᩁᩥᨱᩣᨾᩮᨶ᩠ᨲᩴ ᩏᨴ᩠ᨴᩮᨠᩴ ᨴᩔᨲᩥ. ᨧᨱ᩠ᨯᩮᩣᨿᩴ ᩁᩣᨩᩣ ᨥᩣᨲᩣᨸᩮᨿ᩠ᨿᩣᨸᩥ ᨾᩴ. ᨿᨶ᩠ᨶᩪᨶᩣᩉᩴ ᨸᨭᩥᨠᨧ᩠ᨧᩮᩅ ᩋᩣᨸᩩᨧ᩠ᨨᩮᨿ᩠ᨿᨶ᩺”ᨲᩥ. ᩋᨳ ᨡᩮᩣ ᨩᩦᩅᨠᩮᩣ ᨠᩮᩣᨾᩣᩁᨽᨧ᩠ᨧᩮᩣ ᨿᩮᨶ ᩁᩣᨩᩣ ᨸᨩ᩠ᨩᩮᩣᨲᩮᩣ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᩁᩣᨩᩣᨶᩴ ᨸᨩ᩠ᨩᩮᩣᨲᩴ ᩑᨲᨴᩅᩮᩤᨧ—  “ᨾᨿᩴ ᨡᩮᩣ, ᨴᩮᩅ, ᩅᩮᨩ᩠ᨩᩣ ᨶᩣᨾ ᨲᩣᨴᩥᩈᩮᨶ ᨾᩩᩉᩩᨲ᩠ᨲᩮᨶ ᨾᩪᩃᩣᨶᩥ ᩏᨴ᩠ᨵᩁᩣᨾ ᨽᩮᩈᨩ᩠ᨩᩣᨶᩥ ᩈᩴᩉᩁᩣᨾ. ᩈᩣᨵᩩ ᨴᩮᩅᩮᩤ ᩅᩤᩉᨶᩣᨣᩤᩁᩮᩈᩩ ᨧ ᨴ᩠ᩅᩤᩁᩮᩈᩩ ᨧ ᩋᩣᨱᩣᨸᩮᨲᩩ—  ᨿᩮᨶ ᩅᩤᩉᨶᩮᨶ ᨩᩦᩅᨠᩮᩣ ᩍᨧ᩠ᨨᨲᩥ ᨲᩮᨶ ᩅᩤᩉᨶᩮᨶ ᨣᨧ᩠ᨨᨲᩩ, ᨿᩮᨶ ᨴ᩠ᩅᩤᩁᩮᨶ ᩍᨧ᩠ᨨᨲᩥ ᨲᩮᨶ ᨴ᩠ᩅᩤᩁᩮᨶ ᨣᨧ᩠ᨨᨲᩩ, ᨿᩴ ᨠᩣᩃᩴ ᩍᨧ᩠ᨨᨲᩥ ᨲᩴ ᨠᩣᩃᩴ ᨣᨧ᩠ᨨᨲᩩ, ᨿᩴ ᨠᩣᩃᩴ ᩍᨧ᩠ᨨᨲᩥ ᨲᩴ ᨠᩣᩃᩴ ᨸᩅᩥᩈᨲᩪ”ᨲᩥ. ᩋᨳ ᨡᩮᩣ ᩁᩣᨩᩣ ᨸᨩ᩠ᨩᩮᩣᨲᩮᩣ ᩅᩤᩉᨶᩣᨣᩤᩁᩮᩈᩩ ᨧ ᨴ᩠ᩅᩤᩁᩮᩈᩩ ᨧ ᩋᩣᨱᩣᨸᩮᩈᩥ—  “ᨿᩮᨶ ᩅᩤᩉᨶᩮᨶ ᨩᩦᩅᨠᩮᩣ ᩍᨧ᩠ᨨᨲᩥ ᨲᩮᨶ ᩅᩤᩉᨶᩮᨶ ᨣᨧ᩠ᨨᨲᩩ, ᨿᩮᨶ ᨴ᩠ᩅᩤᩁᩮᨶ ᩍᨧ᩠ᨨᨲᩥ ᨲᩮᨶ ᨴ᩠ᩅᩤᩁᩮᨶ ᨣᨧ᩠ᨨᨲᩩ, ᨿᩴ ᨠᩣᩃᩴ ᩍᨧ᩠ᨨᨲᩥ ᨲᩴ ᨠᩣᩃᩴ ᨣᨧ᩠ᨨᨲᩩ, ᨿᩴ ᨠᩣᩃᩴ ᩍᨧ᩠ᨨᨲᩥ ᨲᩴ ᨠᩣᩃᩴ ᨸᩅᩥᩈᨲᩪ”ᨲᩥ.
</Paragraph>

<Paragraph number="1580" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩁᨬ᩠ᨬᩮᩣ ᨸᨩ᩠ᨩᩮᩣᨲᩔ ᨽᨴ᩠ᨴᩅᨲᩥᨠᩣ ᨶᩣᨾ ᩉᨲ᩠ᨳᩥᨶᩥᨠᩣ ᨸᨬ᩠ᨬᩣᩈᨿᩮᩣᨩᨶᩥᨠᩣ ᩉᩮᩣᨲᩥ. ᩋᨳ ᨡᩮᩣ ᨩᩦᩅᨠᩮᩣ ᨠᩮᩣᨾᩣᩁᨽᨧ᩠ᨧᩮᩣ ᩁᨬ᩠ᨬᩮᩣ ᨸᨩ᩠ᨩᩮᩣᨲᩔ ᩈᨸ᩠ᨸᩥᩴ ᩏᨸᨶᩣᨾᩮᩈᩥ—  “ᨠᩈᩣᩅᩴ ᨴᩮᩅᩮᩤ ᨸᩥᩅᨲᩪ”ᨲᩥ. ᩋᨳ ᨡᩮᩣ ᨩᩦᩅᨠᩮᩣ ᨠᩮᩣᨾᩣᩁᨽᨧ᩠ᨧᩮᩣ ᩁᩣᨩᩣᨶᩴ ᨸᨩ᩠ᨩᩮᩣᨲᩴ ᩈᨸ᩠ᨸᩥᩴ ᨸᩣᨿᩮᨲ᩠ᩅᩣ ᩉᨲ᩠ᨳᩥᩈᩣᩃᩴ ᨣᨶ᩠ᨲ᩠ᩅᩣ ᨽᨴ᩠ᨴᩅᨲᩥᨠᩣᨿ ᩉᨲ᩠ᨳᩥᨶᩥᨠᩣᨿ ᨶᨣᩁᨾ᩠ᩉᩣ ᨶᩥᨸ᩠ᨸᨲᩥ.
</Paragraph>

<Paragraph number="1581" book="vi-maha">
ᩋᨳ ᨡᩮᩣ ᩁᨬ᩠ᨬᩮᩣ ᨸᨩ᩠ᨩᩮᩣᨲᩔ ᨲᩴ ᩈᨸ᩠ᨸᩥ ᨸᩦᨲᩴ ᨸᩁᩥᨱᩣᨾᩮᨶ᩠ᨲᩴ ᩏᨴ᩠ᨴᩮᨠᩴ ᩋᨴᩤᩈᩥ. ᩋᨳ ᨡᩮᩣ ᩁᩣᨩᩣ ᨸᨩ᩠ᨩᩮᩣᨲᩮᩣ ᨾᨶᩩᩔᩮ ᩑᨲᨴᩅᩮᩤᨧ—  “ᨴᩩᨭ᩠ᨮᩮᨶ, ᨽᨱᩮ, ᨩᩦᩅᨠᩮᨶ ᩈᨸ᩠ᨸᩥᩴ ᨸᩣᨿᩥᨲᩮᩣᨾ᩠ᩉᩥ. ᨲᩮᨶ ᩉᩥ, ᨽᨱᩮ, ᨩᩦᩅᨠᩴ ᩅᩮᨩ᩠ᨩᩴ ᩅᩥᨧᩥᨶᨳᩣ”ᨲᩥ. “ᨽᨴ᩠ᨴᩅᨲᩥᨠᩣᨿ, ᨴᩮᩅ, ᩉᨲ᩠ᨳᩥᨶᩥᨠᩣᨿ ᨶᨣᩁᨾ᩠ᩉᩣ ᨶᩥᨸ᩠ᨸᨲᩥᨲᩮᩣ”ᨲᩥ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩁᨬ᩠ᨬᩮᩣ ᨸᨩ᩠ᨩᩮᩣᨲᩔ ᨠᩣᨠᩮᩣ ᨶᩣᨾ ᨴᩤᩈᩮᩣ ᩈᨭ᩠ᨮᩥᨿᩮᩣᨩᨶᩥᨠᩮᩣ ᩉᩮᩣᨲᩥ, ᩋᨾᨶᩩᩔᩮᨶ ᨸᨭᩥᨧ᩠ᨧ ᨩᩣᨲᩮᩣ. ᩋᨳ ᨡᩮᩣ ᩁᩣᨩᩣ ᨸᨩ᩠ᨩᩮᩣᨲᩮᩣ ᨠᩣᨠᩴ ᨴᩤᩈᩴ ᩋᩣᨱᩣᨸᩮᩈᩥ—  “ᨣᨧ᩠ᨨ, ᨽᨱᩮ ᨠᩣᨠ, ᨩᩦᩅᨠᩴ ᩅᩮᨩ᩠ᨩᩴ ᨶᩥᩅᨲ᩠ᨲᩮᩉᩥ—  ᩁᩣᨩᩣ ᨲᩴ, ᩋᩣᨧᩁᩥᨿ, ᨶᩥᩅᨲ᩠ᨲᩣᨸᩮᨲᩦᨲᩥ. ᩑᨲᩮ ᨡᩮᩣ, ᨽᨱᩮ ᨠᩣᨠ, ᩅᩮᨩ᩠ᨩᩣ ᨶᩣᨾ ᨻᩉᩩᨾᩣᨿᩣ. ᨾᩣ ᨧᩔ ᨠᩥᨬ᩠ᨧᩥ ᨸᨭᩥᨣ᩠ᨣᩉᩮᩈᩦ”ᨲᩥ.
</Paragraph>

<Paragraph number="1582" book="vi-maha">
ᩋᨳ ᨡᩮᩣ ᨠᩣᨠᩮᩣ ᨴᩤᩈᩮᩣ ᨩᩦᩅᨠᩴ ᨠᩮᩣᨾᩣᩁᨽᨧ᩠ᨧᩴ ᩋᨶ᩠ᨲᩁᩣᨾᨣ᩠ᨣᩮ ᨠᩮᩣᩈᨾ᩠ᨻᩥᨿᩴ ᩈᨾ᩠ᨽᩣᩅᩮᩈᩥ ᨸᩣᨲᩁᩣᩈᩴ ᨠᩁᩮᩣᨶ᩠ᨲᩴ. ᩋᨳ ᨡᩮᩣ ᨠᩣᨠᩮᩣ ᨴᩤᩈᩮᩣ ᨩᩦᩅᨠᩴ ᨠᩮᩣᨾᩣᩁᨽᨧ᩠ᨧᩴ ᩑᨲᨴᩅᩮᩤᨧ—  “ᩁᩣᨩᩣ ᨲᩴ, ᩋᩣᨧᩁᩥᨿ, ᨶᩥᩅᨲ᩠ᨲᩣᨸᩮᨲᩦ”ᨲᩥ. “ᩋᩣᨣᨾᩮᩉᩥ, ᨽᨱᩮ ᨠᩣᨠ, ᨿᩣᩅ ᨽᩩᨬ᩠ᨩᩣᨾ. ᩉᨶ᩠ᨴ, ᨽᨱᩮ ᨠᩣᨠ, ᨽᩩᨬ᩠ᨩᩔᩪ”ᨲᩥ. “ᩋᩃᩴ, ᩋᩣᨧᩁᩥᨿ, ᩁᨬ᩠ᨬᩣᨾ᩠ᩉᩥ ᩋᩣᨱᨲ᩠ᨲᩮᩣ—  ᩑᨲᩮ ᨡᩮᩣ, ᨽᨱᩮ ᨠᩣᨠ, ᩅᩮᨩ᩠ᨩᩣ ᨶᩣᨾ ᨻᩉᩩᨾᩣᨿᩣ, ᨾᩣ ᨧᩔ ᨠᩥᨬ᩠ᨧᩥ ᨸᨭᩥᨣ᩠ᨣᩉᩮᩈᩦ”ᨲᩥ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨩᩦᩅᨠᩮᩣ ᨠᩮᩣᨾᩣᩁᨽᨧ᩠ᨧᩮᩣ ᨶᨡᩮᨶ ᨽᩮᩈᨩ᩠ᨩᩴ ᩒᩃᩩᨾ᩠ᨸᩮᨲ᩠ᩅᩣ ᩋᩣᨾᩃᨠᨬ᩠ᨧ ᨡᩣᨴᨲᩥ ᨸᩣᨶᩦᨿᨬ᩠ᨧ ᨸᩥᩅᨲᩥ. ᩋᨳ ᨡᩮᩣ ᨩᩦᩅᨠᩮᩣ ᨠᩮᩣᨾᩣᩁᨽᨧ᩠ᨧᩮᩣ ᨠᩣᨠᩴ ᨴᩤᩈᩴ ᩑᨲᨴᩅᩮᩤᨧ—  “ᩉᨶ᩠ᨴ, ᨽᨱᩮ ᨠᩣᨠ, ᩋᩣᨾᩃᨠᨬ᩠ᨧ ᨡᩣᨴ ᨸᩣᨶᩦᨿᨬ᩠ᨧ ᨸᩥᩅᩔᩪ”ᨲᩥ. ᩋᨳ ᨡᩮᩣ ᨠᩣᨠᩮᩣ ᨴᩤᩈᩮᩣ—  “ᩋᨿᩴ ᨡᩮᩣ ᩅᩮᨩ᩠ᨩᩮᩣ ᩋᩣᨾᩃᨠᨬ᩠ᨧ ᨡᩣᨴᨲᩥ ᨸᩣᨶᩦᨿᨬ᩠ᨧ ᨸᩥᩅᨲᩥ, ᨶ ᩋᩁᩉᨲᩥ ᨠᩥᨬ᩠ᨧᩥ ᨸᩣᨸᨠᩴ ᩉᩮᩣᨲᩩᨶ᩺”ᨲᩥ—  ᩏᨸᨯ᩠ᨰᩣᨾᩃᨠᨬ᩠ᨧ ᨡᩣᨴᩥ ᨸᩣᨶᩦᨿᨬ᩠ᨧ ᩋᨸᩣᨿᩥ. ᨲᩔ ᨲᩴ ᩏᨸᨯ᩠ᨰᩣᨾᩃᨠᩴ ᨡᩣᨴᩥᨲᩴ ᨲᨲ᩠ᨳᩮᩅ ᨶᩥᨧ᩠ᨨᩣᩁᩮᩈᩥ. ᩋᨳ ᨡᩮᩣ ᨠᩣᨠᩮᩣ ᨴᩤᩈᩮᩣ ᨩᩦᩅᨠᩴ ᨠᩮᩣᨾᩣᩁᨽᨧ᩠ᨧᩴ ᩑᨲᨴᩅᩮᩤᨧ—  “ᩋᨲ᩠ᨳᩥ ᨾᩮ, ᩋᩣᨧᩁᩥᨿ, ᨩᩦᩅᩥᨲᨶ᩺”ᨲᩥ? “ᨾᩣ, ᨽᨱᩮ ᨠᩣᨠ, ᨽᩣᨿᩥ, ᨲ᩠ᩅᨬ᩠ᨧᩮᩅ ᩋᩁᩮᩣᨣᩮᩤ ᨽᩅᩥᩔᩈᩥ ᩁᩣᨩᩣ ᨧ. ᨧᨱ᩠ᨯᩮᩣ ᩈᩮᩣ ᩁᩣᨩᩣ ᨥᩣᨲᩣᨸᩮᨿ᩠ᨿᩣᨸᩥ ᨾᩴ, ᨲᩮᨶᩣᩉᩴ ᨶ ᨶᩥᩅᨲ᩠ᨲᩣᨾᩦ”ᨲᩥ ᨽᨴ᩠ᨴᩅᨲᩥᨠᩴ ᩉᨲ᩠ᨳᩥᨶᩥᨠᩴ ᨠᩣᨠᩔ ᨶᩥᨿ᩠ᨿᩣᨴᩮᨲ᩠ᩅᩣ ᨿᩮᨶ ᩁᩣᨩᨣᩉᩴ ᨲᩮᨶ ᨸᨠ᩠ᨠᩣᨾᩥ. ᩋᨶᩩᨸᩩᨻ᩠ᨻᩮᨶ ᨿᩮᨶ ᩁᩣᨩᩣ ᨾᩣᨣᨵᩮᩤ ᩈᩮᨶᩥᨿᩮᩣ ᨻᩥᨾ᩠ᨻᩥᩈᩣᩁᩮᩣ ᨲᩮᨶᩩᨸᩈᩘᨠᨾᩥ; ᩏᨸᩈᩘᨠᨾᩥᨲ᩠ᩅᩣ ᩁᨬ᩠ᨬᩮᩣ ᨾᩣᨣᨵᩔ ᩈᩮᨶᩥᨿᩔ ᨻᩥᨾ᩠ᨻᩥᩈᩣᩁᩔ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩥ. “ᩈᩩᨭ᩠ᨮᩩ, ᨽᨱᩮ ᨩᩦᩅᨠ, ᩋᨠᩣᩈᩥ ᨿᨾ᩠ᨸᩥ ᨶ ᨶᩥᩅᨲ᩠ᨲᩮᩣ, ᨧᨱ᩠ᨯᩮᩣ ᩈᩮᩣ ᩁᩣᨩᩣ ᨥᩣᨲᩣᨸᩮᨿ᩠ᨿᩣᨸᩥ ᨲᨶ᩺”ᨲᩥ. ᩋᨳ ᨡᩮᩣ ᩁᩣᨩᩣ ᨸᨩ᩠ᨩᩮᩣᨲᩮᩣ ᩋᩁᩮᩣᨣᩮᩤ ᩈᨾᩣᨶᩮᩣ ᨩᩦᩅᨠᩔ ᨠᩮᩣᨾᩣᩁᨽᨧ᩠ᨧᩔ ᩈᨶ᩠ᨲᩥᨠᩮ ᨴᩪᨲᩴ ᨸᩣᩉᩮᩈᩥ—  “ᩋᩣᨣᨧ᩠ᨨᨲᩩ ᨩᩦᩅᨠᩮᩣ, ᩅᩁᩴ ᨴᩔᩣᨾᩦ”ᨲᩥ. “ᩋᩃᩴ, ᩋᨿ᩠ᨿᩮᩣ, ᩋᨵᩥᨠᩣᩁᩴ ᨾᩮ ᨴᩮᩅᩮᩤ ᩈᩁᨲᩪ”ᨲᩥ.
</Paragraph>
</Division>