---
title: "8.23 ᨣᩥᩃᩣᨶᩅᨲ᩠ᨳᩩᨠᨳᩣ"
tableOfContents: false
sidebar:
  order: 16
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="365" book="vi-maha">

<Paragraph number="1700" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩔ ᨽᩥᨠ᩠ᨡᩩᨶᩮᩣ ᨠᩩᨧ᩠ᨨᩥᩅᩥᨠᩣᩁᩣᨻᩣᨵᩮᩤ ᩉᩮᩣᨲᩥ. ᩈᩮᩣ ᩈᨠᩮ ᨾᩩᨲ᩠ᨲᨠᩁᩦᩈᩮ ᨸᩃᩥᨸᨶ᩠ᨶᩮᩣ ᩈᩮᨲᩥ. ᩋᨳ ᨡᩮᩣ ᨽᨣᩅᩤ ᩋᩣᨿᩈ᩠ᨾᨲᩣ ᩋᩣᨶᨶ᩠ᨴᩮᨶ ᨸᨧ᩠ᨨᩣᩈᨾᨱᩮᨶ ᩈᩮᨶᩣᩈᨶᨧᩣᩁᩥᨠᩴ ᩋᩣᩉᩥᨱ᩠ᨯᨶ᩠ᨲᩮᩣ ᨿᩮᨶ ᨲᩔ ᨽᩥᨠ᩠ᨡᩩᨶᩮᩣ ᩅᩥᩉᩣᩁᩮᩣ ᨲᩮᨶᩩᨸᩈᩘᨠᨾᩥ. ᩋᨴ᩠ᨴᩈᩣ ᨡᩮᩣ ᨽᨣᩅᩤ ᨲᩴ ᨽᩥᨠ᩠ᨡᩩᩴ ᩈᨠᩮ ᨾᩩᨲ᩠ᨲᨠᩁᩦᩈᩮ ᨸᩃᩥᨸᨶ᩠ᨶᩴ ᩈᨿᨾᩣᨶᩴ, ᨴᩥᩈ᩠ᩅᩣᨶ ᨿᩮᨶ ᩈᩮᩣ ᨽᩥᨠ᩠ᨡᩩ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᨲᩴ ᨽᩥᨠ᩠ᨡᩩᩴ ᩑᨲᨴᩅᩮᩤᨧ—  “ᨠᩥᩴ ᨲᩮ, ᨽᩥᨠ᩠ᨡᩩ, ᩋᩣᨻᩣᨵᩮᩤ”ᨲᩥ? “ᨠᩩᨧ᩠ᨨᩥᩅᩥᨠᩣᩁᩮᩣ ᨾᩮ, ᨽᨣᩅᩤ”ᨲᩥ. “ᩋᨲ᩠ᨳᩥ ᨸᨶ ᨲᩮ, ᨽᩥᨠ᩠ᨡᩩ, ᩏᨸᨭ᩠ᨮᩣᨠᩮᩣ”ᨲᩥ? “ᨶᨲ᩠ᨳᩥ, ᨽᨣᩅᩤ”ᨲᩥ. “ᨠᩥᩔ ᨲᩴ ᨽᩥᨠ᩠ᨡᩪ ᨶ ᩏᨸᨭ᩠ᨮᩮᨶ᩠ᨲᩦ”ᨲᩥ? “ᩋᩉᩴ ᨡᩮᩣ, ᨽᨶ᩠ᨲᩮ, ᨽᩥᨠ᩠ᨡᩪᨶᩴ ᩋᨠᩣᩁᨠᩮᩣ; ᨲᩮᨶ ᨾᩴ ᨽᩥᨠ᩠ᨡᩪ ᨶ ᩏᨸᨭ᩠ᨮᩮᨶ᩠ᨲᩦ”ᨲᩥ. ᩋᨳ ᨡᩮᩣ ᨽᨣᩅᩤ ᩋᩣᨿᩈ᩠ᨾᨶ᩠ᨲᩴ ᩋᩣᨶᨶ᩠ᨴᩴ ᩋᩣᨾᨶ᩠ᨲᩮᩈᩥ—  “ᨣᨧ᩠ᨨᩣᨶᨶ᩠ᨴ, ᩏᨴᨠᩴ ᩋᩣᩉᩁ, ᩍᨾᩴ ᨽᩥᨠ᩠ᨡᩩᩴ ᨶᩉᩣᨸᩮᩔᩣᨾᩣ”ᨲᩥ. “ᩑᩅᩴ, ᨽᨶ᩠ᨲᩮ”ᨲᩥ ᨡᩮᩣ ᩋᩣᨿᩈ᩠ᨾᩣ ᩋᩣᨶᨶ᩠ᨴᩮᩣ ᨽᨣᩅᨲᩮᩣ ᨸᨭᩥᩔᩩᨱᩥᨲ᩠ᩅᩣ ᩏᨴᨠᩴ ᩋᩣᩉᩁᩥ. ᨽᨣᩅᩤ ᩏᨴᨠᩴ ᩋᩣᩈᩥᨬ᩠ᨧᩥ. ᩋᩣᨿᩈ᩠ᨾᩣ ᩋᩣᨶᨶ᩠ᨴᩮᩣ ᨸᩁᩥᨵᩮᩤᩅᩥ. ᨽᨣᩅᩤ ᩈᩦᩈᨲᩮᩣ ᩋᨣ᩠ᨣᩉᩮᩈᩥ. ᩋᩣᨿᩈ᩠ᨾᩣ ᩋᩣᨶᨶ᩠ᨴᩮᩣ ᨸᩣᨴᨲᩮᩣ ᩏᨧ᩠ᨧᩣᩁᩮᨲ᩠ᩅᩣ ᨾᨬ᩠ᨧᨠᩮ ᨶᩥᨸᩣᨲᩮᩈᩩᩴ.
</Paragraph>

<Paragraph number="1701" book="vi-maha">
ᩋᨳ ᨡᩮᩣ ᨽᨣᩅᩤ ᩑᨲᩈ᩠ᨾᩥᩴ ᨶᩥᨴᩤᨶᩮ ᩑᨲᩈ᩠ᨾᩥᩴ ᨸᨠᩁᨱᩮ ᨽᩥᨠ᩠ᨡᩩᩈᩴᨥᩴ ᩈᨶ᩠ᨶᩥᨸᩣᨲᩣᨸᩮᨲ᩠ᩅᩣ ᨽᩥᨠ᩠ᨡᩪ ᨸᨭᩥᨸᩩᨧ᩠ᨨᩥ—  “ᩋᨲ᩠ᨳᩥ, ᨽᩥᨠ᩠ᨡᩅᩮ, ᩋᨾᩩᨠᩈ᩠ᨾᩥᩴ ᩅᩥᩉᩣᩁᩮ ᨽᩥᨠ᩠ᨡᩩ ᨣᩥᩃᩣᨶᩮᩣ”ᨲᩥ? “ᩋᨲ᩠ᨳᩥ, ᨽᨣᩅᩤ”ᨲᩥ. “ᨠᩥᩴ ᨲᩔ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩮᩣ ᩋᩣᨻᩣᨵᩮᩤ”ᨲᩥ? “ᨲᩔ, ᨽᨶ᩠ᨲᩮ, ᩋᩣᨿᩈ᩠ᨾᨲᩮᩣ ᨠᩩᨧ᩠ᨨᩥᩅᩥᨠᩣᩁᩣᨻᩣᨵᩮᩤ”ᨲᩥ. “ᩋᨲ᩠ᨳᩥ ᨸᨶ, ᨽᩥᨠ᩠ᨡᩅᩮ, ᨲᩔ ᨽᩥᨠ᩠ᨡᩩᨶᩮᩣ ᩏᨸᨭ᩠ᨮᩣᨠᩮᩣ”ᨲᩥ? “ᨶᨲ᩠ᨳᩥ, ᨽᨣᩅᩤ”ᨲᩥ. “ᨠᩥᩔ ᨲᩴ ᨽᩥᨠ᩠ᨡᩪ ᨶ ᩏᨸᨭ᩠ᨮᩮᨶ᩠ᨲᩦ”ᨲᩥ? “ᩑᩈᩮᩣ, ᨽᨶ᩠ᨲᩮ, ᨽᩥᨠ᩠ᨡᩩ ᨽᩥᨠ᩠ᨡᩪᨶᩴ ᩋᨠᩣᩁᨠᩮᩣ; ᨲᩮᨶ ᨲᩴ ᨽᩥᨠ᩠ᨡᩪ ᨶ ᩏᨸᨭ᩠ᨮᩮᨶ᩠ᨲᩦ”ᨲᩥ.
</Paragraph>

<Paragraph number="1702" book="vi-maha">
“ᨶᨲ᩠ᨳᩥ ᩅᩮᩤ, ᨽᩥᨠ᩠ᨡᩅᩮ, ᨾᩣᨲᩣ, ᨶᨲ᩠ᨳᩥ ᨸᩥᨲᩣ, ᨿᩮ ᩅᩮᩤ ᩏᨸᨭ᩠ᨮᩉᩮᨿ᩠ᨿᩩᩴ. ᨲᩩᨾ᩠ᩉᩮ ᨧᩮ, ᨽᩥᨠ᩠ᨡᩅᩮ, ᩋᨬ᩠ᨬᨾᨬ᩠ᨬᩴ ᨶ ᩏᨸᨭ᩠ᨮᩉᩥᩔᨳ, ᩋᨳ ᨠᩮᩣ ᨧᩁᩉᩥ ᩏᨸᨭ᩠ᨮᩉᩥᩔᨲᩥ? ᨿᩮᩣ, ᨽᩥᨠ᩠ᨡᩅᩮ, ᨾᩴ ᩏᨸᨭ᩠ᨮᩉᩮᨿ᩠ᨿ ᩈᩮᩣ ᨣᩥᩃᩣᨶᩴ ᩏᨸᨭ᩠ᨮᩉᩮᨿ᩠ᨿ. ᩈᨧᩮ ᩏᨸᨩ᩠ᨫᩣᨿᩮᩣ ᩉᩮᩣᨲᩥ, ᩏᨸᨩ᩠ᨫᩣᨿᩮᨶ ᨿᩣᩅᨩᩦᩅᩴ ᩏᨸᨭ᩠ᨮᩣᨲᨻ᩠ᨻᩮᩣ; ᩅᩩᨭ᩠ᨮᩣᨶᨾᩔ ᩋᩣᨣᨾᩮᨲᨻ᩠ᨻᩴ. ᩈᨧᩮ ᩋᩣᨧᩁᩥᨿᩮᩣ ᩉᩮᩣᨲᩥ, ᩋᩣᨧᩁᩥᨿᩮᨶ ᨿᩣᩅᨩᩦᩅᩴ ᩏᨸᨭ᩠ᨮᩣᨲᨻ᩠ᨻᩮᩣ; ᩅᩩᨭ᩠ᨮᩣᨶᨾᩔ ᩋᩣᨣᨾᩮᨲᨻ᩠ᨻᩴ. ᩈᨧᩮ ᩈᨴ᩠ᨵᩥᩅᩥᩉᩣᩁᩥᨠᩮᩣ ᩉᩮᩣᨲᩥ, ᩈᨴ᩠ᨵᩥᩅᩥᩉᩣᩁᩥᨠᩮᨶ ᨿᩣᩅᨩᩦᩅᩴ ᩏᨸᨭ᩠ᨮᩣᨲᨻ᩠ᨻᩮᩣ; ᩅᩩᨭ᩠ᨮᩣᨶᨾᩔ ᩋᩣᨣᨾᩮᨲᨻ᩠ᨻᩴ. ᩈᨧᩮ ᩋᨶ᩠ᨲᩮᩅᩤᩈᩥᨠᩮᩣ ᩉᩮᩣᨲᩥ, ᩋᨶ᩠ᨲᩮᩅᩤᩈᩥᨠᩮᨶ ᨿᩣᩅᨩᩦᩅᩴ ᩏᨸᨭ᩠ᨮᩣᨲᨻ᩠ᨻᩮᩣ; ᩅᩩᨭ᩠ᨮᩣᨶᨾᩔ ᩋᩣᨣᨾᩮᨲᨻ᩠ᨻᩴ. ᩈᨧᩮ ᩈᨾᩣᨶᩩᨸᨩ᩠ᨫᩣᨿᨠᩮᩣ ᩉᩮᩣᨲᩥ, ᩈᨾᩣᨶᩩᨸᨩ᩠ᨫᩣᨿᨠᩮᨶ ᨿᩣᩅᨩᩦᩅᩴ ᩏᨸᨭ᩠ᨮᩣᨲᨻ᩠ᨻᩮᩣ; ᩅᩩᨭ᩠ᨮᩣᨶᨾᩔ ᩋᩣᨣᨾᩮᨲᨻ᩠ᨻᩴ. ᩈᨧᩮ ᩈᨾᩣᨶᩣᨧᩁᩥᨿᨠᩮᩣ ᩉᩮᩣᨲᩥ, ᩈᨾᩣᨶᩣᨧᩁᩥᨿᨠᩮᨶ ᨿᩣᩅᨩᩦᩅᩴ ᩏᨸᨭ᩠ᨮᩣᨲᨻ᩠ᨻᩮᩣ; ᩅᩩᨭ᩠ᨮᩣᨶᨾᩔ ᩋᩣᨣᨾᩮᨲᨻ᩠ᨻᩴ. ᩈᨧᩮ ᨶ ᩉᩮᩣᨲᩥ ᩏᨸᨩ᩠ᨫᩣᨿᩮᩣ ᩅᩤ ᩋᩣᨧᩁᩥᨿᩮᩣ ᩅᩤ ᩈᨴ᩠ᨵᩥᩅᩥᩉᩣᩁᩥᨠᩮᩣ ᩅᩤ ᩋᨶ᩠ᨲᩮᩅᩤᩈᩥᨠᩮᩣ ᩅᩤ ᩈᨾᩣᨶᩩᨸᨩ᩠ᨫᩣᨿᨠᩮᩣ ᩅᩤ ᩈᨾᩣᨶᩣᨧᩁᩥᨿᨠᩮᩣ ᩅᩤ ᩈᩴᨥᩮᨶ ᩏᨸᨭ᩠ᨮᩣᨲᨻ᩠ᨻᩮᩣ. ᨶᩮᩣ ᨧᩮ ᩏᨸᨭ᩠ᨮᩉᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ.
</Paragraph>

</Division>
<Division number="366" book="vi-maha">

<Paragraph number="1703" book="vi-maha">
ᨸᨬ᩠ᨧᩉᩥ, ᨽᩥᨠ᩠ᨡᩅᩮ, ᩋᩘᨣᩮᩉᩥ ᩈᨾᨶ᩠ᨶᩣᨣᨲᩮᩣ ᨣᩥᩃᩣᨶᩮᩣ ᨴᩪᨸᨭ᩠ᨮᩮᩣ ᩉᩮᩣᨲᩥ—  ᩋᩈᨸ᩠ᨸᩣᨿᨠᩣᩁᩦ ᩉᩮᩣᨲᩥ, ᩈᨸ᩠ᨸᩣᨿᩮ ᨾᨲ᩠ᨲᩴ ᨶ ᨩᩣᨶᩣᨲᩥ, ᨽᩮᩈᨩ᩠ᨩᩴ ᨶ ᨸᨭᩥᩈᩮᩅᩥᨲᩣ ᩉᩮᩣᨲᩥ, ᩋᨲ᩠ᨳᨠᩣᨾᩔ ᨣᩥᩃᩣᨶᩩᨸᨭ᩠ᨮᩣᨠᩔ ᨿᨳᩣᨽᩪᨲᩴ ᩋᩣᨻᩣᨵᩴ ᨶᩣᩅᩥᨠᨲ᩠ᨲᩣ ᩉᩮᩣᨲᩥ ‘ᩋᨽᩥᨠ᩠ᨠᨾᨶ᩠ᨲᩴ ᩅᩤ ᩋᨽᩥᨠ᩠ᨠᨾᨲᩦᨲᩥ, ᨸᨭᩥᨠ᩠ᨠᨾᨶ᩠ᨲᩴ ᩅᩤ ᨸᨭᩥᨠ᩠ᨠᨾᨲᩦᨲᩥ, ᨮᩥᨲᩴ ᩅᩤ ᨮᩥᨲᩮᩣ’ᨲᩥ, ᩏᨸ᩠ᨸᨶ᩠ᨶᩣᨶᩴ ᩈᩣᩁᩦᩁᩥᨠᩣᨶᩴ ᩅᩮᨴᨶᩣᨶᩴ ᨴᩩᨠ᩠ᨡᩣᨶᩴ ᨲᩥᨻ᩠ᨻᩣᨶᩴ ᨡᩁᩣᨶᩴ ᨠᨭᩩᨠᩣᨶᩴ ᩋᩈᩣᨲᩣᨶᩴ ᩋᨾᨶᩣᨸᩣᨶᩴ ᨸᩣᨱᩉᩁᩣᨶᩴ ᩋᨶᨵᩥᩅᩤᩈᨠᨩᩣᨲᩥᨠᩮᩣ ᩉᩮᩣᨲᩥ. ᩍᨾᩮᩉᩥ ᨡᩮᩣ, ᨽᩥᨠ᩠ᨡᩅᩮ, ᨸᨬ᩠ᨧᩉᩘᨣᩮᩉᩥ ᩈᨾᨶ᩠ᨶᩣᨣᨲᩮᩣ ᨣᩥᩃᩣᨶᩮᩣ ᨴᩪᨸᨭ᩠ᨮᩮᩣ ᩉᩮᩣᨲᩥ.
</Paragraph>

<Paragraph number="1704" book="vi-maha">
ᨸᨬ᩠ᨧᩉᩥ, ᨽᩥᨠ᩠ᨡᩅᩮ, ᩋᩘᨣᩮᩉᩥ ᩈᨾᨶ᩠ᨶᩣᨣᨲᩮᩣ ᨣᩥᩃᩣᨶᩮᩣ ᩈᩪᨸᨭ᩠ᨮᩮᩣ ᩉᩮᩣᨲᩥ—  ᩈᨸ᩠ᨸᩣᨿᨠᩣᩁᩦ ᩉᩮᩣᨲᩥ, ᩈᨸ᩠ᨸᩣᨿᩮ ᨾᨲ᩠ᨲᩴ ᨩᩣᨶᩣᨲᩥ, ᨽᩮᩈᨩ᩠ᨩᩴ ᨸᨭᩥᩈᩮᩅᩥᨲᩣ ᩉᩮᩣᨲᩥ, ᩋᨲ᩠ᨳᨠᩣᨾᩔ ᨣᩥᩃᩣᨶᩩᨸᨭ᩠ᨮᩣᨠᩔ ᨿᨳᩣᨽᩪᨲᩴ ᩋᩣᨻᩣᨵᩴ ᩋᩣᩅᩥᨠᨲ᩠ᨲᩣ ᩉᩮᩣᨲᩥ ‘ᩋᨽᩥᨠ᩠ᨠᨾᨶ᩠ᨲᩴ ᩅᩤ ᩋᨽᩥᨠ᩠ᨠᨾᨲᩦᨲᩥ, ᨸᨭᩥᨠ᩠ᨠᨾᨶ᩠ᨲᩴ ᩅᩤ ᨸᨭᩥᨠ᩠ᨠᨾᨲᩦᨲᩥ, ᨮᩥᨲᩴ ᩅᩤ ᨮᩥᨲᩮᩣ’ᨲᩥ, ᩏᨸ᩠ᨸᨶ᩠ᨶᩣᨶᩴ ᩈᩣᩁᩦᩁᩥᨠᩣᨶᩴ ᩅᩮᨴᨶᩣᨶᩴ ᨴᩩᨠ᩠ᨡᩣᨶᩴ ᨲᩥᨻ᩠ᨻᩣᨶᩴ ᨡᩁᩣᨶᩴ ᨠᨭᩩᨠᩣᨶᩴ ᩋᩈᩣᨲᩣᨶᩴ ᩋᨾᨶᩣᨸᩣᨶᩴ ᨸᩣᨱᩉᩁᩣᨶᩴ ᩋᨵᩥᩅᩤᩈᨠᨩᩣᨲᩥᨠᩮᩣ ᩉᩮᩣᨲᩥ. ᩍᨾᩮᩉᩥ ᨡᩮᩣ, ᨽᩥᨠ᩠ᨡᩅᩮ, ᨸᨬ᩠ᨧᩉᩘᨣᩮᩉᩥ ᩈᨾᨶ᩠ᨶᩣᨣᨲᩮᩣ ᨣᩥᩃᩣᨶᩮᩣ ᩈᩪᨸᨭ᩠ᨮᩮᩣ ᩉᩮᩣᨲᩥ.
</Paragraph>

<Paragraph number="1705" book="vi-maha">
ᨸᨬ᩠ᨧᩉᩥ, ᨽᩥᨠ᩠ᨡᩅᩮ, ᩋᩘᨣᩮᩉᩥ ᩈᨾᨶ᩠ᨶᩣᨣᨲᩮᩣ ᨣᩥᩃᩣᨶᩩᨸᨭ᩠ᨮᩣᨠᩮᩣ ᨶᩣᩃᩴ ᨣᩥᩃᩣᨶᩴ ᩏᨸᨭ᩠ᨮᩣᨲᩩᩴ—  ᨶ ᨸᨭᩥᨻᩃᩮᩣ ᩉᩮᩣᨲᩥ ᨽᩮᩈᨩ᩠ᨩᩴ ᩈᩴᩅᩥᨵᩤᨲᩩᩴ, ᩈᨸ᩠ᨸᩣᨿᩣᩈᨸ᩠ᨸᩣᨿᩴ ᨶ ᨩᩣᨶᩣᨲᩥ, ᩋᩈᨸ᩠ᨸᩣᨿᩴ ᩏᨸᨶᩣᨾᩮᨲᩥ ᩈᨸ᩠ᨸᩣᨿᩴ ᩋᨸᨶᩣᨾᩮᨲᩥ, ᩋᩣᨾᩥᩈᨶ᩠ᨲᩁᩮᩣ ᨣᩥᩃᩣᨶᩴ ᩏᨸᨭ᩠ᨮᩣᨲᩥ ᨶᩮᩣ ᨾᩮᨲ᩠ᨲᨧᩥᨲ᩠ᨲᩮᩣ, ᨩᩮᨣᩩᨧ᩠ᨨᩦ ᩉᩮᩣᨲᩥ ᩏᨧ᩠ᨧᩣᩁᩴ ᩅᩤ ᨸᩔᩣᩅᩴ ᩅᩤ ᨡᩮᩊᩴ ᩅᩤ ᩅᨶ᩠ᨲᩴ ᩅᩤ ᨶᩦᩉᩣᨲᩩᩴ, ᨶ ᨸᨭᩥᨻᩃᩮᩣ ᩉᩮᩣᨲᩥ ᨣᩥᩃᩣᨶᩴ ᨠᩣᩃᩮᨶ ᨠᩣᩃᩴ ᨵᨾ᩠ᨾᩥᨿᩣ ᨠᨳᩣᨿ ᩈᨶ᩠ᨴᩔᩮᨲᩩᩴ ᩈᨾᩣᨴᨸᩮᨲᩩᩴ ᩈᨾᩩᨲ᩠ᨲᩮᨩᩮᨲᩩᩴ ᩈᨾ᩠ᨸᩉᩴᩈᩮᨲᩩᩴ. ᩍᨾᩮᩉᩥ ᨡᩮᩣ, ᨽᩥᨠ᩠ᨡᩅᩮ, ᨸᨬ᩠ᨧᩉᩘᨣᩮᩉᩥ ᩈᨾᨶ᩠ᨶᩣᨣᨲᩮᩣ ᨣᩥᩃᩣᨶᩩᨸᨭ᩠ᨮᩣᨠᩮᩣ ᨶᩣᩃᩴ ᨣᩥᩃᩣᨶᩴ ᩏᨸᨭ᩠ᨮᩣᨲᩩᩴ.
</Paragraph>

<Paragraph number="1706" book="vi-maha">
ᨸᨬ᩠ᨧᩉᩥ, ᨽᩥᨠ᩠ᨡᩅᩮ, ᩋᩘᨣᩮᩉᩥ ᩈᨾᨶ᩠ᨶᩣᨣᨲᩮᩣ ᨣᩥᩃᩣᨶᩩᨸᨭ᩠ᨮᩣᨠᩮᩣ ᩋᩃᩴ ᨣᩥᩃᩣᨶᩴ ᩏᨸᨭ᩠ᨮᩣᨲᩩᩴ—  ᨸᨭᩥᨻᩃᩮᩣ ᩉᩮᩣᨲᩥ ᨽᩮᩈᨩ᩠ᨩᩴ ᩈᩴᩅᩥᨵᩤᨲᩩᩴ, ᩈᨸ᩠ᨸᩣᨿᩣᩈᨸ᩠ᨸᩣᨿᩴ ᨩᩣᨶᩣᨲᩥ, ᩋᩈᨸ᩠ᨸᩣᨿᩴ ᩋᨸᨶᩣᨾᩮᨲᩥ ᩈᨸ᩠ᨸᩣᨿᩴ ᩏᨸᨶᩣᨾᩮᨲᩥ, ᨾᩮᨲ᩠ᨲᨧᩥᨲ᩠ᨲᩮᩣ ᨣᩥᩃᩣᨶᩴ ᩏᨸᨭ᩠ᨮᩣᨲᩥ ᨶᩮᩣ ᩋᩣᨾᩥᩈᨶ᩠ᨲᩁᩮᩣ, ᩋᨩᩮᨣᩩᨧ᩠ᨨᩦ ᩉᩮᩣᨲᩥ ᩏᨧ᩠ᨧᩣᩁᩴ ᩅᩤ ᨸᩔᩣᩅᩴ ᩅᩤ ᨡᩮᩊᩴ ᩅᩤ ᩅᨶ᩠ᨲᩴ ᩅᩤ ᨶᩦᩉᩣᨲᩩᩴ, ᨸᨭᩥᨻᩃᩮᩣ ᩉᩮᩣᨲᩥ ᨣᩥᩃᩣᨶᩴ ᨠᩣᩃᩮᨶ ᨠᩣᩃᩴ ᨵᨾ᩠ᨾᩥᨿᩣ ᨠᨳᩣᨿ ᩈᨶ᩠ᨴᩔᩮᨲᩩᩴ ᩈᨾᩣᨴᨸᩮᨲᩩᩴ ᩈᨾᩩᨲ᩠ᨲᩮᨩᩮᨲᩩᩴ ᩈᨾ᩠ᨸᩉᩴᩈᩮᨲᩩᩴ. ᩍᨾᩮᩉᩥ ᨡᩮᩣ, ᨽᩥᨠ᩠ᨡᩅᩮ, ᨸᨬ᩠ᨧᩉᩘᨣᩮᩉᩥ ᩈᨾᨶ᩠ᨶᩣᨣᨲᩮᩣ ᨣᩥᩃᩣᨶᩩᨸᨭ᩠ᨮᩣᨠᩮᩣ ᩋᩃᩴ ᨣᩥᩃᩣᨶᩴ ᩏᨸᨭ᩠ᨮᩣᨲᩩᨶ᩺”ᨲᩥ.
</Paragraph>
</Division>