---
title: "8.15 ᨨᩥᨶ᩠ᨶᨠᨧᩦᩅᩁᩣᨶᩩᨩᩣᨶᨶ"
tableOfContents: false
sidebar:
  order: 7
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="345" book="vi-maha">

<Paragraph number="1643" book="vi-maha">
ᩋᨳ ᨡᩮᩣ ᨽᨣᩅᩤ ᩁᩣᨩᨣᩉᩮ ᨿᨳᩣᨽᩥᩁᨶ᩠ᨲᩴ ᩅᩥᩉᩁᩥᨲ᩠ᩅᩣ ᨿᩮᨶ ᨴᨠ᩠ᨡᩥᨱᩣᨣᩥᩁᩥ ᨲᩮᨶ ᨧᩣᩁᩥᨠᩴ ᨸᨠ᩠ᨠᩣᨾᩥ. ᩋᨴ᩠ᨴᩈᩣ ᨡᩮᩣ ᨽᨣᩅᩤ ᨾᨣᨵᨡᩮᨲ᩠ᨲᩴ ᩋᨧ᩠ᨨᩥᨻᨴ᩠ᨵᩴ ᨸᩣᩊᩥᨻᨴ᩠ᨵᩴ ᨾᩁᩥᨿᩣᨴᨻᨴ᩠ᨵᩴ ᩈᩥᩘᨥᩣᨭᨠᨻᨴ᩠ᨵᩴ, ᨴᩥᩈ᩠ᩅᩣᨶ ᩋᩣᨿᩈ᩠ᨾᨶ᩠ᨲᩴ ᩋᩣᨶᨶ᩠ᨴᩴ ᩋᩣᨾᨶ᩠ᨲᩮᩈᩥ—  “ᨸᩔᩈᩥ ᨶᩮᩣ ᨲ᩠ᩅᩴ, ᩋᩣᨶᨶ᩠ᨴ, ᨾᨣᨵᨡᩮᨲ᩠ᨲᩴ ᩋᨧ᩠ᨨᩥᨻᨴ᩠ᨵᩴ ᨸᩣᩊᩥᨻᨴ᩠ᨵᩴ ᨾᩁᩥᨿᩣᨴᨻᨴ᩠ᨵᩴ ᩈᩥᩘᨥᩣᨭᨠᨻᨴ᩠ᨵᨶ᩺”ᨲᩥ? “ᩑᩅᩴ, ᨽᨶ᩠ᨲᩮ”ᨲᩥ. “ᩏᩔᩉᩈᩥ ᨲ᩠ᩅᩴ, ᩋᩣᨶᨶ᩠ᨴ, ᨽᩥᨠ᩠ᨡᩪᨶᩴ ᩑᩅᩁᩪᨸᩣᨶᩥ ᨧᩦᩅᩁᩣᨶᩥ ᩈᩴᩅᩥᨴᩉᩥᨲᩩᨶ᩺”ᨲᩥ? “ᩏᩔᩉᩣᨾᩥ, ᨽᨣᩅᩤ”ᨲᩥ. ᩋᨳ ᨡᩮᩣ ᨽᨣᩅᩤ ᨴᨠ᩠ᨡᩥᨱᩣᨣᩥᩁᩥᩈ᩠ᨾᩥᩴ ᨿᨳᩣᨽᩥᩁᨶ᩠ᨲᩴ ᩅᩥᩉᩁᩥᨲ᩠ᩅᩣ ᨸᩩᨶᨴᩮᩅ ᩁᩣᨩᨣᩉᩴ ᨸᨧ᩠ᨧᩣᨣᨬ᩠ᨨᩥ. ᩋᨳ ᨡᩮᩣ ᩋᩣᨿᩈ᩠ᨾᩣ ᩋᩣᨶᨶ᩠ᨴᩮᩣ ᩈᨾ᩠ᨻᩉᩩᩃᩣᨶᩴ ᨽᩥᨠ᩠ᨡᩪᨶᩴ ᨧᩦᩅᩁᩣᨶᩥ ᩈᩴᩅᩥᨴᩉᩥᨲ᩠ᩅᩣ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥ; ᩏᨸᩈᩘᨠᨾᩥᨲ᩠ᩅᩣ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᨸᩔᨲᩩ ᨾᩮ, ᨽᨶ᩠ᨲᩮ, ᨽᨣᩅᩤ ᨧᩦᩅᩁᩣᨶᩥ ᩈᩴᩅᩥᨴᩉᩥᨲᩣᨶᩦ”ᨲᩥ. ᩋᨳ ᨡᩮᩣ ᨽᨣᩅᩤ ᩑᨲᩈ᩠ᨾᩥᩴ ᨶᩥᨴᩤᨶᩮ ᩑᨲᩈ᩠ᨾᩥᩴ ᨸᨠᩁᨱᩮ ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᨸᨱ᩠ᨯᩥᨲᩮᩣ, ᨽᩥᨠ᩠ᨡᩅᩮ, ᩋᩣᨶᨶ᩠ᨴᩮᩣ; ᨾᩉᩣᨸᨬ᩠ᨬᩮᩣ, ᨽᩥᨠ᩠ᨡᩅᩮ, ᩋᩣᨶᨶ᩠ᨴᩮᩣ; ᨿᨲᩕ ᩉᩥ ᨶᩣᨾ ᨾᨿᩣ ᩈᩴᨡᩥᨲ᩠ᨲᩮᨶ ᨽᩣᩈᩥᨲᩔ ᩅᩥᨲ᩠ᨳᩣᩁᩮᨶ ᩋᨲ᩠ᨳᩴ ᩋᩣᨩᩣᨶᩥᩔᨲᩥ, ᨠᩩᩈᩥᨾ᩠ᨸᩥ ᨶᩣᨾ ᨠᩁᩥᩔᨲᩥ, ᩋᨯ᩠ᨰᨠᩩᩈᩥᨾ᩠ᨸᩥ ᨶᩣᨾ ᨠᩁᩥᩔᨲᩥ, ᨾᨱ᩠ᨯᩃᨾ᩠ᨸᩥ ᨶᩣᨾ ᨠᩁᩥᩔᨲᩥ, ᩋᨯ᩠ᨰᨾᨱ᩠ᨯᩃᨾ᩠ᨸᩥ ᨶᩣᨾ ᨠᩁᩥᩔᨲᩥ, ᩅᩥᩅᨭ᩠ᨭᨾ᩠ᨸᩥ ᨶᩣᨾ ᨠᩁᩥᩔᨲᩥ, ᩋᨶᩩᩅᩥᩅᨭ᩠ᨭᨾ᩠ᨸᩥ ᨶᩣᨾ ᨠᩁᩥᩔᨲᩥ, ᨣᩦᩅᩮᨿ᩠ᨿᨠᨾ᩠ᨸᩥ ᨶᩣᨾ ᨠᩁᩥᩔᨲᩥ, ᨩᩘᨥᩮᨿ᩠ᨿᨠᨾ᩠ᨸᩥ ᨶᩣᨾ ᨠᩁᩥᩔᨲᩥ, ᨻᩣᩉᨶ᩠ᨲᨾ᩠ᨸᩥ ᨶᩣᨾ ᨠᩁᩥᩔᨲᩥ, ᨨᩥᨶ᩠ᨶᨠᩴ ᨽᩅᩥᩔᨲᩥ, ᩈᨲ᩠ᨳᩃᩪᨡᩴ ᩈᨾᨱᩈᩣᩁᩩᨸ᩠ᨸᩴ ᨸᨧ᩠ᨧᨲ᩠ᨳᩥᨠᩣᨶᨬ᩠ᨧ ᩋᨶᨽᩥᨧ᩠ᨨᩥᨲᩴ. ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨨᩥᨶ᩠ᨶᨠᩴ ᩈᩘᨥᩣᨭᩥᩴ ᨨᩥᨶ᩠ᨶᨠᩴ ᩏᨲ᩠ᨲᩁᩣᩈᩘᨣᩴ ᨨᩥᨶ᩠ᨶᨠᩴ ᩋᨶ᩠ᨲᩁᩅᩤᩈᨠᨶ᩺”ᨲᩥ.
</Paragraph>
</Division>