---
title: "8.17 ᩋᨲᩥᩁᩮᨠᨧᩦᩅᩁᨠᨳᩣ"
tableOfContents: false
sidebar:
  order: 9
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="347" book="vi-maha">

<Paragraph number="1646" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ—  “ᨽᨣᩅᨲᩣ ᨲᩥᨧᩦᩅᩁᩴ ᩋᨶᩩᨬ᩠ᨬᩣᨲᨶ᩺”ᨲᩥ—  ᩋᨬ᩠ᨬᩮᨶᩮᩅ ᨲᩥᨧᩦᩅᩁᩮᨶ ᨣᩤᨾᩴ ᨸᩅᩥᩈᨶ᩠ᨲᩥ, ᩋᨬ᩠ᨬᩮᨶ ᨲᩥᨧᩦᩅᩁᩮᨶ ᩋᩣᩁᩣᨾᩮ ᩋᨧ᩠ᨨᨶ᩠ᨲᩥ, ᩋᨬ᩠ᨬᩮᨶ ᨲᩥᨧᩦᩅᩁᩮᨶ ᨶᩉᩣᨶᩴ ᩒᨲᩁᨶ᩠ᨲᩥ. ᨿᩮ ᨲᩮ ᨽᩥᨠ᩠ᨡᩪ ᩋᨸ᩠ᨸᩥᨧ᩠ᨨᩣ ᨲᩮ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᩋᨲᩥᩁᩮᨠᨧᩦᩅᩁᩴ ᨵᩤᩁᩮᩔᨶ᩠ᨲᩦ”ᨲᩥ. ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. ᩋᨳ ᨡᩮᩣ ᨽᨣᩅᩤ ᩑᨲᩈ᩠ᨾᩥᩴ ᨶᩥᨴᩤᨶᩮ ᩑᨲᩈ᩠ᨾᩥᩴ ᨸᨠᩁᨱᩮ ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᨶ, ᨽᩥᨠ᩠ᨡᩅᩮ, ᩋᨲᩥᩁᩮᨠᨧᩦᩅᩁᩴ ᨵᩤᩁᩮᨲᨻ᩠ᨻᩴ. ᨿᩮᩣ ᨵᩤᩁᩮᨿ᩠ᨿ, ᨿᨳᩣᨵᨾ᩠ᨾᩮᩣ ᨠᩣᩁᩮᨲᨻ᩠ᨻᩮᩣ”ᨲᩥ.
</Paragraph>

<Paragraph number="1647" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᩣᨿᩈ᩠ᨾᨲᩮᩣ ᩋᩣᨶᨶ᩠ᨴᩔ ᩋᨲᩥᩁᩮᨠᨧᩦᩅᩁᩴ ᩏᨸ᩠ᨸᨶ᩠ᨶᩴ ᩉᩮᩣᨲᩥ. ᩋᩣᨿᩈ᩠ᨾᩣ ᨧ ᩋᩣᨶᨶ᩠ᨴᩮᩣ ᨲᩴ ᨧᩦᩅᩁᩴ ᩋᩣᨿᩈ᩠ᨾᨲᩮᩣ ᩈᩣᩁᩥᨸᩩᨲ᩠ᨲᩔ ᨴᩤᨲᩩᨠᩣᨾᩮᩣ ᩉᩮᩣᨲᩥ. ᩋᩣᨿᩈ᩠ᨾᩣ ᨧ ᩈᩣᩁᩥᨸᩩᨲ᩠ᨲᩮᩣ ᩈᩣᨠᩮᨲᩮ ᩅᩥᩉᩁᨲᩥ. ᩋᨳ ᨡᩮᩣ ᩋᩣᨿᩈ᩠ᨾᨲᩮᩣ ᩋᩣᨶᨶ᩠ᨴᩔ ᩑᨲᨴᩉᩮᩣᩈᩥ—  “ᨽᨣᩅᨲᩣ ᩈᩥᨠ᩠ᨡᩣᨸᨴᩴ ᨸᨬ᩠ᨬᨲ᩠ᨲᩴ—  ‘ᨶ ᩋᨲᩥᩁᩮᨠᨧᩦᩅᩁᩴ ᨵᩤᩁᩮᨲᨻ᩠ᨻᨶ᩺’ᨲᩥ. ᩍᨴᨬ᩠ᨧ ᨾᩮ ᩋᨲᩥᩁᩮᨠᨧᩦᩅᩁᩴ ᩏᨸ᩠ᨸᨶ᩠ᨶᩴ. ᩋᩉᨬ᩠ᨧᩥᨾᩴ ᨧᩦᩅᩁᩴ ᩋᩣᨿᩈ᩠ᨾᨲᩮᩣ ᩈᩣᩁᩥᨸᩩᨲ᩠ᨲᩔ ᨴᩤᨲᩩᨠᩣᨾᩮᩣ. ᩋᩣᨿᩈ᩠ᨾᩣ ᨧ ᩈᩣᩁᩥᨸᩩᨲ᩠ᨲᩮᩣ ᩈᩣᨠᩮᨲᩮ ᩅᩥᩉᩁᨲᩥ. ᨠᨳᩴ ᨶᩩ ᨡᩮᩣ ᨾᨿᩣ ᨸᨭᩥᨸᨩ᩠ᨩᩥᨲᨻ᩠ᨻᨶ᩺”ᨲᩥ? ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩥ. “ᨠᩦᩅᨧᩥᩁᩴ ᨸᨶᩣᨶᨶ᩠ᨴ, ᩈᩣᩁᩥᨸᩩᨲ᩠ᨲᩮᩣ ᩋᩣᨣᨧ᩠ᨨᩥᩔᨲᩦ”ᨲᩥ? “ᨶᩅᨾᩴ ᩅᩤ, ᨽᨣᩅᩤ, ᨴᩥᩅᩈᩴ, ᨴᩈᨾᩴ ᩅᩤ”ᨲᩥ. ᩋᨳ ᨡᩮᩣ ᨽᨣᩅᩤ ᩑᨲᩈ᩠ᨾᩥᩴ ᨶᩥᨴᩤᨶᩮ ᩑᨲᩈ᩠ᨾᩥᩴ ᨸᨠᩁᨱᩮ ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨴᩈᩣᩉᨸᩁᨾᩴ ᩋᨲᩥᩁᩮᨠᨧᩦᩅᩁᩴ ᨵᩤᩁᩮᨲᩩᨶ᩺”ᨲᩥ.
</Paragraph>

<Paragraph number="1648" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪᨶᩴ ᩋᨲᩥᩁᩮᨠᨧᩦᩅᩁᩴ ᩏᨸ᩠ᨸᨶ᩠ᨶᩴ ᩉᩮᩣᨲᩥ. ᩋᨳ ᨡᩮᩣ ᨽᩥᨠ᩠ᨡᩪᨶᩴ ᩑᨲᨴᩉᩮᩣᩈᩥ—  “ᨠᨳᩴ ᨶᩩ ᨡᩮᩣ ᩋᨾ᩠ᩉᩮᩉᩥ ᩋᨲᩥᩁᩮᨠᨧᩦᩅᩁᩮ ᨸᨭᩥᨸᨩ᩠ᨩᩥᨲᨻ᩠ᨻᨶ᩺”ᨲᩥ? ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩋᨲᩥᩁᩮᨠᨧᩦᩅᩁᩴ ᩅᩥᨠᨸ᩠ᨸᩮᨲᩩᨶ᩺”ᨲᩥ.
</Paragraph>

</Division>
<Division number="348" book="vi-maha">

<Paragraph number="1649" book="vi-maha">
ᩋᨳ ᨡᩮᩣ ᨽᨣᩅᩤ ᩅᩮᩈᩣᩃᩥᨿᩴ ᨿᨳᩣᨽᩥᩁᨶ᩠ᨲᩴ ᩅᩥᩉᩁᩥᨲ᩠ᩅᩣ ᨿᩮᨶ ᨻᩣᩁᩣᨱᩈᩦ ᨲᩮᨶ ᨧᩣᩁᩥᨠᩴ ᨸᨠ᩠ᨠᩣᨾᩥ. ᩋᨶᩩᨸᩩᨻ᩠ᨻᩮᨶ ᨧᩣᩁᩥᨠᩴ ᨧᩁᨾᩣᨶᩮᩣ ᨿᩮᨶ ᨻᩣᩁᩣᨱᩈᩦ ᨲᨴᩅᩈᩁᩥ. ᨲᨲᩕ ᩈᩩᨴᩴ ᨽᨣᩅᩤ ᨻᩣᩁᩣᨱᩈᩥᨿᩴ ᩅᩥᩉᩁᨲᩥ ᩍᩈᩥᨸᨲᨶᩮ ᨾᩥᨣᨴᩤᨿᩮ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩔ ᨽᩥᨠ᩠ᨡᩩᨶᩮᩣ ᩋᨶ᩠ᨲᩁᩅᩤᩈᨠᩮᩣ ᨨᩥᨴ᩠ᨴᩮᩤ ᩉᩮᩣᨲᩥ. ᩋᨳ ᨡᩮᩣ ᨲᩔ ᨽᩥᨠ᩠ᨡᩩᨶᩮᩣ ᩑᨲᨴᩉᩮᩣᩈᩥ—  “ᨽᨣᩅᨲᩣ ᨲᩥᨧᩦᩅᩁᩴ ᩋᨶᩩᨬ᩠ᨬᩣᨲᩴ—  ᨴᩥᨣᩩᨱᩣ ᩈᩘᨥᩣᨭᩥ, ᩑᨠᨧ᩠ᨧᩥᨿᩮᩣ ᩏᨲ᩠ᨲᩁᩣᩈᩘᨣᩮᩤ, ᩑᨠᨧ᩠ᨧᩥᨿᩮᩣ ᩋᨶ᩠ᨲᩁᩅᩤᩈᨠᩮᩣ. ᩋᨿᨬ᩠ᨧ ᨾᩮ ᩋᨶ᩠ᨲᩁᩅᩤᩈᨠᩮᩣ ᨨᩥᨴ᩠ᨴᩮᩤ. ᨿᨶ᩠ᨶᩪᨶᩣᩉᩴ ᩋᨣ᩠ᨣᩊᩴ ᩋᨧ᩠ᨨᩩᨸᩮᨿ᩠ᨿᩴ, ᩈᨾᨶ᩠ᨲᨲᩮᩣ ᨴᩩᨸᨭ᩠ᨭᩴ ᨽᩅᩥᩔᨲᩥ, ᨾᨩ᩠ᨫᩮ ᩑᨠᨧ᩠ᨧᩥᨿᨶ᩺”ᨲᩥ. ᩋᨳ ᨡᩮᩣ ᩈᩮᩣ ᨽᩥᨠ᩠ᨡᩩ ᩋᨣ᩠ᨣᩊᩴ ᩋᨧ᩠ᨨᩩᨸᩮᩈᩥ. ᩋᨴ᩠ᨴᩈᩣ ᨡᩮᩣ ᨽᨣᩅᩤ ᩈᩮᨶᩣᩈᨶᨧᩣᩁᩥᨠᩴ ᩋᩣᩉᩥᨱ᩠ᨯᨶ᩠ᨲᩮᩣ ᨲᩴ ᨽᩥᨠ᩠ᨡᩩᩴ ᩋᨣ᩠ᨣᩊᩴ ᩋᨧ᩠ᨨᩩᨸᩮᨶ᩠ᨲᩴ, ᨴᩥᩈ᩠ᩅᩣᨶ ᨿᩮᨶ ᩈᩮᩣ ᨽᩥᨠ᩠ᨡᩩ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᨲᩴ ᨽᩥᨠ᩠ᨡᩩᩴ ᩑᨲᨴᩅᩮᩤᨧ—  “ᨠᩥᩴ ᨲ᩠ᩅᩴ, ᨽᩥᨠ᩠ᨡᩩ, ᨠᩁᩮᩣᩈᩦ”ᨲᩥ? “ᩋᨣ᩠ᨣᩊᩴ, ᨽᨣᩅᩤ, ᩋᨧ᩠ᨨᩩᨸᩮᨾᩦ”ᨲᩥ. “ᩈᩣᨵᩩ ᩈᩣᨵᩩ, ᨽᩥᨠ᩠ᨡᩩ; ᩈᩣᨵᩩ ᨡᩮᩣ ᨲ᩠ᩅᩴ, ᨽᩥᨠ᩠ᨡᩩ, ᩋᨣ᩠ᨣᩊᩴ ᩋᨧ᩠ᨨᩩᨸᩮᩈᩦ”ᨲᩥ.
</Paragraph>

<Paragraph number="1650" book="vi-maha">
ᩋᨳ ᨡᩮᩣ ᨽᨣᩅᩤ ᩑᨲᩈ᩠ᨾᩥᩴ ᨶᩥᨴᩤᨶᩮ ᩑᨲᩈ᩠ᨾᩥᩴ ᨸᨠᩁᨱᩮ ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩋᩉᨲᩣᨶᩴ ᨴᩩᩔᩣᨶᩴ ᩋᩉᨲᨠᨸ᩠ᨸᩣᨶᩴ ᨴᩥᨣᩩᨱᩴ ᩈᩘᨥᩣᨭᩥᩴ, ᩑᨠᨧ᩠ᨧᩥᨿᩴ ᩏᨲ᩠ᨲᩁᩣᩈᩘᨣᩴ, ᩑᨠᨧ᩠ᨧᩥᨿᩴ ᩋᨶ᩠ᨲᩁᩅᩤᩈᨠᩴ; ᩏᨲᩩᨴ᩠ᨵᨭᩣᨶᩴ ᨴᩩᩔᩣᨶᩴ ᨧᨲᩩᨣ᩠ᨣᩩᨱᩴ ᩈᩘᨥᩣᨭᩥᩴ, ᨴᩥᨣᩩᨱᩴ ᩏᨲ᩠ᨲᩁᩣᩈᩘᨣᩴ, ᨴᩥᨣᩩᨱᩴ ᩋᨶ᩠ᨲᩁᩅᩤᩈᨠᩴ; ᨸᩴᩈᩩᨠᩪᩃᩮ ᨿᩣᩅᨴᨲ᩠ᨳᩴ; ᨸᩣᨸᨱᩥᨠᩮ ᩏᩔᩣᩉᩮᩣ ᨠᩁᨱᩦᨿᩮᩣ. ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩋᨣ᩠ᨣᩊᩴ ᨲᩩᨶ᩠ᨶᩴ ᩒᩅᨭ᩠ᨭᩥᨠᩴ ᨠᨱ᩠ᨯᩩᩈᨠᩴ ᨴᩊ᩠ᩉᩦᨠᨾ᩠ᨾᨶ᩺”ᨲᩥ.
</Paragraph>
</Division>