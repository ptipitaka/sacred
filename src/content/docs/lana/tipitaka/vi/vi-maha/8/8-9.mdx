---
title: "8.9 ᩅᩁᨿᩣᨧᨶᩣᨠᨳᩣ"
tableOfContents: false
sidebar:
  order: 31
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="337" book="vi-maha">

<Paragraph number="1587" book="vi-maha">
ᩋᨳ ᨡᩮᩣ ᨽᨣᩅᨲᩮᩣ ᨠᩣᨿᩮᩣ ᨶᨧᩥᩁᩔᩮᩅ ᨸᨠᨲᨲ᩠ᨲᩮᩣ ᩋᩉᩮᩣᩈᩥ. ᩋᨳ ᨡᩮᩣ ᨩᩦᩅᨠᩮᩣ ᨠᩮᩣᨾᩣᩁᨽᨧ᩠ᨧᩮᩣ ᨲᩴ ᩈᩥᩅᩮᨿ᩠ᨿᨠᩴ ᨴᩩᩔᨿᩩᨣᩴ ᩋᩣᨴᩤᨿ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᨶᩥᩈᩦᨴᩥ. ᩑᨠᨾᨶ᩠ᨲᩴ ᨶᩥᩈᩥᨶ᩠ᨶᩮᩣ ᨡᩮᩣ ᨩᩦᩅᨠᩮᩣ ᨠᩮᩣᨾᩣᩁᨽᨧ᩠ᨧᩮᩣ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᩑᨠᩣᩉᩴ, ᨽᨶ᩠ᨲᩮ, ᨽᨣᩅᨶ᩠ᨲᩴ ᩅᩁᩴ ᨿᩣᨧᩣᨾᩦ”ᨲᩥ. “ᩋᨲᩥᨠ᩠ᨠᨶ᩠ᨲᩅᩁᩣ ᨡᩮᩣ, ᨩᩦᩅᨠ, ᨲᨳᩣᨣᨲᩣ”ᨲᩥ. “ᨿᨬ᩠ᨧ, ᨽᨶ᩠ᨲᩮ, ᨠᨸ᩠ᨸᨲᩥ ᨿᨬ᩠ᨧ ᩋᨶᩅᨩ᩠ᨩᨶ᩺”ᨲᩥ. “ᩅᨴᩮᩉᩥ, ᨩᩦᩅᨠᩣ”ᨲᩥ. “ᨽᨣᩅᩤ, ᨽᨶ᩠ᨲᩮ, ᨸᩴᩈᩩᨠᩪᩃᩥᨠᩮᩣ, ᨽᩥᨠ᩠ᨡᩩᩈᩴᨥᩮᩣ ᨧ. ᩍᨴᩴ ᨾᩮ, ᨽᨶ᩠ᨲᩮ, ᩈᩥᩅᩮᨿ᩠ᨿᨠᩴ ᨴᩩᩔᨿᩩᨣᩴ ᩁᨬ᩠ᨬᩣ ᨸᨩ᩠ᨩᩮᩣᨲᩮᨶ ᨸᩉᩥᨲᩴ—  ᨻᩉᩪᨶᩴ ᨴᩩᩔᩣᨶᩴ ᨻᩉᩪᨶᩴ ᨴᩩᩔᨿᩩᨣᩤᨶᩴ ᨻᩉᩪᨶᩴ ᨴᩩᩔᨿᩩᨣᩈᨲᩣᨶᩴ ᨻᩉᩪᨶᩴ ᨴᩩᩔᨿᩩᨣᩈᩉᩔᩣᨶᩴ ᨻᩉᩪᨶᩴ ᨴᩩᩔᨿᩩᨣᩈᨲᩈᩉᩔᩣᨶᩴ ᩋᨣ᩠ᨣᨬ᩠ᨧ ᩈᩮᨭ᩠ᨮᨬ᩠ᨧ ᨾᩮᩣᨠ᩠ᨡᨬ᩠ᨧ ᩏᨲ᩠ᨲᨾᨬ᩠ᨧ ᨸᩅᩁᨬ᩠ᨧ. ᨸᨭᩥᨣ᩠ᨣᨱ᩠ᩉᩣᨲᩩ ᨾᩮ, ᨽᨶ᩠ᨲᩮ, ᨽᨣᩅᩤ ᩈᩥᩅᩮᨿ᩠ᨿᨠᩴ ᨴᩩᩔᨿᩩᨣᩴ; ᨽᩥᨠ᩠ᨡᩩᩈᩴᨥᩔ ᨧ ᨣᩉᨸᨲᩥᨧᩦᩅᩁᩴ ᩋᨶᩩᨩᩣᨶᩣᨲᩪ”ᨲᩥ. ᨸᨭᩥᨣ᩠ᨣᩉᩮᩈᩥ ᨽᨣᩅᩤ ᩈᩥᩅᩮᨿ᩠ᨿᨠᩴ ᨴᩩᩔᨿᩩᨣᩴ. ᩋᨳ ᨡᩮᩣ ᨽᨣᩅᩤ ᨩᩦᩅᨠᩴ ᨠᩮᩣᨾᩣᩁᨽᨧ᩠ᨧᩴ ᨵᨾ᩠ᨾᩥᨿᩣ ᨠᨳᩣᨿ ᩈᨶ᩠ᨴᩔᩮᩈᩥ ᩈᨾᩣᨴᨸᩮᩈᩥ ᩈᨾᩩᨲ᩠ᨲᩮᨩᩮᩈᩥ ᩈᨾ᩠ᨸᩉᩴᩈᩮᩈᩥ. ᩋᨳ ᨡᩮᩣ ᨩᩦᩅᨠᩮᩣ ᨠᩮᩣᨾᩣᩁᨽᨧ᩠ᨧᩮᩣ ᨽᨣᩅᨲᩣ ᨵᨾ᩠ᨾᩥᨿᩣ ᨠᨳᩣᨿ ᩈᨶ᩠ᨴᩔᩥᨲᩮᩣ ᩈᨾᩣᨴᨸᩥᨲᩮᩣ ᩈᨾᩩᨲ᩠ᨲᩮᨩᩥᨲᩮᩣ ᩈᨾ᩠ᨸᩉᩴᩈᩥᨲᩮᩣ ᩏᨭ᩠ᨮᩣᨿᩣᩈᨶᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᨸᨴᨠ᩠ᨡᩥᨱᩴ ᨠᨲ᩠ᩅᩣ ᨸᨠ᩠ᨠᩣᨾᩥ. ᩋᨳ ᨡᩮᩣ ᨽᨣᩅᩤ ᩑᨲᩈ᩠ᨾᩥᩴ ᨶᩥᨴᩤᨶᩮ ᩑᨲᩈ᩠ᨾᩥᩴ ᨸᨠᩁᨱᩮ ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨣᩉᨸᨲᩥᨧᩦᩅᩁᩴ. ᨿᩮᩣ ᩍᨧ᩠ᨨᨲᩥ, ᨸᩴᩈᩩᨠᩪᩃᩥᨠᩮᩣ ᩉᩮᩣᨲᩩ. ᨿᩮᩣ ᩍᨧ᩠ᨨᨲᩥ, ᨣᩉᨸᨲᩥᨧᩦᩅᩁᩴ ᩈᩣᨴᩥᨿᨲᩩ. ᩍᨲᩁᩦᨲᩁᩮᨶᨸᩣᩉᩴ, ᨽᩥᨠ᩠ᨡᩅᩮ, ᩈᨶ᩠ᨲᩩᨭ᩠ᨮᩥᩴ ᩅᨱ᩠ᨱᩮᨾᩦ”ᨲᩥ.
</Paragraph>

<Paragraph number="1588" book="vi-maha">
ᩋᩔᩮᩣᩈᩩᩴ ᨡᩮᩣ ᩁᩣᨩᨣᩉᩮ ᨾᨶᩩᩔᩣ—  “ᨽᨣᩅᨲᩣ ᨠᩥᩁ ᨽᩥᨠ᩠ᨡᩪᨶᩴ ᨣᩉᨸᨲᩥᨧᩦᩅᩁᩴ ᩋᨶᩩᨬ᩠ᨬᩣᨲᨶ᩺”ᨲᩥ. ᨲᩮ ᨧ ᨾᨶᩩᩔᩣ ᩉᨭ᩠ᨮᩣ ᩋᩉᩮᩈᩩᩴ ᩏᨴᨣ᩠ᨣᩤ—  “ᩍᨴᩤᨶᩥ ᨡᩮᩣ ᨾᨿᩴ ᨴᩤᨶᩣᨶᩥ ᨴᩔᩣᨾ ᨸᩩᨬ᩠ᨬᩣᨶᩥ ᨠᩁᩥᩔᩣᨾ, ᨿᨲᩮᩣ ᨽᨣᩅᨲᩣ ᨽᩥᨠ᩠ᨡᩪᨶᩴ ᨣᩉᨸᨲᩥᨧᩦᩅᩁᩴ ᩋᨶᩩᨬ᩠ᨬᩣᨲᨶ᩺”ᨲᩥ. ᩑᨠᩣᩉᩮᨶᩮᩅ ᩁᩣᨩᨣᩉᩮ ᨻᩉᩪᨶᩥ ᨧᩦᩅᩁᩈᩉᩔᩣᨶᩥ ᩏᨸ᩠ᨸᨩ᩠ᨩᩥᩴᩈᩩ.
</Paragraph>

<Paragraph number="1589" book="vi-maha">
ᩋᩔᩮᩣᩈᩩᩴ ᨡᩮᩣ ᨩᩣᨶᨸᨴᩤ ᨾᨶᩩᩔᩣ—  “ᨽᨣᩅᨲᩣ ᨠᩥᩁ ᨽᩥᨠ᩠ᨡᩪᨶᩴ ᨣᩉᨸᨲᩥᨧᩦᩅᩁᩴ ᩋᨶᩩᨬ᩠ᨬᩣᨲᨶ᩺”ᨲᩥ. ᨲᩮ ᨧ ᨾᨶᩩᩔᩣ ᩉᨭ᩠ᨮᩣ ᩋᩉᩮᩈᩩᩴ ᩏᨴᨣ᩠ᨣᩤ—  “ᩍᨴᩤᨶᩥ ᨡᩮᩣ ᨾᨿᩴ ᨴᩤᨶᩣᨶᩥ ᨴᩔᩣᨾ ᨸᩩᨬ᩠ᨬᩣᨶᩥ ᨠᩁᩥᩔᩣᨾ, ᨿᨲᩮᩣ ᨽᨣᩅᨲᩣ ᨽᩥᨠ᩠ᨡᩪᨶᩴ ᨣᩉᨸᨲᩥᨧᩦᩅᩁᩴ ᩋᨶᩩᨬ᩠ᨬᩣᨲᨶ᩺”ᨲᩥ. ᨩᨶᨸᨴᩮᨸᩥ ᩑᨠᩣᩉᩮᨶᩮᩅ ᨻᩉᩪᨶᩥ ᨧᩦᩅᩁᩈᩉᩔᩣᨶᩥ ᩏᨸ᩠ᨸᨩ᩠ᨩᩥᩴᩈᩩ.
</Paragraph>

<Paragraph number="1590" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩈᩴᨥᩔ ᨸᩣᩅᩤᩁᩮᩣ ᩏᨸ᩠ᨸᨶ᩠ᨶᩮᩣ ᩉᩮᩣᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨸᩣᩅᩤᩁᨶ᩺”ᨲᩥ.
</Paragraph>

<Paragraph number="1591" book="vi-maha">
ᨠᩮᩣᩈᩮᨿ᩠ᨿᨸᩣᩅᩤᩁᩮᩣ ᩏᨸ᩠ᨸᨶ᩠ᨶᩮᩣ ᩉᩮᩣᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨠᩮᩣᩈᩮᨿ᩠ᨿᨸᩣᩅᩤᩁᨶ᩺”ᨲᩥ.
</Paragraph>

<Paragraph number="1592" book="vi-maha">
ᨠᩮᩣᨩᩅᩴ ᩏᨸ᩠ᨸᨶ᩠ᨶᩴ ᩉᩮᩣᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨠᩮᩣᨩᩅᨶ᩺”ᨲᩥ.

</Paragraph>
</Division>

<Paragraph number="1593" type="center" book="vi-maha">
ᨸᨮᨾᨽᩣᨱᩅᩤᩁᩮᩣ ᨶᩥᨭ᩠ᨮᩥᨲᩮᩣ.
</Paragraph>