---
title: "8.21 ᩈᩴᨥᩥᨠᨧᩦᩅᩁᩩᨸ᩠ᨸᩣᨴᨠᨳᩣ"
tableOfContents: false
sidebar:
  order: 14
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="363" book="vi-maha">

<Paragraph number="1692" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᩑᨠᩮᩣ ᩅᩔᩴ ᩅᩈᩥ. ᨲᨲ᩠ᨳ ᨾᨶᩩᩔᩣ ᩈᩴᨥᩔ ᨴᩮᨾᩣᨲᩥ ᨧᩦᩅᩁᩣᨶᩥ ᩋᨴᩴᩈᩩ. ᩋᨳ ᨡᩮᩣ ᨲᩔ ᨽᩥᨠ᩠ᨡᩩᨶᩮᩣ ᩑᨲᨴᩉᩮᩣᩈᩥ—  “ᨽᨣᩅᨲᩣ ᨸᨬ᩠ᨬᨲ᩠ᨲᩴ—  ‘ᨧᨲᩩᩅᨣ᩠ᨣᩮᩤ ᨸᨧ᩠ᨨᩥᨾᩮᩣ ᩈᩴᨥᩮᩣ’ᨲᩥ. ᩋᩉᨬ᩠ᨧᨾ᩠ᩉᩥ ᩑᨠᨠᩮᩣ. ᩍᨾᩮ ᨧ ᨾᨶᩩᩔᩣ ᩈᩴᨥᩔ ᨴᩮᨾᩣᨲᩥ ᨧᩦᩅᩁᩣᨶᩥ ᩋᨴᩴᩈᩩ. ᨿᨶ᩠ᨶᩪᨶᩣᩉᩴ ᩍᨾᩣᨶᩥ ᩈᩴᨥᩥᨠᩣᨶᩥ ᨧᩦᩅᩁᩣᨶᩥ ᩈᩣᩅᨲ᩠ᨳᩥᩴ ᩉᩁᩮᨿ᩠ᨿᨶ᩺”ᨲᩥ. ᩋᨳ ᨡᩮᩣ ᩈᩮᩣ ᨽᩥᨠ᩠ᨡᩩ ᨲᩣᨶᩥ ᨧᩦᩅᩁᩣᨶᩥ ᩋᩣᨴᩤᨿ ᩈᩣᩅᨲ᩠ᨳᩥᩴ ᨣᨶ᩠ᨲ᩠ᩅᩣ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩥ. “ᨲᩩᨿ᩠ᩉᩮᩅ, ᨽᩥᨠ᩠ᨡᩩ, ᨲᩣᨶᩥ ᨧᩦᩅᩁᩣᨶᩥ ᨿᩣᩅ ᨠᨳᩥᨶᩔ ᩏᨻ᩠ᨽᩣᩁᩣᨿᩣ”ᨲᩥ. “ᩍᨵ ᨸᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩩ ᩑᨠᩮᩣ ᩅᩔᩴ ᩅᩈᨲᩥ. ᨲᨲ᩠ᨳ ᨾᨶᩩᩔᩣ—  ‘ᩈᩴᨥᩔ ᨴᩮᨾᩣ’ᨲᩥ ᨧᩦᩅᩁᩣᨶᩥ ᨴᩮᨶ᩠ᨲᩥ. ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨲᩔᩮᩅ ᨲᩣᨶᩥ ᨧᩦᩅᩁᩣᨶᩥ ᨿᩣᩅ ᨠᨳᩥᨶᩔ ᩏᨻ᩠ᨽᩣᩁᩣᨿᩣ”ᨲᩥ.
</Paragraph>

<Paragraph number="1693" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᩏᨲᩩᨠᩣᩃᩴ ᩑᨠᩮᩣ ᩅᩈᩥ. ᨲᨲ᩠ᨳ ᨾᨶᩩᩔᩣ ᩈᩴᨥᩔ ᨴᩮᨾᩣᨲᩥ ᨧᩦᩅᩁᩣᨶᩥ ᩋᨴᩴᩈᩩ. ᩋᨳ ᨡᩮᩣ ᨲᩔ ᨽᩥᨠ᩠ᨡᩩᨶᩮᩣ ᩑᨲᨴᩉᩮᩣᩈᩥ—  “ᨽᨣᩅᨲᩣ ᨸᨬ᩠ᨬᨲ᩠ᨲᩴ—  ‘ᨧᨲᩩᩅᨣ᩠ᨣᩮᩤ ᨸᨧ᩠ᨨᩥᨾᩮᩣ ᩈᩴᨥᩮᩣ’ᨲᩥ. ᩋᩉᨬ᩠ᨧᨾ᩠ᩉᩥ ᩑᨠᨠᩮᩣ. ᩍᨾᩮ ᨧ ᨾᨶᩩᩔᩣ—  ‘ᩈᩴᨥᩔ ᨴᩮᨾᩣ’ᨲᩥ ᨧᩦᩅᩁᩣᨶᩥ ᩋᨴᩴᩈᩩ. ᨿᨶ᩠ᨶᩪᨶᩣᩉᩴ ᩍᨾᩣᨶᩥ ᩈᩴᨥᩥᨠᩣᨶᩥ ᨧᩦᩅᩁᩣᨶᩥ ᩈᩣᩅᨲ᩠ᨳᩥᩴ ᩉᩁᩮᨿ᩠ᨿᨶ᩺”ᨲᩥ. ᩋᨳ ᨡᩮᩣ ᩈᩮᩣ ᨽᩥᨠ᩠ᨡᩩ ᨲᩣᨶᩥ ᨧᩦᩅᩁᩣᨶᩥ ᩋᩣᨴᩤᨿ ᩈᩣᩅᨲ᩠ᨳᩥᩴ ᨣᨶ᩠ᨲ᩠ᩅᩣ ᨽᩥᨠ᩠ᨡᩪᨶᩴ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩥ. ᨽᩥᨠ᩠ᨡᩪ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩈᨾ᩠ᨾᩩᨡᩦᨽᩪᨲᩮᨶ ᩈᩴᨥᩮᨶ ᨽᩣᨩᩮᨲᩩᩴ. ᩍᨵ ᨸᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩩ ᩏᨲᩩᨠᩣᩃᩴ ᩑᨠᩮᩣ ᩅᩈᨲᩥ. ᨲᨲ᩠ᨳ ᨾᨶᩩᩔᩣ—  ‘ᩈᩴᨥᩔ ᨴᩮᨾᩣ’ᨲᩥ ᨧᩦᩅᩁᩣᨶᩥ ᨴᩮᨶ᩠ᨲᩥ. ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨲᩮᨶ ᨽᩥᨠ᩠ᨡᩩᨶᩣ ᨲᩣᨶᩥ ᨧᩦᩅᩁᩣᨶᩥ ᩋᨵᩥᨭ᩠ᨮᩣᨲᩩᩴ—  ‘ᨾᨿ᩠ᩉᩥᨾᩣᨶᩥ ᨧᩦᩅᩁᩣᨶᩦ’ᨲᩥ. ᨲᩔ ᨧᩮ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩮᩣ ᨲᩴ ᨧᩦᩅᩁᩴ ᩋᨶᨵᩥᨭ᩠ᨮᩥᨲᩮ ᩋᨬ᩠ᨬᩮᩣ ᨽᩥᨠ᩠ᨡᩩ ᩋᩣᨣᨧ᩠ᨨᨲᩥ, ᩈᨾᨠᩮᩣ ᨴᩤᨲᨻ᩠ᨻᩮᩣ ᨽᩣᨣᩮᩤ. ᨲᩮᩉᩥ ᨧᩮ, ᨽᩥᨠ᩠ᨡᩅᩮ, ᨽᩥᨠ᩠ᨡᩪᩉᩥ ᨲᩴ ᨧᩦᩅᩁᩴ ᨽᩣᨩᩥᨿᨾᩣᨶᩮ, ᩋᨸᩣᨲᩥᨲᩮ ᨠᩩᩈᩮ, ᩋᨬ᩠ᨬᩮᩣ ᨽᩥᨠ᩠ᨡᩩ ᩋᩣᨣᨧ᩠ᨨᨲᩥ, ᩈᨾᨠᩮᩣ ᨴᩤᨲᨻ᩠ᨻᩮᩣ ᨽᩣᨣᩮᩤ. ᨲᩮᩉᩥ ᨧᩮ, ᨽᩥᨠ᩠ᨡᩅᩮ, ᨽᩥᨠ᩠ᨡᩪᩉᩥ ᨲᩴ ᨧᩦᩅᩁᩴ ᨽᩣᨩᩥᨿᨾᩣᨶᩮ, ᨸᩣᨲᩥᨲᩮ ᨠᩩᩈᩮ, ᩋᨬ᩠ᨬᩮᩣ ᨽᩥᨠ᩠ᨡᩩ ᩋᩣᨣᨧ᩠ᨨᨲᩥ, ᨶᩣᨠᩣᨾᩣ ᨴᩤᨲᨻ᩠ᨻᩮᩣ ᨽᩣᨣᩮᩤ”ᨲᩥ.
</Paragraph>

<Paragraph number="1694" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨴ᩠ᩅᩮ ᨽᩣᨲᩥᨠᩣ ᨳᩮᩁᩣ, ᩋᩣᨿᩈ᩠ᨾᩣ ᨧ ᩍᩈᩥᨴᩤᩈᩮᩣ ᩋᩣᨿᩈ᩠ᨾᩣ ᨧ ᩍᩈᩥᨽᨭᩮᩣ, ᩈᩣᩅᨲ᩠ᨳᩥᨿᩴ ᩅᩔᩴᩅᩩᨭ᩠ᨮᩣ ᩋᨬ᩠ᨬᨲᩁᩴ ᨣᩤᨾᨠᩣᩅᩤᩈᩴ ᩋᨣᨾᩴᩈᩩ. ᨾᨶᩩᩔᩣ—  “ᨧᩥᩁᩔᩣᨸᩥ ᨳᩮᩁᩣ ᩋᩣᨣᨲᩣ”ᨲᩥ—  ᩈᨧᩦᩅᩁᩣᨶᩥ ᨽᨲ᩠ᨲᩣᨶᩥ ᩋᨴᩴᩈᩩ. ᩋᩣᩅᩤᩈᩥᨠᩣ ᨽᩥᨠ᩠ᨡᩪ ᨳᩮᩁᩮ ᨸᩩᨧ᩠ᨨᩥᩴᩈᩩ—  “ᩍᨾᩣᨶᩥ, ᨽᨶ᩠ᨲᩮ, ᩈᩴᨥᩥᨠᩣᨶᩥ ᨧᩦᩅᩁᩣᨶᩥ ᨳᩮᩁᩮ ᩋᩣᨣᨾ᩠ᨾ ᩏᨸ᩠ᨸᨶ᩠ᨶᩣᨶᩥ, ᩈᩣᨴᩥᨿᩥᩔᨶ᩠ᨲᩥ ᨳᩮᩁᩣ ᨽᩣᨣᨶ᩺”ᨲᩥ. ᨳᩮᩁᩣ ᩑᩅᨾᩣᩉᩴᩈᩩ—  “ᨿᨳᩣ ᨡᩮᩣ ᨾᨿᩴ, ᩋᩣᩅᩩᩈᩮᩣ, ᨽᨣᩅᨲᩣ ᨵᨾ᩠ᨾᩴ ᨴᩮᩈᩥᨲᩴ ᩋᩣᨩᩣᨶᩣᨾ, ᨲᩩᨾ᩠ᩉᩣᨠᩴᨿᩮᩅ ᨲᩣᨶᩥ ᨧᩦᩅᩁᩣᨶᩥ ᨿᩣᩅ ᨠᨳᩥᨶᩔ ᩏᨻ᩠ᨽᩣᩁᩣᨿᩣ”ᨲᩥ.
</Paragraph>

<Paragraph number="1695" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨲᨿᩮᩣ ᨽᩥᨠ᩠ᨡᩪ ᩁᩣᨩᨣᩉᩮ ᩅᩔᩴ ᩅᩈᨶ᩠ᨲᩥ. ᨲᨲ᩠ᨳ ᨾᨶᩩᩔᩣ ᩈᩴᨥᩔ ᨴᩮᨾᩣᨲᩥ ᨧᩦᩅᩁᩣᨶᩥ ᨴᩮᨶ᩠ᨲᩥ. ᩋᨳ ᨡᩮᩣ ᨲᩮᩈᩴ ᨽᩥᨠ᩠ᨡᩪᨶᩴ ᩑᨲᨴᩉᩮᩣᩈᩥ—  “ᨽᨣᩅᨲᩣ ᨸᨬ᩠ᨬᨲ᩠ᨲᩴ—  ‘ᨧᨲᩩᩅᨣ᩠ᨣᩮᩤ ᨸᨧ᩠ᨨᩥᨾᩮᩣ ᩈᩴᨥᩮᩣ’ᨲᩥ. ᨾᨿᨬ᩠ᨧᨾ᩠ᩉᩣ ᨲᨿᩮᩣ ᨩᨶᩣ. ᩍᨾᩮ ᨧ ᨾᨶᩩᩔᩣ ᩈᩴᨥᩔ ᨴᩮᨾᩣᨲᩥ ᨧᩦᩅᩁᩣᨶᩥ ᨴᩮᨶ᩠ᨲᩥ. ᨠᨳᩴ ᨶᩩ ᨡᩮᩣ ᩋᨾ᩠ᩉᩮᩉᩥ ᨸᨭᩥᨸᨩ᩠ᨩᩥᨲᨻ᩠ᨻᨶ᩺”ᨲᩥ? ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩈᨾ᩠ᨻᩉᩩᩃᩣ ᨳᩮᩁᩣ, ᩋᩣᨿᩈ᩠ᨾᩣ ᨧ ᨶᩥᩃᩅᩤᩈᩦ ᩋᩣᨿᩈ᩠ᨾᩣ ᨧ ᩈᩣᨱᩅᩤᩈᩦ ᩋᩣᨿᩈ᩠ᨾᩣ ᨧ ᨣᩮᩤᨲᨠᩮᩣ ᩋᩣᨿᩈ᩠ᨾᩣ ᨧ ᨽᨣᩩ ᩋᩣᨿᩈ᩠ᨾᩣ ᨧ ᨹᩊᩥᨠᩈᨶ᩠ᨲᩣᨶᩮᩣ, ᨸᩣᨭᩃᩥᨸᩩᨲ᩠ᨲᩮ ᩅᩥᩉᩁᨶ᩠ᨲᩥ ᨠᩩᨠ᩠ᨠᩩᨭᩣᩁᩣᨾᩮ. ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᨸᩣᨭᩃᩥᨸᩩᨲ᩠ᨲᩴ ᨣᨶ᩠ᨲ᩠ᩅᩣ ᨳᩮᩁᩮ ᨸᩩᨧ᩠ᨨᩥᩴᩈᩩ. ᨳᩮᩁᩣ ᩑᩅᨾᩣᩉᩴᩈᩩ—  “ᨿᨳᩣ ᨡᩮᩣ ᨾᨿᩴ ᩋᩣᩅᩩᩈᩮᩣ ᨽᨣᩅᨲᩣ ᨵᨾ᩠ᨾᩴ ᨴᩮᩈᩥᨲᩴ ᩋᩣᨩᩣᨶᩣᨾ, ᨲᩩᨾ᩠ᩉᩣᨠᩴᨿᩮᩅ ᨲᩣᨶᩥ ᨧᩦᩅᩁᩣᨶᩥ ᨿᩣᩅ ᨠᨳᩥᨶᩔ ᩏᨻ᩠ᨽᩣᩁᩣᨿᩣ”ᨲᩥ.
</Paragraph>
</Division>