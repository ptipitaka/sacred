---
title: "8.3 ᨻᩥᨾ᩠ᨻᩥᩈᩣᩁᩁᩣᨩᩅᨲ᩠ᨳᩩ"
tableOfContents: false
sidebar:
  order: 23
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="331" book="vi-maha">

<Paragraph number="1568" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩁᨬ᩠ᨬᩮᩣ ᨾᩣᨣᨵᩔ ᩈᩮᨶᩥᨿᩔ ᨻᩥᨾ᩠ᨻᩥᩈᩣᩁᩔ ᨽᨣᨶ᩠ᨴᩃᩣᨻᩣᨵᩮᩤ ᩉᩮᩣᨲᩥ. ᩈᩣᨭᨠᩣ ᩃᩮᩣᩉᩥᨲᩮᨶ ᨾᨠ᩠ᨡᩥᨿᨶ᩠ᨲᩥ. ᨴᩮᩅᩥᨿᩮᩣ ᨴᩥᩈ᩠ᩅᩣ ᩏᨸ᩠ᨸᨱ᩠ᨯᩮᨶ᩠ᨲᩥ—  “ᩏᨲᩩᨶᩦ ᨴᩤᨶᩥ ᨴᩮᩅᩮᩤ, ᨸᩩᨸ᩠ᨹᩴ ᨴᩮᩅᩔ ᩏᨸ᩠ᨸᨶ᩠ᨶᩴ, ᨶ ᨧᩥᩁᩴ ᨴᩮᩅᩮᩤ ᩅᩥᨩᩣᨿᩥᩔᨲᩦ”ᨲᩥ. ᨲᩮᨶ ᩁᩣᨩᩣ ᨾᩘᨠᩩ ᩉᩮᩣᨲᩥ. ᩋᨳ ᨡᩮᩣ ᩁᩣᨩᩣ ᨾᩣᨣᨵᩮᩤ ᩈᩮᨶᩥᨿᩮᩣ ᨻᩥᨾ᩠ᨻᩥᩈᩣᩁᩮᩣ ᩋᨽᨿᩴ ᩁᩣᨩᨠᩩᨾᩣᩁᩴ ᩑᨲᨴᩅᩮᩤᨧ—  “ᨾᨿ᩠ᩉᩴ ᨡᩮᩣ, ᨽᨱᩮ ᩋᨽᨿ, ᨲᩣᨴᩥᩈᩮᩣ ᩋᩣᨻᩣᨵᩮᩤ, ᩈᩣᨭᨠᩣ ᩃᩮᩣᩉᩥᨲᩮᨶ ᨾᨠ᩠ᨡᩥᨿᨶ᩠ᨲᩥ, ᨴᩮᩅᩥᨿᩮᩣ ᨾᩴ ᨴᩥᩈ᩠ᩅᩣ ᩏᨸ᩠ᨸᨱ᩠ᨯᩮᨶ᩠ᨲᩥ—  ‘ᩏᨲᩩᨶᩦ ᨴᩤᨶᩥ ᨴᩮᩅᩮᩤ, ᨸᩩᨸ᩠ᨹᩴ ᨴᩮᩅᩔ ᩏᨸ᩠ᨸᨶ᩠ᨶᩴ, ᨶ ᨧᩥᩁᩴ ᨴᩮᩅᩮᩤ ᩅᩥᨩᩣᨿᩥᩔᨲᩦ’ᨲᩥ. ᩍᩘᨥ, ᨽᨱᩮ ᩋᨽᨿ, ᨲᩣᨴᩥᩈᩴ ᩅᩮᨩ᩠ᨩᩴ ᨩᩣᨶᩣᩉᩥ ᨿᩮᩣ ᨾᩴ ᨲᩥᨠᩥᨧ᩠ᨨᩮᨿ᩠ᨿᩣ”ᨲᩥ. “ᩋᨿᩴ, ᨴᩮᩅ, ᩋᨾ᩠ᩉᩣᨠᩴ ᨩᩦᩅᨠᩮᩣ ᩅᩮᨩ᩠ᨩᩮᩣ ᨲᩁᩩᨱᩮᩣ ᨽᨴᩕᨠᩮᩣ. ᩈᩮᩣ ᨴᩮᩅᩴ ᨲᩥᨠᩥᨧ᩠ᨨᩥᩔᨲᩦ”ᨲᩥ. “ᨲᩮᨶ ᩉᩥ, ᨽᨱᩮ ᩋᨽᨿ, ᨩᩦᩅᨠᩴ ᩅᩮᨩ᩠ᨩᩴ ᩋᩣᨱᩣᨸᩮᩉᩥ; ᩈᩮᩣ ᨾᩴ ᨲᩥᨠᩥᨧ᩠ᨨᩥᩔᨲᩦ”ᨲᩥ.
</Paragraph>

<Paragraph number="1569" book="vi-maha">
ᩋᨳ ᨡᩮᩣ ᩋᨽᨿᩮᩣ ᩁᩣᨩᨠᩩᨾᩣᩁᩮᩣ ᨩᩦᩅᨠᩴ ᨠᩮᩣᨾᩣᩁᨽᨧ᩠ᨧᩴ ᩋᩣᨱᩣᨸᩮᩈᩥ—  “ᨣᨧ᩠ᨨ, ᨽᨱᩮ ᨩᩦᩅᨠ, ᩁᩣᨩᩣᨶᩴ ᨲᩥᨠᩥᨧ᩠ᨨᩣᩉᩦ”ᨲᩥ. “ᩑᩅᩴ, ᨴᩮᩅᩤ”ᨲᩥ ᨡᩮᩣ ᨩᩦᩅᨠᩮᩣ ᨠᩮᩣᨾᩣᩁᨽᨧ᩠ᨧᩮᩣ ᩋᨽᨿᩔ ᩁᩣᨩᨠᩩᨾᩣᩁᩔ ᨸᨭᩥᩔᩩᨲ᩠ᩅᩣ ᨶᨡᩮᨶ ᨽᩮᩈᨩ᩠ᨩᩴ ᩋᩣᨴᩤᨿ ᨿᩮᨶ ᩁᩣᨩᩣ ᨾᩣᨣᨵᩮᩤ ᩈᩮᨶᩥᨿᩮᩣ ᨻᩥᨾ᩠ᨻᩥᩈᩣᩁᩮᩣ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᩁᩣᨩᩣᨶᩴ ᨾᩣᨣᨵᩴ ᩈᩮᨶᩥᨿᩴ ᨻᩥᨾ᩠ᨻᩥᩈᩣᩁᩴ ᩑᨲᨴᩅᩮᩤᨧ—  “ᩋᩣᨻᩣᨵᩴ ᨲᩮ, ᨴᩮᩅ, ᨸᩔᩣᨾᩣ”ᨲᩥ. ᩋᨳ ᨡᩮᩣ ᨩᩦᩅᨠᩮᩣ ᨠᩮᩣᨾᩣᩁᨽᨧ᩠ᨧᩮᩣ ᩁᨬ᩠ᨬᩮᩣ ᨾᩣᨣᨵᩔ ᩈᩮᨶᩥᨿᩔ ᨻᩥᨾ᩠ᨻᩥᩈᩣᩁᩔ ᨽᨣᨶ᩠ᨴᩃᩣᨻᩣᨵᩴ ᩑᨠᩮᨶᩮᩅ ᩋᩣᩃᩮᨸᩮᨶ ᩋᨸᨠᨯ᩠ᨰᩥ. ᩋᨳ ᨡᩮᩣ ᩁᩣᨩᩣ ᨾᩣᨣᨵᩮᩤ ᩈᩮᨶᩥᨿᩮᩣ ᨻᩥᨾ᩠ᨻᩥᩈᩣᩁᩮᩣ ᩋᩁᩮᩣᨣᩮᩤ ᩈᨾᩣᨶᩮᩣ ᨸᨬ᩠ᨧ ᩍᨲ᩠ᨳᩥᩈᨲᩣᨶᩥ ᩈᨻ᩠ᨻᩣᩃᩘᨠᩣᩁᩴ ᨽᩪᩈᩣᨸᩮᨲ᩠ᩅᩣ ᩒᨾᩩᨬ᩠ᨧᩣᨸᩮᨲ᩠ᩅᩣ ᨸᩩᨬ᩠ᨩᩴ ᨠᩣᩁᩣᨸᩮᨲ᩠ᩅᩣ ᨩᩦᩅᨠᩴ ᨠᩮᩣᨾᩣᩁᨽᨧ᩠ᨧᩴ ᩑᨲᨴᩅᩮᩤᨧ—  “ᩑᨲᩴ, ᨽᨱᩮ ᨩᩦᩅᨠ, ᨸᨬ᩠ᨧᨶ᩠ᨶᩴ ᩍᨲ᩠ᨳᩥᩈᨲᩣᨶᩴ ᩈᨻ᩠ᨻᩣᩃᩘᨠᩣᩁᩴ ᨲᩩᨿ᩠ᩉᩴ ᩉᩮᩣᨲᩪ”ᨲᩥ. “ᩋᩃᩴ, ᨴᩮᩅ, ᩋᨵᩥᨠᩣᩁᩴ ᨾᩮ ᨴᩮᩅᩮᩤ ᩈᩁᨲᩪ”ᨲᩥ. “ᨲᩮᨶ ᩉᩥ, ᨽᨱᩮ ᨩᩦᩅᨠ, ᨾᩴ ᩏᨸᨭ᩠ᨮᩉ, ᩍᨲ᩠ᨳᩣᨣᩤᩁᨬ᩠ᨧ, ᨻᩩᨴ᩠ᨵᨸ᩠ᨸᨾᩩᨡᨬ᩠ᨧ ᨽᩥᨠ᩠ᨡᩩᩈᩴᨥᨶ᩺”ᨲᩥ. “ᩑᩅᩴ, ᨴᩮᩅᩤ”ᨲᩥ ᨡᩮᩣ ᨩᩦᩅᨠᩮᩣ ᨠᩮᩣᨾᩣᩁᨽᨧ᩠ᨧᩮᩣ ᩁᨬ᩠ᨬᩮᩣ ᨾᩣᨣᨵᩔ ᩈᩮᨶᩥᨿᩔ ᨻᩥᨾ᩠ᨻᩥᩈᩣᩁᩔ ᨸᨧ᩠ᨧᩔᩮᩣᩈᩥ.
</Paragraph>
</Division>