---
title: "8.8 ᩈᨾᨲ᩠ᨲᩥᩴᩈᩅᩥᩁᩮᨧᨶᨠᨳᩣ"
tableOfContents: false
sidebar:
  order: 30
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="336" book="vi-maha">

<Paragraph number="1584" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᨣᩅᨲᩮᩣ ᨠᩣᨿᩮᩣ ᨴᩮᩤᩈᩣᨽᩥᩈᨶ᩠ᨶᩮᩣ ᩉᩮᩣᨲᩥ. ᩋᨳ ᨡᩮᩣ ᨽᨣᩅᩤ ᩋᩣᨿᩈ᩠ᨾᨶ᩠ᨲᩴ ᩋᩣᨶᨶ᩠ᨴᩴ ᩋᩣᨾᨶ᩠ᨲᩮᩈᩥ—  “ᨴᩮᩤᩈᩣᨽᩥᩈᨶ᩠ᨶᩮᩣ ᨡᩮᩣ, ᩋᩣᨶᨶ᩠ᨴ, ᨲᨳᩣᨣᨲᩔ ᨠᩣᨿᩮᩣ. ᩍᨧ᩠ᨨᨲᩥ ᨲᨳᩣᨣᨲᩮᩣ ᩅᩥᩁᩮᨧᨶᩴ ᨸᩣᨲᩩᨶ᩺”ᨲᩥ. ᩋᨳ ᨡᩮᩣ ᩋᩣᨿᩈ᩠ᨾᩣ ᩋᩣᨶᨶ᩠ᨴᩮᩣ ᨿᩮᨶ ᨩᩦᩅᨠᩮᩣ ᨠᩮᩣᨾᩣᩁᨽᨧ᩠ᨧᩮᩣ ᨲᩮᨶᩩᨸᩈᩘᨠᨾᩥ; ᩏᨸᩈᩘᨠᨾᩥᨲ᩠ᩅᩣ ᨩᩦᩅᨠᩴ ᨠᩮᩣᨾᩣᩁᨽᨧ᩠ᨧᩴ ᩑᨲᨴᩅᩮᩤᨧ—  “ᨴᩮᩤᩈᩣᨽᩥᩈᨶ᩠ᨶᩮᩣ ᨡᩮᩣ, ᩋᩣᩅᩩᩈᩮᩣ ᨩᩦᩅᨠ, ᨲᨳᩣᨣᨲᩔ ᨠᩣᨿᩮᩣ. ᩍᨧ᩠ᨨᨲᩥ ᨲᨳᩣᨣᨲᩮᩣ ᩅᩥᩁᩮᨧᨶᩴ ᨸᩣᨲᩩᨶ᩺”ᨲᩥ. “ᨲᩮᨶ ᩉᩥ, ᨽᨶ᩠ᨲᩮ ᩋᩣᨶᨶ᩠ᨴ, ᨽᨣᩅᨲᩮᩣ ᨠᩣᨿᩴ ᨠᨲᩥᨸᩣᩉᩴ ᩈᩥᨶᩮᩉᩮᨳᩣ”ᨲᩥ. ᩋᨳ ᨡᩮᩣ ᩋᩣᨿᩈ᩠ᨾᩣ ᩋᩣᨶᨶ᩠ᨴᩮᩣ ᨽᨣᩅᨲᩮᩣ ᨠᩣᨿᩴ ᨠᨲᩥᨸᩣᩉᩴ ᩈᩥᨶᩮᩉᩮᨲ᩠ᩅᩣ ᨿᩮᨶ ᨩᩦᩅᨠᩮᩣ ᨠᩮᩣᨾᩣᩁᨽᨧ᩠ᨧᩮᩣ ᨲᩮᨶᩩᨸᩈᩘᨠᨾᩥ; ᩏᨸᩈᩘᨠᨾᩥᨲ᩠ᩅᩣ ᨩᩦᩅᨠᩴ ᨠᩮᩣᨾᩣᩁᨽᨧ᩠ᨧᩴ ᩑᨲᨴᩅᩮᩤᨧ—  “ᩈᩥᨶᩥᨴ᩠ᨵᩮᩤ ᨡᩮᩣ, ᩋᩣᩅᩩᩈᩮᩣ ᨩᩦᩅᨠ, ᨲᨳᩣᨣᨲᩔ ᨠᩣᨿᩮᩣ. ᨿᩔᨴᩤᨶᩥ ᨠᩣᩃᩴ ᨾᨬ᩠ᨬᩈᩦ”ᨲᩥ. ᩋᨳ ᨡᩮᩣ ᨩᩦᩅᨠᩔ ᨠᩮᩣᨾᩣᩁᨽᨧ᩠ᨧᩔ ᩑᨲᨴᩉᩮᩣᩈᩥ—  “ᨶ ᨡᩮᩣ ᨾᩮᨲᩴ ᨸᨲᩥᩁᩪᨸᩴ ᨿᩮᩣᩉᩴ ᨽᨣᩅᨲᩮᩣ ᩒᩊᩣᩁᩥᨠᩴ ᩅᩥᩁᩮᨧᨶᩴ ᨴᨴᩮᨿ᩠ᨿᨶ᩺”ᨲᩥ. ᨲᩦᨱᩥ ᩏᨸ᩠ᨸᩃᩉᨲ᩠ᨳᩣᨶᩥ ᨶᩣᨶᩣᨽᩮᩈᨩ᩠ᨩᩮᩉᩥ ᨸᩁᩥᨽᩣᩅᩮᨲ᩠ᩅᩣ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᩑᨠᩴ ᩏᨸ᩠ᨸᩃᩉᨲ᩠ᨳᩴ ᨽᨣᩅᨲᩮᩣ ᩏᨸᨶᩣᨾᩮᩈᩥ—  “ᩍᨾᩴ, ᨽᨶ᩠ᨲᩮ, ᨽᨣᩅᩤ ᨸᨮᨾᩴ ᩏᨸ᩠ᨸᩃᩉᨲ᩠ᨳᩴ ᩏᨸᩈᩥᩘᨥᨲᩩ. ᩍᨴᩴ ᨽᨣᩅᨶ᩠ᨲᩴ ᨴᩈᨠ᩠ᨡᨲ᩠ᨲᩩᩴ ᩅᩥᩁᩮᨧᩮᩔᨲᩦ”ᨲᩥ. ᨴᩩᨲᩥᨿᩴ ᩏᨸ᩠ᨸᩃᩉᨲ᩠ᨳᩴ ᨽᨣᩅᨲᩮᩣ ᩏᨸᨶᩣᨾᩮᩈᩥ—  “ᩍᨾᩴ, ᨽᨶ᩠ᨲᩮ, ᨽᨣᩅᩤ ᨴᩩᨲᩥᨿᩴ ᩏᨸ᩠ᨸᩃᩉᨲ᩠ᨳᩴ ᩏᨸᩈᩥᩘᨥᨲᩩ. ᩍᨴᩴ ᨽᨣᩅᨶ᩠ᨲᩴ ᨴᩈᨠ᩠ᨡᨲ᩠ᨲᩩᩴ ᩅᩥᩁᩮᨧᩮᩔᨲᩦ”ᨲᩥ. ᨲᨲᩥᨿᩴ ᩏᨸ᩠ᨸᩃᩉᨲ᩠ᨳᩴ ᨽᨣᩅᨲᩮᩣ ᩏᨸᨶᩣᨾᩮᩈᩥ—  “ᩍᨾᩴ, ᨽᨶ᩠ᨲᩮ, ᨽᨣᩅᩤ ᨲᨲᩥᨿᩴ ᩏᨸ᩠ᨸᩃᩉᨲ᩠ᨳᩴ ᩏᨸᩈᩥᩘᨥᨲᩩ. ᩍᨴᩴ ᨽᨣᩅᨶ᩠ᨲᩴ ᨴᩈᨠ᩠ᨡᨲ᩠ᨲᩩᩴ ᩅᩥᩁᩮᨧᩮᩔᨲᩦ”ᨲᩥ. ᩑᩅᩴ ᨽᨣᩅᨲᩮᩣ ᩈᨾᨲ᩠ᨲᩥᩴᩈᩣᨿ ᩅᩥᩁᩮᨧᨶᩴ ᨽᩅᩥᩔᨲᩦᨲᩥ. ᩋᨳ ᨡᩮᩣ ᨩᩦᩅᨠᩮᩣ ᨠᩮᩣᨾᩣᩁᨽᨧ᩠ᨧᩮᩣ ᨽᨣᩅᨲᩮᩣ ᩈᨾᨲ᩠ᨲᩥᩴᩈᩣᨿ ᩅᩥᩁᩮᨧᨶᩴ ᨴᨲ᩠ᩅᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᨸᨴᨠ᩠ᨡᩥᨱᩴ ᨠᨲ᩠ᩅᩣ ᨸᨠ᩠ᨠᩣᨾᩥ. ᩋᨳ ᨡᩮᩣ ᨩᩦᩅᨠᩔ ᨠᩮᩣᨾᩣᩁᨽᨧ᩠ᨧᩔ ᨻᩉᩥ ᨴ᩠ᩅᩤᩁᨠᩮᩣᨭ᩠ᨮᨠᩣ ᨶᩥᨠ᩠ᨡᨶ᩠ᨲᩔ ᩑᨲᨴᩉᩮᩣᩈᩥ—  “ᨾᨿᩣ ᨡᩮᩣ ᨽᨣᩅᨲᩮᩣ ᩈᨾᨲ᩠ᨲᩥᩴᩈᩣᨿ ᩅᩥᩁᩮᨧᨶᩴ ᨴᩥᨶ᩠ᨶᩴ. ᨴᩮᩤᩈᩣᨽᩥᩈᨶ᩠ᨶᩮᩣ ᨲᨳᩣᨣᨲᩔ ᨠᩣᨿᩮᩣ. ᨶ ᨽᨣᩅᨶ᩠ᨲᩴ ᩈᨾᨲ᩠ᨲᩥᩴᩈᨠ᩠ᨡᨲ᩠ᨲᩩᩴ ᩅᩥᩁᩮᨧᩮᩔᨲᩥ, ᩑᨠᩪᨶᨲ᩠ᨲᩥᩴᩈᨠ᩠ᨡᨲ᩠ᨲᩩᩴ ᨽᨣᩅᨶ᩠ᨲᩴ ᩅᩥᩁᩮᨧᩮᩔᨲᩥ. ᩋᨸᩥ ᨧ ᨽᨣᩅᩤ ᩅᩥᩁᩥᨲ᩠ᨲᩮᩣ ᨶᩉᩣᨿᩥᩔᨲᩥ. ᨶᩉᩣᨲᩴ ᨽᨣᩅᨶ᩠ᨲᩴ ᩈᨠᩥᩴ ᩅᩥᩁᩮᨧᩮᩔᨲᩥ. ᩑᩅᩴ ᨽᨣᩅᨲᩮᩣ ᩈᨾᨲ᩠ᨲᩥᩴᩈᩣᨿ ᩅᩥᩁᩮᨧᨶᩴ ᨽᩅᩥᩔᨲᩦ”ᨲᩥ.
</Paragraph>

<Paragraph number="1585" book="vi-maha">
ᩋᨳ ᨡᩮᩣ ᨽᨣᩅᩤ ᨩᩦᩅᨠᩔ ᨠᩮᩣᨾᩣᩁᨽᨧ᩠ᨧᩔ ᨧᩮᨲᩈᩣ ᨧᩮᨲᩮᩣᨸᩁᩥᩅᩥᨲᨠ᩠ᨠᨾᨬ᩠ᨬᩣᨿ ᩋᩣᨿᩈ᩠ᨾᨶ᩠ᨲᩴ ᩋᩣᨶᨶ᩠ᨴᩴ ᩋᩣᨾᨶ᩠ᨲᩮᩈᩥ—  “ᩍᨵᩤᨶᨶ᩠ᨴ, ᨩᩦᩅᨠᩔ ᨠᩮᩣᨾᩣᩁᨽᨧ᩠ᨧᩔ ᨻᩉᩥ ᨴ᩠ᩅᩤᩁᨠᩮᩣᨭ᩠ᨮᨠᩣ ᨶᩥᨠ᩠ᨡᨶ᩠ᨲᩔ ᩑᨲᨴᩉᩮᩣᩈᩥ—  ‘ᨾᨿᩣ ᨡᩮᩣ ᨽᨣᩅᨲᩮᩣ ᩈᨾᨲ᩠ᨲᩥᩴᩈᩣᨿ ᩅᩥᩁᩮᨧᨶᩴ ᨴᩥᨶ᩠ᨶᩴ. ᨴᩮᩤᩈᩣᨽᩥᩈᨶ᩠ᨶᩮᩣ ᨲᨳᩣᨣᨲᩔ ᨠᩣᨿᩮᩣ. ᨶ ᨽᨣᩅᨶ᩠ᨲᩴ ᩈᨾᨲᩥᩴᩈᨠ᩠ᨡᨲ᩠ᨲᩩᩴ ᩅᩥᩁᩮᨧᩮᩔᨲᩥ, ᩑᨠᩪᨶᨲ᩠ᨲᩥᩴᩈᨠ᩠ᨡᨲ᩠ᨲᩩᩴ ᨽᨣᩅᨶ᩠ᨲᩴ ᩅᩥᩁᩮᨧᩮᩔᨲᩥ. ᩋᨸᩥ ᨧ ᨽᨣᩅᩤ ᩅᩥᩁᩥᨲ᩠ᨲᩮᩣ ᨶᩉᩣᨿᩥᩔᨲᩥ. ᨶᩉᩣᨲᩴ ᨽᨣᩅᨶ᩠ᨲᩴ ᩈᨠᩥᩴ ᩅᩥᩁᩮᨧᩮᩔᨲᩥ. ᩑᩅᩴ ᨽᨣᩅᨲᩮᩣ ᩈᨾᨲ᩠ᨲᩥᩴᩈᩣᨿ ᩅᩥᩁᩮᨧᨶᩴ ᨽᩅᩥᩔᨲᩦ’ᨲᩥ. ᨲᩮᨶ ᩉᩣᨶᨶ᩠ᨴ, ᩏᨱ᩠ᩉᩮᩣᨴᨠᩴ ᨸᨭᩥᨿᩣᨴᩮᩉᩦ”ᨲᩥ. “ᩑᩅᩴ, ᨽᨶ᩠ᨲᩮ”ᨲᩥ ᨡᩮᩣ ᩋᩣᨿᩈ᩠ᨾᩣ ᩋᩣᨶᨶ᩠ᨴᩮᩣ ᨽᨣᩅᨲᩮᩣ ᨸᨭᩥᩔᩩᨱᩥᨲ᩠ᩅᩣ ᩏᨱ᩠ᩉᩮᩣᨴᨠᩴ ᨸᨭᩥᨿᩣᨴᩮᩈᩥ.
</Paragraph>

<Paragraph number="1586" book="vi-maha">
ᩋᨳ ᨡᩮᩣ ᨩᩦᩅᨠᩮᩣ ᨠᩮᩣᨾᩣᩁᨽᨧ᩠ᨧᩮᩣ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᨶᩥᩈᩦᨴᩥ. ᩑᨠᨾᨶ᩠ᨲᩴ ᨶᩥᩈᩥᨶ᩠ᨶᩮᩣ ᨡᩮᩣ ᨩᩦᩅᨠᩮᩣ ᨠᩮᩣᨾᩣᩁᨽᨧ᩠ᨧᩮᩣ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᩅᩥᩁᩥᨲ᩠ᨲᩮᩣ, ᨽᨶ᩠ᨲᩮ, ᨽᨣᩅᩤ”ᨲᩥ? “ᩅᩥᩁᩥᨲ᩠ᨲᩮᩣᨾ᩠ᩉᩥ, ᨩᩦᩅᨠᩣ”ᨲᩥ. “ᩍᨵ ᨾᨿ᩠ᩉᩴ, ᨽᨶ᩠ᨲᩮ, ᨻᩉᩥ ᨴ᩠ᩅᩤᩁᨠᩮᩣᨭ᩠ᨮᨠᩣ ᨶᩥᨠ᩠ᨡᨶ᩠ᨲᩔ ᩑᨲᨴᩉᩮᩣᩈᩥ—  ‘ᨾᨿᩣ ᨡᩮᩣ ᨽᨣᩅᨲᩮᩣ ᩈᨾᨲ᩠ᨲᩥᩴᩈᩣᨿ ᩅᩥᩁᩮᨧᨶᩴ ᨴᩥᨶ᩠ᨶᩴ. ᨴᩮᩤᩈᩣᨽᩥᩈᨶ᩠ᨶᩮᩣ ᨲᨳᩣᨣᨲᩔ ᨠᩣᨿᩮᩣ. ᨶ ᨽᨣᩅᨶ᩠ᨲᩴ ᩈᨾᨲ᩠ᨲᩥᩴᩈᨠ᩠ᨡᨲ᩠ᨲᩩᩴ ᩅᩥᩁᩮᨧᩮᩔᨲᩥ, ᩑᨠᩪᨶᨲ᩠ᨲᩥᩴᩈᨠ᩠ᨡᨲ᩠ᨲᩩᩴ ᨽᨣᩅᨶ᩠ᨲᩴ ᩅᩥᩁᩮᨧᩮᩔᨲᩥ. ᩋᨸᩥ ᨧ ᨽᨣᩅᩤ ᩅᩥᩁᩥᨲ᩠ᨲᩮᩣ ᨶᩉᩣᨿᩥᩔᨲᩥ. ᨶᩉᩣᨲᩴ ᨽᨣᩅᨶ᩠ᨲᩴ ᩈᨠᩥᩴ ᩅᩥᩁᩮᨧᩮᩔᨲᩥ. ᩑᩅᩴ ᨽᨣᩅᨲᩮᩣ ᩈᨾᨲ᩠ᨲᩥᩴᩈᩣᨿ ᩅᩥᩁᩮᨧᨶᩴ ᨽᩅᩥᩔᨲᩦ’ᨲᩥ. ᨶᩉᩣᨿᨲᩩ, ᨽᨶ᩠ᨲᩮ, ᨽᨣᩅᩤ, ᨶᩉᩣᨿᨲᩩ ᩈᩩᨣᨲᩮᩣ”ᨲᩥ. ᩋᨳ ᨡᩮᩣ ᨽᨣᩅᩤ ᩏᨱ᩠ᩉᩮᩣᨴᨠᩴ ᨶᩉᩣᨿᩥ. ᨶᩉᩣᨲᩴ ᨽᨣᩅᨶ᩠ᨲᩴ ᩈᨠᩥᩴ ᩅᩥᩁᩮᨧᩮᩈᩥ. ᩑᩅᩴ ᨽᨣᩅᨲᩮᩣ ᩈᨾᨲ᩠ᨲᩥᩴᩈᩣᨿ ᩅᩥᩁᩮᨧᨶᩴ ᩋᩉᩮᩣᩈᩥ. ᩋᨳ ᨡᩮᩣ ᨩᩦᩅᨠᩮᩣ ᨠᩮᩣᨾᩣᩁᨽᨧ᩠ᨧᩮᩣ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᨿᩣᩅ, ᨽᨶ᩠ᨲᩮ, ᨽᨣᩅᨲᩮᩣ ᨠᩣᨿᩮᩣ ᨸᨠᨲᨲ᩠ᨲᩮᩣ ᩉᩮᩣᨲᩥ, ᩋᩃᩴ ᨿᩪᩈᨸᩥᨱ᩠ᨯᨸᩣᨲᩮᨶᩣ”ᨲᩥ.
</Paragraph>
</Division>