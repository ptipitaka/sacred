---
title: "8.26 ᨠᩩᩈᨧᩦᩁᩣᨴᩥᨸᨭᩥᨠ᩠ᨡᩮᨸᨠᨳᩣ"
tableOfContents: false
sidebar:
  order: 19
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="371" book="vi-maha">

<Paragraph number="1718" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᨠᩩᩈᨧᩦᩁᩴ ᨶᩥᩅᩤᩈᩮᨲ᩠ᩅᩣ …ᨸᩮ…  ᩅᩤᨠᨧᩦᩁᩴ ᨶᩥᩅᩤᩈᩮᨲ᩠ᩅᩣ …ᨸᩮ…  ᨹᩃᨠᨧᩦᩁᩴ ᨶᩥᩅᩤᩈᩮᨲ᩠ᩅᩣ …ᨸᩮ…  ᨠᩮᩈᨠᨾ᩠ᨻᩃᩴ ᨶᩥᩅᩤᩈᩮᨲ᩠ᩅᩣ …ᨸᩮ…  ᩅᩤᩊᨠᨾ᩠ᨻᩃᩴ ᨶᩥᩅᩤᩈᩮᨲ᩠ᩅᩣ …ᨸᩮ…  ᩏᩃᩪᨠᨸᨠ᩠ᨡᩴ ᨶᩥᩅᩤᩈᩮᨲ᩠ᩅᩣ …ᨸᩮ…  ᩋᨩᩥᨶᨠ᩠ᨡᩥᨸᩴ ᨶᩥᩅᩤᩈᩮᨲ᩠ᩅᩣ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥ; ᩏᨸᩈᩘᨠᨾᩥᨲ᩠ᩅᩣ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᨽᨣᩅᩤ, ᨽᨶ᩠ᨲᩮ, ᩋᨶᩮᨠᨸᩁᩥᨿᩣᨿᩮᨶ ᩋᨸ᩠ᨸᩥᨧ᩠ᨨᩔ ᩈᨶ᩠ᨲᩩᨭ᩠ᨮᩔ ᩈᩃᩖᩮᨡᩔ ᨵᩩᨲᩔ ᨸᩣᩈᩣᨴᩥᨠᩔ ᩋᨸᨧᨿᩔ ᩅᩦᩁᩥᨿᩣᩁᨾ᩠ᨽᩔ ᩅᨱ᩠ᨱᩅᩤᨴᩦ. ᩍᨴᩴ, ᨽᨶ᩠ᨲᩮ, ᩋᨩᩥᨶᨠ᩠ᨡᩥᨸᩴ ᩋᨶᩮᨠᨸᩁᩥᨿᩣᨿᩮᨶ ᩋᨸ᩠ᨸᩥᨧ᩠ᨨᨲᩣᨿ ᩈᨶ᩠ᨲᩩᨭ᩠ᨮᩥᨲᩣᨿ ᩈᩃᩖᩮᨡᩣᨿ ᨵᩩᨲᨲᩣᨿ ᨸᩣᩈᩣᨴᩥᨠᨲᩣᨿ ᩋᨸᨧᨿᩣᨿ ᩅᩦᩁᩥᨿᩣᩁᨾ᩠ᨽᩣᨿ ᩈᩴᩅᨲ᩠ᨲᨲᩥ. ᩈᩣᨵᩩ, ᨽᨶ᩠ᨲᩮ, ᨽᨣᩅᩤ ᨽᩥᨠ᩠ᨡᩪᨶᩴ ᩋᨩᩥᨶᨠ᩠ᨡᩥᨸᩴ ᩋᨶᩩᨩᩣᨶᩣᨲᩪ”ᨲᩥ. ᩅᩥᨣᩁᩉᩥ ᨻᩩᨴ᩠ᨵᩮᩤ ᨽᨣᩅᩤ—  “ᩋᨶᨶᩩᨧ᩠ᨨᩅᩥᨠᩴ, ᨾᩮᩣᨥᨸᩩᩁᩥᩈ, ᩋᨶᨶᩩᩃᩮᩣᨾᩥᨠᩴ ᩋᨸ᩠ᨸᨲᩥᩁᩪᨸᩴ ᩋᩔᩣᨾᨱᨠᩴ ᩋᨠᨸ᩠ᨸᩥᨿᩴ ᩋᨠᩁᨱᩦᨿᩴ. ᨠᨳᨬ᩠ᩉᩥ ᨶᩣᨾ ᨲ᩠ᩅᩴ, ᨾᩮᩣᨥᨸᩩᩁᩥᩈ, ᩋᨩᩥᨶᨠ᩠ᨡᩥᨸᩴ ᨲᩥᨲ᩠ᨳᩥᨿᨵᨩᩴ ᨵᩤᩁᩮᩔᩈᩥ. ᨶᩮᨲᩴ, ᨾᩮᩣᨥᨸᩩᩁᩥᩈ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ …ᨸᩮ…  ᩅᩥᨣᩁᩉᩥᨲ᩠ᩅᩣ …ᨸᩮ…  ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᨶ, ᨽᩥᨠ᩠ᨡᩅᩮ, ᩋᨩᩥᨶᨠ᩠ᨡᩥᨸᩴ ᨲᩥᨲ᩠ᨳᩥᨿᨵᨩᩴ ᨵᩤᩁᩮᨲᨻ᩠ᨻᩴ. ᨿᩮᩣ ᨵᩤᩁᩮᨿ᩠ᨿ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔᩣ”ᨲᩥ.
</Paragraph>

<Paragraph number="1719" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᩋᨠ᩠ᨠᨶᩣᩊᩴ ᨶᩥᩅᩤᩈᩮᨲ᩠ᩅᩣ …ᨸᩮ…  ᨸᩮᩣᨲ᩠ᨳᨠᩴ ᨶᩥᩅᩤᩈᩮᨲ᩠ᩅᩣ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᨽᨣᩅᩤ, ᨽᨶ᩠ᨲᩮ, ᩋᨶᩮᨠᨸᩁᩥᨿᩣᨿᩮᨶ ᩋᨸ᩠ᨸᩥᨧ᩠ᨨᩔ ᩈᨶ᩠ᨲᩩᨭ᩠ᨮᩔ ᩈᩃᩖᩮᨡᩔ ᨵᩩᨲᩔ ᨸᩣᩈᩣᨴᩥᨠᩔ ᩋᨸᨧᨿᩔ ᩅᩦᩁᩥᨿᩣᩁᨾ᩠ᨽᩔ, ᩅᨱ᩠ᨱᩅᩤᨴᩦ. ᩋᨿᩴ, ᨽᨶ᩠ᨲᩮ, ᨸᩮᩣᨲ᩠ᨳᨠᩮᩣ ᩋᨶᩮᨠᨸᩁᩥᨿᩣᨿᩮᨶ ᩋᨸ᩠ᨸᩥᨧ᩠ᨨᨲᩣᨿ ᩈᨶ᩠ᨲᩩᨭ᩠ᨮᩥᨲᩣᨿ ᩈᩃᩖᩮᨡᩣᨿ ᨵᩩᨲᨲᩣᨿ ᨸᩣᩈᩣᨴᩥᨠᨲᩣᨿ ᩋᨸᨧᨿᩣᨿ ᩅᩦᩁᩥᨿᩣᩁᨾ᩠ᨽᩣᨿ ᩈᩴᩅᨲ᩠ᨲᨲᩥ. ᩈᩣᨵᩩ, ᨽᨶ᩠ᨲᩮ, ᨽᨣᩅᩤ ᨽᩥᨠ᩠ᨡᩪᨶᩴ ᨸᩮᩣᨲ᩠ᨳᨠᩴ ᩋᨶᩩᨩᩣᨶᩣᨲᩪ”ᨲᩥ. ᩅᩥᨣᩁᩉᩥ ᨻᩩᨴ᩠ᨵᩮᩤ ᨽᨣᩅᩤ—  “ᩋᨶᨶᩩᨧ᩠ᨨᩅᩥᨠᩴ, ᨾᩮᩣᨥᨸᩩᩁᩥᩈ, ᩋᨶᨶᩩᩃᩮᩣᨾᩥᨠᩴ ᩋᨸ᩠ᨸᨲᩥᩁᩪᨸᩴ ᩋᩔᩣᨾᨱᨠᩴ ᩋᨠᨸ᩠ᨸᩥᨿᩴ ᩋᨠᩁᨱᩦᨿᩴ. ᨠᨳᨬ᩠ᩉᩥ ᨶᩣᨾ ᨲ᩠ᩅᩴ, ᨾᩮᩣᨥᨸᩩᩁᩥᩈ, ᨸᩮᩣᨲ᩠ᨳᨠᩴ ᨶᩥᩅᩤᩈᩮᩔᩈᩥ. ᨶᩮᨲᩴ, ᨾᩮᩣᨥᨸᩩᩁᩥᩈ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ …ᨸᩮ…  ᩅᩥᨣᩁᩉᩥᨲ᩠ᩅᩣ …ᨸᩮ…  ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᨶ, ᨽᩥᨠ᩠ᨡᩅᩮ, ᨸᩮᩣᨲ᩠ᨳᨠᩮᩣ ᨶᩥᩅᩤᩈᩮᨲᨻ᩠ᨻᩮᩣ. ᨿᩮᩣ ᨶᩥᩅᩤᩈᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>
</Division>