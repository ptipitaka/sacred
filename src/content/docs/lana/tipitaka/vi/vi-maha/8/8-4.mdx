---
title: "8.4 ᩁᩣᨩᨣᩉᩈᩮᨭ᩠ᨮᩥᩅᨲ᩠ᨳᩩ"
tableOfContents: false
sidebar:
  order: 26
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="332" book="vi-maha">

<Paragraph number="1570" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩁᩣᨩᨣᩉᨠᩔ ᩈᩮᨭ᩠ᨮᩥᩔ ᩈᨲ᩠ᨲᩅᩔᩥᨠᩮᩣ ᩈᩦᩈᩣᨻᩣᨵᩮᩤ ᩉᩮᩣᨲᩥ. ᨻᩉᩪ ᨾᩉᨶ᩠ᨲᩣ ᨾᩉᨶ᩠ᨲᩣ ᨴᩥᩈᩣᨸᩣᨾᩮᩣᨠ᩠ᨡᩣ ᩅᩮᨩ᩠ᨩᩣ ᩋᩣᨣᨶ᩠ᨲ᩠ᩅᩣ ᨶᩣᩈᨠ᩠ᨡᩥᩴᩈᩩ ᩋᩁᩮᩣᨣᩴ ᨠᩣᨲᩩᩴ. ᨻᩉᩩᩴ ᩉᩥᩁᨬ᩠ᨬᩴ ᩋᩣᨴᩤᨿ ᩋᨣᨾᩴᩈᩩ. ᩋᨸᩥ ᨧ ᩅᩮᨩ᩠ᨩᩮᩉᩥ ᨸᨧ᩠ᨧᨠ᩠ᨡᩣᨲᩮᩣ ᩉᩮᩣᨲᩥ. ᩑᨠᨧ᩠ᨧᩮ ᩅᩮᨩ᩠ᨩᩣ ᩑᩅᨾᩣᩉᩴᩈᩩ—  “ᨸᨬ᩠ᨧᨾᩴ ᨴᩥᩅᩈᩴ ᩈᩮᨭ᩠ᨮᩥ ᨣᩉᨸᨲᩥ ᨠᩣᩃᩴ ᨠᩁᩥᩔᨲᩦ”ᨲᩥ. ᩑᨠᨧ᩠ᨧᩮ ᩅᩮᨩ᩠ᨩᩣ ᩑᩅᨾᩣᩉᩴᩈᩩ—  “ᩈᨲ᩠ᨲᨾᩴ ᨴᩥᩅᩈᩴ ᩈᩮᨭ᩠ᨮᩥ ᨣᩉᨸᨲᩥ ᨠᩣᩃᩴ ᨠᩁᩥᩔᨲᩦ”ᨲᩥ. ᩋᨳ ᨡᩮᩣ ᩁᩣᨩᨣᩉᨠᩔ ᨶᩮᨣᨾᩔ ᩑᨲᨴᩉᩮᩣᩈᩥ—  “ᩋᨿᩴ ᨡᩮᩣ ᩈᩮᨭ᩠ᨮᩥ ᨣᩉᨸᨲᩥ ᨻᩉᩪᨸᨠᩣᩁᩮᩣ ᩁᨬ᩠ᨬᩮᩣ ᨧᩮᩅ ᨶᩮᨣᨾᩔ ᨧ. ᩋᨸᩥ ᨧ ᩅᩮᨩ᩠ᨩᩮᩉᩥ ᨸᨧ᩠ᨧᨠ᩠ᨡᩣᨲᩮᩣ. ᩑᨠᨧ᩠ᨧᩮ ᩅᩮᨩ᩠ᨩᩣ ᩑᩅᨾᩣᩉᩴᩈᩩ—  ‘ᨸᨬ᩠ᨧᨾᩴ ᨴᩥᩅᩈᩴ ᩈᩮᨭ᩠ᨮᩥ ᨣᩉᨸᨲᩥ ᨠᩣᩃᩴ ᨠᩁᩥᩔᨲᩦ’ᨲᩥ. ᩑᨠᨧ᩠ᨧᩮ ᩅᩮᨩ᩠ᨩᩣ ᩑᩅᨾᩣᩉᩴᩈᩩ—  ‘ᩈᨲ᩠ᨲᨾᩴ ᨴᩥᩅᩈᩴ ᩈᩮᨭ᩠ᨮᩥ ᨣᩉᨸᨲᩥ ᨠᩣᩃᩴ ᨠᩁᩥᩔᨲᩦ’ᨲᩥ. ᩋᨿᨬ᩠ᨧ ᩁᨬ᩠ᨬᩮᩣ ᨩᩦᩅᨠᩮᩣ ᩅᩮᨩ᩠ᨩᩮᩣ ᨲᩁᩩᨱᩮᩣ ᨽᨴᩕᨠᩮᩣ. ᨿᨶ᩠ᨶᩪᨶ ᨾᨿᩴ ᩁᩣᨩᩣᨶᩴ ᨩᩦᩅᨠᩴ ᩅᩮᨩ᩠ᨩᩴ ᨿᩣᨧᩮᨿ᩠ᨿᩣᨾ ᩈᩮᨭ᩠ᨮᩥᩴ ᨣᩉᨸᨲᩥᩴ ᨲᩥᨠᩥᨧ᩠ᨨᩥᨲᩩᨶ᩺”ᨲᩥ.
</Paragraph>

<Paragraph number="1571" book="vi-maha">
ᩋᨳ ᨡᩮᩣ ᩁᩣᨩᨣᩉᨠᩮᩣ ᨶᩮᨣᨾᩮᩣ ᨿᩮᨶ ᩁᩣᨩᩣ ᨾᩣᨣᨵᩮᩤ ᩈᩮᨶᩥᨿᩮᩣ ᨻᩥᨾ᩠ᨻᩥᩈᩣᩁᩮᩣ ᨲᩮᨶᩩᨸᩈᩘᨠᨾᩥ; ᩏᨸᩈᩘᨠᨾᩥᨲ᩠ᩅᩣ ᩁᩣᨩᩣᨶᩴ ᨾᩣᨣᨵᩴ ᩈᩮᨶᩥᨿᩴ ᨻᩥᨾ᩠ᨻᩥᩈᩣᩁᩴ ᩑᨲᨴᩅᩮᩤᨧ—  “ᩋᨿᩴ, ᨴᩮᩅ, ᩈᩮᨭ᩠ᨮᩥ ᨣᩉᨸᨲᩥ ᨻᩉᩪᨸᨠᩣᩁᩮᩣ ᨴᩮᩅᩔ ᨧᩮᩅ ᨶᩮᨣᨾᩔ ᨧ; ᩋᨸᩥ ᨧ ᩅᩮᨩ᩠ᨩᩮᩉᩥ ᨸᨧ᩠ᨧᨠ᩠ᨡᩣᨲᩮᩣ. ᩑᨠᨧ᩠ᨧᩮ ᩅᩮᨩ᩠ᨩᩣ ᩑᩅᨾᩣᩉᩴᩈᩩ—  ‘ᨸᨬ᩠ᨧᨾᩴ ᨴᩥᩅᩈᩴ ᩈᩮᨭ᩠ᨮᩥ ᨣᩉᨸᨲᩥ ᨠᩣᩃᩴ ᨠᩁᩥᩔᨲᩦ’ᨲᩥ. ᩑᨠᨧ᩠ᨧᩮ ᩅᩮᨩ᩠ᨩᩣ ᩑᩅᨾᩣᩉᩴᩈᩩ—  ‘ᩈᨲ᩠ᨲᨾᩴ ᨴᩥᩅᩈᩴ ᩈᩮᨭ᩠ᨮᩥ ᨣᩉᨸᨲᩥ ᨠᩣᩃᩴ ᨠᩁᩥᩔᨲᩦ’ᨲᩥ. ᩈᩣᨵᩩ ᨴᩮᩅᩮᩤ ᨩᩦᩅᨠᩴ ᩅᩮᨩ᩠ᨩᩴ ᩋᩣᨱᩣᨸᩮᨲᩩ ᩈᩮᨭ᩠ᨮᩥᩴ ᨣᩉᨸᨲᩥᩴ ᨲᩥᨠᩥᨧ᩠ᨨᩥᨲᩩᨶ᩺”ᨲᩥ.
</Paragraph>

<Paragraph number="1572" book="vi-maha">
ᩋᨳ ᨡᩮᩣ ᩁᩣᨩᩣ ᨾᩣᨣᨵᩮᩤ ᩈᩮᨶᩥᨿᩮᩣ ᨻᩥᨾ᩠ᨻᩥᩈᩣᩁᩮᩣ ᨩᩦᩅᨠᩴ ᨠᩮᩣᨾᩣᩁᨽᨧ᩠ᨧᩴ ᩋᩣᨱᩣᨸᩮᩈᩥ—  “ᨣᨧ᩠ᨨ, ᨽᨱᩮ ᨩᩦᩅᨠ, ᩈᩮᨭ᩠ᨮᩥᩴ ᨣᩉᨸᨲᩥᩴ ᨲᩥᨠᩥᨧ᩠ᨨᩣᩉᩦ”ᨲᩥ. “ᩑᩅᩴ, ᨴᩮᩅᩤ”ᨲᩥ ᨡᩮᩣ ᨩᩦᩅᨠᩮᩣ ᨠᩮᩣᨾᩣᩁᨽᨧ᩠ᨧᩮᩣ ᩁᨬ᩠ᨬᩮᩣ ᨾᩣᨣᨵᩔ ᩈᩮᨶᩥᨿᩔ ᨻᩥᨾ᩠ᨻᩥᩈᩣᩁᩔ ᨸᨭᩥᩔᩩᨲ᩠ᩅᩣ ᨿᩮᨶ ᩈᩮᨭ᩠ᨮᩥ ᨣᩉᨸᨲᩥ ᨲᩮᨶᩩᨸᩈᩘᨠᨾᩥ; ᩏᨸᩈᩘᨠᨾᩥᨲ᩠ᩅᩣ ᩈᩮᨭ᩠ᨮᩥᩔ ᨣᩉᨸᨲᩥᩔ ᩅᩥᨠᩣᩁᩴ ᩈᩃᩖᨠ᩠ᨡᩮᨲ᩠ᩅᩣ ᩈᩮᨭ᩠ᨮᩥᩴ ᨣᩉᨸᨲᩥᩴ ᩑᨲᨴᩅᩮᩤᨧ—  “ᩈᨧᩮ ᨲ᩠ᩅᩴ, ᨣᩉᨸᨲᩥ, ᩋᩁᩮᩣᨣᩮᩤ ᨽᩅᩮᨿ᩠ᨿᩣᩈᩥ, ᨠᩥᩴ ᨾᩮ ᩋᩔ ᨴᩮᨿ᩠ᨿᨵᨾ᩠ᨾᩮᩣ”ᨲᩥ? “ᩈᨻ᩠ᨻᩴ ᩈᩣᨸᨲᩮᨿ᩠ᨿᨬ᩠ᨧ ᨲᩮ, ᩋᩣᨧᩁᩥᨿ, ᩉᩮᩣᨲᩩ, ᩋᩉᨬ᩠ᨧ ᨲᩮ ᨴᩤᩈᩮᩣ”ᨲᩥ. “ᩈᨠ᩠ᨡᩥᩔᩈᩥ ᨸᨶ ᨲ᩠ᩅᩴ, ᨣᩉᨸᨲᩥ, ᩑᨠᩮᨶ ᨸᩔᩮᨶ ᩈᨲ᩠ᨲᨾᩣᩈᩮ ᨶᩥᨸᨩ᩠ᨩᩥᨲᩩᨶ᩺”ᨲᩥ? “ᩈᨠ᩠ᨠᩮᩣᨾᩉᩴ, ᩋᩣᨧᩁᩥᨿ, ᩑᨠᩮᨶ ᨸᩔᩮᨶ ᩈᨲ᩠ᨲᨾᩣᩈᩮ ᨶᩥᨸᨩ᩠ᨩᩥᨲᩩᨶ᩺”ᨲᩥ. “ᩈᨠ᩠ᨡᩥᩔᩈᩥ ᨸᨶ ᨲ᩠ᩅᩴ, ᨣᩉᨸᨲᩥ, ᨴᩩᨲᩥᨿᩮᨶ ᨸᩔᩮᨶ ᩈᨲ᩠ᨲᨾᩣᩈᩮ ᨶᩥᨸᨩ᩠ᨩᩥᨲᩩᨶ᩺”ᨲᩥ? “ᩈᨠ᩠ᨠᩮᩣᨾᩉᩴ, ᩋᩣᨧᩁᩥᨿ, ᨴᩩᨲᩥᨿᩮᨶ ᨸᩔᩮᨶ ᩈᨲ᩠ᨲᨾᩣᩈᩮ ᨶᩥᨸᨩ᩠ᨩᩥᨲᩩᨶ᩺”ᨲᩥ. “ᩈᨠ᩠ᨡᩥᩔᩈᩥ ᨸᨶ ᨲ᩠ᩅᩴ, ᨣᩉᨸᨲᩥ, ᩏᨲ᩠ᨲᩣᨶᩮᩣ ᩈᨲ᩠ᨲᨾᩣᩈᩮ ᨶᩥᨸᨩ᩠ᨩᩥᨲᩩᨶ᩺”ᨲᩥ? “ᩈᨠ᩠ᨠᩮᩣᨾᩉᩴ, ᩋᩣᨧᩁᩥᨿ, ᩏᨲ᩠ᨲᩣᨶᩮᩣ ᩈᨲ᩠ᨲᨾᩣᩈᩮ ᨶᩥᨸᨩ᩠ᨩᩥᨲᩩᨶ᩺”ᨲᩥ.
</Paragraph>

<Paragraph number="1573" book="vi-maha">
ᩋᨳ ᨡᩮᩣ ᨩᩦᩅᨠᩮᩣ ᨠᩮᩣᨾᩣᩁᨽᨧ᩠ᨧᩮᩣ ᩈᩮᨭ᩠ᨮᩥᩴ ᨣᩉᨸᨲᩥᩴ ᨾᨬ᩠ᨧᨠᩮ ᨶᩥᨸᩣᨲᩮᨲ᩠ᩅᩣ ᨾᨬ᩠ᨧᨠᩮ ᩈᨾ᩠ᨻᨶ᩠ᨵᩥᨲ᩠ᩅᩣ ᩈᩦᩈᨧ᩠ᨨᩅᩥᩴ ᩏᨸ᩠ᨸᩣᨭᩮᨲ᩠ᩅᩣ ᩈᩥᨻ᩠ᨻᩥᨶᩥᩴ ᩅᩥᨶᩣᨾᩮᨲ᩠ᩅᩣ ᨴ᩠ᩅᩮ ᨸᩣᨱᨠᩮ ᨶᩦᩉᩁᩥᨲ᩠ᩅᩣ ᨾᩉᩣᨩᨶᩔ ᨴᩔᩮᩈᩥ—  “ᨸᩔᨳᨿ᩠ᨿᩮ, ᩍᨾᩮ ᨴ᩠ᩅᩮ ᨸᩣᨱᨠᩮ, ᩑᨠᩴ ᨡᩩᨴ᩠ᨴᨠᩴ ᩑᨠᩴ ᨾᩉᩃᩖᨠᩴ. ᨿᩮ ᨲᩮ ᩋᩣᨧᩁᩥᨿᩣ ᩑᩅᨾᩣᩉᩴᩈᩩ—  ‘ᨸᨬ᩠ᨧᨾᩴ ᨴᩥᩅᩈᩴ ᩈᩮᨭ᩠ᨮᩥ ᨣᩉᨸᨲᩥ ᨠᩣᩃᩴ ᨠᩁᩥᩔᨲᩦ’ᨲᩥ—  ᨲᩮᩉᩣᨿᩴ ᨾᩉᩃᩖᨠᩮᩣ ᨸᩣᨱᨠᩮᩣ ᨴᩥᨭ᩠ᨮᩮᩣ. ᨸᨬ᩠ᨧᨾᩴ ᨴᩥᩅᩈᩴ ᩈᩮᨭ᩠ᨮᩥᩔ ᨣᩉᨸᨲᩥᩔ ᨾᨲ᩠ᨳᩃᩩᩘᨣᩴ ᨸᩁᩥᨿᩣᨴᩥᨿᩥᩔᨲᩥ. ᨾᨲ᩠ᨳᩃᩩᩘᨣᩔ ᨸᩁᩥᨿᩣᨴᩤᨶᩣ ᩈᩮᨭ᩠ᨮᩥ ᨣᩉᨸᨲᩥ ᨠᩣᩃᩴ ᨠᩁᩥᩔᨲᩥ. ᩈᩩᨴᩥᨭ᩠ᨮᩮᩣ ᨲᩮᩉᩥ ᩋᩣᨧᩁᩥᨿᩮᩉᩥ. ᨿᩮ ᨲᩮ ᩋᩣᨧᩁᩥᨿᩣ ᩑᩅᨾᩣᩉᩴᩈᩩ—  ‘ᩈᨲ᩠ᨲᨾᩴ ᨴᩥᩅᩈᩴ ᩈᩮᨭ᩠ᨮᩥ ᨣᩉᨸᨲᩥ ᨠᩣᩃᩴ ᨠᩁᩥᩔᨲᩦ’ᨲᩥ—  ᨲᩮᩉᩣᨿᩴ ᨡᩩᨴ᩠ᨴᨠᩮᩣ ᨸᩣᨱᨠᩮᩣ ᨴᩥᨭ᩠ᨮᩮᩣ. ᩈᨲ᩠ᨲᨾᩴ ᨴᩥᩅᩈᩴ ᩈᩮᨭ᩠ᨮᩥᩔ ᨣᩉᨸᨲᩥᩔ ᨾᨲ᩠ᨳᩃᩩᩘᨣᩴ ᨸᩁᩥᨿᩣᨴᩥᨿᩥᩔᨲᩥ. ᨾᨲ᩠ᨳᩃᩩᩘᨣᩔ ᨸᩁᩥᨿᩣᨴᩤᨶᩣ ᩈᩮᨭ᩠ᨮᩥ ᨣᩉᨸᨲᩥ ᨠᩣᩃᩴ ᨠᩁᩥᩔᨲᩥ. ᩈᩩᨴᩥᨭ᩠ᨮᩮᩣ ᨲᩮᩉᩥ ᩋᩣᨧᩁᩥᨿᩮᩉᩦ”ᨲᩥ. ᩈᩥᨻ᩠ᨻᩥᨶᩥᩴ ᩈᨾ᩠ᨸᨭᩥᨸᩣᨭᩮᨲ᩠ᩅᩣ ᩈᩦᩈᨧ᩠ᨨᩅᩥᩴ ᩈᩥᨻ᩠ᨻᩥᨲ᩠ᩅᩣ ᩋᩣᩃᩮᨸᩴ ᩋᨴᩤᩈᩥ.
</Paragraph>

<Paragraph number="1574" book="vi-maha">
ᩋᨳ ᨡᩮᩣ ᩈᩮᨭ᩠ᨮᩥ ᨣᩉᨸᨲᩥ ᩈᨲ᩠ᨲᩣᩉᩔ ᩋᨧ᩠ᨧᨿᩮᨶ ᨩᩦᩅᨠᩴ ᨠᩮᩣᨾᩣᩁᨽᨧ᩠ᨧᩴ ᩑᨲᨴᩅᩮᩤᨧ—  “ᨶᩣᩉᩴ, ᩋᩣᨧᩁᩥᨿ, ᩈᨠ᩠ᨠᩮᩣᨾᩥ ᩑᨠᩮᨶ ᨸᩔᩮᨶ ᩈᨲ᩠ᨲᨾᩣᩈᩮ ᨶᩥᨸᨩ᩠ᨩᩥᨲᩩᨶ᩺”ᨲᩥ. “ᨶᨶᩩ ᨾᩮ ᨲ᩠ᩅᩴ, ᨣᩉᨸᨲᩥ, ᨸᨭᩥᩔᩩᨱᩥ—  ᩈᨠ᩠ᨠᩮᩣᨾᩉᩴ, ᩋᩣᨧᩁᩥᨿ, ᩑᨠᩮᨶ ᨸᩔᩮᨶ ᩈᨲ᩠ᨲᨾᩣᩈᩮ ᨶᩥᨸᨩ᩠ᨩᩥᨲᩩᨶ᩺”ᨲᩥ? “ᩈᨧ᩠ᨧᩣᩉᩴ, ᩋᩣᨧᩁᩥᨿ, ᨸᨭᩥᩔᩩᨱᩥᩴ, ᩋᨸᩣᩉᩴ ᨾᩁᩥᩔᩣᨾᩥ, ᨶᩣᩉᩴ ᩈᨠ᩠ᨠᩮᩣᨾᩥ ᩑᨠᩮᨶ ᨸᩔᩮᨶ ᩈᨲ᩠ᨲᨾᩣᩈᩮ ᨶᩥᨸᨩ᩠ᨩᩥᨲᩩᨶ᩺”ᨲᩥ. “ᨲᩮᨶ ᩉᩥ ᨲ᩠ᩅᩴ, ᨣᩉᨸᨲᩥ, ᨴᩩᨲᩥᨿᩮᨶ ᨸᩔᩮᨶ ᩈᨲ᩠ᨲᨾᩣᩈᩮ ᨶᩥᨸᨩ᩠ᨩᩣᩉᩦ”ᨲᩥ.
</Paragraph>

<Paragraph number="1575" book="vi-maha">
ᩋᨳ ᨡᩮᩣ ᩈᩮᨭ᩠ᨮᩥ ᨣᩉᨸᨲᩥ ᩈᨲ᩠ᨲᩣᩉᩔ ᩋᨧ᩠ᨧᨿᩮᨶ ᨩᩦᩅᨠᩴ ᨠᩮᩣᨾᩣᩁᨽᨧ᩠ᨧᩴ ᩑᨲᨴᩅᩮᩤᨧ—  “ᨶᩣᩉᩴ, ᩋᩣᨧᩁᩥᨿ, ᩈᨠ᩠ᨠᩮᩣᨾᩥ ᨴᩩᨲᩥᨿᩮᨶ ᨸᩔᩮᨶ ᩈᨲ᩠ᨲᨾᩣᩈᩮ ᨶᩥᨸᨩ᩠ᨩᩥᨲᩩᨶ᩺”ᨲᩥ. “ᨶᨶᩩ ᨾᩮ ᨲ᩠ᩅᩴ, ᨣᩉᨸᨲᩥ, ᨸᨭᩥᩔᩩᨱᩥ—  ᩈᨠ᩠ᨠᩮᩣᨾᩉᩴ, ᩋᩣᨧᩁᩥᨿ, ᨴᩩᨲᩥᨿᩮᨶ ᨸᩔᩮᨶ ᩈᨲ᩠ᨲᨾᩣᩈᩮ ᨶᩥᨸᨩ᩠ᨩᩥᨲᩩᨶ᩺”ᨲᩥ? “ᩈᨧ᩠ᨧᩣᩉᩴ, ᩋᩣᨧᩁᩥᨿ, ᨸᨭᩥᩔᩩᨱᩥᩴ, ᩋᨸᩣᩉᩴ ᨾᩁᩥᩔᩣᨾᩥ, ᨶᩣᩉᩴ, ᩋᩣᨧᩁᩥᨿ, ᩈᨠ᩠ᨠᩮᩣᨾᩥ ᨴᩩᨲᩥᨿᩮᨶ ᨸᩔᩮᨶ ᩈᨲ᩠ᨲᨾᩣᩈᩮ ᨶᩥᨸᨩ᩠ᨩᩥᨲᩩᨶ᩺”ᨲᩥ. “ᨲᩮᨶ ᩉᩥ ᨲ᩠ᩅᩴ, ᨣᩉᨸᨲᩥ, ᩏᨲ᩠ᨲᩣᨶᩮᩣ ᩈᨲ᩠ᨲᨾᩣᩈᩮ ᨶᩥᨸᨩ᩠ᨩᩣᩉᩦ”ᨲᩥ.
</Paragraph>

<Paragraph number="1576" book="vi-maha">
ᩋᨳ ᨡᩮᩣ ᩈᩮᨭ᩠ᨮᩥ ᨣᩉᨸᨲᩥ ᩈᨲ᩠ᨲᩣᩉᩔ ᩋᨧ᩠ᨧᨿᩮᨶ ᨩᩦᩅᨠᩴ ᨠᩮᩣᨾᩣᩁᨽᨧ᩠ᨧᩴ ᩑᨲᨴᩅᩮᩤᨧ—  “ᨶᩣᩉᩴ, ᩋᩣᨧᩁᩥᨿ, ᩈᨠ᩠ᨠᩮᩣᨾᩥ ᩏᨲ᩠ᨲᩣᨶᩮᩣ ᩈᨲ᩠ᨲᨾᩣᩈᩮ ᨶᩥᨸᨩ᩠ᨩᩥᨲᩩᨶ᩺”ᨲᩥ. “ᨶᨶᩩ ᨾᩮ ᨲ᩠ᩅᩴ, ᨣᩉᨸᨲᩥ, ᨸᨭᩥᩔᩩᨱᩥ—  ᩈᨠ᩠ᨠᩮᩣᨾᩉᩴ, ᩋᩣᨧᩁᩥᨿ, ᩏᨲ᩠ᨲᩣᨶᩮᩣ ᩈᨲ᩠ᨲᨾᩣᩈᩮ ᨶᩥᨸᨩ᩠ᨩᩥᨲᩩᨶ᩺”ᨲᩥ? “ᩈᨧ᩠ᨧᩣᩉᩴ, ᩋᩣᨧᩁᩥᨿ, ᨸᨭᩥᩔᩩᨱᩥᩴ, ᩋᨸᩣᩉᩴ ᨾᩁᩥᩔᩣᨾᩥ, ᨶᩣᩉᩴ ᩈᨠ᩠ᨠᩮᩣᨾᩥ ᩏᨲ᩠ᨲᩣᨶᩮᩣ ᩈᨲ᩠ᨲᨾᩣᩈᩮ ᨶᩥᨸᨩ᩠ᨩᩥᨲᩩᨶ᩺”ᨲᩥ. “ᩋᩉᨬ᩠ᨧᩮ ᨲᩴ, ᨣᩉᨸᨲᩥ, ᨶ ᩅᨴᩮᨿ᩠ᨿᩴ, ᩑᨲ᩠ᨲᨠᨾ᩠ᨸᩥ ᨲ᩠ᩅᩴ ᨶ ᨶᩥᨸᨩ᩠ᨩᩮᨿ᩠ᨿᩣᩈᩥ, ᩋᨸᩥ ᨧ ᨸᨭᩥᨠᨧ᩠ᨧᩮᩅ ᨾᨿᩣ ᨬᩣᨲᩮᩣ—  ᨲᩦᩉᩥ ᩈᨲ᩠ᨲᩣᩉᩮᩉᩥ ᩈᩮᨭ᩠ᨮᩥ ᨣᩉᨸᨲᩥ ᩋᩁᩮᩣᨣᩮᩤ ᨽᩅᩥᩔᨲᩦᨲᩥ. ᩏᨭ᩠ᨮᩮᩉᩥ, ᨣᩉᨸᨲᩥ, ᩋᩁᩮᩣᨣᩮᩤᩈᩥ. ᨩᩣᨶᩣᩈᩥ ᨠᩥᩴ ᨾᩮ ᨴᩮᨿ᩠ᨿᨵᨾ᩠ᨾᩮᩣ”ᨲᩥ? “ᩈᨻ᩠ᨻᩴ ᩈᩣᨸᨲᩮᨿ᩠ᨿᨬ᩠ᨧ ᨲᩮ, ᩋᩣᨧᩁᩥᨿ, ᩉᩮᩣᨲᩩ, ᩋᩉᨬ᩠ᨧ ᨲᩮ ᨴᩤᩈᩮᩣ”ᨲᩥ. “ᩋᩃᩴ, ᨣᩉᨸᨲᩥ, ᨾᩣ ᨾᩮ ᨲ᩠ᩅᩴ ᩈᨻ᩠ᨻᩴ ᩈᩣᨸᨲᩮᨿ᩠ᨿᩴ ᩋᨴᩤᩈᩥ, ᨾᩣ ᨧ ᨾᩮ ᨴᩤᩈᩮᩣ. ᩁᨬ᩠ᨬᩮᩣ ᩈᨲᩈᩉᩔᩴ ᨴᩮᩉᩥ, ᨾᨿ᩠ᩉᩴ ᩈᨲᩈᩉᩔᨶ᩺”ᨲᩥ. ᩋᨳ ᨡᩮᩣ ᩈᩮᨭ᩠ᨮᩥ ᨣᩉᨸᨲᩥ ᩋᩁᩮᩣᨣᩮᩤ ᩈᨾᩣᨶᩮᩣ ᩁᨬ᩠ᨬᩮᩣ ᩈᨲᩈᩉᩔᩴ ᩋᨴᩤᩈᩥ, ᨩᩦᩅᨠᩔ ᨠᩮᩣᨾᩣᩁᨽᨧ᩠ᨧᩔ ᩈᨲᩈᩉᩔᩴ.
</Paragraph>
</Division>