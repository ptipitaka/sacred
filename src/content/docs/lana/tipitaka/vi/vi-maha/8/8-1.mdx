---
title: "8.1 ᨩᩦᩅᨠᩅᨲ᩠ᨳᩩ"
tableOfContents: false
sidebar:
  order: 1
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="326" book="vi-maha">

<Paragraph number="1558" book="vi-maha">
ᨲᩮᨶ ᩈᨾᨿᩮᨶ ᨻᩩᨴ᩠ᨵᩮᩤ ᨽᨣᩅᩤ ᩁᩣᨩᨣᩉᩮ ᩅᩥᩉᩁᨲᩥ ᩅᩮᩊᩩᩅᨶᩮ ᨠᩃᨶ᩠ᨴᨠᨶᩥᩅᩤᨸᩮ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩅᩮᩈᩣᩃᩦ ᩍᨴ᩠ᨵᩤ ᨧᩮᩅ ᩉᩮᩣᨲᩥ ᨹᩥᨲᩣ ᨧ ᨻᩉᩩᨩᨶᩣ ᨧ ᩋᩣᨠᩥᨱ᩠ᨱᨾᨶᩩᩔᩣ ᨧ ᩈᩩᨽᩥᨠ᩠ᨡᩣ ᨧ; ᩈᨲ᩠ᨲ ᨧ ᨸᩣᩈᩣᨴᩈᩉᩔᩣᨶᩥ ᩈᨲ᩠ᨲ ᨧ ᨸᩣᩈᩣᨴᩈᨲᩣᨶᩥ ᩈᨲ᩠ᨲ ᨧ ᨸᩣᩈᩣᨴᩤ; ᩈᨲ᩠ᨲ ᨧ ᨠᩪᨭᩣᨣᩤᩁᩈᩉᩔᩣᨶᩥ ᩈᨲ᩠ᨲ ᨧ ᨠᩪᨭᩣᨣᩤᩁᩈᨲᩣᨶᩥ ᩈᨲ᩠ᨲ ᨧ ᨠᩪᨭᩣᨣᩤᩁᩣᨶᩥ; ᩈᨲ᩠ᨲ ᨧ ᩋᩣᩁᩣᨾᩈᩉᩔᩣᨶᩥ ᩈᨲ᩠ᨲ ᨧ ᩋᩣᩁᩣᨾᩈᨲᩣᨶᩥ ᩈᨲ᩠ᨲ ᨧ ᩋᩣᩁᩣᨾᩣ; ᩈᨲ᩠ᨲ ᨧ ᨸᩮᩣᨠ᩠ᨡᩁᨱᩦᩈᩉᩔᩣᨶᩥ ᩈᨲ᩠ᨲ ᨧ ᨸᩮᩣᨠ᩠ᨡᩁᨱᩦᩈᨲᩣᨶᩥ ᩈᨲ᩠ᨲ ᨧ ᨸᩮᩣᨠ᩠ᨡᩁᨱᩥᨿᩮᩣ; ᩋᨾ᩠ᨻᨸᩣᩃᩦ ᨧ ᨣᨱᩥᨠᩣ ᩋᨽᩥᩁᩪᨸᩣ ᩉᩮᩣᨲᩥ ᨴᩔᨶᩦᨿᩣ ᨸᩣᩈᩣᨴᩥᨠᩣ ᨸᩁᨾᩣᨿ ᩅᨱ᩠ᨱᨸᩮᩣᨠ᩠ᨡᩁᨲᩣᨿ ᩈᨾᨶ᩠ᨶᩣᨣᨲᩣ, ᨸᨴᨠ᩠ᨡᩥᨱᩣ ᨶᨧ᩠ᨧᩮ ᨧ ᨣᩦᨲᩮ ᨧ ᩅᩤᨴᩥᨲᩮ ᨧ, ᩋᨽᩥᩈᨭᩣ ᩋᨲ᩠ᨳᩥᨠᩣᨶᩴ ᩋᨲ᩠ᨳᩥᨠᩣᨶᩴ ᨾᨶᩩᩔᩣᨶᩴ ᨸᨬ᩠ᨬᩣᩈᩣᨿ ᨧ ᩁᨲ᩠ᨲᩥᩴ ᨣᨧ᩠ᨨᨲᩥ; ᨲᩣᨿ ᨧ ᩅᩮᩈᩣᩃᩦ ᨽᩥᨿ᩠ᨿᩮᩣᩈᩮᩣ ᨾᨲ᩠ᨲᩣᨿ ᩏᨸᩈᩮᩣᨽᨲᩥ. ᩋᨳ ᨡᩮᩣ ᩁᩣᨩᨣᩉᨠᩮᩣ ᨶᩮᨣᨾᩮᩣ ᩅᩮᩈᩣᩃᩥᩴ ᩋᨣᨾᩣᩈᩥ ᨠᩮᨶᨧᩥᨴᩮᩅ ᨠᩁᨱᩦᨿᩮᨶ. ᩋᨴ᩠ᨴᩈᩣ ᨡᩮᩣ ᩁᩣᨩᨣᩉᨠᩮᩣ ᨶᩮᨣᨾᩮᩣ ᩅᩮᩈᩣᩃᩥᩴ ᩍᨴ᩠ᨵᨬ᩠ᨧᩮᩅ ᨹᩥᨲᨬ᩠ᨧ ᨻᩉᩩᨩᨶᨬ᩠ᨧ ᩋᩣᨠᩥᨱ᩠ᨱᨾᨶᩩᩔᨬ᩠ᨧ ᩈᩩᨽᩥᨠ᩠ᨡᨬ᩠ᨧ; ᩈᨲ᩠ᨲ ᨧ ᨸᩣᩈᩣᨴᩈᩉᩔᩣᨶᩥ ᩈᨲ᩠ᨲ ᨧ ᨸᩣᩈᩣᨴᩈᨲᩣᨶᩥ ᩈᨲ᩠ᨲ ᨧ ᨸᩣᩈᩣᨴᩮ; ᩈᨲ᩠ᨲ ᨧ ᨠᩪᨭᩣᨣᩤᩁᩈᩉᩔᩣᨶᩥ ᩈᨲ᩠ᨲ ᨧ ᨠᩪᨭᩣᨣᩤᩁᩈᨲᩣᨶᩥ ᩈᨲ᩠ᨲ ᨧ ᨠᩪᨭᩣᨣᩤᩁᩣᨶᩥ; ᩈᨲ᩠ᨲ ᨧ ᩋᩣᩁᩣᨾᩈᩉᩔᩣᨶᩥ ᩈᨲ᩠ᨲ ᨧ ᩋᩣᩁᩣᨾᩈᨲᩣᨶᩥ ᩈᨲ᩠ᨲ ᨧ ᩋᩣᩁᩣᨾᩮ; ᩈᨲ᩠ᨲ ᨧ ᨸᩮᩣᨠ᩠ᨡᩁᨱᩦᩈᩉᩔᩣᨶᩥ ᩈᨲ᩠ᨲ ᨧ ᨸᩮᩣᨠ᩠ᨡᩁᨱᩦᩈᨲᩣᨶᩥ ᩈᨲ᩠ᨲ ᨧ ᨸᩮᩣᨠ᩠ᨡᩁᨱᩥᨿᩮᩣ; ᩋᨾ᩠ᨻᨸᩣᩃᩥᨬ᩠ᨧ ᨣᨱᩥᨠᩴ ᩋᨽᩥᩁᩪᨸᩴ ᨴᩔᨶᩦᨿᩴ ᨸᩣᩈᩣᨴᩥᨠᩴ ᨸᩁᨾᩣᨿ ᩅᨱ᩠ᨱᨸᩮᩣᨠ᩠ᨡᩁᨲᩣᨿ ᩈᨾᨶ᩠ᨶᩣᨣᨲᩴ, ᨸᨴᨠ᩠ᨡᩥᨱᩴ ᨶᨧ᩠ᨧᩮ ᨧ ᨣᩦᨲᩮ ᨧ ᩅᩤᨴᩥᨲᩮ ᨧ, ᩋᨽᩥᩈᨭᩴ ᩋᨲ᩠ᨳᩥᨠᩣᨶᩴ ᩋᨲ᩠ᨳᩥᨠᩣᨶᩴ ᨾᨶᩩᩔᩣᨶᩴ ᨸᨬ᩠ᨬᩣᩈᩣᨿ ᨧ ᩁᨲ᩠ᨲᩥᩴ ᨣᨧ᩠ᨨᨶ᩠ᨲᩥᩴ, ᨲᩣᨿ ᨧ ᩅᩮᩈᩣᩃᩥᩴ ᨽᩥᨿ᩠ᨿᩮᩣᩈᩮᩣ ᨾᨲ᩠ᨲᩣᨿ ᩏᨸᩈᩮᩣᨽᨶ᩠ᨲᩥᩴ.
</Paragraph>

</Division>
<Division number="327" book="vi-maha">

<Paragraph number="1559" book="vi-maha">
ᩋᨳ ᨡᩮᩣ ᩁᩣᨩᨣᩉᨠᩮᩣ ᨶᩮᨣᨾᩮᩣ ᩅᩮᩈᩣᩃᩥᨿᩴ ᨲᩴ ᨠᩁᨱᩦᨿᩴ ᨲᩦᩁᩮᨲ᩠ᩅᩣ ᨸᩩᨶᨴᩮᩅ ᩁᩣᨩᨣᩉᩴ ᨸᨧ᩠ᨧᩣᨣᨬ᩠ᨨᩥ. ᨿᩮᨶ ᩁᩣᨩᩣ ᨾᩣᨣᨵᩮᩤ ᩈᩮᨶᩥᨿᩮᩣ ᨻᩥᨾ᩠ᨻᩥᩈᩣᩁᩮᩣ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᩁᩣᨩᩣᨶᩴ ᨾᩣᨣᨵᩴ ᩈᩮᨶᩥᨿᩴ ᨻᩥᨾ᩠ᨻᩥᩈᩣᩁᩴ ᩑᨲᨴᩅᩮᩤᨧ—  “ᩅᩮᩈᩣᩃᩦ, ᨴᩮᩅ, ᩍᨴ᩠ᨵᩤ ᨧᩮᩅ ᨹᩥᨲᩣ ᨧ ᨻᩉᩩᨩᨶᩣ ᨧ ᩋᩣᨠᩥᨱ᩠ᨱᨾᨶᩩᩔᩣ ᨧ ᩈᩩᨽᩥᨠ᩠ᨡᩣ ᨧ; ᩈᨲ᩠ᨲ ᨧ ᨸᩣᩈᩣᨴᩈᩉᩔᩣᨶᩥ …ᨸᩮ…  ᨲᩣᨿ ᨧ ᩅᩮᩈᩣᩃᩦ ᨽᩥᨿ᩠ᨿᩮᩣᩈᩮᩣ ᨾᨲ᩠ᨲᩣᨿ ᩏᨸᩈᩮᩣᨽᨲᩥ. ᩈᩣᨵᩩ, ᨴᩮᩅ, ᨾᨿᨾ᩠ᨸᩥ ᨣᨱᩥᨠᩴ ᩅᩩᨭ᩠ᨮᩣᨸᩮᩔᩣᨾᩣ”ᨲᩥ. “ᨲᩮᨶ ᩉᩥ, ᨽᨱᩮ, ᨲᩣᨴᩥᩈᩥᩴ ᨠᩩᨾᩣᩁᩥᩴ ᨩᩣᨶᩣᨳ ᨿᩴ ᨲᩩᨾ᩠ᩉᩮ ᨣᨱᩥᨠᩴ ᩅᩩᨭ᩠ᨮᩣᨸᩮᨿ᩠ᨿᩣᨳᩣ”ᨲᩥ.
</Paragraph>

<Paragraph number="1560" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩁᩣᨩᨣᩉᩮ ᩈᩣᩃᩅᨲᩦ ᨶᩣᨾ ᨠᩩᨾᩣᩁᩦ ᩋᨽᩥᩁᩪᨸᩣ ᩉᩮᩣᨲᩥ ᨴᩔᨶᩦᨿᩣ ᨸᩣᩈᩣᨴᩥᨠᩣ ᨸᩁᨾᩣᨿ ᩅᨱ᩠ᨱᨸᩮᩣᨠ᩠ᨡᩁᨲᩣᨿ ᩈᨾᨶ᩠ᨶᩣᨣᨲᩣ. ᩋᨳ ᨡᩮᩣ ᩁᩣᨩᨣᩉᨠᩮᩣ ᨶᩮᨣᨾᩮᩣ ᩈᩣᩃᩅᨲᩥᩴ ᨠᩩᨾᩣᩁᩥᩴ ᨣᨱᩥᨠᩴ ᩅᩩᨭ᩠ᨮᩣᨸᩮᩈᩥ. ᩋᨳ ᨡᩮᩣ ᩈᩣᩃᩅᨲᩦ ᨣᨱᩥᨠᩣ ᨶᨧᩥᩁᩔᩮᩅ ᨸᨴᨠ᩠ᨡᩥᨱᩣ ᩋᩉᩮᩣᩈᩥ ᨶᨧ᩠ᨧᩮ ᨧ ᨣᩦᨲᩮ ᨧ ᩅᩤᨴᩥᨲᩮ ᨧ, ᩋᨽᩥᩈᨭᩣ ᩋᨲ᩠ᨳᩥᨠᩣᨶᩴ ᩋᨲ᩠ᨳᩥᨠᩣᨶᩴ ᨾᨶᩩᩔᩣᨶᩴ ᨸᨭᩥᩈᨲᩮᨶ ᨧ ᩁᨲ᩠ᨲᩥᩴ ᨣᨧ᩠ᨨᨲᩥ. ᩋᨳ ᨡᩮᩣ ᩈᩣᩃᩅᨲᩦ ᨣᨱᩥᨠᩣ ᨶᨧᩥᩁᩔᩮᩅ ᨣᨻ᩠ᨽᩥᨶᩦ ᩋᩉᩮᩣᩈᩥ. ᩋᨳ ᨡᩮᩣ ᩈᩣᩃᩅᨲᩥᨿᩣ ᨣᨱᩥᨠᩣᨿ ᩑᨲᨴᩉᩮᩣᩈᩥ—  “ᩍᨲ᩠ᨳᩦ ᨡᩮᩣ ᨣᨻ᩠ᨽᩥᨶᩦ ᨸᩩᩁᩥᩈᩣᨶᩴ ᩋᨾᨶᩣᨸᩣ. ᩈᨧᩮ ᨾᩴ ᨠᩮᩣᨧᩥ ᨩᩣᨶᩥᩔᨲᩥ—  ᩈᩣᩃᩅᨲᩦ ᨣᨱᩥᨠᩣ ᨣᨻ᩠ᨽᩥᨶᩦᨲᩥ, ᩈᨻ᩠ᨻᩮᩣ ᨾᩮ ᩈᨠ᩠ᨠᩣᩁᩮᩣ ᨽᨬ᩠ᨩᩥᩔᨲᩥ. ᨿᨶ᩠ᨶᩪᨶᩣᩉᩴ ᨣᩥᩃᩣᨶᩴ ᨸᨭᩥᩅᩮᨴᩮᨿ᩠ᨿᨶ᩺”ᨲᩥ. ᩋᨳ ᨡᩮᩣ ᩈᩣᩃᩅᨲᩦ ᨣᨱᩥᨠᩣ ᨴᩮᩤᩅᩤᩁᩥᨠᩴ ᩋᩣᨱᩣᨸᩮᩈᩥ—  “ᨾᩣ, ᨽᨱᩮ ᨴᩮᩤᩅᩤᩁᩥᨠ, ᨠᩮᩣᨧᩥ ᨸᩩᩁᩥᩈᩮᩣ ᨸᩣᩅᩥᩈᩥ. ᨿᩮᩣ ᨧ ᨾᩴ ᨸᩩᨧ᩠ᨨᨲᩥ, ‘ᨣᩥᩃᩣᨶᩣ’ᨲᩥ ᨸᨭᩥᩅᩮᨴᩮᩉᩦ”ᨲᩥ. “ᩑᩅᩴ, ᩋᨿ᩠ᨿᩮ”ᨲᩥ ᨡᩮᩣ ᩈᩮᩣ ᨴᩮᩤᩅᩤᩁᩥᨠᩮᩣ ᩈᩣᩃᩅᨲᩥᨿᩣ ᨣᨱᩥᨠᩣᨿ ᨸᨧ᩠ᨧᩔᩮᩣᩈᩥ. ᩋᨳ ᨡᩮᩣ ᩈᩣᩃᩅᨲᩦ ᨣᨱᩥᨠᩣ ᨲᩔ ᨣᨻ᩠ᨽᩔ ᨸᩁᩥᨸᩣᨠᨾᨶ᩠ᩅᩣᨿ ᨸᩩᨲ᩠ᨲᩴ ᩅᩥᨩᩣᨿᩥ. ᩋᨳ ᨡᩮᩣ ᩈᩣᩃᩅᨲᩦ ᨣᨱᩥᨠᩣ ᨴᩤᩈᩥᩴ ᩋᩣᨱᩣᨸᩮᩈᩥ—  “ᩉᨶ᩠ᨴ, ᨩᩮ, ᩍᨾᩴ ᨴᩤᩁᨠᩴ ᨠᨲ᩠ᨲᩁᩈᩩᨸ᩠ᨸᩮ ᨸᨠ᩠ᨡᩥᨸᩥᨲ᩠ᩅᩣ ᨶᩦᩉᩁᩥᨲ᩠ᩅᩣ ᩈᩘᨠᩣᩁᨠᩪᨭᩮ ᨨᨯ᩠ᨯᩮᩉᩦ”ᨲᩥ. “ᩑᩅᩴ, ᩋᨿ᩠ᨿᩮ”ᨲᩥ ᨡᩮᩣ ᩈᩣ ᨴᩤᩈᩦ ᩈᩣᩃᩅᨲᩥᨿᩣ ᨣᨱᩥᨠᩣᨿ ᨸᨭᩥᩔᩩᨲ᩠ᩅᩣ ᨲᩴ ᨴᩤᩁᨠᩴ ᨠᨲ᩠ᨲᩁᩈᩩᨸ᩠ᨸᩮ ᨸᨠ᩠ᨡᩥᨸᩥᨲ᩠ᩅᩣ ᨶᩦᩉᩁᩥᨲ᩠ᩅᩣ ᩈᩘᨠᩣᩁᨠᩪᨭᩮ ᨨᨯ᩠ᨯᩮᩈᩥ.
</Paragraph>

</Division>
<Division number="328" book="vi-maha">

<Paragraph number="1561" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨽᨿᩮᩣ ᨶᩣᨾ ᩁᩣᨩᨠᩩᨾᩣᩁᩮᩣ ᨠᩣᩃᩔᩮᩅ ᩁᩣᨩᩩᨸᨭ᩠ᨮᩣᨶᩴ ᨣᨧ᩠ᨨᨶ᩠ᨲᩮᩣ ᩋᨴ᩠ᨴᩈ ᨲᩴ ᨴᩤᩁᨠᩴ ᨠᩣᨠᩮᩉᩥ ᩈᨾ᩠ᨸᩁᩥᨠᩥᨱ᩠ᨱᩴ, ᨴᩥᩈ᩠ᩅᩣᨶ ᨾᨶᩩᩔᩮ ᨸᩩᨧ᩠ᨨᩥ—  “ᨠᩥᩴ ᩑᨲᩴ, ᨽᨱᩮ, ᨠᩣᨠᩮᩉᩥ ᩈᨾ᩠ᨸᩁᩥᨠᩥᨱ᩠ᨱᨶ᩺”ᨲᩥ? “ᨴᩤᩁᨠᩮᩣ, ᨴᩮᩅᩤ”ᨲᩥ. “ᨩᩦᩅᨲᩥ, ᨽᨱᩮ”ᨲᩥ? “ᨩᩦᩅᨲᩥ, ᨴᩮᩅᩤ”ᨲᩥ. “ᨲᩮᨶ ᩉᩥ, ᨽᨱᩮ, ᨲᩴ ᨴᩤᩁᨠᩴ ᩋᨾ᩠ᩉᩣᨠᩴ ᩋᨶ᩠ᨲᩮᨸᩩᩁᩴ ᨶᩮᨲ᩠ᩅᩣ ᨵᩤᨲᩦᨶᩴ ᨴᩮᨳ ᨸᩮᩣᩈᩮᨲᩩᨶ᩺”ᨲᩥ. “ᩑᩅᩴ, ᨴᩮᩅᩤ”ᨲᩥ ᨡᩮᩣ ᨲᩮ ᨾᨶᩩᩔᩣ ᩋᨽᨿᩔ ᩁᩣᨩᨠᩩᨾᩣᩁᩔ ᨸᨭᩥᩔᩩᨲ᩠ᩅᩣ ᨲᩴ ᨴᩤᩁᨠᩴ ᩋᨽᨿᩔ ᩁᩣᨩᨠᩩᨾᩣᩁᩔ ᩋᨶ᩠ᨲᩮᨸᩩᩁᩴ ᨶᩮᨲ᩠ᩅᩣ ᨵᩤᨲᩦᨶᩴ ᩋᨴᩴᩈᩩ—  “ᨸᩮᩣᩈᩮᨳᩣ”ᨲᩥ. ᨲᩔ ᨩᩦᩅᨲᩦᨲᩥ “ᨩᩦᩅᨠᩮᩣ”ᨲᩥ ᨶᩣᨾᩴ ᩋᨠᩴᩈᩩ. ᨠᩩᨾᩣᩁᩮᨶ ᨸᩮᩣᩈᩣᨸᩥᨲᩮᩣᨲᩥ “ᨠᩮᩣᨾᩣᩁᨽᨧ᩠ᨧᩮᩣ”ᨲᩥ ᨶᩣᨾᩴ ᩋᨠᩴᩈᩩ. ᩋᨳ ᨡᩮᩣ ᨩᩦᩅᨠᩮᩣ ᨠᩮᩣᨾᩣᩁᨽᨧ᩠ᨧᩮᩣ ᨶᨧᩥᩁᩔᩮᩅ ᩅᩥᨬ᩠ᨬᩩᨲᩴ ᨸᩣᨸᩩᨱᩥ. ᩋᨳ ᨡᩮᩣ ᨩᩦᩅᨠᩮᩣ ᨠᩮᩣᨾᩣᩁᨽᨧ᩠ᨧᩮᩣ ᨿᩮᨶ ᩋᨽᨿᩮᩣ ᩁᩣᨩᨠᩩᨾᩣᩁᩮᩣ ᨲᩮᨶᩩᨸᩈᩘᨠᨾᩥ; ᩏᨸᩈᩘᨠᨾᩥᨲ᩠ᩅᩣ ᩋᨽᨿᩴ ᩁᩣᨩᨠᩩᨾᩣᩁᩴ ᩑᨲᨴᩅᩮᩤᨧ—  “ᨠᩣ ᨾᩮ, ᨴᩮᩅ, ᨾᩣᨲᩣ, ᨠᩮᩣ ᨸᩥᨲᩣ”ᨲᩥ? “ᩋᩉᨾ᩠ᨸᩥ ᨡᩮᩣ ᨲᩮ, ᨽᨱᩮ ᨩᩦᩅᨠ, ᨾᩣᨲᩁᩴ ᨶ ᨩᩣᨶᩣᨾᩥ; ᩋᨸᩥ ᨧᩣᩉᩴ ᨲᩮ ᨸᩥᨲᩣ; ᨾᨿᩣᩈᩥ ᨸᩮᩣᩈᩣᨸᩥᨲᩮᩣ”ᨲᩥ. ᩋᨳ ᨡᩮᩣ ᨩᩦᩅᨠᩔ ᨠᩮᩣᨾᩣᩁᨽᨧ᩠ᨧᩔ ᩑᨲᨴᩉᩮᩣᩈᩥ—  “ᩍᨾᩣᨶᩥ ᨡᩮᩣ ᩁᩣᨩᨠᩩᩃᩣᨶᩥ ᨶ ᩈᩩᨠᩁᩣᨶᩥ ᩋᩈᩥᨸ᩠ᨸᩮᨶ ᩏᨸᨩᩦᩅᩥᨲᩩᩴ. ᨿᨶ᩠ᨶᩪᨶᩣᩉᩴ ᩈᩥᨸ᩠ᨸᩴ ᩈᩥᨠ᩠ᨡᩮᨿ᩠ᨿᨶ᩺”ᨲᩥ.
</Paragraph>

</Division>
<Division number="329" book="vi-maha">

<Paragraph number="1562" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨲᨠ᩠ᨠᩈᩥᩃᩣᨿᩴ ᨴᩥᩈᩣᨸᩣᨾᩮᩣᨠ᩠ᨡᩮᩣ ᩅᩮᨩ᩠ᨩᩮᩣ ᨸᨭᩥᩅᩈᨲᩥ. ᩋᨳ ᨡᩮᩣ ᨩᩦᩅᨠᩮᩣ ᨠᩮᩣᨾᩣᩁᨽᨧ᩠ᨧᩮᩣ ᩋᨽᨿᩴ ᩁᩣᨩᨠᩩᨾᩣᩁᩴ ᩋᨶᩣᨸᩩᨧ᩠ᨨᩣ ᨿᩮᨶ ᨲᨠ᩠ᨠᩈᩥᩃᩣ ᨲᩮᨶ ᨸᨠ᩠ᨠᩣᨾᩥ. ᩋᨶᩩᨸᩩᨻ᩠ᨻᩮᨶ ᨿᩮᨶ ᨲᨠ᩠ᨠᩈᩥᩃᩣ, ᨿᩮᨶ ᩅᩮᨩ᩠ᨩᩮᩣ ᨲᩮᨶᩩᨸᩈᩘᨠᨾᩥ; ᩏᨸᩈᩘᨠᨾᩥᨲ᩠ᩅᩣ ᨲᩴ ᩅᩮᨩ᩠ᨩᩴ ᩑᨲᨴᩅᩮᩤᨧ—  “ᩍᨧ᩠ᨨᩣᨾᩉᩴ, ᩋᩣᨧᩁᩥᨿ, ᩈᩥᨸ᩠ᨸᩴ ᩈᩥᨠ᩠ᨡᩥᨲᩩᨶ᩺”ᨲᩥ. “ᨲᩮᨶ ᩉᩥ, ᨽᨱᩮ ᨩᩦᩅᨠ, ᩈᩥᨠ᩠ᨡᩔᩪ”ᨲᩥ. ᩋᨳ ᨡᩮᩣ ᨩᩦᩅᨠᩮᩣ ᨠᩮᩣᨾᩣᩁᨽᨧ᩠ᨧᩮᩣ ᨻᩉᩩᨬ᩠ᨧ ᨣᨱ᩠ᩉᩣᨲᩥ ᩃᩉᩩᨬ᩠ᨧ ᨣᨱ᩠ᩉᩣᨲᩥ ᩈᩩᨭ᩠ᨮᩩ ᨧ ᩏᨸᨵᩤᩁᩮᨲᩥ, ᨣᩉᩥᨲᨬ᩠ᨧᩔ ᨶ ᩈᨾ᩠ᨾᩩᩔᨲᩥ. ᩋᨳ ᨡᩮᩣ ᨩᩦᩅᨠᩔ ᨠᩮᩣᨾᩣᩁᨽᨧ᩠ᨧᩔ ᩈᨲ᩠ᨲᨶ᩠ᨶᩴ ᩅᩔᩣᨶᩴ ᩋᨧ᩠ᨧᨿᩮᨶ ᩑᨲᨴᩉᩮᩣᩈᩥ—  “ᩋᩉᩴ ᨡᩮᩣ ᨻᩉᩩᨬ᩠ᨧ ᨣᨱ᩠ᩉᩣᨾᩥ ᩃᩉᩩᨬ᩠ᨧ ᨣᨱ᩠ᩉᩣᨾᩥ ᩈᩩᨭ᩠ᨮᩩ ᨧ ᩏᨸᨵᩤᩁᩮᨾᩥ, ᨣᩉᩥᨲᨬ᩠ᨧ ᨾᩮ ᨶ ᩈᨾ᩠ᨾᩩᩔᨲᩥ, ᩈᨲ᩠ᨲ ᨧ ᨾᩮ ᩅᩔᩣᨶᩥ ᩋᨵᩦᨿᨶ᩠ᨲᩔ, ᨶᨿᩥᨾᩔ ᩈᩥᨸ᩠ᨸᩔ ᩋᨶ᩠ᨲᩮᩣ ᨸᨬ᩠ᨬᩣᨿᨲᩥ. ᨠᨴᩤ ᩍᨾᩔ ᩈᩥᨸ᩠ᨸᩔ ᩋᨶ᩠ᨲᩮᩣ ᨸᨬ᩠ᨬᩣᨿᩥᩔᨲᩦ”ᨲᩥ.
</Paragraph>

<Paragraph number="1563" book="vi-maha">
ᩋᨳ ᨡᩮᩣ ᨩᩦᩅᨠᩮᩣ ᨠᩮᩣᨾᩣᩁᨽᨧ᩠ᨧᩮᩣ ᨿᩮᨶ ᩈᩮᩣ ᩅᩮᨩ᩠ᨩᩮᩣ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᨲᩴ ᩅᩮᨩ᩠ᨩᩴ ᩑᨲᨴᩅᩮᩤᨧ—  “ᩋᩉᩴ ᨡᩮᩣ, ᩋᩣᨧᩁᩥᨿ, ᨻᩉᩩᨬ᩠ᨧ ᨣᨱ᩠ᩉᩣᨾᩥ ᩃᩉᩩᨬ᩠ᨧ ᨣᨱ᩠ᩉᩣᨾᩥ ᩈᩩᨭ᩠ᨮᩩ ᨧ ᩏᨸᨵᩤᩁᩮᨾᩥ, ᨣᩉᩥᨲᨬ᩠ᨧ ᨾᩮ ᨶ ᩈᨾ᩠ᨾᩩᩔᨲᩥ, ᩈᨲ᩠ᨲ ᨧ ᨾᩮ ᩅᩔᩣᨶᩥ ᩋᨵᩦᨿᨶ᩠ᨲᩔ, ᨶᨿᩥᨾᩔ ᩈᩥᨸ᩠ᨸᩔ ᩋᨶ᩠ᨲᩮᩣ ᨸᨬ᩠ᨬᩣᨿᨲᩥ. ᨠᨴᩤ ᩍᨾᩔ ᩈᩥᨸ᩠ᨸᩔ ᩋᨶ᩠ᨲᩮᩣ ᨸᨬ᩠ᨬᩣᨿᩥᩔᨲᩦ”ᨲᩥ? “ᨲᩮᨶ ᩉᩥ, ᨽᨱᩮ ᨩᩦᩅᨠ, ᨡᨱᩥᨲ᩠ᨲᩥᩴ ᩋᩣᨴᩤᨿ ᨲᨠ᩠ᨠᩈᩥᩃᩣᨿ ᩈᨾᨶ᩠ᨲᩣ ᨿᩮᩣᨩᨶᩴ ᩋᩣᩉᩥᨱ᩠ᨯᩥᨲ᩠ᩅᩣ ᨿᩴ ᨠᩥᨬ᩠ᨧᩥ ᩋᨽᩮᩈᨩ᩠ᨩᩴ ᨸᩔᩮᨿ᩠ᨿᩣᩈᩥ ᨲᩴ ᩋᩣᩉᩁᩣ”ᨲᩥ. “ᩑᩅᩴ, ᩋᩣᨧᩁᩥᨿᩣ”ᨲᩥ ᨡᩮᩣ ᨩᩦᩅᨠᩮᩣ ᨠᩮᩣᨾᩣᩁᨽᨧ᩠ᨧᩮᩣ ᨲᩔ ᩅᩮᨩ᩠ᨩᩔ ᨸᨭᩥᩔᩩᨲ᩠ᩅᩣ ᨡᨱᩥᨲ᩠ᨲᩥᩴ ᩋᩣᨴᩤᨿ ᨲᨠ᩠ᨠᩈᩥᩃᩣᨿ ᩈᨾᨶ᩠ᨲᩣ ᨿᩮᩣᨩᨶᩴ ᩋᩣᩉᩥᨱ᩠ᨯᨶ᩠ᨲᩮᩣ ᨶ ᨠᩥᨬ᩠ᨧᩥ ᩋᨽᩮᩈᨩ᩠ᨩᩴ ᩋᨴ᩠ᨴᩈ. ᩋᨳ ᨡᩮᩣ ᨩᩦᩅᨠᩮᩣ ᨠᩮᩣᨾᩣᩁᨽᨧ᩠ᨧᩮᩣ ᨿᩮᨶ ᩈᩮᩣ ᩅᩮᨩ᩠ᨩᩮᩣ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᨲᩴ ᩅᩮᨩ᩠ᨩᩴ ᩑᨲᨴᩅᩮᩤᨧ—  “ᩋᩣᩉᩥᨱ᩠ᨯᨶ᩠ᨲᩮᩣᨾ᩠ᩉᩥ, ᩋᩣᨧᩁᩥᨿ, ᨲᨠ᩠ᨠᩈᩥᩃᩣᨿ ᩈᨾᨶ᩠ᨲᩣ ᨿᩮᩣᨩᨶᩴ, ᨶ ᨠᩥᨬ᩠ᨧᩥ ᩋᨽᩮᩈᨩ᩠ᨩᩴ ᩋᨴ᩠ᨴᩈᨶ᩺”ᨲᩥ. “ᩈᩩᩈᩥᨠ᩠ᨡᩥᨲᩮᩣᩈᩥ, ᨽᨱᩮ ᨩᩦᩅᨠ. ᩋᩃᩴ ᨲᩮ ᩑᨲ᩠ᨲᨠᩴ ᨩᩦᩅᩥᨠᩣᨿᩣ”ᨲᩥ ᨩᩦᩅᨠᩔ ᨠᩮᩣᨾᩣᩁᨽᨧ᩠ᨧᩔ ᨸᩁᩥᨲ᩠ᨲᩴ ᨸᩣᨳᩮᨿ᩠ᨿᩴ ᨸᩣᨴᩤᩈᩥ. ᩋᨳ ᨡᩮᩣ ᨩᩦᩅᨠᩮᩣ ᨠᩮᩣᨾᩣᩁᨽᨧ᩠ᨧᩮᩣ ᨲᩴ ᨸᩁᩥᨲ᩠ᨲᩴ ᨸᩣᨳᩮᨿ᩠ᨿᩴ ᩋᩣᨴᩤᨿ ᨿᩮᨶ ᩁᩣᨩᨣᩉᩴ ᨲᩮᨶ ᨸᨠ᩠ᨠᩣᨾᩥ. ᩋᨳ ᨡᩮᩣ ᨩᩦᩅᨠᩔ ᨠᩮᩣᨾᩣᩁᨽᨧ᩠ᨧᩔ ᨲᩴ ᨸᩁᩥᨲ᩠ᨲᩴ ᨸᩣᨳᩮᨿ᩠ᨿᩴ ᩋᨶ᩠ᨲᩁᩣᨾᨣ᩠ᨣᩮ ᩈᩣᨠᩮᨲᩮ ᨸᩁᩥᨠ᩠ᨡᨿᩴ ᩋᨣᨾᩣᩈᩥ. ᩋᨳ ᨡᩮᩣ ᨩᩦᩅᨠᩔ ᨠᩮᩣᨾᩣᩁᨽᨧ᩠ᨧᩔ ᩑᨲᨴᩉᩮᩣᩈᩥ—  “ᩍᨾᩮ ᨡᩮᩣ ᨾᨣ᩠ᨣᩤ ᨠᨶ᩠ᨲᩣᩁᩣ ᩋᨸ᩠ᨸᩮᩣᨴᨠᩣ ᩋᨸ᩠ᨸᨽᨠ᩠ᨡᩣ, ᨶ ᩈᩩᨠᩁᩣ ᩋᨸᩣᨳᩮᨿ᩠ᨿᩮᨶ ᨣᨶ᩠ᨲᩩᩴ. ᨿᨶ᩠ᨶᩪᨶᩣᩉᩴ ᨸᩣᨳᩮᨿ᩠ᨿᩴ ᨸᩁᩥᨿᩮᩈᩮᨿ᩠ᨿᨶ᩺”ᨲᩥ.
</Paragraph>
</Division>