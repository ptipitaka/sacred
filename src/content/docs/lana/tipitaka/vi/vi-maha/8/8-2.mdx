---
title: "8.2 ᩈᩮᨭ᩠ᨮᩥᨽᩁᩥᨿᩣᩅᨲ᩠ᨳᩩ"
tableOfContents: false
sidebar:
  order: 12
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="330" book="vi-maha">

<Paragraph number="1564" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩈᩣᨠᩮᨲᩮ ᩈᩮᨭ᩠ᨮᩥᨽᩁᩥᨿᩣᨿ ᩈᨲ᩠ᨲᩅᩔᩥᨠᩮᩣ ᩈᩦᩈᩣᨻᩣᨵᩮᩤ ᩉᩮᩣᨲᩥ. ᨻᩉᩪ ᨾᩉᨶ᩠ᨲᩣ ᨾᩉᨶ᩠ᨲᩣ ᨴᩥᩈᩣᨸᩣᨾᩮᩣᨠ᩠ᨡᩣ ᩅᩮᨩ᩠ᨩᩣ ᩋᩣᨣᨶ᩠ᨲ᩠ᩅᩣ ᨶᩣᩈᨠ᩠ᨡᩥᩴᩈᩩ ᩋᩁᩮᩣᨣᩴ ᨠᩣᨲᩩᩴ. ᨻᩉᩩᩴ ᩉᩥᩁᨬ᩠ᨬᩴ ᩋᩣᨴᩤᨿ ᩋᨣᨾᩴᩈᩩ. ᩋᨳ ᨡᩮᩣ ᨩᩦᩅᨠᩮᩣ ᨠᩮᩣᨾᩣᩁᨽᨧ᩠ᨧᩮᩣ ᩈᩣᨠᩮᨲᩴ ᨸᩅᩥᩈᩥᨲ᩠ᩅᩣ ᨾᨶᩩᩔᩮ ᨸᩩᨧ᩠ᨨᩥ—  “ᨠᩮᩣ, ᨽᨱᩮ, ᨣᩥᩃᩣᨶᩮᩣ, ᨠᩴ ᨲᩥᨠᩥᨧ᩠ᨨᩣᨾᩦ”ᨲᩥ? “ᩑᨲᩥᩔᩣ, ᩋᩣᨧᩁᩥᨿ, ᩈᩮᨭ᩠ᨮᩥᨽᩁᩥᨿᩣᨿ ᩈᨲ᩠ᨲᩅᩔᩥᨠᩮᩣ ᩈᩦᩈᩣᨻᩣᨵᩮᩤ; ᨣᨧ᩠ᨨ, ᩋᩣᨧᩁᩥᨿ, ᩈᩮᨭ᩠ᨮᩥᨽᩁᩥᨿᩴ ᨲᩥᨠᩥᨧ᩠ᨨᩣᩉᩦ”ᨲᩥ. ᩋᨳ ᨡᩮᩣ ᨩᩦᩅᨠᩮᩣ ᨠᩮᩣᨾᩣᩁᨽᨧ᩠ᨧᩮᩣ ᨿᩮᨶ ᩈᩮᨭ᩠ᨮᩥᩔ ᨣᩉᨸᨲᩥᩔ ᨶᩥᩅᩮᩈᨶᩴ ᨲᩮᨶᩩᨸᩈᩘᨠᨾᩥ; ᩏᨸᩈᩘᨠᨾᩥᨲ᩠ᩅᩣ ᨴᩮᩤᩅᩤᩁᩥᨠᩴ ᩋᩣᨱᩣᨸᩮᩈᩥ—  “ᨣᨧ᩠ᨨ, ᨽᨱᩮ ᨴᩮᩤᩅᩤᩁᩥᨠ, ᩈᩮᨭ᩠ᨮᩥᨽᩁᩥᨿᩣᨿ ᨸᩣᩅᨴ—  ‘ᩅᩮᨩ᩠ᨩᩮᩣ, ᩋᨿ᩠ᨿᩮ, ᩋᩣᨣᨲᩮᩣ, ᩈᩮᩣ ᨲᩴ ᨴᨭ᩠ᨮᩩᨠᩣᨾᩮᩣ’”ᨲᩥ. “ᩑᩅᩴ, ᩋᩣᨧᩁᩥᨿᩣ”ᨲᩥ ᨡᩮᩣ ᩈᩮᩣ ᨴᩮᩤᩅᩤᩁᩥᨠᩮᩣ ᨩᩦᩅᨠᩔ ᨠᩮᩣᨾᩣᩁᨽᨧ᩠ᨧᩔ ᨸᨭᩥᩔᩩᨲ᩠ᩅᩣ ᨿᩮᨶ ᩈᩮᨭ᩠ᨮᩥᨽᩁᩥᨿᩣ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᩈᩮᨭ᩠ᨮᩥᨽᩁᩥᨿᩴ ᩑᨲᨴᩅᩮᩤᨧ—  “ᩅᩮᨩ᩠ᨩᩮᩣ, ᩋᨿ᩠ᨿᩮ, ᩋᩣᨣᨲᩮᩣ; ᩈᩮᩣ ᨲᩴ ᨴᨭ᩠ᨮᩩᨠᩣᨾᩮᩣ”ᨲᩥ. “ᨠᩦᨴᩥᩈᩮᩣ, ᨽᨱᩮ ᨴᩮᩤᩅᩤᩁᩥᨠ, ᩅᩮᨩ᩠ᨩᩮᩣ”ᨲᩥ? “ᨴᩉᩁᨠᩮᩣ, ᩋᨿ᩠ᨿᩮ”ᨲᩥ. “ᩋᩃᩴ, ᨽᨱᩮ ᨴᩮᩤᩅᩤᩁᩥᨠ, ᨠᩥᩴ ᨾᩮ ᨴᩉᩁᨠᩮᩣ ᩅᩮᨩ᩠ᨩᩮᩣ ᨠᩁᩥᩔᨲᩥ? ᨻᩉᩪ ᨾᩉᨶ᩠ᨲᩣ ᨾᩉᨶ᩠ᨲᩣ ᨴᩥᩈᩣᨸᩣᨾᩮᩣᨠ᩠ᨡᩣ ᩅᩮᨩ᩠ᨩᩣ ᩋᩣᨣᨶ᩠ᨲ᩠ᩅᩣ ᨶᩣᩈᨠ᩠ᨡᩥᩴᩈᩩ ᩋᩁᩮᩣᨣᩴ ᨠᩣᨲᩩᩴ. ᨻᩉᩩᩴ ᩉᩥᩁᨬ᩠ᨬᩴ ᩋᩣᨴᩤᨿ ᩋᨣᨾᩴᩈᩪ”ᨲᩥ. ᩋᨳ ᨡᩮᩣ ᩈᩮᩣ ᨴᩮᩤᩅᩤᩁᩥᨠᩮᩣ ᨿᩮᨶ ᨩᩦᩅᨠᩮᩣ ᨠᩮᩣᨾᩣᩁᨽᨧ᩠ᨧᩮᩣ ᨲᩮᨶᩩᨸᩈᩘᨠᨾᩥ; ᩏᨸᩈᩘᨠᨾᩥᨲ᩠ᩅᩣ ᨩᩦᩅᨠᩴ ᨠᩮᩣᨾᩣᩁᨽᨧ᩠ᨧᩴ ᩑᨲᨴᩅᩮᩤᨧ—  “ᩈᩮᨭ᩠ᨮᩥᨽᩁᩥᨿᩣ, ᩋᩣᨧᩁᩥᨿ, ᩑᩅᨾᩣᩉ—  ‘ᩋᩃᩴ, ᨽᨱᩮ ᨴᩮᩤᩅᩤᩁᩥᨠ, ᨠᩥᩴ ᨾᩮ ᨴᩉᩁᨠᩮᩣ ᩅᩮᨩ᩠ᨩᩮᩣ ᨠᩁᩥᩔᨲᩥ? ᨻᩉᩪ ᨾᩉᨶ᩠ᨲᩣ ᨾᩉᨶ᩠ᨲᩣ ᨴᩥᩈᩣᨸᩣᨾᩮᩣᨠ᩠ᨡᩣ ᩅᩮᨩ᩠ᨩᩣ ᩋᩣᨣᨶ᩠ᨲ᩠ᩅᩣ ᨶᩣᩈᨠ᩠ᨡᩥᩴᩈᩩ ᩋᩁᩮᩣᨣᩴ ᨠᩣᨲᩩᩴ. ᨻᩉᩩᩴ ᩉᩥᩁᨬ᩠ᨬᩴ ᩋᩣᨴᩤᨿ ᩋᨣᨾᩴᩈᩪ’”ᨲᩥ. “ᨣᨧ᩠ᨨ, ᨽᨱᩮ ᨴᩮᩤᩅᩤᩁᩥᨠ, ᩈᩮᨭ᩠ᨮᩥᨽᩁᩥᨿᩣᨿ ᨸᩣᩅᨴ—  ‘ᩅᩮᨩ᩠ᨩᩮᩣ, ᩋᨿ᩠ᨿᩮ, ᩑᩅᨾᩣᩉ—  ᨾᩣ ᨠᩥᩁ, ᩋᨿ᩠ᨿᩮ, ᨸᩩᩁᩮ ᨠᩥᨬ᩠ᨧᩥ ᩋᨴᩤᩈᩥ. ᨿᨴᩤ ᩋᩁᩮᩣᨣᩤ ᩋᩉᩮᩣᩈᩥ ᨲᨴᩤ ᨿᩴ ᩍᨧ᩠ᨨᩮᨿ᩠ᨿᩣᩈᩥ ᨲᩴ ᨴᨩ᩠ᨩᩮᨿ᩠ᨿᩣᩈᩦ’”ᨲᩥ. “ᩑᩅᩴ, ᩋᩣᨧᩁᩥᨿᩣ”ᨲᩥ ᨡᩮᩣ ᩈᩮᩣ ᨴᩮᩤᩅᩤᩁᩥᨠᩮᩣ ᨩᩦᩅᨠᩔ ᨠᩮᩣᨾᩣᩁᨽᨧ᩠ᨧᩔ ᨸᨭᩥᩔᩩᨲ᩠ᩅᩣ ᨿᩮᨶ ᩈᩮᨭ᩠ᨮᩥᨽᩁᩥᨿᩣ ᨲᩮᨶᩩᨸᩈᩘᨠᨾᩥ; ᩏᨸᩈᩘᨠᨾᩥᨲ᩠ᩅᩣ ᩈᩮᨭ᩠ᨮᩥᨽᩁᩥᨿᩴ ᩑᨲᨴᩅᩮᩤᨧ—  “ᩅᩮᨩ᩠ᨩᩮᩣ, ᩋᨿ᩠ᨿᩮ, ᩑᩅᨾᩣᩉ—  ‘ᨾᩣ ᨠᩥᩁ, ᩋᨿ᩠ᨿᩮ, ᨸᩩᩁᩮ ᨠᩥᨬ᩠ᨧᩥ ᩋᨴᩤᩈᩥ. ᨿᨴᩤ ᩋᩁᩮᩣᨣᩤ ᩋᩉᩮᩣᩈᩥ ᨲᨴᩤ ᨿᩴ ᩍᨧ᩠ᨨᩮᨿ᩠ᨿᩣᩈᩥ ᨲᩴ ᨴᨩ᩠ᨩᩮᨿ᩠ᨿᩣᩈᩦ’”ᨲᩥ. “ᨲᩮᨶ ᩉᩥ, ᨽᨱᩮ ᨴᩮᩤᩅᩤᩁᩥᨠ, ᩅᩮᨩ᩠ᨩᩮᩣ ᩋᩣᨣᨧ᩠ᨨᨲᩪ”ᨲᩥ. “ᩑᩅᩴ, ᩋᨿ᩠ᨿᩮ”ᨲᩥ ᨡᩮᩣ ᩈᩮᩣ ᨴᩮᩤᩅᩤᩁᩥᨠᩮᩣ ᩈᩮᨭ᩠ᨮᩥᨽᩁᩥᨿᩣᨿ ᨸᨭᩥᩔᩩᨲ᩠ᩅᩣ ᨿᩮᨶ ᨩᩦᩅᨠᩮᩣ ᨠᩮᩣᨾᩣᩁᨽᨧ᩠ᨧᩮᩣ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᨩᩦᩅᨠᩴ ᨠᩮᩣᨾᩣᩁᨽᨧ᩠ᨧᩴ ᩑᨲᨴᩅᩮᩤᨧ—  “ᩈᩮᨭ᩠ᨮᩥᨽᩁᩥᨿᩣ ᨲᩴ, ᩋᩣᨧᩁᩥᨿ, ᨸᨠ᩠ᨠᩮᩣᩈᨲᩦ”ᨲᩥ.
</Paragraph>

<Paragraph number="1565" book="vi-maha">
ᩋᨳ ᨡᩮᩣ ᨩᩦᩅᨠᩮᩣ ᨠᩮᩣᨾᩣᩁᨽᨧ᩠ᨧᩮᩣ ᨿᩮᨶ ᩈᩮᨭ᩠ᨮᩥᨽᩁᩥᨿᩣ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᩈᩮᨭ᩠ᨮᩥᨽᩁᩥᨿᩣᨿ ᩅᩥᨠᩣᩁᩴ ᩈᩃᩖᨠ᩠ᨡᩮᨲ᩠ᩅᩣ ᩈᩮᨭ᩠ᨮᩥᨽᩁᩥᨿᩴ ᩑᨲᨴᩅᩮᩤᨧ—  “ᨸᩈᨲᩮᨶ, ᩋᨿ᩠ᨿᩮ, ᩈᨸ᩠ᨸᩥᨶᩣ ᩋᨲ᩠ᨳᩮᩣ”ᨲᩥ. ᩋᨳ ᨡᩮᩣ ᩈᩮᨭ᩠ᨮᩥᨽᩁᩥᨿᩣ ᨩᩦᩅᨠᩔ ᨠᩮᩣᨾᩣᩁᨽᨧ᩠ᨧᩔ ᨸᩈᨲᩴ ᩈᨸ᩠ᨸᩥᩴ ᨴᩤᨸᩮᩈᩥ. ᩋᨳ ᨡᩮᩣ ᨩᩦᩅᨠᩮᩣ ᨠᩮᩣᨾᩣᩁᨽᨧ᩠ᨧᩮᩣ ᨲᩴ ᨸᩈᨲᩴ ᩈᨸ᩠ᨸᩥᩴ ᨶᩣᨶᩣᨽᩮᩈᨩ᩠ᨩᩮᩉᩥ ᨶᩥᨸ᩠ᨸᨧᩥᨲ᩠ᩅᩣ ᩈᩮᨭ᩠ᨮᩥᨽᩁᩥᨿᩴ ᨾᨬ᩠ᨧᨠᩮ ᩏᨲ᩠ᨲᩣᨶᩴ ᨶᩥᨸᩣᨲᩮᨲ᩠ᩅᩣ ᨶᨲ᩠ᨳᩩᨲᩮᩣ ᩋᨴᩤᩈᩥ. ᩋᨳ ᨡᩮᩣ ᨲᩴ ᩈᨸ᩠ᨸᩥ ᨶᨲ᩠ᨳᩩᨲᩮᩣ ᨴᩥᨶ᩠ᨶᩴ ᨾᩩᨡᨲᩮᩣ ᩏᨣ᩠ᨣᨬ᩠ᨨᩥ. ᩋᨳ ᨡᩮᩣ ᩈᩮᨭ᩠ᨮᩥᨽᩁᩥᨿᩣ ᨸᨭᩥᨣ᩠ᨣᩉᩮ ᨶᩥᨭ᩠ᨮᩩᨽᩥᨲ᩠ᩅᩣ ᨴᩤᩈᩥᩴ ᩋᩣᨱᩣᨸᩮᩈᩥ—  “ᩉᨶ᩠ᨴ, ᨩᩮ, ᩍᨾᩴ ᩈᨸ᩠ᨸᩥᩴ ᨸᩥᨧᩩᨶᩣ ᨣᨱ᩠ᩉᩣᩉᩦ”ᨲᩥ. ᩋᨳ ᨡᩮᩣ ᨩᩦᩅᨠᩔ ᨠᩮᩣᨾᩣᩁᨽᨧ᩠ᨧᩔ ᩑᨲᨴᩉᩮᩣᩈᩥ—  “ᩋᨧ᩠ᨨᩁᩥᨿᩴ ᨿᩣᩅ ᩃᩪᨡᩣᨿᩴ ᨥᩁᨱᩦ, ᨿᨲᩕ ᩉᩥ ᨶᩣᨾ ᩍᨾᩴ ᨨᨯ᩠ᨯᨶᩦᨿᨵᨾ᩠ᨾᩴ ᩈᨸ᩠ᨸᩥᩴ ᨸᩥᨧᩩᨶᩣ ᨣᩤᩉᩣᨸᩮᩔᨲᩥ. ᨻᩉᩩᨠᩣᨶᩥ ᨧ ᨾᩮ ᨾᩉᨣ᩠ᨥᩣᨶᩥ ᨽᩮᩈᨩ᩠ᨩᩣᨶᩥ ᩏᨸᨣᨲᩣᨶᩥ. ᨠᩥᨾ᩠ᨸᩥ ᨾᩣᨿᩴ ᨠᩥᨬ᩠ᨧᩥ ᨴᩮᨿ᩠ᨿᨵᨾ᩠ᨾᩴ ᨴᩔᨲᩦ”ᨲᩥ. ᩋᨳ ᨡᩮᩣ ᩈᩮᨭ᩠ᨮᩥᨽᩁᩥᨿᩣ ᨩᩦᩅᨠᩔ ᨠᩮᩣᨾᩣᩁᨽᨧ᩠ᨧᩔ ᩅᩥᨠᩣᩁᩴ ᩈᩃᩖᨠ᩠ᨡᩮᨲ᩠ᩅᩣ ᨩᩦᩅᨠᩴ ᨠᩮᩣᨾᩣᩁᨽᨧ᩠ᨧᩴ ᩑᨲᨴᩅᩮᩤᨧ—  “ᨠᩥᩔ ᨲ᩠ᩅᩴ, ᩋᩣᨧᩁᩥᨿ, ᩅᩥᨾᨶᩮᩣᩈᩦ”ᨲᩥ? ᩍᨵ ᨾᩮ ᩑᨲᨴᩉᩮᩣᩈᩥ—  “ᩋᨧ᩠ᨨᩁᩥᨿᩴ ᨿᩣᩅ ᩃᩪᨡᩣᨿᩴ ᨥᩁᨱᩦ, ᨿᨲᩕ ᩉᩥ ᨶᩣᨾ ᩍᨾᩴ ᨨᨯ᩠ᨯᨶᩦᨿᨵᨾ᩠ᨾᩴ ᩈᨸ᩠ᨸᩥᩴ ᨸᩥᨧᩩᨶᩣ ᨣᩤᩉᩣᨸᩮᩔᨲᩥ. ᨻᩉᩩᨠᩣᨶᩥ ᨧ ᨾᩮ ᨾᩉᨣ᩠ᨥᩣᨶᩥ ᨽᩮᩈᨩ᩠ᨩᩣᨶᩥ ᩏᨸᨣᨲᩣᨶᩥ. ᨠᩥᨾ᩠ᨸᩥ ᨾᩣᨿᩴ ᨠᩥᨬ᩠ᨧᩥ ᨴᩮᨿ᩠ᨿᨵᨾ᩠ᨾᩴ ᨴᩔᨲᩦ”ᨲᩥ. “ᨾᨿᩴ ᨡᩮᩣ, ᩋᩣᨧᩁᩥᨿ, ᩋᩣᨣᩤᩁᩥᨠᩣ ᨶᩣᨾ ᩏᨸᨩᩣᨶᩣᨾᩮᨲᩔ ᩈᩴᨿᨾᩔ. ᩅᩁᨾᩮᨲᩴ ᩈᨸ᩠ᨸᩥ ᨴᩤᩈᩣᨶᩴ ᩅᩤ ᨠᨾ᩠ᨾᨠᩁᩣᨶᩴ ᩅᩤ ᨸᩣᨴᨻ᩠ᨽᨬ᩠ᨩᨶᩴ ᩅᩤ ᨸᨴᩦᨸᨠᩁᨱᩮ ᩅᩤ ᩋᩣᩈᩥᨲ᩠ᨲᩴ. ᨾᩣ ᨡᩮᩣ ᨲ᩠ᩅᩴ, ᩋᩣᨧᩁᩥᨿ, ᩅᩥᨾᨶᩮᩣ ᩋᩉᩮᩣᩈᩥ. ᨶ ᨲᩮ ᨴᩮᨿ᩠ᨿᨵᨾ᩠ᨾᩮᩣ ᩉᩣᨿᩥᩔᨲᩦ”ᨲᩥ.
</Paragraph>

<Paragraph number="1566" book="vi-maha">
ᩋᨳ ᨡᩮᩣ ᨩᩦᩅᨠᩮᩣ ᨠᩮᩣᨾᩣᩁᨽᨧ᩠ᨧᩮᩣ ᩈᩮᨭ᩠ᨮᩥᨽᩁᩥᨿᩣᨿ ᩈᨲ᩠ᨲᩅᩔᩥᨠᩴ ᩈᩦᩈᩣᨻᩣᨵᩴ ᩑᨠᩮᨶᩮᩅ ᨶᨲ᩠ᨳᩩᨠᨾ᩠ᨾᩮᨶ ᩋᨸᨠᨯ᩠ᨰᩥ. ᩋᨳ ᨡᩮᩣ ᩈᩮᨭ᩠ᨮᩥᨽᩁᩥᨿᩣ ᩋᩁᩮᩣᨣᩤ ᩈᨾᩣᨶᩣ ᨩᩦᩅᨠᩔ ᨠᩮᩣᨾᩣᩁᨽᨧ᩠ᨧᩔ ᨧᨲ᩠ᨲᩣᩁᩥ ᩈᩉᩔᩣᨶᩥ ᨸᩣᨴᩤᩈᩥ. ᨸᩩᨲ᩠ᨲᩮᩣ—  “ᨾᩣᨲᩣ ᨾᩮ ᩋᩁᩮᩣᨣᩤ ᨮᩥᨲᩣ”ᨲᩥ ᨧᨲ᩠ᨲᩣᩁᩥ ᩈᩉᩔᩣᨶᩥ ᨸᩣᨴᩤᩈᩥ. ᩈᩩᨱᩥᩈᩣ—  “ᩈᩔᩩ ᨾᩮ ᩋᩁᩮᩣᨣᩤ ᨮᩥᨲᩣ”ᨲᩥ ᨧᨲ᩠ᨲᩣᩁᩥ ᩈᩉᩔᩣᨶᩥ ᨸᩣᨴᩤᩈᩥ. ᩈᩮᨭ᩠ᨮᩥ ᨣᩉᨸᨲᩥ—  “ᨽᩁᩥᨿᩣ ᨾᩮ ᩋᩁᩮᩣᨣᩤ ᨮᩥᨲᩣ”ᨲᩥ ᨧᨲ᩠ᨲᩣᩁᩥ ᩈᩉᩔᩣᨶᩥ ᨸᩣᨴᩤᩈᩥ ᨴᩤᩈᨬ᩠ᨧ ᨴᩤᩈᩥᨬ᩠ᨧ ᩋᩔᩁᨳᨬ᩠ᨧ.
</Paragraph>

<Paragraph number="1567" book="vi-maha">
ᩋᨳ ᨡᩮᩣ ᨩᩦᩅᨠᩮᩣ ᨠᩮᩣᨾᩣᩁᨽᨧ᩠ᨧᩮᩣ ᨲᩣᨶᩥ ᩈᩮᩣᩊᩈᩈᩉᩔᩣᨶᩥ ᩋᩣᨴᩤᨿ ᨴᩤᩈᨬ᩠ᨧ ᨴᩤᩈᩥᨬ᩠ᨧ ᩋᩔᩁᨳᨬ᩠ᨧ ᨿᩮᨶ ᩁᩣᨩᨣᩉᩴ ᨲᩮᨶ ᨸᨠ᩠ᨠᩣᨾᩥ. ᩋᨶᩩᨸᩩᨻ᩠ᨻᩮᨶ ᨿᩮᨶ ᩁᩣᨩᨣᩉᩴ ᨿᩮᨶ ᩋᨽᨿᩮᩣ ᩁᩣᨩᨠᩩᨾᩣᩁᩮᩣ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᩋᨽᨿᩴ ᩁᩣᨩᨠᩩᨾᩣᩁᩴ ᩑᨲᨴᩅᩮᩤᨧ—  “ᩍᨴᩴ ᨾᩮ, ᨴᩮᩅ, ᨸᨮᨾᨠᨾ᩠ᨾᩴ ᩈᩮᩣᩊᩈᩈᩉᩔᩣᨶᩥ ᨴᩤᩈᩮᩣ ᨧ ᨴᩤᩈᩦ ᨧ ᩋᩔᩁᨳᩮᩣ ᨧ. ᨸᨭᩥᨣ᩠ᨣᨱ᩠ᩉᩣᨲᩩ ᨾᩮ ᨴᩮᩅᩮᩤ ᨸᩮᩣᩈᩣᩅᨶᩥᨠᨶ᩺”ᨲᩥ. “ᩋᩃᩴ, ᨽᨱᩮ ᨩᩦᩅᨠ; ᨲᩩᨿ᩠ᩉᨾᩮᩅ ᩉᩮᩣᨲᩩ. ᩋᨾ᩠ᩉᩣᨠᨬ᩠ᨬᩮᩅ ᩋᨶ᩠ᨲᩮᨸᩩᩁᩮ ᨶᩥᩅᩮᩈᨶᩴ ᨾᩣᨸᩮᩉᩦ”ᨲᩥ. “ᩑᩅᩴ, ᨴᩮᩅᩤ”ᨲᩥ ᨡᩮᩣ ᨩᩦᩅᨠᩮᩣ ᨠᩮᩣᨾᩣᩁᨽᨧ᩠ᨧᩮᩣ ᩋᨽᨿᩔ ᩁᩣᨩᨠᩩᨾᩣᩁᩔ ᨸᨭᩥᩔᩩᨲ᩠ᩅᩣ ᩋᨽᨿᩔ ᩁᩣᨩᨠᩩᨾᩣᩁᩔ ᩋᨶ᩠ᨲᩮᨸᩩᩁᩮ ᨶᩥᩅᩮᩈᨶᩴ ᨾᩣᨸᩮᩈᩥ.
</Paragraph>
</Division>