---
title: "4.6 ᩋᩣᨸᨲ᩠ᨲᩥᨸᨭᩥᨠᨾ᩠ᨾᩅᩥᨵᩥ"
tableOfContents: false
sidebar:
  order: 23
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="219" book="vi-maha">

<Paragraph number="987" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᨲᨴᩉᩩ ᨸᩅᩤᩁᨱᩣᨿ ᩋᩣᨸᨲ᩠ᨲᩥᩴ ᩋᩣᨸᨶ᩠ᨶᩮᩣ ᩉᩮᩣᨲᩥ. ᩋᨳ ᨡᩮᩣ ᨲᩔ ᨽᩥᨠ᩠ᨡᩩᨶᩮᩣ ᩑᨲᨴᩉᩮᩣᩈᩥ—  “ᨽᨣᩅᨲᩣ ᨸᨬ᩠ᨬᨲ᩠ᨲᩴ—  ‘ᨶ ᩈᩣᨸᨲ᩠ᨲᩥᨠᩮᨶ ᨸᩅᩤᩁᩮᨲᨻ᩠ᨻᨶ᩺’ᨲᩥ. ᩋᩉᨬ᩠ᨧᨾ᩠ᩉᩥ ᩋᩣᨸᨲ᩠ᨲᩥᩴ ᩋᩣᨸᨶ᩠ᨶᩮᩣ. ᨠᨳᩴ ᨶᩩ ᨡᩮᩣ ᨾᨿᩣ ᨸᨭᩥᨸᨩ᩠ᨩᩥᨲᨻ᩠ᨻᨶ᩺”ᨲᩥ? ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ.
</Paragraph>

<Paragraph number="988" book="vi-maha">
“ᩍᨵ ᨸᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩩ ᨲᨴᩉᩩ ᨸᩅᩤᩁᨱᩣᨿ ᩋᩣᨸᨲ᩠ᨲᩥᩴ ᩋᩣᨸᨶ᩠ᨶᩮᩣ ᩉᩮᩣᨲᩥ. ᨲᩮᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩣ ᩑᨠᩴ ᨽᩥᨠ᩠ᨡᩩᩴ ᩏᨸᩈᩘᨠᨾᩥᨲ᩠ᩅᩣ ᩑᨠᩴᩈᩴ ᩏᨲ᩠ᨲᩁᩣᩈᩘᨣᩴ ᨠᩁᩥᨲ᩠ᩅᩣ ᩏᨠ᩠ᨠᩩᨭᩥᨠᩴ ᨶᩥᩈᩦᨴᩥᨲ᩠ᩅᩣ ᩋᨬ᩠ᨩᩃᩥᩴ ᨸᨣ᩠ᨣᩉᩮᨲ᩠ᩅᩣ ᩑᩅᨾᩔ ᩅᨧᨶᩦᨿᩮᩣ—  ‘ᩋᩉᩴ, ᩋᩣᩅᩩᩈᩮᩣ, ᩍᨲ᩠ᨳᨶ᩠ᨶᩣᨾᩴ ᩋᩣᨸᨲ᩠ᨲᩥᩴ ᩋᩣᨸᨶ᩠ᨶᩮᩣ, ᨲᩴ ᨸᨭᩥᨴᩮᩈᩮᨾᩦ’ᨲᩥ. ᨲᩮᨶ ᩅᨲ᩠ᨲᨻ᩠ᨻᩮᩣ—  ‘ᨸᩔᩈᩦ’ᨲᩥ. ‘ᩋᩣᨾ ᨸᩔᩣᨾᩦ’ᨲᩥ. ‘ᩋᩣᨿᨲᩥᩴ ᩈᩴᩅᩁᩮᨿ᩠ᨿᩣᩈᩦ’ᨲᩥ.
</Paragraph>

<Paragraph number="989" book="vi-maha">
ᩍᨵ ᨸᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩩ ᨲᨴᩉᩩ ᨸᩅᩤᩁᨱᩣᨿ ᩋᩣᨸᨲ᩠ᨲᩥᨿᩣ ᩅᩮᨾᨲᩥᨠᩮᩣ ᩉᩮᩣᨲᩥ. ᨲᩮᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩣ ᩑᨠᩴ ᨽᩥᨠ᩠ᨡᩩᩴ ᩏᨸᩈᩘᨠᨾᩥᨲ᩠ᩅᩣ ᩑᨠᩴᩈᩴ ᩏᨲ᩠ᨲᩁᩣᩈᩘᨣᩴ ᨠᩁᩥᨲ᩠ᩅᩣ ᩏᨠ᩠ᨠᩩᨭᩥᨠᩴ ᨶᩥᩈᩦᨴᩥᨲ᩠ᩅᩣ ᩋᨬ᩠ᨩᩃᩥᩴ ᨸᨣ᩠ᨣᩉᩮᨲ᩠ᩅᩣ ᩑᩅᨾᩔ ᩅᨧᨶᩦᨿᩮᩣ—  ‘ᩋᩉᩴ, ᩋᩣᩅᩩᩈᩮᩣ, ᩍᨲ᩠ᨳᨶ᩠ᨶᩣᨾᩣᨿ ᩋᩣᨸᨲ᩠ᨲᩥᨿᩣ ᩅᩮᨾᨲᩥᨠᩮᩣ; ᨿᨴᩤ ᨶᩥᨻ᩠ᨻᩮᨾᨲᩥᨠᩮᩣ ᨽᩅᩥᩔᩣᨾᩥ ᨲᨴᩤ ᨲᩴ ᩋᩣᨸᨲ᩠ᨲᩥᩴ ᨸᨭᩥᨠᩁᩥᩔᩣᨾᩦ’ᨲᩥ ᩅᨲ᩠ᩅᩣ ᨸᩅᩤᩁᩮᨲᨻ᩠ᨻᩴ; ᨶ ᨲ᩠ᩅᩮᩅ ᨲᨸ᩠ᨸᨧ᩠ᨧᨿᩣ ᨸᩅᩤᩁᨱᩣᨿ ᩋᨶ᩠ᨲᩁᩣᨿᩮᩣ ᨠᩣᨲᨻ᩠ᨻᩮᩣ”ᨲᩥ.
</Paragraph>
</Division>