---
title: "4.1 ᩋᨹᩣᩈᩩᨠᩅᩥᩉᩣᩁ"
tableOfContents: false
sidebar:
  order: 1
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="209" book="vi-maha">

<Paragraph number="953" book="vi-maha">
ᨲᩮᨶ ᩈᨾᨿᩮᨶ ᨻᩩᨴ᩠ᨵᩮᩤ ᨽᨣᩅᩤ ᩈᩣᩅᨲ᩠ᨳᩥᨿᩴ ᩅᩥᩉᩁᨲᩥ ᨩᩮᨲᩅᨶᩮ ᩋᨶᩣᨳᨸᩥᨱ᩠ᨯᩥᨠᩔ ᩋᩣᩁᩣᨾᩮ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩈᨾ᩠ᨻᩉᩩᩃᩣ ᩈᨶ᩠ᨴᩥᨭ᩠ᨮᩣ ᩈᨾ᩠ᨽᨲ᩠ᨲᩣ ᨽᩥᨠ᩠ᨡᩪ ᨠᩮᩣᩈᩃᩮᩈᩩ ᨩᨶᨸᨴᩮ ᩋᨬ᩠ᨬᨲᩁᩈ᩠ᨾᩥᩴ ᩋᩣᩅᩤᩈᩮ ᩅᩔᩴ ᩏᨸᨣᨧ᩠ᨨᩥᩴᩈᩩ. ᩋᨳ ᨡᩮᩣ ᨲᩮᩈᩴ ᨽᩥᨠ᩠ᨡᩪᨶᩴ ᩑᨲᨴᩉᩮᩣᩈᩥ—  “ᨠᩮᨶ ᨶᩩ ᨡᩮᩣ ᨾᨿᩴ ᩏᨸᩣᨿᩮᨶ ᩈᨾᨣ᩠ᨣᩤ ᩈᨾ᩠ᨾᩮᩣᨴᨾᩣᨶᩣ ᩋᩅᩥᩅᨴᨾᩣᨶᩣ ᨹᩣᩈᩩᨠᩴ ᩅᩔᩴ ᩅᩈᩮᨿ᩠ᨿᩣᨾ, ᨶ ᨧ ᨸᩥᨱ᩠ᨯᨠᩮᨶ ᨠᩥᩃᨾᩮᨿ᩠ᨿᩣᨾᩣ”ᨲᩥ. ᩋᨳ ᨡᩮᩣ ᨲᩮᩈᩴ ᨽᩥᨠ᩠ᨡᩪᨶᩴ ᩑᨲᨴᩉᩮᩣᩈᩥ—  “ᩈᨧᩮ ᨡᩮᩣ ᨾᨿᩴ ᩋᨬ᩠ᨬᨾᨬ᩠ᨬᩴ ᨶᩮᩅ ᩋᩣᩃᨸᩮᨿ᩠ᨿᩣᨾ ᨶ ᩈᩃᩖᨸᩮᨿ᩠ᨿᩣᨾ—  ᨿᩮᩣ ᨸᨮᨾᩴ ᨣᩤᨾᨲᩮᩣ ᨸᩥᨱ᩠ᨯᩣᨿ ᨸᨭᩥᨠ᩠ᨠᨾᩮᨿ᩠ᨿ ᩈᩮᩣ ᩋᩣᩈᨶᩴ ᨸᨬ᩠ᨬᨸᩮᨿ᩠ᨿ, ᨸᩣᨴᩮᩤᨴᨠᩴ ᨸᩣᨴᨸᩦᨮᩴ ᨸᩣᨴᨠᨳᩃᩥᨠᩴ ᩏᨸᨶᩥᨠ᩠ᨡᩥᨸᩮᨿ᩠ᨿ, ᩋᩅᨠ᩠ᨠᩣᩁᨸᩣᨲᩥᩴ ᨵᩮᩤᩅᩥᨲ᩠ᩅᩣ ᩏᨸᨭ᩠ᨮᩣᨸᩮᨿ᩠ᨿ, ᨸᩣᨶᩦᨿᩴ ᨸᩁᩥᨽᩮᩣᨩᨶᩦᨿᩴ ᩏᨸᨭ᩠ᨮᩣᨸᩮᨿ᩠ᨿ; ᨿᩮᩣ ᨸᨧ᩠ᨨᩣ ᨣᩤᨾᨲᩮᩣ ᨸᩥᨱ᩠ᨯᩣᨿ ᨸᨭᩥᨠ᩠ᨠᨾᩮᨿ᩠ᨿ, ᩈᨧᩔ ᨽᩩᨲ᩠ᨲᩣᩅᩈᩮᩈᩮᩣ, ᩈᨧᩮ ᩋᩣᨠᩘᨡᩮᨿ᩠ᨿ ᨽᩩᨬ᩠ᨩᩮᨿ᩠ᨿ, ᨶᩮᩣ ᨧᩮ ᩋᩣᨠᩘᨡᩮᨿ᩠ᨿ ᩋᨸ᩠ᨸᩉᩁᩥᨲᩮ ᩅᩤ ᨨᨯ᩠ᨯᩮᨿ᩠ᨿ, ᩋᨸ᩠ᨸᩣᨱᨠᩮ ᩅᩤ ᩏᨴᨠᩮ ᩒᨸᩥᩃᩣᨸᩮᨿ᩠ᨿ; ᩈᩮᩣ ᩋᩣᩈᨶᩴ ᩏᨴ᩠ᨵᩁᩮᨿ᩠ᨿ, ᨸᩣᨴᩮᩤᨴᨠᩴ ᨸᩣᨴᨸᩦᨮᩴ ᨸᩣᨴᨠᨳᩃᩥᨠᩴ ᨸᨭᩥᩈᩣᨾᩮᨿ᩠ᨿ, ᩋᩅᨠ᩠ᨠᩣᩁᨸᩣᨲᩥᩴ ᨵᩮᩤᩅᩥᨲ᩠ᩅᩣ ᨸᨭᩥᩈᩣᨾᩮᨿ᩠ᨿ, ᨸᩣᨶᩦᨿᩴ ᨸᩁᩥᨽᩮᩣᨩᨶᩦᨿᩴ ᨸᨭᩥᩈᩣᨾᩮᨿ᩠ᨿ, ᨽᨲ᩠ᨲᨣ᩠ᨣᩴ ᩈᨾ᩠ᨾᨩ᩠ᨩᩮᨿ᩠ᨿ; ᨿᩮᩣ ᨸᩔᩮᨿ᩠ᨿ ᨸᩣᨶᩦᨿᨥᨭᩴ ᩅᩤ ᨸᩁᩥᨽᩮᩣᨩᨶᩦᨿᨥᨭᩴ ᩅᩤ ᩅᨧ᩠ᨧᨥᨭᩴ ᩅᩤ ᩁᩥᨲ᩠ᨲᩴ ᨲᩩᨧ᩠ᨨᩴ ᩈᩮᩣ ᩏᨸᨭ᩠ᨮᩣᨸᩮᨿ᩠ᨿ; ᩈᨧᩔ ᩉᩮᩣᨲᩥ ᩋᩅᩥᩈᨿ᩠ᩉᩴ, ᩉᨲ᩠ᨳᩅᩥᨠᩣᩁᩮᨶ ᨴᩩᨲᩥᨿᩴ ᩋᩣᨾᨶ᩠ᨲᩮᨲ᩠ᩅᩣ ᩉᨲ᩠ᨳᩅᩥᩃᩘᨥᨠᩮᨶ ᩏᨸᨭ᩠ᨮᩣᨸᩮᨿ᩠ᨿ; ᨶ ᨲ᩠ᩅᩮᩅ ᨲᨸ᩠ᨸᨧ᩠ᨧᨿᩣ ᩅᩤᨧᩴ ᨽᩥᨶ᩠ᨴᩮᨿ᩠ᨿ—  ᩑᩅᩴ ᨡᩮᩣ ᨾᨿᩴ ᩈᨾᨣ᩠ᨣᩤ ᩈᨾ᩠ᨾᩮᩣᨴᨾᩣᨶᩣ ᩋᩅᩥᩅᨴᨾᩣᨶᩣ ᨹᩣᩈᩩᨠᩴ ᩅᩔᩴ ᩅᩈᩮᨿ᩠ᨿᩣᨾ, ᨶ ᨧ ᨸᩥᨱ᩠ᨯᨠᩮᨶ ᨠᩥᩃᨾᩮᨿ᩠ᨿᩣᨾᩣ”ᨲᩥ.
</Paragraph>

<Paragraph number="954" book="vi-maha">
ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᩋᨬ᩠ᨬᨾᨬ᩠ᨬᩴ ᨶᩮᩅ ᩋᩣᩃᨸᩥᩴᩈᩩ, ᨶ ᩈᩃᩖᨸᩥᩴᩈᩩ. ᨿᩮᩣ ᨸᨮᨾᩴ ᨣᩤᨾᨲᩮᩣ ᨸᩥᨱ᩠ᨯᩣᨿ ᨸᨭᩥᨠ᩠ᨠᨾᨲᩥ, ᩈᩮᩣ ᩋᩣᩈᨶᩴ ᨸᨬ᩠ᨬᨸᩮᨲᩥ, ᨸᩣᨴᩮᩤᨴᨠᩴ ᨸᩣᨴᨸᩦᨮᩴ ᨸᩣᨴᨠᨳᩃᩥᨠᩴ ᩏᨸᨶᩥᨠ᩠ᨡᩥᨸᨲᩥ, ᩋᩅᨠ᩠ᨠᩣᩁᨸᩣᨲᩥᩴ ᨵᩮᩤᩅᩥᨲ᩠ᩅᩣ ᩏᨸᨭ᩠ᨮᩣᨸᩮᨲᩥ, ᨸᩣᨶᩦᨿᩴ ᨸᩁᩥᨽᩮᩣᨩᨶᩦᨿᩴ ᩏᨸᨭ᩠ᨮᩣᨸᩮᨲᩥ. ᨿᩮᩣ ᨸᨧ᩠ᨨᩣ ᨣᩤᨾᨲᩮᩣ ᨸᩥᨱ᩠ᨯᩣᨿ ᨸᨭᩥᨠ᩠ᨠᨾᨲᩥ, ᩈᨧᩮ ᩉᩮᩣᨲᩥ ᨽᩩᨲ᩠ᨲᩣᩅᩈᩮᩈᩮᩣ, ᩈᨧᩮ ᩋᩣᨠᩘᨡᨲᩥ ᨽᩩᨬ᩠ᨩᨲᩥ, ᨶᩮᩣ ᨧᩮ ᩋᩣᨠᩘᨡᨲᩥ ᩋᨸ᩠ᨸᩉᩁᩥᨲᩮ ᩅᩤ ᨨᨯ᩠ᨯᩮᨲᩥ, ᩋᨸ᩠ᨸᩣᨱᨠᩮ ᩅᩤ ᩏᨴᨠᩮ ᩒᨸᩥᩃᩣᨸᩮᨲᩥ; ᩈᩮᩣ ᩋᩣᩈᨶᩴ ᩏᨴ᩠ᨵᩁᨲᩥ, ᨸᩣᨴᩮᩤᨴᨠᩴ ᨸᩣᨴᨸᩦᨮᩴ ᨸᩣᨴᨠᨳᩃᩥᨠᩴ ᨸᨭᩥᩈᩣᨾᩮᨲᩥ, ᩋᩅᨠ᩠ᨠᩣᩁᨸᩣᨲᩥᩴ ᨵᩮᩤᩅᩥᨲ᩠ᩅᩣ ᨸᨭᩥᩈᩣᨾᩮᨲᩥ, ᨸᩣᨶᩦᨿᩴ ᨸᩁᩥᨽᩮᩣᨩᨶᩦᨿᩴ ᨸᨭᩥᩈᩣᨾᩮᨲᩥ, ᨽᨲ᩠ᨲᨣ᩠ᨣᩴ ᩈᨾ᩠ᨾᨩ᩠ᨩᨲᩥ. ᨿᩮᩣ ᨸᩔᨲᩥ ᨸᩣᨶᩦᨿᨥᨭᩴ ᩅᩤ ᨸᩁᩥᨽᩮᩣᨩᨶᩦᨿᨥᨭᩴ ᩅᩤ ᩅᨧ᩠ᨧᨥᨭᩴ ᩅᩤ ᩁᩥᨲ᩠ᨲᩴ ᨲᩩᨧ᩠ᨨᩴ ᩈᩮᩣ ᩏᨸᨭ᩠ᨮᩣᨸᩮᨲᩥ. ᩈᨧᩔ ᩉᩮᩣᨲᩥ ᩋᩅᩥᩈᨿ᩠ᩉᩴ, ᩉᨲ᩠ᨳᩅᩥᨠᩣᩁᩮᨶ ᨴᩩᨲᩥᨿᩴ ᩋᩣᨾᨶ᩠ᨲᩮᨲ᩠ᩅᩣ ᩉᨲ᩠ᨳᩅᩥᩃᩘᨥᨠᩮᨶ ᩏᨸᨭ᩠ᨮᩣᨸᩮᨲᩥ, ᨶ ᨲ᩠ᩅᩮᩅ ᨲᨸ᩠ᨸᨧ᩠ᨧᨿᩣ ᩅᩤᨧᩴ ᨽᩥᨶ᩠ᨴᨲᩥ.
</Paragraph>

<Paragraph number="955" book="vi-maha">
ᩋᩣᨧᩥᨱ᩠ᨱᩴ ᨡᩮᩣ ᨸᨶᩮᨲᩴ ᩅᩔᩴᩅᩩᨭ᩠ᨮᩣᨶᩴ ᨽᩥᨠ᩠ᨡᩪᨶᩴ ᨽᨣᩅᨶ᩠ᨲᩴ ᨴᩔᨶᩣᨿ ᩏᨸᩈᩘᨠᨾᩥᨲᩩᩴ. ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᩅᩔᩴᩅᩩᨭ᩠ᨮᩣ ᨲᩮᨾᩣᩈᨧ᩠ᨧᨿᩮᨶ ᩈᩮᨶᩣᩈᨶᩴ ᩈᩴᩈᩣᨾᩮᨲ᩠ᩅᩣ ᨸᨲ᩠ᨲᨧᩦᩅᩁᨾᩣᨴᩤᨿ ᨿᩮᨶ ᩈᩣᩅᨲ᩠ᨳᩥ ᨲᩮᨶ ᨸᨠ᩠ᨠᨾᩥᩴᩈᩩ. ᩋᨶᩩᨸᩩᨻ᩠ᨻᩮᨶ ᨿᩮᨶ ᩈᩣᩅᨲ᩠ᨳᩥ ᨩᩮᨲᩅᨶᩴ ᩋᨶᩣᨳᨸᩥᨱ᩠ᨯᩥᨠᩔ ᩋᩣᩁᩣᨾᩮᩣ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥᩴᩈᩩ, ᩏᨸᩈᩘᨠᨾᩥᨲ᩠ᩅᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᨶᩥᩈᩦᨴᩥᩴᩈᩩ. ᩋᩣᨧᩥᨱ᩠ᨱᩴ ᨡᩮᩣ ᨸᨶᩮᨲᩴ ᨻᩩᨴ᩠ᨵᩤᨶᩴ ᨽᨣᩅᨶ᩠ᨲᩣᨶᩴ ᩋᩣᨣᨶ᩠ᨲᩩᨠᩮᩉᩥ ᨽᩥᨠ᩠ᨡᩪᩉᩥ ᩈᨴ᩠ᨵᩥᩴ ᨸᨭᩥᩈᨾ᩠ᨾᩮᩣᨴᩥᨲᩩᩴ. ᩋᨳ ᨡᩮᩣ ᨽᨣᩅᩤ ᨲᩮ ᨽᩥᨠ᩠ᨡᩪ ᩑᨲᨴᩅᩮᩤᨧ—  “ᨠᨧ᩠ᨧᩥ, ᨽᩥᨠ᩠ᨡᩅᩮ, ᨡᨾᨶᩦᨿᩴ, ᨠᨧ᩠ᨧᩥ ᨿᩣᨸᨶᩦᨿᩴ, ᨠᨧ᩠ᨧᩥ ᩈᨾᨣ᩠ᨣᩤ ᩈᨾ᩠ᨾᩮᩣᨴᨾᩣᨶᩣ ᩋᩅᩥᩅᨴᨾᩣᨶᩣ ᨹᩣᩈᩩᨠᩴ ᩅᩔᩴ ᩅᩈᩥᨲ᩠ᨳ, ᨶ ᨧ ᨸᩥᨱ᩠ᨯᨠᩮᨶ ᨠᩥᩃᨾᩥᨲ᩠ᨳᩣ”ᨲᩥ? “ᨡᨾᨶᩦᨿᩴ, ᨽᨣᩅᩤ, ᨿᩣᨸᨶᩦᨿᩴ, ᨽᨣᩅᩤ. ᩈᨾᨣ᩠ᨣᩤ ᨧ ᨾᨿᩴ, ᨽᨶ᩠ᨲᩮ, ᩈᨾ᩠ᨾᩮᩣᨴᨾᩣᨶᩣ ᩋᩅᩥᩅᨴᨾᩣᨶᩣ ᨹᩣᩈᩩᨠᩴ ᩅᩔᩴ ᩅᩈᩥᨾ᩠ᩉᩣ, ᨶ ᨧ ᨸᩥᨱ᩠ᨯᨠᩮᨶ ᨠᩥᩃᨾᩥᨾ᩠ᩉᩣ”ᨲᩥ. ᨩᩣᨶᨶ᩠ᨲᩣᨸᩥ ᨲᨳᩣᨣᨲᩣ ᨸᩩᨧ᩠ᨨᨶ᩠ᨲᩥ, ᨩᩣᨶᨶ᩠ᨲᩣᨸᩥ ᨶ ᨸᩩᨧ᩠ᨨᨶ᩠ᨲᩥ. ᨠᩣᩃᩴ ᩅᩥᨴᩥᨲ᩠ᩅᩣ ᨸᩩᨧ᩠ᨨᨶ᩠ᨲᩥ, ᨠᩣᩃᩴ ᩅᩥᨴᩥᨲ᩠ᩅᩣ ᨶ ᨸᩩᨧ᩠ᨨᨶ᩠ᨲᩥ. ᩋᨲ᩠ᨳᩈᩴᩉᩥᨲᩴ ᨲᨳᩣᨣᨲᩣ ᨸᩩᨧ᩠ᨨᨶ᩠ᨲᩥ, ᨶᩮᩣ ᩋᨶᨲ᩠ᨳᩈᩴᩉᩥᨲᩴ. ᩋᨶᨲ᩠ᨳᩈᩴᩉᩥᨲᩮ ᩈᩮᨲᩩᨥᩣᨲᩮᩣ ᨲᨳᩣᨣᨲᩣᨶᩴ. ᨴ᩠ᩅᩦᩉᩣᨠᩣᩁᩮᩉᩥ ᨻᩩᨴ᩠ᨵᩤ ᨽᨣᩅᨶ᩠ᨲᩮᩣ ᨽᩥᨠ᩠ᨡᩪ ᨸᨭᩥᨸᩩᨧ᩠ᨨᨶ᩠ᨲᩥ—  “ᨵᨾ᩠ᨾᩴ ᩅᩤ ᨴᩮᩈᩮᩔᩣᨾ, ᩈᩣᩅᨠᩣᨶᩴ ᩅᩤ ᩈᩥᨠ᩠ᨡᩣᨸᨴᩴ ᨸᨬ᩠ᨬᨸᩮᩔᩣᨾᩣ”ᨲᩥ. ᩋᨳ ᨡᩮᩣ ᨽᨣᩅᩤ ᨲᩮ ᨽᩥᨠ᩠ᨡᩪ ᩑᨲᨴᩅᩮᩤᨧ—  “ᨿᨳᩣᨠᨳᩴ ᨸᨶ ᨲᩩᨾ᩠ᩉᩮ, ᨽᩥᨠ᩠ᨡᩅᩮ, ᩈᨾᨣ᩠ᨣᩤ ᩈᨾ᩠ᨾᩮᩣᨴᨾᩣᨶᩣ ᩋᩅᩥᩅᨴᨾᩣᨶᩣ ᨹᩣᩈᩩᨠᩴ ᩅᩔᩴ ᩅᩈᩥᨲ᩠ᨳ, ᨶ ᨧ ᨸᩥᨱ᩠ᨯᨠᩮᨶ ᨠᩥᩃᨾᩥᨲ᩠ᨳᩣ”ᨲᩥ.
</Paragraph>

<Paragraph number="956" book="vi-maha">
“ᩍᨵ ᨾᨿᩴ, ᨽᨶ᩠ᨲᩮ, ᩈᨾ᩠ᨻᩉᩩᩃᩣ ᩈᨶ᩠ᨴᩥᨭ᩠ᨮᩣ ᩈᨾ᩠ᨽᨲ᩠ᨲᩣ ᨽᩥᨠ᩠ᨡᩪ ᨠᩮᩣᩈᩃᩮᩈᩩ ᨩᨶᨸᨴᩮ ᩋᨬ᩠ᨬᨲᩁᩈ᩠ᨾᩥᩴ ᩋᩣᩅᩤᩈᩮ ᩅᩔᩴ ᩏᨸᨣᨧ᩠ᨨᩥᨾ᩠ᩉᩣ. ᨲᩮᩈᩴ ᨶᩮᩣ, ᨽᨶ᩠ᨲᩮ, ᩋᨾ᩠ᩉᩣᨠᩴ ᩑᨲᨴᩉᩮᩣᩈᩥ—  ‘ᨠᩮᨶ ᨶᩩ ᨡᩮᩣ ᨾᨿᩴ ᩏᨸᩣᨿᩮᨶ ᩈᨾᨣ᩠ᨣᩤ ᩈᨾ᩠ᨾᩮᩣᨴᨾᩣᨶᩣ ᩋᩅᩥᩅᨴᨾᩣᨶᩣ ᨹᩣᩈᩩᨠᩴ ᩅᩔᩴ ᩅᩈᩮᨿ᩠ᨿᩣᨾ, ᨶ ᨧ ᨸᩥᨱ᩠ᨯᨠᩮᨶ ᨠᩥᩃᨾᩮᨿ᩠ᨿᩣᨾᩣ’ᨲᩥ. ᨲᩮᩈᩴ ᨶᩮᩣ, ᨽᨶ᩠ᨲᩮ, ᩋᨾ᩠ᩉᩣᨠᩴ ᩑᨲᨴᩉᩮᩣᩈᩥ—  ‘ᩈᨧᩮ ᨡᩮᩣ ᨾᨿᩴ ᩋᨬ᩠ᨬᨾᨬ᩠ᨬᩴ ᨶᩮᩅ ᩋᩣᩃᨸᩮᨿ᩠ᨿᩣᨾ ᨶ ᩈᩃᩖᨸᩮᨿ᩠ᨿᩣᨾ—  ᨿᩮᩣ ᨸᨮᨾᩴ ᨣᩤᨾᨲᩮᩣ ᨸᩥᨱ᩠ᨯᩣᨿ ᨸᨭᩥᨠ᩠ᨠᨾᩮᨿ᩠ᨿ ᩈᩮᩣ ᩋᩣᩈᨶᩴ ᨸᨬ᩠ᨬᨸᩮᨿ᩠ᨿ, ᨸᩣᨴᩮᩤᨴᨠᩴ ᨸᩣᨴᨸᩦᨮᩴ ᨸᩣᨴᨠᨳᩃᩥᨠᩴ ᩏᨸᨶᩥᨠ᩠ᨡᩥᨸᩮᨿ᩠ᨿ, ᩋᩅᨠ᩠ᨠᩣᩁᨸᩣᨲᩥᩴ ᨵᩮᩤᩅᩥᨲ᩠ᩅᩣ ᩏᨸᨭ᩠ᨮᩣᨸᩮᨿ᩠ᨿ, ᨸᩣᨶᩦᨿᩴ ᨸᩁᩥᨽᩮᩣᨩᨶᩦᨿᩴ ᩏᨸᨭ᩠ᨮᩣᨸᩮᨿ᩠ᨿ; ᨿᩮᩣ ᨸᨧ᩠ᨨᩣ ᨣᩤᨾᨲᩮᩣ ᨸᩥᨱ᩠ᨯᩣᨿ ᨸᨭᩥᨠ᩠ᨠᨾᩮᨿ᩠ᨿ, ᩈᨧᩔ ᨽᩩᨲ᩠ᨲᩣᩅᩈᩮᩈᩮᩣ, ᩈᨧᩮ ᩋᩣᨠᩘᨡᩮᨿ᩠ᨿ ᨽᩩᨬ᩠ᨩᩮᨿ᩠ᨿ, ᨶᩮᩣ ᨧᩮ ᩋᩣᨠᩘᨡᩮᨿ᩠ᨿ ᩋᨸ᩠ᨸᩉᩁᩥᨲᩮ ᩅᩤ ᨨᨯ᩠ᨯᩮᨿ᩠ᨿ, ᩋᨸ᩠ᨸᩣᨱᨠᩮ ᩅᩤ ᩏᨴᨠᩮ ᩒᨸᩥᩃᩣᨸᩮᨿ᩠ᨿ; ᩈᩮᩣ ᩋᩣᩈᨶᩴ ᩏᨴ᩠ᨵᩁᩮᨿ᩠ᨿ, ᨸᩣᨴᩮᩤᨴᨠᩴ ᨸᩣᨴᨸᩦᨮᩴ ᨸᩣᨴᨠᨳᩃᩥᨠᩴ ᨸᨭᩥᩈᩣᨾᩮᨿ᩠ᨿ, ᩋᩅᨠ᩠ᨠᩣᩁᨸᩣᨲᩥᩴ ᨵᩮᩤᩅᩥᨲ᩠ᩅᩣ ᨸᨭᩥᩈᩣᨾᩮᨿ᩠ᨿ, ᨸᩣᨶᩦᨿᩴ ᨸᩁᩥᨽᩮᩣᨩᨶᩦᨿᩴ ᨸᨭᩥᩈᩣᨾᩮᨿ᩠ᨿ, ᨽᨲ᩠ᨲᨣ᩠ᨣᩴ ᩈᨾ᩠ᨾᨩ᩠ᨩᩮᨿ᩠ᨿ; ᨿᩮᩣ ᨸᩔᩮᨿ᩠ᨿ ᨸᩣᨶᩦᨿᨥᨭᩴ ᩅᩤ ᨸᩁᩥᨽᩮᩣᨩᨶᩦᨿᨥᨭᩴ ᩅᩤ ᩅᨧ᩠ᨧᨥᨭᩴ ᩅᩤ ᩁᩥᨲ᩠ᨲᩴ ᨲᩩᨧ᩠ᨨᩴ ᩈᩮᩣ ᩏᨸᨭ᩠ᨮᩣᨸᩮᨿ᩠ᨿ; ᩈᨧᩔ ᩉᩮᩣᨲᩥ ᩋᩅᩥᩈᨿ᩠ᩉᩴ, ᩉᨲ᩠ᨳᩅᩥᨠᩣᩁᩮᨶ ᨴᩩᨲᩥᨿᩴ ᩋᩣᨾᨶ᩠ᨲᩮᨲ᩠ᩅᩣ ᩉᨲ᩠ᨳᩅᩥᩃᩘᨥᨠᩮᨶ ᩏᨸᨭ᩠ᨮᩣᨸᩮᨿ᩠ᨿ; ᨶ ᨲ᩠ᩅᩮᩅ ᨲᨸ᩠ᨸᨧ᩠ᨧᨿᩣ ᩅᩤᨧᩴ ᨽᩥᨶ᩠ᨴᩮᨿ᩠ᨿ—  ᩑᩅᩴ ᨡᩮᩣ ᨾᨿᩴ ᩈᨾᨣ᩠ᨣᩤ ᩈᨾ᩠ᨾᩮᩣᨴᨾᩣᨶᩣ ᩋᩅᩥᩅᨴᨾᩣᨶᩣ ᨹᩣᩈᩩᨠᩴ ᩅᩔᩴ ᩅᩈᩮᨿ᩠ᨿᩣᨾ, ᨶ ᨧ ᨸᩥᨱ᩠ᨯᨠᩮᨶ ᨠᩥᩃᨾᩮᨿ᩠ᨿᩣᨾᩣ’ᨲᩥ. ᩋᨳ ᨡᩮᩣ ᨾᨿᩴ, ᨽᨶ᩠ᨲᩮ, ᩋᨬ᩠ᨬᨾᨬ᩠ᨬᩴ ᨶᩮᩅ ᩋᩣᩃᨸᩥᨾ᩠ᩉᩣ ᨶ ᩈᩃᩖᨸᩥᨾ᩠ᩉᩣ. ᨿᩮᩣ ᨸᨮᨾᩴ ᨣᩤᨾᨲᩮᩣ ᨸᩥᨱ᩠ᨯᩣᨿ ᨸᨭᩥᨠ᩠ᨠᨾᨲᩥ ᩈᩮᩣ ᩋᩣᩈᨶᩴ ᨸᨬ᩠ᨬᨸᩮᨲᩥ, ᨸᩣᨴᩮᩤᨴᨠᩴ ᨸᩣᨴᨸᩦᨮᩴ ᨸᩣᨴᨠᨳᩃᩥᨠᩴ ᩏᨸᨶᩥᨠ᩠ᨡᩥᨸᨲᩥ, ᩋᩅᨠ᩠ᨠᩣᩁᨸᩣᨲᩥᩴ ᨵᩮᩤᩅᩥᨲ᩠ᩅᩣ ᩏᨸᨭ᩠ᨮᩣᨸᩮᨲᩥ, ᨸᩣᨶᩦᨿᩴ ᨸᩁᩥᨽᩮᩣᨩᨶᩦᨿᩴ ᩏᨸᨭ᩠ᨮᩣᨸᩮᨲᩥ. ᨿᩮᩣ ᨸᨧ᩠ᨨᩣ ᨣᩤᨾᨲᩮᩣ ᨸᩥᨱ᩠ᨯᩣᨿ ᨸᨭᩥᨠ᩠ᨠᨾᨲᩥ, ᩈᨧᩮ ᩉᩮᩣᨲᩥ ᨽᩩᨲ᩠ᨲᩣᩅᩈᩮᩈᩮᩣ, ᩈᨧᩮ ᩋᩣᨠᩘᨡᨲᩥ ᨽᩩᨬ᩠ᨩᨲᩥ, ᨶᩮᩣ ᨧᩮ ᩋᩣᨠᩘᨡᨲᩥ ᩋᨸ᩠ᨸᩉᩁᩥᨲᩮ ᩅᩤ ᨨᨯ᩠ᨯᩮᨲᩥ, ᩋᨸ᩠ᨸᩣᨱᨠᩮ ᩅᩤ ᩏᨴᨠᩮ ᩒᨸᩥᩃᩣᨸᩮᨲᩥ, ᩈᩮᩣ ᩋᩣᩈᨶᩴ ᩏᨴ᩠ᨵᩁᨲᩥ, ᨸᩣᨴᩮᩤᨴᨠᩴ ᨸᩣᨴᨸᩦᨮᩴ ᨸᩣᨴᨠᨳᩃᩥᨠᩴ ᨸᨭᩥᩈᩣᨾᩮᨲᩥ, ᩋᩅᨠ᩠ᨠᩣᩁᨸᩣᨲᩥᩴ ᨵᩮᩤᩅᩥᨲ᩠ᩅᩣ ᨸᨭᩥᩈᩣᨾᩮᨲᩥ, ᨸᩣᨶᩦᨿᩴ ᨸᩁᩥᨽᩮᩣᨩᨶᩦᨿᩴ ᨸᨭᩥᩈᩣᨾᩮᨲᩥ, ᨽᨲ᩠ᨲᨣ᩠ᨣᩴ ᩈᨾ᩠ᨾᨩ᩠ᨩᨲᩥ. ᨿᩮᩣ ᨸᩔᨲᩥ ᨸᩣᨶᩦᨿᨥᨭᩴ ᩅᩤ ᨸᩁᩥᨽᩮᩣᨩᨶᩦᨿᨥᨭᩴ ᩅᩤ ᩅᨧ᩠ᨧᨥᨭᩴ ᩅᩤ ᩁᩥᨲ᩠ᨲᩴ ᨲᩩᨧ᩠ᨨᩴ ᩈᩮᩣ ᩏᨸᨭ᩠ᨮᩣᨸᩮᨲᩥ. ᩈᨧᩔ ᩉᩮᩣᨲᩥ ᩋᩅᩥᩈᨿ᩠ᩉᩴ, ᩉᨲ᩠ᨳᩅᩥᨠᩣᩁᩮᨶ ᨴᩩᨲᩥᨿᩴ ᩋᩣᨾᨶ᩠ᨲᩮᨲ᩠ᩅᩣ ᩉᨲ᩠ᨳᩅᩥᩃᩘᨥᨠᩮᨶ ᩏᨸᨭ᩠ᨮᩣᨸᩮᨲᩥ, ᨶ ᨲ᩠ᩅᩮᩅ ᨲᨸ᩠ᨸᨧ᩠ᨧᨿᩣ ᩅᩤᨧᩴ ᨽᩥᨶ᩠ᨴᨲᩥ. ᩑᩅᩴ ᨡᩮᩣ ᨾᨿᩴ, ᨽᨶ᩠ᨲᩮ, ᩈᨾᨣ᩠ᨣᩤ ᩈᨾ᩠ᨾᩮᩣᨴᨾᩣᨶᩣ ᩋᩅᩥᩅᨴᨾᩣᨶᩣ ᨹᩣᩈᩩᨠᩴ ᩅᩔᩴ ᩅᩈᩥᨾ᩠ᩉᩣ, ᨶ ᨧ ᨸᩥᨱ᩠ᨯᨠᩮᨶ ᨠᩥᩃᨾᩥᨾ᩠ᩉᩣ”ᨲᩥ.
</Paragraph>

<Paragraph number="957" book="vi-maha">
ᩋᨳ ᨡᩮᩣ ᨽᨣᩅᩤ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᩋᨹᩣᩈᩩᨬ᩠ᨬᩮᩅ ᨠᩥᩁᨾᩮ, ᨽᩥᨠ᩠ᨡᩅᩮ, ᨾᩮᩣᨥᨸᩩᩁᩥᩈᩣ ᩅᩩᨭ᩠ᨮᩣ ᩈᨾᩣᨶᩣ ᨹᩣᩈᩩᨾ᩠ᩉᩣ ᩅᩩᨭ᩠ᨮᩣᨲᩥ ᨸᨭᩥᨩᩣᨶᨶ᩠ᨲᩥ. ᨸᩈᩩᩈᩴᩅᩤᩈᨬ᩠ᨬᩮᩅ ᨠᩥᩁᨾᩮ, ᨽᩥᨠ᩠ᨡᩅᩮ, ᨾᩮᩣᨥᨸᩩᩁᩥᩈᩣ ᩅᩩᨭ᩠ᨮᩣ ᩈᨾᩣᨶᩣ ᨹᩣᩈᩩᨾ᩠ᩉᩣ ᩅᩩᨭ᩠ᨮᩣᨲᩥ ᨸᨭᩥᨩᩣᨶᨶ᩠ᨲᩥ. ᩑᩊᨠᩈᩴᩅᩤᩈᨬ᩠ᨬᩮᩅ ᨠᩥᩁᨾᩮ, ᨽᩥᨠ᩠ᨡᩅᩮ, ᨾᩮᩣᨥᨸᩩᩁᩥᩈᩣ ᩅᩩᨭ᩠ᨮᩣ ᩈᨾᩣᨶᩣ ᨹᩣᩈᩩᨾ᩠ᩉᩣ ᩅᩩᨭ᩠ᨮᩣᨲᩥ ᨸᨭᩥᨩᩣᨶᨶ᩠ᨲᩥ. ᩈᨸᨲ᩠ᨲᩈᩴᩅᩤᩈᨬ᩠ᨬᩮᩅ ᨠᩥᩁᨾᩮ, ᨽᩥᨠ᩠ᨡᩅᩮ, ᨾᩮᩣᨥᨸᩩᩁᩥᩈᩣ ᩅᩩᨭ᩠ᨮᩣ ᩈᨾᩣᨶᩣ ᨹᩣᩈᩩᨾ᩠ᩉᩣ ᩅᩩᨭ᩠ᨮᩣᨲᩥ ᨸᨭᩥᨩᩣᨶᨶ᩠ᨲᩥ. ᨠᨳᨬ᩠ᩉᩥ ᨶᩣᨾᩥᨾᩮ, ᨽᩥᨠ᩠ᨡᩅᩮ, ᨾᩮᩣᨥᨸᩩᩁᩥᩈᩣ ᨾᩪᨣᨻ᩠ᨻᨲᩴ ᨲᩥᨲ᩠ᨳᩥᨿᩈᨾᩣᨴᩤᨶᩴ ᩈᨾᩣᨴᩥᨿᩥᩔᨶ᩠ᨲᩥ. ᨶᩮᨲᩴ, ᨽᩥᨠ᩠ᨡᩅᩮ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ …ᨸᩮ…  ᩅᩥᨣᩁᩉᩥᨲ᩠ᩅᩣ ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  ᨶ, ᨽᩥᨠ᩠ᨡᩅᩮ, ᨾᩪᨣᨻ᩠ᨻᨲᩴ ᨲᩥᨲ᩠ᨳᩥᨿᩈᨾᩣᨴᩤᨶᩴ ᩈᨾᩣᨴᩥᨿᩥᨲᨻ᩠ᨻᩴ. ᨿᩮᩣ ᩈᨾᩣᨴᩥᨿᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩅᩔᩴᩅᩩᨭ᩠ᨮᩣᨶᩴ ᨽᩥᨠ᩠ᨡᩪᨶᩴ ᨲᩦᩉᩥ ᨮᩣᨶᩮᩉᩥ ᨸᩅᩤᩁᩮᨲᩩᩴ—  ᨴᩥᨭ᩠ᨮᩮᨶ ᩅᩤ ᩈᩩᨲᩮᨶ ᩅᩤ ᨸᩁᩥᩈᩘᨠᩣᨿ ᩅᩤ. ᩈᩣ ᩅᩮᩤ ᨽᩅᩥᩔᨲᩥ ᩋᨬ᩠ᨬᨾᨬ᩠ᨬᩣᨶᩩᩃᩮᩣᨾᨲᩣ ᩋᩣᨸᨲ᩠ᨲᩥᩅᩩᨭ᩠ᨮᩣᨶᨲᩣ ᩅᩥᨶᨿᨸᩩᩁᩮᨠ᩠ᨡᩣᩁᨲᩣ. ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᨸᩅᩤᩁᩮᨲᨻ᩠ᨻᩴ. ᨻ᩠ᨿᨲ᩠ᨲᩮᨶ ᨽᩥᨠ᩠ᨡᩩᨶᩣ ᨸᨭᩥᨻᩃᩮᨶ ᩈᩴᨥᩮᩣ ᨬᩣᨸᩮᨲᨻ᩠ᨻᩮᩣ—
</Paragraph>

</Division>
<Division number="210" book="vi-maha">

<Paragraph number="958" book="vi-maha">
‘ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩋᨩ᩠ᨩ ᨸᩅᩤᩁᨱᩣ. ᨿᨴᩥ ᩈᩴᨥᩔ ᨸᨲ᩠ᨲᨠᩃᩖᩴ, ᩈᩴᨥᩮᩣ ᨸᩅᩤᩁᩮᨿ᩠ᨿᩣ’ᨲᩥ.
</Paragraph>

<Paragraph number="959" book="vi-maha">
ᨳᩮᩁᩮᨶ ᨽᩥᨠ᩠ᨡᩩᨶᩣ ᩑᨠᩴᩈᩴ ᩏᨲ᩠ᨲᩁᩣᩈᩘᨣᩴ ᨠᩁᩥᨲ᩠ᩅᩣ ᩏᨠ᩠ᨠᩩᨭᩥᨠᩴ ᨶᩥᩈᩦᨴᩥᨲ᩠ᩅᩣ ᩋᨬ᩠ᨩᩃᩥᩴ ᨸᨣ᩠ᨣᩉᩮᨲ᩠ᩅᩣ ᩑᩅᨾᩔ ᩅᨧᨶᩦᨿᩮᩣ—  ‘ᩈᩴᨥᩴ, ᩋᩣᩅᩩᩈᩮᩣ, ᨸᩅᩤᩁᩮᨾᩥ ᨴᩥᨭ᩠ᨮᩮᨶ ᩅᩤ ᩈᩩᨲᩮᨶ ᩅᩤ ᨸᩁᩥᩈᩘᨠᩣᨿ ᩅᩤ. ᩅᨴᨶ᩠ᨲᩩ ᨾᩴ ᩋᩣᨿᩈ᩠ᨾᨶ᩠ᨲᩮᩣ ᩋᨶᩩᨠᨾ᩠ᨸᩴ ᩏᨸᩣᨴᩤᨿ. ᨸᩔᨶ᩠ᨲᩮᩣ ᨸᨭᩥᨠᩁᩥᩔᩣᨾᩥ. ᨴᩩᨲᩥᨿᨾ᩠ᨸᩥ, ᩋᩣᩅᩩᩈᩮᩣ, ᩈᩴᨥᩴ ᨸᩅᩤᩁᩮᨾᩥ ᨴᩥᨭ᩠ᨮᩮᨶ ᩅᩤ ᩈᩩᨲᩮᨶ ᩅᩤ ᨸᩁᩥᩈᩘᨠᩣᨿ ᩅᩤ. ᩅᨴᨶ᩠ᨲᩩ ᨾᩴ ᩋᩣᨿᩈ᩠ᨾᨶ᩠ᨲᩮᩣ ᩋᨶᩩᨠᨾ᩠ᨸᩴ ᩏᨸᩣᨴᩤᨿ. ᨸᩔᨶ᩠ᨲᩮᩣ ᨸᨭᩥᨠᩁᩥᩔᩣᨾᩥ. ᨲᨲᩥᨿᨾ᩠ᨸᩥ, ᩋᩣᩅᩩᩈᩮᩣ, ᩈᩴᨥᩴ ᨸᩅᩤᩁᩮᨾᩥ ᨴᩥᨭ᩠ᨮᩮᨶ ᩅᩤ ᩈᩩᨲᩮᨶ ᩅᩤ ᨸᩁᩥᩈᩘᨠᩣᨿ ᩅᩤ. ᩅᨴᨶ᩠ᨲᩩ ᨾᩴ ᩋᩣᨿᩈ᩠ᨾᨶ᩠ᨲᩮᩣ ᩋᨶᩩᨠᨾ᩠ᨸᩴ ᩏᨸᩣᨴᩤᨿ. ᨸᩔᨶ᩠ᨲᩮᩣ ᨸᨭᩥᨠᩁᩥᩔᩣᨾᩦ’ᨲᩥ.
</Paragraph>

<Paragraph number="960" book="vi-maha">
ᨶᩅᨠᩮᨶ ᨽᩥᨠ᩠ᨡᩩᨶᩣ ᩑᨠᩴᩈᩴ ᩏᨲ᩠ᨲᩁᩣᩈᩘᨣᩴ ᨠᩁᩥᨲ᩠ᩅᩣ ᩏᨠ᩠ᨠᩩᨭᩥᨠᩴ ᨶᩥᩈᩦᨴᩥᨲ᩠ᩅᩣ ᩋᨬ᩠ᨩᩃᩥᩴ ᨸᨣ᩠ᨣᩉᩮᨲ᩠ᩅᩣ ᩑᩅᨾᩔ ᩅᨧᨶᩦᨿᩮᩣ—  ‘ᩈᩴᨥᩴ, ᨽᨶ᩠ᨲᩮ, ᨸᩅᩤᩁᩮᨾᩥ ᨴᩥᨭ᩠ᨮᩮᨶ ᩅᩤ ᩈᩩᨲᩮᨶ ᩅᩤ ᨸᩁᩥᩈᩘᨠᩣᨿ ᩅᩤ. ᩅᨴᨶ᩠ᨲᩩ ᨾᩴ ᩋᩣᨿᩈ᩠ᨾᨶ᩠ᨲᩮᩣ ᩋᨶᩩᨠᨾ᩠ᨸᩴ ᩏᨸᩣᨴᩤᨿ. ᨸᩔᨶ᩠ᨲᩮᩣ ᨸᨭᩥᨠᩁᩥᩔᩣᨾᩥ. ᨴᩩᨲᩥᨿᨾ᩠ᨸᩥ, ᨽᨶ᩠ᨲᩮ, ᩈᩴᨥᩴ …ᨸᩮ…  ᨲᨲᩥᨿᨾ᩠ᨸᩥ, ᨽᨶ᩠ᨲᩮ, ᩈᩴᨥᩴ ᨸᩅᩤᩁᩮᨾᩥ ᨴᩥᨭ᩠ᨮᩮᨶ ᩅᩤ ᩈᩩᨲᩮᨶ ᩅᩤ ᨸᩁᩥᩈᩘᨠᩣᨿ ᩅᩤ. ᩅᨴᨶ᩠ᨲᩩ ᨾᩴ ᩋᩣᨿᩈ᩠ᨾᨶ᩠ᨲᩮᩣ ᩋᨶᩩᨠᨾ᩠ᨸᩴ ᩏᨸᩣᨴᩤᨿ. ᨸᩔᨶ᩠ᨲᩮᩣ ᨸᨭᩥᨠᩁᩥᩔᩣᨾᩦ’”ᨲᩥ.
</Paragraph>

</Division>
<Division number="211" book="vi-maha">

<Paragraph number="961" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᨳᩮᩁᩮᩈᩩ ᨽᩥᨠ᩠ᨡᩪᩈᩩ ᩏᨠ᩠ᨠᩩᨭᩥᨠᩴ ᨶᩥᩈᩥᨶ᩠ᨶᩮᩈᩩ ᨸᩅᩤᩁᨿᨾᩣᨶᩮᩈᩩ ᩋᩣᩈᨶᩮᩈᩩ ᩋᨧ᩠ᨨᨶ᩠ᨲᩥ. ᨿᩮ ᨲᩮ ᨽᩥᨠ᩠ᨡᩪ ᩋᨸ᩠ᨸᩥᨧ᩠ᨨᩣ …ᨸᩮ…  ᨲᩮ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᨳᩮᩁᩮᩈᩩ ᨽᩥᨠ᩠ᨡᩪᩈᩩ ᩏᨠ᩠ᨠᩩᨭᩥᨠᩴ ᨶᩥᩈᩥᨶ᩠ᨶᩮᩈᩩ ᨸᩅᩤᩁᨿᨾᩣᨶᩮᩈᩩ ᩋᩣᩈᨶᩮᩈᩩ ᩋᨧ᩠ᨨᩥᩔᨶ᩠ᨲᩦ”ᨲᩥ. ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ …ᨸᩮ…  “ᩈᨧ᩠ᨧᩴ ᨠᩥᩁ, ᨽᩥᨠ᩠ᨡᩅᩮ, ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᨳᩮᩁᩮᩈᩩ ᨽᩥᨠ᩠ᨡᩪᩈᩩ ᩏᨠ᩠ᨠᩩᨭᩥᨠᩴ ᨶᩥᩈᩥᨶ᩠ᨶᩮᩈᩩ ᨸᩅᩤᩁᨿᨾᩣᨶᩮᩈᩩ ᩋᩣᩈᨶᩮᩈᩩ ᩋᨧ᩠ᨨᨶ᩠ᨲᩦ”ᨲᩥ? “ᩈᨧ᩠ᨧᩴ, ᨽᨣᩅᩤ”ᨲᩥ. ᩅᩥᨣᩁᩉᩥ ᨻᩩᨴ᩠ᨵᩮᩤ ᨽᨣᩅᩤ …ᨸᩮ…  ᨠᨳᨬ᩠ᩉᩥ ᨶᩣᨾ ᨲᩮ, ᨽᩥᨠ᩠ᨡᩅᩮ, ᨾᩮᩣᨥᨸᩩᩁᩥᩈᩣ ᨳᩮᩁᩮᩈᩩ ᨽᩥᨠ᩠ᨡᩪᩈᩩ ᩏᨠ᩠ᨠᩩᨭᩥᨠᩴ ᨶᩥᩈᩥᨶ᩠ᨶᩮᩈᩩ ᨸᩅᩤᩁᨿᨾᩣᨶᩮᩈᩩ ᩋᩣᩈᨶᩮᩈᩩ ᩋᨧ᩠ᨨᩥᩔᨶ᩠ᨲᩥ. ᨶᩮᨲᩴ, ᨽᩥᨠ᩠ᨡᩅᩮ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ, ᨸᩈᨶ᩠ᨶᩣᨶᩴ ᩅᩤ ᨽᩥᨿ᩠ᨿᩮᩣᨽᩣᩅᩤᨿ …ᨸᩮ…  ᩅᩥᨣᩁᩉᩥᨲ᩠ᩅᩣ …ᨸᩮ…  ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᨶ, ᨽᩥᨠ᩠ᨡᩅᩮ, ᨳᩮᩁᩮᩈᩩ ᨽᩥᨠ᩠ᨡᩪᩈᩩ ᩏᨠ᩠ᨠᩩᨭᩥᨠᩴ ᨶᩥᩈᩥᨶ᩠ᨶᩮᩈᩩ ᨸᩅᩤᩁᨿᨾᩣᨶᩮᩈᩩ ᩋᩣᩈᨶᩮᩈᩩ ᩋᨧ᩠ᨨᩥᨲᨻ᩠ᨻᩴ. ᨿᩮᩣ ᩋᨧ᩠ᨨᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩈᨻ᩠ᨻᩮᩉᩮᩅ ᩏᨠ᩠ᨠᩩᨭᩥᨠᩴ ᨶᩥᩈᩥᨶ᩠ᨶᩮᩉᩥ ᨸᩅᩤᩁᩮᨲᩩᨶ᩺”ᨲᩥ.
</Paragraph>

<Paragraph number="962" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨳᩮᩁᩮᩣ ᨩᩁᩣᨴᩩᨻ᩠ᨻᩃᩮᩣ ᨿᩣᩅ ᩈᨻ᩠ᨻᩮ ᨸᩅᩤᩁᩮᨶ᩠ᨲᩦᨲᩥ ᩏᨠ᩠ᨠᩩᨭᩥᨠᩴ ᨶᩥᩈᩥᨶ᩠ᨶᩮᩣ ᩋᩣᨣᨾᨿᨾᩣᨶᩮᩣ ᨾᩩᨧ᩠ᨨᩥᨲᩮᩣ ᨸᨸᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨲᨴᨾᨶ᩠ᨲᩁᩣ ᩏᨠ᩠ᨠᩩᨭᩥᨠᩴ ᨶᩥᩈᩦᨴᩥᨲᩩᩴ ᨿᩣᩅ ᨸᩅᩤᩁᩮᨲᩥ, ᨸᩅᩤᩁᩮᨲ᩠ᩅᩣ ᩋᩣᩈᨶᩮ ᨶᩥᩈᩦᨴᩥᨲᩩᨶ᩺”ᨲᩥ.
</Paragraph>
</Division>