---
title: "4.16 ᩃᩥᩘᨣᩤᨴᩥᨴᩔᨶ"
tableOfContents: false
sidebar:
  order: 8
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="229" book="vi-maha">

<Paragraph number="1053" book="vi-maha">
ᩍᨵ ᨸᨶ, ᨽᩥᨠ᩠ᨡᩅᩮ, ᩋᩣᨣᨶ᩠ᨲᩩᨠᩣ ᨽᩥᨠ᩠ᨡᩪ ᨸᩔᨶ᩠ᨲᩥ ᩋᩣᩅᩤᩈᩥᨠᩣᨶᩴ ᨽᩥᨠ᩠ᨡᩪᨶᩴ ᩋᩣᩅᩤᩈᩥᨠᩣᨠᩣᩁᩴ, ᩋᩣᩅᩤᩈᩥᨠᩃᩥᩘᨣᩴ, ᩋᩣᩅᩤᩈᩥᨠᨶᩥᨾᩥᨲ᩠ᨲᩴ, ᩋᩣᩅᩤᩈᩥᨠᩩᨴ᩠ᨴᩮᩈᩴ, ᩈᩩᨸ᩠ᨸᨬ᩠ᨬᨲ᩠ᨲᩴ ᨾᨬ᩠ᨧᨸᩦᨮᩴ ᨽᩥᩈᩥᨻᩥᨻ᩠ᨻᩮᩣᩉᨶᩴ, ᨸᩣᨶᩦᨿᩴ ᨸᩁᩥᨽᩮᩣᨩᨶᩦᨿᩴ ᩈᩪᨸᨭ᩠ᨮᩥᨲᩴ, ᨸᩁᩥᩅᩮᨱᩴ ᩈᩩᩈᨾ᩠ᨾᨭ᩠ᨮᩴ; ᨸᩔᩥᨲ᩠ᩅᩣ ᩅᩮᨾᨲᩥᨠᩣ ᩉᩮᩣᨶ᩠ᨲᩥ—  ‘ᩋᨲ᩠ᨳᩥ ᨶᩩ ᨡᩮᩣ ᩋᩣᩅᩤᩈᩥᨠᩣ ᨽᩥᨠ᩠ᨡᩪ, ᨶᨲ᩠ᨳᩥ ᨶᩩ ᨡᩮᩣ’ᨲᩥ. ᨲᩮ ᩅᩮᨾᨲᩥᨠᩣ ᨶ ᩅᩥᨧᩥᨶᨶ᩠ᨲᩥ, ᩋᩅᩥᨧᩥᨶᩥᨲ᩠ᩅᩣ ᨸᩅᩤᩁᩮᨶ᩠ᨲᩥ. ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ …ᨸᩮ…  ᨲᩮ ᩅᩮᨾᨲᩥᨠᩣ ᩅᩥᨧᩥᨶᨶ᩠ᨲᩥ, ᩅᩥᨧᩥᨶᩥᨲ᩠ᩅᩣ ᨶ ᨸᩔᨶ᩠ᨲᩥ, ᩋᨸᩔᩥᨲ᩠ᩅᩣ ᨸᩅᩤᩁᩮᨶ᩠ᨲᩥ. ᩋᨶᩣᨸᨲ᩠ᨲᩥ. ᨲᩮ ᩅᩮᨾᨲᩥᨠᩣ ᩅᩥᨧᩥᨶᨶ᩠ᨲᩥ, ᩅᩥᨧᩥᨶᩥᨲ᩠ᩅᩣ ᨸᩔᨶ᩠ᨲᩥ, ᨸᩔᩥᨲ᩠ᩅᩣ ᩑᨠᨲᩮᩣ ᨸᩅᩤᩁᩮᨶ᩠ᨲᩥ. ᩋᨶᩣᨸᨲ᩠ᨲᩥ. ᨲᩮ ᩅᩮᨾᨲᩥᨠᩣ ᩅᩥᨧᩥᨶᨶ᩠ᨲᩥ, ᩅᩥᨧᩥᨶᩥᨲ᩠ᩅᩣ ᨸᩔᨶ᩠ᨲᩥ, ᨸᩔᩥᨲ᩠ᩅᩣ ᨸᩣᨭᩮᨠ᩠ᨠᩴ ᨸᩅᩤᩁᩮᨶ᩠ᨲᩥ. ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨲᩮ ᩅᩮᨾᨲᩥᨠᩣ ᩅᩥᨧᩥᨶᨶ᩠ᨲᩥ, ᩅᩥᨧᩥᨶᩥᨲ᩠ᩅᩣ ᨸᩔᨶ᩠ᨲᩥ, ᨸᩔᩥᨲ᩠ᩅᩣ—  ‘ᨶᩔᨶ᩠ᨲᩮᨲᩮ, ᩅᩥᨶᩔᨶ᩠ᨲᩮᨲᩮ, ᨠᩮᩣ ᨲᩮᩉᩥ ᩋᨲ᩠ᨳᩮᩣ’ᨲᩥ—  ᨽᩮᨴᨸᩩᩁᩮᨠ᩠ᨡᩣᩁᩣ ᨸᩅᩤᩁᩮᨶ᩠ᨲᩥ. ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ.
</Paragraph>

<Paragraph number="1054" book="vi-maha">
ᩍᨵ ᨸᨶ, ᨽᩥᨠ᩠ᨡᩅᩮ, ᩋᩣᨣᨶ᩠ᨲᩩᨠᩣ ᨽᩥᨠ᩠ᨡᩪ ᩈᩩᨱᨶ᩠ᨲᩥ ᩋᩣᩅᩤᩈᩥᨠᩣᨶᩴ ᨽᩥᨠ᩠ᨡᩪᨶᩴ ᩋᩣᩅᩤᩈᩥᨠᩣᨠᩣᩁᩴ, ᩋᩣᩅᩤᩈᩥᨠᩃᩥᩘᨣᩴ, ᩋᩣᩅᩤᩈᩥᨠᨶᩥᨾᩥᨲ᩠ᨲᩴ, ᩋᩣᩅᩤᩈᩥᨠᩩᨴ᩠ᨴᩮᩈᩴ, ᨧᩘᨠᨾᨶ᩠ᨲᩣᨶᩴ ᨸᨴᩈᨴ᩠ᨴᩴ, ᩈᨩ᩠ᨫᩣᨿᩈᨴ᩠ᨴᩴ, ᩏᨠ᩠ᨠᩣᩈᩥᨲᩈᨴ᩠ᨴᩴ, ᨡᩥᨸᩥᨲᩈᨴ᩠ᨴᩴ; ᩈᩩᨲ᩠ᩅᩣ ᩅᩮᨾᨲᩥᨠᩣ ᩉᩮᩣᨶ᩠ᨲᩥ—  ‘ᩋᨲ᩠ᨳᩥ ᨶᩩ ᨡᩮᩣ ᩋᩣᩅᩤᩈᩥᨠᩣ ᨽᩥᨠ᩠ᨡᩪ, ᨶᨲ᩠ᨳᩥ ᨶᩩ ᨡᩮᩣ’ᨲᩥ. ᨲᩮ ᩅᩮᨾᨲᩥᨠᩣ ᨶ ᩅᩥᨧᩥᨶᨶ᩠ᨲᩥ, ᩋᩅᩥᨧᩥᨶᩥᨲ᩠ᩅᩣ ᨸᩅᩤᩁᩮᨶ᩠ᨲᩥ. ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨲᩮ ᩅᩮᨾᨲᩥᨠᩣ ᩅᩥᨧᩥᨶᨶ᩠ᨲᩥ, ᩅᩥᨧᩥᨶᩥᨲ᩠ᩅᩣ ᨶ ᨸᩔᨶ᩠ᨲᩥ, ᩋᨸᩔᩥᨲ᩠ᩅᩣ ᨸᩅᩤᩁᩮᨶ᩠ᨲᩥ. ᩋᨶᩣᨸᨲ᩠ᨲᩥ. ᨲᩮ ᩅᩮᨾᨲᩥᨠᩣ ᩅᩥᨧᩥᨶᨶ᩠ᨲᩥ, ᩅᩥᨧᩥᨶᩥᨲ᩠ᩅᩣ ᨸᩔᨶ᩠ᨲᩥ, ᨸᩔᩥᨲ᩠ᩅᩣ ᩑᨠᨲᩮᩣ ᨸᩅᩤᩁᩮᨶ᩠ᨲᩥ. ᩋᨶᩣᨸᨲ᩠ᨲᩥ. ᨲᩮ ᩅᩮᨾᨲᩥᨠᩣ ᩅᩥᨧᩥᨶᨶ᩠ᨲᩥ, ᩅᩥᨧᩥᨶᩥᨲ᩠ᩅᩣ ᨸᩔᨶ᩠ᨲᩥ, ᨸᩔᩥᨲ᩠ᩅᩣ ᨸᩣᨭᩮᨠ᩠ᨠᩴ ᨸᩅᩤᩁᩮᨶ᩠ᨲᩥ. ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨲᩮ ᩅᩮᨾᨲᩥᨠᩣ ᩅᩥᨧᩥᨶᨶ᩠ᨲᩥ, ᩅᩥᨧᩥᨶᩥᨲ᩠ᩅᩣ ᨸᩔᨶ᩠ᨲᩥ, ᨸᩔᩥᨲ᩠ᩅᩣ—  ‘ᨶᩔᨶ᩠ᨲᩮᨲᩮ, ᩅᩥᨶᩔᨶ᩠ᨲᩮᨲᩮ, ᨠᩮᩣ ᨲᩮᩉᩥ ᩋᨲ᩠ᨳᩮᩣ’ᨲᩥ ᨽᩮᨴᨸᩩᩁᩮᨠ᩠ᨡᩣᩁᩣ ᨸᩅᩤᩁᩮᨶ᩠ᨲᩥ. ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ.
</Paragraph>

<Paragraph number="1055" book="vi-maha">
ᩍᨵ ᨸᨶ, ᨽᩥᨠ᩠ᨡᩅᩮ, ᩋᩣᩅᩤᩈᩥᨠᩣ ᨽᩥᨠ᩠ᨡᩪ ᨸᩔᨶ᩠ᨲᩥ ᩋᩣᨣᨶ᩠ᨲᩩᨠᩣᨶᩴ ᨽᩥᨠ᩠ᨡᩪᨶᩴ ᩋᩣᨣᨶ᩠ᨲᩩᨠᩣᨠᩣᩁᩴ, ᩋᩣᨣᨶ᩠ᨲᩩᨠᩃᩥᩘᨣᩴ, ᩋᩣᨣᨶ᩠ᨲᩩᨠᨶᩥᨾᩥᨲ᩠ᨲᩴ, ᩋᩣᨣᨶ᩠ᨲᩩᨠᩩᨴ᩠ᨴᩮᩈᩴ, ᩋᨬ᩠ᨬᩣᨲᨠᩴ ᨸᨲ᩠ᨲᩴ, ᩋᨬ᩠ᨬᩣᨲᨠᩴ ᨧᩦᩅᩁᩴ, ᩋᨬ᩠ᨬᩣᨲᨠᩴ ᨶᩥᩈᩦᨴᨶᩴ, ᨸᩣᨴᩤᨶᩴ ᨵᩮᩤᨲᩴ, ᩏᨴᨠᨶᩥᩔᩮᨠᩴ; ᨸᩔᩥᨲ᩠ᩅᩣ ᩅᩮᨾᨲᩥᨠᩣ ᩉᩮᩣᨶ᩠ᨲᩥ—  ‘ᩋᨲ᩠ᨳᩥ ᨶᩩ ᨡᩮᩣ ᩋᩣᨣᨶ᩠ᨲᩩᨠᩣ ᨽᩥᨠ᩠ᨡᩪ, ᨶᨲ᩠ᨳᩥ ᨶᩩ ᨡᩮᩣ’ᨲᩥ. ᨲᩮ ᩅᩮᨾᨲᩥᨠᩣ ᨶ ᩅᩥᨧᩥᨶᨶ᩠ᨲᩥ, ᩋᩅᩥᨧᩥᨶᩥᨲ᩠ᩅᩣ ᨸᩅᩤᩁᩮᨶ᩠ᨲᩥ. ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨲᩮ ᩅᩮᨾᨲᩥᨠᩣ ᩅᩥᨧᩥᨶᨶ᩠ᨲᩥ, ᩅᩥᨧᩥᨶᩥᨲ᩠ᩅᩣ ᨶ ᨸᩔᨶ᩠ᨲᩥ, ᩋᨸᩔᩥᨲ᩠ᩅᩣ ᨸᩅᩤᩁᩮᨶ᩠ᨲᩥ. ᩋᨶᩣᨸᨲ᩠ᨲᩥ. ᨲᩮ ᩅᩮᨾᨲᩥᨠᩣ ᩅᩥᨧᩥᨶᨶ᩠ᨲᩥ, ᩅᩥᨧᩥᨶᩥᨲ᩠ᩅᩣ ᨸᩔᨶ᩠ᨲᩥ, ᨸᩔᩥᨲ᩠ᩅᩣ ᩑᨠᨲᩮᩣ ᨸᩅᩤᩁᩮᨶ᩠ᨲᩥ. ᩋᨶᩣᨸᨲ᩠ᨲᩥ. ᨲᩮ ᩅᩮᨾᨲᩥᨠᩣ ᩅᩥᨧᩥᨶᨶ᩠ᨲᩥ, ᩅᩥᨧᩥᨶᩥᨲ᩠ᩅᩣ ᨸᩔᨶ᩠ᨲᩥ, ᨸᩔᩥᨲ᩠ᩅᩣ ᨸᩣᨭᩮᨠ᩠ᨠᩴ ᨸᩅᩤᩁᩮᨶ᩠ᨲᩥ. ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨲᩮ ᩅᩮᨾᨲᩥᨠᩣ ᩅᩥᨧᩥᨶᨶ᩠ᨲᩥ, ᩅᩥᨧᩥᨶᩥᨲ᩠ᩅᩣ ᨸᩔᨶ᩠ᨲᩥ, ᨸᩔᩥᨲ᩠ᩅᩣ—  ‘ᨶᩔᨶ᩠ᨲᩮᨲᩮ, ᩅᩥᨶᩔᨶ᩠ᨲᩮᨲᩮ, ᨠᩮᩣ ᨲᩮᩉᩥ ᩋᨲ᩠ᨳᩮᩣ’ᨲᩥ—  ᨽᩮᨴᨸᩩᩁᩮᨠ᩠ᨡᩣᩁᩣ ᨸᩅᩤᩁᩮᨶ᩠ᨲᩥ. ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ.
</Paragraph>

<Paragraph number="1056" book="vi-maha">
ᩍᨵ ᨸᨶ, ᨽᩥᨠ᩠ᨡᩅᩮ, ᩋᩣᩅᩤᩈᩥᨠᩣ ᨽᩥᨠ᩠ᨡᩪ ᩈᩩᨱᨶ᩠ᨲᩥ ᩋᩣᨣᨶ᩠ᨲᩩᨠᩣᨶᩴ ᨽᩥᨠ᩠ᨡᩪᨶᩴ ᩋᩣᨣᨶ᩠ᨲᩩᨠᩣᨠᩣᩁᩴ, ᩋᩣᨣᨶ᩠ᨲᩩᨠᩃᩥᩘᨣᩴ, ᩋᩣᨣᨶ᩠ᨲᩩᨠᨶᩥᨾᩥᨲ᩠ᨲᩴ, ᩋᩣᨣᨶ᩠ᨲᩩᨠᩩᨴ᩠ᨴᩮᩈᩴ, ᩋᩣᨣᨧ᩠ᨨᨶ᩠ᨲᩣᨶᩴ ᨸᨴᩈᨴ᩠ᨴᩴ, ᩏᨸᩣᩉᨶᨸᨸ᩠ᨹᩮᩣᨭᨶᩈᨴ᩠ᨴᩴ, ᩏᨠ᩠ᨠᩣᩈᩥᨲᩈᨴ᩠ᨴᩴ, ᨡᩥᨸᩥᨲᩈᨴ᩠ᨴᩴ; ᩈᩩᨲ᩠ᩅᩣ ᩅᩮᨾᨲᩥᨠᩣ ᩉᩮᩣᨶ᩠ᨲᩥ—  ‘ᩋᨲ᩠ᨳᩥ ᨶᩩ ᨡᩮᩣ ᩋᩣᨣᨶ᩠ᨲᩩᨠᩣ ᨽᩥᨠ᩠ᨡᩪ, ᨶᨲ᩠ᨳᩥ ᨶᩩ ᨡᩮᩣ’ᨲᩥ. ᨲᩮ ᩅᩮᨾᨲᩥᨠᩣ ᨶ ᩅᩥᨧᩥᨶᨶ᩠ᨲᩥ, ᩋᩅᩥᨧᩥᨶᩥᨲ᩠ᩅᩣ ᨸᩅᩤᩁᩮᨶ᩠ᨲᩥ. ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨲᩮ ᩅᩮᨾᨲᩥᨠᩣ ᩅᩥᨧᩥᨶᨶ᩠ᨲᩥ, ᩅᩥᨧᩥᨶᩥᨲ᩠ᩅᩣ ᨶ ᨸᩔᨶ᩠ᨲᩥ, ᩋᨸᩔᩥᨲ᩠ᩅᩣ ᨸᩅᩤᩁᩮᨶ᩠ᨲᩥ. ᩋᨶᩣᨸᨲ᩠ᨲᩥ. ᨲᩮ ᩅᩮᨾᨲᩥᨠᩣ ᩅᩥᨧᩥᨶᨶ᩠ᨲᩥ, ᩅᩥᨧᩥᨶᩥᨲ᩠ᩅᩣ ᨸᩔᨶ᩠ᨲᩥ, ᨸᩔᩥᨲ᩠ᩅᩣ ᩑᨠᨲᩮᩣ ᨸᩅᩤᩁᩮᨶ᩠ᨲᩥ. ᩋᨶᩣᨸᨲ᩠ᨲᩥ. ᨲᩮ ᩅᩮᨾᨲᩥᨠᩣ ᩅᩥᨧᩥᨶᨶ᩠ᨲᩥ, ᩅᩥᨧᩥᨶᩥᨲ᩠ᩅᩣ ᨸᩔᨶ᩠ᨲᩥ, ᨸᩔᩥᨲ᩠ᩅᩣ ᨸᩣᨭᩮᨠ᩠ᨠᩴ ᨸᩅᩤᩁᩮᨶ᩠ᨲᩥ. ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨲᩮ ᩅᩮᨾᨲᩥᨠᩣ ᩅᩥᨧᩥᨶᨶ᩠ᨲᩥ, ᩅᩥᨧᩥᨶᩥᨲ᩠ᩅᩣ ᨸᩔᨶ᩠ᨲᩥ, ᨸᩔᩥᨲ᩠ᩅᩣ—  ‘ᨶᩔᨶ᩠ᨲᩮᨲᩮ, ᩅᩥᨶᩔᨶ᩠ᨲᩮᨲᩮ, ᨠᩮᩣ ᨲᩮᩉᩥ ᩋᨲ᩠ᨳᩮᩣ’ᨲᩥ—  ᨽᩮᨴᨸᩩᩁᩮᨠ᩠ᨡᩣᩁᩣ ᨸᩅᩤᩁᩮᨶ᩠ᨲᩥ. ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ.
</Paragraph>
</Division>