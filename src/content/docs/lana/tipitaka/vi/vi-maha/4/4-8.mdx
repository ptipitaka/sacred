---
title: "4.8 ᩈᨽᩣᨣᩤᨸᨲ᩠ᨲᩥᨸᨭᩥᨠᨾ᩠ᨾᩅᩥᨵᩥ"
tableOfContents: false
sidebar:
  order: 25
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="221" book="vi-maha">

<Paragraph number="993" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩈ᩠ᨾᩥᩴ ᩋᩣᩅᩤᩈᩮ ᨲᨴᩉᩩ ᨸᩅᩤᩁᨱᩣᨿ ᩈᨻ᩠ᨻᩮᩣ ᩈᩴᨥᩮᩣ ᩈᨽᩣᨣᩴ ᩋᩣᨸᨲ᩠ᨲᩥᩴ ᩋᩣᨸᨶ᩠ᨶᩮᩣ ᩉᩮᩣᨲᩥ. ᩋᨳ ᨡᩮᩣ ᨲᩮᩈᩴ ᨽᩥᨠ᩠ᨡᩪᨶᩴ ᩑᨲᨴᩉᩮᩣᩈᩥ—  “ᨽᨣᩅᨲᩣ ᨸᨬ᩠ᨬᨲ᩠ᨲᩴ—  ‘ᨶ ᩈᨽᩣᨣᩤ ᩋᩣᨸᨲ᩠ᨲᩥ ᨴᩮᩈᩮᨲᨻ᩠ᨻᩣ, ᨶ ᩈᨽᩣᨣᩤ ᩋᩣᨸᨲ᩠ᨲᩥ ᨸᨭᩥᨣ᩠ᨣᩉᩮᨲᨻ᩠ᨻᩣ’ᨲᩥ. ᩋᨿᨬ᩠ᨧ ᩈᨻ᩠ᨻᩮᩣ ᩈᩴᨥᩮᩣ ᩈᨽᩣᨣᩴ ᩋᩣᨸᨲ᩠ᨲᩥᩴ ᩋᩣᨸᨶ᩠ᨶᩮᩣ. ᨠᨳᩴ ᨶᩩ ᨡᩮᩣ ᩋᨾ᩠ᩉᩮᩉᩥ ᨸᨭᩥᨸᨩ᩠ᨩᩥᨲᨻ᩠ᨻᨶ᩺”ᨲᩥ? ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ.
</Paragraph>

<Paragraph number="994" book="vi-maha">
“ᩍᨵ ᨸᨶ, ᨽᩥᨠ᩠ᨡᩅᩮ, ᩋᨬ᩠ᨬᨲᩁᩈ᩠ᨾᩥᩴ ᩋᩣᩅᩤᩈᩮ ᨲᨴᩉᩩ ᨸᩅᩤᩁᨱᩣᨿ ᩈᨻ᩠ᨻᩮᩣ ᩈᩴᨥᩮᩣ ᩈᨽᩣᨣᩴ ᩋᩣᨸᨲ᩠ᨲᩥᩴ ᩋᩣᨸᨶ᩠ᨶᩮᩣ ᩉᩮᩣᨲᩥ. ᨲᩮᩉᩥ, ᨽᩥᨠ᩠ᨡᩅᩮ, ᨽᩥᨠ᩠ᨡᩪᩉᩥ ᩑᨠᩮᩣ ᨽᩥᨠ᩠ᨡᩩ ᩈᩣᨾᨶ᩠ᨲᩣ ᩋᩣᩅᩤᩈᩣ ᩈᨩ᩠ᨩᩩᨠᩴ ᨸᩣᩉᩮᨲᨻ᩠ᨻᩮᩣ—  ᨣᨧ᩠ᨨᩣᩅᩩᩈᩮᩣ, ᨲᩴ ᩋᩣᨸᨲ᩠ᨲᩥᩴ ᨸᨭᩥᨠᩁᩥᨲ᩠ᩅᩣ ᩋᩣᨣᨧ᩠ᨨ, ᨾᨿᩴ ᨲᩮ ᩈᨶ᩠ᨲᩥᨠᩮ ᨲᩴ ᩋᩣᨸᨲ᩠ᨲᩥᩴ ᨸᨭᩥᨠᩁᩥᩔᩣᨾᩣᨲᩥ. ᩑᩅᨬ᩠ᨧᩮᨲᩴ ᩃᨽᩮᨳ, ᩍᨧ᩠ᨧᩮᨲᩴ ᨠᩩᩈᩃᩴ. ᨶᩮᩣ ᨧᩮ ᩃᨽᩮᨳ, ᨻ᩠ᨿᨲ᩠ᨲᩮᨶ ᨽᩥᨠ᩠ᨡᩩᨶᩣ ᨸᨭᩥᨻᩃᩮᨶ ᩈᩴᨥᩮᩣ ᨬᩣᨸᩮᨲᨻ᩠ᨻᩮᩣ—
</Paragraph>

<Paragraph number="995" book="vi-maha">
‘ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩋᨿᩴ ᩈᨻ᩠ᨻᩮᩣ ᩈᩴᨥᩮᩣ ᩈᨽᩣᨣᩴ ᩋᩣᨸᨲ᩠ᨲᩥᩴ ᩋᩣᨸᨶ᩠ᨶᩮᩣ. ᨿᨴᩤ ᩋᨬ᩠ᨬᩴ ᨽᩥᨠ᩠ᨡᩩᩴ ᩈᩩᨴ᩠ᨵᩴ ᩋᨶᩣᨸᨲ᩠ᨲᩥᨠᩴ ᨸᩔᩥᩔᨲᩥ ᨲᨴᩤ ᨲᩔ ᩈᨶ᩠ᨲᩥᨠᩮ ᨲᩴ ᩋᩣᨸᨲ᩠ᨲᩥᩴ ᨸᨭᩥᨠᩁᩥᩔᨲᩦ’ᨲᩥ ᩅᨲ᩠ᩅᩣ ᨸᩅᩤᩁᩮᨲᨻ᩠ᨻᩴ; ᨶ ᨲ᩠ᩅᩮᩅ ᨲᨸ᩠ᨸᨧ᩠ᨧᨿᩣ ᨸᩅᩤᩁᨱᩣᨿ ᩋᨶ᩠ᨲᩁᩣᨿᩮᩣ ᨠᩣᨲᨻ᩠ᨻᩮᩣ.
</Paragraph>

<Paragraph number="996" book="vi-maha">
ᩍᨵ ᨸᨶ, ᨽᩥᨠ᩠ᨡᩅᩮ, ᩋᨬ᩠ᨬᨲᩁᩈ᩠ᨾᩥᩴ ᩋᩣᩅᩤᩈᩮ ᨲᨴᩉᩩ ᨸᩅᩤᩁᨱᩣᨿ ᩈᨻ᩠ᨻᩮᩣ ᩈᩴᨥᩮᩣ ᩈᨽᩣᨣᩤᨿ ᩋᩣᨸᨲ᩠ᨲᩥᨿᩣ ᩅᩮᨾᨲᩥᨠᩮᩣ ᩉᩮᩣᨲᩥ. ᨻ᩠ᨿᨲ᩠ᨲᩮᨶ ᨽᩥᨠ᩠ᨡᩩᨶᩣ ᨸᨭᩥᨻᩃᩮᨶ ᩈᩴᨥᩮᩣ ᨬᩣᨸᩮᨲᨻ᩠ᨻᩮᩣ—
</Paragraph>

<Paragraph number="997" book="vi-maha">
‘ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩋᨿᩴ ᩈᨻ᩠ᨻᩮᩣ ᩈᩴᨥᩮᩣ ᩈᨽᩣᨣᩤᨿ ᩋᩣᨸᨲ᩠ᨲᩥᨿᩣ ᩅᩮᨾᨲᩥᨠᩮᩣ. ᨿᨴᩤ ᨶᩥᨻ᩠ᨻᩮᨾᨲᩥᨠᩮᩣ ᨽᩅᩥᩔᨲᩥ ᨲᨴᩤ ᨲᩴ ᩋᩣᨸᨲ᩠ᨲᩥᩴ ᨸᨭᩥᨠᩁᩥᩔᨲᩦ’ᨲᩥ ᩅᨲ᩠ᩅᩣ, ᨸᩅᩤᩁᩮᨲᨻ᩠ᨻᩴ, ᨶ ᨲ᩠ᩅᩮᩅ ᨲᨸ᩠ᨸᨧ᩠ᨧᨿᩣ ᨸᩅᩤᩁᨱᩣᨿ ᩋᨶ᩠ᨲᩁᩣᨿᩮᩣ ᨠᩣᨲᨻ᩠ᨻᩮᩣ”ᨲᩥ.

</Paragraph>
</Division>

<Paragraph number="998" type="center" book="vi-maha">
ᨸᨮᨾᨽᩣᨱᩅᩤᩁᩮᩣ ᨶᩥᨭ᩠ᨮᩥᨲᩮᩣ.
</Paragraph>