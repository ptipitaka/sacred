---
title: "4.22 ᨸᩅᩤᩁᨱᩣᨮᨸᨶ"
tableOfContents: false
sidebar:
  order: 15
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="235" book="vi-maha">

<Paragraph number="1088" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᩈᩣᨸᨲ᩠ᨲᩥᨠᩣ ᨸᩅᩤᩁᩮᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᩈᩣᨸᨲ᩠ᨲᩥᨠᩮᨶ ᨸᩅᩤᩁᩮᨲᨻ᩠ᨻᩴ. ᨿᩮᩣ ᨸᩅᩤᩁᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨿᩮᩣ ᩈᩣᨸᨲ᩠ᨲᩥᨠᩮᩣ ᨸᩅᩤᩁᩮᨲᩥ, ᨲᩔ ᩒᨠᩣᩈᩴ ᨠᩣᩁᩣᨸᩮᨲ᩠ᩅᩣ ᩋᩣᨸᨲ᩠ᨲᩥᨿᩣ ᨧᩮᩣᨴᩮᨲᩩᨶ᩺”ᨲᩥ.
</Paragraph>

<Paragraph number="1089" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᩒᨠᩣᩈᩴ ᨠᩣᩁᩣᨸᩥᨿᨾᩣᨶᩣ ᨶ ᩍᨧ᩠ᨨᨶ᩠ᨲᩥ ᩒᨠᩣᩈᩴ ᨠᩣᨲᩩᩴ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩒᨠᩣᩈᩴ ᩋᨠᩁᩮᩣᨶ᩠ᨲᩔ ᨸᩅᩤᩁᨱᩴ ᨮᨸᩮᨲᩩᩴ. ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᨮᨸᩮᨲᨻ᩠ᨻᩣ. ᨲᨴᩉᩩ ᨸᩅᩤᩁᨱᩣᨿ ᨧᩣᨲᩩᨴ᩠ᨴᩈᩮ ᩅᩤ ᨸᨶ᩠ᨶᩁᩈᩮ ᩅᩤ ᨲᩈ᩠ᨾᩥᩴ ᨸᩩᨣ᩠ᨣᩃᩮ ᩈᨾ᩠ᨾᩩᨡᩦᨽᩪᨲᩮ ᩈᩴᨥᨾᨩ᩠ᨫᩮ ᩏᨴᩤᩉᩁᩥᨲᨻ᩠ᨻᩴ—  ‘ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩍᨲ᩠ᨳᨶ᩠ᨶᩣᨾᩮᩣ ᨸᩩᨣ᩠ᨣᩃᩮᩣ ᩈᩣᨸᨲ᩠ᨲᩥᨠᩮᩣ. ᨲᩔ ᨸᩅᩤᩁᨱᩴ ᨮᨸᩮᨾᩥ. ᨶ ᨲᩈ᩠ᨾᩥᩴ ᩈᨾ᩠ᨾᩩᨡᩦᨽᩪᨲᩮ ᨸᩅᩤᩁᩮᨲᨻ᩠ᨻᨶ᩺’ᨲᩥ. ᨮᨸᩥᨲᩣ ᩉᩮᩣᨲᩥ ᨸᩅᩤᩁᨱᩣ”ᨲᩥ.
</Paragraph>

<Paragraph number="1090" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ—  “ᨸᩩᩁᨾ᩠ᩉᩣᨠᩴ ᨸᩮᩈᩃᩣ ᨽᩥᨠ᩠ᨡᩪ ᨸᩅᩤᩁᨱᩴ ᨮᨸᩮᨶ᩠ᨲᩦ”ᨲᩥ—  ᨸᨭᩥᨠᨧ᩠ᨧᩮᩅ ᩈᩩᨴ᩠ᨵᩤᨶᩴ ᨽᩥᨠ᩠ᨡᩪᨶᩴ ᩋᨶᩣᨸᨲ᩠ᨲᩥᨠᩣᨶᩴ ᩋᩅᨲ᩠ᨳᩩᩈ᩠ᨾᩥᩴ ᩋᨠᩣᩁᨱᩮ ᨸᩅᩤᩁᨱᩴ ᨮᨸᩮᨶ᩠ᨲᩥ, ᨸᩅᩤᩁᩥᨲᩣᨶᨾ᩠ᨸᩥ ᨸᩅᩤᩁᨱᩴ ᨮᨸᩮᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᩈᩩᨴ᩠ᨵᩤᨶᩴ ᨽᩥᨠ᩠ᨡᩪᨶᩴ ᩋᨶᩣᨸᨲ᩠ᨲᩥᨠᩣᨶᩴ ᩋᩅᨲ᩠ᨳᩩᩈ᩠ᨾᩥᩴ ᩋᨠᩣᩁᨱᩮ ᨸᩅᩤᩁᨱᩣ ᨮᨸᩮᨲᨻ᩠ᨻᩣ. ᨿᩮᩣ ᨮᨸᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨶ, ᨽᩥᨠ᩠ᨡᩅᩮ, ᨸᩅᩤᩁᩥᨲᩣᨶᨾ᩠ᨸᩥ ᨸᩅᩤᩁᨱᩣ ᨮᨸᩮᨲᨻ᩠ᨻᩣ. ᨿᩮᩣ ᨮᨸᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ.
</Paragraph>

</Division>
<Division number="236" book="vi-maha">

<Paragraph number="1091" book="vi-maha">
ᩑᩅᩴ ᨡᩮᩣ, ᨽᩥᨠ᩠ᨡᩅᩮ, ᨮᨸᩥᨲᩣ ᩉᩮᩣᨲᩥ ᨸᩅᩤᩁᨱᩣ, ᩑᩅᩴ ᩋᨭ᩠ᨮᨸᩥᨲᩣ. ᨠᨳᨬ᩠ᨧ, ᨽᩥᨠ᩠ᨡᩅᩮ, ᩋᨭ᩠ᨮᨸᩥᨲᩣ ᩉᩮᩣᨲᩥ ᨸᩅᩤᩁᨱᩣ? ᨲᩮᩅᩤᨧᩥᨠᩣᨿ ᨧᩮ, ᨽᩥᨠ᩠ᨡᩅᩮ, ᨸᩅᩤᩁᨱᩣᨿ ᨽᩣᩈᩥᨲᩣᨿ ᩃᨸᩥᨲᩣᨿ ᨸᩁᩥᨿᩮᩣᩈᩥᨲᩣᨿ ᨸᩅᩤᩁᨱᩴ ᨮᨸᩮᨲᩥ, ᩋᨭ᩠ᨮᨸᩥᨲᩣ ᩉᩮᩣᨲᩥ ᨸᩅᩤᩁᨱᩣ. ᨴ᩠ᩅᩮᩅᩤᨧᩥᨠᩣᨿ ᨧᩮ, ᨽᩥᨠ᩠ᨡᩅᩮ…  ᩑᨠᩅᩤᨧᩥᨠᩣᨿ ᨧᩮ, ᨽᩥᨠ᩠ᨡᩅᩮ…  ᩈᨾᩣᨶᩅᩔᩥᨠᩣᨿ ᨧᩮ, ᨽᩥᨠ᩠ᨡᩅᩮ, ᨸᩅᩤᩁᨱᩣᨿ ᨽᩣᩈᩥᨲᩣᨿ ᩃᨸᩥᨲᩣᨿ ᨸᩁᩥᨿᩮᩣᩈᩥᨲᩣᨿ ᨸᩅᩤᩁᨱᩴ ᨮᨸᩮᨲᩥ, ᩋᨭ᩠ᨮᨸᩥᨲᩣ ᩉᩮᩣᨲᩥ ᨸᩅᩤᩁᨱᩣ. ᩑᩅᩴ ᨡᩮᩣ, ᨽᩥᨠ᩠ᨡᩅᩮ, ᩋᨭ᩠ᨮᨸᩥᨲᩣ ᩉᩮᩣᨲᩥ ᨸᩅᩤᩁᨱᩣ.
</Paragraph>

<Paragraph number="1092" book="vi-maha">
ᨠᨳᨬ᩠ᨧ, ᨽᩥᨠ᩠ᨡᩅᩮ, ᨮᨸᩥᨲᩣ ᩉᩮᩣᨲᩥ ᨸᩅᩤᩁᨱᩣ? ᨲᩮᩅᩤᨧᩥᨠᩣᨿ ᨧᩮ, ᨽᩥᨠ᩠ᨡᩅᩮ, ᨸᩅᩤᩁᨱᩣᨿ ᨽᩣᩈᩥᨲᩣᨿ ᩃᨸᩥᨲᩣᨿ ᩋᨸᩁᩥᨿᩮᩣᩈᩥᨲᩣᨿ ᨸᩅᩤᩁᨱᩴ ᨮᨸᩮᨲᩥ, ᨮᨸᩥᨲᩣ ᩉᩮᩣᨲᩥ ᨸᩅᩤᩁᨱᩣ. ᨴ᩠ᩅᩮᩅᩤᨧᩥᨠᩣᨿ ᨧᩮ, ᨽᩥᨠ᩠ᨡᩅᩮ…  ᩑᨠᩅᩤᨧᩥᨠᩣᨿ ᨧᩮ, ᨽᩥᨠ᩠ᨡᩅᩮ…  ᩈᨾᩣᨶᩅᩔᩥᨠᩣᨿ ᨧᩮ, ᨽᩥᨠ᩠ᨡᩅᩮ, ᨸᩅᩤᩁᨱᩣᨿ ᨽᩣᩈᩥᨲᩣᨿ ᩃᨸᩥᨲᩣᨿ ᩋᨸᩁᩥᨿᩮᩣᩈᩥᨲᩣᨿ ᨸᩅᩤᩁᨱᩴ ᨮᨸᩮᨲᩥ, ᨮᨸᩥᨲᩣ ᩉᩮᩣᨲᩥ ᨸᩅᩤᩁᨱᩣ. ᩑᩅᩴ ᨡᩮᩣ, ᨽᩥᨠ᩠ᨡᩅᩮ, ᨮᨸᩥᨲᩣ ᩉᩮᩣᨲᩥ ᨸᩅᩤᩁᨱᩣ.
</Paragraph>

</Division>
<Division number="237" book="vi-maha">

<Paragraph number="1093" book="vi-maha">
ᩍᨵ ᨸᨶ, ᨽᩥᨠ᩠ᨡᩅᩮ, ᨲᨴᩉᩩ ᨸᩅᩤᩁᨱᩣᨿ ᨽᩥᨠ᩠ᨡᩩ ᨽᩥᨠ᩠ᨡᩩᩔ ᨸᩅᩤᩁᨱᩴ ᨮᨸᩮᨲᩥ. ᨲᨬ᩠ᨧᩮ ᨽᩥᨠ᩠ᨡᩩᩴ ᩋᨬ᩠ᨬᩮ ᨽᩥᨠ᩠ᨡᩪ ᨩᩣᨶᨶ᩠ᨲᩥ—  ‘ᩋᨿᩴ ᨡᩮᩣ ᩋᩣᨿᩈ᩠ᨾᩣ ᩋᨸᩁᩥᩈᩩᨴ᩠ᨵᨠᩣᨿᩈᨾᩣᨧᩣᩁᩮᩣ, ᩋᨸᩁᩥᩈᩩᨴ᩠ᨵᩅᨧᩦᩈᨾᩣᨧᩣᩁᩮᩣ, ᩋᨸᩁᩥᩈᩩᨴ᩠ᨵᩤᨩᩦᩅᩮᩤ, ᨻᩣᩃᩮᩣ, ᩋᨻ᩠ᨿᨲ᩠ᨲᩮᩣ, ᨶ ᨸᨭᩥᨻᩃᩮᩣ ᩋᨶᩩᨿᩩᨬ᩠ᨩᩦᨿᨾᩣᨶᩮᩣ ᩋᨶᩩᨿᩮᩣᨣᩴ ᨴᩤᨲᩩᨶ᩺’ᨲᩥ, ‘ᩋᩃᩴ, ᨽᩥᨠ᩠ᨡᩩ, ᨾᩣ ᨽᨱ᩠ᨯᨶᩴ, ᨾᩣ ᨠᩃᩉᩴ, ᨾᩣ ᩅᩥᨣ᩠ᨣᩉᩴ, ᨾᩣ ᩅᩥᩅᩤᨴᨶ᩺’ᨲᩥ ᩒᨾᨴ᩠ᨴᩥᨲ᩠ᩅᩣ ᩈᩴᨥᩮᨶ ᨸᩅᩤᩁᩮᨲᨻ᩠ᨻᩴ.
</Paragraph>

<Paragraph number="1094" book="vi-maha">
ᩍᨵ ᨸᨶ, ᨽᩥᨠ᩠ᨡᩅᩮ, ᨲᨴᩉᩩ ᨸᩅᩤᩁᨱᩣᨿ ᨽᩥᨠ᩠ᨡᩩ ᨽᩥᨠ᩠ᨡᩩᩔ ᨸᩅᩤᩁᨱᩴ ᨮᨸᩮᨲᩥ. ᨲᨬ᩠ᨧᩮ ᨽᩥᨠ᩠ᨡᩩᩴ ᩋᨬ᩠ᨬᩮ ᨽᩥᨠ᩠ᨡᩪ ᨩᩣᨶᨶ᩠ᨲᩥ—  ‘ᩋᨿᩴ ᨡᩮᩣ ᩋᩣᨿᩈ᩠ᨾᩣ ᨸᩁᩥᩈᩩᨴ᩠ᨵᨠᩣᨿᩈᨾᩣᨧᩣᩁᩮᩣ, ᩋᨸᩁᩥᩈᩩᨴ᩠ᨵᩅᨧᩦᩈᨾᩣᨧᩣᩁᩮᩣ, ᩋᨸᩁᩥᩈᩩᨴ᩠ᨵᩤᨩᩦᩅᩮᩤ, ᨻᩣᩃᩮᩣ, ᩋᨻ᩠ᨿᨲ᩠ᨲᩮᩣ, ᨶ ᨸᨭᩥᨻᩃᩮᩣ ᩋᨶᩩᨿᩩᨬ᩠ᨩᩦᨿᨾᩣᨶᩮᩣ ᩋᨶᩩᨿᩮᩣᨣᩴ ᨴᩤᨲᩩᨶ᩺’ᨲᩥ, ‘ᩋᩃᩴ, ᨽᩥᨠ᩠ᨡᩩ, ᨾᩣ ᨽᨱ᩠ᨯᨶᩴ, ᨾᩣ ᨠᩃᩉᩴ, ᨾᩣ ᩅᩥᨣ᩠ᨣᩉᩴ, ᨾᩣ ᩅᩥᩅᩤᨴᨶ᩺’ᨲᩥ ᩒᨾᨴ᩠ᨴᩥᨲ᩠ᩅᩣ ᩈᩴᨥᩮᨶ ᨸᩅᩤᩁᩮᨲᨻ᩠ᨻᩴ.
</Paragraph>

<Paragraph number="1095" book="vi-maha">
ᩍᨵ ᨸᨶ, ᨽᩥᨠ᩠ᨡᩅᩮ, ᨲᨴᩉᩩ ᨸᩅᩤᩁᨱᩣᨿ ᨽᩥᨠ᩠ᨡᩩ ᨽᩥᨠ᩠ᨡᩩᩔ ᨸᩅᩤᩁᨱᩴ ᨮᨸᩮᨲᩥ. ᨲᨬ᩠ᨧᩮ ᨽᩥᨠ᩠ᨡᩩᩴ ᩋᨬ᩠ᨬᩮ ᨽᩥᨠ᩠ᨡᩪ ᨩᩣᨶᨶ᩠ᨲᩥ—  ‘ᩋᨿᩴ ᨡᩮᩣ ᩋᩣᨿᩈ᩠ᨾᩣ ᨸᩁᩥᩈᩩᨴ᩠ᨵᨠᩣᨿᩈᨾᩣᨧᩣᩁᩮᩣ, ᨸᩁᩥᩈᩩᨴ᩠ᨵᩅᨧᩦᩈᨾᩣᨧᩣᩁᩮᩣ, ᩋᨸᩁᩥᩈᩩᨴ᩠ᨵᩤᨩᩦᩅᩮᩤ, ᨻᩣᩃᩮᩣ, ᩋᨻ᩠ᨿᨲ᩠ᨲᩮᩣ, ᨶ ᨸᨭᩥᨻᩃᩮᩣ ᩋᨶᩩᨿᩩᨬ᩠ᨩᩦᨿᨾᩣᨶᩮᩣ ᩋᨶᩩᨿᩮᩣᨣᩴ ᨴᩤᨲᩩᨶ᩺’ᨲᩥ, ‘ᩋᩃᩴ, ᨽᩥᨠ᩠ᨡᩩ, ᨾᩣ ᨽᨱ᩠ᨯᨶᩴ, ᨾᩣ ᨠᩃᩉᩴ, ᨾᩣ ᩅᩥᨣ᩠ᨣᩉᩴ, ᨾᩣ ᩅᩥᩅᩤᨴᨶ᩺’ᨲᩥ ᩒᨾᨴ᩠ᨴᩥᨲ᩠ᩅᩣ ᩈᩴᨥᩮᨶ ᨸᩅᩤᩁᩮᨲᨻ᩠ᨻᩴ.
</Paragraph>

<Paragraph number="1096" book="vi-maha">
ᩍᨵ ᨸᨶ, ᨽᩥᨠ᩠ᨡᩅᩮ, ᨲᨴᩉᩩ ᨸᩅᩤᩁᨱᩣᨿ ᨽᩥᨠ᩠ᨡᩩ ᨽᩥᨠ᩠ᨡᩩᩔ ᨸᩅᩤᩁᨱᩴ ᨮᨸᩮᨲᩥ. ᨲᨬ᩠ᨧᩮ ᨽᩥᨠ᩠ᨡᩩᩴ ᩋᨬ᩠ᨬᩮ ᨽᩥᨠ᩠ᨡᩪ ᨩᩣᨶᨶ᩠ᨲᩥ—  ‘ᩋᨿᩴ ᨡᩮᩣ ᩋᩣᨿᩈ᩠ᨾᩣ ᨸᩁᩥᩈᩩᨴ᩠ᨵᨠᩣᨿᩈᨾᩣᨧᩣᩁᩮᩣ, ᨸᩁᩥᩈᩩᨴ᩠ᨵᩅᨧᩦᩈᨾᩣᨧᩣᩁᩮᩣ, ᨸᩁᩥᩈᩩᨴ᩠ᨵᩤᨩᩦᩅᩮᩤ, ᨻᩣᩃᩮᩣ, ᩋᨻ᩠ᨿᨲ᩠ᨲᩮᩣ, ᨶ ᨸᨭᩥᨻᩃᩮᩣ ᩋᨶᩩᨿᩩᨬ᩠ᨩᩦᨿᨾᩣᨶᩮᩣ ᩋᨶᩩᨿᩮᩣᨣᩴ ᨴᩤᨲᩩᨶ᩺’ᨲᩥ, ‘ᩋᩃᩴ, ᨽᩥᨠ᩠ᨡᩩ, ᨾᩣ ᨽᨱ᩠ᨯᨶᩴ, ᨾᩣ ᨠᩃᩉᩴ, ᨾᩣ ᩅᩥᨣ᩠ᨣᩉᩴ, ᨾᩣ ᩅᩥᩅᩤᨴᨶ᩺’ᨲᩥ ᩒᨾᨴ᩠ᨴᩥᨲ᩠ᩅᩣ ᩈᩴᨥᩮᨶ ᨸᩅᩤᩁᩮᨲᨻ᩠ᨻᩴ.
</Paragraph>

<Paragraph number="1097" book="vi-maha">
ᩍᨵ ᨸᨶ, ᨽᩥᨠ᩠ᨡᩅᩮ, ᨲᨴᩉᩩ ᨸᩅᩤᩁᨱᩣᨿ ᨽᩥᨠ᩠ᨡᩩ ᨽᩥᨠ᩠ᨡᩩᩔ ᨸᩅᩤᩁᨱᩴ ᨮᨸᩮᨲᩥ. ᨲᨬ᩠ᨧᩮ ᨽᩥᨠ᩠ᨡᩩᩴ ᩋᨬ᩠ᨬᩮ ᨽᩥᨠ᩠ᨡᩪ ᨩᩣᨶᨶ᩠ᨲᩥ—  ‘ᩋᨿᩴ ᨡᩮᩣ ᩋᩣᨿᩈ᩠ᨾᩣ ᨸᩁᩥᩈᩩᨴ᩠ᨵᨠᩣᨿᩈᨾᩣᨧᩣᩁᩮᩣ, ᨸᩁᩥᩈᩩᨴ᩠ᨵᩅᨧᩦᩈᨾᩣᨧᩣᩁᩮᩣ, ᨸᩁᩥᩈᩩᨴ᩠ᨵᩤᨩᩦᩅᩮᩤ, ᨸᨱ᩠ᨯᩥᨲᩮᩣ, ᨻ᩠ᨿᨲ᩠ᨲᩮᩣ, ᨸᨭᩥᨻᩃᩮᩣ ᩋᨶᩩᨿᩩᨬ᩠ᨩᩦᨿᨾᩣᨶᩮᩣ ᩋᨶᩩᨿᩮᩣᨣᩴ ᨴᩤᨲᩩᨶ᩺’ᨲᩥ, ᩈᩮᩣ ᩑᩅᨾᩔ ᩅᨧᨶᩦᨿᩮᩣ, ‘ᨿᩴ ᨡᩮᩣ ᨲ᩠ᩅᩴ, ᩋᩣᩅᩩᩈᩮᩣ, ᩍᨾᩔ ᨽᩥᨠ᩠ᨡᩩᨶᩮᩣ ᨸᩅᩤᩁᨱᩴ ᨮᨸᩮᩈᩥ, ᨠᩥᨾ᩠ᩉᩥ ᨶᩴ ᨮᨸᩮᩈᩥ, ᩈᩦᩃᩅᩥᨸᨲ᩠ᨲᩥᨿᩣ ᩅᩤ ᨮᨸᩮᩈᩥ, ᩋᩣᨧᩣᩁᩅᩥᨸᨲ᩠ᨲᩥᨿᩣ ᩅᩤ ᨮᨸᩮᩈᩥ, ᨴᩥᨭ᩠ᨮᩥᩅᩥᨸᨲ᩠ᨲᩥᨿᩣ ᩅᩤ ᨮᨸᩮᩈᩦ’ᨲᩥ? ᩈᩮᩣ ᨧᩮ ᩑᩅᩴ ᩅᨴᩮᨿ᩠ᨿ—  ‘ᩈᩦᩃᩅᩥᨸᨲ᩠ᨲᩥᨿᩣ ᩅᩤ ᨮᨸᩮᨾᩥ, ᩋᩣᨧᩣᩁᩅᩥᨸᨲ᩠ᨲᩥᨿᩣ ᩅᩤ ᨮᨸᩮᨾᩥ, ᨴᩥᨭ᩠ᨮᩥᩅᩥᨸᨲ᩠ᨲᩥᨿᩣ ᩅᩤ ᨮᨸᩮᨾᩦ’ᨲᩥ, ᩈᩮᩣ ᩑᩅᨾᩔ ᩅᨧᨶᩦᨿᩮᩣ—  ‘ᨩᩣᨶᩣᩈᩥ ᨸᨶᩣᨿᩈ᩠ᨾᩣ ᩈᩦᩃᩅᩥᨸᨲ᩠ᨲᩥᩴ, ᨩᩣᨶᩣᩈᩥ ᩋᩣᨧᩣᩁᩅᩥᨸᨲ᩠ᨲᩥᩴ, ᨩᩣᨶᩣᩈᩥ ᨴᩥᨭ᩠ᨮᩥᩅᩥᨸᨲ᩠ᨲᩥᨶ᩺’ᨲᩥ? ᩈᩮᩣ ᨧᩮ ᩑᩅᩴ ᩅᨴᩮᨿ᩠ᨿ—  ‘ᨩᩣᨶᩣᨾᩥ ᨡᩮᩣ ᩋᩉᩴ, ᩋᩣᩅᩩᩈᩮᩣ, ᩈᩦᩃᩅᩥᨸᨲ᩠ᨲᩥᩴ, ᨩᩣᨶᩣᨾᩥ ᩋᩣᨧᩣᩁᩅᩥᨸᨲ᩠ᨲᩥᩴ, ᨩᩣᨶᩣᨾᩥ ᨴᩥᨭ᩠ᨮᩥᩅᩥᨸᨲ᩠ᨲᩥᨶ᩺’ᨲᩥ, ᩈᩮᩣ ᩑᩅᨾᩔ ᩅᨧᨶᩦᨿᩮᩣ—  ‘ᨠᨲᨾᩣ ᨸᨶᩣᩅᩩᩈᩮᩣ, ᩈᩦᩃᩅᩥᨸᨲ᩠ᨲᩥ, ᨠᨲᨾᩣ ᩋᩣᨧᩣᩁᩅᩥᨸᨲ᩠ᨲᩥ, ᨠᨲᨾᩣ ᨴᩥᨭ᩠ᨮᩥᩅᩥᨸᨲ᩠ᨲᩦ’ᨲᩥ? ᩈᩮᩣ ᨧᩮ ᩑᩅᩴ ᩅᨴᩮᨿ᩠ᨿ—  ‘ᨧᨲ᩠ᨲᩣᩁᩥ ᨸᩣᩁᩣᨩᩥᨠᩣᨶᩥ, ᨲᩮᩁᩈ ᩈᩴᨥᩣᨴᩥᩈᩮᩈᩣ, ᩋᨿᩴ ᩈᩦᩃᩅᩥᨸᨲ᩠ᨲᩥ; ᨳᩩᩃᩖᨧ᩠ᨧᨿᩴ, ᨸᩣᨧᩥᨲ᩠ᨲᩥᨿᩴ, ᨸᩣᨭᩥᨴᩮᩈᨶᩦᨿᩴ, ᨴᩩᨠ᩠ᨠᨭᩴ, ᨴᩩᨻ᩠ᨽᩣᩈᩥᨲᩴ, ᩋᨿᩴ ᩋᩣᨧᩣᩁᩅᩥᨸᨲ᩠ᨲᩥ; ᨾᩥᨧ᩠ᨨᩣᨴᩥᨭ᩠ᨮᩥ, ᩋᨶ᩠ᨲᨣ᩠ᨣᩤᩉᩥᨠᩣᨴᩥᨭ᩠ᨮᩥ, ᩋᨿᩴ ᨴᩥᨭ᩠ᨮᩥᩅᩥᨸᨲ᩠ᨲᩦ’ᨲᩥ, ᩈᩮᩣ ᩑᩅᨾᩔ ᩅᨧᨶᩦᨿᩮᩣ—  ‘ᨿᩴ ᨡᩮᩣ ᨲ᩠ᩅᩴ, ᩋᩣᩅᩩᩈᩮᩣ, ᩍᨾᩔ ᨽᩥᨠ᩠ᨡᩩᨶᩮᩣ ᨸᩅᩤᩁᨱᩴ ᨮᨸᩮᩈᩥ, ᨴᩥᨭ᩠ᨮᩮᨶ ᩅᩤ ᨮᨸᩮᩈᩥ, ᩈᩩᨲᩮᨶ ᩅᩤ ᨮᨸᩮᩈᩥ, ᨸᩁᩥᩈᩘᨠᩣᨿ ᩅᩤ ᨮᨸᩮᩈᩦ’ᨲᩥ? ᩈᩮᩣ ᨧᩮ ᩑᩅᩴ ᩅᨴᩮᨿ᩠ᨿ—  ‘ᨴᩥᨭ᩠ᨮᩮᨶ ᩅᩤ ᨮᨸᩮᨾᩥ, ᩈᩩᨲᩮᨶ ᩅᩤ ᨮᨸᩮᨾᩥ, ᨸᩁᩥᩈᩘᨠᩣᨿ ᩅᩤ ᨮᨸᩮᨾᩦ’ᨲᩥ, ᩈᩮᩣ ᩑᩅᨾᩔ ᩅᨧᨶᩦᨿᩮᩣ—  ‘ᨿᩴ ᨡᩮᩣ ᨲ᩠ᩅᩴ, ᩋᩣᩅᩩᩈᩮᩣ, ᩍᨾᩔ ᨽᩥᨠ᩠ᨡᩩᨶᩮᩣ ᨴᩥᨭ᩠ᨮᩮᨶ ᨸᩅᩤᩁᨱᩴ ᨮᨸᩮᩈᩥ, ᨠᩥᩴ ᨲᩮ ᨴᩥᨭ᩠ᨮᩴ, ᨠᩥᨶ᩠ᨲᩥ ᨲᩮ ᨴᩥᨭ᩠ᨮᩴ, ᨠᨴᩤ ᨲᩮ ᨴᩥᨭ᩠ᨮᩴ, ᨠᨲ᩠ᨳ ᨲᩮ ᨴᩥᨭ᩠ᨮᩴ, ᨸᩣᩁᩣᨩᩥᨠᩴ ᩋᨩ᩠ᨫᩣᨸᨩ᩠ᨩᨶ᩠ᨲᩮᩣ ᨴᩥᨭ᩠ᨮᩮᩣ, ᩈᩴᨥᩣᨴᩥᩈᩮᩈᩴ ᩋᨩ᩠ᨫᩣᨸᨩ᩠ᨩᨶ᩠ᨲᩮᩣ ᨴᩥᨭ᩠ᨮᩮᩣ, ᨳᩩᩃᩖᨧ᩠ᨧᨿᩴ…  ᨸᩣᨧᩥᨲ᩠ᨲᩥᨿᩴ…  ᨸᩣᨭᩥᨴᩮᩈᨶᩦᨿᩴ…  ᨴᩩᨠ᩠ᨠᨭᩴ…  ᨴᩩᨻ᩠ᨽᩣᩈᩥᨲᩴ ᩋᨩ᩠ᨫᩣᨸᨩ᩠ᨩᨶ᩠ᨲᩮᩣ ᨴᩥᨭ᩠ᨮᩮᩣ, ᨠᨲ᩠ᨳ ᨧ ᨲ᩠ᩅᩴ ᩋᩉᩮᩣᩈᩥ, ᨠᨲ᩠ᨳ ᨧᩣᨿᩴ ᨽᩥᨠ᩠ᨡᩩ ᩋᩉᩮᩣᩈᩥ, ᨠᩥᨬ᩠ᨧ ᨲ᩠ᩅᩴ ᨠᩁᩮᩣᩈᩥ, ᨠᩥᨬ᩠ᨧᩣᨿᩴ ᨽᩥᨠ᩠ᨡᩩ ᨠᩁᩮᩣᨲᩦ’ᨲᩥ? ᩈᩮᩣ ᨧᩮ ᩑᩅᩴ ᩅᨴᩮᨿ᩠ᨿ—  ‘ᨶ ᨡᩮᩣ ᩋᩉᩴ, ᩋᩣᩅᩩᩈᩮᩣ, ᩍᨾᩔ ᨽᩥᨠ᩠ᨡᩩᨶᩮᩣ ᨴᩥᨭ᩠ᨮᩮᨶ ᨸᩅᩤᩁᨱᩴ ᨮᨸᩮᨾᩥ, ᩋᨸᩥ ᨧ ᩈᩩᨲᩮᨶ ᨸᩅᩤᩁᨱᩴ ᨮᨸᩮᨾᩦ’ᨲᩥ, ᩈᩮᩣ ᩑᩅᨾᩔ ᩅᨧᨶᩦᨿᩮᩣ—  ‘ᨿᩴ ᨡᩮᩣ ᨲ᩠ᩅᩴ, ᩋᩣᩅᩩᩈᩮᩣ, ᩍᨾᩔ ᨽᩥᨠ᩠ᨡᩩᨶᩮᩣ ᩈᩩᨲᩮᨶ ᨸᩅᩤᩁᨱᩴ ᨮᨸᩮᩈᩥ, ᨠᩥᩴ ᨲᩮ ᩈᩩᨲᩴ, ᨠᩥᨶ᩠ᨲᩥ ᨲᩮ ᩈᩩᨲᩴ, ᨠᨴᩤ ᨲᩮ ᩈᩩᨲᩴ, ᨠᨲ᩠ᨳ ᨲᩮ ᩈᩩᨲᩴ, ᨸᩣᩁᩣᨩᩥᨠᩴ ᩋᨩ᩠ᨫᩣᨸᨶ᩠ᨶᩮᩣᨲᩥ ᩈᩩᨲᩴ, ᩈᩴᨥᩣᨴᩥᩈᩮᩈᩴ ᩋᨩ᩠ᨫᩣᨸᨶ᩠ᨶᩮᩣᨲᩥ ᩈᩩᨲᩴ, ᨳᩩᩃᩖᨧ᩠ᨧᨿᩴ…  ᨸᩣᨧᩥᨲ᩠ᨲᩥᨿᩴ…  ᨸᩣᨭᩥᨴᩮᩈᨶᩦᨿᩴ…  ᨴᩩᨠ᩠ᨠᨭᩴ…  ᨴᩩᨻ᩠ᨽᩣᩈᩥᨲᩴ ᩋᨩ᩠ᨫᩣᨸᨶ᩠ᨶᩮᩣᨲᩥ ᩈᩩᨲᩴ, ᨽᩥᨠ᩠ᨡᩩᩔ ᩈᩩᨲᩴ, ᨽᩥᨠ᩠ᨡᩩᨶᩥᨿᩣ ᩈᩩᨲᩴ, ᩈᩥᨠ᩠ᨡᨾᩣᨶᩣᨿ ᩈᩩᨲᩴ, ᩈᩣᨾᨱᩮᩁᩔ ᩈᩩᨲᩴ, ᩈᩣᨾᨱᩮᩁᩥᨿᩣ ᩈᩩᨲᩴ, ᩏᨸᩣᩈᨠᩔ ᩈᩩᨲᩴ, ᩏᨸᩣᩈᩥᨠᩣᨿ ᩈᩩᨲᩴ, ᩁᩣᨩᩪᨶᩴ ᩈᩩᨲᩴ, ᩁᩣᨩᨾᩉᩣᨾᨲ᩠ᨲᩣᨶᩴ ᩈᩩᨲᩴ, ᨲᩥᨲ᩠ᨳᩥᨿᩣᨶᩴ ᩈᩩᨲᩴ, ᨲᩥᨲ᩠ᨳᩥᨿᩈᩣᩅᨠᩣᨶᩴ ᩈᩩᨲᨶ᩺’ᨲᩥ? ᩈᩮᩣ ᨧᩮ ᩑᩅᩴ ᩅᨴᩮᨿ᩠ᨿ—  ‘ᨶ ᨡᩮᩣ ᩋᩉᩴ, ᩋᩣᩅᩩᩈᩮᩣ, ᩍᨾᩔ ᨽᩥᨠ᩠ᨡᩩᨶᩮᩣ ᩈᩩᨲᩮᨶ ᨸᩅᩤᩁᨱᩴ ᨮᨸᩮᨾᩥ, ᩋᨸᩥ ᨧ ᨸᩁᩥᩈᩘᨠᩣᨿ ᨸᩅᩤᩁᨱᩴ ᨮᨸᩮᨾᩦ’ᨲᩥ, ᩈᩮᩣ ᩑᩅᨾᩔ ᩅᨧᨶᩦᨿᩮᩣ—  ‘ᨿᩴ ᨡᩮᩣ ᨲ᩠ᩅᩴ, ᩋᩣᩅᩩᩈᩮᩣ, ᩍᨾᩔ ᨽᩥᨠ᩠ᨡᩩᨶᩮᩣ ᨸᩁᩥᩈᩘᨠᩣᨿ ᨸᩅᩤᩁᨱᩴ ᨮᨸᩮᩈᩥ, ᨠᩥᩴ ᨸᩁᩥᩈᩘᨠᩈᩥ, ᨠᩥᨶ᩠ᨲᩥ ᨸᩁᩥᩈᩘᨠᩈᩥ, ᨠᨴᩤ ᨸᩁᩥᩈᩘᨠᩈᩥ, ᨠᨲ᩠ᨳ ᨸᩁᩥᩈᩘᨠᩈᩥ, ᨸᩣᩁᩣᨩᩥᨠᩴ ᩋᨩ᩠ᨫᩣᨸᨶ᩠ᨶᩮᩣᨲᩥ ᨸᩁᩥᩈᩘᨠᩈᩥ, ᩈᩴᨥᩣᨴᩥᩈᩮᩈᩴ ᩋᨩ᩠ᨫᩣᨸᨶ᩠ᨶᩮᩣᨲᩥ ᨸᩁᩥᩈᩘᨠᩈᩥ, ᨳᩩᩃᩖᨧ᩠ᨧᨿᩴ…  ᨸᩣᨧᩥᨲ᩠ᨲᩥᨿᩴ…  ᨸᩣᨭᩥᨴᩮᩈᨶᩦᨿᩴ…  ᨴᩩᨠ᩠ᨠᨭᩴ…  ᨴᩩᨻ᩠ᨽᩣᩈᩥᨲᩴ ᩋᨩ᩠ᨫᩣᨸᨶ᩠ᨶᩮᩣᨲᩥ ᨸᩁᩥᩈᩘᨠᩈᩥ, ᨽᩥᨠ᩠ᨡᩩᩔ ᩈᩩᨲ᩠ᩅᩣ ᨸᩁᩥᩈᩘᨠᩈᩥ, ᨽᩥᨠ᩠ᨡᩩᨶᩥᨿᩣ ᩈᩩᨲ᩠ᩅᩣ ᨸᩁᩥᩈᩘᨠᩈᩥ, ᩈᩥᨠ᩠ᨡᨾᩣᨶᩣᨿ ᩈᩩᨲ᩠ᩅᩣ ᨸᩁᩥᩈᩘᨠᩈᩥ, ᩈᩣᨾᨱᩮᩁᩔ ᩈᩩᨲ᩠ᩅᩣ ᨸᩁᩥᩈᩘᨠᩈᩥ, ᩈᩣᨾᨱᩮᩁᩥᨿᩣ ᩈᩩᨲ᩠ᩅᩣ ᨸᩁᩥᩈᩘᨠᩈᩥ, ᩏᨸᩣᩈᨠᩔ ᩈᩩᨲ᩠ᩅᩣ ᨸᩁᩥᩈᩘᨠᩈᩥ, ᩏᨸᩣᩈᩥᨠᩣᨿ ᩈᩩᨲ᩠ᩅᩣ ᨸᩁᩥᩈᩘᨠᩈᩥ, ᩁᩣᨩᩪᨶᩴ ᩈᩩᨲ᩠ᩅᩣ ᨸᩁᩥᩈᩘᨠᩈᩥ, ᩁᩣᨩᨾᩉᩣᨾᨲ᩠ᨲᩣᨶᩴ ᩈᩩᨲ᩠ᩅᩣ ᨸᩁᩥᩈᩘᨠᩈᩥ, ᨲᩥᨲ᩠ᨳᩥᨿᩣᨶᩴ ᩈᩩᨲ᩠ᩅᩣ ᨸᩁᩥᩈᩘᨠᩈᩥ, ᨲᩥᨲ᩠ᨳᩥᨿᩈᩣᩅᨠᩣᨶᩴ ᩈᩩᨲ᩠ᩅᩣ ᨸᩁᩥᩈᩘᨠᩈᩦ’ᨲᩥ? ᩈᩮᩣ ᨧᩮ ᩑᩅᩴ ᩅᨴᩮᨿ᩠ᨿ—  ‘ᨶ ᨡᩮᩣ ᩋᩉᩴ, ᩋᩣᩅᩩᩈᩮᩣ, ᩍᨾᩔ ᨽᩥᨠ᩠ᨡᩩᨶᩮᩣ ᨸᩁᩥᩈᩘᨠᩣᨿ ᨸᩅᩤᩁᨱᩴ ᨮᨸᩮᨾᩥ, ᩋᨸᩥ ᨧ ᩋᩉᨾ᩠ᨸᩥ ᨶ ᨩᩣᨶᩣᨾᩥ ᨠᩮᨶ ᨸᨶᩣᩉᩴ ᩍᨾᩔ ᨽᩥᨠ᩠ᨡᩩᨶᩮᩣ ᨸᩅᩤᩁᨱᩴ ᨮᨸᩮᨾᩦ’ᨲᩥ. ᩈᩮᩣ ᨧᩮ, ᨽᩥᨠ᩠ᨡᩅᩮ, ᨧᩮᩣᨴᨠᩮᩣ ᨽᩥᨠ᩠ᨡᩩ ᩋᨶᩩᨿᩮᩣᨣᩮᨶ ᩅᩥᨬ᩠ᨬᩪᨶᩴ ᩈᨻᩕᩉ᩠ᨾᨧᩣᩁᩦᨶᩴ ᨧᩥᨲ᩠ᨲᩴ ᨶ ᩋᩣᩁᩣᨵᩮᨲᩥ, ᩋᨶᨶᩩᩅᩤᨴᩮᩤ ᨧᩩᨴᩥᨲᩮᩣ ᨽᩥᨠ᩠ᨡᩪᨲᩥ ᩋᩃᩴᩅᨧᨶᩣᨿ. ᩈᩮᩣ ᨧᩮ, ᨽᩥᨠ᩠ᨡᩅᩮ, ᨧᩮᩣᨴᨠᩮᩣ ᨽᩥᨠ᩠ᨡᩩ ᩋᨶᩩᨿᩮᩣᨣᩮᨶ ᩅᩥᨬ᩠ᨬᩪᨶᩴ ᩈᨻᩕᩉ᩠ᨾᨧᩣᩁᩦᨶᩴ ᨧᩥᨲ᩠ᨲᩴ ᩋᩣᩁᩣᨵᩮᨲᩥ, ᩈᩣᨶᩩᩅᩤᨴᩮᩤ ᨧᩩᨴᩥᨲᩮᩣ ᨽᩥᨠ᩠ᨡᩪᨲᩥ ᩋᩃᩴᩅᨧᨶᩣᨿ. ᩈᩮᩣ ᨧᩮ, ᨽᩥᨠ᩠ᨡᩅᩮ, ᨧᩮᩣᨴᨠᩮᩣ ᨽᩥᨠ᩠ᨡᩩ ᩋᨾᩪᩃᨠᩮᨶ ᨸᩣᩁᩣᨩᩥᨠᩮᨶ ᩋᨶᩩᨴ᩠ᨵᩴᩈᩥᨲᩴ ᨸᨭᩥᨩᩣᨶᩣᨲᩥ, ᩈᩴᨥᩣᨴᩥᩈᩮᩈᩴ ᩋᩣᩁᩮᩣᨸᩮᨲ᩠ᩅᩣ ᩈᩴᨥᩮᨶ ᨸᩅᩤᩁᩮᨲᨻ᩠ᨻᩴ. ᩈᩮᩣ ᨧᩮ, ᨽᩥᨠ᩠ᨡᩅᩮ, ᨧᩮᩣᨴᨠᩮᩣ ᨽᩥᨠ᩠ᨡᩩ ᩋᨾᩪᩃᨠᩮᨶ ᩈᩴᨥᩣᨴᩥᩈᩮᩈᩮᨶ ᩋᨶᩩᨴ᩠ᨵᩴᩈᩥᨲᩴ ᨸᨭᩥᨩᩣᨶᩣᨲᩥ, ᨿᨳᩣᨵᨾ᩠ᨾᩴ ᨠᩣᩁᩣᨸᩮᨲ᩠ᩅᩣ ᩈᩴᨥᩮᨶ ᨸᩅᩤᩁᩮᨲᨻ᩠ᨻᩴ. ᩈᩮᩣ ᨧᩮ, ᨽᩥᨠ᩠ᨡᩅᩮ, ᨧᩮᩣᨴᨠᩮᩣ, ᨽᩥᨠ᩠ᨡᩩ ᩋᨾᩪᩃᨠᩮᨶ ᨳᩩᩃᩖᨧ᩠ᨧᨿᩮᨶ…  ᨸᩣᨧᩥᨲ᩠ᨲᩥᨿᩮᨶ…  ᨸᩣᨭᩥᨴᩮᩈᨶᩦᨿᩮᨶ…  ᨴᩩᨠ᩠ᨠᨭᩮᨶ…  ᨴᩩᨻ᩠ᨽᩣᩈᩥᨲᩮᨶ ᩋᨶᩩᨴ᩠ᨵᩴᩈᩥᨲᩴ ᨸᨭᩥᨩᩣᨶᩣᨲᩥ, ᨿᨳᩣᨵᨾ᩠ᨾᩴ ᨠᩣᩁᩣᨸᩮᨲ᩠ᩅᩣ ᩈᩴᨥᩮᨶ ᨸᩅᩤᩁᩮᨲᨻ᩠ᨻᩴ. ᩈᩮᩣ ᨧᩮ, ᨽᩥᨠ᩠ᨡᩅᩮ, ᨧᩩᨴᩥᨲᩮᩣ ᨽᩥᨠ᩠ᨡᩩ ᨸᩣᩁᩣᨩᩥᨠᩴ ᩋᨩ᩠ᨫᩣᨸᨶ᩠ᨶᩮᩣᨲᩥ ᨸᨭᩥᨩᩣᨶᩣᨲᩥ, ᨶᩣᩈᩮᨲ᩠ᩅᩣ ᩈᩴᨥᩮᨶ ᨸᩅᩤᩁᩮᨲᨻ᩠ᨻᩴ. ᩈᩮᩣ ᨧᩮ, ᨽᩥᨠ᩠ᨡᩅᩮ, ᨧᩩᨴᩥᨲᩮᩣ ᨽᩥᨠ᩠ᨡᩩ ᩈᩴᨥᩣᨴᩥᩈᩮᩈᩴ ᩋᨩ᩠ᨫᩣᨸᨶ᩠ᨶᩮᩣᨲᩥ ᨸᨭᩥᨩᩣᨶᩣᨲᩥ, ᩈᩴᨥᩣᨴᩥᩈᩮᩈᩴ ᩋᩣᩁᩮᩣᨸᩮᨲ᩠ᩅᩣ ᩈᩴᨥᩮᨶ ᨸᩅᩤᩁᩮᨲᨻ᩠ᨻᩴ. ᩈᩮᩣ ᨧᩮ, ᨽᩥᨠ᩠ᨡᩅᩮ, ᨧᩩᨴᩥᨲᩮᩣ ᨽᩥᨠ᩠ᨡᩩ ᨳᩩᩃᩖᨧ᩠ᨧᨿᩴ…  ᨸᩣᨧᩥᨲ᩠ᨲᩥᨿᩴ…  ᨸᩣᨭᩥᨴᩮᩈᨶᩦᨿᩴ…  ᨴᩩᨠ᩠ᨠᨭᩴ…  ᨴᩩᨻ᩠ᨽᩣᩈᩥᨲᩴ ᩋᨩ᩠ᨫᩣᨸᨶ᩠ᨶᩮᩣᨲᩥ ᨸᨭᩥᨩᩣᨶᩣᨲᩥ, ᨿᨳᩣᨵᨾ᩠ᨾᩴ ᨠᩣᩁᩣᨸᩮᨲ᩠ᩅᩣ ᩈᩴᨥᩮᨶ ᨸᩅᩤᩁᩮᨲᨻ᩠ᨻᩴ.
</Paragraph>
</Division>