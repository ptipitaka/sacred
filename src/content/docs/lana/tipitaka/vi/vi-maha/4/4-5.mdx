---
title: "4.5 ᩈᩴᨥᨸᩅᩤᩁᨱᩣᨴᩥᨸ᩠ᨸᨽᩮᨴ"
tableOfContents: false
sidebar:
  order: 22
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="215" book="vi-maha">

<Paragraph number="973" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩈ᩠ᨾᩥᩴ ᩋᩣᩅᩤᩈᩮ ᨲᨴᩉᩩ ᨸᩅᩤᩁᨱᩣᨿ ᨸᨬ᩠ᨧ ᨽᩥᨠ᩠ᨡᩪ ᩅᩥᩉᩁᨶ᩠ᨲᩥ. ᩋᨳ ᨡᩮᩣ ᨲᩮᩈᩴ ᨽᩥᨠ᩠ᨡᩪᨶᩴ ᩑᨲᨴᩉᩮᩣᩈᩥ—  “ᨽᨣᩅᨲᩣ ᨸᨬ᩠ᨬᨲ᩠ᨲᩴ—  ‘ᩈᩴᨥᩮᨶ ᨸᩅᩤᩁᩮᨲᨻ᩠ᨻᨶ᩺’ᨲᩥ. ᨾᨿᨬ᩠ᨧᨾ᩠ᩉᩣ ᨸᨬ᩠ᨧ ᨩᨶᩣ. ᨠᨳᩴ ᨶᩩ ᨡᩮᩣ ᩋᨾ᩠ᩉᩮᩉᩥ ᨸᩅᩤᩁᩮᨲᨻ᩠ᨻᨶ᩺”ᨲᩥ? ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨸᨬ᩠ᨧᨶ᩠ᨶᩴ ᩈᩴᨥᩮ ᨸᩅᩤᩁᩮᨲᩩᨶ᩺”ᨲᩥ.
</Paragraph>

</Division>
<Division number="216" book="vi-maha">

<Paragraph number="974" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩈ᩠ᨾᩥᩴ ᩋᩣᩅᩤᩈᩮ ᨲᨴᩉᩩ ᨸᩅᩤᩁᨱᩣᨿ ᨧᨲ᩠ᨲᩣᩁᩮᩣ ᨽᩥᨠ᩠ᨡᩪ ᩅᩥᩉᩁᨶ᩠ᨲᩥ. ᩋᨳ ᨡᩮᩣ ᨲᩮᩈᩴ ᨽᩥᨠ᩠ᨡᩪᨶᩴ ᩑᨲᨴᩉᩮᩣᩈᩥ—  “ᨽᨣᩅᨲᩣ ᩋᨶᩩᨬ᩠ᨬᩣᨲᩴ ᨸᨬ᩠ᨧᨶ᩠ᨶᩴ ᩈᩴᨥᩮ ᨸᩅᩤᩁᩮᨲᩩᨶ᩠ᨲᩥ. ᨾᨿᨬ᩠ᨧᨾ᩠ᩉᩣ ᨧᨲ᩠ᨲᩣᩁᩮᩣ ᨩᨶᩣ. ᨠᨳᩴ ᨶᩩ ᨡᩮᩣ ᩋᨾ᩠ᩉᩮᩉᩥ ᨸᩅᩤᩁᩮᨲᨻ᩠ᨻᨶ᩺”ᨲᩥ? ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨧᨲᩩᨶ᩠ᨶᩴ ᩋᨬ᩠ᨬᨾᨬ᩠ᨬᩴ ᨸᩅᩤᩁᩮᨲᩩᩴ. ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᨸᩅᩤᩁᩮᨲᨻ᩠ᨻᩴ. ᨻ᩠ᨿᨲ᩠ᨲᩮᨶ ᨽᩥᨠ᩠ᨡᩩᨶᩣ ᨸᨭᩥᨻᩃᩮᨶ ᨲᩮ ᨽᩥᨠ᩠ᨡᩪ ᨬᩣᨸᩮᨲᨻ᩠ᨻᩣ—
</Paragraph>

<Paragraph number="975" book="vi-maha">
‘ᩈᩩᨱᨶ᩠ᨲᩩ ᨾᩮ ᩋᩣᨿᩈ᩠ᨾᨶ᩠ᨲᩮᩣ. ᩋᨩ᩠ᨩ ᨸᩅᩤᩁᨱᩣ. ᨿᨴᩤᨿᩈ᩠ᨾᨶ᩠ᨲᩣᨶᩴ ᨸᨲ᩠ᨲᨠᩃᩖᩴ, ᨾᨿᩴ ᩋᨬ᩠ᨬᨾᨬ᩠ᨬᩴ ᨸᩅᩤᩁᩮᨿ᩠ᨿᩣᨾᩣ’ᨲᩥ.
</Paragraph>

<Paragraph number="976" book="vi-maha">
ᨳᩮᩁᩮᨶ ᨽᩥᨠ᩠ᨡᩩᨶᩣ ᩑᨠᩴᩈᩴ ᩏᨲ᩠ᨲᩁᩣᩈᩘᨣᩴ ᨠᩁᩥᨲ᩠ᩅᩣ ᩏᨠ᩠ᨠᩩᨭᩥᨠᩴ ᨶᩥᩈᩦᨴᩥᨲ᩠ᩅᩣ ᩋᨬ᩠ᨩᩃᩥᩴ ᨸᨣ᩠ᨣᩉᩮᨲ᩠ᩅᩣ ᨲᩮ ᨽᩥᨠ᩠ᨡᩪ ᩑᩅᨾᩔᩩ ᩅᨧᨶᩦᨿᩣ—  ‘ᩋᩉᩴ, ᩋᩣᩅᩩᩈᩮᩣ, ᩋᩣᨿᩈ᩠ᨾᨶ᩠ᨲᩮ ᨸᩅᩤᩁᩮᨾᩥ ᨴᩥᨭ᩠ᨮᩮᨶ ᩅᩤ ᩈᩩᨲᩮᨶ ᩅᩤ ᨸᩁᩥᩈᩘᨠᩣᨿ ᩅᩤ. ᩅᨴᨶ᩠ᨲᩩ ᨾᩴ ᩋᩣᨿᩈ᩠ᨾᨶ᩠ᨲᩮᩣ ᩋᨶᩩᨠᨾ᩠ᨸᩴ ᩏᨸᩣᨴᩤᨿ. ᨸᩔᨶ᩠ᨲᩮᩣ ᨸᨭᩥᨠᩁᩥᩔᩣᨾᩥ. ᨴᩩᨲᩥᨿᨾ᩠ᨸᩥ …ᨸᩮ…  ᨲᨲᩥᨿᨾ᩠ᨸᩥ ᩋᩉᩴ, ᩋᩣᩅᩩᩈᩮᩣ, ᩋᩣᨿᩈ᩠ᨾᨶ᩠ᨲᩮ ᨸᩅᩤᩁᩮᨾᩥ ᨴᩥᨭ᩠ᨮᩮᨶ ᩅᩤ ᩈᩩᨲᩮᨶ ᩅᩤ ᨸᩁᩥᩈᩘᨠᩣᨿ ᩅᩤ. ᩅᨴᨶ᩠ᨲᩩ ᨾᩴ ᩋᩣᨿᩈ᩠ᨾᨶ᩠ᨲᩮᩣ ᩋᨶᩩᨠᨾ᩠ᨸᩴ ᩏᨸᩣᨴᩤᨿ. ᨸᩔᨶ᩠ᨲᩮᩣ ᨸᨭᩥᨠᩁᩥᩔᩣᨾᩦ’ᨲᩥ.
</Paragraph>

<Paragraph number="977" book="vi-maha">
ᨶᩅᨠᩮᨶ ᨽᩥᨠ᩠ᨡᩩᨶᩣ ᩑᨠᩴᩈᩴ ᩏᨲ᩠ᨲᩁᩣᩈᩘᨣᩴ ᨠᩁᩥᨲ᩠ᩅᩣ ᩏᨠ᩠ᨠᩩᨭᩥᨠᩴ ᨶᩥᩈᩦᨴᩥᨲ᩠ᩅᩣ ᩋᨬ᩠ᨩᩃᩥᩴ ᨸᨣ᩠ᨣᩉᩮᨲ᩠ᩅᩣ ᨲᩮ ᨽᩥᨠ᩠ᨡᩪ ᩑᩅᨾᩔᩩ ᩅᨧᨶᩦᨿᩣ—  ‘ᩋᩉᩴ, ᨽᨶ᩠ᨲᩮ, ᩋᩣᨿᩈ᩠ᨾᨶ᩠ᨲᩮ ᨸᩅᩤᩁᩮᨾᩥ ᨴᩥᨭ᩠ᨮᩮᨶ ᩅᩤ ᩈᩩᨲᩮᨶ ᩅᩤ ᨸᩁᩥᩈᩘᨠᩣᨿ ᩅᩤ. ᩅᨴᨶ᩠ᨲᩩ ᨾᩴ ᩋᩣᨿᩈ᩠ᨾᨶ᩠ᨲᩮᩣ ᩋᨶᩩᨠᨾ᩠ᨸᩴ ᩏᨸᩣᨴᩤᨿ. ᨸᩔᨶ᩠ᨲᩮᩣ ᨸᨭᩥᨠᩁᩥᩔᩣᨾᩥ. ᨴᩩᨲᩥᨿᨾ᩠ᨸᩥ …ᨸᩮ…  ᨲᨲᩥᨿᨾ᩠ᨸᩥ ᩋᩉᩴ, ᨽᨶ᩠ᨲᩮ, ᩋᩣᨿᩈ᩠ᨾᨶ᩠ᨲᩮ ᨸᩅᩤᩁᩮᨾᩥ ᨴᩥᨭ᩠ᨮᩮᨶ ᩅᩤ ᩈᩩᨲᩮᨶ ᩅᩤ ᨸᩁᩥᩈᩘᨠᩣᨿ ᩅᩤ. ᩅᨴᨶ᩠ᨲᩩ ᨾᩴ ᩋᩣᨿᩈ᩠ᨾᨶ᩠ᨲᩮᩣ ᩋᨶᩩᨠᨾ᩠ᨸᩴ ᩏᨸᩣᨴᩤᨿ. ᨸᩔᨶ᩠ᨲᩮᩣ ᨸᨭᩥᨠᩁᩥᩔᩣᨾᩦ’”ᨲᩥ.
</Paragraph>

<Paragraph number="978" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩈ᩠ᨾᩥᩴ ᩋᩣᩅᩤᩈᩮ ᨲᨴᩉᩩ ᨸᩅᩤᩁᨱᩣᨿ ᨲᨿᩮᩣ ᨽᩥᨠ᩠ᨡᩪ ᩅᩥᩉᩁᨶ᩠ᨲᩥ. ᩋᨳ ᨡᩮᩣ ᨲᩮᩈᩴ ᨽᩥᨠ᩠ᨡᩪᨶᩴ ᩑᨲᨴᩉᩮᩣᩈᩥ—  “ᨽᨣᩅᨲᩣ ᩋᨶᩩᨬ᩠ᨬᩣᨲᩴ ᨸᨬ᩠ᨧᨶ᩠ᨶᩴ ᩈᩴᨥᩮ ᨸᩅᩤᩁᩮᨲᩩᩴ, ᨧᨲᩩᨶ᩠ᨶᩴ ᩋᨬ᩠ᨬᨾᨬ᩠ᨬᩴ ᨸᩅᩤᩁᩮᨲᩩᩴ. ᨾᨿᨬ᩠ᨧᨾ᩠ᩉᩣ ᨲᨿᩮᩣ ᨩᨶᩣ. ᨠᨳᩴ ᨶᩩ ᨡᩮᩣ ᩋᨾ᩠ᩉᩮᩉᩥ ᨸᩅᩤᩁᩮᨲᨻ᩠ᨻᨶ᩺”ᨲᩥ? ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨲᩥᨱ᩠ᨱᩴ ᩋᨬ᩠ᨬᨾᨬ᩠ᨬᩴ ᨸᩅᩤᩁᩮᨲᩩᩴ. ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᨸᩅᩤᩁᩮᨲᨻ᩠ᨻᩴ. ᨻ᩠ᨿᨲ᩠ᨲᩮᨶ ᨽᩥᨠ᩠ᨡᩩᨶᩣ ᨸᨭᩥᨻᩃᩮᨶ ᨲᩮ ᨽᩥᨠ᩠ᨡᩪ ᨬᩣᨸᩮᨲᨻ᩠ᨻᩣ—
</Paragraph>

<Paragraph number="979" book="vi-maha">
‘ᩈᩩᨱᨶ᩠ᨲᩩ ᨾᩮ ᩋᩣᨿᩈ᩠ᨾᨶ᩠ᨲᩣ. ᩋᨩ᩠ᨩ ᨸᩅᩤᩁᨱᩣ. ᨿᨴᩤᨿᩈ᩠ᨾᨶ᩠ᨲᩣᨶᩴ ᨸᨲ᩠ᨲᨠᩃᩖᩴ, ᨾᨿᩴ ᩋᨬ᩠ᨬᨾᨬ᩠ᨬᩴ ᨸᩅᩤᩁᩮᨿ᩠ᨿᩣᨾᩣ’ᨲᩥ.
</Paragraph>

<Paragraph number="980" book="vi-maha">
ᨳᩮᩁᩮᨶ ᨽᩥᨠ᩠ᨡᩩᨶᩣ ᩑᨠᩴᩈᩴ ᩏᨲ᩠ᨲᩁᩣᩈᩘᨣᩴ ᨠᩁᩥᨲ᩠ᩅᩣ ᩏᨠ᩠ᨠᩩᨭᩥᨠᩴ ᨶᩥᩈᩦᨴᩥᨲ᩠ᩅᩣ ᩋᨬ᩠ᨩᩃᩥᩴ ᨸᨣ᩠ᨣᩉᩮᨲ᩠ᩅᩣ ᨲᩮ ᨽᩥᨠ᩠ᨡᩪ ᩑᩅᨾᩔᩩ ᩅᨧᨶᩦᨿᩣ—  ‘ᩋᩉᩴ, ᩋᩣᩅᩩᩈᩮᩣ, ᩋᩣᨿᩈ᩠ᨾᨶ᩠ᨲᩮ ᨸᩅᩤᩁᩮᨾᩥ ᨴᩥᨭ᩠ᨮᩮᨶ ᩅᩤ ᩈᩩᨲᩮᨶ ᩅᩤ ᨸᩁᩥᩈᩘᨠᩣᨿ ᩅᩤ. ᩅᨴᨶ᩠ᨲᩩ ᨾᩴ ᩋᩣᨿᩈ᩠ᨾᨶ᩠ᨲᩣ ᩋᨶᩩᨠᨾ᩠ᨸᩴ ᩏᨸᩣᨴᩤᨿ. ᨸᩔᨶ᩠ᨲᩮᩣ ᨸᨭᩥᨠᩁᩥᩔᩣᨾᩥ. ᨴᩩᨲᩥᨿᨾ᩠ᨸᩥ …ᨸᩮ…  ᨲᨲᩥᨿᨾ᩠ᨸᩥ ᩋᩉᩴ, ᩋᩣᩅᩩᩈᩮᩣ, ᩋᩣᨿᩈ᩠ᨾᨶ᩠ᨲᩮ ᨸᩅᩤᩁᩮᨾᩥ ᨴᩥᨭ᩠ᨮᩮᨶ ᩅᩤ ᩈᩩᨲᩮᨶ ᩅᩤ ᨸᩁᩥᩈᩘᨠᩣᨿ ᩅᩤ. ᩅᨴᨶ᩠ᨲᩩ ᨾᩴ ᩋᩣᨿᩈ᩠ᨾᨶ᩠ᨲᩣ ᩋᨶᩩᨠᨾ᩠ᨸᩴ ᩏᨸᩣᨴᩤᨿ. ᨸᩔᨶ᩠ᨲᩮᩣ ᨸᨭᩥᨠᩁᩥᩔᩣᨾᩦ’ᨲᩥ.
</Paragraph>

<Paragraph number="981" book="vi-maha">
ᨶᩅᨠᩮᨶ ᨽᩥᨠ᩠ᨡᩩᨶᩣ ᩑᨠᩴᩈᩴ ᩏᨲ᩠ᨲᩁᩣᩈᩘᨣᩴ ᨠᩁᩥᨲ᩠ᩅᩣ ᩏᨠ᩠ᨠᩩᨭᩥᨠᩴ ᨶᩥᩈᩦᨴᩥᨲ᩠ᩅᩣ ᩋᨬ᩠ᨩᩃᩥᩴ ᨸᨣ᩠ᨣᩉᩮᨲ᩠ᩅᩣ ᨲᩮ ᨽᩥᨠ᩠ᨡᩪ ᩑᩅᨾᩔᩩ ᩅᨧᨶᩦᨿᩣ—  ‘ᩋᩉᩴ, ᨽᨶ᩠ᨲᩮ, ᩋᩣᨿᩈ᩠ᨾᨶ᩠ᨲᩮ ᨸᩅᩤᩁᩮᨾᩥ ᨴᩥᨭ᩠ᨮᩮᨶ ᩅᩤ ᩈᩩᨲᩮᨶ ᩅᩤ ᨸᩁᩥᩈᩘᨠᩣᨿ ᩅᩤ. ᩅᨴᨶ᩠ᨲᩩ ᨾᩴ ᩋᩣᨿᩈ᩠ᨾᨶ᩠ᨲᩣ ᩋᨶᩩᨠᨾ᩠ᨸᩴ ᩏᨸᩣᨴᩤᨿ. ᨸᩔᨶ᩠ᨲᩮᩣ ᨸᨭᩥᨠᩁᩥᩔᩣᨾᩥ. ᨴᩩᨲᩥᨿᨾ᩠ᨸᩥ …ᨸᩮ…  ᨲᨲᩥᨿᨾ᩠ᨸᩥ ᩋᩉᩴ, ᨽᨶ᩠ᨲᩮ, ᩋᩣᨿᩈ᩠ᨾᨶ᩠ᨲᩮ ᨸᩅᩤᩁᩮᨾᩥ ᨴᩥᨭ᩠ᨮᩮᨶ ᩅᩤ ᩈᩩᨲᩮᨶ ᩅᩤ ᨸᩁᩥᩈᩘᨠᩣᨿ ᩅᩤ. ᩅᨴᨶ᩠ᨲᩩ ᨾᩴ ᩋᩣᨿᩈ᩠ᨾᨶ᩠ᨲᩣ ᩋᨶᩩᨠᨾ᩠ᨸᩴ ᩏᨸᩣᨴᩤᨿ. ᨸᩔᨶ᩠ᨲᩮᩣ ᨸᨭᩥᨠᩁᩥᩔᩣᨾᩦ’”ᨲᩥ.
</Paragraph>

</Division>
<Division number="217" book="vi-maha">

<Paragraph number="982" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩈ᩠ᨾᩥᩴ ᩋᩣᩅᩤᩈᩮ ᨲᨴᩉᩩ ᨸᩅᩤᩁᨱᩣᨿ ᨴ᩠ᩅᩮ ᨽᩥᨠ᩠ᨡᩪ ᩅᩥᩉᩁᨶ᩠ᨲᩥ. ᩋᨳ ᨡᩮᩣ ᨲᩮᩈᩴ ᨽᩥᨠ᩠ᨡᩪᨶᩴ ᩑᨲᨴᩉᩮᩣᩈᩥ—  “ᨽᨣᩅᨲᩣ ᩋᨶᩩᨬ᩠ᨬᩣᨲᩴ ᨸᨬ᩠ᨧᨶ᩠ᨶᩴ ᩈᩴᨥᩮ ᨸᩅᩤᩁᩮᨲᩩᩴ, ᨧᨲᩩᨶ᩠ᨶᩴ ᩋᨬ᩠ᨬᨾᨬ᩠ᨬᩴ ᨸᩅᩤᩁᩮᨲᩩᩴ, ᨲᩥᨱ᩠ᨱᩴ ᩋᨬ᩠ᨬᨾᨬ᩠ᨬᩴ ᨸᩅᩤᩁᩮᨲᩩᩴ. ᨾᨿᨬ᩠ᨧᨾ᩠ᩉᩣ ᨴ᩠ᩅᩮ ᨩᨶᩣ. ᨠᨳᩴ ᨶᩩ ᨡᩮᩣ ᩋᨾ᩠ᩉᩮᩉᩥ ᨸᩅᩤᩁᩮᨲᨻ᩠ᨻᨶ᩺”ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨴ᩠ᩅᩥᨶ᩠ᨶᩴ ᩋᨬ᩠ᨬᨾᨬ᩠ᨬᩴ ᨸᩅᩤᩁᩮᨲᩩᩴ. ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᨸᩅᩤᩁᩮᨲᨻ᩠ᨻᩴ. ᨳᩮᩁᩮᨶ ᨽᩥᨠ᩠ᨡᩩᨶᩣ ᩑᨠᩴᩈᩴ ᩏᨲ᩠ᨲᩁᩣᩈᩘᨣᩴ ᨠᩁᩥᨲ᩠ᩅᩣ ᩏᨠ᩠ᨠᩩᨭᩥᨠᩴ ᨶᩥᩈᩦᨴᩥᨲ᩠ᩅᩣ ᩋᨬ᩠ᨩᩃᩥᩴ ᨸᨣ᩠ᨣᩉᩮᨲ᩠ᩅᩣ ᨶᩅᩮᩤ ᨽᩥᨠ᩠ᨡᩩ ᩑᩅᨾᩔ ᩅᨧᨶᩦᨿᩮᩣ—  ‘ᩋᩉᩴ, ᩋᩣᩅᩩᩈᩮᩣ, ᩋᩣᨿᩈ᩠ᨾᨶ᩠ᨲᩴ ᨸᩅᩤᩁᩮᨾᩥ ᨴᩥᨭ᩠ᨮᩮᨶ ᩅᩤ ᩈᩩᨲᩮᨶ ᩅᩤ ᨸᩁᩥᩈᩘᨠᩣᨿ ᩅᩤ. ᩅᨴᨲᩩ ᨾᩴ ᩋᩣᨿᩈ᩠ᨾᩣ ᩋᨶᩩᨠᨾ᩠ᨸᩴ ᩏᨸᩣᨴᩤᨿ. ᨸᩔᨶ᩠ᨲᩮᩣ ᨸᨭᩥᨠᩁᩥᩔᩣᨾᩥ. ᨴᩩᨲᩥᨿᨾ᩠ᨸᩥ …ᨸᩮ…  ᨲᨲᩥᨿᨾ᩠ᨸᩥ ᩋᩉᩴ, ᩋᩣᩅᩩᩈᩮᩣ, ᩋᩣᨿᩈ᩠ᨾᨶ᩠ᨲᩴ ᨸᩅᩤᩁᩮᨾᩥ ᨴᩥᨭ᩠ᨮᩮᨶ ᩅᩤ ᩈᩩᨲᩮᨶ ᩅᩤ ᨸᩁᩥᩈᩘᨠᩣᨿ ᩅᩤ. ᩅᨴᨲᩩ ᨾᩴ ᩋᩣᨿᩈ᩠ᨾᩣ ᩋᨶᩩᨠᨾ᩠ᨸᩴ ᩏᨸᩣᨴᩤᨿ. ᨸᩔᨶ᩠ᨲᩮᩣ ᨸᨭᩥᨠᩁᩥᩔᩣᨾᩦᨲᩥ.
</Paragraph>

<Paragraph number="983" book="vi-maha">
ᨶᩅᨠᩮᨶ ᨽᩥᨠ᩠ᨡᩩᨶᩣ ᩑᨠᩴᩈᩴ ᩏᨲ᩠ᨲᩁᩣᩈᩘᨣᩴ ᨠᩁᩥᨲ᩠ᩅᩣ ᩏᨠ᩠ᨠᩩᨭᩥᨠᩴ ᨶᩥᩈᩦᨴᩥᨲ᩠ᩅᩣ ᩋᨬ᩠ᨩᩃᩥᩴ ᨸᨣ᩠ᨣᩉᩮᨲ᩠ᩅᩣ ᨳᩮᩁᩮᩣ ᨽᩥᨠ᩠ᨡᩩ ᩑᩅᨾᩔ ᩅᨧᨶᩦᨿᩮᩣ—  ‘ᩋᩉᩴ, ᨽᨶ᩠ᨲᩮ, ᩋᩣᨿᩈ᩠ᨾᨶ᩠ᨲᩴ ᨸᩅᩤᩁᩮᨾᩥ ᨴᩥᨭ᩠ᨮᩮᨶ ᩅᩤ ᩈᩩᨲᩮᨶ ᩅᩤ ᨸᩁᩥᩈᩘᨠᩣᨿ ᩅᩤ. ᩅᨴᨲᩩ ᨾᩴ ᩋᩣᨿᩈ᩠ᨾᩣ ᩋᨶᩩᨠᨾ᩠ᨸᩴ ᩏᨸᩣᨴᩤᨿ. ᨸᩔᨶ᩠ᨲᩮᩣ ᨸᨭᩥᨠᩁᩥᩔᩣᨾᩥ. ᨴᩩᨲᩥᨿᨾ᩠ᨸᩥ …ᨸᩮ…  ᨲᨲᩥᨿᨾ᩠ᨸᩥ ᩋᩉᩴ, ᨽᨶ᩠ᨲᩮ, ᩋᩣᨿᩈ᩠ᨾᨶ᩠ᨲᩴ ᨸᩅᩤᩁᩮᨾᩥ ᨴᩥᨭ᩠ᨮᩮᨶ ᩅᩤ ᩈᩩᨲᩮᨶ ᩅᩤ ᨸᩁᩥᩈᩘᨠᩣᨿ ᩅᩤ. ᩅᨴᨲᩩ ᨾᩴ ᩋᩣᨿᩈ᩠ᨾᩣ ᩋᨶᩩᨠᨾ᩠ᨸᩴ ᩏᨸᩣᨴᩤᨿ. ᨸᩔᨶ᩠ᨲᩮᩣ ᨸᨭᩥᨠᩁᩥᩔᩣᨾᩦ’”ᨲᩥ.
</Paragraph>

</Division>
<Division number="218" book="vi-maha">

<Paragraph number="984" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩈ᩠ᨾᩥᩴ ᩋᩣᩅᩤᩈᩮ ᨲᨴᩉᩩ ᨸᩅᩤᩁᨱᩣᨿ ᩑᨠᩮᩣ ᨽᩥᨠ᩠ᨡᩩ ᩅᩥᩉᩁᨲᩥ. ᩋᨳ ᨡᩮᩣ ᨲᩔ ᨽᩥᨠ᩠ᨡᩩᨶᩮᩣ ᩑᨲᨴᩉᩮᩣᩈᩥ—  “ᨽᨣᩅᨲᩣ ᩋᨶᩩᨬ᩠ᨬᩣᨲᩴ ᨸᨬ᩠ᨧᨶ᩠ᨶᩴ ᩈᩴᨥᩮ ᨸᩅᩤᩁᩮᨲᩩᩴ, ᨧᨲᩩᨶ᩠ᨶᩴ ᩋᨬ᩠ᨬᨾᨬ᩠ᨬᩴ ᨸᩅᩤᩁᩮᨲᩩᩴ, ᨲᩥᨱ᩠ᨱᩴ ᩋᨬ᩠ᨬᨾᨬ᩠ᨬᩴ ᨸᩅᩤᩁᩮᨲᩩᩴ, ᨴ᩠ᩅᩥᨶ᩠ᨶᩴ ᩋᨬ᩠ᨬᨾᨬ᩠ᨬᩴ ᨸᩅᩤᩁᩮᨲᩩᩴ. ᩋᩉᨬ᩠ᨧᨾ᩠ᩉᩥ ᩑᨠᨠᩮᩣ. ᨠᨳᩴ ᨶᩩ ᨡᩮᩣ ᨾᨿᩣ ᨸᩅᩤᩁᩮᨲᨻ᩠ᨻᨶ᩺”ᨲᩥ? ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ.
</Paragraph>

<Paragraph number="985" book="vi-maha">
“ᩍᨵ ᨸᨶ, ᨽᩥᨠ᩠ᨡᩅᩮ, ᩋᨬ᩠ᨬᨲᩁᩈ᩠ᨾᩥᩴ ᩋᩣᩅᩤᩈᩮ ᨲᨴᩉᩩ ᨸᩅᩤᩁᨱᩣᨿ ᩑᨠᩮᩣ ᨽᩥᨠ᩠ᨡᩩ ᩅᩥᩉᩁᨲᩥ. ᨲᩮᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩣ ᨿᨲ᩠ᨳ ᨽᩥᨠ᩠ᨡᩪ ᨸᨭᩥᨠ᩠ᨠᨾᨶ᩠ᨲᩥ ᩏᨸᨭ᩠ᨮᩣᨶᩈᩣᩃᩣᨿ ᩅᩤ ᨾᨱ᩠ᨯᨸᩮ ᩅᩤ ᩁᩩᨠ᩠ᨡᨾᩪᩃᩮ ᩅᩤ, ᩈᩮᩣ ᨴᩮᩈᩮᩣ ᩈᨾ᩠ᨾᨩ᩠ᨩᩥᨲ᩠ᩅᩣ ᨸᩣᨶᩦᨿᩴ ᨸᩁᩥᨽᩮᩣᨩᨶᩦᨿᩴ ᩏᨸᨭ᩠ᨮᩣᨸᩮᨲ᩠ᩅᩣ ᩋᩣᩈᨶᩴ ᨸᨬ᩠ᨬᨸᩮᨲ᩠ᩅᩣ ᨸᨴᩦᨸᩴ ᨠᨲ᩠ᩅᩣ ᨶᩥᩈᩦᨴᩥᨲᨻ᩠ᨻᩴ. ᩈᨧᩮ ᩋᨬ᩠ᨬᩮ ᨽᩥᨠ᩠ᨡᩪ ᩋᩣᨣᨧ᩠ᨨᨶ᩠ᨲᩥ, ᨲᩮᩉᩥ ᩈᨴ᩠ᨵᩥᩴ ᨸᩅᩤᩁᩮᨲᨻ᩠ᨻᩴ; ᨶᩮᩣ ᨧᩮ ᩋᩣᨣᨧ᩠ᨨᨶ᩠ᨲᩥ, ‘ᩋᨩ᩠ᨩ ᨾᩮ ᨸᩅᩤᩁᨱᩣ’ᨲᩥ ᩋᨵᩥᨭ᩠ᨮᩣᨲᨻ᩠ᨻᩴ. ᨶᩮᩣ ᨧᩮ ᩋᨵᩥᨭ᩠ᨮᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ.
</Paragraph>

<Paragraph number="986" book="vi-maha">
ᨲᨲᩕ, ᨽᩥᨠ᩠ᨡᩅᩮ, ᨿᨲ᩠ᨳ ᨸᨬ᩠ᨧ ᨽᩥᨠ᩠ᨡᩪ ᩅᩥᩉᩁᨶ᩠ᨲᩥ, ᨶ ᩑᨠᩔ ᨸᩅᩤᩁᨱᩴ ᩋᩣᩉᩁᩥᨲ᩠ᩅᩣ ᨧᨲᩪᩉᩥ ᩈᩴᨥᩮ ᨸᩅᩤᩁᩮᨲᨻ᩠ᨻᩴ. ᨸᩅᩤᩁᩮᨿ᩠ᨿᩩᨬ᩠ᨧᩮ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨲᨲᩕ, ᨽᩥᨠ᩠ᨡᩅᩮ, ᨿᨲ᩠ᨳ ᨧᨲ᩠ᨲᩣᩁᩮᩣ ᨽᩥᨠ᩠ᨡᩪ ᩅᩥᩉᩁᨶ᩠ᨲᩥ, ᨶ ᩑᨠᩔ ᨸᩅᩤᩁᨱᩴ ᩋᩣᩉᩁᩥᨲ᩠ᩅᩣ ᨲᩦᩉᩥ ᩋᨬ᩠ᨬᨾᨬ᩠ᨬᩴ ᨸᩅᩤᩁᩮᨲᨻ᩠ᨻᩴ. ᨸᩅᩤᩁᩮᨿ᩠ᨿᩩᨬ᩠ᨧᩮ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨲᨲᩕ, ᨽᩥᨠ᩠ᨡᩅᩮ, ᨿᨲ᩠ᨳ ᨲᨿᩮᩣ ᨽᩥᨠ᩠ᨡᩪ ᩅᩥᩉᩁᨶ᩠ᨲᩥ, ᨶ ᩑᨠᩔ ᨸᩅᩤᩁᨱᩴ ᩋᩣᩉᩁᩥᨲ᩠ᩅᩣ ᨴ᩠ᩅᩦᩉᩥ ᩋᨬ᩠ᨬᨾᨬ᩠ᨬᩴ ᨸᩅᩤᩁᩮᨲᨻ᩠ᨻᩴ. ᨸᩅᩤᩁᩮᨿ᩠ᨿᩩᨬ᩠ᨧᩮ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨲᨲᩕ, ᨽᩥᨠ᩠ᨡᩅᩮ, ᨿᨲ᩠ᨳ ᨴ᩠ᩅᩮ ᨽᩥᨠ᩠ᨡᩪ ᩅᩥᩉᩁᨶ᩠ᨲᩥ, ᨶ ᩑᨠᩔ ᨸᩅᩤᩁᨱᩴ ᩋᩣᩉᩁᩥᨲ᩠ᩅᩣ ᩑᨠᩮᨶ ᩋᨵᩥᨭ᩠ᨮᩣᨲᨻ᩠ᨻᩴ. ᩋᨵᩥᨭ᩠ᨮᩮᨿ᩠ᨿ ᨧᩮ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>
</Division>