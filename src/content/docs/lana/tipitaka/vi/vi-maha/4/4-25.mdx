---
title: "4.25 ᨽᨱ᩠ᨯᨶᨠᩣᩁᨠᩅᨲ᩠ᨳᩩ"
tableOfContents: false
sidebar:
  order: 18
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="240" book="vi-maha">

<Paragraph number="1106" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩈᨾ᩠ᨻᩉᩩᩃᩣ ᩈᨶ᩠ᨴᩥᨭ᩠ᨮᩣ ᩈᨾ᩠ᨽᨲ᩠ᨲᩣ ᨽᩥᨠ᩠ᨡᩪ ᨠᩮᩣᩈᩃᩮᩈᩩ ᨩᨶᨸᨴᩮ ᩋᨬ᩠ᨬᨲᩁᩈ᩠ᨾᩥᩴ ᩋᩣᩅᩤᩈᩮ ᩅᩔᩴ ᩏᨸᨣᨧ᩠ᨨᩥᩴᩈᩩ. ᨲᩮᩈᩴ ᩈᩣᨾᨶ᩠ᨲᩣ ᩋᨬ᩠ᨬᩮ ᨽᩥᨠ᩠ᨡᩪ ᨽᨱ᩠ᨯᨶᨠᩣᩁᨠᩣ ᨠᩃᩉᨠᩣᩁᨠᩣ ᩅᩥᩅᩤᨴᨠᩣᩁᨠᩣ ᨽᩔᨠᩣᩁᨠᩣ ᩈᩴᨥᩮ ᩋᨵᩥᨠᩁᨱᨠᩣᩁᨠᩣ ᩅᩔᩴ ᩏᨸᨣᨧ᩠ᨨᩥᩴᩈᩩ—  “ᨾᨿᩴ ᨲᩮᩈᩴ ᨽᩥᨠ᩠ᨡᩪᨶᩴ ᩅᩔᩴᩅᩩᨭ᩠ᨮᩣᨶᩴ ᨸᩅᩤᩁᨱᩣᨿ ᨸᩅᩤᩁᨱᩴ ᨮᨸᩮᩔᩣᨾᩣ”ᨲᩥ. ᩋᩔᩮᩣᩈᩩᩴ ᨡᩮᩣ ᨲᩮ ᨽᩥᨠ᩠ᨡᩪ—  “ᩋᨾ᩠ᩉᩣᨠᩴ ᨠᩥᩁ ᩈᩣᨾᨶ᩠ᨲᩣ ᩋᨬ᩠ᨬᩮ ᨽᩥᨠ᩠ᨡᩪ ᨽᨱ᩠ᨯᨶᨠᩣᩁᨠᩣ ᨠᩃᩉᨠᩣᩁᨠᩣ ᩅᩥᩅᩤᨴᨠᩣᩁᨠᩣ ᨽᩔᨠᩣᩁᨠᩣ ᩈᩴᨥᩮ ᩋᨵᩥᨠᩁᨱᨠᩣᩁᨠᩣ ᩅᩔᩴ ᩏᨸᨣᨲᩣ—  ‘ᨾᨿᩴ ᨲᩮᩈᩴ ᨽᩥᨠ᩠ᨡᩪᨶᩴ ᩅᩔᩴᩅᩩᨭ᩠ᨮᩣᨶᩴ ᨸᩅᩤᩁᨱᩣᨿ ᨸᩅᩤᩁᨱᩴ ᨮᨸᩮᩔᩣᨾᩣ’ᨲᩥ. ᨠᨳᩴ ᨶᩩ ᨡᩮᩣ ᩋᨾ᩠ᩉᩮᩉᩥ ᨸᨭᩥᨸᨩ᩠ᨩᩥᨲᨻ᩠ᨻᨶ᩺”ᨲᩥ? ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ.
</Paragraph>

<Paragraph number="1107" book="vi-maha">
“ᩍᨵ ᨸᨶ, ᨽᩥᨠ᩠ᨡᩅᩮ, ᩈᨾ᩠ᨻᩉᩩᩃᩣ ᩈᨶ᩠ᨴᩥᨭ᩠ᨮᩣ ᩈᨾ᩠ᨽᨲ᩠ᨲᩣ ᨽᩥᨠ᩠ᨡᩪ ᩋᨬ᩠ᨬᨲᩁᩈ᩠ᨾᩥᩴ ᩋᩣᩅᩤᩈᩮ ᩅᩔᩴ ᩏᨸᨣᨧ᩠ᨨᨶ᩠ᨲᩥ. ᨲᩮᩈᩴ ᩈᩣᨾᨶ᩠ᨲᩣ ᩋᨬ᩠ᨬᩮ ᨽᩥᨠ᩠ᨡᩪ ᨽᨱ᩠ᨯᨶᨠᩣᩁᨠᩣ ᨠᩃᩉᨠᩣᩁᨠᩣ ᩅᩥᩅᩤᨴᨠᩣᩁᨠᩣ ᨽᩔᨠᩣᩁᨠᩣ ᩈᩴᨥᩮ ᩋᨵᩥᨠᩁᨱᨠᩣᩁᨠᩣ ᩅᩔᩴ ᩏᨸᨣᨧ᩠ᨨᨶ᩠ᨲᩥ—  ‘ᨾᨿᩴ ᨲᩮᩈᩴ ᨽᩥᨠ᩠ᨡᩪᨶᩴ ᩅᩔᩴᩅᩩᨭ᩠ᨮᩣᨶᩴ ᨸᩅᩤᩁᨱᩣᨿ ᨸᩅᩤᩁᨱᩴ ᨮᨸᩮᩔᩣᨾᩣ’ᨲᩥ. ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨲᩮᩉᩥ ᨽᩥᨠ᩠ᨡᩪᩉᩥ ᨴ᩠ᩅᩮ ᨲᨿᩮᩣ ᩏᨸᩮᩣᩈᨳᩮ ᨧᩣᨲᩩᨴ᩠ᨴᩈᩥᨠᩮ ᨠᩣᨲᩩᩴ—  ‘ᨠᨳᩴ ᨾᨿᩴ ᨲᩮᩉᩥ ᨽᩥᨠ᩠ᨡᩪᩉᩥ ᨸᨮᨾᨲᩁᩴ ᨸᩅᩤᩁᩮᨿ᩠ᨿᩣᨾᩣ’ᨲᩥ. ᨲᩮ ᨧᩮ, ᨽᩥᨠ᩠ᨡᩅᩮ, ᨽᩥᨠ᩠ᨡᩪ ᨽᨱ᩠ᨯᨶᨠᩣᩁᨠᩣ ᨠᩃᩉᨠᩣᩁᨠᩣ ᩅᩥᩅᩤᨴᨠᩣᩁᨠᩣ ᨽᩔᨠᩣᩁᨠᩣ ᩈᩴᨥᩮ ᩋᨵᩥᨠᩁᨱᨠᩣᩁᨠᩣ ᨲᩴ ᩋᩣᩅᩤᩈᩴ ᩋᩣᨣᨧ᩠ᨨᨶ᩠ᨲᩥ, ᨲᩮᩉᩥ, ᨽᩥᨠ᩠ᨡᩅᩮ, ᩋᩣᩅᩤᩈᩥᨠᩮᩉᩥ ᨽᩥᨠ᩠ᨡᩪᩉᩥ ᩃᩉᩩᩴ ᩃᩉᩩᩴ ᩈᨶ᩠ᨶᩥᨸᨲᩥᨲ᩠ᩅᩣ ᨸᩅᩤᩁᩮᨲᨻ᩠ᨻᩴ, ᨸᩅᩤᩁᩮᨲ᩠ᩅᩣ ᩅᨲ᩠ᨲᨻ᩠ᨻᩣ—  ‘ᨸᩅᩤᩁᩥᨲᩣ ᨡᩮᩣ ᨾᨿᩴ, ᩋᩣᩅᩩᩈᩮᩣ; ᨿᨳᩣᨿᩈ᩠ᨾᨶ᩠ᨲᩣ ᨾᨬ᩠ᨬᨶ᩠ᨲᩥ ᨲᨳᩣ ᨠᩁᩮᩣᨶ᩠ᨲᩪ’ᨲᩥ. ᨲᩮ ᨧᩮ, ᨽᩥᨠ᩠ᨡᩅᩮ, ᨽᩥᨠ᩠ᨡᩪ ᨽᨱ᩠ᨯᨶᨠᩣᩁᨠᩣ ᨠᩃᩉᨠᩣᩁᨠᩣ ᩅᩥᩅᩤᨴᨠᩣᩁᨠᩣ ᨽᩔᨠᩣᩁᨠᩣ ᩈᩴᨥᩮ ᩋᨵᩥᨠᩁᨱᨠᩣᩁᨠᩣ ᩋᩈᩴᩅᩥᩉᩥᨲᩣ ᨲᩴ ᩋᩣᩅᩤᩈᩴ ᩋᩣᨣᨧ᩠ᨨᨶ᩠ᨲᩥ, ᨲᩮᩉᩥ, ᨽᩥᨠ᩠ᨡᩅᩮ, ᩋᩣᩅᩤᩈᩥᨠᩮᩉᩥ ᨽᩥᨠ᩠ᨡᩪᩉᩥ ᩋᩣᩈᨶᩴ ᨸᨬ᩠ᨬᨸᩮᨲᨻ᩠ᨻᩴ, ᨸᩣᨴᩮᩤᨴᨠᩴ ᨸᩣᨴᨸᩦᨮᩴ ᨸᩣᨴᨠᨳᩃᩥᨠᩴ ᩏᨸᨶᩥᨠ᩠ᨡᩥᨸᩥᨲᨻ᩠ᨻᩴ, ᨸᨧ᩠ᨧᩩᨣ᩠ᨣᨶ᩠ᨲ᩠ᩅᩣ ᨸᨲ᩠ᨲᨧᩦᩅᩁᩴ ᨸᨭᩥᨣ᩠ᨣᩉᩮᨲᨻ᩠ᨻᩴ, ᨸᩣᨶᩦᨿᩮᨶ ᨸᩁᩥᨸᩩᨧ᩠ᨨᩥᨲᨻ᩠ᨻᩣ; ᨲᩮᩈᩴ ᩅᩥᨠ᩠ᨡᩥᨲ᩠ᩅᩣ ᨶᩥᩔᩦᨾᩴ ᨣᨶ᩠ᨲ᩠ᩅᩣ ᨸᩅᩤᩁᩮᨲᨻ᩠ᨻᩴ, ᨸᩅᩤᩁᩮᨲ᩠ᩅᩣ ᩅᨲ᩠ᨲᨻ᩠ᨻᩣ—  ‘ᨸᩅᩤᩁᩥᨲᩣ ᨡᩮᩣ ᨾᨿᩴ, ᩋᩣᩅᩩᩈᩮᩣ; ᨿᨳᩣᨿᩈ᩠ᨾᨶ᩠ᨲᩣ ᨾᨬ᩠ᨬᨶ᩠ᨲᩥ ᨲᨳᩣ ᨠᩁᩮᩣᨶ᩠ᨲᩪ’ᨲᩥ. ᩑᩅᨬ᩠ᨧᩮᨲᩴ ᩃᨽᩮᨳ, ᩍᨧ᩠ᨧᩮᨲᩴ ᨠᩩᩈᩃᩴ. ᨶᩮᩣ ᨧᩮ ᩃᨽᩮᨳ, ᩋᩣᩅᩤᩈᩥᨠᩮᨶ ᨽᩥᨠ᩠ᨡᩩᨶᩣ ᨻ᩠ᨿᨲ᩠ᨲᩮᨶ ᨸᨭᩥᨻᩃᩮᨶ ᩋᩣᩅᩤᩈᩥᨠᩣ ᨽᩥᨠ᩠ᨡᩪ ᨬᩣᨸᩮᨲᨻ᩠ᨻᩣ—
</Paragraph>

<Paragraph number="1108" book="vi-maha">
‘ᩈᩩᨱᨶ᩠ᨲᩩ ᨾᩮ, ᩋᩣᨿᩈ᩠ᨾᨶ᩠ᨲᩮᩣ, ᩋᩣᩅᩤᩈᩥᨠᩣ. ᨿᨴᩤᨿᩈ᩠ᨾᨶ᩠ᨲᩣᨶᩴ ᨸᨲ᩠ᨲᨠᩃᩖᩴ, ᩍᨴᩤᨶᩥ ᩏᨸᩮᩣᩈᨳᩴ ᨠᩁᩮᨿ᩠ᨿᩣᨾ, ᨸᩣᨲᩥᨾᩮᩣᨠ᩠ᨡᩴ ᩏᨴ᩠ᨴᩥᩈᩮᨿ᩠ᨿᩣᨾ, ᩋᩣᨣᨾᩮ ᨠᩣᩊᩮ ᨸᩅᩤᩁᩮᨿ᩠ᨿᩣᨾᩣ’ᨲᩥ. ᨲᩮ ᨧᩮ, ᨽᩥᨠ᩠ᨡᩅᩮ, ᨽᩥᨠ᩠ᨡᩪ ᨽᨱ᩠ᨯᨶᨠᩣᩁᨠᩣ ᨠᩃᩉᨠᩣᩁᨠᩣ ᩅᩥᩅᩤᨴᨠᩣᩁᨠᩣ ᨽᩔᨠᩣᩁᨠᩣ ᩈᩴᨥᩮ ᩋᨵᩥᨠᩁᨱᨠᩣᩁᨠᩣ ᨲᩮ ᨽᩥᨠ᩠ᨡᩪ ᩑᩅᩴ ᩅᨴᩮᨿ᩠ᨿᩩᩴ—  ‘ᩈᩣᨵᩤᩅᩩᩈᩮᩣ, ᩍᨴᩤᨶᩮᩅ ᨶᩮᩣ ᨸᩅᩤᩁᩮᨳᩣ’ᨲᩥ, ᨲᩮ ᩑᩅᨾᩔᩩ ᩅᨧᨶᩦᨿᩣ—  ‘ᩋᨶᩥᩔᩁᩣ ᨡᩮᩣ ᨲᩩᨾ᩠ᩉᩮ, ᩋᩣᩅᩩᩈᩮᩣ, ᩋᨾ᩠ᩉᩣᨠᩴ ᨸᩅᩤᩁᨱᩣᨿ; ᨶ ᨲᩣᩅ ᨾᨿᩴ ᨸᩅᩤᩁᩮᨿ᩠ᨿᩣᨾᩣ’ᨲᩥ. ᨲᩮ ᨧᩮ, ᨽᩥᨠ᩠ᨡᩅᩮ, ᨽᩥᨠ᩠ᨡᩪ ᨽᨱ᩠ᨯᨶᨠᩣᩁᨠᩣ ᨠᩃᩉᨠᩣᩁᨠᩣ ᩅᩥᩅᩤᨴᨠᩣᩁᨠᩣ ᨽᩔᨠᩣᩁᨠᩣ ᩈᩴᨥᩮ ᩋᨵᩥᨠᩁᨱᨠᩣᩁᨠᩣ ᨲᩴ ᨠᩣᩊᩴ ᩋᨶᩩᩅᩈᩮᨿ᩠ᨿᩩᩴ, ᩋᩣᩅᩤᩈᩥᨠᩮᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩣ ᨻ᩠ᨿᨲ᩠ᨲᩮᨶ ᨸᨭᩥᨻᩃᩮᨶ ᩋᩣᩅᩤᩈᩥᨠᩣ ᨽᩥᨠ᩠ᨡᩪ ᨬᩣᨸᩮᨲᨻ᩠ᨻᩣ—
</Paragraph>

<Paragraph number="1109" book="vi-maha">
‘ᩈᩩᨱᨶ᩠ᨲᩩ ᨾᩮ, ᩋᩣᨿᩈ᩠ᨾᨶ᩠ᨲᩮᩣ, ᩋᩣᩅᩤᩈᩥᨠᩣ. ᨿᨴᩤᨿᩈ᩠ᨾᨶ᩠ᨲᩣᨶᩴ ᨸᨲ᩠ᨲᨠᩃᩖᩴ, ᩍᨴᩤᨶᩥ ᩏᨸᩮᩣᩈᨳᩴ ᨠᩁᩮᨿ᩠ᨿᩣᨾ, ᨸᩣᨲᩥᨾᩮᩣᨠ᩠ᨡᩴ ᩏᨴ᩠ᨴᩥᩈᩮᨿ᩠ᨿᩣᨾ, ᩋᩣᨣᨾᩮ ᨩᩩᨱ᩠ᩉᩮ ᨸᩅᩤᩁᩮᨿ᩠ᨿᩣᨾᩣ’ᨲᩥ. ᨲᩮ ᨧᩮ, ᨽᩥᨠ᩠ᨡᩅᩮ, ᨽᩥᨠ᩠ᨡᩪ ᨽᨱ᩠ᨯᨶᨠᩣᩁᨠᩣ ᨠᩃᩉᨠᩣᩁᨠᩣ ᩅᩥᩅᩤᨴᨠᩣᩁᨠᩣ ᨽᩔᨠᩣᩁᨠᩣ ᩈᩴᨥᩮ ᩋᨵᩥᨠᩁᨱᨠᩣᩁᨠᩣ ᨲᩮ ᨽᩥᨠ᩠ᨡᩪ ᩑᩅᩴ ᩅᨴᩮᨿ᩠ᨿᩩᩴ—  ‘ᩈᩣᨵᩤᩅᩩᩈᩮᩣ, ᩍᨴᩤᨶᩮᩅ ᨶᩮᩣ ᨸᩅᩤᩁᩮᨿ᩠ᨿᩣᨳᩣ’ᨲᩥ, ᨲᩮ ᩑᩅᨾᩔᩩ ᩅᨧᨶᩦᨿᩣ—  ‘ᩋᨶᩥᩔᩁᩣ ᨡᩮᩣ ᨲᩩᨾ᩠ᩉᩮ, ᩋᩣᩅᩩᩈᩮᩣ, ᩋᨾ᩠ᩉᩣᨠᩴ ᨸᩅᩤᩁᨱᩣᨿ, ᨶ ᨲᩣᩅ ᨾᨿᩴ ᨸᩅᩤᩁᩮᨿ᩠ᨿᩣᨾᩣ’ᨲᩥ. ᨲᩮ ᨧᩮ, ᨽᩥᨠ᩠ᨡᩅᩮ, ᨽᩥᨠ᩠ᨡᩪ ᨽᨱ᩠ᨯᨶᨠᩣᩁᨠᩣ ᨠᩃᩉᨠᩣᩁᨠᩣ ᩅᩥᩅᩤᨴᨠᩣᩁᨠᩣ ᨽᩔᨠᩣᩁᨠᩣ ᩈᩴᨥᩮ ᩋᨵᩥᨠᩁᨱᨠᩣᩁᨠᩣ ᨲᨾ᩠ᨸᩥ ᨩᩩᨱ᩠ᩉᩴ ᩋᨶᩩᩅᩈᩮᨿ᩠ᨿᩩᩴ, ᨲᩮᩉᩥ, ᨽᩥᨠ᩠ᨡᩅᩮ, ᨽᩥᨠ᩠ᨡᩪᩉᩥ ᩈᨻ᩠ᨻᩮᩉᩮᩅ ᩋᩣᨣᨾᩮ ᨩᩩᨱ᩠ᩉᩮ ᨠᩮᩣᨾᩩᨴᩥᨿᩣ ᨧᩣᨲᩩᨾᩣᩈᩥᨶᩥᨿᩣ ᩋᨠᩣᨾᩣ ᨸᩅᩤᩁᩮᨲᨻ᩠ᨻᩴ.
</Paragraph>

<Paragraph number="1110" book="vi-maha">
ᨲᩮᩉᩥ ᨧᩮ, ᨽᩥᨠ᩠ᨡᩅᩮ, ᨽᩥᨠ᩠ᨡᩪᩉᩥ ᨸᩅᩤᩁᩥᨿᨾᩣᨶᩮ ᨣᩥᩃᩣᨶᩮᩣ ᩋᨣᩥᩃᩣᨶᩔ ᨸᩅᩤᩁᨱᩴ ᨮᨸᩮᨲᩥ, ᩈᩮᩣ ᩑᩅᨾᩔ ᩅᨧᨶᩦᨿᩮᩣ—  ‘ᩋᩣᨿᩈ᩠ᨾᩣ ᨡᩮᩣ ᨣᩥᩃᩣᨶᩮᩣ. ᨣᩥᩃᩣᨶᩮᩣ ᨧ ᩋᨶᨶᩩᨿᩮᩣᨣᨠ᩠ᨡᨾᩮᩣ ᩅᩩᨲ᩠ᨲᩮᩣ ᨽᨣᩅᨲᩣ. ᩋᩣᨣᨾᩮᩉᩥ, ᩋᩣᩅᩩᩈᩮᩣ, ᨿᩣᩅ ᩋᩁᩮᩣᨣᩮᩤ ᩉᩮᩣᩈᩥ. ᩋᩁᩮᩣᨣᩮᩤ ᩋᩣᨠᩘᨡᨾᩣᨶᩮᩣ ᨧᩮᩣᨴᩮᩔᩈᩦ’ᨲᩥ. ᩑᩅᨬ᩠ᨧᩮ ᩅᩩᨧ᩠ᨧᨾᩣᨶᩮᩣ ᨧᩮᩣᨴᩮᨲᩥ, ᩋᨶᩣᨴᩁᩥᨿᩮ ᨸᩣᨧᩥᨲ᩠ᨲᩥᨿᩴ. ᨲᩮᩉᩥ ᨧᩮ, ᨽᩥᨠ᩠ᨡᩅᩮ, ᨽᩥᨠ᩠ᨡᩪᩉᩥ ᨸᩅᩤᩁᩥᨿᨾᩣᨶᩮ ᩋᨣᩥᩃᩣᨶᩮᩣ ᨣᩥᩃᩣᨶᩔ ᨸᩅᩤᩁᨱᩴ ᨮᨸᩮᨲᩥ, ᩈᩮᩣ ᩑᩅᨾᩔ ᩅᨧᨶᩦᨿᩮᩣ—  ‘ᩋᨿᩴ ᨡᩮᩣ, ᩋᩣᩅᩩᩈᩮᩣ, ᨽᩥᨠ᩠ᨡᩩ ᨣᩥᩃᩣᨶᩮᩣ. ᨣᩥᩃᩣᨶᩮᩣ ᨧ ᩋᨶᨶᩩᨿᩮᩣᨣᨠ᩠ᨡᨾᩮᩣ ᩅᩩᨲ᩠ᨲᩮᩣ ᨽᨣᩅᨲᩣ. ᩋᩣᨣᨾᩮᩉᩥ, ᩋᩣᩅᩩᩈᩮᩣ, ᨿᩣᩅᩤᨿᩴ ᨽᩥᨠ᩠ᨡᩩ ᩋᩁᩮᩣᨣᩮᩤ ᩉᩮᩣᨲᩥ. ᩋᩁᩮᩣᨣᩴ ᩋᩣᨠᩘᨡᨾᩣᨶᩮᩣ ᨧᩮᩣᨴᩮᩔᩈᩦ’ᨲᩥ. ᩑᩅᨬ᩠ᨧᩮ ᩅᩩᨧ᩠ᨧᨾᩣᨶᩮᩣ ᨧᩮᩣᨴᩮᨲᩥ, ᩋᨶᩣᨴᩁᩥᨿᩮ ᨸᩣᨧᩥᨲ᩠ᨲᩥᨿᩴ. ᨲᩮᩉᩥ ᨧᩮ, ᨽᩥᨠ᩠ᨡᩅᩮ, ᨽᩥᨠ᩠ᨡᩪᩉᩥ ᨸᩅᩤᩁᩥᨿᨾᩣᨶᩮ ᨣᩥᩃᩣᨶᩮᩣ ᨣᩥᩃᩣᨶᩔ ᨸᩅᩤᩁᨱᩴ ᨮᨸᩮᨲᩥ, ᩈᩮᩣ ᩑᩅᨾᩔ ᩅᨧᨶᩦᨿᩮᩣ—  ‘ᩋᩣᨿᩈ᩠ᨾᨶ᩠ᨲᩣ ᨡᩮᩣ ᨣᩥᩃᩣᨶᩣ. ᨣᩥᩃᩣᨶᩮᩣ ᨧ ᩋᨶᨶᩩᨿᩮᩣᨣᨠ᩠ᨡᨾᩮᩣ ᩅᩩᨲ᩠ᨲᩮᩣ ᨽᨣᩅᨲᩣ. ᩋᩣᨣᨾᩮᩉᩥ, ᩋᩣᩅᩩᩈᩮᩣ, ᨿᩣᩅ ᩋᩁᩮᩣᨣᩤ ᩉᩮᩣᨳ. ᩋᩁᩮᩣᨣᩮᩤ ᩋᩁᩮᩣᨣᩴ ᩋᩣᨠᩘᨡᨾᩣᨶᩮᩣ ᨧᩮᩣᨴᩮᩔᩈᩦ’ᨲᩥ. ᩑᩅᨬ᩠ᨧᩮ ᩅᩩᨧ᩠ᨧᨾᩣᨶᩮᩣ ᨧᩮᩣᨴᩮᨲᩥ, ᩋᨶᩣᨴᩁᩥᨿᩮ ᨸᩣᨧᩥᨲ᩠ᨲᩥᨿᩴ. ᨲᩮᩉᩥ ᨧᩮ, ᨽᩥᨠ᩠ᨡᩅᩮ, ᨽᩥᨠ᩠ᨡᩪᩉᩥ ᨸᩅᩤᩁᩥᨿᨾᩣᨶᩮ ᩋᨣᩥᩃᩣᨶᩮᩣ ᩋᨣᩥᩃᩣᨶᩔ ᨸᩅᩤᩁᨱᩴ ᨮᨸᩮᨲᩥ, ᩏᨽᩮᩣ ᩈᩴᨥᩮᨶ ᩈᨾᨶᩩᨿᩩᨬ᩠ᨩᩥᨲ᩠ᩅᩣ ᩈᨾᨶᩩᨣᩤᩉᩥᨲ᩠ᩅᩣ ᨿᨳᩣᨵᨾ᩠ᨾᩴ ᨠᩣᩁᩣᨸᩮᨲ᩠ᩅᩣ ᩈᩴᨥᩮᨶ ᨸᩅᩤᩁᩮᨲᨻ᩠ᨻᨶ᩺”ᨲᩥ.
</Paragraph>
</Division>