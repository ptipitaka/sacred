---
title: "4.26 ᨸᩅᩤᩁᨱᩣᩈᩘᨣᩉ"
tableOfContents: false
sidebar:
  order: 19
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="241" book="vi-maha">

<Paragraph number="1111" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩈᨾ᩠ᨻᩉᩩᩃᩣ ᩈᨶ᩠ᨴᩥᨭ᩠ᨮᩣ ᩈᨾ᩠ᨽᨲ᩠ᨲᩣ ᨽᩥᨠ᩠ᨡᩪ ᨠᩮᩣᩈᩃᩮᩈᩩ ᨩᨶᨸᨴᩮ ᩋᨬ᩠ᨬᨲᩁᩈ᩠ᨾᩥᩴ ᩋᩣᩅᩤᩈᩮ ᩅᩔᩴ ᩏᨸᨣᨧ᩠ᨨᩥᩴᩈᩩ. ᨲᩮᩈᩴ ᩈᨾᨣ᩠ᨣᩤᨶᩴ ᩈᨾ᩠ᨾᩮᩣᨴᨾᩣᨶᩣᨶᩴ ᩋᩅᩥᩅᨴᨾᩣᨶᩣᨶᩴ ᩅᩥᩉᩁᨲᩴ ᩋᨬ᩠ᨬᨲᩁᩮᩣ ᨹᩣᩈᩩᩅᩥᩉᩣᩁᩮᩣ ᩋᨵᩥᨣᨲᩮᩣ ᩉᩮᩣᨲᩥ. ᩋᨳ ᨡᩮᩣ ᨲᩮᩈᩴ ᨽᩥᨠ᩠ᨡᩪᨶᩴ ᩑᨲᨴᩉᩮᩣᩈᩥ—  “ᩋᨾ᩠ᩉᩣᨠᩴ ᨡᩮᩣ ᩈᨾᨣ᩠ᨣᩤᨶᩴ ᩈᨾ᩠ᨾᩮᩣᨴᨾᩣᨶᩣᨶᩴ ᩋᩅᩥᩅᨴᨾᩣᨶᩣᨶᩴ ᩅᩥᩉᩁᨲᩴ ᩋᨬ᩠ᨬᨲᩁᩮᩣ ᨹᩣᩈᩩᩅᩥᩉᩣᩁᩮᩣ ᩋᨵᩥᨣᨲᩮᩣ. ᩈᨧᩮ ᨾᨿᩴ ᩍᨴᩤᨶᩥ ᨸᩅᩤᩁᩮᩔᩣᨾ, ᩈᩥᨿᩣᨸᩥ ᨽᩥᨠ᩠ᨡᩪ ᨸᩅᩤᩁᩮᨲ᩠ᩅᩣ ᨧᩣᩁᩥᨠᩴ ᨸᨠ᩠ᨠᨾᩮᨿ᩠ᨿᩩᩴ. ᩑᩅᩴ ᨾᨿᩴ ᩍᨾᨾ᩠ᩉᩣ ᨹᩣᩈᩩᩅᩥᩉᩣᩁᩣ ᨸᩁᩥᨻᩣᩉᩥᩁᩣ ᨽᩅᩥᩔᩣᨾ. ᨠᨳᩴ ᨶᩩ ᨡᩮᩣ ᩋᨾ᩠ᩉᩮᩉᩥ ᨸᨭᩥᨸᨩ᩠ᨩᩥᨲᨻ᩠ᨻᨶ᩺”ᨲᩥ? ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ.
</Paragraph>

<Paragraph number="1112" book="vi-maha">
“ᩍᨵ ᨸᨶ, ᨽᩥᨠ᩠ᨡᩅᩮ, ᩈᨾ᩠ᨻᩉᩩᩃᩣ ᩈᨶ᩠ᨴᩥᨭ᩠ᨮᩣ ᩈᨾ᩠ᨽᨲ᩠ᨲᩣ ᨽᩥᨠ᩠ᨡᩪ ᩋᨬ᩠ᨬᨲᩁᩈ᩠ᨾᩥᩴ ᩋᩣᩅᩤᩈᩮ ᩅᩔᩴ ᩏᨸᨣᨧ᩠ᨨᨶ᩠ᨲᩥ. ᨲᩮᩈᩴ ᩈᨾᨣ᩠ᨣᩤᨶᩴ ᩈᨾ᩠ᨾᩮᩣᨴᨾᩣᨶᩣᨶᩴ ᩋᩅᩥᩅᨴᨾᩣᨶᩣᨶᩴ ᩅᩥᩉᩁᨲᩴ ᩋᨬ᩠ᨬᨲᩁᩮᩣ ᨹᩣᩈᩩᩅᩥᩉᩣᩁᩮᩣ ᩋᨵᩥᨣᨲᩮᩣ ᩉᩮᩣᨲᩥ. ᨲᨲᩕ ᨧᩮ ᨽᩥᨠ᩠ᨡᩪᨶᩴ ᩑᩅᩴ ᩉᩮᩣᨲᩥ—  ‘ᩋᨾ᩠ᩉᩣᨠᩴ ᨡᩮᩣ ᩈᨾᨣ᩠ᨣᩤᨶᩴ ᩈᨾ᩠ᨾᩮᩣᨴᨾᩣᨶᩣᨶᩴ ᩋᩅᩥᩅᨴᨾᩣᨶᩣᨶᩴ ᩅᩥᩉᩁᨲᩴ ᩋᨬ᩠ᨬᨲᩁᩮᩣ ᨹᩣᩈᩩᩅᩥᩉᩣᩁᩮᩣ ᩋᨵᩥᨣᨲᩮᩣ. ᩈᨧᩮ ᨾᨿᩴ ᩍᨴᩤᨶᩥ ᨸᩅᩤᩁᩮᩔᩣᨾ, ᩈᩥᨿᩣᨸᩥ ᨽᩥᨠ᩠ᨡᩪ ᨸᩅᩤᩁᩮᨲ᩠ᩅᩣ ᨧᩣᩁᩥᨠᩴ ᨸᨠ᩠ᨠᨾᩮᨿ᩠ᨿᩩᩴ. ᩑᩅᩴ ᨾᨿᩴ ᩍᨾᨾ᩠ᩉᩣ ᨹᩣᩈᩩᩅᩥᩉᩣᩁᩣ ᨸᩁᩥᨻᩣᩉᩥᩁᩣ ᨽᩅᩥᩔᩣᨾᩣ’ᨲᩥ. ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨲᩮᩉᩥ ᨽᩥᨠ᩠ᨡᩪᩉᩥ ᨸᩅᩤᩁᨱᩣᩈᩘᨣᩉᩴ ᨠᩣᨲᩩᩴ. ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᨠᩣᨲᨻ᩠ᨻᩮᩣ. ᩈᨻ᩠ᨻᩮᩉᩮᩅ ᩑᨠᨩ᩠ᨫᩴ ᩈᨶ᩠ᨶᩥᨸᨲᩥᨲᨻ᩠ᨻᩴ—  ᩈᨶ᩠ᨶᩥᨸᨲᩥᨲ᩠ᩅᩣ ᨻ᩠ᨿᨲ᩠ᨲᩮᨶ ᨽᩥᨠ᩠ᨡᩩᨶᩣ ᨸᨭᩥᨻᩃᩮᨶ ᩈᩴᨥᩮᩣ ᨬᩣᨸᩮᨲᨻ᩠ᨻᩮᩣ—
</Paragraph>

<Paragraph number="1113" book="vi-maha">
‘ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩋᨾ᩠ᩉᩣᨠᩴ ᩈᨾᨣ᩠ᨣᩤᨶᩴ ᩈᨾ᩠ᨾᩮᩣᨴᨾᩣᨶᩣᨶᩴ ᩋᩅᩥᩅᨴᨾᩣᨶᩣᨶᩴ ᩅᩥᩉᩁᨲᩴ ᩋᨬ᩠ᨬᨲᩁᩮᩣ ᨹᩣᩈᩩᩅᩥᩉᩣᩁᩮᩣ ᩋᨵᩥᨣᨲᩮᩣ. ᩈᨧᩮ ᨾᨿᩴ ᩍᨴᩤᨶᩥ ᨸᩅᩤᩁᩮᩔᩣᨾ, ᩈᩥᨿᩣᨸᩥ ᨽᩥᨠ᩠ᨡᩪ ᨸᩅᩤᩁᩮᨲ᩠ᩅᩣ ᨧᩣᩁᩥᨠᩴ ᨸᨠ᩠ᨠᨾᩮᨿ᩠ᨿᩩᩴ. ᩑᩅᩴ ᨾᨿᩴ ᩍᨾᨾ᩠ᩉᩣ ᨹᩣᩈᩩᩅᩥᩉᩣᩁᩣ ᨸᩁᩥᨻᩣᩉᩥᩁᩣ ᨽᩅᩥᩔᩣᨾ. ᨿᨴᩥ ᩈᩴᨥᩔ ᨸᨲ᩠ᨲᨠᩃᩖᩴ, ᩈᩴᨥᩮᩣ ᨸᩅᩤᩁᨱᩣᩈᩘᨣᩉᩴ ᨠᩁᩮᨿ᩠ᨿ, ᩍᨴᩤᨶᩥ ᩏᨸᩮᩣᩈᨳᩴ ᨠᩁᩮᨿ᩠ᨿ, ᨸᩣᨲᩥᨾᩮᩣᨠ᩠ᨡᩴ ᩏᨴ᩠ᨴᩥᩈᩮᨿ᩠ᨿ, ᩋᩣᨣᨾᩮ ᨩᩩᨱ᩠ᩉᩮ ᨠᩮᩣᨾᩩᨴᩥᨿᩣ ᨧᩣᨲᩩᨾᩣᩈᩥᨶᩥᨿᩣ ᨸᩅᩤᩁᩮᨿ᩠ᨿ. ᩑᩈᩣ ᨬᨲ᩠ᨲᩥ.
</Paragraph>

<Paragraph number="1114" book="vi-maha">
ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩋᨾ᩠ᩉᩣᨠᩴ ᩈᨾᨣ᩠ᨣᩤᨶᩴ ᩈᨾ᩠ᨾᩮᩣᨴᨾᩣᨶᩣᨶᩴ ᩋᩅᩥᩅᨴᨾᩣᨶᩣᨶᩴ ᩅᩥᩉᩁᨲᩴ ᩋᨬ᩠ᨬᨲᩁᩮᩣ ᨹᩣᩈᩩᩅᩥᩉᩣᩁᩮᩣ ᩋᨵᩥᨣᨲᩮᩣ. ᩈᨧᩮ ᨾᨿᩴ ᩍᨴᩤᨶᩥ ᨸᩅᩤᩁᩮᩔᩣᨾ, ᩈᩥᨿᩣᨸᩥ ᨽᩥᨠ᩠ᨡᩪ ᨸᩅᩤᩁᩮᨲ᩠ᩅᩣ ᨧᩣᩁᩥᨠᩴ ᨸᨠ᩠ᨠᨾᩮᨿ᩠ᨿᩩᩴ. ᩑᩅᩴ ᨾᨿᩴ ᩍᨾᨾ᩠ᩉᩣ ᨹᩣᩈᩩᩅᩥᩉᩣᩁᩣ ᨸᩁᩥᨻᩣᩉᩥᩁᩣ ᨽᩅᩥᩔᩣᨾ. ᩈᩴᨥᩮᩣ ᨸᩅᩤᩁᨱᩣᩈᩘᨣᩉᩴ ᨠᩁᩮᩣᨲᩥ, ᩍᨴᩤᨶᩥ ᩏᨸᩮᩣᩈᨳᩴ ᨠᩁᩥᩔᨲᩥ, ᨸᩣᨲᩥᨾᩮᩣᨠ᩠ᨡᩴ ᩏᨴ᩠ᨴᩥᩈᩥᩔᨲᩥ, ᩋᩣᨣᨾᩮ ᨩᩩᨱ᩠ᩉᩮ ᨠᩮᩣᨾᩩᨴᩥᨿᩣ ᨧᩣᨲᩩᨾᩣᩈᩥᨶᩥᨿᩣ ᨸᩅᩤᩁᩮᩔᨲᩥ. ᨿᩔᩣᨿᩈ᩠ᨾᨲᩮᩣ ᨡᨾᨲᩥ ᨸᩅᩤᩁᨱᩣᩈᩘᨣᩉᩔ ᨠᩁᨱᩴ, ᩍᨴᩤᨶᩥ ᩏᨸᩮᩣᩈᨳᩴ ᨠᩁᩥᩔᨲᩥ, ᨸᩣᨲᩥᨾᩮᩣᨠ᩠ᨡᩴ ᩏᨴ᩠ᨴᩥᩈᩥᩔᨲᩥ, ᩋᩣᨣᨾᩮ ᨩᩩᨱ᩠ᩉᩮ ᨠᩮᩣᨾᩩᨴᩥᨿᩣ ᨧᩣᨲᩩᨾᩣᩈᩥᨶᩥᨿᩣ ᨸᩅᩤᩁᩮᩔᨲᩥ, ᩈᩮᩣ ᨲᩩᨱ᩠ᩉᩔ; ᨿᩔ ᨶᨠ᩠ᨡᨾᨲᩥ, ᩈᩮᩣ ᨽᩣᩈᩮᨿ᩠ᨿ.
</Paragraph>

<Paragraph number="1115" book="vi-maha">
ᨠᨲᩮᩣ ᩈᩴᨥᩮᨶ ᨸᩅᩤᩁᨱᩣᩈᩘᨣᩉᩮᩣ, ᩍᨴᩤᨶᩥ ᩏᨸᩮᩣᩈᨳᩴ ᨠᩁᩥᩔᨲᩥ, ᨸᩣᨲᩥᨾᩮᩣᨠ᩠ᨡᩴ ᩏᨴ᩠ᨴᩥᩈᩥᩔᨲᩥ, ᩋᩣᨣᨾᩮ ᨩᩩᨱ᩠ᩉᩮ ᨠᩮᩣᨾᩩᨴᩥᨿᩣ ᨧᩣᨲᩩᨾᩣᩈᩥᨶᩥᨿᩣ ᨸᩅᩤᩁᩮᩔᨲᩥ. ᨡᨾᨲᩥ ᩈᩴᨥᩔ, ᨲᩈ᩠ᨾᩣ ᨲᩩᨱ᩠ᩉᩦ, ᩑᩅᨾᩮᨲᩴ ᨵᩤᩁᨿᩣᨾᩦ’ᨲᩥ.
</Paragraph>

<Paragraph number="1116" book="vi-maha">
ᨲᩮᩉᩥ ᨧᩮ, ᨽᩥᨠ᩠ᨡᩅᩮ, ᨽᩥᨠ᩠ᨡᩪᩉᩥ ᨠᨲᩮ ᨸᩅᩤᩁᨱᩣᩈᩘᨣᩉᩮ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᩑᩅᩴ ᩅᨴᩮᨿ᩠ᨿ—  ‘ᩍᨧ᩠ᨨᩣᨾᩉᩴ, ᩋᩣᩅᩩᩈᩮᩣ, ᨩᨶᨸᨴᨧᩣᩁᩥᨠᩴ ᨸᨠ᩠ᨠᨾᩥᨲᩩᩴ; ᩋᨲ᩠ᨳᩥ ᨾᩮ ᨩᨶᨸᨴᩮ ᨠᩁᨱᩦᨿᨶ᩺’ᨲᩥ, ᩈᩮᩣ ᩑᩅᨾᩔ ᩅᨧᨶᩦᨿᩮᩣ—  ‘ᩈᩣᨵᩤᩅᩩᩈᩮᩣ, ᨸᩅᩤᩁᩮᨲ᩠ᩅᩣ ᨣᨧ᩠ᨨᩣᩉᩦ’ᨲᩥ. ᩈᩮᩣ ᨧᩮ, ᨽᩥᨠ᩠ᨡᩅᩮ, ᨽᩥᨠ᩠ᨡᩩ ᨸᩅᩤᩁᨿᨾᩣᨶᩮᩣ ᩋᨬ᩠ᨬᨲᩁᩔ ᨽᩥᨠ᩠ᨡᩩᨶᩮᩣ ᨸᩅᩤᩁᨱᩴ ᨮᨸᩮᨲᩥ, ᩈᩮᩣ ᩑᩅᨾᩔ ᩅᨧᨶᩦᨿᩮᩣ—  ‘ᩋᨶᩥᩔᩁᩮᩣ ᨡᩮᩣ ᨾᩮ ᨲ᩠ᩅᩴ, ᩋᩣᩅᩩᩈᩮᩣ, ᨸᩅᩤᩁᨱᩣᨿ, ᨶ ᨲᩣᩅᩤᩉᩴ ᨸᩅᩤᩁᩮᩔᩣᨾᩦ’ᨲᩥ. ᨲᩔ ᨧᩮ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩮᩣ ᨸᩅᩤᩁᨿᨾᩣᨶᩔ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᨲᩔ ᨽᩥᨠ᩠ᨡᩩᨶᩮᩣ ᨸᩅᩤᩁᨱᩴ ᨮᨸᩮᨲᩥ, ᩏᨽᩮᩣ ᩈᩴᨥᩮᨶ ᩈᨾᨶᩩᨿᩩᨬ᩠ᨩᩥᨲ᩠ᩅᩣ ᩈᨾᨶᩩᨣᩤᩉᩥᨲ᩠ᩅᩣ ᨿᨳᩣᨵᨾ᩠ᨾᩴ ᨠᩣᩁᩣᨸᩮᨲᨻ᩠ᨻᩣ. ᩈᩮᩣ ᨧᩮ, ᨽᩥᨠ᩠ᨡᩅᩮ, ᨽᩥᨠ᩠ᨡᩩ ᨩᨶᨸᨴᩮ ᨲᩴ ᨠᩁᨱᩦᨿᩴ ᨲᩦᩁᩮᨲ᩠ᩅᩣ ᨸᩩᨶᨴᩮᩅ ᩋᨶ᩠ᨲᩮᩣ ᨠᩮᩣᨾᩩᨴᩥᨿᩣ ᨧᩣᨲᩩᨾᩣᩈᩥᨶᩥᨿᩣ ᨲᩴ ᩋᩣᩅᩤᩈᩴ ᩋᩣᨣᨧ᩠ᨨᨲᩥ, ᨲᩮᩉᩥ ᨧᩮ, ᨽᩥᨠ᩠ᨡᩅᩮ, ᨽᩥᨠ᩠ᨡᩪᩉᩥ ᨸᩅᩤᩁᩥᨿᨾᩣᨶᩮ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᨲᩔ ᨽᩥᨠ᩠ᨡᩩᨶᩮᩣ ᨸᩅᩤᩁᨱᩴ ᨮᨸᩮᨲᩥ, ᩈᩮᩣ ᩑᩅᨾᩔ ᩅᨧᨶᩦᨿᩮᩣ—  ‘ᩋᨶᩥᩔᩁᩮᩣ ᨡᩮᩣ ᨾᩮ ᨲ᩠ᩅᩴ, ᩋᩣᩅᩩᩈᩮᩣ, ᨸᩅᩤᩁᨱᩣᨿ; ᨸᩅᩤᩁᩥᨲᩮᩣ ᩋᩉᨶ᩺’ᨲᩥ. ᨲᩮᩉᩥ ᨧᩮ, ᨽᩥᨠ᩠ᨡᩅᩮ, ᨽᩥᨠ᩠ᨡᩪᩉᩥ ᨸᩅᩤᩁᩥᨿᨾᩣᨶᩮ ᩈᩮᩣ ᨽᩥᨠ᩠ᨡᩩ ᩋᨬ᩠ᨬᨲᩁᩔ ᨽᩥᨠ᩠ᨡᩩᨶᩮᩣ ᨸᩅᩤᩁᨱᩴ ᨮᨸᩮᨲᩥ, ᩏᨽᩮᩣ ᩈᩴᨥᩮᨶ ᩈᨾᨶᩩᨿᩩᨬ᩠ᨩᩥᨲ᩠ᩅᩣ ᩈᨾᨶᩩᨣᩤᩉᩥᨲ᩠ᩅᩣ ᨿᨳᩣᨵᨾ᩠ᨾᩴ ᨠᩣᩁᩣᨸᩮᨲ᩠ᩅᩣ ᩈᩴᨥᩮᨶ ᨸᩅᩤᩁᩮᨲᨻ᩠ᨻᨶ᩺”ᨲᩥ.

</Paragraph>
</Division>

<Paragraph number="1117" type="center" book="vi-maha">
ᨸᩅᩤᩁᨱᩣᨠ᩠ᨡᨶ᩠ᨵᨠᩮᩣ ᨧᨲᩩᨲ᩠ᨳᩮᩣ.



</Paragraph>

<Paragraph number="1118" type="center" book="vi-maha">
ᨲᩔᩩᨴ᩠ᨴᩤᨶᩴ


</Paragraph>

<Paragraph number="1119" type="verses" book="vi-maha">
_ᩅᩔᩴᩅᩩᨭ᩠ᨮᩣ ᨠᩮᩣᩈᩃᩮᩈᩩ,_  
_ᩋᨣᨾᩩᩴ ᩈᨲ᩠ᨳᩩ ᨴᩔᨶᩴ;_  
_ᩋᨹᩣᩈᩩᩴ ᨸᩈᩩᩈᩴᩅᩤᩈᩴ,_  
_ᩋᨬ᩠ᨬᨾᨬ᩠ᨬᩣᨶᩩᩃᩮᩣᨾᨲᩣ._  

</Paragraph>

<Paragraph number="1120" type="verses" book="vi-maha">
_ᨸᩅᩤᩁᩮᨶ᩠ᨲᩣ ᨸᨱᩣᨾᨬ᩠ᨧ,_  
_ᨠᨾ᩠ᨾᩴ ᨣᩥᩃᩣᨶᨬᩣᨲᨠᩣ;_  
_ᩁᩣᨩᩣ ᨧᩮᩣᩁᩣ ᨧ ᨵᩩᨲ᩠ᨲᩣ ᨧ,_  
_ᨽᩥᨠ᩠ᨡᩩᨸᨧ᩠ᨧᨲ᩠ᨳᩥᨠᩣ ᨲᨳᩣ._  

</Paragraph>

<Paragraph number="1121" type="verses" book="vi-maha">
_ᨸᨬ᩠ᨧ ᨧᨲᩩᨲᨿᩮᩣ ᨴ᩠ᩅᩮᨠᩮᩣ,_  
_ᩋᩣᨸᨶ᩠ᨶᩮᩣ ᩅᩮᨾᨲᩦ ᩈᩁᩥ;_  
_ᩈᨻ᩠ᨻᩮᩣ ᩈᩴᨥᩮᩣ ᩅᩮᨾᨲᩥᨠᩮᩣ,_  
_ᨻᩉᩪ ᩈᨾᩣ ᨧ ᨳᩮᩣᨠᩥᨠᩣ._  

</Paragraph>

<Paragraph number="1122" type="verses" book="vi-maha">
_ᩋᩣᩅᩤᩈᩥᨠᩣ ᨧᩣᨲᩩᨴ᩠ᨴᩈ,_  
_ᩃᩥᩘᨣᩈᩴᩅᩤᩈᨠᩣ ᩏᨽᩮᩣ;_  
_ᨣᨶ᩠ᨲᨻ᩠ᨻᩴ ᨶ ᨶᩥᩈᩥᨶ᩠ᨶᩣᨿ,_  
_ᨨᨶ᩠ᨴᨴᩤᨶᩮ ᨸᩅᩤᩁᨱᩣ._  

</Paragraph>

<Paragraph number="1123" type="verses" book="vi-maha">
_ᩈᩅᩁᩮᩉᩥ ᨡᩮᨸᩥᨲᩣ ᨾᩮᨥᩮᩣ,_  
_ᩋᨶ᩠ᨲᩁᩣ ᨧ ᨸᩅᩤᩁᨱᩣ;_  
_ᨶ ᩍᨧ᩠ᨨᨶ᩠ᨲᩥ ᨸᩩᩁᨾ᩠ᩉᩣᨠᩴ,_  
_ᩋᨭ᩠ᨮᨸᩥᨲᩣ ᨧ ᨽᩥᨠ᩠ᨡᩩᨶᩮᩣ._  

</Paragraph>

<Paragraph number="1124" type="verses" book="vi-maha">
_ᨠᩥᨾ᩠ᩉᩥ ᩅᩤᨲᩥ ᨠᨲᨾᨬ᩠ᨧ,_  
_ᨴᩥᨭ᩠ᨮᩮᨶ ᩈᩩᨲᩈᩘᨠᩣᨿ;_  
_ᨧᩮᩣᨴᨠᩮᩣ ᨧᩩᨴᩥᨲᨠᩮᩣ ᨧ,_  
_ᨳᩩᩃᩖᨧ᩠ᨧᨿᩴ ᩅᨲ᩠ᨳᩩ ᨽᨱ᩠ᨯᨶᩴ;_  
_ᨸᩅᩤᩁᨱᩣᩈᩘᨣᩉᩮᩣ ᨧ,_  
_ᩋᨶᩥᩔᩁᩮᩣ ᨸᩅᩤᩁᨿᩮᨲᩥ._  


</Paragraph>

<Paragraph number="1125" type="center" book="vi-maha">
ᩍᨾᨾ᩠ᩉᩥ ᨡᨶ᩠ᨵᨠᩮ ᩅᨲ᩠ᨳᩪᨶᩥ ᨨᨧᨲ᩠ᨲᩣᩁᩦᩈᩣᨲᩥ.



</Paragraph>

<Paragraph number="1126" type="center" book="vi-maha">
ᨸᩅᩤᩁᨱᩣᨠ᩠ᨡᨶ᩠ᨵᨠᩮᩣ ᨶᩥᨭ᩠ᨮᩥᨲᩮᩣ.
</Paragraph>