---
title: "4.24 ᩅᨲ᩠ᨳᩩᨮᨸᨶᩣᨴᩥ"
tableOfContents: false
sidebar:
  order: 17
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="239" book="vi-maha">

<Paragraph number="1102" book="vi-maha">
ᩍᨵ ᨸᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩩ ᨲᨴᩉᩩ ᨸᩅᩤᩁᨱᩣᨿ ᩈᩴᨥᨾᨩ᩠ᨫᩮ ᩏᨴᩤᩉᩁᩮᨿ᩠ᨿ—  ‘ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩍᨴᩴ ᩅᨲ᩠ᨳᩩ ᨸᨬ᩠ᨬᩣᨿᨲᩥ, ᨶ ᨸᩩᨣ᩠ᨣᩃᩮᩣ. ᨿᨴᩥ ᩈᩴᨥᩔ ᨸᨲ᩠ᨲᨠᩃᩖᩴ, ᩅᨲ᩠ᨳᩩᩴ ᨮᨸᩮᨲ᩠ᩅᩣ ᩈᩴᨥᩮᩣ ᨸᩅᩤᩁᩮᨿ᩠ᨿᩣ’ᨲᩥ. ᩈᩮᩣ ᩑᩅᨾᩔ ᩅᨧᨶᩦᨿᩮᩣ—  ‘ᨽᨣᩅᨲᩣ ᨡᩮᩣ, ᩋᩣᩅᩩᩈᩮᩣ, ᩅᩥᩈᩩᨴ᩠ᨵᩤᨶᩴ ᨸᩅᩤᩁᨱᩣ ᨸᨬ᩠ᨬᨲ᩠ᨲᩣ. ᩈᨧᩮ ᩅᨲ᩠ᨳᩩ ᨸᨬ᩠ᨬᩣᨿᨲᩥ, ᨶ ᨸᩩᨣ᩠ᨣᩃᩮᩣ, ᩍᨴᩤᨶᩮᩅ ᨶᩴ ᩅᨴᩮᩉᩦ’ᨲᩥ.
</Paragraph>

<Paragraph number="1103" book="vi-maha">
ᩍᨵ ᨸᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩩ ᨲᨴᩉᩩ ᨸᩅᩤᩁᨱᩣᨿ ᩈᩴᨥᨾᨩ᩠ᨫᩮ ᩏᨴᩤᩉᩁᩮᨿ᩠ᨿ—  ‘ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩋᨿᩴ ᨸᩩᨣ᩠ᨣᩃᩮᩣ ᨸᨬ᩠ᨬᩣᨿᨲᩥ, ᨶ ᩅᨲ᩠ᨳᩩ. ᨿᨴᩥ ᩈᩴᨥᩔ ᨸᨲ᩠ᨲᨠᩃᩖᩴ, ᨸᩩᨣ᩠ᨣᩃᩴ ᨮᨸᩮᨲ᩠ᩅᩣ ᩈᩴᨥᩮᩣ ᨸᩅᩤᩁᩮᨿ᩠ᨿᩣ’ᨲᩥ. ᩈᩮᩣ ᩑᩅᨾᩔ ᩅᨧᨶᩦᨿᩮᩣ—  ‘ᨽᨣᩅᨲᩣ ᨡᩮᩣ, ᩋᩣᩅᩩᩈᩮᩣ, ᩈᨾᨣ᩠ᨣᩤᨶᩴ ᨸᩅᩤᩁᨱᩣ ᨸᨬ᩠ᨬᨲ᩠ᨲᩣ. ᩈᨧᩮ ᨸᩩᨣ᩠ᨣᩃᩮᩣ ᨸᨬ᩠ᨬᩣᨿᨲᩥ, ᨶ ᩅᨲ᩠ᨳᩩ, ᩍᨴᩤᨶᩮᩅ ᨶᩴ ᩅᨴᩮᩉᩦ’ᨲᩥ.
</Paragraph>

<Paragraph number="1104" book="vi-maha">
ᩍᨵ ᨸᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩩ ᨲᨴᩉᩩ ᨸᩅᩤᩁᨱᩣᨿ ᩈᩴᨥᨾᨩ᩠ᨫᩮ ᩏᨴᩤᩉᩁᩮᨿ᩠ᨿ—  ‘ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩍᨴᩴ ᩅᨲ᩠ᨳᩩ ᨧ ᨸᩩᨣ᩠ᨣᩃᩮᩣ ᨧ ᨸᨬ᩠ᨬᩣᨿᨲᩥ. ᨿᨴᩥ ᩈᩴᨥᩔ ᨸᨲ᩠ᨲᨠᩃᩖᩴ, ᩅᨲ᩠ᨳᩩᨬ᩠ᨧ ᨸᩩᨣ᩠ᨣᩃᨬ᩠ᨧ ᨮᨸᩮᨲ᩠ᩅᩣ ᩈᩴᨥᩮᩣ ᨸᩅᩤᩁᩮᨿ᩠ᨿᩣ’ᨲᩥ. ᩈᩮᩣ ᩑᩅᨾᩔ ᩅᨧᨶᩦᨿᩮᩣ—  ‘ᨽᨣᩅᨲᩣ ᨡᩮᩣ, ᩋᩣᩅᩩᩈᩮᩣ, ᩅᩥᩈᩩᨴ᩠ᨵᩤᨶᨬ᩠ᨧ ᩈᨾᨣ᩠ᨣᩤᨶᨬ᩠ᨧ ᨸᩅᩤᩁᨱᩣ ᨸᨬ᩠ᨬᨲ᩠ᨲᩣ. ᩈᨧᩮ ᩅᨲ᩠ᨳᩩ ᨧ ᨸᩩᨣ᩠ᨣᩃᩮᩣ ᨧ ᨸᨬ᩠ᨬᩣᨿᨲᩥ, ᩍᨴᩤᨶᩮᩅ ᨶᩴ ᩅᨴᩮᩉᩦ’ᨲᩥ.
</Paragraph>

<Paragraph number="1105" book="vi-maha">
ᨸᩩᨻ᩠ᨻᩮ ᨧᩮ, ᨽᩥᨠ᩠ᨡᩅᩮ, ᨸᩅᩤᩁᨱᩣᨿ ᩅᨲ᩠ᨳᩩ ᨸᨬ᩠ᨬᩣᨿᨲᩥ, ᨸᨧ᩠ᨨᩣ ᨸᩩᨣ᩠ᨣᩃᩮᩣ, ᨠᩃᩖᩴ ᩅᨧᨶᩣᨿ. ᨸᩩᨻ᩠ᨻᩮ ᨧᩮ, ᨽᩥᨠ᩠ᨡᩅᩮ, ᨸᩅᩤᩁᨱᩣᨿ ᨸᩩᨣ᩠ᨣᩃᩮᩣ ᨸᨬ᩠ᨬᩣᨿᨲᩥ, ᨸᨧ᩠ᨨᩣ ᩅᨲ᩠ᨳᩩ, ᨠᩃᩖᩴ ᩅᨧᨶᩣᨿ. ᨸᩩᨻ᩠ᨻᩮ ᨧᩮ, ᨽᩥᨠ᩠ᨡᩅᩮ, ᨸᩅᩤᩁᨱᩣᨿ ᩅᨲ᩠ᨳᩩ ᨧ ᨸᩩᨣ᩠ᨣᩃᩮᩣ ᨧ ᨸᨬ᩠ᨬᩣᨿᨲᩥ, ᨲᨬ᩠ᨧᩮ ᨠᨲᩣᨿ ᨸᩅᩤᩁᨱᩣᨿ ᩏᨠ᩠ᨠᩮᩣᨭᩮᨲᩥ, ᩏᨠ᩠ᨠᩮᩣᨭᨶᨠᩴ ᨸᩣᨧᩥᨲ᩠ᨲᩥᨿᨶ᩺”ᨲᩥ.
</Paragraph>
</Division>