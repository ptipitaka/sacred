---
title: "3.10 ᩅᩔᩴᩋᨶᩩᨸᨣᨶ᩠ᨲᨻ᩠ᨻᨭ᩠ᨮᩣᨶ"
tableOfContents: false
sidebar:
  order: 2
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="204" book="vi-maha">

<Paragraph number="909" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᩁᩩᨠ᩠ᨡᩈᩩᩈᩥᩁᩮ ᩅᩔᩴ ᩏᨸᨣᨧ᩠ᨨᨶ᩠ᨲᩥ. ᨾᨶᩩᩔᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᩈᩮᨿ᩠ᨿᨳᩣᨸᩥ ᨸᩥᩈᩣᨧᩥᩃᩖᩥᨠᩣ”ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᩁᩩᨠ᩠ᨡᩈᩩᩈᩥᩁᩮ ᩅᩔᩴ ᩏᨸᨣᨶ᩠ᨲᨻ᩠ᨻᩴ. ᨿᩮᩣ ᩏᨸᨣᨧ᩠ᨨᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>

<Paragraph number="910" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᩁᩩᨠ᩠ᨡᩅᩥᨭᨽᩥᨿᩣ ᩅᩔᩴ ᩏᨸᨣᨧ᩠ᨨᨶ᩠ᨲᩥ. ᨾᨶᩩᩔᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᩈᩮᨿ᩠ᨿᨳᩣᨸᩥ ᨾᩥᨣᩃᩩᨴ᩠ᨴᨠᩣ”ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᩁᩩᨠ᩠ᨡᩅᩥᨭᨽᩥᨿᩣ ᩅᩔᩴ ᩏᨸᨣᨶ᩠ᨲᨻ᩠ᨻᩴ. ᨿᩮᩣ ᩏᨸᨣᨧ᩠ᨨᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>

<Paragraph number="911" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᩋᨩ᩠ᨫᩮᩣᨠᩣᩈᩮ ᩅᩔᩴ ᩏᨸᨣᨧ᩠ᨨᨶ᩠ᨲᩥ. ᨴᩮᩅᩮ ᩅᩔᨶ᩠ᨲᩮ ᩁᩩᨠ᩠ᨡᨾᩪᩃᨾ᩠ᨸᩥ ᨶᩥᨻ᩠ᨻᨠᩮᩣᩈᨾ᩠ᨸᩥ ᩏᨸᨵᩤᩅᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᩋᨩ᩠ᨫᩮᩣᨠᩣᩈᩮ ᩅᩔᩴ ᩏᨸᨣᨶ᩠ᨲᨻ᩠ᨻᩴ. ᨿᩮᩣ ᩏᨸᨣᨧ᩠ᨨᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>

<Paragraph number="912" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᩋᩈᩮᨶᩣᩈᨶᩥᨠᩣ ᩅᩔᩴ ᩏᨸᨣᨧ᩠ᨨᨶ᩠ᨲᩥ. ᩈᩦᨲᩮᨶᨸᩥ ᨠᩥᩃᨾᨶ᩠ᨲᩥ, ᩏᨱ᩠ᩉᩮᨶᨸᩥ ᨠᩥᩃᨾᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᩋᩈᩮᨶᩣᩈᨶᩥᨠᩮᨶ ᩅᩔᩴ ᩏᨸᨣᨶ᩠ᨲᨻ᩠ᨻᩴ. ᨿᩮᩣ ᩏᨸᨣᨧ᩠ᨨᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>

<Paragraph number="913" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᨨᩅᨠᩩᨭᩥᨠᩣᨿ ᩅᩔᩴ ᩏᨸᨣᨧ᩠ᨨᨶ᩠ᨲᩥ. ᨾᨶᩩᩔᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᩈᩮᨿ᩠ᨿᨳᩣᨸᩥ ᨨᩅᨯᩣᩉᨠᩣ”ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᨨᩅᨠᩩᨭᩥᨠᩣᨿ ᩅᩔᩴ ᩏᨸᨣᨶ᩠ᨲᨻ᩠ᨻᩴ. ᨿᩮᩣ ᩏᨸᨣᨧ᩠ᨨᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>

<Paragraph number="914" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᨨᨲ᩠ᨲᩮ ᩅᩔᩴ ᩏᨸᨣᨧ᩠ᨨᨶ᩠ᨲᩥ. ᨾᨶᩩᩔᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᩈᩮᨿ᩠ᨿᨳᩣᨸᩥ ᨣᩮᩤᨸᩣᩃᨠᩣ”ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᨨᨲ᩠ᨲᩮ ᩅᩔᩴ ᩏᨸᨣᨶ᩠ᨲᨻ᩠ᨻᩴ. ᨿᩮᩣ ᩏᨸᨣᨧ᩠ᨨᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>

<Paragraph number="915" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᨧᩣᨭᩥᨿᩣ ᩅᩔᩴ ᩏᨸᨣᨧ᩠ᨨᨶ᩠ᨲᩥ. ᨾᨶᩩᩔᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᩈᩮᨿ᩠ᨿᨳᩣᨸᩥ ᨲᩥᨲ᩠ᨳᩥᨿᩣ”ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᨧᩣᨭᩥᨿᩣ ᩅᩔᩴ ᩏᨸᨣᨶ᩠ᨲᨻ᩠ᨻᩴ. ᨿᩮᩣ ᩏᨸᨣᨧ᩠ᨨᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>
</Division>