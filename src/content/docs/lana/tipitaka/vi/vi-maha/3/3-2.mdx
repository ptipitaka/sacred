---
title: "3.2 ᩅᩔᩣᨶᩮᨧᩣᩁᩥᨠᩣᨸᨭᩥᨠ᩠ᨡᩮᨸᩣᨴᩥ"
tableOfContents: false
sidebar:
  order: 5
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="185" book="vi-maha">

<Paragraph number="821" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᩅᩔᩴ ᩏᨸᨣᨶ᩠ᨲ᩠ᩅᩣ ᩋᨶ᩠ᨲᩁᩣᩅᩔᩴ ᨧᩣᩁᩥᨠᩴ ᨧᩁᨶ᩠ᨲᩥ. ᨾᨶᩩᩔᩣ ᨲᨳᩮᩅ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᩈᨾᨱᩣ ᩈᨠ᩠ᨿᨸᩩᨲ᩠ᨲᩥᨿᩣ ᩉᩮᨾᨶ᩠ᨲᨾ᩠ᨸᩥ ᨣᩥᨾ᩠ᩉᨾ᩠ᨸᩥ ᩅᩔᨾ᩠ᨸᩥ ᨧᩣᩁᩥᨠᩴ ᨧᩁᩥᩔᨶ᩠ᨲᩥ, ᩉᩁᩥᨲᩣᨶᩥ ᨲᩥᨱᩣᨶᩥ ᩈᨾ᩠ᨾᨴ᩠ᨴᨶ᩠ᨲᩣ, ᩑᨠᩥᨶ᩠ᨴᩕᩥᨿᩴ ᨩᩦᩅᩴ ᩅᩥᩉᩮᨮᩮᨶ᩠ᨲᩣ, ᨻᩉᩪ ᨡᩩᨴ᩠ᨴᨠᩮ ᨸᩣᨱᩮ ᩈᩘᨥᩣᨲᩴ ᩋᩣᨸᩣᨴᩮᨶ᩠ᨲᩣ. ᩍᨾᩮ ᩉᩥ ᨶᩣᨾ ᩋᨬ᩠ᨬᨲᩥᨲ᩠ᨳᩥᨿᩣ ᨴᩩᩁᨠ᩠ᨡᩣᨲᨵᨾ᩠ᨾᩣ ᩅᩔᩣᩅᩤᩈᩴ ᩋᩃᩖᩦᨿᩥᩔᨶ᩠ᨲᩥ ᩈᩘᨠᩈᩣᨿᩥᩔᨶ᩠ᨲᩥ. ᩍᨾᩮ ᩉᩥ ᨶᩣᨾ ᩈᨠᩩᨶ᩠ᨲᨠᩣ ᩁᩩᨠ᩠ᨡᨣ᩠ᨣᩮᩈᩩ ᨠᩩᩃᩣᩅᨠᩣᨶᩥ ᨠᩁᩥᨲ᩠ᩅᩣ ᩅᩔᩣᩅᩤᩈᩴ ᩋᩃᩖᩦᨿᩥᩔᨶ᩠ᨲᩥ ᩈᩘᨠᩈᩣᨿᩥᩔᨶ᩠ᨲᩥ. ᩍᨾᩮ ᨸᨶ ᩈᨾᨱᩣ ᩈᨠ᩠ᨿᨸᩩᨲ᩠ᨲᩥᨿᩣ ᩉᩮᨾᨶ᩠ᨲᨾ᩠ᨸᩥ ᨣᩥᨾ᩠ᩉᨾ᩠ᨸᩥ ᩅᩔᨾ᩠ᨸᩥ ᨧᩣᩁᩥᨠᩴ ᨧᩁᨶ᩠ᨲᩥ, ᩉᩁᩥᨲᩣᨶᩥ ᨲᩥᨱᩣᨶᩥ ᩈᨾ᩠ᨾᨴ᩠ᨴᨶ᩠ᨲᩣ, ᩑᨠᩥᨶ᩠ᨴᩕᩥᨿᩴ ᨩᩦᩅᩴ ᩅᩥᩉᩮᨮᩮᨶ᩠ᨲᩣ, ᨻᩉᩪ ᨡᩩᨴ᩠ᨴᨠᩮ ᨸᩣᨱᩮ ᩈᩘᨥᩣᨲᩴ ᩋᩣᨸᩣᨴᩮᨶ᩠ᨲᩣ”ᨲᩥ.
</Paragraph>

<Paragraph number="822" book="vi-maha">
ᩋᩔᩮᩣᩈᩩᩴ ᨡᩮᩣ ᨽᩥᨠ᩠ᨡᩪ ᨲᩮᩈᩴ ᨾᨶᩩᩔᩣᨶᩴ ᩏᨩ᩠ᨫᩣᨿᨶ᩠ᨲᩣᨶᩴ ᨡᩥᨿ᩠ᨿᨶ᩠ᨲᩣᨶᩴ ᩅᩥᨸᩣᨧᩮᨶ᩠ᨲᩣᨶᩴ. ᨿᩮ ᨲᩮ ᨽᩥᨠ᩠ᨡᩪ ᩋᨸ᩠ᨸᩥᨧ᩠ᨨᩣ …ᨸᩮ…  ᨲᩮ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᩅᩔᩴ ᩏᨸᨣᨶ᩠ᨲ᩠ᩅᩣ ᩋᨶ᩠ᨲᩁᩣᩅᩔᩴ ᨧᩣᩁᩥᨠᩴ ᨧᩁᩥᩔᨶ᩠ᨲᩦ”ᨲᩥ? ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ …ᨸᩮ…  ᩋᨳ ᨡᩮᩣ ᨽᨣᩅᩤ ᩑᨲᩈ᩠ᨾᩥᩴ ᨶᩥᨴᩤᨶᩮ ᩑᨲᩈ᩠ᨾᩥᩴ ᨸᨠᩁᨱᩮ ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᨶ, ᨽᩥᨠ᩠ᨡᩅᩮ, ᩅᩔᩴ ᩏᨸᨣᨶ᩠ᨲ᩠ᩅᩣ ᨸᩩᩁᩥᨾᩴ ᩅᩤ ᨲᩮᨾᩣᩈᩴ ᨸᨧ᩠ᨨᩥᨾᩴ ᩅᩤ ᨲᩮᨾᩣᩈᩴ ᩋᩅᩈᩥᨲ᩠ᩅᩣ ᨧᩣᩁᩥᨠᩣ ᨸᨠ᩠ᨠᨾᩥᨲᨻ᩠ᨻᩣ. ᨿᩮᩣ ᨸᨠ᩠ᨠᨾᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>

</Division>
<Division number="186" book="vi-maha">

<Paragraph number="823" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᨶ ᩍᨧ᩠ᨨᨶ᩠ᨲᩥ ᩅᩔᩴ ᩏᨸᨣᨶ᩠ᨲᩩᩴ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᩅᩔᩴ ᨶ ᩏᨸᨣᨶ᩠ᨲᨻ᩠ᨻᩴ. ᨿᩮᩣ ᨶ ᩏᨸᨣᨧ᩠ᨨᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>

<Paragraph number="824" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᨲᨴᩉᩩ ᩅᩔᩪᨸᨶᩣᨿᩥᨠᩣᨿ ᩅᩔᩴ ᩋᨶᩩᨸᨣᨶ᩠ᨲᩩᨠᩣᨾᩣ ᩈᨬ᩠ᨧᩥᨧ᩠ᨧ ᩋᩣᩅᩤᩈᩴ ᩋᨲᩥᨠ᩠ᨠᨾᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᨲᨴᩉᩩ ᩅᩔᩪᨸᨶᩣᨿᩥᨠᩣᨿ ᩅᩔᩴ ᩋᨶᩩᨸᨣᨶ᩠ᨲᩩᨠᩣᨾᩮᨶ ᩈᨬ᩠ᨧᩥᨧ᩠ᨧ ᩋᩣᩅᩤᩈᩮᩣ ᩋᨲᩥᨠ᩠ᨠᨾᩥᨲᨻ᩠ᨻᩮᩣ. ᨿᩮᩣ ᩋᨲᩥᨠ᩠ᨠᨾᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>

<Paragraph number="825" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩁᩣᨩᩣ ᨾᩣᨣᨵᩮᩤ ᩈᩮᨶᩥᨿᩮᩣ ᨻᩥᨾ᩠ᨻᩥᩈᩣᩁᩮᩣ ᩅᩔᩴ ᩏᨠ᩠ᨠᨯ᩠ᨰᩥᨲᩩᨠᩣᨾᩮᩣ ᨽᩥᨠ᩠ᨡᩪᨶᩴ ᩈᨶ᩠ᨲᩥᨠᩮ ᨴᩪᨲᩴ ᨸᩣᩉᩮᩈᩥ—  “ᨿᨴᩥ ᨸᨶᩣᨿ᩠ᨿᩣ ᩋᩣᨣᨾᩮ ᨩᩩᨱ᩠ᩉᩮ ᩅᩔᩴ ᩏᨸᨣᨧ᩠ᨨᩮᨿ᩠ᨿᩩᨶ᩺”ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩁᩣᨩᩪᨶᩴ ᩋᨶᩩᩅᨲ᩠ᨲᩥᨲᩩᨶ᩺”ᨲᩥ.
</Paragraph>
</Division>