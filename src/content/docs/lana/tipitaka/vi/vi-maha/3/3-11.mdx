---
title: "3.11 ᩋᨵᨾ᩠ᨾᩥᨠᨠᨲᩥᨠᩣ"
tableOfContents: false
sidebar:
  order: 3
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="205" book="vi-maha">

<Paragraph number="916" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩈᩣᩅᨲ᩠ᨳᩥᨿᩣ ᩈᩴᨥᩮᨶ ᩑᩅᩁᩪᨸᩣ ᨠᨲᩥᨠᩣ ᨠᨲᩣ ᩉᩮᩣᨲᩥ—  “ᩋᨶ᩠ᨲᩁᩣᩅᩔᩴ ᨶ ᨸᨻ᩠ᨻᩣᨩᩮᨲᨻ᩠ᨻᨶ᩺”ᨲᩥ. ᩅᩥᩈᩣᨡᩣᨿ ᨾᩥᨣᩤᩁᨾᩣᨲᩩᨿᩣ ᨶᨲ᩠ᨲᩣ ᨽᩥᨠ᩠ᨡᩪ ᩏᨸᩈᩘᨠᨾᩥᨲ᩠ᩅᩣ ᨸᨻ᩠ᨻᨩ᩠ᨩᩴ ᨿᩣᨧᩥ. ᨽᩥᨠ᩠ᨡᩪ ᩑᩅᨾᩣᩉᩴᩈᩩ—  “ᩈᩴᨥᩮᨶ ᨡᩮᩣ, ᩋᩣᩅᩩᩈᩮᩣ, ᩑᩅᩁᩪᨸᩣ ᨠᨲᩥᨠᩣ ᨠᨲᩣ ‘ᩋᨶ᩠ᨲᩁᩣᩅᩔᩴ ᨶ ᨸᨻ᩠ᨻᩣᨩᩮᨲᨻ᩠ᨻᨶ᩺’ᨲᩥ. ᩋᩣᨣᨾᩮᩉᩥ, ᩋᩣᩅᩩᩈᩮᩣ, ᨿᩣᩅ ᨽᩥᨠ᩠ᨡᩪ ᩅᩔᩴ ᩅᩈᨶ᩠ᨲᩥ. ᩅᩔᩴᩅᩩᨭ᩠ᨮᩣ ᨸᨻ᩠ᨻᩣᨩᩮᩔᨶ᩠ᨲᩦ”ᨲᩥ. ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᩅᩔᩴᩅᩩᨭ᩠ᨮᩣ ᩅᩥᩈᩣᨡᩣᨿ ᨾᩥᨣᩤᩁᨾᩣᨲᩩᨿᩣ ᨶᨲ᩠ᨲᩣᩁᩴ ᩑᨲᨴᩅᩮᩤᨧᩩᩴ—  “ᩑᩉᩥ ᨴᩤᨶᩥ, ᩋᩣᩅᩩᩈᩮᩣ, ᨸᨻ᩠ᨻᨩᩣᩉᩦ”ᨲᩥ. ᩈᩮᩣ ᩑᩅᨾᩣᩉ—  “ᩈᨧᩣᩉᩴ, ᨽᨶ᩠ᨲᩮ, ᨸᨻ᩠ᨻᨩᩥᨲᩮᩣ ᩋᩔᩴ, ᩋᨽᩥᩁᨾᩮᨿ᩠ᨿᩣᨾᩉᩴ. ᨶ ᨴᩤᨶᩣᩉᩴ, ᨽᨶ᩠ᨲᩮ, ᨸᨻ᩠ᨻᨩᩥᩔᩣᨾᩦ”ᨲᩥ. ᩅᩥᩈᩣᨡᩣ ᨾᩥᨣᩤᩁᨾᩣᨲᩣ ᩏᨩ᩠ᨫᩣᨿᨲᩥ ᨡᩥᨿ᩠ᨿᨲᩥ ᩅᩥᨸᩣᨧᩮᨲᩥ—  “ᨠᨳᨬ᩠ᩉᩥ ᨶᩣᨾ ᩋᨿ᩠ᨿᩣ ᩑᩅᩁᩪᨸᩴ ᨠᨲᩥᨠᩴ ᨠᩁᩥᩔᨶ᩠ᨲᩥ—  ‘ᨶ ᩋᨶ᩠ᨲᩁᩣᩅᩔᩴ ᨸᨻ᩠ᨻᩣᨩᩮᨲᨻ᩠ᨻᨶ᩺’ᨲᩥ. ᨠᩴ ᨠᩣᩃᩴ ᨵᨾ᩠ᨾᩮᩣ ᨶ ᨧᩁᩥᨲᨻ᩠ᨻᩮᩣ”ᨲᩥ?
</Paragraph>

<Paragraph number="917" book="vi-maha">
ᩋᩔᩮᩣᩈᩩᩴ ᨡᩮᩣ ᨽᩥᨠ᩠ᨡᩪ ᩅᩥᩈᩣᨡᩣᨿ ᨾᩥᨣᩤᩁᨾᩣᨲᩩᨿᩣ ᩏᨩ᩠ᨫᩣᨿᨶ᩠ᨲᩥᨿᩣ ᨡᩥᨿ᩠ᨿᨶ᩠ᨲᩥᨿᩣ ᩅᩥᨸᩣᨧᩮᨶ᩠ᨲᩥᨿᩣ. ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᩑᩅᩁᩪᨸᩣ ᨠᨲᩥᨠᩣ ᨠᩣᨲᨻ᩠ᨻᩣ—  ‘ᨶ ᩋᨶ᩠ᨲᩁᩣᩅᩔᩴ ᨸᨻ᩠ᨻᩣᨩᩮᨲᨻ᩠ᨻᨶ᩺’ᨲᩥ. ᨿᩮᩣ ᨠᩁᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>
</Division>