---
title: "3.8 ᩈᩴᨥᨽᩮᨴᩮᩋᨶᩣᨸᨲ᩠ᨲᩥᩅᩔᨧ᩠ᨨᩮᨴᩅᩤᩁ"
tableOfContents: false
sidebar:
  order: 11
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="202" book="vi-maha">

<Paragraph number="896" book="vi-maha">
ᩍᨵ ᨸᨶ, ᨽᩥᨠ᩠ᨡᩅᩮ, ᩅᩔᩪᨸᨣᨲᩮᩣ ᨽᩥᨠ᩠ᨡᩩ ᨸᩔᨲᩥ ᩈᨾ᩠ᨻᩉᩩᩃᩮ ᨽᩥᨠ᩠ᨡᩪ ᩈᩴᨥᨽᩮᨴᩤᨿ ᨸᩁᨠ᩠ᨠᨾᨶ᩠ᨲᩮ. ᨲᨲᩕ ᨧᩮ ᨽᩥᨠ᩠ᨡᩩᨶᩮᩣ ᩑᩅᩴ ᩉᩮᩣᨲᩥ—  ‘ᨣᩁᩩᨠᩮᩣ ᨡᩮᩣ ᩈᩴᨥᨽᩮᨴᩮᩤ ᩅᩩᨲ᩠ᨲᩮᩣ ᨽᨣᩅᨲᩣ; ᨾᩣ ᨾᨿᩥ ᩈᨾ᩠ᨾᩩᨡᩦᨽᩪᨲᩮ ᩈᩴᨥᩮᩣ ᨽᩥᨩ᩠ᨩᩦ’ᨲᩥ, ᨸᨠ᩠ᨠᨾᩥᨲᨻ᩠ᨻᩴ. ᩋᨶᩣᨸᨲ᩠ᨲᩥ ᩅᩔᨧ᩠ᨨᩮᨴᩔ.
</Paragraph>

<Paragraph number="897" book="vi-maha">
ᩍᨵ ᨸᨶ, ᨽᩥᨠ᩠ᨡᩅᩮ, ᩅᩔᩪᨸᨣᨲᩮᩣ ᨽᩥᨠ᩠ᨡᩩ ᩈᩩᨱᩣᨲᩥ—  ‘ᩋᩈᩩᨠᩈ᩠ᨾᩥᩴ ᨠᩥᩁ ᩋᩣᩅᩤᩈᩮ ᩈᨾ᩠ᨻᩉᩩᩃᩣ ᨽᩥᨠ᩠ᨡᩪ ᩈᩴᨥᨽᩮᨴᩤᨿ ᨸᩁᨠ᩠ᨠᨾᨶ᩠ᨲᩦ’ᨲᩥ. ᨲᨲᩕ ᨧᩮ ᨽᩥᨠ᩠ᨡᩩᨶᩮᩣ ᩑᩅᩴ ᩉᩮᩣᨲᩥ—  ‘ᨣᩁᩩᨠᩮᩣ ᨡᩮᩣ ᩈᩴᨥᨽᩮᨴᩮᩤ ᩅᩩᨲ᩠ᨲᩮᩣ ᨽᨣᩅᨲᩣ; ᨾᩣ ᨾᨿᩥ ᩈᨾ᩠ᨾᩩᨡᩦᨽᩪᨲᩮ ᩈᩴᨥᩮᩣ ᨽᩥᨩ᩠ᨩᩦ’ᨲᩥ, ᨸᨠ᩠ᨠᨾᩥᨲᨻ᩠ᨻᩴ. ᩋᨶᩣᨸᨲ᩠ᨲᩥ ᩅᩔᨧ᩠ᨨᩮᨴᩔ.
</Paragraph>

<Paragraph number="898" book="vi-maha">
ᩍᨵ ᨸᨶ, ᨽᩥᨠ᩠ᨡᩅᩮ, ᩅᩔᩪᨸᨣᨲᩮᩣ ᨽᩥᨠ᩠ᨡᩩ ᩈᩩᨱᩣᨲᩥ—  ‘ᩋᩈᩩᨠᩈ᩠ᨾᩥᩴ ᨠᩥᩁ ᩋᩣᩅᩤᩈᩮ ᩈᨾ᩠ᨻᩉᩩᩃᩣ ᨽᩥᨠ᩠ᨡᩪ ᩈᩴᨥᨽᩮᨴᩤᨿ ᨸᩁᨠ᩠ᨠᨾᨶ᩠ᨲᩦ’ᨲᩥ. ᨲᨲᩕ ᨧᩮ ᨽᩥᨠ᩠ᨡᩩᨶᩮᩣ ᩑᩅᩴ ᩉᩮᩣᨲᩥ—  ‘ᨲᩮ ᨡᩮᩣ ᨾᩮ ᨽᩥᨠ᩠ᨡᩪ ᨾᩥᨲ᩠ᨲᩣ. ᨲ᩠ᨿᩣᩉᩴ ᩅᨠ᩠ᨡᩣᨾᩥ “ᨣᩁᩩᨠᩮᩣ ᨡᩮᩣ, ᩋᩣᩅᩩᩈᩮᩣ, ᩈᩴᨥᨽᩮᨴᩮᩤ ᩅᩩᨲ᩠ᨲᩮᩣ ᨽᨣᩅᨲᩣ; ᨾᩣᨿᩈ᩠ᨾᨶ᩠ᨲᩣᨶᩴ ᩈᩴᨥᨽᩮᨴᩮᩤ ᩁᩩᨧ᩠ᨧᩥᨲ᩠ᨳᩣ”ᨲᩥ. ᨠᩁᩥᩔᨶ᩠ᨲᩥ ᨾᩮ ᩅᨧᨶᩴ, ᩈᩩᩔᩪᩈᩥᩔᨶ᩠ᨲᩥ, ᩈᩮᩣᨲᩴ ᩒᨴᩉᩥᩔᨶ᩠ᨲᩦ’ᨲᩥ, ᨸᨠ᩠ᨠᨾᩥᨲᨻ᩠ᨻᩴ. ᩋᨶᩣᨸᨲ᩠ᨲᩥ ᩅᩔᨧ᩠ᨨᩮᨴᩔ.
</Paragraph>

<Paragraph number="899" book="vi-maha">
ᩍᨵ ᨸᨶ, ᨽᩥᨠ᩠ᨡᩅᩮ, ᩅᩔᩪᨸᨣᨲᩮᩣ ᨽᩥᨠ᩠ᨡᩩ ᩈᩩᨱᩣᨲᩥ—  ‘ᩋᩈᩩᨠᩈ᩠ᨾᩥᩴ ᨠᩥᩁ ᩋᩣᩅᩤᩈᩮ ᩈᨾ᩠ᨻᩉᩩᩃᩣ ᨽᩥᨠ᩠ᨡᩪ ᩈᩴᨥᨽᩮᨴᩤᨿ ᨸᩁᨠ᩠ᨠᨾᨶ᩠ᨲᩦ’ᨲᩥ. ᨲᨲᩕ ᨧᩮ ᨽᩥᨠ᩠ᨡᩩᨶᩮᩣ ᩑᩅᩴ ᩉᩮᩣᨲᩥ—  ‘ᨲᩮ ᨡᩮᩣ ᨾᩮ ᨽᩥᨠ᩠ᨡᩪ ᨶ ᨾᩥᨲ᩠ᨲᩣ; ᩋᨸᩥ ᨧ ᨿᩮ ᨲᩮᩈᩴ ᨾᩥᨲ᩠ᨲᩣ, ᨲᩮ ᨾᩮ ᨾᩥᨲ᩠ᨲᩣ. ᨲ᩠ᨿᩣᩉᩴ ᩅᨠ᩠ᨡᩣᨾᩥ. ᨲᩮ ᩅᩩᨲ᩠ᨲᩣ ᨲᩮ ᩅᨠ᩠ᨡᨶ᩠ᨲᩥ “ᨣᩁᩩᨠᩮᩣ ᨡᩮᩣ, ᩋᩣᩅᩩᩈᩮᩣ, ᩈᩴᨥᨽᩮᨴᩮᩤ ᩅᩩᨲ᩠ᨲᩮᩣ ᨽᨣᩅᨲᩣ; ᨾᩣᨿᩈ᩠ᨾᨶ᩠ᨲᩣᨶᩴ ᩈᩴᨥᨽᩮᨴᩮᩤ ᩁᩩᨧ᩠ᨧᩥᨲ᩠ᨳᩣ”ᨲᩥ. ᨠᩁᩥᩔᨶ᩠ᨲᩥ ᨲᩮᩈᩴ ᩅᨧᨶᩴ, ᩈᩩᩔᩪᩈᩥᩔᨶ᩠ᨲᩥ, ᩈᩮᩣᨲᩴ ᩒᨴᩉᩥᩔᨶ᩠ᨲᩦ’ᨲᩥ, ᨸᨠ᩠ᨠᨾᩥᨲᨻ᩠ᨻᩴ. ᩋᨶᩣᨸᨲ᩠ᨲᩥ ᩅᩔᨧ᩠ᨨᩮᨴᩔ.
</Paragraph>

<Paragraph number="900" book="vi-maha">
ᩍᨵ ᨸᨶ, ᨽᩥᨠ᩠ᨡᩅᩮ, ᩅᩔᩪᨸᨣᨲᩮᩣ ᨽᩥᨠ᩠ᨡᩩ ᩈᩩᨱᩣᨲᩥ—  ‘ᩋᩈᩩᨠᩈ᩠ᨾᩥᩴ ᨠᩥᩁ ᩋᩣᩅᩤᩈᩮ ᩈᨾ᩠ᨻᩉᩩᩃᩮᩉᩥ ᨽᩥᨠ᩠ᨡᩪᩉᩥ ᩈᩴᨥᩮᩣ ᨽᩥᨶ᩠ᨶᩮᩣ’ᨲᩥ. ᨲᨲᩕ ᨧᩮ ᨽᩥᨠ᩠ᨡᩩᨶᩮᩣ ᩑᩅᩴ ᩉᩮᩣᨲᩥ—  ‘ᨲᩮ ᨡᩮᩣ ᨾᩮ ᨽᩥᨠ᩠ᨡᩪ ᨾᩥᨲ᩠ᨲᩣ. ᨲ᩠ᨿᩣᩉᩴ ᩅᨠ᩠ᨡᩣᨾᩥ “ᨣᩁᩩᨠᩮᩣ ᨡᩮᩣ, ᩋᩣᩅᩩᩈᩮᩣ, ᩈᩴᨥᨽᩮᨴᩮᩤ ᩅᩩᨲ᩠ᨲᩮᩣ ᨽᨣᩅᨲᩣ; ᨾᩣᨿᩈ᩠ᨾᨶ᩠ᨲᩣᨶᩴ ᩈᩴᨥᨽᩮᨴᩮᩤ ᩁᩩᨧ᩠ᨧᩥᨲ᩠ᨳᩣ”ᨲᩥ. ᨠᩁᩥᩔᨶ᩠ᨲᩥ ᨾᩮ ᩅᨧᨶᩴ, ᩈᩩᩔᩪᩈᩥᩔᨶ᩠ᨲᩥ, ᩈᩮᩣᨲᩴ ᩒᨴᩉᩥᩔᨶ᩠ᨲᩦ’ᨲᩥ, ᨸᨠ᩠ᨠᨾᩥᨲᨻ᩠ᨻᩴ. ᩋᨶᩣᨸᨲ᩠ᨲᩥ ᩅᩔᨧ᩠ᨨᩮᨴᩔ.
</Paragraph>

<Paragraph number="901" book="vi-maha">
ᩍᨵ ᨸᨶ, ᨽᩥᨠ᩠ᨡᩅᩮ, ᩅᩔᩪᨸᨣᨲᩮᩣ ᨽᩥᨠ᩠ᨡᩩ ᩈᩩᨱᩣᨲᩥ—  ‘ᩋᩈᩩᨠᩈ᩠ᨾᩥᩴ ᨠᩥᩁ ᩋᩣᩅᩤᩈᩮ ᩈᨾ᩠ᨻᩉᩩᩃᩮᩉᩥ ᨽᩥᨠ᩠ᨡᩪᩉᩥ ᩈᩴᨥᩮᩣ ᨽᩥᨶ᩠ᨶᩮᩣ’ᨲᩥ. ᨲᨲᩕ ᨧᩮ ᨽᩥᨠ᩠ᨡᩩᨶᩮᩣ ᩑᩅᩴ ᩉᩮᩣᨲᩥ—  ‘ᨲᩮ ᨡᩮᩣ ᨾᩮ ᨽᩥᨠ᩠ᨡᩪ ᨶ ᨾᩥᨲ᩠ᨲᩣ; ᩋᨸᩥ ᨧ ᨿᩮ ᨲᩮᩈᩴ ᨾᩥᨲ᩠ᨲᩣ ᨲᩮ ᨾᩮ ᨾᩥᨲ᩠ᨲᩣ. ᨲ᩠ᨿᩣᩉᩴ ᩅᨠ᩠ᨡᩣᨾᩥ. ᨲᩮ ᩅᩩᨲ᩠ᨲᩣ ᨲᩮ ᩅᨠ᩠ᨡᨶ᩠ᨲᩥ “ᨣᩁᩩᨠᩮᩣ ᨡᩮᩣ, ᩋᩣᩅᩩᩈᩮᩣ, ᩈᩴᨥᨽᩮᨴᩮᩤ ᩅᩩᨲ᩠ᨲᩮᩣ ᨽᨣᩅᨲᩣ; ᨾᩣᨿᩈ᩠ᨾᨶ᩠ᨲᩣᨶᩴ ᩈᩴᨥᨽᩮᨴᩮᩤ ᩁᩩᨧ᩠ᨧᩥᨲ᩠ᨳᩣ”ᨲᩥ. ᨠᩁᩥᩔᨶ᩠ᨲᩥ ᨲᩮᩈᩴ ᩅᨧᨶᩴ, ᩈᩩᩔᩪᩈᩥᩔᨶ᩠ᨲᩥ, ᩈᩮᩣᨲᩴ ᩒᨴᩉᩥᩔᨶ᩠ᨲᩦ’ᨲᩥ, ᨸᨠ᩠ᨠᨾᩥᨲᨻ᩠ᨻᩴ. ᩋᨶᩣᨸᨲ᩠ᨲᩥ ᩅᩔᨧ᩠ᨨᩮᨴᩔ.
</Paragraph>

<Paragraph number="902" book="vi-maha">
ᩍᨵ ᨸᨶ, ᨽᩥᨠ᩠ᨡᩅᩮ, ᩅᩔᩪᨸᨣᨲᩮᩣ ᨽᩥᨠ᩠ᨡᩩ ᩈᩩᨱᩣᨲᩥ—  ‘ᩋᨾᩩᨠᩈ᩠ᨾᩥᩴ ᨠᩥᩁ ᩋᩣᩅᩤᩈᩮ ᩈᨾ᩠ᨻᩉᩩᩃᩣ ᨽᩥᨠ᩠ᨡᩩᨶᩥᨿᩮᩣ ᩈᩴᨥᨽᩮᨴᩤᨿ ᨸᩁᨠ᩠ᨠᨾᨶ᩠ᨲᩦ’ᨲᩥ. ᨲᨲᩕ ᨧᩮ ᨽᩥᨠ᩠ᨡᩩᨶᩮᩣ ᩑᩅᩴ ᩉᩮᩣᨲᩥ—  ‘ᨲᩣ ᨡᩮᩣ ᨾᩮ ᨽᩥᨠ᩠ᨡᩩᨶᩥᨿᩮᩣ ᨾᩥᨲ᩠ᨲᩣ. ᨲᩣᩉᩴ ᩅᨠ᩠ᨡᩣᨾᩥ “ᨣᩁᩩᨠᩮᩣ ᨡᩮᩣ, ᨽᨣᩥᨶᩥᨿᩮᩣ, ᩈᩴᨥᨽᩮᨴᩮᩤ ᩅᩩᨲ᩠ᨲᩮᩣ ᨽᨣᩅᨲᩣ; ᨾᩣ ᨽᨣᩥᨶᩦᨶᩴ ᩈᩴᨥᨽᩮᨴᩮᩤ ᩁᩩᨧ᩠ᨧᩥᨲ᩠ᨳᩣ”ᨲᩥ. ᨠᩁᩥᩔᨶ᩠ᨲᩥ ᨾᩮ ᩅᨧᨶᩴ, ᩈᩩᩔᩪᩈᩥᩔᨶ᩠ᨲᩥ, ᩈᩮᩣᨲᩴ ᩒᨴᩉᩥᩔᨶ᩠ᨲᩦ’ᨲᩥ, ᨸᨠ᩠ᨠᨾᩥᨲᨻ᩠ᨻᩴ. ᩋᨶᩣᨸᨲ᩠ᨲᩥ ᩅᩔᨧ᩠ᨨᩮᨴᩔ.
</Paragraph>

<Paragraph number="903" book="vi-maha">
ᩍᨵ ᨸᨶ, ᨽᩥᨠ᩠ᨡᩅᩮ, ᩅᩔᩪᨸᨣᨲᩮᩣ ᨽᩥᨠ᩠ᨡᩩ ᩈᩩᨱᩣᨲᩥ—  ‘ᩋᨾᩩᨠᩈ᩠ᨾᩥᩴ ᨠᩥᩁ ᩋᩣᩅᩤᩈᩮ ᩈᨾ᩠ᨻᩉᩩᩃᩣ ᨽᩥᨠ᩠ᨡᩩᨶᩥᨿᩮᩣ ᩈᩴᨥᨽᩮᨴᩤᨿ ᨸᩁᨠ᩠ᨠᨾᨶ᩠ᨲᩦ’ᨲᩥ. ᨲᨲᩕ ᨧᩮ ᨽᩥᨠ᩠ᨡᩩᨶᩮᩣ ᩑᩅᩴ ᩉᩮᩣᨲᩥ—  ‘ᨲᩣ ᨡᩮᩣ ᨾᩮ ᨽᩥᨠ᩠ᨡᩩᨶᩥᨿᩮᩣ ᨶ ᨾᩥᨲ᩠ᨲᩣ. ᩋᨸᩥ ᨧ ᨿᩣ ᨲᩣᩈᩴ ᨾᩥᨲ᩠ᨲᩣ, ᨲᩣ ᨾᩮ ᨾᩥᨲ᩠ᨲᩣ. ᨲᩣᩉᩴ ᩅᨠ᩠ᨡᩣᨾᩥ. ᨲᩣ ᩅᩩᨲ᩠ᨲᩣ ᨲᩣ ᩅᨠ᩠ᨡᨶ᩠ᨲᩥ “ᨣᩁᩩᨠᩮᩣ ᨡᩮᩣ, ᨽᨣᩥᨶᩥᨿᩮᩣ, ᩈᩴᨥᨽᩮᨴᩮᩤ ᩅᩩᨲ᩠ᨲᩮᩣ ᨽᨣᩅᨲᩣ. ᨾᩣ ᨽᨣᩥᨶᩦᨶᩴ ᩈᩴᨥᨽᩮᨴᩮᩤ ᩁᩩᨧ᩠ᨧᩥᨲ᩠ᨳᩣ”ᨲᩥ. ᨠᩁᩥᩔᨶ᩠ᨲᩥ ᨲᩣᩈᩴ ᩅᨧᨶᩴ, ᩈᩩᩔᩪᩈᩥᩔᨶ᩠ᨲᩥ, ᩈᩮᩣᨲᩴ ᩒᨴᩉᩥᩔᨶ᩠ᨲᩦ’ᨲᩥ, ᨸᨠ᩠ᨠᨾᩥᨲᨻ᩠ᨻᩴ. ᩋᨶᩣᨸᨲ᩠ᨲᩥ ᩅᩔᨧ᩠ᨨᩮᨴᩔ.
</Paragraph>

<Paragraph number="904" book="vi-maha">
ᩍᨵ ᨸᨶ, ᨽᩥᨠ᩠ᨡᩅᩮ, ᩅᩔᩪᨸᨣᨲᩮᩣ ᨽᩥᨠ᩠ᨡᩩ ᩈᩩᨱᩣᨲᩥ—  ‘ᩋᨾᩩᨠᩈ᩠ᨾᩥᩴ ᨠᩥᩁ ᩋᩣᩅᩤᩈᩮ ᩈᨾ᩠ᨻᩉᩩᩃᩣᩉᩥ ᨽᩥᨠ᩠ᨡᩩᨶᩦᩉᩥ ᩈᩴᨥᩮᩣ ᨽᩥᨶ᩠ᨶᩮᩣ’ᨲᩥ. ᨲᨲᩕ ᨧᩮ ᨽᩥᨠ᩠ᨡᩩᨶᩮᩣ ᩑᩅᩴ ᩉᩮᩣᨲᩥ—  ‘ᨲᩣ ᨡᩮᩣ ᨾᩮ ᨽᩥᨠ᩠ᨡᩩᨶᩥᨿᩮᩣ ᨾᩥᨲ᩠ᨲᩣ. ᨲᩣᩉᩴ ᩅᨠ᩠ᨡᩣᨾᩥ “ᨣᩁᩩᨠᩮᩣ ᨡᩮᩣ, ᨽᨣᩥᨶᩥᨿᩮᩣ, ᩈᩴᨥᨽᩮᨴᩮᩤ ᩅᩩᨲ᩠ᨲᩮᩣ ᨽᨣᩅᨲᩣ. ᨾᩣ ᨽᨣᩥᨶᩦᨶᩴ ᩈᩴᨥᨽᩮᨴᩮᩤ ᩁᩩᨧ᩠ᨧᩥᨲ᩠ᨳᩣ”ᨲᩥ. ᨠᩁᩥᩔᨶ᩠ᨲᩥ ᨾᩮ ᩅᨧᨶᩴ, ᩈᩩᩔᩪᩈᩥᩔᨶ᩠ᨲᩥ, ᩈᩮᩣᨲᩴ ᩒᨴᩉᩥᩔᨶ᩠ᨲᩦ’ᨲᩥ, ᨸᨠ᩠ᨠᨾᩥᨲᨻ᩠ᨻᩴ. ᩋᨶᩣᨸᨲ᩠ᨲᩥ ᩅᩔᨧ᩠ᨨᩮᨴᩔ.
</Paragraph>

<Paragraph number="905" book="vi-maha">
ᩍᨵ ᨸᨶ, ᨽᩥᨠ᩠ᨡᩅᩮ, ᩅᩔᩪᨸᨣᨲᩮᩣ ᨽᩥᨠ᩠ᨡᩩ ᩈᩩᨱᩣᨲᩥ—  ‘ᩋᨾᩩᨠᩈ᩠ᨾᩥᩴ ᨠᩥᩁ ᩋᩣᩅᩤᩈᩮ ᩈᨾ᩠ᨻᩉᩩᩃᩣᩉᩥ ᨽᩥᨠ᩠ᨡᩩᨶᩦᩉᩥ ᩈᩴᨥᩮᩣ ᨽᩥᨶ᩠ᨶᩮᩣ’ᨲᩥ. ᨲᨲᩕ ᨧᩮ ᨽᩥᨠ᩠ᨡᩩᨶᩮᩣ ᩑᩅᩴ ᩉᩮᩣᨲᩥ—  ‘ᨲᩣ ᨡᩮᩣ ᨾᩮ ᨽᩥᨠ᩠ᨡᩩᨶᩥᨿᩮᩣ ᨶ ᨾᩥᨲ᩠ᨲᩣ. ᩋᨸᩥ ᨧ ᨿᩣ ᨲᩣᩈᩴ ᨾᩥᨲ᩠ᨲᩣ ᨲᩣ ᨾᩮ ᨾᩥᨲ᩠ᨲᩣ. ᨲᩣᩉᩴ ᩅᨠ᩠ᨡᩣᨾᩥ. ᨲᩣ ᩅᩩᨲ᩠ᨲᩣ ᨲᩣ ᩅᨠ᩠ᨡᨶ᩠ᨲᩥ “ᨣᩁᩩᨠᩮᩣ ᨡᩮᩣ, ᨽᨣᩥᨶᩥᨿᩮᩣ, ᩈᩴᨥᨽᩮᨴᩮᩤ ᩅᩩᨲ᩠ᨲᩮᩣ ᨽᨣᩅᨲᩣ; ᨾᩣ ᨽᨣᩥᨶᩦᨶᩴ ᩈᩴᨥᨽᩮᨴᩮᩤ ᩁᩩᨧ᩠ᨧᩥᨲ᩠ᨳᩣ”ᨲᩥ. ᨠᩁᩥᩔᨶ᩠ᨲᩥ ᨲᩣᩈᩴ ᩅᨧᨶᩴ, ᩈᩩᩔᩪᩈᩥᩔᨶ᩠ᨲᩥ, ᩈᩮᩣᨲᩴ ᩒᨴᩉᩥᩔᨶ᩠ᨲᩦ’ᨲᩥ, ᨸᨠ᩠ᨠᨾᩥᨲᨻ᩠ᨻᩴ. ᩋᨶᩣᨸᨲ᩠ᨲᩥ ᩅᩔᨧ᩠ᨨᩮᨴᩔᩣ”ᨲᩥ.
</Paragraph>
</Division>