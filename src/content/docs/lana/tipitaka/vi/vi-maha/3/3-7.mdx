---
title: "3.7 ᩋᨶ᩠ᨲᩁᩣᨿᩮᩋᨶᩣᨸᨲ᩠ᨲᩥᩅᩔᨧ᩠ᨨᩮᨴᩅᩤᩁ"
tableOfContents: false
sidebar:
  order: 10
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="200" book="vi-maha">

<Paragraph number="876" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨠᩮᩣᩈᩃᩮᩈᩩ ᨩᨶᨸᨴᩮ ᩋᨬ᩠ᨬᨲᩁᩈ᩠ᨾᩥᩴ ᩋᩣᩅᩤᩈᩮ ᩅᩔᩪᨸᨣᨲᩣ ᨽᩥᨠ᩠ᨡᩪ ᩅᩤᩊᩮᩉᩥ ᩏᨻ᩠ᨻᩣᩊ᩠ᩉᩣ ᩉᩮᩣᨶ᩠ᨲᩥ. ᨣᨱ᩠ᩉᩥᩴᩈᩩᨸᩥ ᨸᩁᩥᨸᩣᨲᩥᩴᩈᩩᨸᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ.
</Paragraph>

<Paragraph number="877" book="vi-maha">
“ᩍᨵ ᨸᨶ, ᨽᩥᨠ᩠ᨡᩅᩮ, ᩅᩔᩪᨸᨣᨲᩣ ᨽᩥᨠ᩠ᨡᩪ ᩅᩤᩊᩮᩉᩥ ᩏᨻ᩠ᨻᩣᩊ᩠ᩉᩣ ᩉᩮᩣᨶ᩠ᨲᩥ. ᨣᨱ᩠ᩉᨶ᩠ᨲᩥᨸᩥ ᨸᩁᩥᨸᩣᨲᩮᨶ᩠ᨲᩥᨸᩥ. ᩑᩈᩮᩅ ᩋᨶ᩠ᨲᩁᩣᨿᩮᩣᨲᩥ ᨸᨠ᩠ᨠᨾᩥᨲᨻ᩠ᨻᩴ. ᩋᨶᩣᨸᨲ᩠ᨲᩥ ᩅᩔᨧ᩠ᨨᩮᨴᩔ.
</Paragraph>

<Paragraph number="878" book="vi-maha">
ᩍᨵ ᨸᨶ, ᨽᩥᨠ᩠ᨡᩅᩮ, ᩅᩔᩪᨸᨣᨲᩣ ᨽᩥᨠ᩠ᨡᩪ ᩈᩁᩦᩈᨸᩮᩉᩥ ᩏᨻ᩠ᨻᩣᩊ᩠ᩉᩣ ᩉᩮᩣᨶ᩠ᨲᩥ. ᨯᩴᩈᨶ᩠ᨲᩥᨸᩥ ᨸᩁᩥᨸᩣᨲᩮᨶ᩠ᨲᩥᨸᩥ. ᩑᩈᩮᩅ ᩋᨶ᩠ᨲᩁᩣᨿᩮᩣᨲᩥ ᨸᨠ᩠ᨠᨾᩥᨲᨻ᩠ᨻᩴ. ᩋᨶᩣᨸᨲ᩠ᨲᩥ ᩅᩔᨧ᩠ᨨᩮᨴᩔ.
</Paragraph>

<Paragraph number="879" book="vi-maha">
ᩍᨵ ᨸᨶ, ᨽᩥᨠ᩠ᨡᩅᩮ, ᩅᩔᩪᨸᨣᨲᩣ ᨽᩥᨠ᩠ᨡᩪ ᨧᩮᩣᩁᩮᩉᩥ ᩏᨻ᩠ᨻᩣᩊ᩠ᩉᩣ ᩉᩮᩣᨶ᩠ᨲᩥ. ᩅᩥᩃᩩᨾ᩠ᨸᨶ᩠ᨲᩥᨸᩥ ᩋᩣᨠᩮᩣᨭᩮᨶ᩠ᨲᩥᨸᩥ. ᩑᩈᩮᩅ ᩋᨶ᩠ᨲᩁᩣᨿᩮᩣᨲᩥ ᨸᨠ᩠ᨠᨾᩥᨲᨻ᩠ᨻᩴ. ᩋᨶᩣᨸᨲ᩠ᨲᩥ ᩅᩔᨧ᩠ᨨᩮᨴᩔ.
</Paragraph>

<Paragraph number="880" book="vi-maha">
ᩍᨵ ᨸᨶ, ᨽᩥᨠ᩠ᨡᩅᩮ, ᩅᩔᩪᨸᨣᨲᩣ ᨽᩥᨠ᩠ᨡᩪ ᨸᩥᩈᩣᨧᩮᩉᩥ ᩏᨻ᩠ᨻᩣᩊ᩠ᩉᩣ ᩉᩮᩣᨶ᩠ᨲᩥ. ᩋᩣᩅᩥᩈᨶ᩠ᨲᩥᨸᩥ ᩉᨶᨶ᩠ᨲᩥᨸᩥ. ᩑᩈᩮᩅ ᩋᨶ᩠ᨲᩁᩣᨿᩮᩣᨲᩥ ᨸᨠ᩠ᨠᨾᩥᨲᨻ᩠ᨻᩴ. ᩋᨶᩣᨸᨲ᩠ᨲᩥ ᩅᩔᨧ᩠ᨨᩮᨴᩔ.
</Paragraph>

<Paragraph number="881" book="vi-maha">
ᩍᨵ ᨸᨶ, ᨽᩥᨠ᩠ᨡᩅᩮ, ᩅᩔᩪᨸᨣᨲᩣᨶᩴ ᨽᩥᨠ᩠ᨡᩪᨶᩴ ᨣᩤᨾᩮᩣ ᩋᨣ᩠ᨣᩥᨶᩣ ᨴᨯ᩠ᨰᩮᩣ ᩉᩮᩣᨲᩥ. ᨽᩥᨠ᩠ᨡᩪ ᨸᩥᨱ᩠ᨯᨠᩮᨶ ᨠᩥᩃᨾᨶ᩠ᨲᩥ. ᩑᩈᩮᩅ ᩋᨶ᩠ᨲᩁᩣᨿᩮᩣᨲᩥ ᨸᨠ᩠ᨠᨾᩥᨲᨻ᩠ᨻᩴ. ᩋᨶᩣᨸᨲ᩠ᨲᩥ ᩅᩔᨧ᩠ᨨᩮᨴᩔ.
</Paragraph>

<Paragraph number="882" book="vi-maha">
ᩍᨵ ᨸᨶ, ᨽᩥᨠ᩠ᨡᩅᩮ, ᩅᩔᩪᨸᨣᨲᩣᨶᩴ ᨽᩥᨠ᩠ᨡᩪᨶᩴ ᩈᩮᨶᩣᩈᨶᩴ ᩋᨣ᩠ᨣᩥᨶᩣ ᨴᨯ᩠ᨰᩴ ᩉᩮᩣᨲᩥ. ᨽᩥᨠ᩠ᨡᩪ ᩈᩮᨶᩣᩈᨶᩮᨶ ᨠᩥᩃᨾᨶ᩠ᨲᩥ. ᩑᩈᩮᩅ ᩋᨶ᩠ᨲᩁᩣᨿᩮᩣᨲᩥ ᨸᨠ᩠ᨠᨾᩥᨲᨻ᩠ᨻᩴ. ᩋᨶᩣᨸᨲ᩠ᨲᩥ ᩅᩔᨧ᩠ᨨᩮᨴᩔ.
</Paragraph>

<Paragraph number="883" book="vi-maha">
ᩍᨵ ᨸᨶ, ᨽᩥᨠ᩠ᨡᩅᩮ, ᩅᩔᩪᨸᨣᨲᩣᨶᩴ ᨽᩥᨠ᩠ᨡᩪᨶᩴ ᨣᩤᨾᩮᩣ ᩏᨴᨠᩮᨶ ᩅᩪᩊ᩠ᩉᩮᩣ ᩉᩮᩣᨲᩥ. ᨽᩥᨠ᩠ᨡᩪ ᨸᩥᨱ᩠ᨯᨠᩮᨶ ᨠᩥᩃᨾᨶ᩠ᨲᩥ. ᩑᩈᩮᩅ ᩋᨶ᩠ᨲᩁᩣᨿᩮᩣᨲᩥ ᨸᨠ᩠ᨠᨾᩥᨲᨻ᩠ᨻᩴ. ᩋᨶᩣᨸᨲ᩠ᨲᩥ ᩅᩔᨧ᩠ᨨᩮᨴᩔ.
</Paragraph>

<Paragraph number="884" book="vi-maha">
ᩍᨵ ᨸᨶ, ᨽᩥᨠ᩠ᨡᩅᩮ, ᩅᩔᩪᨸᨣᨲᩣᨶᩴ ᨽᩥᨠ᩠ᨡᩪᨶᩴ ᩈᩮᨶᩣᩈᨶᩴ ᩏᨴᨠᩮᨶ ᩅᩪᩊ᩠ᩉᩴ ᩉᩮᩣᨲᩥ. ᨽᩥᨠ᩠ᨡᩪ ᩈᩮᨶᩣᩈᨶᩮᨶ ᨠᩥᩃᨾᨶ᩠ᨲᩥ. ᩑᩈᩮᩅ ᩋᨶ᩠ᨲᩁᩣᨿᩮᩣᨲᩥ ᨸᨠ᩠ᨠᨾᩥᨲᨻ᩠ᨻᩴ. ᩋᨶᩣᨸᨲ᩠ᨲᩥ ᩅᩔᨧ᩠ᨨᩮᨴᩔᩣ”ᨲᩥ.
</Paragraph>

</Division>
<Division number="201" book="vi-maha">

<Paragraph number="885" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩈ᩠ᨾᩥᩴ ᩋᩣᩅᩤᩈᩮ ᩅᩔᩪᨸᨣᨲᩣᨶᩴ ᨽᩥᨠ᩠ᨡᩪᨶᩴ ᨣᩤᨾᩮᩣ ᨧᩮᩣᩁᩮᩉᩥ ᩅᩩᨭ᩠ᨮᩣᩈᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨿᩮᨶ ᨣᩤᨾᩮᩣ ᨲᩮᨶ ᨣᨶ᩠ᨲᩩᨶ᩺”ᨲᩥ.
</Paragraph>

<Paragraph number="886" book="vi-maha">
ᨣᩤᨾᩮᩣ ᨴ᩠ᩅᩮᨵᩤ ᨽᩥᨩ᩠ᨩᩥᨲ᩠ᨳ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨿᩮᨶ ᨻᩉᩩᨲᩁᩣ ᨲᩮᨶ ᨣᨶ᩠ᨲᩩᨶ᩺”ᨲᩥ.
</Paragraph>

<Paragraph number="887" book="vi-maha">
ᨻᩉᩩᨲᩁᩣ ᩋᩔᨴ᩠ᨵᩤ ᩉᩮᩣᨶ᩠ᨲᩥ ᩋᨸ᩠ᨸᩈᨶ᩠ᨶᩣ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨿᩮᨶ ᩈᨴ᩠ᨵᩤ ᨸᩈᨶ᩠ᨶᩣ ᨲᩮᨶ ᨣᨶ᩠ᨲᩩᨶ᩺”ᨲᩥ.
</Paragraph>

<Paragraph number="888" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨠᩮᩣᩈᩃᩮᩈᩩ ᨩᨶᨸᨴᩮ ᩋᨬ᩠ᨬᨲᩁᩈ᩠ᨾᩥᩴ ᩋᩣᩅᩤᩈᩮ ᩅᩔᩪᨸᨣᨲᩣ ᨽᩥᨠ᩠ᨡᩪ ᨶ ᩃᨽᩥᩴᩈᩩ ᩃᩪᨡᩔ ᩅᩤ ᨸᨱᩦᨲᩔ ᩅᩤ ᨽᩮᩣᨩᨶᩔ ᨿᩣᩅᨴᨲ᩠ᨳᩴ ᨸᩣᩁᩥᨸᩪᩁᩥᩴ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ.
</Paragraph>

<Paragraph number="889" book="vi-maha">
“ᩍᨵ ᨸᨶ, ᨽᩥᨠ᩠ᨡᩅᩮ, ᩅᩔᩪᨸᨣᨲᩣ ᨽᩥᨠ᩠ᨡᩪ ᨶ ᩃᨽᨶ᩠ᨲᩥ ᩃᩪᨡᩔ ᩅᩤ ᨸᨱᩦᨲᩔ ᩅᩤ ᨽᩮᩣᨩᨶᩔ ᨿᩣᩅᨴᨲ᩠ᨳᩴ ᨸᩣᩁᩥᨸᩪᩁᩥᩴ. ᩑᩈᩮᩅ ᩋᨶ᩠ᨲᩁᩣᨿᩮᩣᨲᩥ ᨸᨠ᩠ᨠᨾᩥᨲᨻ᩠ᨻᩴ. ᩋᨶᩣᨸᨲ᩠ᨲᩥ ᩅᩔᨧ᩠ᨨᩮᨴᩔ.
</Paragraph>

<Paragraph number="890" book="vi-maha">
ᩍᨵ ᨸᨶ, ᨽᩥᨠ᩠ᨡᩅᩮ, ᩅᩔᩪᨸᨣᨲᩣ ᨽᩥᨠ᩠ᨡᩪ ᩃᨽᨶ᩠ᨲᩥ ᩃᩪᨡᩔ ᩅᩤ ᨸᨱᩦᨲᩔ ᩅᩤ ᨽᩮᩣᨩᨶᩔ ᨿᩣᩅᨴᨲ᩠ᨳᩴ ᨸᩣᩁᩥᨸᩪᩁᩥᩴ, ᨶ ᩃᨽᨶ᩠ᨲᩥ ᩈᨸ᩠ᨸᩣᨿᩣᨶᩥ ᨽᩮᩣᨩᨶᩣᨶᩥ. ᩑᩈᩮᩅ ᩋᨶ᩠ᨲᩁᩣᨿᩮᩣᨲᩥ ᨸᨠ᩠ᨠᨾᩥᨲᨻ᩠ᨻᩴ. ᩋᨶᩣᨸᨲ᩠ᨲᩥ ᩅᩔᨧ᩠ᨨᩮᨴᩔ.
</Paragraph>

<Paragraph number="891" book="vi-maha">
ᩍᨵ ᨸᨶ, ᨽᩥᨠ᩠ᨡᩅᩮ, ᩅᩔᩪᨸᨣᨲᩣ ᨽᩥᨠ᩠ᨡᩪ ᩃᨽᨶ᩠ᨲᩥ ᩃᩪᨡᩔ ᩅᩤ ᨸᨱᩦᨲᩔ ᩅᩤ ᨽᩮᩣᨩᨶᩔ ᨿᩣᩅᨴᨲ᩠ᨳᩴ ᨸᩣᩁᩥᨸᩪᩁᩥᩴ, ᩃᨽᨶ᩠ᨲᩥ ᩈᨸ᩠ᨸᩣᨿᩣᨶᩥ ᨽᩮᩣᨩᨶᩣᨶᩥ, ᨶ ᩃᨽᨶ᩠ᨲᩥ ᩈᨸ᩠ᨸᩣᨿᩣᨶᩥ ᨽᩮᩈᨩ᩠ᨩᩣᨶᩥ. ᩑᩈᩮᩅ ᩋᨶ᩠ᨲᩁᩣᨿᩮᩣᨲᩥ ᨸᨠ᩠ᨠᨾᩥᨲᨻ᩠ᨻᩴ. ᩋᨶᩣᨸᨲ᩠ᨲᩥ ᩅᩔᨧ᩠ᨨᩮᨴᩔ.
</Paragraph>

<Paragraph number="892" book="vi-maha">
ᩍᨵ ᨸᨶ, ᨽᩥᨠ᩠ᨡᩅᩮ, ᩅᩔᩪᨸᨣᨲᩣ ᨽᩥᨠ᩠ᨡᩪ ᩃᨽᨶ᩠ᨲᩥ ᩃᩪᨡᩔ ᩅᩤ ᨸᨱᩦᨲᩔ ᩅᩤ ᨽᩮᩣᨩᨶᩔ ᨿᩣᩅᨴᨲ᩠ᨳᩴ ᨸᩣᩁᩥᨸᩪᩁᩥᩴ, ᩃᨽᨶ᩠ᨲᩥ ᩈᨸ᩠ᨸᩣᨿᩣᨶᩥ ᨽᩮᩣᨩᨶᩣᨶᩥ, ᩃᨽᨶ᩠ᨲᩥ ᩈᨸ᩠ᨸᩣᨿᩣᨶᩥ ᨽᩮᩈᨩ᩠ᨩᩣᨶᩥ, ᨶ ᩃᨽᨶ᩠ᨲᩥ ᨸᨲᩥᩁᩪᨸᩴ ᩏᨸᨭ᩠ᨮᩣᨠᩴ. ᩑᩈᩮᩅ ᩋᨶ᩠ᨲᩁᩣᨿᩮᩣᨲᩥ ᨸᨠ᩠ᨠᨾᩥᨲᨻ᩠ᨻᩴ. ᩋᨶᩣᨸᨲ᩠ᨲᩥ ᩅᩔᨧ᩠ᨨᩮᨴᩔ.
</Paragraph>

<Paragraph number="893" book="vi-maha">
ᩍᨵ ᨸᨶ, ᨽᩥᨠ᩠ᨡᩅᩮ, ᩅᩔᩪᨸᨣᨲᩴ ᨽᩥᨠ᩠ᨡᩩᩴ ᩍᨲ᩠ᨳᩦ ᨶᩥᨾᨶ᩠ᨲᩮᨲᩥ—  ‘ᩑᩉᩥ, ᨽᨶ᩠ᨲᩮ, ᩉᩥᩁᨬ᩠ᨬᩴ ᩅᩤ ᨲᩮ ᨴᩮᨾᩥ, ᩈᩩᩅᨱ᩠ᨱᩴ ᩅᩤ ᨲᩮ ᨴᩮᨾᩥ, ᨡᩮᨲ᩠ᨲᩴ ᩅᩤ ᨲᩮ ᨴᩮᨾᩥ, ᩅᨲ᩠ᨳᩩᩴ ᩅᩤ ᨲᩮ ᨴᩮᨾᩥ, ᨣᩤᩅᩩᩴ ᩅᩤ ᨲᩮ ᨴᩮᨾᩥ, ᨣᩤᩅᩥᩴ ᩅᩤ ᨲᩮ ᨴᩮᨾᩥ, ᨴᩤᩈᩴ ᩅᩤ ᨲᩮ ᨴᩮᨾᩥ, ᨴᩤᩈᩥᩴ ᩅᩤ ᨲᩮ ᨴᩮᨾᩥ, ᨵᩦᨲᩁᩴ ᩅᩤ ᨲᩮ ᨴᩮᨾᩥ ᨽᩁᩥᨿᨲ᩠ᨳᩣᨿ, ᩋᩉᩴ ᩅᩤ ᨲᩮ ᨽᩁᩥᨿᩣ ᩉᩮᩣᨾᩥ, ᩋᨬ᩠ᨬᩴ ᩅᩤ ᨲᩮ ᨽᩁᩥᨿᩴ ᩋᩣᨶᩮᨾᩦ’ᨲᩥ. ᨲᨲᩕ ᨧᩮ ᨽᩥᨠ᩠ᨡᩩᨶᩮᩣ ᩑᩅᩴ ᩉᩮᩣᨲᩥ—  ‘ᩃᩉᩩᨸᩁᩥᩅᨲ᩠ᨲᩴ ᨡᩮᩣ ᨧᩥᨲ᩠ᨲᩴ ᩅᩩᨲ᩠ᨲᩴ ᨽᨣᩅᨲᩣ, ᩈᩥᨿᩣᨸᩥ ᨾᩮ ᨻᩕᩉ᩠ᨾᨧᩁᩥᨿᩔ ᩋᨶ᩠ᨲᩁᩣᨿᩮᩣ’ᨲᩥ, ᨸᨠ᩠ᨠᨾᩥᨲᨻ᩠ᨻᩴ. ᩋᨶᩣᨸᨲ᩠ᨲᩥ ᩅᩔᨧ᩠ᨨᩮᨴᩔ.
</Paragraph>

<Paragraph number="894" book="vi-maha">
ᩍᨵ ᨸᨶ, ᨽᩥᨠ᩠ᨡᩅᩮ, ᩅᩔᩪᨸᨣᨲᩴ ᨽᩥᨠ᩠ᨡᩩᩴ ᩅᩮᩈᩦ ᨶᩥᨾᨶ᩠ᨲᩮᨲᩥ …ᨸᩮ…  ᨳᩩᩃᩖᨠᩩᨾᩣᩁᩦ ᨶᩥᨾᨶ᩠ᨲᩮᨲᩥ…  ᨸᨱ᩠ᨯᨠᩮᩣ ᨶᩥᨾᨶ᩠ᨲᩮᨲᩥ…  ᨬᩣᨲᨠᩣ ᨶᩥᨾᨶ᩠ᨲᩮᨶ᩠ᨲᩥ…  ᩁᩣᨩᩣᨶᩮᩣ ᨶᩥᨾᨶ᩠ᨲᩮᨶ᩠ᨲᩥ…  ᨧᩮᩣᩁᩣ ᨶᩥᨾᨶ᩠ᨲᩮᨶ᩠ᨲᩥ…  ᨵᩩᨲ᩠ᨲᩣ ᨶᩥᨾᨶ᩠ᨲᩮᨶ᩠ᨲᩥ—  ‘ᩑᩉᩥ, ᨽᨶ᩠ᨲᩮ, ᩉᩥᩁᨬ᩠ᨬᩴ ᩅᩤ ᨲᩮ ᨴᩮᨾ, ᩈᩩᩅᨱ᩠ᨱᩴ ᩅᩤ ᨲᩮ ᨴᩮᨾ, ᨡᩮᨲ᩠ᨲᩴ ᩅᩤ ᨲᩮ ᨴᩮᨾ, ᩅᨲ᩠ᨳᩩᩴ ᩅᩤ ᨲᩮ ᨴᩮᨾ, ᨣᩤᩅᩩᩴ ᩅᩤ ᨲᩮ ᨴᩮᨾ, ᨣᩤᩅᩥᩴ ᩅᩤ ᨲᩮ ᨴᩮᨾ, ᨴᩤᩈᩴ ᩅᩤ ᨲᩮ ᨴᩮᨾ, ᨴᩤᩈᩥᩴ ᩅᩤ ᨲᩮ ᨴᩮᨾ, ᨵᩦᨲᩁᩴ ᩅᩤ ᨲᩮ ᨴᩮᨾ ᨽᩁᩥᨿᨲ᩠ᨳᩣᨿ, ᩋᨬ᩠ᨬᩴ ᩅᩤ ᨲᩮ ᨽᩁᩥᨿᩴ ᩋᩣᨶᩮᨾᩣ’ᨲᩥ. ᨲᨲᩕ ᨧᩮ ᨽᩥᨠ᩠ᨡᩩᨶᩮᩣ ᩑᩅᩴ ᩉᩮᩣᨲᩥ—  ‘ᩃᩉᩩᨸᩁᩥᩅᨲ᩠ᨲᩴ ᨡᩮᩣ ᨧᩥᨲ᩠ᨲᩴ ᩅᩩᨲ᩠ᨲᩴ ᨽᨣᩅᨲᩣ, ᩈᩥᨿᩣᨸᩥ ᨾᩮ ᨻᩕᩉ᩠ᨾᨧᩁᩥᨿᩔ ᩋᨶ᩠ᨲᩁᩣᨿᩮᩣ’ᨲᩥ, ᨸᨠ᩠ᨠᨾᩥᨲᨻ᩠ᨻᩴ. ᩋᨶᩣᨸᨲ᩠ᨲᩥ ᩅᩔᨧ᩠ᨨᩮᨴᩔ.
</Paragraph>

<Paragraph number="895" book="vi-maha">
ᩍᨵ ᨸᨶ, ᨽᩥᨠ᩠ᨡᩅᩮ, ᩅᩔᩪᨸᨣᨲᩮᩣ ᨽᩥᨠ᩠ᨡᩩ ᩋᩔᩣᨾᩥᨠᩴ ᨶᩥᨵᩥᩴ ᨸᩔᨲᩥ. ᨲᨲᩕ ᨧᩮ ᨽᩥᨠ᩠ᨡᩩᨶᩮᩣ ᩑᩅᩴ ᩉᩮᩣᨲᩥ—  ‘ᩃᩉᩩᨸᩁᩥᩅᨲ᩠ᨲᩴ ᨡᩮᩣ ᨧᩥᨲ᩠ᨲᩴ ᩅᩩᨲ᩠ᨲᩴ ᨽᨣᩅᨲᩣ, ᩈᩥᨿᩣᨸᩥ ᨾᩮ ᨻᩕᩉ᩠ᨾᨧᩁᩥᨿᩔ ᩋᨶ᩠ᨲᩁᩣᨿᩮᩣ’ᨲᩥ, ᨸᨠ᩠ᨠᨾᩥᨲᨻ᩠ᨻᩴ. ᩋᨶᩣᨸᨲ᩠ᨲᩥ ᩅᩔᨧ᩠ᨨᩮᨴᩔ.
</Paragraph>
</Division>