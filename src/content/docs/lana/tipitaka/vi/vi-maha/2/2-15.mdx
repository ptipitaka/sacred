---
title: "2.15 ᩋᨵᨾ᩠ᨾᨠᨾ᩠ᨾᨸᨭᩥᨠ᩠ᨠᩮᩣᩈᨶᩣᨴᩥ"
tableOfContents: false
sidebar:
  order: 7
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="154" book="vi-maha">

<Paragraph number="642" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᩈᩴᨥᨾᨩ᩠ᨫᩮ ᩋᨵᨾ᩠ᨾᨠᨾ᩠ᨾᩴ ᨠᩁᩮᩣᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᩋᨵᨾ᩠ᨾᨠᨾ᩠ᨾᩴ ᨠᩣᨲᨻ᩠ᨻᩴ. ᨿᩮᩣ ᨠᩁᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣᨲᩥ. ᨠᩁᩮᩣᨶ᩠ᨲᩥᨿᩮᩅ ᩋᨵᨾ᩠ᨾᨠᨾ᩠ᨾᩴ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩋᨵᨾ᩠ᨾᨠᨾ᩠ᨾᩮ ᨠᨿᩥᩁᨾᩣᨶᩮ ᨸᨭᩥᨠ᩠ᨠᩮᩣᩈᩥᨲᩩᨶ᩺”ᨲᩥ.
</Paragraph>

<Paragraph number="643" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨸᩮᩈᩃᩣ ᨽᩥᨠ᩠ᨡᩪ ᨨᨻ᩠ᨻᨣ᩠ᨣᩥᨿᩮᩉᩥ ᨽᩥᨠ᩠ᨡᩪᩉᩥ ᩋᨵᨾ᩠ᨾᨠᨾ᩠ᨾᩮ ᨠᨿᩥᩁᨾᩣᨶᩮ ᨸᨭᩥᨠ᩠ᨠᩮᩣᩈᨶ᩠ᨲᩥ. ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᩃᨽᨶ᩠ᨲᩥ ᩋᩣᨥᩣᨲᩴ, ᩃᨽᨶ᩠ᨲᩥ ᩋᨸ᩠ᨸᨧ᩠ᨧᨿᩴ, ᩅᨵᩮᨶ ᨲᨩ᩠ᨩᩮᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨴᩥᨭ᩠ᨮᩥᨾ᩠ᨸᩥ ᩋᩣᩅᩥᨠᩣᨲᩩᨶ᩠ᨲᩥ. ᨲᩮᩈᩴᨿᩮᩅ ᩈᨶ᩠ᨲᩥᨠᩮ ᨴᩥᨭ᩠ᨮᩥᩴ ᩋᩣᩅᩥᨠᩁᩮᩣᨶ᩠ᨲᩥ. ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᩃᨽᨶ᩠ᨲᩥ ᩋᩣᨥᩣᨲᩴ, ᩃᨽᨶ᩠ᨲᩥ ᩋᨸ᩠ᨸᨧ᩠ᨧᨿᩴ, ᩅᨵᩮᨶ ᨲᨩ᩠ᨩᩮᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨧᨲᩪᩉᩥ ᨸᨬ᩠ᨧᩉᩥ ᨸᨭᩥᨠ᩠ᨠᩮᩣᩈᩥᨲᩩᩴ, ᨴ᩠ᩅᩦᩉᩥ ᨲᩦᩉᩥ ᨴᩥᨭ᩠ᨮᩥᩴ ᩋᩣᩅᩥᨠᩣᨲᩩᩴ, ᩑᨠᩮᨶ ᩋᨵᩥᨭ᩠ᨮᩣᨲᩩᩴ—  ‘ᨶ ᨾᩮᨲᩴ ᨡᨾᨲᩦ’”ᨲᩥ.
</Paragraph>

<Paragraph number="644" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᩈᩴᨥᨾᨩ᩠ᨫᩮ ᨸᩣᨲᩥᨾᩮᩣᨠ᩠ᨡᩴ ᩏᨴ᩠ᨴᩥᩈᨾᩣᨶᩣ ᩈᨬ᩠ᨧᩥᨧ᩠ᨧ ᨶ ᩈᩣᩅᩮᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᨸᩣᨲᩥᨾᩮᩣᨠ᩠ᨡᩩᨴ᩠ᨴᩮᩈᨠᩮᨶ ᩈᨬ᩠ᨧᩥᨧ᩠ᨧ ᨶ ᩈᩣᩅᩮᨲᨻ᩠ᨻᩴ. ᨿᩮᩣ ᨶ ᩈᩣᩅᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>

<Paragraph number="645" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᩣᨿᩈ᩠ᨾᩣ ᩏᨴᩤᨿᩦ ᩈᩴᨥᩔ ᨸᩣᨲᩥᨾᩮᩣᨠ᩠ᨡᩩᨴ᩠ᨴᩮᩈᨠᩮᩣ ᩉᩮᩣᨲᩥ ᨠᩣᨠᩔᩁᨠᩮᩣ. ᩋᨳ ᨡᩮᩣ ᩋᩣᨿᩈ᩠ᨾᨲᩮᩣ ᩏᨴᩤᨿᩥᩔ ᩑᨲᨴᩉᩮᩣᩈᩥ—  “ᨽᨣᩅᨲᩣ ᨸᨬ᩠ᨬᨲ᩠ᨲᩴ—  ‘ᨸᩣᨲᩥᨾᩮᩣᨠ᩠ᨡᩩᨴ᩠ᨴᩮᩈᨠᩮᨶ ᩈᩣᩅᩮᨲᨻ᩠ᨻᨶ᩺’ᨲᩥ, ᩋᩉᨬ᩠ᨧᨾ᩠ᩉᩥ ᨠᩣᨠᩔᩁᨠᩮᩣ, ᨠᨳᩴ ᨶᩩ ᨡᩮᩣ ᨾᨿᩣ ᨸᨭᩥᨸᨩ᩠ᨩᩥᨲᨻ᩠ᨻᨶ᩺”ᨲᩥ? ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨸᩣᨲᩥᨾᩮᩣᨠ᩠ᨡᩩᨴ᩠ᨴᩮᩈᨠᩮᨶ ᩅᩤᨿᨾᩥᨲᩩᩴ—  ‘ᨠᨳᩴ ᩈᩣᩅᩮᨿ᩠ᨿᨶ᩺’ᨲᩥ. ᩅᩤᨿᨾᨶ᩠ᨲᩔ ᩋᨶᩣᨸᨲ᩠ᨲᩦ”ᨲᩥ.
</Paragraph>

<Paragraph number="646" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨴᩮᩅᨴᨲ᩠ᨲᩮᩣ ᩈᨣᩉᨭ᩠ᨮᩣᨿ ᨸᩁᩥᩈᩣᨿ ᨸᩣᨲᩥᨾᩮᩣᨠ᩠ᨡᩴ ᩏᨴ᩠ᨴᩥᩈᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᩈᨣᩉᨭ᩠ᨮᩣᨿ ᨸᩁᩥᩈᩣᨿ ᨸᩣᨲᩥᨾᩮᩣᨠ᩠ᨡᩴ ᩏᨴ᩠ᨴᩥᩈᩥᨲᨻ᩠ᨻᩴ. ᨿᩮᩣ ᩏᨴ᩠ᨴᩥᩈᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>

<Paragraph number="647" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᩈᩴᨥᨾᨩ᩠ᨫᩮ ᩋᨶᨩ᩠ᨫᩥᨭ᩠ᨮᩣ ᨸᩣᨲᩥᨾᩮᩣᨠ᩠ᨡᩴ ᩏᨴ᩠ᨴᩥᩈᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᩈᩴᨥᨾᨩ᩠ᨫᩮ ᩋᨶᨩ᩠ᨫᩥᨭ᩠ᨮᩮᨶ ᨸᩣᨲᩥᨾᩮᩣᨠ᩠ᨡᩴ ᩏᨴ᩠ᨴᩥᩈᩥᨲᨻ᩠ᨻᩴ. ᨿᩮᩣ ᩏᨴ᩠ᨴᩥᩈᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨳᩮᩁᩣᨵᩥᨠᩴ ᨸᩣᨲᩥᨾᩮᩣᨠ᩠ᨡᨶ᩺”ᨲᩥ.

</Paragraph>
</Division>

<Paragraph number="648" type="center" book="vi-maha">
ᩋᨬ᩠ᨬᨲᩥᨲ᩠ᨳᩥᨿᨽᩣᨱᩅᩤᩁᩮᩣ ᨶᩥᨭ᩠ᨮᩥᨲᩮᩣ ᨸᨮᨾᩮᩣ.
</Paragraph>