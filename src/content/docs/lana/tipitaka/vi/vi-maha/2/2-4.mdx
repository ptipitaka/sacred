---
title: "2.4 ᩈᩦᨾᩣᨶᩩᨩᩣᨶᨶ"
tableOfContents: false
sidebar:
  order: 33
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="138" book="vi-maha">

<Paragraph number="591" book="vi-maha">
ᩋᨳ ᨡᩮᩣ ᨽᩥᨠ᩠ᨡᩪᨶᩴ ᩑᨲᨴᩉᩮᩣᩈᩥ—  “ᨽᨣᩅᨲᩣ ᨸᨬ᩠ᨬᨲ᩠ᨲᩴ—  ‘ᩑᨲ᩠ᨲᩣᩅᨲᩣ ᩈᩣᨾᨣ᩠ᨣᩦ ᨿᩣᩅᨲᩣ ᩑᨠᩣᩅᩤᩈᩮᩣ’ᨲᩥ, ᨠᩥᨲ᩠ᨲᩣᩅᨲᩣ ᨶᩩ ᨡᩮᩣ ᩑᨠᩣᩅᩤᩈᩮᩣ ᩉᩮᩣᨲᩦ”ᨲᩥ? ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩈᩦᨾᩴ ᩈᨾ᩠ᨾᨶ᩠ᨶᩥᨲᩩᩴ. ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩈᨾ᩠ᨾᨶ᩠ᨶᩥᨲᨻ᩠ᨻᩣ—  ᨸᨮᨾᩴ ᨶᩥᨾᩥᨲ᩠ᨲᩣ ᨠᩥᨲ᩠ᨲᩮᨲᨻ᩠ᨻᩣ—  ᨸᨻ᩠ᨻᨲᨶᩥᨾᩥᨲ᩠ᨲᩴ, ᨸᩣᩈᩣᨱᨶᩥᨾᩥᨲ᩠ᨲᩴ, ᩅᨶᨶᩥᨾᩥᨲ᩠ᨲᩴ, ᩁᩩᨠ᩠ᨡᨶᩥᨾᩥᨲ᩠ᨲᩴ, ᨾᨣ᩠ᨣᨶᩥᨾᩥᨲ᩠ᨲᩴ, ᩅᨾ᩠ᨾᩥᨠᨶᩥᨾᩥᨲ᩠ᨲᩴ, ᨶᨴᩦᨶᩥᨾᩥᨲ᩠ᨲᩴ, ᩏᨴᨠᨶᩥᨾᩥᨲ᩠ᨲᩴ. ᨶᩥᨾᩥᨲ᩠ᨲᩮ ᨠᩥᨲ᩠ᨲᩮᨲ᩠ᩅᩣ ᨻ᩠ᨿᨲ᩠ᨲᩮᨶ ᨽᩥᨠ᩠ᨡᩩᨶᩣ ᨸᨭᩥᨻᩃᩮᨶ ᩈᩴᨥᩮᩣ ᨬᩣᨸᩮᨲᨻ᩠ᨻᩮᩣ—
</Paragraph>

</Division>
<Division number="139" book="vi-maha">

<Paragraph number="592" book="vi-maha">
‘ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᨿᩣᩅᨲᩣ ᩈᨾᨶ᩠ᨲᩣ ᨶᩥᨾᩥᨲ᩠ᨲᩣ ᨠᩥᨲ᩠ᨲᩥᨲᩣ. ᨿᨴᩥ ᩈᩴᨥᩔ ᨸᨲ᩠ᨲᨠᩃᩖᩴ, ᩈᩴᨥᩮᩣ ᩑᨲᩮᩉᩥ ᨶᩥᨾᩥᨲ᩠ᨲᩮᩉᩥ ᩈᩦᨾᩴ ᩈᨾ᩠ᨾᨶ᩠ᨶᩮᨿ᩠ᨿ ᩈᨾᩣᨶᩈᩴᩅᩤᩈᩴ ᩑᨠᩩᨸᩮᩣᩈᨳᩴ. ᩑᩈᩣ ᨬᨲ᩠ᨲᩥ.
</Paragraph>

<Paragraph number="593" book="vi-maha">
ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᨿᩣᩅᨲᩣ ᩈᨾᨶ᩠ᨲᩣ ᨶᩥᨾᩥᨲ᩠ᨲᩣ ᨠᩥᨲ᩠ᨲᩥᨲᩣ. ᩈᩴᨥᩮᩣ ᩑᨲᩮᩉᩥ ᨶᩥᨾᩥᨲ᩠ᨲᩮᩉᩥ ᩈᩦᨾᩴ ᩈᨾ᩠ᨾᨶ᩠ᨶᨲᩥ ᩈᨾᩣᨶᩈᩴᩅᩤᩈᩴ ᩑᨠᩩᨸᩮᩣᩈᨳᩴ. ᨿᩔᩣᨿᩈ᩠ᨾᨲᩮᩣ ᨡᨾᨲᩥ ᩑᨲᩮᩉᩥ ᨶᩥᨾᩥᨲ᩠ᨲᩮᩉᩥ ᩈᩦᨾᩣᨿ ᩈᨾ᩠ᨾᩩᨲᩥ ᩈᨾᩣᨶᩈᩴᩅᩤᩈᩣᨿ ᩑᨠᩩᨸᩮᩣᩈᨳᩣᨿ, ᩈᩮᩣ ᨲᩩᨱ᩠ᩉᩔ; ᨿᩔ ᨶᨠ᩠ᨡᨾᨲᩥ, ᩈᩮᩣ ᨽᩣᩈᩮᨿ᩠ᨿ. ᩈᨾ᩠ᨾᨲᩣ ᩈᩦᨾᩣ ᩈᩴᨥᩮᨶ ᩑᨲᩮᩉᩥ ᨶᩥᨾᩥᨲ᩠ᨲᩮᩉᩥ ᩈᨾᩣᨶᩈᩴᩅᩤᩈᩣ ᩑᨠᩩᨸᩮᩣᩈᨳᩣ. ᨡᨾᨲᩥ ᩈᩴᨥᩔ, ᨲᩈ᩠ᨾᩣ ᨲᩩᨱ᩠ᩉᩦ, ᩑᩅᨾᩮᨲᩴ ᨵᩤᩁᨿᩣᨾᩦ’”ᨲᩥ.
</Paragraph>

</Division>
<Division number="140" book="vi-maha">

<Paragraph number="594" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ—  “ᨽᨣᩅᨲᩣ ᩈᩦᨾᩣᩈᨾ᩠ᨾᩩᨲᩥ ᩋᨶᩩᨬ᩠ᨬᩣᨲᩣ”ᨲᩥ—  ᩋᨲᩥᨾᩉᨲᩥᨿᩮᩣ ᩈᩦᨾᩣᨿᩮᩣ ᩈᨾ᩠ᨾᨶ᩠ᨶᨶ᩠ᨲᩥ, ᨧᨲᩩᨿᩮᩣᨩᨶᩥᨠᩣᨸᩥ ᨸᨬ᩠ᨧᨿᩮᩣᨩᨶᩥᨠᩣᨸᩥ ᨨᨿᩮᩣᨩᨶᩥᨠᩣᨸᩥ. ᨽᩥᨠ᩠ᨡᩪ ᩏᨸᩮᩣᩈᨳᩴ ᩋᩣᨣᨧ᩠ᨨᨶ᩠ᨲᩣ ᩏᨴ᩠ᨴᩥᩔᨾᩣᨶᩮᨸᩥ ᨸᩣᨲᩥᨾᩮᩣᨠ᩠ᨡᩮ ᩋᩣᨣᨧ᩠ᨨᨶ᩠ᨲᩥ, ᩏᨴ᩠ᨴᩥᨭ᩠ᨮᨾᨲ᩠ᨲᩮᨸᩥ ᩋᩣᨣᨧ᩠ᨨᨶ᩠ᨲᩥ, ᩋᨶ᩠ᨲᩁᩣᨸᩥ ᨸᩁᩥᩅᩈᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᩋᨲᩥᨾᩉᨲᩦ ᩈᩦᨾᩣ ᩈᨾ᩠ᨾᨶ᩠ᨶᩥᨲᨻ᩠ᨻᩣ, ᨧᨲᩩᨿᩮᩣᨩᨶᩥᨠᩣ ᩅᩤ ᨸᨬ᩠ᨧᨿᩮᩣᨩᨶᩥᨠᩣ ᩅᩤ ᨨᨿᩮᩣᨩᨶᩥᨠᩣ ᩅᩤ. ᨿᩮᩣ ᩈᨾ᩠ᨾᨶ᩠ᨶᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨲᩥᨿᩮᩣᨩᨶᨸᩁᨾᩴ ᩈᩦᨾᩴ ᩈᨾ᩠ᨾᨶ᩠ᨶᩥᨲᩩᨶ᩺”ᨲᩥ.
</Paragraph>

<Paragraph number="595" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᨶᨴᩦᨸᩣᩁᩈᩦᨾᩴ ᩈᨾ᩠ᨾᨶ᩠ᨶᨶ᩠ᨲᩥ. ᩏᨸᩮᩣᩈᨳᩴ ᩋᩣᨣᨧ᩠ᨨᨶ᩠ᨲᩣ ᨽᩥᨠ᩠ᨡᩪᨸᩥ ᩅᩩᨿ᩠ᩉᨶ᩠ᨲᩥ, ᨸᨲ᩠ᨲᩣᨸᩥ ᩅᩩᨿ᩠ᩉᨶ᩠ᨲᩥ, ᨧᩦᩅᩁᩣᨶᩥᨸᩥ ᩅᩩᨿ᩠ᩉᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᨶᨴᩦᨸᩣᩁᩈᩦᨾᩣ ᩈᨾ᩠ᨾᨶ᩠ᨶᩥᨲᨻ᩠ᨻᩣ. ᨿᩮᩣ ᩈᨾ᩠ᨾᨶ᩠ᨶᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨿᨲ᩠ᨳᩔ ᨵᩩᩅᨶᩣᩅᩤ ᩅᩤ ᨵᩩᩅᩈᩮᨲᩩ ᩅᩤ, ᩑᩅᩁᩪᨸᩴ ᨶᨴᩦᨸᩣᩁᩈᩦᨾᩴ ᩈᨾ᩠ᨾᨶ᩠ᨶᩥᨲᩩᨶ᩺”ᨲᩥ.
</Paragraph>
</Division>