---
title: "2.5 ᩏᨸᩮᩣᩈᨳᩣᨣᩤᩁᨠᨳᩣ"
tableOfContents: false
sidebar:
  order: 34
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="141" book="vi-maha">

<Paragraph number="596" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᩋᨶᩩᨸᩁᩥᩅᩮᨱᩥᨿᩴ ᨸᩣᨲᩥᨾᩮᩣᨠ᩠ᨡᩴ ᩏᨴ᩠ᨴᩥᩈᨶ᩠ᨲᩥ ᩋᩈᩘᨠᩮᨲᩮᨶ. ᩋᩣᨣᨶ᩠ᨲᩩᨠᩣ ᨽᩥᨠ᩠ᨡᩪ ᨶ ᨩᩣᨶᨶ᩠ᨲᩥ—  “ᨠᨲ᩠ᨳ ᩅᩤ ᩋᨩ᩠ᨩᩩᨸᩮᩣᩈᨳᩮᩣ ᨠᩁᩦᨿᩥᩔᨲᩦ”ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᩋᨶᩩᨸᩁᩥᩅᩮᨱᩥᨿᩴ ᨸᩣᨲᩥᨾᩮᩣᨠ᩠ᨡᩴ ᩏᨴ᩠ᨴᩥᩈᩥᨲᨻ᩠ᨻᩴ ᩋᩈᩘᨠᩮᨲᩮᨶ. ᨿᩮᩣ ᩏᨴ᩠ᨴᩥᩈᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩏᨸᩮᩣᩈᨳᩣᨣᩤᩁᩴ ᩈᨾ᩠ᨾᨶ᩠ᨶᩥᨲ᩠ᩅᩣ ᩏᨸᩮᩣᩈᨳᩴ ᨠᩣᨲᩩᩴ, ᨿᩴ ᩈᩴᨥᩮᩣ ᩋᩣᨠᩘᨡᨲᩥ ᩅᩥᩉᩣᩁᩴ ᩅᩤ ᩋᨯ᩠ᨰᨿᩮᩣᨣᩴ ᩅᩤ ᨸᩣᩈᩣᨴᩴ ᩅᩤ ᩉᨾ᩠ᨾᩥᨿᩴ ᩅᩤ ᨣᩩᩉᩴ ᩅᩤ. ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩈᨾ᩠ᨾᨶ᩠ᨶᩥᨲᨻ᩠ᨻᩴ. ᨻ᩠ᨿᨲ᩠ᨲᩮᨶ ᨽᩥᨠ᩠ᨡᩩᨶᩣ ᨸᨭᩥᨻᩃᩮᨶ ᩈᩴᨥᩮᩣ ᨬᩣᨸᩮᨲᨻ᩠ᨻᩮᩣ—
</Paragraph>

<Paragraph number="597" book="vi-maha">
‘ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᨿᨴᩥ ᩈᩴᨥᩔ ᨸᨲ᩠ᨲᨠᩃᩖᩴ, ᩈᩴᨥᩮᩣ ᩍᨲ᩠ᨳᨶ᩠ᨶᩣᨾᩴ ᩅᩥᩉᩣᩁᩴ ᩏᨸᩮᩣᩈᨳᩣᨣᩤᩁᩴ ᩈᨾ᩠ᨾᨶ᩠ᨶᩮᨿ᩠ᨿ. ᩑᩈᩣ ᨬᨲ᩠ᨲᩥ.
</Paragraph>

<Paragraph number="598" book="vi-maha">
ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩈᩴᨥᩮᩣ ᩍᨲ᩠ᨳᨶ᩠ᨶᩣᨾᩴ ᩅᩥᩉᩣᩁᩴ ᩏᨸᩮᩣᩈᨳᩣᨣᩤᩁᩴ ᩈᨾ᩠ᨾᨶ᩠ᨶᨲᩥ. ᨿᩔᩣᨿᩈ᩠ᨾᨲᩮᩣ ᨡᨾᨲᩥ ᩍᨲ᩠ᨳᨶ᩠ᨶᩣᨾᩔ ᩅᩥᩉᩣᩁᩔ ᩏᨸᩮᩣᩈᨳᩣᨣᩤᩁᩔ ᩈᨾ᩠ᨾᩩᨲᩥ, ᩈᩮᩣ ᨲᩩᨱ᩠ᩉᩔ; ᨿᩔ ᨶᨠ᩠ᨡᨾᨲᩥ, ᩈᩮᩣ ᨽᩣᩈᩮᨿ᩠ᨿ. ᩈᨾ᩠ᨾᨲᩮᩣ ᩈᩴᨥᩮᨶ ᩍᨲ᩠ᨳᨶ᩠ᨶᩣᨾᩮᩣ ᩅᩥᩉᩣᩁᩮᩣ ᩏᨸᩮᩣᩈᨳᩣᨣᩤᩁᩴ. ᨡᨾᨲᩥ ᩈᩴᨥᩔ, ᨲᩈ᩠ᨾᩣ ᨲᩩᨱ᩠ᩉᩦ, ᩑᩅᨾᩮᨲᩴ ᨵᩤᩁᨿᩣᨾᩦ’”ᨲᩥ.
</Paragraph>

<Paragraph number="599" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩈ᩠ᨾᩥᩴ ᩋᩣᩅᩤᩈᩮ ᨴ᩠ᩅᩮ ᩏᨸᩮᩣᩈᨳᩣᨣᩤᩁᩣᨶᩥ ᩈᨾ᩠ᨾᨲᩣᨶᩥ ᩉᩮᩣᨶ᩠ᨲᩥ. ᨽᩥᨠ᩠ᨡᩪ ᩏᨽᨿᨲ᩠ᨳ ᩈᨶ᩠ᨶᩥᨸᨲᨶ᩠ᨲᩥ—  “ᩍᨵ ᩏᨸᩮᩣᩈᨳᩮᩣ ᨠᩁᩦᨿᩥᩔᨲᩥ, ᩍᨵ ᩏᨸᩮᩣᩈᨳᩮᩣ ᨠᩁᩦᨿᩥᩔᨲᩦ”ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᩑᨠᩈ᩠ᨾᩥᩴ ᩋᩣᩅᩤᩈᩮ ᨴ᩠ᩅᩮ ᩏᨸᩮᩣᩈᨳᩣᨣᩤᩁᩣᨶᩥ ᩈᨾ᩠ᨾᨶ᩠ᨶᩥᨲᨻ᩠ᨻᩣᨶᩥ. ᨿᩮᩣ ᩈᨾ᩠ᨾᨶ᩠ᨶᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩑᨠᩴ ᩈᨾᩪᩉᨶᩥᨲ᩠ᩅᩣ ᩑᨠᨲ᩠ᨳ ᩏᨸᩮᩣᩈᨳᩴ ᨠᩣᨲᩩᩴ. ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩈᨾᩪᩉᨶ᩠ᨲᨻ᩠ᨻᩴ. ᨻ᩠ᨿᨲ᩠ᨲᩮᨶ ᨽᩥᨠ᩠ᨡᩩᨶᩣ ᨸᨭᩥᨻᩃᩮᨶ ᩈᩴᨥᩮᩣ ᨬᩣᨸᩮᨲᨻ᩠ᨻᩮᩣ—
</Paragraph>

<Paragraph number="600" book="vi-maha">
‘ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᨿᨴᩥ ᩈᩴᨥᩔ ᨸᨲ᩠ᨲᨠᩃᩖᩴ, ᩈᩴᨥᩮᩣ ᩍᨲ᩠ᨳᨶ᩠ᨶᩣᨾᩴ ᩏᨸᩮᩣᩈᨳᩣᨣᩤᩁᩴ ᩈᨾᩪᩉᨶᩮᨿ᩠ᨿ. ᩑᩈᩣ ᨬᨲ᩠ᨲᩥ.
</Paragraph>

<Paragraph number="601" book="vi-maha">
ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩈᩴᨥᩮᩣ ᩍᨲ᩠ᨳᨶ᩠ᨶᩣᨾᩴ ᩏᨸᩮᩣᩈᨳᩣᨣᩤᩁᩴ ᩈᨾᩪᩉᨶᨲᩥ. ᨿᩔᩣᨿᩈ᩠ᨾᨲᩮᩣ ᨡᨾᨲᩥ ᩍᨲ᩠ᨳᨶ᩠ᨶᩣᨾᩔ ᩏᨸᩮᩣᩈᨳᩣᨣᩤᩁᩔ ᩈᨾᩩᨣ᩠ᨥᩣᨲᩮᩣ, ᩈᩮᩣ ᨲᩩᨱ᩠ᩉᩔ; ᨿᩔ ᨶᨠ᩠ᨡᨾᨲᩥ, ᩈᩮᩣ ᨽᩣᩈᩮᨿ᩠ᨿ. ᩈᨾᩪᩉᨲᩴ ᩈᩴᨥᩮᨶ ᩍᨲ᩠ᨳᨶ᩠ᨶᩣᨾᩴ ᩏᨸᩮᩣᩈᨳᩣᨣᩤᩁᩴ. ᨡᨾᨲᩥ ᩈᩴᨥᩔ, ᨲᩈ᩠ᨾᩣ ᨲᩩᨱ᩠ᩉᩦ, ᩑᩅᨾᩮᨲᩴ ᨵᩤᩁᨿᩣᨾᩦ’”ᨲᩥ.
</Paragraph>
</Division>