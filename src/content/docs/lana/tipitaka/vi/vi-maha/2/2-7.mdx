---
title: "2.7 ᩋᩅᩥᨸ᩠ᨸᩅᩤᩈᩈᩦᨾᩣᨶᩩᨩᩣᨶᨶ"
tableOfContents: false
sidebar:
  order: 36
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="143" book="vi-maha">

<Paragraph number="607" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᩣᨿᩈ᩠ᨾᩣ ᨾᩉᩣᨠᩔᨸᩮᩣ ᩋᨶ᩠ᨵᨠᩅᩥᨶ᩠ᨴᩣ ᩁᩣᨩᨣᩉᩴ ᩏᨸᩮᩣᩈᨳᩴ ᩋᩣᨣᨧ᩠ᨨᨶ᩠ᨲᩮᩣ ᩋᨶ᩠ᨲᩁᩣᨾᨣ᩠ᨣᩮ ᨶᨴᩥᩴ ᨲᩁᨶ᩠ᨲᩮᩣ ᨾᨶᩴ ᩅᩪᩊ᩠ᩉᩮᩣ ᩋᩉᩮᩣᩈᩥ, ᨧᩦᩅᩁᩣᨶᩥᩔ ᩋᩃᩖᩣᨶᩥ. ᨽᩥᨠ᩠ᨡᩪ ᩋᩣᨿᩈ᩠ᨾᨶ᩠ᨲᩴ ᨾᩉᩣᨠᩔᨸᩴ ᩑᨲᨴᩅᩮᩤᨧᩩᩴ—  “ᨠᩥᩔ ᨲᩮ, ᩋᩣᩅᩩᩈᩮᩣ, ᨧᩦᩅᩁᩣᨶᩥ ᩋᩃᩖᩣᨶᩦ”ᨲᩥ? “ᩍᨵᩤᩉᩴ, ᩋᩣᩅᩩᩈᩮᩣ, ᩋᨶ᩠ᨵᨠᩅᩥᨶ᩠ᨴᩣ ᩁᩣᨩᨣᩉᩴ ᩏᨸᩮᩣᩈᨳᩴ ᩋᩣᨣᨧ᩠ᨨᨶ᩠ᨲᩮᩣ ᩋᨶ᩠ᨲᩁᩣᨾᨣ᩠ᨣᩮ ᨶᨴᩥᩴ ᨲᩁᨶ᩠ᨲᩮᩣ ᨾᨶᨾ᩠ᩉᩥ ᩅᩪᩊ᩠ᩉᩮᩣ. ᨲᩮᨶ ᨾᩮ ᨧᩦᩅᩁᩣᨶᩥ ᩋᩃᩖᩣᨶᩦ”ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨿᩣ ᩈᩣ, ᨽᩥᨠ᩠ᨡᩅᩮ, ᩈᩴᨥᩮᨶ ᩈᩦᨾᩣ ᩈᨾ᩠ᨾᨲᩣ ᩈᨾᩣᨶᩈᩴᩅᩤᩈᩣ ᩑᨠᩩᨸᩮᩣᩈᨳᩣ, ᩈᩴᨥᩮᩣ ᨲᩴ ᩈᩦᨾᩴ ᨲᩥᨧᩦᩅᩁᩮᨶ ᩋᩅᩥᨸ᩠ᨸᩅᩤᩈᩴ ᩈᨾ᩠ᨾᨶ᩠ᨶᨲᩩ. ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩈᨾ᩠ᨾᨶ᩠ᨶᩥᨲᨻ᩠ᨻᩣ. ᨻ᩠ᨿᨲ᩠ᨲᩮᨶ ᨽᩥᨠ᩠ᨡᩩᨶᩣ ᨸᨭᩥᨻᩃᩮᨶ ᩈᩴᨥᩮᩣ ᨬᩣᨸᩮᨲᨻ᩠ᨻᩮᩣ—
</Paragraph>

<Paragraph number="608" book="vi-maha">
‘ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᨿᩣ ᩈᩣ ᩈᩴᨥᩮᨶ ᩈᩦᨾᩣ ᩈᨾ᩠ᨾᨲᩣ ᩈᨾᩣᨶᩈᩴᩅᩤᩈᩣ ᩑᨠᩩᨸᩮᩣᩈᨳᩣ, ᨿᨴᩥ ᩈᩴᨥᩔ ᨸᨲ᩠ᨲᨠᩃᩖᩴ ᩈᩴᨥᩮᩣ ᨲᩴ ᩈᩦᨾᩴ ᨲᩥᨧᩦᩅᩁᩮᨶ ᩋᩅᩥᨸ᩠ᨸᩅᩤᩈᩴ ᩈᨾ᩠ᨾᨶ᩠ᨶᩮᨿ᩠ᨿ. ᩑᩈᩣ ᨬᨲ᩠ᨲᩥ.
</Paragraph>

<Paragraph number="609" book="vi-maha">
ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᨿᩣ ᩈᩣ ᩈᩴᨥᩮᨶ ᩈᩦᨾᩣ ᩈᨾ᩠ᨾᨲᩣ ᩈᨾᩣᨶᩈᩴᩅᩤᩈᩣ ᩑᨠᩩᨸᩮᩣᩈᨳᩣ, ᩈᩴᨥᩮᩣ ᨲᩴ ᩈᩦᨾᩴ ᨲᩥᨧᩦᩅᩁᩮᨶ ᩋᩅᩥᨸ᩠ᨸᩅᩤᩈᩴ ᩈᨾ᩠ᨾᨶ᩠ᨶᨲᩥ. ᨿᩔᩣᨿᩈ᩠ᨾᨲᩮᩣ ᨡᨾᨲᩥ ᩑᨲᩥᩔᩣ ᩈᩦᨾᩣᨿ ᨲᩥᨧᩦᩅᩁᩮᨶ ᩋᩅᩥᨸ᩠ᨸᩅᩤᩈᩣᨿ ᩈᨾ᩠ᨾᩩᨲᩥ, ᩈᩮᩣ ᨲᩩᨱ᩠ᩉᩔ; ᨿᩔ ᨶᨠ᩠ᨡᨾᨲᩥ, ᩈᩮᩣ ᨽᩣᩈᩮᨿ᩠ᨿ. ᩈᨾ᩠ᨾᨲᩣ ᩈᩣ ᩈᩦᨾᩣ ᩈᩴᨥᩮᨶ ᨲᩥᨧᩦᩅᩁᩮᨶ ᩋᩅᩥᨸ᩠ᨸᩅᩤᩈᩣ. ᨡᨾᨲᩥ ᩈᩴᨥᩔ, ᨲᩈ᩠ᨾᩣ ᨲᩩᨱ᩠ᩉᩦ, ᩑᩅᨾᩮᨲᩴ ᨵᩤᩁᨿᩣᨾᩦ’”ᨲᩥ.
</Paragraph>

<Paragraph number="610" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᨽᨣᩅᨲᩣ ᨲᩥᨧᩦᩅᩁᩮᨶ ᩋᩅᩥᨸ᩠ᨸᩅᩤᩈᩈᨾ᩠ᨾᩩᨲᩥ ᩋᨶᩩᨬ᩠ᨬᩣᨲᩣᨲᩥ ᩋᨶ᩠ᨲᩁᨥᩁᩮ ᨧᩦᩅᩁᩣᨶᩥ ᨶᩥᨠ᩠ᨡᩥᨸᨶ᩠ᨲᩥ. ᨲᩣᨶᩥ ᨧᩦᩅᩁᩣᨶᩥ ᨶᩔᨶ᩠ᨲᩥᨸᩥ ᨯᨿ᩠ᩉᨶ᩠ᨲᩥᨸᩥ ᩏᨶ᩠ᨴᩪᩁᩮᩉᩥᨸᩥ ᨡᨩ᩠ᨩᨶ᩠ᨲᩥ. ᨽᩥᨠ᩠ᨡᩪ ᨴᩩᨧ᩠ᨧᩮᩣᩊᩣ ᩉᩮᩣᨶ᩠ᨲᩥ ᩃᩪᨡᨧᩦᩅᩁᩣ. ᨽᩥᨠ᩠ᨡᩪ ᩑᩅᨾᩣᩉᩴᩈᩩ—  “ᨠᩥᩔ ᨲᩩᨾ᩠ᩉᩮ, ᩋᩣᩅᩩᩈᩮᩣ, ᨴᩩᨧ᩠ᨧᩮᩣᩊᩣ ᩃᩪᨡᨧᩦᩅᩁᩣ”ᨲᩥ? “ᩍᨵ ᨾᨿᩴ, ᩋᩣᩅᩩᩈᩮᩣ, ᨽᨣᩅᨲᩣ ᨲᩥᨧᩦᩅᩁᩮᨶ ᩋᩅᩥᨸ᩠ᨸᩅᩤᩈᩈᨾ᩠ᨾᩩᨲᩥ ᩋᨶᩩᨬ᩠ᨬᩣᨲᩣᨲᩥ ᩋᨶ᩠ᨲᩁᨥᩁᩮ ᨧᩦᩅᩁᩣᨶᩥ ᨶᩥᨠ᩠ᨡᩥᨸᩥᨾ᩠ᩉᩣ. ᨲᩣᨶᩥ ᨧᩦᩅᩁᩣᨶᩥ ᨶᨭ᩠ᨮᩣᨶᩥᨸᩥ ᨴᨯ᩠ᨰᩣᨶᩥᨸᩥ, ᩏᨶ᩠ᨴᩪᩁᩮᩉᩥᨸᩥ ᨡᩣᨿᩥᨲᩣᨶᩥ, ᨲᩮᨶ ᨾᨿᩴ ᨴᩩᨧ᩠ᨧᩮᩣᩊᩣ ᩃᩪᨡᨧᩦᩅᩁᩣ”ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨿᩣ ᩈᩣ, ᨽᩥᨠ᩠ᨡᩅᩮ, ᩈᩴᨥᩮᨶ ᩈᩦᨾᩣ ᩈᨾ᩠ᨾᨲᩣ ᩈᨾᩣᨶᩈᩴᩅᩤᩈᩣ ᩑᨠᩩᨸᩮᩣᩈᨳᩣ, ᩈᩴᨥᩮᩣ ᨲᩴ ᩈᩦᨾᩴ ᨲᩥᨧᩦᩅᩁᩮᨶ ᩋᩅᩥᨸ᩠ᨸᩅᩤᩈᩴ ᩈᨾ᩠ᨾᨶ᩠ᨶᨲᩩ, ᨮᨸᩮᨲ᩠ᩅᩣ ᨣᩤᨾᨬ᩠ᨧ ᨣᩤᨾᩪᨸᨧᩣᩁᨬ᩠ᨧ. ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩈᨾ᩠ᨾᨶ᩠ᨶᩥᨲᨻ᩠ᨻᩣ. ᨻ᩠ᨿᨲ᩠ᨲᩮᨶ ᨽᩥᨠ᩠ᨡᩩᨶᩣ ᨸᨭᩥᨻᩃᩮᨶ ᩈᩴᨥᩮᩣ ᨬᩣᨸᩮᨲᨻ᩠ᨻᩮᩣ—
</Paragraph>

</Division>
<Division number="144" book="vi-maha">

<Paragraph number="611" book="vi-maha">
‘ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᨿᩣ ᩈᩣ ᩈᩴᨥᩮᨶ ᩈᩦᨾᩣ ᩈᨾ᩠ᨾᨲᩣ ᩈᨾᩣᨶᩈᩴᩅᩤᩈᩣ ᩑᨠᩩᨸᩮᩣᩈᨳᩣ ᨿᨴᩥ ᩈᩴᨥᩔ ᨸᨲ᩠ᨲᨠᩃᩖᩴ, ᩈᩴᨥᩮᩣ ᨲᩴ ᩈᩦᨾᩴ ᨲᩥᨧᩦᩅᩁᩮᨶ ᩋᩅᩥᨸ᩠ᨸᩅᩤᩈᩴ ᩈᨾ᩠ᨾᨶ᩠ᨶᩮᨿ᩠ᨿ, ᨮᨸᩮᨲ᩠ᩅᩣ ᨣᩤᨾᨬ᩠ᨧ ᨣᩤᨾᩪᨸᨧᩣᩁᨬ᩠ᨧ. ᩑᩈᩣ ᨬᨲ᩠ᨲᩥ.
</Paragraph>

<Paragraph number="612" book="vi-maha">
ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᨿᩣ ᩈᩣ ᩈᩴᨥᩮᨶ ᩈᩦᨾᩣ ᩈᨾ᩠ᨾᨲᩣ ᩈᨾᩣᨶᩈᩴᩅᩤᩈᩣ ᩑᨠᩩᨸᩮᩣᩈᨳᩣ, ᩈᩴᨥᩮᩣ ᨲᩴ ᩈᩦᨾᩴ ᨲᩥᨧᩦᩅᩁᩮᨶ ᩋᩅᩥᨸ᩠ᨸᩅᩤᩈᩴ ᩈᨾ᩠ᨾᨶ᩠ᨶᨲᩥ, ᨮᨸᩮᨲ᩠ᩅᩣ ᨣᩤᨾᨬ᩠ᨧ ᨣᩤᨾᩪᨸᨧᩣᩁᨬ᩠ᨧ. ᨿᩔᩣᨿᩈ᩠ᨾᨲᩮᩣ ᨡᨾᨲᩥ ᩑᨲᩥᩔᩣ ᩈᩦᨾᩣᨿ ᨲᩥᨧᩦᩅᩁᩮᨶ ᩋᩅᩥᨸ᩠ᨸᩅᩤᩈᩣᨿ ᩈᨾ᩠ᨾᩩᨲᩥ, ᨮᨸᩮᨲ᩠ᩅᩣ ᨣᩤᨾᨬ᩠ᨧ ᨣᩤᨾᩪᨸᨧᩣᩁᨬ᩠ᨧ, ᩈᩮᩣ ᨲᩩᨱ᩠ᩉᩔ; ᨿᩔ ᨶᨠ᩠ᨡᨾᨲᩥ, ᩈᩮᩣ ᨽᩣᩈᩮᨿ᩠ᨿ. ᩈᨾ᩠ᨾᨲᩣ ᩈᩣ ᩈᩦᨾᩣ ᩈᩴᨥᩮᨶ ᨲᩥᨧᩦᩅᩁᩮᨶ ᩋᩅᩥᨸ᩠ᨸᩅᩤᩈᩣ, ᨮᨸᩮᨲ᩠ᩅᩣ ᨣᩤᨾᨬ᩠ᨧ ᨣᩤᨾᩪᨸᨧᩣᩁᨬ᩠ᨧ. ᨡᨾᨲᩥ ᩈᩴᨥᩔ, ᨲᩈ᩠ᨾᩣ ᨲᩩᨱ᩠ᩉᩦ, ᩑᩅᨾᩮᨲᩴ ᨵᩤᩁᨿᩣᨾᩦ’”ᨲᩥ.
</Paragraph>
</Division>