---
title: "2.11 ᩈᩴᨡᩥᨲ᩠ᨲᩮᨶ ᨸᩣᨲᩥᨾᩮᩣᨠ᩠ᨡᩩᨴ᩠ᨴᩮᩈᩣᨴᩥ"
tableOfContents: false
sidebar:
  order: 3
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="150" book="vi-maha">

<Paragraph number="624" book="vi-maha">
ᩋᨳ ᨡᩮᩣ ᨽᩥᨠ᩠ᨡᩪᨶᩴ ᩑᨲᨴᩉᩮᩣᩈᩥ—  “ᨠᨲᩥ ᨶᩩ ᨡᩮᩣ ᨸᩣᨲᩥᨾᩮᩣᨠ᩠ᨡᩩᨴ᩠ᨴᩮᩈᩣ”ᨲᩥ? ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨸᨬ᩠ᨧᩥᨾᩮ, ᨽᩥᨠ᩠ᨡᩅᩮ, ᨸᩣᨲᩥᨾᩮᩣᨠ᩠ᨡᩩᨴ᩠ᨴᩮᩈᩣ. ᨶᩥᨴᩤᨶᩴ ᩏᨴ᩠ᨴᩥᩈᩥᨲ᩠ᩅᩣ ᩋᩅᩈᩮᩈᩴ ᩈᩩᨲᩮᨶ ᩈᩣᩅᩮᨲᨻ᩠ᨻᩴ. ᩋᨿᩴ ᨸᨮᨾᩮᩣ ᨸᩣᨲᩥᨾᩮᩣᨠ᩠ᨡᩩᨴ᩠ᨴᩮᩈᩮᩣ. ᨶᩥᨴᩤᨶᩴ ᩏᨴ᩠ᨴᩥᩈᩥᨲ᩠ᩅᩣ ᨧᨲ᩠ᨲᩣᩁᩥ ᨸᩣᩁᩣᨩᩥᨠᩣᨶᩥ ᩏᨴ᩠ᨴᩥᩈᩥᨲ᩠ᩅᩣ ᩋᩅᩈᩮᩈᩴ ᩈᩩᨲᩮᨶ ᩈᩣᩅᩮᨲᨻ᩠ᨻᩴ. ᩋᨿᩴ ᨴᩩᨲᩥᨿᩮᩣ ᨸᩣᨲᩥᨾᩮᩣᨠ᩠ᨡᩩᨴ᩠ᨴᩮᩈᩮᩣ. ᨶᩥᨴᩤᨶᩴ ᩏᨴ᩠ᨴᩥᩈᩥᨲ᩠ᩅᩣ ᨧᨲ᩠ᨲᩣᩁᩥ ᨸᩣᩁᩣᨩᩥᨠᩣᨶᩥ ᩏᨴ᩠ᨴᩥᩈᩥᨲ᩠ᩅᩣ ᨲᩮᩁᩈ ᩈᩴᨥᩣᨴᩥᩈᩮᩈᩮ ᩏᨴ᩠ᨴᩥᩈᩥᨲ᩠ᩅᩣ ᩋᩅᩈᩮᩈᩴ ᩈᩩᨲᩮᨶ ᩈᩣᩅᩮᨲᨻ᩠ᨻᩴ. ᩋᨿᩴ ᨲᨲᩥᨿᩮᩣ ᨸᩣᨲᩥᨾᩮᩣᨠ᩠ᨡᩩᨴ᩠ᨴᩮᩈᩮᩣ. ᨶᩥᨴᩤᨶᩴ ᩏᨴ᩠ᨴᩥᩈᩥᨲ᩠ᩅᩣ ᨧᨲ᩠ᨲᩣᩁᩥ ᨸᩣᩁᩣᨩᩥᨠᩣᨶᩥ ᩏᨴ᩠ᨴᩥᩈᩥᨲ᩠ᩅᩣ ᨲᩮᩁᩈ ᩈᩴᨥᩣᨴᩥᩈᩮᩈᩮ ᩏᨴ᩠ᨴᩥᩈᩥᨲ᩠ᩅᩣ ᨴ᩠ᩅᩮ ᩋᨶᩥᨿᨲᩮ ᩏᨴ᩠ᨴᩥᩈᩥᨲ᩠ᩅᩣ ᩋᩅᩈᩮᩈᩴ ᩈᩩᨲᩮᨶ ᩈᩣᩅᩮᨲᨻ᩠ᨻᩴ. ᩋᨿᩴ ᨧᨲᩩᨲ᩠ᨳᩮᩣ ᨸᩣᨲᩥᨾᩮᩣᨠ᩠ᨡᩩᨴ᩠ᨴᩮᩈᩮᩣ. ᩅᩥᨲ᩠ᨳᩣᩁᩮᨶᩮᩅ ᨸᨬ᩠ᨧᨾᩮᩣ. ᩍᨾᩮ ᨡᩮᩣ, ᨽᩥᨠ᩠ᨡᩅᩮ, ᨸᨬ᩠ᨧ ᨸᩣᨲᩥᨾᩮᩣᨠ᩠ᨡᩩᨴ᩠ᨴᩮᩈᩣ”ᨲᩥ.
</Paragraph>

<Paragraph number="625" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ—  “ᨽᨣᩅᨲᩣ ᩈᩴᨡᩥᨲ᩠ᨲᩮᨶ ᨸᩣᨲᩥᨾᩮᩣᨠ᩠ᨡᩩᨴ᩠ᨴᩮᩈᩮᩣ ᩋᨶᩩᨬ᩠ᨬᩣᨲᩮᩣ”ᨲᩥ—  ᩈᨻ᩠ᨻᨠᩣᩃᩴ ᩈᩴᨡᩥᨲ᩠ᨲᩮᨶ ᨸᩣᨲᩥᨾᩮᩣᨠ᩠ᨡᩴ ᩏᨴ᩠ᨴᩥᩈᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᩈᩴᨡᩥᨲ᩠ᨲᩮᨶ ᨸᩣᨲᩥᨾᩮᩣᨠ᩠ᨡᩴ ᩏᨴ᩠ᨴᩥᩈᩥᨲᨻ᩠ᨻᩴ. ᨿᩮᩣ ᩏᨴ᩠ᨴᩥᩈᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>

<Paragraph number="626" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨠᩮᩣᩈᩃᩮᩈᩩ ᨩᨶᨸᨴᩮ ᩋᨬ᩠ᨬᨲᩁᩈ᩠ᨾᩥᩴ ᩋᩣᩅᩤᩈᩮ ᨲᨴᩉᩩᨸᩮᩣᩈᨳᩮ ᩈᩅᩁᨽᨿᩴ ᩋᩉᩮᩣᩈᩥ. ᨽᩥᨠ᩠ᨡᩪ ᨶᩣᩈᨠ᩠ᨡᩥᩴᩈᩩ ᩅᩥᨲ᩠ᨳᩣᩁᩮᨶ ᨸᩣᨲᩥᨾᩮᩣᨠ᩠ᨡᩴ ᩏᨴ᩠ᨴᩥᩈᩥᨲᩩᩴ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩈᨲᩥ ᩋᨶ᩠ᨲᩁᩣᨿᩮ ᩈᩴᨡᩥᨲ᩠ᨲᩮᨶ ᨸᩣᨲᩥᨾᩮᩣᨠ᩠ᨡᩴ ᩏᨴ᩠ᨴᩥᩈᩥᨲᩩᨶ᩺”ᨲᩥ.
</Paragraph>

<Paragraph number="627" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᩋᩈᨲᩥᨸᩥ ᩋᨶ᩠ᨲᩁᩣᨿᩮ ᩈᩴᨡᩥᨲ᩠ᨲᩮᨶ ᨸᩣᨲᩥᨾᩮᩣᨠ᩠ᨡᩴ ᩏᨴ᩠ᨴᩥᩈᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᩋᩈᨲᩥ ᩋᨶ᩠ᨲᩁᩣᨿᩮ ᩈᩴᨡᩥᨲ᩠ᨲᩮᨶ ᨸᩣᨲᩥᨾᩮᩣᨠ᩠ᨡᩴ ᩏᨴ᩠ᨴᩥᩈᩥᨲᨻ᩠ᨻᩴ. ᨿᩮᩣ ᩏᨴ᩠ᨴᩥᩈᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩈᨲᩥ ᩋᨶ᩠ᨲᩁᩣᨿᩮ ᩈᩴᨡᩥᨲ᩠ᨲᩮᨶ ᨸᩣᨲᩥᨾᩮᩣᨠ᩠ᨡᩴ ᩏᨴ᩠ᨴᩥᩈᩥᨲᩩᩴ. ᨲᨲᩕᩥᨾᩮ ᩋᨶ᩠ᨲᩁᩣᨿᩣ—  ᩁᩣᨩᨶ᩠ᨲᩁᩣᨿᩮᩣ, ᨧᩮᩣᩁᨶ᩠ᨲᩁᩣᨿᩮᩣ, ᩋᨣ᩠ᨿᨶ᩠ᨲᩁᩣᨿᩮᩣ, ᩏᨴᨠᨶ᩠ᨲᩁᩣᨿᩮᩣ, ᨾᨶᩩᩔᨶ᩠ᨲᩁᩣᨿᩮᩣ, ᩋᨾᨶᩩᩔᨶ᩠ᨲᩁᩣᨿᩮᩣ, ᩅᩤᩊᨶ᩠ᨲᩁᩣᨿᩮᩣ, ᩈᩁᩦᩈᨸᨶ᩠ᨲᩁᩣᨿᩮᩣ, ᨩᩦᩅᩥᨲᨶ᩠ᨲᩁᩣᨿᩮᩣ, ᨻᩕᩉ᩠ᨾᨧᩁᩥᨿᨶ᩠ᨲᩁᩣᨿᩮᩣᨲᩥ. ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩑᩅᩁᩪᨸᩮᩈᩩ ᩋᨶ᩠ᨲᩁᩣᨿᩮᩈᩩ ᩈᩴᨡᩥᨲ᩠ᨲᩮᨶ ᨸᩣᨲᩥᨾᩮᩣᨠ᩠ᨡᩴ ᩏᨴ᩠ᨴᩥᩈᩥᨲᩩᩴ, ᩋᩈᨲᩥ ᩋᨶ᩠ᨲᩁᩣᨿᩮ ᩅᩥᨲ᩠ᨳᩣᩁᩮᨶᩣ”ᨲᩥ.
</Paragraph>

<Paragraph number="628" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᩈᩴᨥᨾᨩ᩠ᨫᩮ ᩋᨶᨩ᩠ᨫᩥᨭ᩠ᨮᩣ ᨵᨾ᩠ᨾᩴ ᨽᩣᩈᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᩈᩴᨥᨾᨩ᩠ᨫᩮ ᩋᨶᨩ᩠ᨫᩥᨭ᩠ᨮᩮᨶ ᨵᨾ᩠ᨾᩮᩣ ᨽᩣᩈᩥᨲᨻ᩠ᨻᩮᩣ. ᨿᩮᩣ ᨽᩣᩈᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨳᩮᩁᩮᨶ ᨽᩥᨠ᩠ᨡᩩᨶᩣ ᩈᩣᨾᩴ ᩅᩤ ᨵᨾ᩠ᨾᩴ ᨽᩣᩈᩥᨲᩩᩴ ᨸᩁᩴ ᩅᩤ ᩋᨩ᩠ᨫᩮᩈᩥᨲᩩᨶ᩺”ᨲᩥ.
</Paragraph>
</Division>