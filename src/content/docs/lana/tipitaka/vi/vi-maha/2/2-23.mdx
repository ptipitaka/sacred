---
title: "2.23 ᩏᨾ᩠ᨾᨲ᩠ᨲᨠᩈᨾ᩠ᨾᩩᨲᩥ"
tableOfContents: false
sidebar:
  order: 16
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="167" book="vi-maha">

<Paragraph number="695" book="vi-maha">
ᩋᨳ ᨡᩮᩣ ᨽᨣᩅᩤ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᩈᨶ᩠ᨶᩥᨸᨲᨳ, ᨽᩥᨠ᩠ᨡᩅᩮ, ᩋᨲ᩠ᨳᩥ ᩈᩴᨥᩔ ᨠᩁᨱᩦᨿᨶ᩺”ᨲᩥ. ᩑᩅᩴ ᩅᩩᨲ᩠ᨲᩮ, ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᩋᨲ᩠ᨳᩥ, ᨽᨶ᩠ᨲᩮ, ᨣᨣ᩠ᨣᩮᩤ ᨶᩣᨾ ᨽᩥᨠ᩠ᨡᩩ ᩏᨾ᩠ᨾᨲ᩠ᨲᨠᩮᩣ, ᩈᩮᩣ ᩋᨶᩣᨣᨲᩮᩣ”ᨲᩥ.
</Paragraph>

<Paragraph number="696" book="vi-maha">
“ᨴ᩠ᩅᩮᨾᩮ, ᨽᩥᨠ᩠ᨡᩅᩮ, ᩏᨾ᩠ᨾᨲ᩠ᨲᨠᩣ—  ᩋᨲ᩠ᨳᩥ, ᨽᩥᨠ᩠ᨡᩅᩮ, ᨽᩥᨠ᩠ᨡᩩ ᩏᨾ᩠ᨾᨲ᩠ᨲᨠᩮᩣ ᩈᩁᨲᩥᨸᩥ ᩏᨸᩮᩣᩈᨳᩴ ᨶᨸᩥ ᩈᩁᨲᩥ, ᩈᩁᨲᩥᨸᩥ ᩈᩴᨥᨠᨾ᩠ᨾᩴ ᨶᨸᩥ ᩈᩁᨲᩥ, ᩋᨲ᩠ᨳᩥ ᨶᩮᩅ ᩈᩁᨲᩥ; ᩋᩣᨣᨧ᩠ᨨᨲᩥᨸᩥ ᩏᨸᩮᩣᩈᨳᩴ ᨶᨸᩥ ᩋᩣᨣᨧ᩠ᨨᨲᩥ, ᩋᩣᨣᨧ᩠ᨨᨲᩥᨸᩥ ᩈᩴᨥᨠᨾ᩠ᨾᩴ ᨶᨸᩥ ᩋᩣᨣᨧ᩠ᨨᨲᩥ, ᩋᨲ᩠ᨳᩥ ᨶᩮᩅ ᩋᩣᨣᨧ᩠ᨨᨲᩥ. ᨲᨲᩕ, ᨽᩥᨠ᩠ᨡᩅᩮ, ᨿ᩠ᩅᩣᨿᩴ ᩏᨾ᩠ᨾᨲ᩠ᨲᨠᩮᩣ ᩈᩁᨲᩥᨸᩥ ᩏᨸᩮᩣᩈᨳᩴ ᨶᨸᩥ ᩈᩁᨲᩥ, ᩈᩁᨲᩥᨸᩥ ᩈᩴᨥᨠᨾ᩠ᨾᩴ ᨶᨸᩥ ᩈᩁᨲᩥ, ᩋᩣᨣᨧ᩠ᨨᨲᩥᨸᩥ ᩏᨸᩮᩣᩈᨳᩴ ᨶᨸᩥ ᩋᩣᨣᨧ᩠ᨨᨲᩥ, ᩋᩣᨣᨧ᩠ᨨᨲᩥᨸᩥ ᩈᩴᨥᨠᨾ᩠ᨾᩴ ᨶᨸᩥ ᩋᩣᨣᨧ᩠ᨨᨲᩥ, ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩑᩅᩁᩪᨸᩔ ᩏᨾ᩠ᨾᨲ᩠ᨲᨠᩔ ᩏᨾ᩠ᨾᨲ᩠ᨲᨠᩈᨾ᩠ᨾᩩᨲᩥᩴ ᨴᩤᨲᩩᩴ. ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᨴᩤᨲᨻ᩠ᨻᩣ. ᨻ᩠ᨿᨲ᩠ᨲᩮᨶ ᨽᩥᨠ᩠ᨡᩩᨶᩣ ᨸᨭᩥᨻᩃᩮᨶ ᩈᩴᨥᩮᩣ ᨬᩣᨸᩮᨲᨻ᩠ᨻᩮᩣ—
</Paragraph>

<Paragraph number="697" book="vi-maha">
‘ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᨣᨣ᩠ᨣᩮᩤ ᨽᩥᨠ᩠ᨡᩩ ᩏᨾ᩠ᨾᨲ᩠ᨲᨠᩮᩣ—  ᩈᩁᨲᩥᨸᩥ ᩏᨸᩮᩣᩈᨳᩴ ᨶᨸᩥ ᩈᩁᨲᩥ, ᩈᩁᨲᩥᨸᩥ ᩈᩴᨥᨠᨾ᩠ᨾᩴ ᨶᨸᩥ ᩈᩁᨲᩥ, ᩋᩣᨣᨧ᩠ᨨᨲᩥᨸᩥ ᩏᨸᩮᩣᩈᨳᩴ ᨶᨸᩥ ᩋᩣᨣᨧ᩠ᨨᨲᩥ, ᩋᩣᨣᨧ᩠ᨨᨲᩥᨸᩥ ᩈᩴᨥᨠᨾ᩠ᨾᩴ ᨶᨸᩥ ᩋᩣᨣᨧ᩠ᨨᨲᩥ. ᨿᨴᩥ ᩈᩴᨥᩔ ᨸᨲ᩠ᨲᨠᩃᩖᩴ, ᩈᩴᨥᩮᩣ ᨣᨣ᩠ᨣᩔ ᨽᩥᨠ᩠ᨡᩩᨶᩮᩣ ᩏᨾ᩠ᨾᨲ᩠ᨲᨠᩔ ᩏᨾ᩠ᨾᨲ᩠ᨲᨠᩈᨾ᩠ᨾᩩᨲᩥᩴ ᨴᨴᩮᨿ᩠ᨿ. ᩈᩁᩮᨿ᩠ᨿ ᩅᩤ ᨣᨣ᩠ᨣᩮᩤ ᨽᩥᨠ᩠ᨡᩩ ᩏᨸᩮᩣᩈᨳᩴ ᨶ ᩅᩤ ᩈᩁᩮᨿ᩠ᨿ, ᩈᩁᩮᨿ᩠ᨿ ᩅᩤ ᩈᩴᨥᨠᨾ᩠ᨾᩴ ᨶ ᩅᩤ ᩈᩁᩮᨿ᩠ᨿ, ᩋᩣᨣᨧ᩠ᨨᩮᨿ᩠ᨿ ᩅᩤ ᩏᨸᩮᩣᩈᨳᩴ ᨶ ᩅᩤ ᩋᩣᨣᨧ᩠ᨨᩮᨿ᩠ᨿ, ᩋᩣᨣᨧ᩠ᨨᩮᨿ᩠ᨿ ᩅᩤ ᩈᩴᨥᨠᨾ᩠ᨾᩴ ᨶ ᩅᩤ ᩋᩣᨣᨧ᩠ᨨᩮᨿ᩠ᨿ, ᩈᩴᨥᩮᩣ ᩈᩉ ᩅᩤ ᨣᨣ᩠ᨣᩮᨶ ᩅᩥᨶᩣ ᩅᩤ ᨣᨣ᩠ᨣᩮᨶ ᩏᨸᩮᩣᩈᨳᩴ ᨠᩁᩮᨿ᩠ᨿ, ᩈᩴᨥᨠᨾ᩠ᨾᩴ ᨠᩁᩮᨿ᩠ᨿ. ᩑᩈᩣ ᨬᨲ᩠ᨲᩥ.
</Paragraph>

<Paragraph number="698" book="vi-maha">
ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᨣᨣ᩠ᨣᩮᩤ ᨽᩥᨠ᩠ᨡᩩ ᩏᨾ᩠ᨾᨲ᩠ᨲᨠᩮᩣ—  ᩈᩁᨲᩥᨸᩥ ᩏᨸᩮᩣᩈᨳᩴ ᨶᨸᩥ ᩈᩁᨲᩥ, ᩈᩁᨲᩥᨸᩥ ᩈᩴᨥᨠᨾ᩠ᨾᩴ ᨶᨸᩥ ᩈᩁᨲᩥ, ᩋᩣᨣᨧ᩠ᨨᨲᩥᨸᩥ ᩏᨸᩮᩣᩈᨳᩴ ᨶᨸᩥ ᩋᩣᨣᨧ᩠ᨨᨲᩥ, ᩋᩣᨣᨧ᩠ᨨᨲᩥᨸᩥ ᩈᩴᨥᨠᨾ᩠ᨾᩴ ᨶᨸᩥ ᩋᩣᨣᨧ᩠ᨨᨲᩥ. ᩈᩴᨥᩮᩣ ᨣᨣ᩠ᨣᩔ ᨽᩥᨠ᩠ᨡᩩᨶᩮᩣ ᩏᨾ᩠ᨾᨲ᩠ᨲᨠᩔ ᩏᨾ᩠ᨾᨲ᩠ᨲᨠᩈᨾ᩠ᨾᩩᨲᩥᩴ ᨴᩮᨲᩥ. ᩈᩁᩮᨿ᩠ᨿ ᩅᩤ ᨣᨣ᩠ᨣᩮᩤ ᨽᩥᨠ᩠ᨡᩩ ᩏᨸᩮᩣᩈᨳᩴ ᨶ ᩅᩤ ᩈᩁᩮᨿ᩠ᨿ, ᩈᩁᩮᨿ᩠ᨿ ᩅᩤ ᩈᩴᨥᨠᨾ᩠ᨾᩴ ᨶ ᩅᩤ ᩈᩁᩮᨿ᩠ᨿᩴ, ᩋᩣᨣᨧ᩠ᨨᩮᨿ᩠ᨿ ᩅᩤ ᩏᨸᩮᩣᩈᨳᩴ ᨶ ᩅᩤ ᩋᩣᨣᨧ᩠ᨨᩮᨿ᩠ᨿ, ᩋᩣᨣᨧ᩠ᨨᩮᨿ᩠ᨿ ᩅᩤ ᩈᩴᨥᨠᨾ᩠ᨾᩴ ᨶ ᩅᩤ ᩋᩣᨣᨧ᩠ᨨᩮᨿ᩠ᨿ, ᩈᩴᨥᩮᩣ ᩈᩉ ᩅᩤ ᨣᨣ᩠ᨣᩮᨶ, ᩅᩥᨶᩣ ᩅᩤ ᨣᨣ᩠ᨣᩮᨶ ᩏᨸᩮᩣᩈᨳᩴ ᨠᩁᩥᩔᨲᩥ, ᩈᩴᨥᨠᨾ᩠ᨾᩴ ᨠᩁᩥᩔᨲᩥ. ᨿᩔᩣᨿᩈ᩠ᨾᨲᩮᩣ ᨡᨾᨲᩥ ᨣᨣ᩠ᨣᩔ ᨽᩥᨠ᩠ᨡᩩᨶᩮᩣ ᩏᨾ᩠ᨾᨲ᩠ᨲᨠᩔ ᩏᨾ᩠ᨾᨲ᩠ᨲᨠᩈᨾ᩠ᨾᩩᨲᩥᨿᩣ ᨴᩤᨶᩴ—  ᩈᩁᩮᨿ᩠ᨿ ᩅᩤ ᨣᨣ᩠ᨣᩮᩤ ᨽᩥᨠ᩠ᨡᩩ ᩏᨸᩮᩣᩈᨳᩴ ᨶ ᩅᩤ ᩈᩁᩮᨿ᩠ᨿ, ᩈᩁᩮᨿ᩠ᨿ ᩅᩤ ᩈᩴᨥᨠᨾ᩠ᨾᩴ ᨶ ᩅᩤ ᩈᩁᩮᨿ᩠ᨿ, ᩋᩣᨣᨧ᩠ᨨᩮᨿ᩠ᨿ ᩅᩤ ᩏᨸᩮᩣᩈᨳᩴ ᨶ ᩅᩤ ᩋᩣᨣᨧ᩠ᨨᩮᨿ᩠ᨿ, ᩋᩣᨣᨧ᩠ᨨᩮᨿ᩠ᨿ ᩅᩤ ᩈᩴᨥᨠᨾ᩠ᨾᩴ ᨶ ᩅᩤ ᩋᩣᨣᨧ᩠ᨨᩮᨿ᩠ᨿ, ᩈᩴᨥᩮᩣ ᩈᩉ ᩅᩤ ᨣᨣ᩠ᨣᩮᨶ, ᩅᩥᨶᩣ ᩅᩤ ᨣᨣ᩠ᨣᩮᨶ ᩏᨸᩮᩣᩈᨳᩴ ᨠᩁᩥᩔᨲᩥ, ᩈᩴᨥᨠᨾ᩠ᨾᩴ ᨠᩁᩥᩔᨲᩥ, ᩈᩮᩣ ᨲᩩᨱ᩠ᩉᩔ; ᨿᩔ ᨶᨠ᩠ᨡᨾᨲᩥ, ᩈᩮᩣ ᨽᩣᩈᩮᨿ᩠ᨿ.
</Paragraph>

<Paragraph number="699" book="vi-maha">
ᨴᩥᨶ᩠ᨶᩣ ᩈᩴᨥᩮᨶ ᨣᨣ᩠ᨣᩔ ᨽᩥᨠ᩠ᨡᩩᨶᩮᩣ ᩏᨾ᩠ᨾᨲ᩠ᨲᨠᩔ ᩏᨾ᩠ᨾᨲ᩠ᨲᨠᩈᨾ᩠ᨾᩩᨲᩥ. ᩈᩁᩮᨿ᩠ᨿ ᩅᩤ ᨣᨣ᩠ᨣᩮᩤ ᨽᩥᨠ᩠ᨡᩩ ᩏᨸᩮᩣᩈᨳᩴ ᨶ ᩅᩤ ᩈᩁᩮᨿ᩠ᨿ, ᩈᩁᩮᨿ᩠ᨿ ᩅᩤ ᩈᩴᨥᨠᨾ᩠ᨾᩴ ᨶ ᩅᩤ ᩈᩁᩮᨿ᩠ᨿ, ᩋᩣᨣᨧ᩠ᨨᩮᨿ᩠ᨿ ᩅᩤ ᩏᨸᩮᩣᩈᨳᩴ ᨶ ᩅᩤ ᩋᩣᨣᨧ᩠ᨨᩮᨿ᩠ᨿ, ᩋᩣᨣᨧ᩠ᨨᩮᨿ᩠ᨿ ᩅᩤ ᩈᩴᨥᨠᨾ᩠ᨾᩴ ᨶ ᩅᩤ ᩋᩣᨣᨧ᩠ᨨᩮᨿ᩠ᨿ, ᩈᩴᨥᩮᩣ ᩈᩉ ᩅᩤ ᨣᨣ᩠ᨣᩮᨶ ᩅᩥᨶᩣ ᩅᩤ ᨣᨣ᩠ᨣᩮᨶ ᩏᨸᩮᩣᩈᨳᩴ ᨠᩁᩥᩔᨲᩥ, ᩈᩴᨥᨠᨾ᩠ᨾᩴ ᨠᩁᩥᩔᨲᩥ. ᨡᨾᨲᩥ ᩈᩴᨥᩔ, ᨲᩈ᩠ᨾᩣ ᨲᩩᨱ᩠ᩉᩦ, ᩑᩅᨾᩮᨲᩴ ᨵᩤᩁᨿᩣᨾᩦ’”ᨲᩥ.
</Paragraph>
</Division>