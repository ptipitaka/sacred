---
title: "2.3 ᨾᩉᩣᨠᨸ᩠ᨸᩥᨶᩅᨲ᩠ᨳᩩ"
tableOfContents: false
sidebar:
  order: 23
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="137" book="vi-maha">

<Paragraph number="590" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᩣᨿᩈ᩠ᨾᩣ ᨾᩉᩣᨠᨸ᩠ᨸᩥᨶᩮᩣ ᩁᩣᨩᨣᩉᩮ ᩅᩥᩉᩁᨲᩥ ᨾᨴ᩠ᨴᨠᩩᨧ᩠ᨨᩥᨾ᩠ᩉᩥ ᨾᩥᨣᨴᩤᨿᩮ. ᩋᨳ ᨡᩮᩣ ᩋᩣᨿᩈ᩠ᨾᨲᩮᩣ ᨾᩉᩣᨠᨸ᩠ᨸᩥᨶᩔ ᩁᩉᩮᩣᨣᨲᩔ ᨸᨭᩥᩈᩃᩖᩦᨶᩔ ᩑᩅᩴ ᨧᩮᨲᩈᩮᩣ ᨸᩁᩥᩅᩥᨲᨠ᩠ᨠᩮᩣ ᩏᨴᨸᩣᨴᩥ—  “ᨣᨧ᩠ᨨᩮᨿ᩠ᨿᩴ ᩅᩤᩉᩴ ᩏᨸᩮᩣᩈᨳᩴ ᨶ ᩅᩤ ᨣᨧ᩠ᨨᩮᨿ᩠ᨿᩴ, ᨣᨧ᩠ᨨᩮᨿ᩠ᨿᩴ ᩅᩤᩉᩴ ᩈᩴᨥᨠᨾ᩠ᨾᩴ ᨶ ᩅᩤ ᨣᨧ᩠ᨨᩮᨿ᩠ᨿᩴ, ᩋᨳ ᨡ᩠ᩅᩣᩉᩴ ᩅᩥᩈᩩᨴ᩠ᨵᩮᩤ ᨸᩁᨾᩣᨿ ᩅᩥᩈᩩᨴ᩠ᨵᩥᨿᩣ”ᨲᩥ? ᩋᨳ ᨡᩮᩣ ᨽᨣᩅᩤ ᩋᩣᨿᩈ᩠ᨾᨲᩮᩣ ᨾᩉᩣᨠᨸ᩠ᨸᩥᨶᩔ ᨧᩮᨲᩈᩣ ᨧᩮᨲᩮᩣᨸᩁᩥᩅᩥᨲᨠ᩠ᨠᨾᨬ᩠ᨬᩣᨿ—  ᩈᩮᨿ᩠ᨿᨳᩣᨸᩥ ᨶᩣᨾ ᨻᩃᩅᩤ ᨸᩩᩁᩥᩈᩮᩣ ᩈᨾᩥᨬ᩠ᨩᩥᨲᩴ ᩅᩤ ᨻᩣᩉᩴ ᨸᩈᩣᩁᩮᨿ᩠ᨿ, ᨸᩈᩣᩁᩥᨲᩴ ᩅᩤ ᨻᩣᩉᩴ ᩈᨾᩥᨬ᩠ᨩᩮᨿ᩠ᨿ; ᩑᩅᨾᩮᩅ—  ᨣᩥᨩ᩠ᨫᨠᩪᨭᩮ ᨸᨻ᩠ᨻᨲᩮ ᩋᨶ᩠ᨲᩁᩉᩥᨲᩮᩣ ᨾᨴ᩠ᨴᨠᩩᨧ᩠ᨨᩥᨾ᩠ᩉᩥ ᨾᩥᨣᨴᩤᨿᩮ ᩋᩣᨿᩈ᩠ᨾᨲᩮᩣ ᨾᩉᩣᨠᨸ᩠ᨸᩥᨶᩔ ᩈᨾ᩠ᨾᩩᨡᩮ ᨸᩣᨲᩩᩁᩉᩮᩣᩈᩥ. ᨶᩥᩈᩦᨴᩥ ᨽᨣᩅᩤ ᨸᨬ᩠ᨬᨲ᩠ᨲᩮ ᩋᩣᩈᨶᩮ. ᩋᩣᨿᩈ᩠ᨾᩣᨸᩥ ᨡᩮᩣ ᨾᩉᩣᨠᨸ᩠ᨸᩥᨶᩮᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᨶᩥᩈᩦᨴᩥ. ᩑᨠᨾᨶ᩠ᨲᩴ ᨶᩥᩈᩥᨶ᩠ᨶᩴ ᨡᩮᩣ ᩋᩣᨿᩈ᩠ᨾᨶ᩠ᨲᩴ ᨾᩉᩣᨠᨸ᩠ᨸᩥᨶᩴ ᨽᨣᩅᩤ ᩑᨲᨴᩅᩮᩤᨧ—  “ᨶᨶᩩ ᨲᩮ, ᨠᨸ᩠ᨸᩥᨶ, ᩁᩉᩮᩣᨣᨲᩔ ᨸᨭᩥᩈᩃᩖᩦᨶᩔ ᩑᩅᩴ ᨧᩮᨲᩈᩮᩣ ᨸᩁᩥᩅᩥᨲᨠ᩠ᨠᩮᩣ ᩏᨴᨸᩣᨴᩥ—  ᨣᨧ᩠ᨨᩮᨿ᩠ᨿᩴ ᩅᩤᩉᩴ ᩏᨸᩮᩣᩈᨳᩴ ᨶ ᩅᩤ ᨣᨧ᩠ᨨᩮᨿ᩠ᨿᩴ, ᨣᨧ᩠ᨨᩮᨿ᩠ᨿᩴ ᩅᩤᩉᩴ ᩈᩴᨥᨠᨾ᩠ᨾᩴ ᨶ ᩅᩤ ᨣᨧ᩠ᨨᩮᨿ᩠ᨿᩴ, ᩋᨳ ᨡ᩠ᩅᩣᩉᩴ ᩅᩥᩈᩩᨴ᩠ᨵᩮᩤ ᨸᩁᨾᩣᨿ ᩅᩥᩈᩩᨴ᩠ᨵᩥᨿᩣ”ᨲᩥ? “ᩑᩅᩴ, ᨽᨶ᩠ᨲᩮ”. “ᨲᩩᨾ᩠ᩉᩮ ᨧᩮ ᨻᩕᩣᩉ᩠ᨾᨱᩣ ᩏᨸᩮᩣᩈᨳᩴ ᨶ ᩈᨠ᩠ᨠᩁᩥᩔᨳ ᨶ ᨣᩁᩩᨠᩁᩥᩔᨳ ᨶ ᨾᩣᨶᩮᩔᨳ ᨶ ᨸᩪᨩᩮᩔᨳ, ᩋᨳ ᨠᩮᩣ ᨧᩁᩉᩥ ᩏᨸᩮᩣᩈᨳᩴ ᩈᨠ᩠ᨠᩁᩥᩔᨲᩥ ᨣᩁᩩᨠᩁᩥᩔᨲᩥ ᨾᩣᨶᩮᩔᨲᩥ ᨸᩪᨩᩮᩔᨲᩥ? ᨣᨧ᩠ᨨ ᨲ᩠ᩅᩴ, ᨻᩕᩣᩉ᩠ᨾᨱ, ᩏᨸᩮᩣᩈᨳᩴ, ᨾᩣ ᨶᩮᩣ ᩋᨣᨾᩣᩈᩥ. ᨣᨧ᩠ᨨ ᨲ᩠ᩅᩴ ᩈᩴᨥᨠᨾ᩠ᨾᩴ, ᨾᩣ ᨶᩮᩣ ᩋᨣᨾᩣᩈᩦ”ᨲᩥ. “ᩑᩅᩴ, ᨽᨶ᩠ᨲᩮ”ᨲᩥ ᨡᩮᩣ ᩋᩣᨿᩈ᩠ᨾᩣ ᨾᩉᩣᨠᨸ᩠ᨸᩥᨶᩮᩣ ᨽᨣᩅᨲᩮᩣ ᨸᨧ᩠ᨧᩔᩮᩣᩈᩥ. ᩋᨳ ᨡᩮᩣ ᨽᨣᩅᩤ ᩋᩣᨿᩈ᩠ᨾᨶ᩠ᨲᩴ ᨾᩉᩣᨠᨸ᩠ᨸᩥᨶᩴ ᨵᨾ᩠ᨾᩥᨿᩣ ᨠᨳᩣᨿ ᩈᨶ᩠ᨴᩔᩮᨲ᩠ᩅᩣ ᩈᨾᩣᨴᨸᩮᨲ᩠ᩅᩣ ᩈᨾᩩᨲ᩠ᨲᩮᨩᩮᨲ᩠ᩅᩣ ᩈᨾ᩠ᨸᩉᩴᩈᩮᨲ᩠ᩅᩣ—  ᩈᩮᨿ᩠ᨿᨳᩣᨸᩥ ᨶᩣᨾ ᨻᩃᩅᩤ ᨸᩩᩁᩥᩈᩮᩣ ᩈᨾᩥᨬ᩠ᨩᩥᨲᩴ ᩅᩤ ᨻᩣᩉᩴ ᨸᩈᩣᩁᩮᨿ᩠ᨿ, ᨸᩈᩣᩁᩥᨲᩴ ᩅᩤ ᨻᩣᩉᩴ ᩈᨾᩥᨬ᩠ᨩᩮᨿ᩠ᨿ; ᩑᩅᨾᩮᩅ—  ᨾᨴ᩠ᨴᨠᩩᨧ᩠ᨨᩥᨾ᩠ᩉᩥ ᨾᩥᨣᨴᩤᨿᩮ ᩋᩣᨿᩈ᩠ᨾᨲᩮᩣ ᨾᩉᩣᨠᨸ᩠ᨸᩥᨶᩔ ᩈᨾ᩠ᨾᩩᨡᩮ ᩋᨶ᩠ᨲᩁᩉᩥᨲᩮᩣ ᨣᩥᨩ᩠ᨫᨠᩪᨭᩮ ᨸᨻ᩠ᨻᨲᩮ ᨸᩣᨲᩩᩁᩉᩮᩣᩈᩥ.
</Paragraph>
</Division>