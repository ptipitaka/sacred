---
title: "2.2 ᨸᩣᨲᩥᨾᩮᩣᨠ᩠ᨡᩩᨴ᩠ᨴᩮᩈᩣᨶᩩᨩᩣᨶᨶ"
tableOfContents: false
sidebar:
  order: 12
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="133" book="vi-maha">

<Paragraph number="583" book="vi-maha">
ᩋᨳ ᨡᩮᩣ ᨽᨣᩅᨲᩮᩣ ᩁᩉᩮᩣᨣᨲᩔ ᨸᨭᩥᩈᩃᩖᩦᨶᩔ ᩑᩅᩴ ᨧᩮᨲᩈᩮᩣ ᨸᩁᩥᩅᩥᨲᨠ᩠ᨠᩮᩣ ᩏᨴᨸᩣᨴᩥ—  “ᨿᨶ᩠ᨶᩪᨶᩣᩉᩴ ᨿᩣᨶᩥ ᨾᨿᩣ ᨽᩥᨠ᩠ᨡᩪᨶᩴ ᨸᨬ᩠ᨬᨲ᩠ᨲᩣᨶᩥ ᩈᩥᨠ᩠ᨡᩣᨸᨴᩤᨶᩥ, ᨲᩣᨶᩥ ᨶᩮᩈᩴ ᨸᩣᨲᩥᨾᩮᩣᨠ᩠ᨡᩩᨴ᩠ᨴᩮᩈᩴ ᩋᨶᩩᨩᩣᨶᩮᨿ᩠ᨿᩴ. ᩈᩮᩣ ᨶᩮᩈᩴ ᨽᩅᩥᩔᨲᩥ ᩏᨸᩮᩣᩈᨳᨠᨾ᩠ᨾᨶ᩺”ᨲᩥ. ᩋᨳ ᨡᩮᩣ ᨽᨣᩅᩤ ᩈᩣᨿᨶ᩠ᩉᩈᨾᨿᩴ ᨸᨭᩥᩈᩃᩖᩣᨶᩣ ᩅᩩᨭ᩠ᨮᩥᨲᩮᩣ ᩑᨲᩈ᩠ᨾᩥᩴ ᨶᩥᨴᩤᨶᩮ ᩑᨲᩈ᩠ᨾᩥᩴ ᨸᨠᩁᨱᩮ ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᩍᨵ ᨾᨿ᩠ᩉᩴ, ᨽᩥᨠ᩠ᨡᩅᩮ, ᩁᩉᩮᩣᨣᨲᩔ ᨸᨭᩥᩈᩃᩖᩦᨶᩔ ᩑᩅᩴ ᨧᩮᨲᩈᩮᩣ ᨸᩁᩥᩅᩥᨲᨠ᩠ᨠᩮᩣ ᩏᨴᨸᩣᨴᩥ ‘ᨿᨶ᩠ᨶᩪᨶᩣᩉᩴ ᨿᩣᨶᩥ ᨾᨿᩣ ᨽᩥᨠ᩠ᨡᩪᨶᩴ ᨸᨬ᩠ᨬᨲ᩠ᨲᩣᨶᩥ ᩈᩥᨠ᩠ᨡᩣᨸᨴᩤᨶᩥ, ᨲᩣᨶᩥ ᨶᩮᩈᩴ ᨸᩣᨲᩥᨾᩮᩣᨠ᩠ᨡᩩᨴ᩠ᨴᩮᩈᩴ ᩋᨶᩩᨩᩣᨶᩮᨿ᩠ᨿᩴ. ᩈᩮᩣ ᨶᩮᩈᩴ ᨽᩅᩥᩔᨲᩥ ᩏᨸᩮᩣᩈᨳᨠᨾ᩠ᨾᨶ᩺’ᨲᩥ. ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨸᩣᨲᩥᨾᩮᩣᨠ᩠ᨡᩴ ᩏᨴ᩠ᨴᩥᩈᩥᨲᩩᩴ. ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩏᨴ᩠ᨴᩥᩈᩥᨲᨻ᩠ᨻᩴ. ᨻ᩠ᨿᨲ᩠ᨲᩮᨶ ᨽᩥᨠ᩠ᨡᩩᨶᩣ ᨸᨭᩥᨻᩃᩮᨶ ᩈᩴᨥᩮᩣ ᨬᩣᨸᩮᨲᨻ᩠ᨻᩮᩣ—
</Paragraph>

</Division>
<Division number="134" book="vi-maha">

<Paragraph number="584" book="vi-maha">
‘ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᨿᨴᩥ ᩈᩴᨥᩔ ᨸᨲ᩠ᨲᨠᩃᩖᩴ, ᩈᩴᨥᩮᩣ ᩏᨸᩮᩣᩈᨳᩴ ᨠᩁᩮᨿ᩠ᨿ, ᨸᩣᨲᩥᨾᩮᩣᨠ᩠ᨡᩴ ᩏᨴ᩠ᨴᩥᩈᩮᨿ᩠ᨿ. ᨠᩥᩴ ᩈᩴᨥᩔ ᨸᩩᨻ᩠ᨻᨠᩥᨧ᩠ᨧᩴ? ᨸᩣᩁᩥᩈᩩᨴ᩠ᨵᩥᩴ ᩋᩣᨿᩈ᩠ᨾᨶ᩠ᨲᩮᩣ ᩋᩣᩁᩮᩣᨧᩮᨳ. ᨸᩣᨲᩥᨾᩮᩣᨠ᩠ᨡᩴ ᩏᨴ᩠ᨴᩥᩈᩥᩔᩣᨾᩥ. ᨲᩴ ᩈᨻ᩠ᨻᩮᩅ ᩈᨶ᩠ᨲᩣ ᩈᩣᨵᩩᨠᩴ ᩈᩩᨱᩮᩣᨾ ᨾᨶᩈᩥ ᨠᩁᩮᩣᨾ. ᨿᩔ ᩈᩥᨿᩣ ᩋᩣᨸᨲ᩠ᨲᩥ, ᩈᩮᩣ ᩋᩣᩅᩥᨠᩁᩮᨿ᩠ᨿ. ᩋᩈᨶ᩠ᨲᩥᨿᩣ ᩋᩣᨸᨲ᩠ᨲᩥᨿᩣ ᨲᩩᨱ᩠ᩉᩦ ᨽᩅᩥᨲᨻ᩠ᨻᩴ. ᨲᩩᨱ᩠ᩉᩦᨽᩣᩅᩮᨶ ᨡᩮᩣ ᨸᨶᩣᨿᩈ᩠ᨾᨶ᩠ᨲᩮ ᨸᩁᩥᩈᩩᨴ᩠ᨵᩤᨲᩥ ᩅᩮᨴᩥᩔᩣᨾᩥ. ᨿᨳᩣ ᨡᩮᩣ ᨸᨶ ᨸᨧ᩠ᨧᩮᨠᨸᩩᨭ᩠ᨮᩔ ᩅᩮᨿ᩠ᨿᩣᨠᩁᨱᩴ ᩉᩮᩣᨲᩥ, ᩑᩅᨾᩮᩅᩴ ᩑᩅᩁᩪᨸᩣᨿ ᨸᩁᩥᩈᩣᨿ ᨿᩣᩅᨲᨲᩥᨿᩴ ᩋᨶᩩᩔᩣᩅᩥᨲᩴ ᩉᩮᩣᨲᩥ. ᨿᩮᩣ ᨸᨶ ᨽᩥᨠ᩠ᨡᩩ ᨿᩣᩅᨲᨲᩥᨿᩴ ᩋᨶᩩᩔᩣᩅᩥᨿᨾᩣᨶᩮ ᩈᩁᨾᩣᨶᩮᩣ ᩈᨶ᩠ᨲᩥᩴ ᩋᩣᨸᨲ᩠ᨲᩥᩴ ᨶᩣᩅᩥᨠᩁᩮᨿ᩠ᨿ, ᩈᨾ᩠ᨸᨩᩣᨶᨾᩩᩈᩣᩅᩤᨴᩔ ᩉᩮᩣᨲᩥ. ᩈᨾ᩠ᨸᨩᩣᨶᨾᩩᩈᩣᩅᩤᨴᩮᩤ ᨡᩮᩣ ᨸᨶᩣᨿᩈ᩠ᨾᨶ᩠ᨲᩮᩣ ᩋᨶ᩠ᨲᩁᩣᨿᩥᨠᩮᩣ ᨵᨾ᩠ᨾᩮᩣ ᩅᩩᨲ᩠ᨲᩮᩣ ᨽᨣᩅᨲᩣ. ᨲᩈ᩠ᨾᩣ, ᩈᩁᨾᩣᨶᩮᨶ ᨽᩥᨠ᩠ᨡᩩᨶᩣ ᩋᩣᨸᨶ᩠ᨶᩮᨶ ᩅᩥᩈᩩᨴ᩠ᨵᩤᨸᩮᨠ᩠ᨡᩮᨶ ᩈᨶ᩠ᨲᩦ ᩋᩣᨸᨲ᩠ᨲᩥ ᩋᩣᩅᩥᨠᩣᨲᨻ᩠ᨻᩣ; ᩋᩣᩅᩥᨠᨲᩣ ᩉᩥᩔ ᨹᩣᩈᩩ ᩉᩮᩣᨲᩦ’”ᨲᩥ.
</Paragraph>

</Division>
<Division number="135" book="vi-maha">

<Paragraph number="585" book="vi-maha">
<Emphasis>ᨸᩣᨲᩥᨾᩮᩣᨠ᩠ᨡᨶ᩺</Emphasis>ᨲᩥ ᩋᩣᨴᩥᨾᩮᨲᩴ ᨾᩩᨡᨾᩮᨲᩴ ᨸᨾᩩᨡᨾᩮᨲᩴ ᨠᩩᩈᩃᩣᨶᩴ ᨵᨾ᩠ᨾᩣᨶᩴ. ᨲᩮᨶ ᩅᩩᨧ᩠ᨧᨲᩥ ᨸᩣᨲᩥᨾᩮᩣᨠ᩠ᨡᨶ᩠ᨲᩥ. <Emphasis>ᩋᩣᨿᩈ᩠ᨾᨶ᩠ᨲᩮᩣ</Emphasis>ᨲᩥ ᨸᩥᨿᩅᨧᨶᨾᩮᨲᩴ ᨣᩁᩩᩅᨧᨶᨾᩮᨲᩴ ᩈᨣᩤᩁᩅᩈᨸ᩠ᨸᨲᩥᩔᩣᨵᩥᩅᨧᨶᨾᩮᨲᩴ ᩋᩣᨿᩈ᩠ᨾᨶ᩠ᨲᩮᩣᨲᩥ. <Emphasis>ᩏᨴ᩠ᨴᩥᩈᩥᩔᩣᨾᩦ</Emphasis>ᨲᩥ ᩋᩣᨧᩥᨠ᩠ᨡᩥᩔᩣᨾᩥ ᨴᩮᩈᩮᩔᩣᨾᩥ ᨸᨬ᩠ᨬᨸᩮᩔᩣᨾᩥ ᨸᨭ᩠ᨮᨸᩮᩔᩣᨾᩥ ᩅᩥᩅᩁᩥᩔᩣᨾᩥ ᩅᩥᨽᨩᩥᩔᩣᨾᩥ ᩏᨲ᩠ᨲᩣᨶᩥᩴ ᨠᩁᩥᩔᩣᨾᩥ ᨸᨠᩣᩈᩮᩔᩣᨾᩥ. <Emphasis>ᨲᨶ᩺</Emphasis>ᨲᩥ ᨸᩣᨲᩥᨾᩮᩣᨠ᩠ᨡᩴ ᩅᩩᨧ᩠ᨧᨲᩥ. <Emphasis>ᩈᨻ᩠ᨻᩮᩅ ᩈᨶ᩠ᨲᩣ</Emphasis>ᨲᩥ ᨿᩣᩅᨲᩥᨠᩣ ᨲᩔᩣ ᨸᩁᩥᩈᩣᨿ ᨳᩮᩁᩣ ᨧ ᨶᩅᩤ ᨧ ᨾᨩ᩠ᨫᩥᨾᩣ ᨧ, ᩑᨲᩮ ᩅᩩᨧ᩠ᨧᨶ᩠ᨲᩥ ᩈᨻ᩠ᨻᩮᩅ ᩈᨶ᩠ᨲᩣᨲᩥ. <Emphasis>ᩈᩣᨵᩩᨠᩴ ᩈᩩᨱᩮᩣᨾᩣ</Emphasis>ᨲᩥ ᩋᨭ᩠ᨮᩥᩴ ᨠᨲ᩠ᩅᩣ ᨾᨶᩈᩥ ᨠᨲ᩠ᩅᩣ ᩈᨻ᩠ᨻᨧᩮᨲᩈᩣ ᩈᨾᨶ᩠ᨶᩣᩉᩁᩣᨾ. <Emphasis>ᨾᨶᩈᩥ ᨠᩁᩮᩣᨾᩣ</Emphasis>ᨲᩥ ᩑᨠᨣ᩠ᨣᨧᩥᨲ᩠ᨲᩣ ᩋᩅᩥᨠ᩠ᨡᩥᨲ᩠ᨲᨧᩥᨲ᩠ᨲᩣ ᩋᩅᩥᩈᩣᩉᨭᨧᩥᨲ᩠ᨲᩣ ᨶᩥᩈᩣᨾᩮᨾ. <Emphasis>ᨿᩔ ᩈᩥᨿᩣ ᩋᩣᨸᨲ᩠ᨲᩦ</Emphasis>ᨲᩥ ᨳᩮᩁᩔ ᩅᩤ ᨶᩅᩔ ᩅᩤ ᨾᨩ᩠ᨫᩥᨾᩔ ᩅᩤ, ᨸᨬ᩠ᨧᨶ᩠ᨶᩴ ᩅᩤ ᩋᩣᨸᨲ᩠ᨲᩥᨠ᩠ᨡᨶ᩠ᨵᩣᨶᩴ ᩋᨬ᩠ᨬᨲᩁᩣ ᩋᩣᨸᨲ᩠ᨲᩥ, ᩈᨲ᩠ᨲᨶ᩠ᨶᩴ ᩅᩤ ᩋᩣᨸᨲ᩠ᨲᩥᨠ᩠ᨡᨶ᩠ᨵᩣᨶᩴ ᩋᨬ᩠ᨬᨲᩁᩣ ᩋᩣᨸᨲ᩠ᨲᩥ. <Emphasis>ᩈᩮᩣ ᩋᩣᩅᩥᨠᩁᩮᨿ᩠ᨿᩣ</Emphasis>ᨲᩥ ᩈᩮᩣ ᨴᩮᩈᩮᨿ᩠ᨿ, ᩈᩮᩣ ᩅᩥᩅᩁᩮᨿ᩠ᨿ, ᩈᩮᩣ ᩏᨲ᩠ᨲᩣᨶᩥᩴ ᨠᩁᩮᨿ᩠ᨿ, ᩈᩮᩣ ᨸᨠᩣᩈᩮᨿ᩠ᨿ ᩈᩴᨥᨾᨩ᩠ᨫᩮ ᩅᩤ ᨣᨱᨾᨩ᩠ᨫᩮ ᩅᩤ ᩑᨠᨸᩩᨣ᩠ᨣᩃᩮ ᩅᩤ. <Emphasis>ᩋᩈᨶ᩠ᨲᩦ</Emphasis> ᨶᩣᨾ <Emphasis>ᩋᩣᨸᨲ᩠ᨲᩥ</Emphasis> ᩋᨶᨩ᩠ᨫᩣᨸᨶ᩠ᨶᩣ ᩅᩤ ᩉᩮᩣᨲᩥ, ᩋᩣᨸᨩ᩠ᨩᩥᨲ᩠ᩅᩣ ᩅᩤ ᩅᩩᨭ᩠ᨮᩥᨲᩣ. <Emphasis>ᨲᩩᨱ᩠ᩉᩦ ᨽᩅᩥᨲᨻ᩠ᨻᨶ᩺</Emphasis>ᨲᩥ ᩋᨵᩥᩅᩤᩈᩮᨲᨻ᩠ᨻᩴ ᨶ ᨻ᩠ᨿᩣᩉᩁᩥᨲᨻ᩠ᨻᩴ. <Emphasis>ᨸᩁᩥᩈᩩᨴ᩠ᨵᩤᨲᩥ ᩅᩮᨴᩥᩔᩣᨾᩦ</Emphasis>ᨲᩥ ᨩᩣᨶᩥᩔᩣᨾᩥ ᨵᩤᩁᩮᩔᩣᨾᩥ. <Emphasis>ᨿᨳᩣ ᨡᩮᩣ ᨸᨶ ᨸᨧ᩠ᨧᩮᨠᨸᩩᨭ᩠ᨮᩔ ᩅᩮᨿ᩠ᨿᩣᨠᩁᨱᩴ ᩉᩮᩣᨲᩦ</Emphasis>ᨲᩥ ᨿᨳᩣ ᩑᨠᩮᨶ ᩑᨠᩮᩣ ᨸᩩᨭ᩠ᨮᩮᩣ ᨻ᩠ᨿᩣᨠᩁᩮᨿ᩠ᨿ, ᩑᩅᨾᩮᩅ ᨲᩔᩣ ᨸᩁᩥᩈᩣᨿ ᨩᩣᨶᩥᨲᨻ᩠ᨻᩴ ᨾᩴ ᨸᩩᨧ᩠ᨨᨲᩦᨲᩥ. <Emphasis>ᩑᩅᩁᩪᨸᩣ</Emphasis> ᨶᩣᨾ <Emphasis>ᨸᩁᩥᩈᩣ</Emphasis> ᨽᩥᨠ᩠ᨡᩩᨸᩁᩥᩈᩣ ᩅᩩᨧ᩠ᨧᨲᩥ. <Emphasis>ᨿᩣᩅᨲᨲᩥᨿᩴ ᩋᨶᩩᩔᩣᩅᩥᨲᩴ ᩉᩮᩣᨲᩦ</Emphasis>ᨲᩥ ᩈᨠᩥᨾ᩠ᨸᩥ ᩋᨶᩩᩔᩣᩅᩥᨲᩴ ᩉᩮᩣᨲᩥ, ᨴᩩᨲᩥᨿᨾ᩠ᨸᩥ ᩋᨶᩩᩔᩣᩅᩥᨲᩴ ᩉᩮᩣᨲᩥ, ᨲᨲᩥᨿᨾ᩠ᨸᩥ ᩋᨶᩩᩔᩣᩅᩥᨲᩴ ᩉᩮᩣᨲᩥ. <Emphasis>ᩈᩁᨾᩣᨶᩮᩣ</Emphasis>ᨲᩥ ᨩᩣᨶᨾᩣᨶᩮᩣ ᩈᨬ᩠ᨩᩣᨶᨾᩣᨶᩮᩣ. <Emphasis>ᩈᨶ᩠ᨲᩦ</Emphasis> ᨶᩣᨾ <Emphasis>ᩋᩣᨸᨲ᩠ᨲᩥ</Emphasis> ᩋᨩ᩠ᨫᩣᨸᨶ᩠ᨶᩣ ᩅᩤ ᩉᩮᩣᨲᩥ, ᩋᩣᨸᨩ᩠ᨩᩥᨲ᩠ᩅᩣ ᩅᩤ ᩋᩅᩩᨭ᩠ᨮᩥᨲᩣ. <Emphasis>ᨶᩣᩅᩥᨠᩁᩮᨿ᩠ᨿᩣ</Emphasis>ᨲᩥ ᨶ ᨴᩮᩈᩮᨿ᩠ᨿ, ᨶ ᩅᩥᩅᩁᩮᨿ᩠ᨿ, ᨶ ᩏᨲ᩠ᨲᩣᨶᩥᩴ ᨠᩁᩮᨿ᩠ᨿ, ᨶ ᨸᨠᩣᩈᩮᨿ᩠ᨿ ᩈᩴᨥᨾᨩ᩠ᨫᩮ ᩅᩤ ᨣᨱᨾᨩ᩠ᨫᩮ ᩅᩤ ᩑᨠᨸᩩᨣ᩠ᨣᩃᩮ ᩅᩤ. <Emphasis>ᩈᨾ᩠ᨸᨩᩣᨶᨾᩩᩈᩣᩅᩤᨴᩔ ᩉᩮᩣᨲᩦ</Emphasis>ᨲᩥ ᩈᨾ᩠ᨸᨩᩣᨶᨾᩩᩈᩣᩅᩤᨴᩮ ᨠᩥᩴ ᩉᩮᩣᨲᩥ? ᨴᩩᨠ᩠ᨠᨭᩴ ᩉᩮᩣᨲᩥ. <Emphasis>ᩋᨶ᩠ᨲᩁᩣᨿᩥᨠᩮᩣ ᨵᨾ᩠ᨾᩮᩣ ᩅᩩᨲ᩠ᨲᩮᩣ ᨽᨣᩅᨲᩣ</Emphasis>ᨲᩥ. ᨠᩥᩔ ᩋᨶ᩠ᨲᩁᩣᨿᩥᨠᩮᩣ? ᨸᨮᨾᩔ ᨫᩣᨶᩔ ᩋᨵᩥᨣᨾᩣᨿ ᩋᨶ᩠ᨲᩁᩣᨿᩥᨠᩮᩣ, ᨴᩩᨲᩥᨿᩔ ᨫᩣᨶᩔ ᩋᨵᩥᨣᨾᩣᨿ ᩋᨶ᩠ᨲᩁᩣᨿᩥᨠᩮᩣ, ᨲᨲᩥᨿᩔ ᨫᩣᨶᩔ ᩋᨵᩥᨣᨾᩣᨿ ᩋᨶ᩠ᨲᩁᩣᨿᩥᨠᩮᩣ, ᨧᨲᩩᨲ᩠ᨳᩔ ᨫᩣᨶᩔ ᩋᨵᩥᨣᨾᩣᨿ ᩋᨶ᩠ᨲᩁᩣᨿᩥᨠᩮᩣ, ᨫᩣᨶᩣᨶᩴ ᩅᩥᨾᩮᩣᨠ᩠ᨡᩣᨶᩴ ᩈᨾᩣᨵᩦᨶᩴ ᩈᨾᩣᨸᨲ᩠ᨲᩦᨶᩴ ᨶᩮᨠ᩠ᨡᨾ᩠ᨾᩣᨶᩴ ᨶᩥᩔᩁᨱᩣᨶᩴ ᨸᩅᩥᩅᩮᨠᩣᨶᩴ ᨠᩩᩈᩃᩣᨶᩴ ᨵᨾ᩠ᨾᩣᨶᩴ ᩋᨵᩥᨣᨾᩣᨿ ᩋᨶ᩠ᨲᩁᩣᨿᩥᨠᩮᩣ. <Emphasis>ᨲᩈ᩠ᨾᩣ</Emphasis>ᨲᩥ ᨲᩴᨠᩣᩁᨱᩣ. <Emphasis>ᩈᩁᨾᩣᨶᩮᨶᩣ</Emphasis>ᨲᩥ ᨩᩣᨶᨾᩣᨶᩮᨶ ᩈᨬ᩠ᨩᩣᨶᨾᩣᨶᩮᨶ. <Emphasis>ᩅᩥᩈᩩᨴ᩠ᨵᩤᨸᩮᨠ᩠ᨡᩮᨶᩣ</Emphasis>ᨲᩥ ᩅᩩᨭ᩠ᨮᩣᨲᩩᨠᩣᨾᩮᨶ ᩅᩥᩈᩩᨩ᩠ᨫᩥᨲᩩᨠᩣᨾᩮᨶ. <Emphasis>ᩈᨶ᩠ᨲᩦ</Emphasis> ᨶᩣᨾ <Emphasis>ᩋᩣᨸᨲ᩠ᨲᩥ</Emphasis> ᩋᨩ᩠ᨫᩣᨸᨶ᩠ᨶᩣ ᩅᩤ ᩉᩮᩣᨲᩥ, ᩋᩣᨸᨩ᩠ᨩᩥᨲ᩠ᩅᩣ ᩅᩤ ᩋᩅᩩᨭ᩠ᨮᩥᨲᩣ. <Emphasis>ᩋᩣᩅᩥᨠᩣᨲᨻ᩠ᨻᩣ</Emphasis>ᨲᩥ ᩋᩣᩅᩥᨠᩣᨲᨻ᩠ᨻᩣ ᩈᩴᨥᨾᨩ᩠ᨫᩮ ᩅᩤ ᨣᨱᨾᨩ᩠ᨫᩮ ᩅᩤ ᩑᨠᨸᩩᨣ᩠ᨣᩃᩮ ᩅᩤ. <Emphasis>ᩋᩣᩅᩥᨠᨲᩣ ᩉᩥᩔ ᨹᩣᩈᩩ ᩉᩮᩣᨲᩦ</Emphasis>ᨲᩥ ᨠᩥᩔ ᨹᩣᩈᩩ ᩉᩮᩣᨲᩥ? ᨸᨮᨾᩔ ᨫᩣᨶᩔ ᩋᨵᩥᨣᨾᩣᨿ ᨹᩣᩈᩩ ᩉᩮᩣᨲᩥ, ᨴᩩᨲᩥᨿᩔ ᨫᩣᨶᩔ ᩋᨵᩥᨣᨾᩣᨿ ᨹᩣᩈᩩ ᩉᩮᩣᨲᩥ, ᨲᨲᩥᨿᩔ ᨫᩣᨶᩔ ᩋᨵᩥᨣᨾᩣᨿ ᨹᩣᩈᩩ ᩉᩮᩣᨲᩥ, ᨧᨲᩩᨲ᩠ᨳᩔ ᨫᩣᨶᩔ ᩋᨵᩥᨣᨾᩣᨿ ᨹᩣᩈᩩ ᩉᩮᩣᨲᩥ, ᨫᩣᨶᩣᨶᩴ ᩅᩥᨾᩮᩣᨠ᩠ᨡᩣᨶᩴ ᩈᨾᩣᨵᩦᨶᩴ ᩈᨾᩣᨸᨲ᩠ᨲᩦᨶᩴ ᨶᩮᨠ᩠ᨡᨾ᩠ᨾᩣᨶᩴ ᨶᩥᩔᩁᨱᩣᨶᩴ ᨸᩅᩥᩅᩮᨠᩣᨶᩴ ᨠᩩᩈᩃᩣᨶᩴ ᨵᨾ᩠ᨾᩣᨶᩴ ᩋᨵᩥᨣᨾᩣᨿ ᨹᩣᩈᩩ ᩉᩮᩣᨲᩦᨲᩥ.
</Paragraph>

</Division>
<Division number="136" book="vi-maha">

<Paragraph number="586" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ—  “ᨽᨣᩅᨲᩣ ᨸᩣᨲᩥᨾᩮᩣᨠ᩠ᨡᩩᨴ᩠ᨴᩮᩈᩮᩣ ᩋᨶᩩᨬ᩠ᨬᩣᨲᩮᩣ”ᨲᩥ—  ᨴᩮᩅᩈᩥᨠᩴ ᨸᩣᨲᩥᨾᩮᩣᨠ᩠ᨡᩴ ᩏᨴ᩠ᨴᩥᩈᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᨴᩮᩅᩈᩥᨠᩴ ᨸᩣᨲᩥᨾᩮᩣᨠ᩠ᨡᩴ ᩏᨴ᩠ᨴᩥᩈᩥᨲᨻ᩠ᨻᩴ. ᨿᩮᩣ ᩏᨴ᩠ᨴᩥᩈᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩏᨸᩮᩣᩈᨳᩮ ᨸᩣᨲᩥᨾᩮᩣᨠ᩠ᨡᩴ ᩏᨴ᩠ᨴᩥᩈᩥᨲᩩᨶ᩺”ᨲᩥ.
</Paragraph>

<Paragraph number="587" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ—  “ᨽᨣᩅᨲᩣ ᩏᨸᩮᩣᩈᨳᩮ ᨸᩣᨲᩥᨾᩮᩣᨠ᩠ᨡᩩᨴ᩠ᨴᩮᩈᩮᩣ ᩋᨶᩩᨬ᩠ᨬᩣᨲᩮᩣ”ᨲᩥ—  ᨸᨠ᩠ᨡᩔ ᨲᩥᨠ᩠ᨡᨲ᩠ᨲᩩᩴ ᨸᩣᨲᩥᨾᩮᩣᨠ᩠ᨡᩴ ᩏᨴ᩠ᨴᩥᩈᨶ᩠ᨲᩥ, ᨧᩣᨲᩩᨴ᩠ᨴᩈᩮ ᨸᨶ᩠ᨶᩁᩈᩮ ᩋᨭ᩠ᨮᨾᩥᨿᩣ ᨧ ᨸᨠ᩠ᨡᩔ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᨸᨠ᩠ᨡᩔ ᨲᩥᨠ᩠ᨡᨲ᩠ᨲᩩᩴ ᨸᩣᨲᩥᨾᩮᩣᨠ᩠ᨡᩴ ᩏᨴ᩠ᨴᩥᩈᩥᨲᨻ᩠ᨻᩴ. ᨿᩮᩣ ᩏᨴ᩠ᨴᩥᩈᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩈᨠᩥᩴ ᨸᨠ᩠ᨡᩔ ᨧᩣᨲᩩᨴ᩠ᨴᩈᩮ ᩅᩤ ᨸᨶ᩠ᨶᩁᩈᩮ ᩅᩤ ᨸᩣᨲᩥᨾᩮᩣᨠ᩠ᨡᩴ ᩏᨴ᩠ᨴᩥᩈᩥᨲᩩᨶ᩺”ᨲᩥ.
</Paragraph>

<Paragraph number="588" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᨿᨳᩣᨸᩁᩥᩈᩣᨿ ᨸᩣᨲᩥᨾᩮᩣᨠ᩠ᨡᩴ ᩏᨴ᩠ᨴᩥᩈᨶ᩠ᨲᩥ ᩈᨠᩣᨿ ᩈᨠᩣᨿ ᨸᩁᩥᩈᩣᨿ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᨿᨳᩣᨸᩁᩥᩈᩣᨿ ᨸᩣᨲᩥᨾᩮᩣᨠ᩠ᨡᩴ ᩏᨴ᩠ᨴᩥᩈᩥᨲᨻ᩠ᨻᩴ ᩈᨠᩣᨿ ᩈᨠᩣᨿ ᨸᩁᩥᩈᩣᨿ. ᨿᩮᩣ ᩏᨴ᩠ᨴᩥᩈᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩈᨾᨣ᩠ᨣᩤᨶᩴ ᩏᨸᩮᩣᩈᨳᨠᨾ᩠ᨾᨶ᩺”ᨲᩥ.
</Paragraph>

<Paragraph number="589" book="vi-maha">
ᩋᨳ ᨡᩮᩣ ᨽᩥᨠ᩠ᨡᩪᨶᩴ ᩑᨲᨴᩉᩮᩣᩈᩥ—  “ᨽᨣᩅᨲᩣ ᨸᨬ᩠ᨬᨲ᩠ᨲᩴ—  ‘ᩈᨾᨣ᩠ᨣᩤᨶᩴ ᩏᨸᩮᩣᩈᨳᨠᨾ᩠ᨾᨶ᩺’ᨲᩥ. ᨠᩥᨲ᩠ᨲᩣᩅᨲᩣ ᨶᩩ ᨡᩮᩣ ᩈᩣᨾᨣ᩠ᨣᩦ ᩉᩮᩣᨲᩥ, ᨿᩣᩅᨲᩣ ᩑᨠᩣᩅᩤᩈᩮᩣ, ᩏᨴᩤᩉᩩ ᩈᨻ᩠ᨻᩣ ᨸᨳᩅᩦ”ᨲᩥ? ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩑᨲ᩠ᨲᩣᩅᨲᩣ ᩈᩣᨾᨣ᩠ᨣᩦ ᨿᩣᩅᨲᩣ ᩑᨠᩣᩅᩤᩈᩮᩣ”ᨲᩥ.
</Paragraph>
</Division>