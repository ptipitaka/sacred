---
title: "2.16 ᨸᩣᨲᩥᨾᩮᩣᨠ᩠ᨡᩩᨴ᩠ᨴᩮᩈᨠᩋᨩ᩠ᨫᩮᩈᨶᩣᨴᩥ"
tableOfContents: false
sidebar:
  order: 8
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="155" book="vi-maha">

<Paragraph number="649" book="vi-maha">
ᩋᨳ ᨡᩮᩣ ᨽᨣᩅᩤ ᩁᩣᨩᨣᩉᩮ ᨿᨳᩣᨽᩥᩁᨶ᩠ᨲᩴ ᩅᩥᩉᩁᩥᨲ᩠ᩅᩣ ᨿᩮᨶ ᨧᩮᩣᨴᨶᩣᩅᨲ᩠ᨳᩩ ᨲᩮᨶ ᨧᩣᩁᩥᨠᩴ ᨸᨠ᩠ᨠᩣᨾᩥ. ᩋᨶᩩᨸᩩᨻ᩠ᨻᩮᨶ ᨧᩣᩁᩥᨠᩴ ᨧᩁᨾᩣᨶᩮᩣ ᨿᩮᨶ ᨧᩮᩣᨴᨶᩣᩅᨲ᩠ᨳᩩ ᨲᨴᩅᩈᩁᩥ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩈ᩠ᨾᩥᩴ ᩋᩣᩅᩤᩈᩮ ᩈᨾ᩠ᨻᩉᩩᩃᩣ ᨽᩥᨠ᩠ᨡᩪ ᩅᩥᩉᩁᨶ᩠ᨲᩥ. ᨲᨲ᩠ᨳ ᨳᩮᩁᩮᩣ ᨽᩥᨠ᩠ᨡᩩ ᨻᩣᩃᩮᩣ ᩉᩮᩣᨲᩥ ᩋᨻ᩠ᨿᨲ᩠ᨲᩮᩣ. ᩈᩮᩣ ᨶ ᨩᩣᨶᩣᨲᩥ ᩏᨸᩮᩣᩈᨳᩴ ᩅᩤ ᩏᨸᩮᩣᩈᨳᨠᨾ᩠ᨾᩴ ᩅᩤ, ᨸᩣᨲᩥᨾᩮᩣᨠ᩠ᨡᩴ ᩅᩤ ᨸᩣᨲᩥᨾᩮᩣᨠ᩠ᨡᩩᨴ᩠ᨴᩮᩈᩴ ᩅᩤ. ᩋᨳ ᨡᩮᩣ ᨲᩮᩈᩴ ᨽᩥᨠ᩠ᨡᩪᨶᩴ ᩑᨲᨴᩉᩮᩣᩈᩥ—  “ᨽᨣᩅᨲᩣ ᨸᨬ᩠ᨬᨲ᩠ᨲᩴ—  ‘ᨳᩮᩁᩣᨵᩥᨠᩴ ᨸᩣᨲᩥᨾᩮᩣᨠ᩠ᨡᨶ᩺’ᨲᩥ, ᩋᨿᨬ᩠ᨧ ᩋᨾ᩠ᩉᩣᨠᩴ ᨳᩮᩁᩮᩣ ᨻᩣᩃᩮᩣ ᩋᨻ᩠ᨿᨲ᩠ᨲᩮᩣ, ᨶ ᨩᩣᨶᩣᨲᩥ ᩏᨸᩮᩣᩈᨳᩴ ᩅᩤ ᩏᨸᩮᩣᩈᨳᨠᨾ᩠ᨾᩴ ᩅᩤ, ᨸᩣᨲᩥᨾᩮᩣᨠ᩠ᨡᩴ ᩅᩤ ᨸᩣᨲᩥᨾᩮᩣᨠ᩠ᨡᩩᨴ᩠ᨴᩮᩈᩴ ᩅᩤ. ᨠᨳᩴ ᨶᩩ ᨡᩮᩣ ᩋᨾ᩠ᩉᩮᩉᩥ ᨸᨭᩥᨸᨩ᩠ᨩᩥᨲᨻ᩠ᨻᨶ᩺”ᨲᩥ? ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨿᩮᩣ ᨲᨲ᩠ᨳ ᨽᩥᨠ᩠ᨡᩩ ᨻ᩠ᨿᨲ᩠ᨲᩮᩣ ᨸᨭᩥᨻᩃᩮᩣ ᨲᩔᩣᨵᩮᨿ᩠ᨿᩴ ᨸᩣᨲᩥᨾᩮᩣᨠ᩠ᨡᨶ᩺”ᨲᩥ.
</Paragraph>

<Paragraph number="650" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩈ᩠ᨾᩥᩴ ᩋᩣᩅᩤᩈᩮ ᨲᨴᩉᩩᨸᩮᩣᩈᨳᩮ ᩈᨾ᩠ᨻᩉᩩᩃᩣ ᨽᩥᨠ᩠ᨡᩪ ᩅᩥᩉᩁᨶ᩠ᨲᩥ ᨻᩣᩃᩣ ᩋᨻ᩠ᨿᨲ᩠ᨲᩣ. ᨲᩮ ᨶ ᨩᩣᨶᨶ᩠ᨲᩥ ᩏᨸᩮᩣᩈᨳᩴ ᩅᩤ ᩏᨸᩮᩣᩈᨳᨠᨾ᩠ᨾᩴ ᩅᩤ, ᨸᩣᨲᩥᨾᩮᩣᨠ᩠ᨡᩴ ᩅᩤ ᨸᩣᨲᩥᨾᩮᩣᨠ᩠ᨡᩩᨴ᩠ᨴᩮᩈᩴ ᩅᩤ. ᨲᩮ ᨳᩮᩁᩴ ᩋᨩ᩠ᨫᩮᩈᩥᩴᩈᩩ—  “ᩏᨴ᩠ᨴᩥᩈᨲᩩ, ᨽᨶ᩠ᨲᩮ, ᨳᩮᩁᩮᩣ ᨸᩣᨲᩥᨾᩮᩣᨠ᩠ᨡᨶ᩺”ᨲᩥ. ᩈᩮᩣ ᩑᩅᨾᩣᩉ—  “ᨶ ᨾᩮ, ᩋᩣᩅᩩᩈᩮᩣ, ᩅᨲ᩠ᨲᨲᩦ”ᨲᩥ. ᨴᩩᨲᩥᨿᩴ ᨳᩮᩁᩴ ᩋᨩ᩠ᨫᩮᩈᩥᩴᩈᩩ—  “ᩏᨴ᩠ᨴᩥᩈᨲᩩ, ᨽᨶ᩠ᨲᩮ, ᨳᩮᩁᩮᩣ ᨸᩣᨲᩥᨾᩮᩣᨠ᩠ᨡᨶ᩺”ᨲᩥ. ᩈᩮᩣᨸᩥ ᩑᩅᨾᩣᩉ—  “ᨶ ᨾᩮ, ᩋᩣᩅᩩᩈᩮᩣ, ᩅᨲ᩠ᨲᨲᩦ”ᨲᩥ. ᨲᨲᩥᨿᩴ ᨳᩮᩁᩴ ᩋᨩ᩠ᨫᩮᩈᩥᩴᩈᩩ—  “ᩏᨴ᩠ᨴᩥᩈᨲᩩ, ᨽᨶ᩠ᨲᩮ, ᨳᩮᩁᩮᩣ ᨸᩣᨲᩥᨾᩮᩣᨠ᩠ᨡᨶ᩺”ᨲᩥ. ᩈᩮᩣᨸᩥ ᩑᩅᨾᩣᩉ—  “ᨶ ᨾᩮ, ᩋᩣᩅᩩᩈᩮᩣ, ᩅᨲ᩠ᨲᨲᩦ”ᨲᩥ. ᩑᨲᩮᨶᩮᩅ ᩏᨸᩣᨿᩮᨶ ᨿᩣᩅ ᩈᩴᨥᨶᩅᨠᩴ ᩋᨩ᩠ᨫᩮᩈᩥᩴᩈᩩ—  “ᩏᨴ᩠ᨴᩥᩈᨲᩩ ᩋᩣᨿᩈ᩠ᨾᩣ ᨸᩣᨲᩥᨾᩮᩣᨠ᩠ᨡᨶ᩺”ᨲᩥ. ᩈᩮᩣᨸᩥ ᩑᩅᨾᩣᩉ—  “ᨶ ᨾᩮ, ᨽᨶ᩠ᨲᩮ, ᩅᨲ᩠ᨲᨲᩦ”ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ.
</Paragraph>

<Paragraph number="651" book="vi-maha">
“ᩍᨵ ᨸᨶ, ᨽᩥᨠ᩠ᨡᩅᩮ, ᩋᨬ᩠ᨬᨲᩁᩈ᩠ᨾᩥᩴ ᩋᩣᩅᩤᩈᩮ ᨲᨴᩉᩩᨸᩮᩣᩈᨳᩮ ᩈᨾ᩠ᨻᩉᩩᩃᩣ ᨽᩥᨠ᩠ᨡᩪ ᩅᩥᩉᩁᨶ᩠ᨲᩥ ᨻᩣᩃᩣ ᩋᨻ᩠ᨿᨲ᩠ᨲᩣ. ᨲᩮ ᨶ ᨩᩣᨶᨶ᩠ᨲᩥ ᩏᨸᩮᩣᩈᨳᩴ ᩅᩤ ᩏᨸᩮᩣᩈᨳᨠᨾ᩠ᨾᩴ ᩅᩤ, ᨸᩣᨲᩥᨾᩮᩣᨠ᩠ᨡᩴ ᩅᩤ ᨸᩣᨲᩥᨾᩮᩣᨠ᩠ᨡᩩᨴ᩠ᨴᩮᩈᩴ ᩅᩤ. ᨲᩮ ᨳᩮᩁᩴ ᩋᨩ᩠ᨫᩮᩈᨶ᩠ᨲᩥ—  ‘ᩏᨴ᩠ᨴᩥᩈᨲᩩ, ᨽᨶ᩠ᨲᩮ, ᨳᩮᩁᩮᩣ ᨸᩣᨲᩥᨾᩮᩣᨠ᩠ᨡᨶ᩺’ᨲᩥ. ᩈᩮᩣ ᩑᩅᩴ ᩅᨴᩮᨲᩥ—  ‘ᨶ ᨾᩮ, ᩋᩣᩅᩩᩈᩮᩣ, ᩅᨲ᩠ᨲᨲᩦ’ᨲᩥ. ᨴᩩᨲᩥᨿᩴ ᨳᩮᩁᩴ ᩋᨩ᩠ᨫᩮᩈᨶ᩠ᨲᩥ—  ‘ᩏᨴ᩠ᨴᩥᩈᨲᩩ, ᨽᨶ᩠ᨲᩮ, ᨳᩮᩁᩮᩣ ᨸᩣᨲᩥᨾᩮᩣᨠ᩠ᨡᨶ᩺’ᨲᩥ. ᩈᩮᩣᨸᩥ ᩑᩅᩴ ᩅᨴᩮᨲᩥ—  ‘ᨶ ᨾᩮ, ᩋᩣᩅᩩᩈᩮᩣ, ᩅᨲ᩠ᨲᨲᩦ’ᨲᩥ. ᨲᨲᩥᨿᩴ ᨳᩮᩁᩴ ᩋᨩ᩠ᨫᩮᩈᨶ᩠ᨲᩥ—  ‘ᩏᨴ᩠ᨴᩥᩈᨲᩩ, ᨽᨶ᩠ᨲᩮ, ᨳᩮᩁᩮᩣ ᨸᩣᨲᩥᨾᩮᩣᨠ᩠ᨡᨶ᩺’ᨲᩥ. ᩈᩮᩣᨸᩥ ᩑᩅᩴ ᩅᨴᩮᨲᩥ—  ‘ᨶ ᨾᩮ, ᩋᩣᩅᩩᩈᩮᩣ, ᩅᨲ᩠ᨲᨲᩦ’ᨲᩥ. ᩑᨲᩮᨶᩮᩅ ᩏᨸᩣᨿᩮᨶ ᨿᩣᩅ ᩈᩴᨥᨶᩅᨠᩴ ᩋᨩ᩠ᨫᩮᩈᨶ᩠ᨲᩥ—  ‘ᩏᨴ᩠ᨴᩥᩈᨲᩩ ᩋᩣᨿᩈ᩠ᨾᩣ ᨸᩣᨲᩥᨾᩮᩣᨠ᩠ᨡᨶ᩺’ᨲᩥ. ᩈᩮᩣᨸᩥ ᩑᩅᩴ ᩅᨴᩮᨲᩥ—  ‘ᨶ ᨾᩮ, ᨽᨶ᩠ᨲᩮ, ᩅᨲ᩠ᨲᨲᩦ’ᨲᩥ. ᨲᩮᩉᩥ, ᨽᩥᨠ᩠ᨡᩅᩮ, ᨽᩥᨠ᩠ᨡᩪᩉᩥ ᩑᨠᩮᩣ ᨽᩥᨠ᩠ᨡᩩ ᩈᩣᨾᨶ᩠ᨲᩣ ᩋᩣᩅᩤᩈᩣ ᩈᨩ᩠ᨩᩩᨠᩴ ᨸᩣᩉᩮᨲᨻ᩠ᨻᩮᩣ—  ᨣᨧ᩠ᨨᩣᩅᩩᩈᩮᩣ, ᩈᩴᨡᩥᨲ᩠ᨲᩮᨶ ᩅᩤ ᩅᩥᨲ᩠ᨳᩣᩁᩮᨶ ᩅᩤ ᨸᩣᨲᩥᨾᩮᩣᨠ᩠ᨡᩴ ᨸᩁᩥᨿᩣᨸᩩᨱᩥᨲ᩠ᩅᩣᨶ ᩋᩣᨣᨧ᩠ᨨᩣᩉᩦ”ᨲᩥ.
</Paragraph>

<Paragraph number="652" book="vi-maha">
ᩋᨳ ᨡᩮᩣ ᨽᩥᨠ᩠ᨡᩪᨶᩴ ᩑᨲᨴᩉᩮᩣᩈᩥ—  “ᨠᩮᨶ ᨶᩩ ᨡᩮᩣ ᨸᩣᩉᩮᨲᨻ᩠ᨻᩮᩣ”ᨲᩥ? ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨳᩮᩁᩮᨶ ᨽᩥᨠ᩠ᨡᩩᨶᩣ ᨶᩅᩴ ᨽᩥᨠ᩠ᨡᩩᩴ ᩋᩣᨱᩣᨸᩮᨲᩩᨶ᩺”ᨲᩥ. ᨳᩮᩁᩮᨶ ᩋᩣᨱᨲ᩠ᨲᩣ ᨶᩅᩤ ᨽᩥᨠ᩠ᨡᩪ ᨶ ᨣᨧ᩠ᨨᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᨳᩮᩁᩮᨶ ᩋᩣᨱᨲ᩠ᨲᩮᨶ ᩋᨣᩥᩃᩣᨶᩮᨶ ᨶ ᨣᨶ᩠ᨲᨻ᩠ᨻᩴ. ᨿᩮᩣ ᨶ ᨣᨧ᩠ᨨᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>
</Division>