---
title: "2.27 ᩈᨽᩣᨣᩤᨸᨲ᩠ᨲᩥᨸᨭᩥᨠᨾ᩠ᨾᩅᩥᨵᩥ"
tableOfContents: false
sidebar:
  order: 20
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="171" book="vi-maha">

<Paragraph number="717" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩈ᩠ᨾᩥᩴ ᩋᩣᩅᩤᩈᩮ ᨲᨴᩉᩩᨸᩮᩣᩈᨳᩮ ᩈᨻ᩠ᨻᩮᩣ ᩈᩴᨥᩮᩣ ᩈᨽᩣᨣᩴ ᩋᩣᨸᨲ᩠ᨲᩥᩴ ᩋᩣᨸᨶ᩠ᨶᩮᩣ ᩉᩮᩣᨲᩥ. ᩋᨳ ᨡᩮᩣ ᨲᩮᩈᩴ ᨽᩥᨠ᩠ᨡᩪᨶᩴ ᩑᨲᨴᩉᩮᩣᩈᩥ—  “ᨽᨣᩅᨲᩣ ᨸᨬ᩠ᨬᨲ᩠ᨲᩴ—  ‘ᨶ ᩈᨽᩣᨣᩤ ᩋᩣᨸᨲ᩠ᨲᩥ ᨴᩮᩈᩮᨲᨻ᩠ᨻᩣ, ᨶ ᩈᨽᩣᨣᩤ ᩋᩣᨸᨲ᩠ᨲᩥ ᨸᨭᩥᨣ᩠ᨣᩉᩮᨲᨻ᩠ᨻᩣ’ᨲᩥ. ᩋᨿᨬ᩠ᨧ ᩈᨻ᩠ᨻᩮᩣ ᩈᩴᨥᩮᩣ ᩈᨽᩣᨣᩴ ᩋᩣᨸᨲ᩠ᨲᩥᩴ ᩋᩣᨸᨶ᩠ᨶᩮᩣ. ᨠᨳᩴ ᨶᩩ ᨡᩮᩣ ᩋᨾ᩠ᩉᩮᩉᩥ ᨸᨭᩥᨸᨩ᩠ᨩᩥᨲᨻ᩠ᨻᨶ᩺”ᨲᩥ? ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ.
</Paragraph>

<Paragraph number="718" book="vi-maha">
“ᩍᨵ ᨸᨶ, ᨽᩥᨠ᩠ᨡᩅᩮ, ᩋᨬ᩠ᨬᨲᩁᩈ᩠ᨾᩥᩴ ᩋᩣᩅᩤᩈᩮ ᨲᨴᩉᩩᨸᩮᩣᩈᨳᩮ ᩈᨻ᩠ᨻᩮᩣ ᩈᩴᨥᩮᩣ ᩈᨽᩣᨣᩴ ᩋᩣᨸᨲ᩠ᨲᩥᩴ ᩋᩣᨸᨶ᩠ᨶᩮᩣ ᩉᩮᩣᨲᩥ. ᨲᩮᩉᩥ, ᨽᩥᨠ᩠ᨡᩅᩮ, ᨽᩥᨠ᩠ᨡᩪᩉᩥ ᩑᨠᩮᩣ ᨽᩥᨠ᩠ᨡᩩ ᩈᩣᨾᨶ᩠ᨲᩣ ᩋᩣᩅᩤᩈᩣ ᩈᨩ᩠ᨩᩩᨠᩴ ᨸᩣᩉᩮᨲᨻ᩠ᨻᩮᩣ—  ᨣᨧ᩠ᨨᩣᩅᩩᩈᩮᩣ, ᨲᩴ ᩋᩣᨸᨲ᩠ᨲᩥᩴ ᨸᨭᩥᨠᩁᩥᨲ᩠ᩅᩣ ᩋᩣᨣᨧ᩠ᨨ; ᨾᨿᩴ ᨲᩮ ᩈᨶ᩠ᨲᩥᨠᩮ ᩋᩣᨸᨲ᩠ᨲᩥᩴ ᨸᨭᩥᨠᩁᩥᩔᩣᨾᩣᨲᩥ. ᩑᩅᨬ᩠ᨧᩮᨲᩴ ᩃᨽᩮᨳ, ᩍᨧ᩠ᨧᩮᨲᩴ ᨠᩩᩈᩃᩴ. ᨶᩮᩣ ᨧᩮ ᩃᨽᩮᨳ, ᨻ᩠ᨿᨲ᩠ᨲᩮᨶ ᨽᩥᨠ᩠ᨡᩩᨶᩣ ᨸᨭᩥᨻᩃᩮᨶ ᩈᩴᨥᩮᩣ ᨬᩣᨸᩮᨲᨻ᩠ᨻᩮᩣ—
</Paragraph>

<Paragraph number="719" book="vi-maha">
‘ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩋᨿᩴ ᩈᨻ᩠ᨻᩮᩣ ᩈᩴᨥᩮᩣ ᩈᨽᩣᨣᩴ ᩋᩣᨸᨲ᩠ᨲᩥᩴ ᩋᩣᨸᨶ᩠ᨶᩮᩣ. ᨿᨴᩤ ᩋᨬ᩠ᨬᩴ ᨽᩥᨠ᩠ᨡᩩᩴ ᩈᩩᨴ᩠ᨵᩴ ᩋᨶᩣᨸᨲ᩠ᨲᩥᨠᩴ ᨸᩔᩥᩔᨲᩥ, ᨲᨴᩤ ᨲᩔ ᩈᨶ᩠ᨲᩥᨠᩮ ᨲᩴ ᩋᩣᨸᨲ᩠ᨲᩥᩴ ᨸᨭᩥᨠᩁᩥᩔᨲᩦ’ᨲᩥ ᩅᨲ᩠ᩅᩣ ᩏᨸᩮᩣᩈᨳᩮᩣ ᨠᩣᨲᨻ᩠ᨻᩮᩣ, ᨸᩣᨲᩥᨾᩮᩣᨠ᩠ᨡᩴ ᩏᨴ᩠ᨴᩥᩈᩥᨲᨻ᩠ᨻᩴ, ᨶ ᨲ᩠ᩅᩮᩅ ᨲᨸ᩠ᨸᨧ᩠ᨧᨿᩣ ᩏᨸᩮᩣᩈᨳᩔ ᩋᨶ᩠ᨲᩁᩣᨿᩮᩣ ᨠᩣᨲᨻ᩠ᨻᩮᩣ.
</Paragraph>

<Paragraph number="720" book="vi-maha">
ᩍᨵ ᨸᨶ, ᨽᩥᨠ᩠ᨡᩅᩮ, ᩋᨬ᩠ᨬᨲᩁᩈ᩠ᨾᩥᩴ ᩋᩣᩅᩤᩈᩮ ᨲᨴᩉᩩᨸᩮᩣᩈᨳᩮ ᩈᨻ᩠ᨻᩮᩣ ᩈᩴᨥᩮᩣ ᩈᨽᩣᨣᩤᨿ ᩋᩣᨸᨲ᩠ᨲᩥᨿᩣ ᩅᩮᨾᨲᩥᨠᩮᩣ ᩉᩮᩣᨲᩥ. ᨻ᩠ᨿᨲ᩠ᨲᩮᨶ ᨽᩥᨠ᩠ᨡᩩᨶᩣ ᨸᨭᩥᨻᩃᩮᨶ ᩈᩴᨥᩮᩣ ᨬᩣᨸᩮᨲᨻ᩠ᨻᩮᩣ—
</Paragraph>

<Paragraph number="721" book="vi-maha">
‘ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩋᨿᩴ ᩈᨻ᩠ᨻᩮᩣ ᩈᩴᨥᩮᩣ ᩈᨽᩣᨣᩤᨿ ᩋᩣᨸᨲ᩠ᨲᩥᨿᩣ ᩅᩮᨾᨲᩥᨠᩮᩣ. ᨿᨴᩤ ᨶᩥᨻ᩠ᨻᩮᨾᨲᩥᨠᩮᩣ ᨽᩅᩥᩔᨲᩥ, ᨲᨴᩤ ᨲᩴ ᩋᩣᨸᨲ᩠ᨲᩥᩴ ᨸᨭᩥᨠᩁᩥᩔᨲᩦ’ᨲᩥ ᩅᨲ᩠ᩅᩣ ᩏᨸᩮᩣᩈᨳᩮᩣ ᨠᩣᨲᨻ᩠ᨻᩮᩣ, ᨸᩣᨲᩥᨾᩮᩣᨠ᩠ᨡᩴ ᩏᨴ᩠ᨴᩥᩈᩥᨲᨻ᩠ᨻᩴ; ᨶ ᨲ᩠ᩅᩮᩅ ᨲᨸ᩠ᨸᨧ᩠ᨧᨿᩣ ᩏᨸᩮᩣᩈᨳᩔ ᩋᨶ᩠ᨲᩁᩣᨿᩮᩣ ᨠᩣᨲᨻ᩠ᨻᩮᩣ.
</Paragraph>

<Paragraph number="722" book="vi-maha">
ᩍᨵ ᨸᨶ, ᨽᩥᨠ᩠ᨡᩅᩮ, ᩋᨬ᩠ᨬᨲᩁᩈ᩠ᨾᩥᩴ ᩋᩣᩅᩤᩈᩮ ᩅᩔᩪᨸᨣᨲᩮᩣ ᩈᩴᨥᩮᩣ ᩈᨽᩣᨣᩴ ᩋᩣᨸᨲ᩠ᨲᩥᩴ ᩋᩣᨸᨶ᩠ᨶᩮᩣ ᩉᩮᩣᨲᩥ. ᨲᩮᩉᩥ, ᨽᩥᨠ᩠ᨡᩅᩮ, ᨽᩥᨠ᩠ᨡᩪᩉᩥ ᩑᨠᩮᩣ ᨽᩥᨠ᩠ᨡᩩ ᩈᩣᨾᨶ᩠ᨲᩣ ᩋᩣᩅᩤᩈᩣ ᩈᨩ᩠ᨩᩩᨠᩴ ᨸᩣᩉᩮᨲᨻ᩠ᨻᩮᩣ—  ᨣᨧ᩠ᨨᩣᩅᩩᩈᩮᩣ, ᨲᩴ ᩋᩣᨸᨲ᩠ᨲᩥᩴ ᨸᨭᩥᨠᩁᩥᨲ᩠ᩅᩣ ᩋᩣᨣᨧ᩠ᨨ; ᨾᨿᩴ ᨲᩮ ᩈᨶ᩠ᨲᩥᨠᩮ ᨲᩴ ᩋᩣᨸᨲ᩠ᨲᩥᩴ ᨸᨭᩥᨠᩁᩥᩔᩣᨾᩣᨲᩥ. ᩑᩅᨬ᩠ᨧᩮᨲᩴ ᩃᨽᩮᨳ, ᩍᨧ᩠ᨧᩮᨲᩴ ᨠᩩᩈᩃᩴ. ᨶᩮᩣ ᨧᩮ ᩃᨽᩮᨳ, ᩑᨠᩮᩣ ᨽᩥᨠ᩠ᨡᩩ ᩈᨲ᩠ᨲᩣᩉᨠᩣᩃᩥᨠᩴ ᨸᩣᩉᩮᨲᨻ᩠ᨻᩮᩣ—  ᨣᨧ᩠ᨨᩣᩅᩩᩈᩮᩣ, ᨲᩴ ᩋᩣᨸᨲ᩠ᨲᩥᩴ ᨸᨭᩥᨠᩁᩥᨲ᩠ᩅᩣ ᩋᩣᨣᨧ᩠ᨨ; ᨾᨿᩴ ᨲᩮ ᩈᨶ᩠ᨲᩥᨠᩮ ᨲᩴ ᩋᩣᨸᨲ᩠ᨲᩥᩴ ᨸᨭᩥᨠᩁᩥᩔᩣᨾᩣ”ᨲᩥ.
</Paragraph>

<Paragraph number="723" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩈ᩠ᨾᩥᩴ ᩋᩣᩅᩤᩈᩮ ᩈᨻ᩠ᨻᩮᩣ ᩈᩴᨥᩮᩣ ᩈᨽᩣᨣᩴ ᩋᩣᨸᨲ᩠ᨲᩥᩴ ᩋᩣᨸᨶ᩠ᨶᩮᩣ ᩉᩮᩣᨲᩥ. ᩈᩮᩣ ᨶ ᨩᩣᨶᩣᨲᩥ ᨲᩔᩣ ᩋᩣᨸᨲ᩠ᨲᩥᨿᩣ ᨶᩣᨾᨣᩮᩤᨲ᩠ᨲᩴ. ᨲᨲ᩠ᨳ ᩋᨬ᩠ᨬᩮᩣ ᨽᩥᨠ᩠ᨡᩩ ᩋᩣᨣᨧ᩠ᨨᨲᩥ ᨻᩉᩩᩔᩩᨲᩮᩣ ᩋᩣᨣᨲᩣᨣᨾᩮᩣ ᨵᨾ᩠ᨾᨵᩁᩮᩣ ᩅᩥᨶᨿᨵᩁᩮᩣ ᨾᩣᨲᩥᨠᩣᨵᩁᩮᩣ ᨸᨱ᩠ᨯᩥᨲᩮᩣ ᨻ᩠ᨿᨲ᩠ᨲᩮᩣ ᨾᩮᨵᩤᩅᩦ ᩃᨩ᩠ᨩᩦ ᨠᩩᨠ᩠ᨠᩩᨧ᩠ᨧᨠᩮᩣ ᩈᩥᨠ᩠ᨡᩣᨠᩣᨾᩮᩣ. ᨲᨾᩮᨶᩴ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᨿᩮᨶ ᩈᩮᩣ ᨽᩥᨠ᩠ᨡᩩ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᨲᩴ ᨽᩥᨠ᩠ᨡᩩᩴ ᩑᨲᨴᩅᩮᩤᨧ—  “ᨿᩮᩣ ᨶᩩ ᨡᩮᩣ, ᩋᩣᩅᩩᩈᩮᩣ, ᩑᩅᨬ᩠ᨧᩮᩅᨬ᩠ᨧ ᨠᩁᩮᩣᨲᩥ, ᨠᩥᩴ ᨶᩣᨾ ᩈᩮᩣ ᩋᩣᨸᨲ᩠ᨲᩥᩴ ᩋᩣᨸᨩ᩠ᨩᨲᩦ”ᨲᩥ? ᩈᩮᩣ ᩑᩅᨾᩣᩉ—  “ᨿᩮᩣ ᨡᩮᩣ, ᩋᩣᩅᩩᩈᩮᩣ, ᩑᩅᨬ᩠ᨧᩮᩅᨬ᩠ᨧ ᨠᩁᩮᩣᨲᩥ, ᩍᨾᩴ ᨶᩣᨾ ᩈᩮᩣ ᩋᩣᨸᨲ᩠ᨲᩥᩴ ᩋᩣᨸᨩ᩠ᨩᨲᩥ. ᩍᨾᩴ ᨶᩣᨾ ᨲ᩠ᩅᩴ, ᩋᩣᩅᩩᩈᩮᩣ, ᩋᩣᨸᨲ᩠ᨲᩥᩴ ᩋᩣᨸᨶ᩠ᨶᩮᩣ; ᨸᨭᩥᨠᩁᩮᩣᩉᩥ ᨲᩴ ᩋᩣᨸᨲ᩠ᨲᩥᨶ᩺”ᨲᩥ. ᩈᩮᩣ ᩑᩅᨾᩣᩉ—  “ᨶ ᨡᩮᩣ ᩋᩉᩴ, ᩋᩣᩅᩩᩈᩮᩣ, ᩑᨠᩮᩣᩅ ᩍᨾᩴ ᩋᩣᨸᨲ᩠ᨲᩥᩴ ᩋᩣᨸᨶ᩠ᨶᩮᩣ; ᩋᨿᩴ ᩈᨻ᩠ᨻᩮᩣ ᩈᩴᨥᩮᩣ ᩍᨾᩴ ᩋᩣᨸᨲ᩠ᨲᩥᩴ ᩋᩣᨸᨶ᩠ᨶᩮᩣ”ᨲᩥ. ᩈᩮᩣ ᩑᩅᨾᩣᩉ—  “ᨠᩥᩴ ᨲᩮ, ᩋᩣᩅᩩᩈᩮᩣ, ᨠᩁᩥᩔᨲᩥ ᨸᩁᩮᩣ ᩋᩣᨸᨶ᩠ᨶᩮᩣ ᩅᩤ ᩋᨶᩣᨸᨶ᩠ᨶᩮᩣ ᩅᩤ. ᩍᩘᨥ ᨲ᩠ᩅᩴ, ᩋᩣᩅᩩᩈᩮᩣ, ᩈᨠᩣᨿ ᩋᩣᨸᨲ᩠ᨲᩥᨿᩣ ᩅᩩᨭ᩠ᨮᩣᩉᩦ”ᨲᩥ. ᩋᨳ ᨡᩮᩣ ᩈᩮᩣ ᨽᩥᨠ᩠ᨡᩩ ᨲᩔ ᨽᩥᨠ᩠ᨡᩩᨶᩮᩣ ᩅᨧᨶᩮᨶ ᨲᩴ ᩋᩣᨸᨲ᩠ᨲᩥᩴ ᨸᨭᩥᨠᩁᩥᨲ᩠ᩅᩣ ᨿᩮᨶ ᨲᩮ ᨽᩥᨠ᩠ᨡᩪ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᨲᩮ ᨽᩥᨠ᩠ᨡᩪ ᩑᨲᨴᩅᩮᩤᨧ—  “ᨿᩮᩣ ᨠᩥᩁ, ᩋᩣᩅᩩᩈᩮᩣ, ᩑᩅᨬ᩠ᨧᩮᩅᨬ᩠ᨧ ᨠᩁᩮᩣᨲᩥ, ᩍᨾᩴ ᨶᩣᨾ ᩈᩮᩣ ᩋᩣᨸᨲ᩠ᨲᩥᩴ ᩋᩣᨸᨩ᩠ᨩᨲᩥ. ᩍᨾᩴ ᨶᩣᨾ ᨲᩩᨾ᩠ᩉᩮ, ᩋᩣᩅᩩᩈᩮᩣ, ᩋᩣᨸᨲ᩠ᨲᩥᩴ ᩋᩣᨸᨶ᩠ᨶᩣ; ᨸᨭᩥᨠᩁᩮᩣᨳ ᨲᩴ ᩋᩣᨸᨲ᩠ᨲᩥᨶ᩺”ᨲᩥ. ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᨶ ᩍᨧ᩠ᨨᩥᩴᩈᩩ ᨲᩔ ᨽᩥᨠ᩠ᨡᩩᨶᩮᩣ ᩅᨧᨶᩮᨶ ᨲᩴ ᩋᩣᨸᨲ᩠ᨲᩥᩴ ᨸᨭᩥᨠᩣᨲᩩᩴ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ.
</Paragraph>

<Paragraph number="724" book="vi-maha">
“ᩍᨵ ᨸᨶ, ᨽᩥᨠ᩠ᨡᩅᩮ, ᩋᨬ᩠ᨬᨲᩁᩈ᩠ᨾᩥᩴ ᩋᩣᩅᩤᩈᩮ ᩈᨻ᩠ᨻᩮᩣ ᩈᩴᨥᩮᩣ ᩈᨽᩣᨣᩴ ᩋᩣᨸᨲ᩠ᨲᩥᩴ ᩋᩣᨸᨶ᩠ᨶᩮᩣ ᩉᩮᩣᨲᩥ. ᩈᩮᩣ ᨶ ᨩᩣᨶᩣᨲᩥ ᨲᩔᩣ ᩋᩣᨸᨲ᩠ᨲᩥᨿᩣ ᨶᩣᨾᨣᩮᩤᨲ᩠ᨲᩴ. ᨲᨲ᩠ᨳ ᩋᨬ᩠ᨬᩮᩣ ᨽᩥᨠ᩠ᨡᩩ ᩋᩣᨣᨧ᩠ᨨᨲᩥ ᨻᩉᩩᩔᩩᨲᩮᩣ ᩋᩣᨣᨲᩣᨣᨾᩮᩣ ᨵᨾ᩠ᨾᨵᩁᩮᩣ ᩅᩥᨶᨿᨵᩁᩮᩣ ᨾᩣᨲᩥᨠᩣᨵᩁᩮᩣ ᨸᨱ᩠ᨯᩥᨲᩮᩣ ᨻ᩠ᨿᨲ᩠ᨲᩮᩣ ᨾᩮᨵᩤᩅᩦ ᩃᨩ᩠ᨩᩦ ᨠᩩᨠ᩠ᨠᩩᨧ᩠ᨧᨠᩮᩣ ᩈᩥᨠ᩠ᨡᩣᨠᩣᨾᩮᩣ. ᨲᨾᩮᨶᩴ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᨿᩮᨶ ᩈᩮᩣ ᨽᩥᨠ᩠ᨡᩩ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᨲᩴ ᨽᩥᨠ᩠ᨡᩩᩴ ᩑᩅᩴ ᩅᨴᩮᨲᩥ—  ‘ᨿᩮᩣ ᨶᩩ ᨡᩮᩣ, ᩋᩣᩅᩩᩈᩮᩣ, ᩑᩅᨬ᩠ᨧᩮᩅᨬ᩠ᨧ ᨠᩁᩮᩣᨲᩥ, ᨠᩥᩴ ᨶᩣᨾ ᩈᩮᩣ ᩋᩣᨸᨲ᩠ᨲᩥᩴ ᩋᩣᨸᨩ᩠ᨩᨲᩦ’ᨲᩥ? ᩈᩮᩣ ᩑᩅᩴ ᩅᨴᩮᨲᩥ—  ‘ᨿᩮᩣ ᨡᩮᩣ, ᩋᩣᩅᩩᩈᩮᩣ, ᩑᩅᨬ᩠ᨧᩮᩅᨬ᩠ᨧ ᨠᩁᩮᩣᨲᩥ, ᩍᨾᩴ ᨶᩣᨾ ᩈᩮᩣ ᩋᩣᨸᨲ᩠ᨲᩥᩴ ᩋᩣᨸᨩ᩠ᨩᨲᩥ. ᩍᨾᩴ ᨶᩣᨾ ᨲ᩠ᩅᩴ, ᩋᩣᩅᩩᩈᩮᩣ, ᩋᩣᨸᨲ᩠ᨲᩥᩴ ᩋᩣᨸᨶ᩠ᨶᩮᩣ; ᨸᨭᩥᨠᩁᩮᩣᩉᩥ ᨲᩴ ᩋᩣᨸᨲ᩠ᨲᩥᨶ᩺’ᨲᩥ. ᩈᩮᩣ ᩑᩅᩴ ᩅᨴᩮᨲᩥ—  ‘ᨶ ᨡᩮᩣ ᩋᩉᩴ, ᩋᩣᩅᩩᩈᩮᩣ, ᩑᨠᩮᩣᩅ ᩍᨾᩴ ᩋᩣᨸᨲ᩠ᨲᩥᩴ ᩋᩣᨸᨶ᩠ᨶᩮᩣ. ᩋᨿᩴ ᩈᨻ᩠ᨻᩮᩣ ᩈᩴᨥᩮᩣ ᩍᨾᩴ ᩋᩣᨸᨲ᩠ᨲᩥᩴ ᩋᩣᨸᨶ᩠ᨶᩮᩣ’ᨲᩥ. ᩈᩮᩣ ᩑᩅᩴ ᩅᨴᩮᨲᩥ—  ‘ᨠᩥᩴ ᨲᩮ, ᩋᩣᩅᩩᩈᩮᩣ, ᨠᩁᩥᩔᨲᩥ ᨸᩁᩮᩣ ᩋᩣᨸᨶ᩠ᨶᩮᩣ ᩅᩤ ᩋᨶᩣᨸᨶ᩠ᨶᩮᩣ ᩅᩤ. ᩍᩘᨥ ᨲ᩠ᩅᩴ, ᩋᩣᩅᩩᩈᩮᩣ, ᩈᨠᩣᨿ ᩋᩣᨸᨲ᩠ᨲᩥᨿᩣ ᩅᩩᨭ᩠ᨮᩣᩉᩦ’ᨲᩥ. ᩈᩮᩣ ᨧᩮ, ᨽᩥᨠ᩠ᨡᩅᩮ, ᨽᩥᨠ᩠ᨡᩩ ᨲᩔ ᨽᩥᨠ᩠ᨡᩩᨶᩮᩣ ᩅᨧᨶᩮᨶ ᨲᩴ ᩋᩣᨸᨲ᩠ᨲᩥᩴ ᨸᨭᩥᨠᩁᩥᨲ᩠ᩅᩣ ᨿᩮᨶ ᨲᩮ ᨽᩥᨠ᩠ᨡᩪ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᨲᩮ ᨽᩥᨠ᩠ᨡᩪ ᩑᩅᩴ ᩅᨴᩮᨲᩥ—  ‘ᨿᩮᩣ ᨠᩥᩁ, ᩋᩣᩅᩩᩈᩮᩣ, ᩑᩅᨬ᩠ᨧᩮᩅᨬ᩠ᨧ ᨠᩁᩮᩣᨲᩥ ᩍᨾᩴ ᨶᩣᨾ ᩈᩮᩣ ᩋᩣᨸᨲ᩠ᨲᩥᩴ ᩋᩣᨸᨩ᩠ᨩᨲᩥ, ᩍᨾᩴ ᨶᩣᨾ ᨲᩩᨾ᩠ᩉᩮ ᩋᩣᩅᩩᩈᩮᩣ ᩋᩣᨸᨲ᩠ᨲᩥᩴ ᩋᩣᨸᨶ᩠ᨶᩣ, ᨸᨭᩥᨠᩁᩮᩣᨳ ᨲᩴ ᩋᩣᨸᨲ᩠ᨲᩥᨶ᩺’ᨲᩥ. ᨲᩮ ᨧᩮ, ᨽᩥᨠ᩠ᨡᩅᩮ, ᨽᩥᨠ᩠ᨡᩪ ᨲᩔ ᨽᩥᨠ᩠ᨡᩩᨶᩮᩣ ᩅᨧᨶᩮᨶ ᨲᩴ ᩋᩣᨸᨲ᩠ᨲᩥᩴ ᨸᨭᩥᨠᩁᩮᨿ᩠ᨿᩩᩴ, ᩍᨧ᩠ᨧᩮᨲᩴ ᨠᩩᩈᩃᩴ. ᨶᩮᩣ ᨧᩮ ᨸᨭᩥᨠᩁᩮᨿ᩠ᨿᩩᩴ, ᨶ ᨲᩮ, ᨽᩥᨠ᩠ᨡᩅᩮ, ᨽᩥᨠ᩠ᨡᩪ ᨲᩮᨶ ᨽᩥᨠ᩠ᨡᩩᨶᩣ ᩋᨠᩣᨾᩣ ᩅᨧᨶᩦᨿᩣ”ᨲᩥ.

</Paragraph>
</Division>

<Paragraph number="725" type="center" book="vi-maha">
ᨧᩮᩣᨴᨶᩣᩅᨲ᩠ᨳᩩᨽᩣᨱᩅᩤᩁᩮᩣ ᨶᩥᨭ᩠ᨮᩥᨲᩮᩣ ᨴᩩᨲᩥᨿᩮᩣ.
</Paragraph>