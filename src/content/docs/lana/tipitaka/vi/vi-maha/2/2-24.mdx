---
title: "2.24 ᩈᩴᨥᩩᨸᩮᩣᩈᨳᩣᨴᩥᨸ᩠ᨸᨽᩮᨴ"
tableOfContents: false
sidebar:
  order: 17
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="168" book="vi-maha">

<Paragraph number="700" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩈ᩠ᨾᩥᩴ ᩋᩣᩅᩤᩈᩮ ᨲᨴᩉᩩᨸᩮᩣᩈᨳᩮ ᨧᨲ᩠ᨲᩣᩁᩮᩣ ᨽᩥᨠ᩠ᨡᩪ ᩅᩥᩉᩁᨶ᩠ᨲᩥ. ᩋᨳ ᨡᩮᩣ ᨲᩮᩈᩴ ᨽᩥᨠ᩠ᨡᩪᨶᩴ ᩑᨲᨴᩉᩮᩣᩈᩥ—  “ᨽᨣᩅᨲᩣ ᨸᨬ᩠ᨬᨲ᩠ᨲᩴ—  ‘ᩏᨸᩮᩣᩈᨳᩮᩣ ᨠᩣᨲᨻ᩠ᨻᩮᩣ’ᨲᩥ, ᨾᨿᨬ᩠ᨧᨾ᩠ᩉᩣ ᨧᨲ᩠ᨲᩣᩁᩮᩣ ᨩᨶᩣ, ᨠᨳᩴ ᨶᩩ ᨡᩮᩣ ᩋᨾ᩠ᩉᩮᩉᩥ ᩏᨸᩮᩣᩈᨳᩮᩣ ᨠᩣᨲᨻ᩠ᨻᩮᩣ”ᨲᩥ? ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨧᨲᩩᨶ᩠ᨶᩴ ᨸᩣᨲᩥᨾᩮᩣᨠ᩠ᨡᩴ ᩏᨴ᩠ᨴᩥᩈᩥᨲᩩᨶ᩺”ᨲᩥ.
</Paragraph>

<Paragraph number="701" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩈ᩠ᨾᩥᩴ ᩋᩣᩅᩤᩈᩮ ᨲᨴᩉᩩᨸᩮᩣᩈᨳᩮ ᨲᨿᩮᩣ ᨽᩥᨠ᩠ᨡᩪ ᩅᩥᩉᩁᨶ᩠ᨲᩥ. ᩋᨳ ᨡᩮᩣ ᨲᩮᩈᩴ ᨽᩥᨠ᩠ᨡᩪᨶᩴ ᩑᨲᨴᩉᩮᩣᩈᩥ—  “ᨽᨣᩅᨲᩣ ᩋᨶᩩᨬ᩠ᨬᩣᨲᩴ ᨧᨲᩩᨶ᩠ᨶᩴ ᨸᩣᨲᩥᨾᩮᩣᨠ᩠ᨡᩴ ᩏᨴ᩠ᨴᩥᩈᩥᨲᩩᩴ, ᨾᨿᨬ᩠ᨧᨾ᩠ᩉᩣ ᨲᨿᩮᩣ ᨩᨶᩣ, ᨠᨳᩴ ᨶᩩ ᨡᩮᩣ ᩋᨾ᩠ᩉᩮᩉᩥ ᩏᨸᩮᩣᩈᨳᩮᩣ ᨠᩣᨲᨻ᩠ᨻᩮᩣ”ᨲᩥ? ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨲᩥᨱ᩠ᨱᩴ ᨸᩣᩁᩥᩈᩩᨴ᩠ᨵᩥᩏᨸᩮᩣᩈᨳᩴ ᨠᩣᨲᩩᩴ. ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᨠᩣᨲᨻ᩠ᨻᩮᩣ. ᨻ᩠ᨿᨲ᩠ᨲᩮᨶ ᨽᩥᨠ᩠ᨡᩩᨶᩣ ᨸᨭᩥᨻᩃᩮᨶ ᨲᩮ ᨽᩥᨠ᩠ᨡᩪ ᨬᩣᨸᩮᨲᨻ᩠ᨻᩣ—
</Paragraph>

<Paragraph number="702" book="vi-maha">
‘ᩈᩩᨱᨶ᩠ᨲᩩ ᨾᩮ ᩋᩣᨿᩈ᩠ᨾᨶ᩠ᨲᩣ. ᩋᨩ᩠ᨩᩩᨸᩮᩣᩈᨳᩮᩣ ᨸᨶ᩠ᨶᩁᩈᩮᩣ. ᨿᨴᩤᨿᩈ᩠ᨾᨶ᩠ᨲᩣᨶᩴ ᨸᨲ᩠ᨲᨠᩃᩖᩴ, ᨾᨿᩴ ᩋᨬ᩠ᨬᨾᨬ᩠ᨬᩴ ᨸᩣᩁᩥᩈᩩᨴ᩠ᨵᩥᩏᨸᩮᩣᩈᨳᩴ ᨠᩁᩮᨿ᩠ᨿᩣᨾᩣ’ᨲᩥ.
</Paragraph>

<Paragraph number="703" book="vi-maha">
ᨳᩮᩁᩮᨶ ᨽᩥᨠ᩠ᨡᩩᨶᩣ ᩑᨠᩴᩈᩴ ᩏᨲ᩠ᨲᩁᩣᩈᩘᨣᩴ ᨠᩁᩥᨲ᩠ᩅᩣ ᩏᨠ᩠ᨠᩩᨭᩥᨠᩴ ᨶᩥᩈᩦᨴᩥᨲ᩠ᩅᩣ ᩋᨬ᩠ᨩᩃᩥᩴ ᨸᨣ᩠ᨣᩉᩮᨲ᩠ᩅᩣ ᨲᩮ ᨽᩥᨠ᩠ᨡᩪ ᩑᩅᨾᩔᩩ ᩅᨧᨶᩦᨿᩣ—  ‘ᨸᩁᩥᩈᩩᨴ᩠ᨵᩮᩤ ᩋᩉᩴ, ᩋᩣᩅᩩᩈᩮᩣ; ᨸᩁᩥᩈᩩᨴ᩠ᨵᩮᩤᨲᩥ ᨾᩴ ᨵᩤᩁᩮᨳ. ᨸᩁᩥᩈᩩᨴ᩠ᨵᩮᩤ ᩋᩉᩴ, ᩋᩣᩅᩩᩈᩮᩣ; ᨸᩁᩥᩈᩩᨴ᩠ᨵᩮᩤᨲᩥ ᨾᩴ ᨵᩤᩁᩮᨳ. ᨸᩁᩥᩈᩩᨴ᩠ᨵᩮᩤ ᩋᩉᩴ, ᩋᩣᩅᩩᩈᩮᩣ; ᨸᩁᩥᩈᩩᨴ᩠ᨵᩮᩤᨲᩥ ᨾᩴ ᨵᩤᩁᩮᨳᩣ’ᨲᩥ.
</Paragraph>

<Paragraph number="704" book="vi-maha">
ᨶᩅᨠᩮᨶ ᨽᩥᨠ᩠ᨡᩩᨶᩣ ᩑᨠᩴᩈᩴ ᩏᨲ᩠ᨲᩁᩣᩈᩘᨣᩴ ᨠᩁᩥᨲ᩠ᩅᩣ ᩏᨠ᩠ᨠᩩᨭᩥᨠᩴ ᨶᩥᩈᩦᨴᩥᨲ᩠ᩅᩣ ᩋᨬ᩠ᨩᩃᩥᩴ ᨸᨣ᩠ᨣᩉᩮᨲ᩠ᩅᩣ ᨲᩮ ᨽᩥᨠ᩠ᨡᩪ ᩑᩅᨾᩔᩩ ᩅᨧᨶᩦᨿᩣ—  ‘ᨸᩁᩥᩈᩩᨴ᩠ᨵᩮᩤ ᩋᩉᩴ, ᨽᨶ᩠ᨲᩮ; ᨸᩁᩥᩈᩩᨴ᩠ᨵᩮᩤᨲᩥ ᨾᩴ ᨵᩤᩁᩮᨳ. ᨸᩁᩥᩈᩩᨴ᩠ᨵᩮᩤ ᩋᩉᩴ, ᨽᨶ᩠ᨲᩮ; ᨸᩁᩥᩈᩩᨴ᩠ᨵᩮᩤᨲᩥ ᨾᩴ ᨵᩤᩁᩮᨳ. ᨸᩁᩥᩈᩩᨴ᩠ᨵᩮᩤ ᩋᩉᩴ, ᨽᨶ᩠ᨲᩮ; ᨸᩁᩥᩈᩩᨴ᩠ᨵᩮᩤᨲᩥ ᨾᩴ ᨵᩤᩁᩮᨳᩣ’”ᨲᩥ.
</Paragraph>

<Paragraph number="705" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩈ᩠ᨾᩥᩴ ᩋᩣᩅᩤᩈᩮ ᨲᨴᩉᩩᨸᩮᩣᩈᨳᩮ ᨴ᩠ᩅᩮ ᨽᩥᨠ᩠ᨡᩪ ᩅᩥᩉᩁᨶ᩠ᨲᩥ. ᩋᨳ ᨡᩮᩣ ᨲᩮᩈᩴ ᨽᩥᨠ᩠ᨡᩪᨶᩴ ᩑᨲᨴᩉᩮᩣᩈᩥ—  “ᨽᨣᩅᨲᩣ ᩋᨶᩩᨬ᩠ᨬᩣᨲᩴ ᨧᨲᩩᨶ᩠ᨶᩴ ᨸᩣᨲᩥᨾᩮᩣᨠ᩠ᨡᩴ ᩏᨴ᩠ᨴᩥᩈᩥᨲᩩᩴ, ᨲᩥᨱ᩠ᨱᨶ᩠ᨶᩴ ᨸᩣᩁᩥᩈᩩᨴ᩠ᨵᩥᩏᨸᩮᩣᩈᨳᩴ ᨠᩣᨲᩩᩴ. ᨾᨿᨬ᩠ᨧᨾ᩠ᩉᩣ ᨴ᩠ᩅᩮ ᨩᨶᩣ. ᨠᨳᩴ ᨶᩩ ᨡᩮᩣ ᩋᨾ᩠ᩉᩮᩉᩥ ᩏᨸᩮᩣᩈᨳᩮᩣ ᨠᩣᨲᨻ᩠ᨻᩮᩣ”ᨲᩥ? ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨴ᩠ᩅᩥᨶ᩠ᨶᩴ ᨸᩣᩁᩥᩈᩩᨴ᩠ᨵᩥᩏᨸᩮᩣᩈᨳᩴ ᨠᩣᨲᩩᩴ. ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᨠᩣᨲᨻ᩠ᨻᩮᩣ. ᨳᩮᩁᩮᨶ ᨽᩥᨠ᩠ᨡᩩᨶᩣ ᩑᨠᩴᩈᩴ ᩏᨲ᩠ᨲᩁᩣᩈᩘᨣᩴ ᨠᩁᩥᨲ᩠ᩅᩣ ᩏᨠ᩠ᨠᩩᨭᩥᨠᩴ ᨶᩥᩈᩦᨴᩥᨲ᩠ᩅᩣ ᩋᨬ᩠ᨩᩃᩥᩴ ᨸᨣ᩠ᨣᩉᩮᨲ᩠ᩅᩣ ᨶᩅᩮᩤ ᨽᩥᨠ᩠ᨡᩩ ᩑᩅᨾᩔ ᩅᨧᨶᩦᨿᩮᩣ—  ‘ᨸᩁᩥᩈᩩᨴ᩠ᨵᩮᩤ ᩋᩉᩴ, ᩋᩣᩅᩩᩈᩮᩣ; ᨸᩁᩥᩈᩩᨴ᩠ᨵᩮᩤᨲᩥ ᨾᩴ ᨵᩤᩁᩮᩉᩥ. ᨸᩁᩥᩈᩩᨴ᩠ᨵᩮᩤ ᩋᩉᩴ, ᩋᩣᩅᩩᩈᩮᩣ; ᨸᩁᩥᩈᩩᨴ᩠ᨵᩮᩤᨲᩥ ᨾᩴ ᨵᩤᩁᩮᩉᩥ. ᨸᩁᩥᩈᩩᨴ᩠ᨵᩮᩤ ᩋᩉᩴ, ᩋᩣᩅᩩᩈᩮᩣ; ᨸᩁᩥᩈᩩᨴ᩠ᨵᩮᩤᨲᩥ ᨾᩴ ᨵᩤᩁᩮᩉᩦ’ᨲᩥ.
</Paragraph>

<Paragraph number="706" book="vi-maha">
ᨶᩅᨠᩮᨶ ᨽᩥᨠ᩠ᨡᩩᨶᩣ ᩑᨠᩴᩈᩴ ᩏᨲ᩠ᨲᩁᩣᩈᩘᨣᩴ ᨠᩁᩥᨲ᩠ᩅᩣ ᩏᨠ᩠ᨠᩩᨭᩥᨠᩴ ᨶᩥᩈᩦᨴᩥᨲ᩠ᩅᩣ ᩋᨬ᩠ᨩᩃᩥᩴ ᨸᨣ᩠ᨣᩉᩮᨲ᩠ᩅᩣ ᨳᩮᩁᩮᩣ ᨽᩥᨠ᩠ᨡᩩ ᩑᩅᨾᩔ ᩅᨧᨶᩦᨿᩮᩣ—  ‘ᨸᩁᩥᩈᩩᨴ᩠ᨵᩮᩤ ᩋᩉᩴ, ᨽᨶ᩠ᨲᩮ; ᨸᩁᩥᩈᩩᨴ᩠ᨵᩮᩤᨲᩥ ᨾᩴ ᨵᩤᩁᩮᨳ. ᨸᩁᩥᩈᩩᨴ᩠ᨵᩮᩤ ᩋᩉᩴ, ᨽᨶ᩠ᨲᩮ; ᨸᩁᩥᩈᩩᨴ᩠ᨵᩮᩤᨲᩥ ᨾᩴ ᨵᩤᩁᩮᨳ. ᨸᩁᩥᩈᩩᨴ᩠ᨵᩮᩤ ᩋᩉᩴ, ᨽᨶ᩠ᨲᩮ; ᨸᩁᩥᩈᩩᨴ᩠ᨵᩮᩤᨲᩥ ᨾᩴ ᨵᩤᩁᩮᨳᩣ’”ᨲᩥ.
</Paragraph>

<Paragraph number="707" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩈ᩠ᨾᩥᩴ ᩋᩣᩅᩤᩈᩮ ᨲᨴᩉᩩᨸᩮᩣᩈᨳᩮ ᩑᨠᩮᩣ ᨽᩥᨠ᩠ᨡᩩ ᩅᩥᩉᩁᨲᩥ. ᩋᨳ ᨡᩮᩣ ᨲᩔ ᨽᩥᨠ᩠ᨡᩩᨶᩮᩣ ᩑᨲᨴᩉᩮᩣᩈᩥ—  “ᨽᨣᩅᨲᩣ ᩋᨶᩩᨬ᩠ᨬᩣᨲᩴ ᨧᨲᩩᨶ᩠ᨶᩴ ᨸᩣᨲᩥᨾᩮᩣᨠ᩠ᨡᩴ ᩏᨴ᩠ᨴᩥᩈᩥᨲᩩᩴ, ᨲᩥᨱ᩠ᨱᨶ᩠ᨶᩴ ᨸᩣᩁᩥᩈᩩᨴ᩠ᨵᩥᩏᨸᩮᩣᩈᨳᩴ ᨠᩣᨲᩩᩴ, ᨴ᩠ᩅᩥᨶ᩠ᨶᩴ ᨸᩣᩁᩥᩈᩩᨴ᩠ᨵᩥᩏᨸᩮᩣᩈᨳᩴ ᨠᩣᨲᩩᩴ. ᩋᩉᨬ᩠ᨧᨾ᩠ᩉᩥ ᩑᨠᨠᩮᩣ. ᨠᨳᩴ ᨶᩩ ᨡᩮᩣ ᨾᨿᩣ ᩏᨸᩮᩣᩈᨳᩮᩣ ᨠᩣᨲᨻ᩠ᨻᩮᩣ”ᨲᩥ? ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩍᨵ ᨸᨶ, ᨽᩥᨠ᩠ᨡᩅᩮ, ᩋᨬ᩠ᨬᨲᩁᩈ᩠ᨾᩥᩴ ᩋᩣᩅᩤᩈᩮ ᨲᨴᩉᩩᨸᩮᩣᩈᨳᩮ ᩑᨠᩮᩣ ᨽᩥᨠ᩠ᨡᩩ ᩅᩥᩉᩁᨲᩥ. ᨲᩮᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩣ ᨿᨲ᩠ᨳ ᨽᩥᨠ᩠ᨡᩪ ᨸᨭᩥᨠ᩠ᨠᨾᨶ᩠ᨲᩥ ᩏᨸᨭ᩠ᨮᩣᨶᩈᩣᩃᩣᨿ ᩅᩤ, ᨾᨱ᩠ᨯᨸᩮ ᩅᩤ, ᩁᩩᨠ᩠ᨡᨾᩪᩃᩮ ᩅᩤ, ᩈᩮᩣ ᨴᩮᩈᩮᩣ ᩈᨾ᩠ᨾᨩ᩠ᨩᩥᨲ᩠ᩅᩣ ᨸᩣᨶᩦᨿᩴ ᨸᩁᩥᨽᩮᩣᨩᨶᩦᨿᩴ ᩏᨸᨭ᩠ᨮᩣᨸᩮᨲ᩠ᩅᩣ ᩋᩣᩈᨶᩴ ᨸᨬ᩠ᨬᨸᩮᨲ᩠ᩅᩣ ᨸᨴᩦᨸᩴ ᨠᨲ᩠ᩅᩣ ᨶᩥᩈᩦᨴᩥᨲᨻ᩠ᨻᩴ. ᩈᨧᩮ ᩋᨬ᩠ᨬᩮ ᨽᩥᨠ᩠ᨡᩪ ᩋᩣᨣᨧ᩠ᨨᨶ᩠ᨲᩥ, ᨲᩮᩉᩥ ᩈᨴ᩠ᨵᩥᩴ ᩏᨸᩮᩣᩈᨳᩮᩣ ᨠᩣᨲᨻ᩠ᨻᩮᩣ. ᨶᩮᩣ ᨧᩮ ᩋᩣᨣᨧ᩠ᨨᨶ᩠ᨲᩥ, ᩋᨩ᩠ᨩ ᨾᩮ ᩏᨸᩮᩣᩈᨳᩮᩣᨲᩥ ᩋᨵᩥᨭ᩠ᨮᩣᨲᨻ᩠ᨻᩮᩣ. ᨶᩮᩣ ᨧᩮ ᩋᨵᩥᨭ᩠ᨮᩉᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ.
</Paragraph>

<Paragraph number="708" book="vi-maha">
ᨲᨲᩕ, ᨽᩥᨠ᩠ᨡᩅᩮ, ᨿᨲ᩠ᨳ ᨧᨲ᩠ᨲᩣᩁᩮᩣ ᨽᩥᨠ᩠ᨡᩪ ᩅᩥᩉᩁᨶ᩠ᨲᩥ, ᨶ ᩑᨠᩔ ᨸᩣᩁᩥᩈᩩᨴ᩠ᨵᩥᩴ ᩋᩣᩉᩁᩥᨲ᩠ᩅᩣ ᨲᩦᩉᩥ ᨸᩣᨲᩥᨾᩮᩣᨠ᩠ᨡᩴ ᩏᨴ᩠ᨴᩥᩈᩥᨲᨻ᩠ᨻᩴ. ᩏᨴ᩠ᨴᩥᩈᩮᨿ᩠ᨿᩩᨬ᩠ᨧᩮ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨲᨲᩕ, ᨽᩥᨠ᩠ᨡᩅᩮ, ᨿᨲ᩠ᨳ ᨲᨿᩮᩣ ᨽᩥᨠ᩠ᨡᩪ ᩅᩥᩉᩁᨶ᩠ᨲᩥ, ᨶ ᩑᨠᩔ ᨸᩣᩁᩥᩈᩩᨴ᩠ᨵᩥᩴ ᩋᩣᩉᩁᩥᨲ᩠ᩅᩣ ᨴ᩠ᩅᩦᩉᩥ ᨸᩣᩁᩥᩈᩩᨴ᩠ᨵᩥᩏᨸᩮᩣᩈᨳᩮᩣ ᨠᩣᨲᨻ᩠ᨻᩮᩣ. ᨠᩁᩮᨿ᩠ᨿᩩᨬ᩠ᨧᩮ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨲᨲᩕ, ᨽᩥᨠ᩠ᨡᩅᩮ, ᨿᨲ᩠ᨳ ᨴ᩠ᩅᩮ ᨽᩥᨠ᩠ᨡᩪ ᩅᩥᩉᩁᨶ᩠ᨲᩥ, ᨶ ᩑᨠᩔ ᨸᩣᩁᩥᩈᩩᨴ᩠ᨵᩥᩴ ᩋᩣᩉᩁᩥᨲ᩠ᩅᩣ ᩑᨠᩮᨶ ᩋᨵᩥᨭ᩠ᨮᩣᨲᨻ᩠ᨻᩮᩣ. ᩋᨵᩥᨭ᩠ᨮᩉᩮᨿ᩠ᨿ ᨧᩮ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>
</Division>