---
title: "2.26 ᩋᩣᨸᨲ᩠ᨲᩥᩋᩣᩅᩥᨠᩁᨱᩅᩥᨵᩥ"
tableOfContents: false
sidebar:
  order: 19
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="170" book="vi-maha">

<Paragraph number="714" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᨸᩣᨲᩥᨾᩮᩣᨠ᩠ᨡᩮ ᩏᨴ᩠ᨴᩥᩔᨾᩣᨶᩮ ᩋᩣᨸᨲ᩠ᨲᩥᩴ ᩈᩁᨲᩥ. ᩋᨳ ᨡᩮᩣ ᨲᩔ ᨽᩥᨠ᩠ᨡᩩᨶᩮᩣ ᩑᨲᨴᩉᩮᩣᩈᩥ—  “ᨽᨣᩅᨲᩣ ᨸᨬ᩠ᨬᨲ᩠ᨲᩴ—  ‘ᨶ ᩈᩣᨸᨲ᩠ᨲᩥᨠᩮᨶ ᩏᨸᩮᩣᩈᨳᩮᩣ ᨠᩣᨲᨻ᩠ᨻᩮᩣ’ᨲᩥ. ᩋᩉᨬ᩠ᨧᨾ᩠ᩉᩥ ᩋᩣᨸᨲ᩠ᨲᩥᩴ ᩋᩣᨸᨶ᩠ᨶᩮᩣ. ᨠᨳᩴ ᨶᩩ ᨡᩮᩣ ᨾᨿᩣ ᨸᨭᩥᨸᨩ᩠ᨩᩥᨲᨻ᩠ᨻᨶ᩺”ᨲᩥ? ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ.
</Paragraph>

<Paragraph number="715" book="vi-maha">
“ᩍᨵ ᨸᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩩ ᨸᩣᨲᩥᨾᩮᩣᨠ᩠ᨡᩮ ᩏᨴ᩠ᨴᩥᩔᨾᩣᨶᩮ ᩋᩣᨸᨲ᩠ᨲᩥᩴ ᩈᩁᨲᩥ. ᨲᩮᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩣ ᩈᩣᨾᨶ᩠ᨲᩮᩣ ᨽᩥᨠ᩠ᨡᩩ ᩑᩅᨾᩔ ᩅᨧᨶᩦᨿᩮᩣ—  ‘ᩋᩉᩴ, ᩋᩣᩅᩩᩈᩮᩣ, ᩍᨲ᩠ᨳᨶ᩠ᨶᩣᨾᩴ ᩋᩣᨸᨲ᩠ᨲᩥᩴ ᩋᩣᨸᨶ᩠ᨶᩮᩣ. ᩍᨲᩮᩣ ᩅᩩᨭ᩠ᨮᩉᩥᨲ᩠ᩅᩣ ᨲᩴ ᩋᩣᨸᨲ᩠ᨲᩥᩴ ᨸᨭᩥᨠᩁᩥᩔᩣᨾᩦ’ᨲᩥ ᩅᨲ᩠ᩅᩣ ᩏᨸᩮᩣᩈᨳᩮᩣ ᨠᩣᨲᨻ᩠ᨻᩮᩣ, ᨸᩣᨲᩥᨾᩮᩣᨠ᩠ᨡᩴ ᩈᩮᩣᨲᨻ᩠ᨻᩴ, ᨶ ᨲ᩠ᩅᩮᩅ ᨲᨸ᩠ᨸᨧ᩠ᨧᨿᩣ ᩏᨸᩮᩣᩈᨳᩔ ᩋᨶ᩠ᨲᩁᩣᨿᩮᩣ ᨠᩣᨲᨻ᩠ᨻᩮᩣ.
</Paragraph>

<Paragraph number="716" book="vi-maha">
ᩍᨵ ᨸᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩩ ᨸᩣᨲᩥᨾᩮᩣᨠ᩠ᨡᩮ ᩏᨴ᩠ᨴᩥᩔᨾᩣᨶᩮ ᩋᩣᨸᨲ᩠ᨲᩥᨿᩣ ᩅᩮᨾᨲᩥᨠᩮᩣ ᩉᩮᩣᨲᩥ. ᨲᩮᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩣ ᩈᩣᨾᨶ᩠ᨲᩮᩣ ᨽᩥᨠ᩠ᨡᩩ ᩑᩅᨾᩔ ᩅᨧᨶᩦᨿᩮᩣ—  ‘ᩋᩉᩴ, ᩋᩣᩅᩩᩈᩮᩣ, ᩍᨲ᩠ᨳᨶ᩠ᨶᩣᨾᩣᨿ ᩋᩣᨸᨲ᩠ᨲᩥᨿᩣ ᩅᩮᨾᨲᩥᨠᩮᩣ. ᨿᨴᩤ ᨶᩥᨻ᩠ᨻᩮᨾᨲᩥᨠᩮᩣ ᨽᩅᩥᩔᩣᨾᩥ, ᨲᨴᩤ ᨲᩴ ᩋᩣᨸᨲ᩠ᨲᩥᩴ ᨸᨭᩥᨠᩁᩥᩔᩣᨾᩦ’ᨲᩥ ᩅᨲ᩠ᩅᩣ ᩏᨸᩮᩣᩈᨳᩮᩣ ᨠᩣᨲᨻ᩠ᨻᩮᩣ, ᨸᩣᨲᩥᨾᩮᩣᨠ᩠ᨡᩴ ᩈᩮᩣᨲᨻ᩠ᨻᩴ; ᨶ ᨲ᩠ᩅᩮᩅ ᨲᨸ᩠ᨸᨧ᩠ᨧᨿᩣ ᩏᨸᩮᩣᩈᨳᩔ ᩋᨶ᩠ᨲᩁᩣᨿᩮᩣ ᨠᩣᨲᨻ᩠ᨻᩮᩣ”ᨲᩥ.
</Paragraph>
</Division>