---
title: "2.20 ᨸᩣᩁᩥᩈᩩᨴ᩠ᨵᩥᨴᩤᨶᨠᨳᩣ"
tableOfContents: false
sidebar:
  order: 13
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="164" book="vi-maha">

<Paragraph number="678" book="vi-maha">
ᩋᨳ ᨡᩮᩣ ᨽᨣᩅᩤ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᩈᨶ᩠ᨶᩥᨸᨲᨳ, ᨽᩥᨠ᩠ᨡᩅᩮ, ᩈᩴᨥᩮᩣ ᩏᨸᩮᩣᩈᨳᩴ ᨠᩁᩥᩔᨲᩦ”ᨲᩥ. ᩑᩅᩴ ᩅᩩᨲ᩠ᨲᩮ, ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᩋᨲ᩠ᨳᩥ, ᨽᨶ᩠ᨲᩮ, ᨽᩥᨠ᩠ᨡᩩ ᨣᩥᩃᩣᨶᩮᩣ, ᩈᩮᩣ ᩋᨶᩣᨣᨲᩮᩣ”ᨲᩥ.
</Paragraph>

<Paragraph number="679" book="vi-maha">
“ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨣᩥᩃᩣᨶᩮᨶ ᨽᩥᨠ᩠ᨡᩩᨶᩣ ᨸᩣᩁᩥᩈᩩᨴ᩠ᨵᩥᩴ ᨴᩤᨲᩩᩴ. ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᨴᩤᨲᨻ᩠ᨻᩣ—  ᨲᩮᨶ ᨣᩥᩃᩣᨶᩮᨶ ᨽᩥᨠ᩠ᨡᩩᨶᩣ ᩑᨠᩴ ᨽᩥᨠ᩠ᨡᩩᩴ ᩏᨸᩈᩘᨠᨾᩥᨲ᩠ᩅᩣ ᩑᨠᩴᩈᩴ ᩏᨲ᩠ᨲᩁᩣᩈᩘᨣᩴ ᨠᩁᩥᨲ᩠ᩅᩣ ᩏᨠ᩠ᨠᩩᨭᩥᨠᩴ ᨶᩥᩈᩦᨴᩥᨲ᩠ᩅᩣ ᩋᨬ᩠ᨩᩃᩥᩴ ᨸᨣ᩠ᨣᩉᩮᨲ᩠ᩅᩣ ᩑᩅᨾᩔ ᩅᨧᨶᩦᨿᩮᩣ—  ‘ᨸᩣᩁᩥᩈᩩᨴ᩠ᨵᩥᩴ ᨴᨾ᩠ᨾᩥ, ᨸᩣᩁᩥᩈᩩᨴ᩠ᨵᩥᩴ ᨾᩮ ᩉᩁ, ᨸᩣᩁᩥᩈᩩᨴ᩠ᨵᩥᩴ ᨾᩮ ᩋᩣᩁᩮᩣᨧᩮᩉᩦ’ᨲᩥ. ᨠᩣᨿᩮᨶ ᩅᩥᨬ᩠ᨬᩣᨸᩮᨲᩥ, ᩅᩤᨧᩣᨿ ᩅᩥᨬ᩠ᨬᩣᨸᩮᨲᩥ, ᨠᩣᨿᩮᨶ ᩅᩤᨧᩣᨿ ᩅᩥᨬ᩠ᨬᩣᨸᩮᨲᩥ, ᨴᩥᨶ᩠ᨶᩣ ᩉᩮᩣᨲᩥ ᨸᩣᩁᩥᩈᩩᨴ᩠ᨵᩥ. ᨶ ᨠᩣᨿᩮᨶ ᩅᩥᨬ᩠ᨬᩣᨸᩮᨲᩥ, ᨶ ᩅᩤᨧᩣᨿ ᩅᩥᨬ᩠ᨬᩣᨸᩮᨲᩥ, ᨶ ᨠᩣᨿᩮᨶ ᩅᩤᨧᩣᨿ ᩅᩥᨬ᩠ᨬᩣᨸᩮᨲᩥ, ᨶ ᨴᩥᨶ᩠ᨶᩣ ᩉᩮᩣᨲᩥ ᨸᩣᩁᩥᩈᩩᨴ᩠ᨵᩥ. ᩑᩅᨬ᩠ᨧᩮᨲᩴ ᩃᨽᩮᨳ, ᩍᨧ᩠ᨧᩮᨲᩴ ᨠᩩᩈᩃᩴ. ᨶᩮᩣ ᨧᩮ ᩃᨽᩮᨳ, ᩈᩮᩣ, ᨽᩥᨠ᩠ᨡᩅᩮ, ᨣᩥᩃᩣᨶᩮᩣ ᨽᩥᨠ᩠ᨡᩩ ᨾᨬ᩠ᨧᩮᨶ ᩅᩤ ᨸᩦᨮᩮᨶ ᩅᩤ ᩈᩴᨥᨾᨩ᩠ᨫᩮ ᩋᩣᨶᩮᨲ᩠ᩅᩣ ᩏᨸᩮᩣᩈᨳᩮᩣ ᨠᩣᨲᨻ᩠ᨻᩮᩣ. ᩈᨧᩮ, ᨽᩥᨠ᩠ᨡᩅᩮ, ᨣᩥᩃᩣᨶᩩᨸᨭ᩠ᨮᩣᨠᩣᨶᩴ ᨽᩥᨠ᩠ᨡᩪᨶᩴ ᩑᩅᩴ ᩉᩮᩣᨲᩥ—  ‘ᩈᨧᩮ ᨡᩮᩣ ᨾᨿᩴ ᨣᩥᩃᩣᨶᩴ ᨮᩣᨶᩣ ᨧᩣᩅᩮᩔᩣᨾ, ᩋᩣᨻᩣᨵᩮᩤ ᩅᩤ ᩋᨽᩥᩅᨯ᩠ᨰᩥᩔᨲᩥ ᨠᩣᩃᩴᨠᩥᩁᩥᨿᩣ ᩅᩤ ᨽᩅᩥᩔᨲᩦ’ᨲᩥ, ᨶ, ᨽᩥᨠ᩠ᨡᩅᩮ, ᨣᩥᩃᩣᨶᩮᩣ ᨽᩥᨠ᩠ᨡᩩ ᨮᩣᨶᩣ ᨧᩣᩅᩮᨲᨻ᩠ᨻᩮᩣ. ᩈᩴᨥᩮᨶ ᨲᨲ᩠ᨳ ᨣᨶ᩠ᨲ᩠ᩅᩣ ᩏᨸᩮᩣᩈᨳᩮᩣ ᨠᩣᨲᨻ᩠ᨻᩮᩣ. ᨶ ᨲ᩠ᩅᩮᩅ ᩅᨣ᩠ᨣᩮᨶ ᩈᩴᨥᩮᨶ ᩏᨸᩮᩣᩈᨳᩮᩣ ᨠᩣᨲᨻ᩠ᨻᩮᩣ. ᨠᩁᩮᨿ᩠ᨿ ᨧᩮ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ.
</Paragraph>

<Paragraph number="680" book="vi-maha">
ᨸᩣᩁᩥᩈᩩᨴ᩠ᨵᩥᩉᩣᩁᨠᩮᩣ ᨧᩮ, ᨽᩥᨠ᩠ᨡᩅᩮ, ᨴᩥᨶ᩠ᨶᩣᨿ ᨸᩣᩁᩥᩈᩩᨴ᩠ᨵᩥᨿᩣ ᨲᨲ᩠ᨳᩮᩅ ᨸᨠ᩠ᨠᨾᨲᩥ, ᩋᨬ᩠ᨬᩔ ᨴᩤᨲᨻ᩠ᨻᩣ ᨸᩣᩁᩥᩈᩩᨴ᩠ᨵᩥ. ᨸᩣᩁᩥᩈᩩᨴ᩠ᨵᩥᩉᩣᩁᨠᩮᩣ ᨧᩮ, ᨽᩥᨠ᩠ᨡᩅᩮ, ᨴᩥᨶ᩠ᨶᩣᨿ ᨸᩣᩁᩥᩈᩩᨴ᩠ᨵᩥᨿᩣ ᨲᨲ᩠ᨳᩮᩅ ᩅᩥᨻ᩠ᨽᨾᨲᩥ …ᨸᩮ…  ᨠᩣᩃᩴ ᨠᩁᩮᩣᨲᩥ…  ᩈᩣᨾᨱᩮᩁᩮᩣ ᨸᨭᩥᨩᩣᨶᩣᨲᩥ…  ᩈᩥᨠ᩠ᨡᩴ ᨸᨧ᩠ᨧᨠ᩠ᨡᩣᨲᨠᩮᩣ ᨸᨭᩥᨩᩣᨶᩣᨲᩥ…  ᩋᨶ᩠ᨲᩥᨾᩅᨲ᩠ᨳᩩᩴ ᩋᨩ᩠ᨫᩣᨸᨶ᩠ᨶᨠᩮᩣ ᨸᨭᩥᨩᩣᨶᩣᨲᩥ…  ᩏᨾ᩠ᨾᨲ᩠ᨲᨠᩮᩣ ᨸᨭᩥᨩᩣᨶᩣᨲᩥ…  ᨡᩥᨲ᩠ᨲᨧᩥᨲ᩠ᨲᩮᩣ ᨸᨭᩥᨩᩣᨶᩣᨲᩥ…  ᩅᩮᨴᨶᩣᨭ᩠ᨭᩮᩣ ᨸᨭᩥᨩᩣᨶᩣᨲᩥ…  ᩋᩣᨸᨲ᩠ᨲᩥᨿᩣ ᩋᨴᩔᨶᩮ ᩏᨠ᩠ᨡᩥᨲ᩠ᨲᨠᩮᩣ ᨸᨭᩥᨩᩣᨶᩣᨲᩥ…  ᩋᩣᨸᨲ᩠ᨲᩥᨿᩣ ᩋᨸ᩠ᨸᨭᩥᨠᨾ᩠ᨾᩮ ᩏᨠ᩠ᨡᩥᨲ᩠ᨲᨠᩮᩣ ᨸᨭᩥᨩᩣᨶᩣᨲᩥ…  ᨸᩣᨸᩥᨠᩣᨿ ᨴᩥᨭ᩠ᨮᩥᨿᩣ ᩋᨸ᩠ᨸᨭᩥᨶᩥᩔᨣ᩠ᨣᩮ ᩏᨠ᩠ᨡᩥᨲ᩠ᨲᨠᩮᩣ ᨸᨭᩥᨩᩣᨶᩣᨲᩥ…  ᨸᨱ᩠ᨯᨠᩮᩣ ᨸᨭᩥᨩᩣᨶᩣᨲᩥ…  ᨳᩮᨿ᩠ᨿᩈᩴᩅᩤᩈᨠᩮᩣ ᨸᨭᩥᨩᩣᨶᩣᨲᩥ…  ᨲᩥᨲ᩠ᨳᩥᨿᨸᨠ᩠ᨠᨶ᩠ᨲᨠᩮᩣ ᨸᨭᩥᨩᩣᨶᩣᨲᩥ…  ᨲᩥᩁᨧ᩠ᨨᩣᨶᨣᨲᩮᩣ ᨸᨭᩥᨩᩣᨶᩣᨲᩥ…  ᨾᩣᨲᩩᨥᩣᨲᨠᩮᩣ ᨸᨭᩥᨩᩣᨶᩣᨲᩥ…  ᨸᩥᨲᩩᨥᩣᨲᨠᩮᩣ ᨸᨭᩥᨩᩣᨶᩣᨲᩥ…  ᩋᩁᩉᨶ᩠ᨲᨥᩣᨲᨠᩮᩣ ᨸᨭᩥᨩᩣᨶᩣᨲᩥ…  ᨽᩥᨠ᩠ᨡᩩᨶᩥᨴᩪᩈᨠᩮᩣ ᨸᨭᩥᨩᩣᨶᩣᨲᩥ…  ᩈᩴᨥᨽᩮᨴᨠᩮᩣ ᨸᨭᩥᨩᩣᨶᩣᨲᩥ…  ᩃᩮᩣᩉᩥᨲᩩᨸ᩠ᨸᩣᨴᨠᩮᩣ ᨸᨭᩥᨩᩣᨶᩣᨲᩥ…  ᩏᨽᨲᩮᩣᨻ᩠ᨿᨬ᩠ᨩᨶᨠᩮᩣ ᨸᨭᩥᨩᩣᨶᩣᨲᩥ, ᩋᨬ᩠ᨬᩔ ᨴᩤᨲᨻ᩠ᨻᩣ ᨸᩣᩁᩥᩈᩩᨴ᩠ᨵᩥ.
</Paragraph>

<Paragraph number="681" book="vi-maha">
ᨸᩣᩁᩥᩈᩩᨴ᩠ᨵᩥᩉᩣᩁᨠᩮᩣ ᨧᩮ, ᨽᩥᨠ᩠ᨡᩅᩮ, ᨴᩥᨶ᩠ᨶᩣᨿ ᨸᩣᩁᩥᩈᩩᨴ᩠ᨵᩥᨿᩣ ᩋᨶ᩠ᨲᩁᩣᨾᨣ᩠ᨣᩮ ᨸᨠ᩠ᨠᨾᨲᩥ, ᩋᨶᩣᩉᨭᩣ ᩉᩮᩣᨲᩥ ᨸᩣᩁᩥᩈᩩᨴ᩠ᨵᩥ. ᨸᩣᩁᩥᩈᩩᨴ᩠ᨵᩥᩉᩣᩁᨠᩮᩣ ᨧᩮ, ᨽᩥᨠ᩠ᨡᩅᩮ, ᨴᩥᨶ᩠ᨶᩣᨿ ᨸᩣᩁᩥᩈᩩᨴ᩠ᨵᩥᨿᩣ ᩋᨶ᩠ᨲᩁᩣᨾᨣ᩠ᨣᩮ ᩅᩥᨻ᩠ᨽᨾᨲᩥ …ᨸᩮ…  ᩏᨽᨲᩮᩣᨻ᩠ᨿᨬ᩠ᨩᨶᨠᩮᩣ ᨸᨭᩥᨩᩣᨶᩣᨲᩥ, ᩋᨶᩣᩉᨭᩣ ᩉᩮᩣᨲᩥ ᨸᩣᩁᩥᩈᩩᨴ᩠ᨵᩥ.
</Paragraph>

<Paragraph number="682" book="vi-maha">
ᨸᩣᩁᩥᩈᩩᨴ᩠ᨵᩥᩉᩣᩁᨠᩮᩣ ᨧᩮ, ᨽᩥᨠ᩠ᨡᩅᩮ, ᨴᩥᨶ᩠ᨶᩣᨿ ᨸᩣᩁᩥᩈᩩᨴ᩠ᨵᩥᨿᩣ ᩈᩴᨥᨸ᩠ᨸᨲ᩠ᨲᩮᩣ ᨸᨠ᩠ᨠᨾᨲᩥ, ᩋᩣᩉᨭᩣ ᩉᩮᩣᨲᩥ ᨸᩣᩁᩥᩈᩩᨴ᩠ᨵᩥ. ᨸᩣᩁᩥᩈᩩᨴ᩠ᨵᩥᩉᩣᩁᨠᩮᩣ ᨧᩮ, ᨽᩥᨠ᩠ᨡᩅᩮ, ᨴᩥᨶ᩠ᨶᩣᨿ ᨸᩣᩁᩥᩈᩩᨴ᩠ᨵᩥᨿᩣ ᩈᩴᨥᨸ᩠ᨸᨲ᩠ᨲᩮᩣ ᩅᩥᨻ᩠ᨽᨾᨲᩥ …ᨸᩮ…  ᩏᨽᨲᩮᩣᨻ᩠ᨿᨬ᩠ᨩᨶᨠᩮᩣ ᨸᨭᩥᨩᩣᨶᩣᨲᩥ, ᩋᩣᩉᨭᩣ ᩉᩮᩣᨲᩥ ᨸᩣᩁᩥᩈᩩᨴ᩠ᨵᩥ.
</Paragraph>

<Paragraph number="683" book="vi-maha">
ᨸᩣᩁᩥᩈᩩᨴ᩠ᨵᩥᩉᩣᩁᨠᩮᩣ ᨧᩮ, ᨽᩥᨠ᩠ᨡᩅᩮ, ᨴᩥᨶ᩠ᨶᩣᨿ ᨸᩣᩁᩥᩈᩩᨴ᩠ᨵᩥᨿᩣ ᩈᩴᨥᨸ᩠ᨸᨲ᩠ᨲᩮᩣ ᩈᩩᨲ᩠ᨲᩮᩣ ᨶ ᩋᩣᩁᩮᩣᨧᩮᨲᩥ, ᨸᨾᨲ᩠ᨲᩮᩣ ᨶ ᩋᩣᩁᩮᩣᨧᩮᨲᩥ, ᩈᨾᩣᨸᨶ᩠ᨶᩮᩣ ᨶ ᩋᩣᩁᩮᩣᨧᩮᨲᩥ, ᩋᩣᩉᨭᩣ ᩉᩮᩣᨲᩥ ᨸᩣᩁᩥᩈᩩᨴ᩠ᨵᩥ. ᨸᩣᩁᩥᩈᩩᨴ᩠ᨵᩥᩉᩣᩁᨠᩔ ᩋᨶᩣᨸᨲ᩠ᨲᩥ.
</Paragraph>

<Paragraph number="684" book="vi-maha">
ᨸᩣᩁᩥᩈᩩᨴ᩠ᨵᩥᩉᩣᩁᨠᩮᩣ ᨧᩮ, ᨽᩥᨠ᩠ᨡᩅᩮ, ᨴᩥᨶ᩠ᨶᩣᨿ ᨸᩣᩁᩥᩈᩩᨴ᩠ᨵᩥᨿᩣ ᩈᩴᨥᨸ᩠ᨸᨲ᩠ᨲᩮᩣ ᩈᨬ᩠ᨧᩥᨧ᩠ᨧ ᨶ ᩋᩣᩁᩮᩣᨧᩮᨲᩥ, ᩋᩣᩉᨭᩣ ᩉᩮᩣᨲᩥ ᨸᩣᩁᩥᩈᩩᨴ᩠ᨵᩥ. ᨸᩣᩁᩥᩈᩩᨴ᩠ᨵᩥᩉᩣᩁᨠᩔ ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>
</Division>