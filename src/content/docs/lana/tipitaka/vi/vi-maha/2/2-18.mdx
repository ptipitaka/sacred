---
title: "2.18 ᨸᩩᨻ᩠ᨻᨠᩁᨱᩣᨶᩩᨩᩣᨶᨶ"
tableOfContents: false
sidebar:
  order: 10
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="159" book="vi-maha">

<Paragraph number="661" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩈ᩠ᨾᩥᩴ ᩋᩣᩅᩤᩈᩮ ᩏᨸᩮᩣᩈᨳᩣᨣᩤᩁᩴ ᩏᨠᩖᩣᨸᩴ ᩉᩮᩣᨲᩥ. ᩋᩣᨣᨶ᩠ᨲᩩᨠᩣ ᨽᩥᨠ᩠ᨡᩪ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᩋᩣᩅᩤᩈᩥᨠᩣ ᨽᩥᨠ᩠ᨡᩪ ᩏᨸᩮᩣᩈᨳᩣᨣᩤᩁᩴ ᨶ ᩈᨾ᩠ᨾᨩ᩠ᨩᩥᩔᨶ᩠ᨲᩦ”ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩏᨸᩮᩣᩈᨳᩣᨣᩤᩁᩴ ᩈᨾ᩠ᨾᨩ᩠ᨩᩥᨲᩩᨶ᩺”ᨲᩥ.
</Paragraph>

<Paragraph number="662" book="vi-maha">
ᩋᨳ ᨡᩮᩣ ᨽᩥᨠ᩠ᨡᩪᨶᩴ ᩑᨲᨴᩉᩮᩣᩈᩥ—  “ᨠᩮᨶ ᨶᩩ ᨡᩮᩣ ᩏᨸᩮᩣᩈᨳᩣᨣᩤᩁᩴ ᩈᨾ᩠ᨾᨩ᩠ᨩᩥᨲᨻ᩠ᨻᨶ᩺”ᨲᩥ? ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨳᩮᩁᩮᨶ ᨽᩥᨠ᩠ᨡᩩᨶᩣ ᨶᩅᩴ ᨽᩥᨠ᩠ᨡᩩᩴ ᩋᩣᨱᩣᨸᩮᨲᩩᨶ᩺”ᨲᩥ.
</Paragraph>

<Paragraph number="663" book="vi-maha">
ᨳᩮᩁᩮᨶ ᩋᩣᨱᨲ᩠ᨲᩣ ᨶᩅᩤ ᨽᩥᨠ᩠ᨡᩪ ᨶ ᩈᨾ᩠ᨾᨩ᩠ᨩᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᨳᩮᩁᩮᨶ ᩋᩣᨱᨲ᩠ᨲᩮᨶ ᩋᨣᩥᩃᩣᨶᩮᨶ ᨶ ᩈᨾ᩠ᨾᨩ᩠ᨩᩥᨲᨻ᩠ᨻᩴ. ᨿᩮᩣ ᨶ ᩈᨾ᩠ᨾᨩ᩠ᨩᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>

</Division>
<Division number="160" book="vi-maha">

<Paragraph number="664" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩏᨸᩮᩣᩈᨳᩣᨣᩤᩁᩮ ᩋᩣᩈᨶᩴ ᩋᨸᨬ᩠ᨬᨲ᩠ᨲᩴ ᩉᩮᩣᨲᩥ. ᨽᩥᨠ᩠ᨡᩪ ᨨᨾᩣᨿᩴ ᨶᩥᩈᩦᨴᨶ᩠ᨲᩥ, ᨣᨲ᩠ᨲᩣᨶᩥᨸᩥ ᨧᩦᩅᩁᩣᨶᩥᨸᩥ ᨸᩴᩈᩩᨠᩥᨲᩣᨶᩥ ᩉᩮᩣᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩏᨸᩮᩣᩈᨳᩣᨣᩤᩁᩮ ᩋᩣᩈᨶᩴ ᨸᨬ᩠ᨬᨸᩮᨲᩩᨶ᩺”ᨲᩥ.
</Paragraph>

<Paragraph number="665" book="vi-maha">
ᩋᨳ ᨡᩮᩣ ᨽᩥᨠ᩠ᨡᩪᨶᩴ ᩑᨲᨴᩉᩮᩣᩈᩥ—  “ᨠᩮᨶ ᨶᩩ ᨡᩮᩣ ᩏᨸᩮᩣᩈᨳᩣᨣᩤᩁᩮ ᩋᩣᩈᨶᩴ ᨸᨬ᩠ᨬᨸᩮᨲᨻ᩠ᨻᨶ᩺”ᨲᩥ? ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨳᩮᩁᩮᨶ ᨽᩥᨠ᩠ᨡᩩᨶᩣ ᨶᩅᩴ ᨽᩥᨠ᩠ᨡᩩᩴ ᩋᩣᨱᩣᨸᩮᨲᩩᨶ᩺”ᨲᩥ.
</Paragraph>

<Paragraph number="666" book="vi-maha">
ᨳᩮᩁᩮᨶ ᩋᩣᨱᨲ᩠ᨲᩣ ᨶᩅᩤ ᨽᩥᨠ᩠ᨡᩪ ᨶ ᨸᨬ᩠ᨬᨸᩮᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᨳᩮᩁᩮᨶ ᩋᩣᨱᨲ᩠ᨲᩮᨶ ᩋᨣᩥᩃᩣᨶᩮᨶ ᨶ ᨸᨬ᩠ᨬᨸᩮᨲᨻ᩠ᨻᩴ. ᨿᩮᩣ ᨶ ᨸᨬ᩠ᨬᨸᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>

</Division>
<Division number="161" book="vi-maha">

<Paragraph number="667" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩏᨸᩮᩣᩈᨳᩣᨣᩤᩁᩮ ᨸᨴᩦᨸᩮᩣ ᨶ ᩉᩮᩣᨲᩥ. ᨽᩥᨠ᩠ᨡᩪ ᩋᨶ᩠ᨵᨠᩣᩁᩮ ᨠᩣᨿᨾ᩠ᨸᩥ ᨧᩦᩅᩁᨾ᩠ᨸᩥ ᩋᨠ᩠ᨠᨾᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩏᨸᩮᩣᩈᨳᩣᨣᩤᩁᩮ ᨸᨴᩦᨸᩴ ᨠᩣᨲᩩᨶ᩺”ᨲᩥ.
</Paragraph>

<Paragraph number="668" book="vi-maha">
ᩋᨳ ᨡᩮᩣ ᨽᩥᨠ᩠ᨡᩪᨶᩴ ᩑᨲᨴᩉᩮᩣᩈᩥ—  “ᨠᩮᨶ ᨶᩩ ᨡᩮᩣ ᩏᨸᩮᩣᩈᨳᩣᨣᩤᩁᩮ ᨸᨴᩦᨸᩮᩣ ᨠᩣᨲᨻ᩠ᨻᩮᩣ”ᨲᩥ? ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨳᩮᩁᩮᨶ ᨽᩥᨠ᩠ᨡᩩᨶᩣ ᨶᩅᩴ ᨽᩥᨠ᩠ᨡᩩᩴ ᩋᩣᨱᩣᨸᩮᨲᩩᨶ᩺”ᨲᩥ.
</Paragraph>

<Paragraph number="669" book="vi-maha">
ᨳᩮᩁᩮᨶ ᩋᩣᨱᨲ᩠ᨲᩣ ᨶᩅᩤ ᨽᩥᨠ᩠ᨡᩪ ᨶ ᨸᨴᩦᨸᩮᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᨳᩮᩁᩮᨶ ᩋᩣᨱᨲ᩠ᨲᩮᨶ ᩋᨣᩥᩃᩣᨶᩮᨶ ᨶ ᨸᨴᩦᨸᩮᨲᨻ᩠ᨻᩮᩣ. ᨿᩮᩣ ᨶ ᨸᨴᩦᨸᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>

</Division>
<Division number="162" book="vi-maha">

<Paragraph number="670" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩈ᩠ᨾᩥᩴ ᩋᩣᩅᩤᩈᩮ ᩋᩣᩅᩤᩈᩥᨠᩣ ᨽᩥᨠ᩠ᨡᩪ ᨶᩮᩅ ᨸᩣᨶᩦᨿᩴ ᩏᨸᨭ᩠ᨮᩣᨸᩮᨶ᩠ᨲᩥ, ᨶ ᨸᩁᩥᨽᩮᩣᨩᨶᩦᨿᩴ ᩏᨸᨭ᩠ᨮᩣᨸᩮᨶ᩠ᨲᩥ. ᩋᩣᨣᨶ᩠ᨲᩩᨠᩣ ᨽᩥᨠ᩠ᨡᩪ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᩋᩣᩅᩤᩈᩥᨠᩣ ᨽᩥᨠ᩠ᨡᩪ ᨶᩮᩅ ᨸᩣᨶᩦᨿᩴ ᩏᨸᨭ᩠ᨮᩣᨸᩮᩔᨶ᩠ᨲᩥ, ᨶ ᨸᩁᩥᨽᩮᩣᨩᨶᩦᨿᩴ ᩏᨸᨭ᩠ᨮᩣᨸᩮᩔᨶ᩠ᨲᩦ”ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨸᩣᨶᩦᨿᩴ ᨸᩁᩥᨽᩮᩣᨩᨶᩦᨿᩴ ᩏᨸᨭ᩠ᨮᩣᨸᩮᨲᩩᨶ᩺”ᨲᩥ.
</Paragraph>

<Paragraph number="671" book="vi-maha">
ᩋᨳ ᨡᩮᩣ ᨽᩥᨠ᩠ᨡᩪᨶᩴ ᩑᨲᨴᩉᩮᩣᩈᩥ—  “ᨠᩮᨶ ᨶᩩ ᨡᩮᩣ ᨸᩣᨶᩦᨿᩴ ᨸᩁᩥᨽᩮᩣᨩᨶᩦᨿᩴ ᩏᨸᨭ᩠ᨮᩣᨸᩮᨲᨻ᩠ᨻᨶ᩺”ᨲᩥ? ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨳᩮᩁᩮᨶ ᨽᩥᨠ᩠ᨡᩩᨶᩣ ᨶᩅᩴ ᨽᩥᨠ᩠ᨡᩩᩴ ᩋᩣᨱᩣᨸᩮᨲᩩᨶ᩺”ᨲᩥ.
</Paragraph>

<Paragraph number="672" book="vi-maha">
ᨳᩮᩁᩮᨶ ᩋᩣᨱᨲ᩠ᨲᩣ ᨶᩅᩤ ᨽᩥᨠ᩠ᨡᩪ ᨶ ᩏᨸᨭ᩠ᨮᩣᨸᩮᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᨳᩮᩁᩮᨶ ᩋᩣᨱᨲ᩠ᨲᩮᨶ ᩋᨣᩥᩃᩣᨶᩮᨶ ᨶ ᩏᨸᨭ᩠ᨮᩣᨸᩮᨲᨻ᩠ᨻᩴ. ᨿᩮᩣ ᨶ ᩏᨸᨭ᩠ᨮᩣᨸᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>
</Division>