---
title: "2.6 ᩏᨸᩮᩣᩈᨳᨸ᩠ᨸᨾᩩᨡᩣᨶᩩᨩᩣᨶᨶ"
tableOfContents: false
sidebar:
  order: 35
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="142" book="vi-maha">

<Paragraph number="602" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩈ᩠ᨾᩥᩴ ᩋᩣᩅᩤᩈᩮ ᩋᨲᩥᨡᩩᨴ᩠ᨴᨠᩴ ᩏᨸᩮᩣᩈᨳᩣᨣᩤᩁᩴ ᩈᨾ᩠ᨾᨲᩴ ᩉᩮᩣᨲᩥ, ᨲᨴᩉᩩᨸᩮᩣᩈᨳᩮ ᨾᩉᩣᨽᩥᨠ᩠ᨡᩩᩈᩴᨥᩮᩣ ᩈᨶ᩠ᨶᩥᨸᨲᩥᨲᩮᩣ ᩉᩮᩣᨲᩥ. ᨽᩥᨠ᩠ᨡᩪ ᩋᩈᨾ᩠ᨾᨲᩣᨿ ᨽᩪᨾᩥᨿᩣ ᨶᩥᩈᩥᨶ᩠ᨶᩣ ᨸᩣᨲᩥᨾᩮᩣᨠ᩠ᨡᩴ ᩋᩔᩮᩣᩈᩩᩴ. ᩋᨳ ᨡᩮᩣ ᨲᩮᩈᩴ ᨽᩥᨠ᩠ᨡᩪᨶᩴ ᩑᨲᨴᩉᩮᩣᩈᩥ—  “ᨽᨣᩅᨲᩣ ᨸᨬ᩠ᨬᨲ᩠ᨲᩴ—  ‘ᩏᨸᩮᩣᩈᨳᩣᨣᩤᩁᩴ ᩈᨾ᩠ᨾᨶ᩠ᨶᩥᨲ᩠ᩅᩣ ᩏᨸᩮᩣᩈᨳᩮᩣ ᨠᩣᨲᨻ᩠ᨻᩮᩣ’ᨲᩥ, ᨾᨿᨬ᩠ᨧᨾ᩠ᩉᩣ ᩋᩈᨾ᩠ᨾᨲᩣᨿ ᨽᩪᨾᩥᨿᩣ ᨶᩥᩈᩥᨶ᩠ᨶᩣ ᨸᩣᨲᩥᨾᩮᩣᨠ᩠ᨡᩴ ᩋᩔᩩᨾ᩠ᩉᩣ, ᨠᨲᩮᩣ ᨶᩩ ᨡᩮᩣ ᩋᨾ᩠ᩉᩣᨠᩴ ᩏᨸᩮᩣᩈᨳᩮᩣ, ᩋᨠᨲᩮᩣ ᨶᩩ ᨡᩮᩣ”ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩈᨾ᩠ᨾᨲᩣᨿ ᩅᩤ, ᨽᩥᨠ᩠ᨡᩅᩮ, ᨽᩪᨾᩥᨿᩣ ᨶᩥᩈᩥᨶ᩠ᨶᩣ ᩋᩈᨾ᩠ᨾᨲᩣᨿ ᩅᩤ ᨿᨲᩮᩣ ᨸᩣᨲᩥᨾᩮᩣᨠ᩠ᨡᩴ ᩈᩩᨱᩣᨲᩥ, ᨠᨲᩮᩣᩅᩔ ᩏᨸᩮᩣᩈᨳᩮᩣ. ᨲᩮᨶ ᩉᩥ, ᨽᩥᨠ᩠ᨡᩅᩮ, ᩈᩴᨥᩮᩣ ᨿᩣᩅ ᨾᩉᨶ᩠ᨲᩴ ᩏᨸᩮᩣᩈᨳᨸ᩠ᨸᨾᩩᨡᩴ ᩋᩣᨠᩘᨡᨲᩥ, ᨲᩣᩅ ᨾᩉᨶ᩠ᨲᩴ ᩏᨸᩮᩣᩈᨳᨸ᩠ᨸᨾᩩᨡᩴ ᩈᨾ᩠ᨾᨶ᩠ᨶᨲᩩ. ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩈᨾ᩠ᨾᨶ᩠ᨶᩥᨲᨻ᩠ᨻᩴ. ᨸᨮᨾᩴ ᨶᩥᨾᩥᨲ᩠ᨲᩣ ᨠᩥᨲ᩠ᨲᩮᨲᨻ᩠ᨻᩣ. ᨶᩥᨾᩥᨲ᩠ᨲᩮ ᨠᩥᨲ᩠ᨲᩮᨲ᩠ᩅᩣ ᨻ᩠ᨿᨲ᩠ᨲᩮᨶ ᨽᩥᨠ᩠ᨡᩩᨶᩣ ᨸᨭᩥᨻᩃᩮᨶ ᩈᩴᨥᩮᩣ ᨬᩣᨸᩮᨲᨻ᩠ᨻᩮᩣ—
</Paragraph>

<Paragraph number="603" book="vi-maha">
‘ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᨿᩣᩅᨲᩣ ᩈᨾᨶ᩠ᨲᩣ ᨶᩥᨾᩥᨲ᩠ᨲᩣ ᨠᩥᨲ᩠ᨲᩥᨲᩣ. ᨿᨴᩥ ᩈᩴᨥᩔ ᨸᨲ᩠ᨲᨠᩃᩖᩴ, ᩈᩴᨥᩮᩣ ᩑᨲᩮᩉᩥ ᨶᩥᨾᩥᨲ᩠ᨲᩮᩉᩥ ᩏᨸᩮᩣᩈᨳᨸ᩠ᨸᨾᩩᨡᩴ ᩈᨾ᩠ᨾᨶ᩠ᨶᩮᨿ᩠ᨿ. ᩑᩈᩣ ᨬᨲ᩠ᨲᩥ.
</Paragraph>

<Paragraph number="604" book="vi-maha">
ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᨿᩣᩅᨲᩣ ᩈᨾᨶ᩠ᨲᩣ ᨶᩥᨾᩥᨲ᩠ᨲᩣ ᨠᩥᨲ᩠ᨲᩥᨲᩣ. ᩈᩴᨥᩮᩣ ᩑᨲᩮᩉᩥ ᨶᩥᨾᩥᨲ᩠ᨲᩮᩉᩥ ᩏᨸᩮᩣᩈᨳᨸ᩠ᨸᨾᩩᨡᩴ ᩈᨾ᩠ᨾᨶ᩠ᨶᨲᩥ. ᨿᩔᩣᨿᩈ᩠ᨾᨲᩮᩣ ᨡᨾᨲᩥ ᩑᨲᩮᩉᩥ ᨶᩥᨾᩥᨲ᩠ᨲᩮᩉᩥ ᩏᨸᩮᩣᩈᨳᨸ᩠ᨸᨾᩩᨡᩔ ᩈᨾ᩠ᨾᩩᨲᩥ, ᩈᩮᩣ ᨲᩩᨱ᩠ᩉᩔ; ᨿᩔ ᨶᨠ᩠ᨡᨾᨲᩥ, ᩈᩮᩣ ᨽᩣᩈᩮᨿ᩠ᨿ. ᩈᨾ᩠ᨾᨲᩴ ᩈᩴᨥᩮᨶ ᩑᨲᩮᩉᩥ ᨶᩥᨾᩥᨲ᩠ᨲᩮᩉᩥ ᩏᨸᩮᩣᩈᨳᨸ᩠ᨸᨾᩩᨡᩴ. ᨡᨾᨲᩥ ᩈᩴᨥᩔ, ᨲᩈ᩠ᨾᩣ ᨲᩩᨱ᩠ᩉᩦ, ᩑᩅᨾᩮᨲᩴ ᨵᩤᩁᨿᩣᨾᩦ’”ᨲᩥ.
</Paragraph>

<Paragraph number="605" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩈ᩠ᨾᩥᩴ ᩋᩣᩅᩤᩈᩮ ᨲᨴᩉᩩᨸᩮᩣᩈᨳᩮ ᨶᩅᨠᩣ ᨽᩥᨠ᩠ᨡᩪ ᨸᨮᨾᨲᩁᩴ ᩈᨶ᩠ᨶᩥᨸᨲᩥᨲ᩠ᩅᩣ—  “ᨶ ᨲᩣᩅ ᨳᩮᩁᩣ ᩋᩣᨣᨧ᩠ᨨᨶ᩠ᨲᩦ”ᨲᩥ—  ᨸᨠ᩠ᨠᨾᩥᩴᩈᩩ. ᩏᨸᩮᩣᩈᨳᩮᩣ ᩅᩥᨠᩣᩃᩮ ᩋᩉᩮᩣᩈᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨲᨴᩉᩩᨸᩮᩣᩈᨳᩮ ᨳᩮᩁᩮᩉᩥ ᨽᩥᨠ᩠ᨡᩪᩉᩥ ᨸᨮᨾᨲᩁᩴ ᩈᨶ᩠ᨶᩥᨸᨲᩥᨲᩩᨶ᩺”ᨲᩥ.
</Paragraph>

<Paragraph number="606" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩁᩣᨩᨣᩉᩮ ᩈᨾ᩠ᨻᩉᩩᩃᩣ ᩋᩣᩅᩤᩈᩣ ᩈᨾᩣᨶᩈᩦᨾᩣ ᩉᩮᩣᨶ᩠ᨲᩥ. ᨲᨲ᩠ᨳ ᨽᩥᨠ᩠ᨡᩪ ᩅᩥᩅᨴᨶ᩠ᨲᩥ—  “ᩋᨾ᩠ᩉᩣᨠᩴ ᩋᩣᩅᩤᩈᩮ ᩏᨸᩮᩣᩈᨳᩮᩣ ᨠᩁᩦᨿᨲᩩ, ᩋᨾ᩠ᩉᩣᨠᩴ ᩋᩣᩅᩤᩈᩮ ᩏᨸᩮᩣᩈᨳᩮᩣ ᨠᩁᩦᨿᨲᩪ”ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩍᨵ ᨸᨶ, ᨽᩥᨠ᩠ᨡᩅᩮ, ᩈᨾ᩠ᨻᩉᩩᩃᩣ ᩋᩣᩅᩤᩈᩣ ᩈᨾᩣᨶᩈᩦᨾᩣ ᩉᩮᩣᨶ᩠ᨲᩥ. ᨲᨲ᩠ᨳ ᨽᩥᨠ᩠ᨡᩪ ᩅᩥᩅᨴᨶ᩠ᨲᩥ—  ‘ᩋᨾ᩠ᩉᩣᨠᩴ ᩋᩣᩅᩤᩈᩮ ᩏᨸᩮᩣᩈᨳᩮᩣ ᨠᩁᩦᨿᨲᩩ, ᩋᨾ᩠ᩉᩣᨠᩴ ᩋᩣᩅᩤᩈᩮ ᩏᨸᩮᩣᩈᨳᩮᩣ ᨠᩁᩦᨿᨲᩪ’ᨲᩥ. ᨲᩮᩉᩥ, ᨽᩥᨠ᩠ᨡᩅᩮ, ᨽᩥᨠ᩠ᨡᩪᩉᩥ ᩈᨻ᩠ᨻᩮᩉᩮᩅ ᩑᨠᨩ᩠ᨫᩴ ᩈᨶ᩠ᨶᩥᨸᨲᩥᨲ᩠ᩅᩣ ᩏᨸᩮᩣᩈᨳᩮᩣ ᨠᩣᨲᨻ᩠ᨻᩮᩣ. ᨿᨲ᩠ᨳ ᩅᩤ ᨸᨶ ᨳᩮᩁᩮᩣ ᨽᩥᨠ᩠ᨡᩩ ᩅᩥᩉᩁᨲᩥ, ᨲᨲ᩠ᨳ ᩈᨶ᩠ᨶᩥᨸᨲᩥᨲ᩠ᩅᩣ ᩏᨸᩮᩣᩈᨳᩮᩣ ᨠᩣᨲᨻ᩠ᨻᩮᩣ, ᨶ ᨲ᩠ᩅᩮᩅ ᩅᨣ᩠ᨣᩮᨶ ᩈᩴᨥᩮᨶ ᩏᨸᩮᩣᩈᨳᩮᩣ ᨠᩣᨲᨻ᩠ᨻᩮᩣ. ᨿᩮᩣ ᨠᩁᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>
</Division>