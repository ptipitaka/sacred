---
title: "2.21 ᨨᨶ᩠ᨴᨴᩤᨶᨠᨳᩣ"
tableOfContents: false
sidebar:
  order: 14
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="165" book="vi-maha">

<Paragraph number="685" book="vi-maha">
ᩋᨳ ᨡᩮᩣ ᨽᨣᩅᩤ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᩈᨶ᩠ᨶᩥᨸᨲᨳ, ᨽᩥᨠ᩠ᨡᩅᩮ, ᩈᩴᨥᩮᩣ ᨠᨾ᩠ᨾᩴ ᨠᩁᩥᩔᨲᩦ”ᨲᩥ. ᩑᩅᩴ ᩅᩩᨲ᩠ᨲᩮ, ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᩋᨲ᩠ᨳᩥ, ᨽᨶ᩠ᨲᩮ, ᨽᩥᨠ᩠ᨡᩩ ᨣᩥᩃᩣᨶᩮᩣ, ᩈᩮᩣ ᩋᨶᩣᨣᨲᩮᩣ”ᨲᩥ.
</Paragraph>

<Paragraph number="686" book="vi-maha">
“ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨣᩥᩃᩣᨶᩮᨶ ᨽᩥᨠ᩠ᨡᩩᨶᩣ ᨨᨶ᩠ᨴᩴ ᨴᩤᨲᩩᩴ. ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᨴᩤᨲᨻ᩠ᨻᩮᩣ. ᨲᩮᨶ ᨣᩥᩃᩣᨶᩮᨶ ᨽᩥᨠ᩠ᨡᩩᨶᩣ ᩑᨠᩴ ᨽᩥᨠ᩠ᨡᩩᩴ ᩏᨸᩈᩘᨠᨾᩥᨲ᩠ᩅᩣ ᩑᨠᩴᩈᩴ ᩏᨲ᩠ᨲᩁᩣᩈᩘᨣᩴ ᨠᩁᩥᨲ᩠ᩅᩣ ᩏᨠ᩠ᨠᩩᨭᩥᨠᩴ ᨶᩥᩈᩦᨴᩥᨲ᩠ᩅᩣ ᩋᨬ᩠ᨩᩃᩥᩴ ᨸᨣ᩠ᨣᩉᩮᨲ᩠ᩅᩣ ᩑᩅᨾᩔ ᩅᨧᨶᩦᨿᩮᩣ—  ‘ᨨᨶ᩠ᨴᩴ ᨴᨾ᩠ᨾᩥ, ᨨᨶ᩠ᨴᩴ ᨾᩮ ᩉᩁ, ᨨᨶ᩠ᨴᩴ ᨾᩮ ᩋᩣᩁᩮᩣᨧᩮᩉᩦ’ᨲᩥ. ᨠᩣᨿᩮᨶ ᩅᩥᨬ᩠ᨬᩣᨸᩮᨲᩥ, ᩅᩤᨧᩣᨿ ᩅᩥᨬ᩠ᨬᩣᨸᩮᨲᩥ, ᨠᩣᨿᩮᨶ ᩅᩤᨧᩣᨿ ᩅᩥᨬ᩠ᨬᩣᨸᩮᨲᩥ, ᨴᩥᨶ᩠ᨶᩮᩣ ᩉᩮᩣᨲᩥ ᨨᨶ᩠ᨴᩮᩣ. ᨶ ᨠᩣᨿᩮᨶ ᩅᩥᨬ᩠ᨬᩣᨸᩮᨲᩥ, ᨶ ᩅᩤᨧᩣᨿ ᩅᩥᨬ᩠ᨬᩣᨸᩮᨲᩥ, ᨶ ᨠᩣᨿᩮᨶ ᩅᩤᨧᩣᨿ ᩅᩥᨬ᩠ᨬᩣᨸᩮᨲᩥ, ᨶ ᨴᩥᨶ᩠ᨶᩮᩣ ᩉᩮᩣᨲᩥ ᨨᨶ᩠ᨴᩮᩣ. ᩑᩅᨬ᩠ᨧᩮᨲᩴ ᩃᨽᩮᨳ, ᩍᨧ᩠ᨧᩮᨲᩴ ᨠᩩᩈᩃᩴ. ᨶᩮᩣ ᨧᩮ ᩃᨽᩮᨳ, ᩈᩮᩣ, ᨽᩥᨠ᩠ᨡᩅᩮ, ᨣᩥᩃᩣᨶᩮᩣ ᨽᩥᨠ᩠ᨡᩩ ᨾᨬ᩠ᨧᩮᨶ ᩅᩤ ᨸᩦᨮᩮᨶ ᩅᩤ ᩈᩴᨥᨾᨩ᩠ᨫᩮ ᩋᩣᨶᩮᨲ᩠ᩅᩣ ᨠᨾ᩠ᨾᩴ ᨠᩣᨲᨻ᩠ᨻᩴ. ᩈᨧᩮ, ᨽᩥᨠ᩠ᨡᩅᩮ, ᨣᩥᩃᩣᨶᩩᨸᨭ᩠ᨮᩣᨠᩣᨶᩴ ᨽᩥᨠ᩠ᨡᩪᨶᩴ ᩑᩅᩴ ᩉᩮᩣᨲᩥ—  ‘ᩈᨧᩮ ᨡᩮᩣ ᨾᨿᩴ ᨣᩥᩃᩣᨶᩴ ᨮᩣᨶᩣ ᨧᩣᩅᩮᩔᩣᨾ, ᩋᩣᨻᩣᨵᩮᩤ ᩅᩤ ᩋᨽᩥᩅᨯ᩠ᨰᩥᩔᨲᩥ ᨠᩣᩃᩴᨠᩥᩁᩥᨿᩣ ᩅᩤ ᨽᩅᩥᩔᨲᩦ’ᨲᩥ, ᨶ, ᨽᩥᨠ᩠ᨡᩅᩮ, ᨣᩥᩃᩣᨶᩮᩣ ᨽᩥᨠ᩠ᨡᩩ ᨮᩣᨶᩣ ᨧᩣᩅᩮᨲᨻ᩠ᨻᩮᩣ. ᩈᩴᨥᩮᨶ ᨲᨲ᩠ᨳ ᨣᨶ᩠ᨲ᩠ᩅᩣ ᨠᨾ᩠ᨾᩴ ᨠᩣᨲᨻ᩠ᨻᩴ. ᨶ ᨲ᩠ᩅᩮᩅ ᩅᨣ᩠ᨣᩮᨶ ᩈᩴᨥᩮᨶ ᨠᨾ᩠ᨾᩴ ᨠᩣᨲᨻ᩠ᨻᩴ. ᨠᩁᩮᨿ᩠ᨿ ᨧᩮ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ.
</Paragraph>

<Paragraph number="687" book="vi-maha">
ᨨᨶ᩠ᨴᩉᩣᩁᨠᩮᩣ ᨧᩮ, ᨽᩥᨠ᩠ᨡᩅᩮ, ᨴᩥᨶ᩠ᨶᩮ ᨨᨶ᩠ᨴᩮ ᨲᨲ᩠ᨳᩮᩅ ᨸᨠ᩠ᨠᨾᨲᩥ, ᩋᨬ᩠ᨬᩔ ᨴᩤᨲᨻ᩠ᨻᩮᩣ ᨨᨶ᩠ᨴᩮᩣ. ᨨᨶ᩠ᨴᩉᩣᩁᨠᩮᩣ ᨧᩮ, ᨽᩥᨠ᩠ᨡᩅᩮ, ᨴᩥᨶ᩠ᨶᩮ ᨨᨶ᩠ᨴᩮ ᨲᨲ᩠ᨳᩮᩅ ᩅᩥᨻ᩠ᨽᨾᨲᩥ …ᨸᩮ…  ᨠᩣᩃᩴ ᨠᩁᩮᩣᨲᩥ…  ᩈᩣᨾᨱᩮᩁᩮᩣ ᨸᨭᩥᨩᩣᨶᩣᨲᩥ…  ᩈᩥᨠ᩠ᨡᩴ ᨸᨧ᩠ᨧᨠ᩠ᨡᩣᨲᨠᩮᩣ ᨸᨭᩥᨩᩣᨶᩣᨲᩥ…  ᩋᨶ᩠ᨲᩥᨾᩅᨲ᩠ᨳᩩᩴ ᩋᨩ᩠ᨫᩣᨸᨶ᩠ᨶᨠᩮᩣ ᨸᨭᩥᨩᩣᨶᩣᨲᩥ…  ᩏᨾ᩠ᨾᨲ᩠ᨲᨠᩮᩣ ᨸᨭᩥᨩᩣᨶᩣᨲᩥ…  ᨡᩥᨲ᩠ᨲᨧᩥᨲ᩠ᨲᩮᩣ ᨸᨭᩥᨩᩣᨶᩣᨲᩥ…  ᩅᩮᨴᨶᩣᨭ᩠ᨭᩮᩣ ᨸᨭᩥᨩᩣᨶᩣᨲᩥ…  ᩋᩣᨸᨲ᩠ᨲᩥᨿᩣ ᩋᨴᩔᨶᩮ ᩏᨠ᩠ᨡᩥᨲ᩠ᨲᨠᩮᩣ ᨸᨭᩥᨩᩣᨶᩣᨲᩥ…  ᩋᩣᨸᨲ᩠ᨲᩥᨿᩣ ᩋᨸ᩠ᨸᨭᩥᨠᨾ᩠ᨾᩮ ᩏᨠ᩠ᨡᩥᨲ᩠ᨲᨠᩮᩣ ᨸᨭᩥᨩᩣᨶᩣᨲᩥ…  ᨸᩣᨸᩥᨠᩣᨿ ᨴᩥᨭ᩠ᨮᩥᨿᩣ ᩋᨸ᩠ᨸᨭᩥᨶᩥᩔᨣ᩠ᨣᩮ ᩏᨠ᩠ᨡᩥᨲ᩠ᨲᨠᩮᩣ ᨸᨭᩥᨩᩣᨶᩣᨲᩥ…  ᨸᨱ᩠ᨯᨠᩮᩣ ᨸᨭᩥᨩᩣᨶᩣᨲᩥ…  ᨳᩮᨿ᩠ᨿᩈᩴᩅᩤᩈᨠᩮᩣ ᨸᨭᩥᨩᩣᨶᩣᨲᩥ…  ᨲᩥᨲ᩠ᨳᩥᨿᨸᨠ᩠ᨠᨶ᩠ᨲᨠᩮᩣ ᨸᨭᩥᨩᩣᨶᩣᨲᩥ…  ᨲᩥᩁᨧ᩠ᨨᩣᨶᨣᨲᩮᩣ ᨸᨭᩥᨩᩣᨶᩣᨲᩥ…  ᨾᩣᨲᩩᨥᩣᨲᨠᩮᩣ ᨸᨭᩥᨩᩣᨶᩣᨲᩥ…  ᨸᩥᨲᩩᨥᩣᨲᨠᩮᩣ ᨸᨭᩥᨩᩣᨶᩣᨲᩥ…  ᩋᩁᩉᨶ᩠ᨲᨥᩣᨲᨠᩮᩣ ᨸᨭᩥᨩᩣᨶᩣᨲᩥ…  ᨽᩥᨠ᩠ᨡᩩᨶᩥᨴᩪᩈᨠᩮᩣ ᨸᨭᩥᨩᩣᨶᩣᨲᩥ…  ᩈᩴᨥᨽᩮᨴᨠᩮᩣ ᨸᨭᩥᨩᩣᨶᩣᨲᩥ…  ᩃᩮᩣᩉᩥᨲᩩᨸ᩠ᨸᩣᨴᨠᩮᩣ ᨸᨭᩥᨩᩣᨶᩣᨲᩥ…  ᩏᨽᨲᩮᩣᨻ᩠ᨿᨬ᩠ᨩᨶᨠᩮᩣ ᨸᨭᩥᨩᩣᨶᩣᨲᩥ, ᩋᨬ᩠ᨬᩔ ᨴᩤᨲᨻ᩠ᨻᩮᩣ ᨨᨶ᩠ᨴᩮᩣ.
</Paragraph>

<Paragraph number="688" book="vi-maha">
ᨨᨶ᩠ᨴᩉᩣᩁᨠᩮᩣ ᨧᩮ, ᨽᩥᨠ᩠ᨡᩅᩮ, ᨴᩥᨶ᩠ᨶᩮ ᨨᨶ᩠ᨴᩮ ᩋᨶ᩠ᨲᩁᩣᨾᨣ᩠ᨣᩮ ᨸᨠ᩠ᨠᨾᨲᩥ, ᩋᨶᩣᩉᨭᩮᩣ ᩉᩮᩣᨲᩥ ᨨᨶ᩠ᨴᩮᩣ. ᨨᨶ᩠ᨴᩉᩣᩁᨠᩮᩣ ᨧᩮ, ᨽᩥᨠ᩠ᨡᩅᩮ, ᨴᩥᨶ᩠ᨶᩮ ᨨᨶ᩠ᨴᩮ ᩋᨶ᩠ᨲᩁᩣᨾᨣ᩠ᨣᩮ ᩅᩥᨻ᩠ᨽᨾᨲᩥ …ᨸᩮ…  ᩏᨽᨲᩮᩣᨻ᩠ᨿᨬ᩠ᨩᨶᨠᩮᩣ ᨸᨭᩥᨩᩣᨶᩣᨲᩥ, ᩋᨶᩣᩉᨭᩮᩣ ᩉᩮᩣᨲᩥ ᨨᨶ᩠ᨴᩮᩣ.
</Paragraph>

<Paragraph number="689" book="vi-maha">
ᨨᨶ᩠ᨴᩉᩣᩁᨠᩮᩣ ᨧᩮ, ᨽᩥᨠ᩠ᨡᩅᩮ, ᨴᩥᨶ᩠ᨶᩮ ᨨᨶ᩠ᨴᩮ ᩈᩴᨥᨸ᩠ᨸᨲ᩠ᨲᩮᩣ ᨸᨠ᩠ᨠᨾᨲᩥ, ᩋᩣᩉᨭᩮᩣ ᩉᩮᩣᨲᩥ ᨨᨶ᩠ᨴᩮᩣ. ᨨᨶ᩠ᨴᩉᩣᩁᨠᩮᩣ ᨧᩮ, ᨽᩥᨠ᩠ᨡᩅᩮ, ᨴᩥᨶ᩠ᨶᩮ ᨨᨶ᩠ᨴᩮ ᩈᩴᨥᨸ᩠ᨸᨲ᩠ᨲᩮᩣ ᩅᩥᨻ᩠ᨽᨾᨲᩥ …ᨸᩮ…  ᩏᨽᨲᩮᩣᨻ᩠ᨿᨬ᩠ᨩᨶᨠᩮᩣ ᨸᨭᩥᨩᩣᨶᩣᨲᩥ, ᩋᩣᩉᨭᩮᩣ ᩉᩮᩣᨲᩥ ᨨᨶ᩠ᨴᩮᩣ.
</Paragraph>

<Paragraph number="690" book="vi-maha">
ᨨᨶ᩠ᨴᩉᩣᩁᨠᩮᩣ ᨧᩮ, ᨽᩥᨠ᩠ᨡᩅᩮ, ᨴᩥᨶ᩠ᨶᩮ ᨨᨶ᩠ᨴᩮ ᩈᩴᨥᨸ᩠ᨸᨲ᩠ᨲᩮᩣ ᩈᩩᨲ᩠ᨲᩮᩣ ᨶ ᩋᩣᩁᩮᩣᨧᩮᨲᩥ, ᨸᨾᨲ᩠ᨲᩮᩣ ᨶ ᩋᩣᩁᩮᩣᨧᩮᨲᩥ, ᩈᨾᩣᨸᨶ᩠ᨶᩮᩣ ᨶ ᩋᩣᩁᩮᩣᨧᩮᨲᩥ, ᩋᩣᩉᨭᩮᩣ ᩉᩮᩣᨲᩥ ᨨᨶ᩠ᨴᩮᩣ. ᨨᨶ᩠ᨴᩉᩣᩁᨠᩔ ᩋᨶᩣᨸᨲ᩠ᨲᩥ.
</Paragraph>

<Paragraph number="691" book="vi-maha">
ᨨᨶ᩠ᨴᩉᩣᩁᨠᩮᩣ ᨧᩮ, ᨽᩥᨠ᩠ᨡᩅᩮ, ᨴᩥᨶ᩠ᨶᩮ ᨨᨶ᩠ᨴᩮ ᩈᩴᨥᨸ᩠ᨸᨲ᩠ᨲᩮᩣ ᩈᨬ᩠ᨧᩥᨧ᩠ᨧ ᨶ ᩋᩣᩁᩮᩣᨧᩮᨲᩥ, ᩋᩣᩉᨭᩮᩣ ᩉᩮᩣᨲᩥ ᨨᨶ᩠ᨴᩮᩣ. ᨨᨶ᩠ᨴᩉᩣᩁᨠᩔ ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨲᨴᩉᩩᨸᩮᩣᩈᨳᩮ ᨸᩣᩁᩥᩈᩩᨴ᩠ᨵᩥᩴ ᨴᩮᨶ᩠ᨲᩮᨶ ᨨᨶ᩠ᨴᨾ᩠ᨸᩥ ᨴᩤᨲᩩᩴ, ᩈᨶ᩠ᨲᩥ ᩈᩴᨥᩔ ᨠᩁᨱᩦᨿᨶ᩺”ᨲᩥ.
</Paragraph>
</Division>