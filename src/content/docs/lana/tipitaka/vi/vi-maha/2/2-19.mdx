---
title: "2.19 ᨴᩥᩈᩘᨣᨾᩥᨠᩣᨴᩥᩅᨲ᩠ᨳᩩ"
tableOfContents: false
sidebar:
  order: 11
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="163" book="vi-maha">

<Paragraph number="673" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩈᨾ᩠ᨻᩉᩩᩃᩣ ᨽᩥᨠ᩠ᨡᩪ ᨻᩣᩃᩣ ᩋᨻ᩠ᨿᨲ᩠ᨲᩣ ᨴᩥᩈᩘᨣᨾᩥᨠᩣ ᩋᩣᨧᩁᩥᨿᩩᨸᨩ᩠ᨫᩣᨿᩮ ᩋᩣᨸᩩᨧ᩠ᨨᩥᩴᩈᩩ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ.
</Paragraph>

<Paragraph number="674" book="vi-maha">
“ᩍᨵ ᨸᨶ, ᨽᩥᨠ᩠ᨡᩅᩮ, ᩈᨾ᩠ᨻᩉᩩᩃᩣ ᨽᩥᨠ᩠ᨡᩪ ᨻᩣᩃᩣ ᩋᨻ᩠ᨿᨲ᩠ᨲᩣ ᨴᩥᩈᩘᨣᨾᩥᨠᩣ ᩋᩣᨧᩁᩥᨿᩩᨸᨩ᩠ᨫᩣᨿᩮ ᩋᩣᨸᩩᨧ᩠ᨨᨶ᩠ᨲᩥ. ᨲᩮ, ᨽᩥᨠ᩠ᨡᩅᩮ, ᩋᩣᨧᩁᩥᨿᩩᨸᨩ᩠ᨫᩣᨿᩮᩉᩥ ᨸᩩᨧ᩠ᨨᩥᨲᨻ᩠ᨻᩣ—  ‘ᨠᩉᩴ ᨣᨾᩥᩔᨳ, ᨠᩮᨶ ᩈᨴ᩠ᨵᩥᩴ ᨣᨾᩥᩔᨳᩣ’ᨲᩥ? ᨲᩮ ᨧᩮ, ᨽᩥᨠ᩠ᨡᩅᩮ, ᨻᩣᩃᩣ ᩋᨻ᩠ᨿᨲ᩠ᨲᩣ ᩋᨬ᩠ᨬᩮ ᨻᩣᩃᩮ ᩋᨻ᩠ᨿᨲ᩠ᨲᩮ ᩋᨸᨴᩥᩈᩮᨿ᩠ᨿᩩᩴ, ᨶ, ᨽᩥᨠ᩠ᨡᩅᩮ, ᩋᩣᨧᩁᩥᨿᩩᨸᨩ᩠ᨫᩣᨿᩮᩉᩥ ᩋᨶᩩᨩᩣᨶᩥᨲᨻ᩠ᨻᩣ. ᩋᨶᩩᨩᩣᨶᩮᨿ᩠ᨿᩩᨬ᩠ᨧᩮ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨲᩮ ᨧ, ᨽᩥᨠ᩠ᨡᩅᩮ, ᨻᩣᩃᩣ ᩋᨻ᩠ᨿᨲ᩠ᨲᩣ ᩋᨶᨶᩩᨬ᩠ᨬᩣᨲᩣ ᩋᩣᨧᩁᩥᨿᩩᨸᨩ᩠ᨫᩣᨿᩮᩉᩥ ᨣᨧ᩠ᨨᩮᨿ᩠ᨿᩩᨬ᩠ᨧᩮ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ.
</Paragraph>

<Paragraph number="675" book="vi-maha">
ᩍᨵ ᨸᨶ, ᨽᩥᨠ᩠ᨡᩅᩮ, ᩋᨬ᩠ᨬᨲᩁᩈ᩠ᨾᩥᩴ ᩋᩣᩅᩤᩈᩮ ᩈᨾ᩠ᨻᩉᩩᩃᩣ ᨽᩥᨠ᩠ᨡᩪ ᩅᩥᩉᩁᨶ᩠ᨲᩥ ᨻᩣᩃᩣ ᩋᨻ᩠ᨿᨲ᩠ᨲᩣ. ᨲᩮ ᨶ ᨩᩣᨶᨶ᩠ᨲᩥ ᩏᨸᩮᩣᩈᨳᩴ ᩅᩤ ᩏᨸᩮᩣᩈᨳᨠᨾ᩠ᨾᩴ ᩅᩤ, ᨸᩣᨲᩥᨾᩮᩣᨠ᩠ᨡᩴ ᩅᩤ ᨸᩣᨲᩥᨾᩮᩣᨠ᩠ᨡᩩᨴ᩠ᨴᩮᩈᩴ ᩅᩤ. ᨲᨲ᩠ᨳ ᩋᨬ᩠ᨬᩮᩣ ᨽᩥᨠ᩠ᨡᩩ ᩋᩣᨣᨧ᩠ᨨᨲᩥ ᨻᩉᩩᩔᩩᨲᩮᩣ ᩋᩣᨣᨲᩣᨣᨾᩮᩣ ᨵᨾ᩠ᨾᨵᩁᩮᩣ ᩅᩥᨶᨿᨵᩁᩮᩣ ᨾᩣᨲᩥᨠᩣᨵᩁᩮᩣ ᨸᨱ᩠ᨯᩥᨲᩮᩣ ᨻ᩠ᨿᨲ᩠ᨲᩮᩣ ᨾᩮᨵᩤᩅᩦ ᩃᨩ᩠ᨩᩦ ᨠᩩᨠ᩠ᨠᩩᨧ᩠ᨧᨠᩮᩣ ᩈᩥᨠ᩠ᨡᩣᨠᩣᨾᩮᩣ. ᨲᩮᩉᩥ, ᨽᩥᨠ᩠ᨡᩅᩮ, ᨽᩥᨠ᩠ᨡᩪᩉᩥ ᩈᩮᩣ ᨽᩥᨠ᩠ᨡᩩ ᩈᩘᨣᩉᩮᨲᨻ᩠ᨻᩮᩣ ᩋᨶᩩᨣ᩠ᨣᩉᩮᨲᨻ᩠ᨻᩮᩣ ᩏᨸᩃᩣᨸᩮᨲᨻ᩠ᨻᩮᩣ ᩏᨸᨭ᩠ᨮᩣᨸᩮᨲᨻ᩠ᨻᩮᩣ ᨧᩩᨱ᩠ᨱᩮᨶ ᨾᨲ᩠ᨲᩥᨠᩣᨿ ᨴᨶ᩠ᨲᨠᨭ᩠ᨮᩮᨶ ᨾᩩᨡᩮᩣᨴᨠᩮᨶ. ᨶᩮᩣ ᨧᩮ ᩈᩘᨣᨱ᩠ᩉᩮᨿ᩠ᨿᩩᩴ ᩋᨶᩩᨣ᩠ᨣᨱ᩠ᩉᩮᨿ᩠ᨿᩩᩴ ᩏᨸᩃᩣᨸᩮᨿ᩠ᨿᩩᩴ ᩏᨸᨭ᩠ᨮᩣᨸᩮᨿ᩠ᨿᩩᩴ ᨧᩩᨱ᩠ᨱᩮᨶ ᨾᨲ᩠ᨲᩥᨠᩣᨿ ᨴᨶ᩠ᨲᨠᨭ᩠ᨮᩮᨶ ᨾᩩᨡᩮᩣᨴᨠᩮᨶ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ.
</Paragraph>

<Paragraph number="676" book="vi-maha">
ᩍᨵ ᨸᨶ, ᨽᩥᨠ᩠ᨡᩅᩮ, ᩋᨬ᩠ᨬᨲᩁᩈ᩠ᨾᩥᩴ ᩋᩣᩅᩤᩈᩮ ᨲᨴᩉᩩᨸᩮᩣᩈᨳᩮ ᩈᨾ᩠ᨻᩉᩩᩃᩣ ᨽᩥᨠ᩠ᨡᩪ ᩅᩥᩉᩁᨶ᩠ᨲᩥ ᨻᩣᩃᩣ ᩋᨻ᩠ᨿᨲ᩠ᨲᩣ. ᨲᩮ ᨶ ᨩᩣᨶᨶ᩠ᨲᩥ ᩏᨸᩮᩣᩈᨳᩴ ᩅᩤ ᩏᨸᩮᩣᩈᨳᨠᨾ᩠ᨾᩴ ᩅᩤ, ᨸᩣᨲᩥᨾᩮᩣᨠ᩠ᨡᩴ ᩅᩤ ᨸᩣᨲᩥᨾᩮᩣᨠ᩠ᨡᩩᨴ᩠ᨴᩮᩈᩴ ᩅᩤ. ᨲᩮᩉᩥ, ᨽᩥᨠ᩠ᨡᩅᩮ, ᨽᩥᨠ᩠ᨡᩪᩉᩥ ᩑᨠᩮᩣ ᨽᩥᨠ᩠ᨡᩩ ᩈᩣᨾᨶ᩠ᨲᩣ ᩋᩣᩅᩤᩈᩣ ᩈᨩ᩠ᨩᩩᨠᩴ ᨸᩣᩉᩮᨲᨻ᩠ᨻᩮᩣ—  ‘ᨣᨧ᩠ᨨᩣᩅᩩᩈᩮᩣ, ᩈᩴᨡᩥᨲ᩠ᨲᩮᨶ ᩅᩤ ᩅᩥᨲ᩠ᨳᩣᩁᩮᨶ ᩅᩤ ᨸᩣᨲᩥᨾᩮᩣᨠ᩠ᨡᩴ ᨸᩁᩥᨿᩣᨸᩩᨱᩥᨲ᩠ᩅᩣ ᩋᩣᨣᨧ᩠ᨨᩣ’ᨲᩥ. ᩑᩅᨬ᩠ᨧᩮᨲᩴ ᩃᨽᩮᨳ, ᩍᨧ᩠ᨧᩮᨲᩴ ᨠᩩᩈᩃᩴ. ᨶᩮᩣ ᨧᩮ ᩃᨽᩮᨳ, ᨲᩮᩉᩥ, ᨽᩥᨠ᩠ᨡᩅᩮ, ᨽᩥᨠ᩠ᨡᩪᩉᩥ ᩈᨻ᩠ᨻᩮᩉᩮᩅ ᨿᨲ᩠ᨳ ᨩᩣᨶᨶ᩠ᨲᩥ ᩏᨸᩮᩣᩈᨳᩴ ᩅᩤ ᩏᨸᩮᩣᩈᨳᨠᨾ᩠ᨾᩴ ᩅᩤ ᨸᩣᨲᩥᨾᩮᩣᨠ᩠ᨡᩴ ᩅᩤ ᨸᩣᨲᩥᨾᩮᩣᨠ᩠ᨡᩩᨴ᩠ᨴᩮᩈᩴ ᩅᩤ, ᩈᩮᩣ ᩋᩣᩅᩤᩈᩮᩣ ᨣᨶ᩠ᨲᨻ᩠ᨻᩮᩣ. ᨶᩮᩣ ᨧᩮ ᨣᨧ᩠ᨨᩮᨿ᩠ᨿᩩᩴ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ.
</Paragraph>

<Paragraph number="677" book="vi-maha">
ᩍᨵ ᨸᨶ, ᨽᩥᨠ᩠ᨡᩅᩮ, ᩋᨬ᩠ᨬᨲᩁᩈ᩠ᨾᩥᩴ ᩋᩣᩅᩤᩈᩮ ᩈᨾ᩠ᨻᩉᩩᩃᩣ ᨽᩥᨠ᩠ᨡᩪ ᩅᩔᩴ ᩅᩈᨶ᩠ᨲᩥ ᨻᩣᩃᩣ ᩋᨻ᩠ᨿᨲ᩠ᨲᩣ. ᨲᩮ ᨶ ᨩᩣᨶᨶ᩠ᨲᩥ ᩏᨸᩮᩣᩈᨳᩴ ᩅᩤ ᩏᨸᩮᩣᩈᨳᨠᨾ᩠ᨾᩴ ᩅᩤ ᨸᩣᨲᩥᨾᩮᩣᨠ᩠ᨡᩴ ᩅᩤ ᨸᩣᨲᩥᨾᩮᩣᨠ᩠ᨡᩩᨴ᩠ᨴᩮᩈᩴ ᩅᩤ. ᨲᩮᩉᩥ, ᨽᩥᨠ᩠ᨡᩅᩮ, ᨽᩥᨠ᩠ᨡᩪᩉᩥ ᩑᨠᩮᩣ ᨽᩥᨠ᩠ᨡᩩ ᩈᩣᨾᨶ᩠ᨲᩣ ᩋᩣᩅᩤᩈᩣ ᩈᨩ᩠ᨩᩩᨠᩴ ᨸᩣᩉᩮᨲᨻ᩠ᨻᩮᩣ—  ‘ᨣᨧ᩠ᨨᩣᩅᩩᩈᩮᩣ, ᩈᩴᨡᩥᨲ᩠ᨲᩮᨶ ᩅᩤ ᩅᩥᨲ᩠ᨳᩣᩁᩮᨶ ᩅᩤ ᨸᩣᨲᩥᨾᩮᩣᨠ᩠ᨡᩴ ᨸᩁᩥᨿᩣᨸᩩᨱᩥᨲ᩠ᩅᩣ ᩋᩣᨣᨧ᩠ᨨᩣ’ᨲᩥ. ᩑᩅᨬ᩠ᨧᩮᨲᩴ ᩃᨽᩮᨳ, ᩍᨧ᩠ᨧᩮᨲᩴ ᨠᩩᩈᩃᩴ. ᨶᩮᩣ ᨧᩮ ᩃᨽᩮᨳ, ᩑᨠᩮᩣ ᨽᩥᨠ᩠ᨡᩩ ᩈᨲ᩠ᨲᩣᩉᨠᩣᩃᩥᨠᩴ ᨸᩣᩉᩮᨲᨻ᩠ᨻᩮᩣ—  ‘ᨣᨧ᩠ᨨᩣᩅᩩᩈᩮᩣ, ᩈᩴᨡᩥᨲ᩠ᨲᩮᨶ ᩅᩤ ᩅᩥᨲ᩠ᨳᩣᩁᩮᨶ ᩅᩤ ᨸᩣᨲᩥᨾᩮᩣᨠ᩠ᨡᩴ ᨸᩁᩥᨿᩣᨸᩩᨱᩥᨲ᩠ᩅᩣ ᩋᩣᨣᨧ᩠ᨨᩣ’ᨲᩥ. ᩑᩅᨬ᩠ᨧᩮᨲᩴ ᩃᨽᩮᨳ, ᩍᨧ᩠ᨧᩮᨲᩴ ᨠᩩᩈᩃᩴ. ᨶᩮᩣ ᨧᩮ ᩃᨽᩮᨳ, ᨶ, ᨽᩥᨠ᩠ᨡᩅᩮ, ᨲᩮᩉᩥ ᨽᩥᨠ᩠ᨡᩪᩉᩥ ᨲᩈ᩠ᨾᩥᩴ ᩋᩣᩅᩤᩈᩮ ᩅᩔᩴ ᩅᩈᩥᨲᨻ᩠ᨻᩴ. ᩅᩈᩮᨿ᩠ᨿᩩᨬ᩠ᨧᩮ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>
</Division>