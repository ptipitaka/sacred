---
title: "2.1 ᩈᨶ᩠ᨶᩥᨸᩣᨲᩣᨶᩩᨩᩣᨶᨶ"
tableOfContents: false
sidebar:
  order: 1
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="132" book="vi-maha">

<Paragraph number="580" book="vi-maha">
ᨲᩮᨶ ᩈᨾᨿᩮᨶ ᨻᩩᨴ᩠ᨵᩮᩤ ᨽᨣᩅᩤ ᩁᩣᨩᨣᩉᩮ ᩅᩥᩉᩁᨲᩥ ᨣᩥᨩ᩠ᨫᨠᩪᨭᩮ ᨸᨻ᩠ᨻᨲᩮ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩥᨲ᩠ᨳᩥᨿᩣ ᨸᩁᩥᨻ᩠ᨻᩣᨩᨠᩣ ᨧᩣᨲᩩᨴ᩠ᨴᩈᩮ ᨸᨶ᩠ᨶᩁᩈᩮ ᩋᨭ᩠ᨮᨾᩥᨿᩣ ᨧ ᨸᨠ᩠ᨡᩔ ᩈᨶ᩠ᨶᩥᨸᨲᩥᨲ᩠ᩅᩣ ᨵᨾ᩠ᨾᩴ ᨽᩣᩈᨶ᩠ᨲᩥ. ᨲᩮ ᨾᨶᩩᩔᩣ ᩏᨸᩈᩘᨠᨾᨶ᩠ᨲᩥ ᨵᨾ᩠ᨾᩔᩅᨶᩣᨿ. ᨲᩮ ᩃᨽᨶ᩠ᨲᩥ ᩋᨬ᩠ᨬᨲᩥᨲ᩠ᨳᩥᨿᩮᩈᩩ ᨸᩁᩥᨻ᩠ᨻᩣᨩᨠᩮᩈᩩ ᨸᩮᨾᩴ, ᩃᨽᨶ᩠ᨲᩥ ᨸᩈᩣᨴᩴ, ᩃᨽᨶ᩠ᨲᩥ ᩋᨬ᩠ᨬᨲᩥᨲ᩠ᨳᩥᨿᩣ ᨸᩁᩥᨻ᩠ᨻᩣᨩᨠᩣ ᨸᨠ᩠ᨡᩴ. ᩋᨳ ᨡᩮᩣ ᩁᨬ᩠ᨬᩮᩣ ᨾᩣᨣᨵᩔ ᩈᩮᨶᩥᨿᩔ ᨻᩥᨾ᩠ᨻᩥᩈᩣᩁᩔ ᩁᩉᩮᩣᨣᨲᩔ ᨸᨭᩥᩈᩃᩖᩦᨶᩔ ᩑᩅᩴ ᨧᩮᨲᩈᩮᩣ ᨸᩁᩥᩅᩥᨲᨠ᩠ᨠᩮᩣ ᩏᨴᨸᩣᨴᩥ—  “ᩑᨲᩁᩉᩥ ᨡᩮᩣ ᩋᨬ᩠ᨬᨲᩥᨲ᩠ᨳᩥᨿᩣ ᨸᩁᩥᨻ᩠ᨻᩣᨩᨠᩣ ᨧᩣᨲᩩᨴ᩠ᨴᩈᩮ ᨸᨶ᩠ᨶᩁᩈᩮ ᩋᨭ᩠ᨮᨾᩥᨿᩣ ᨧ ᨸᨠ᩠ᨡᩔ ᩈᨶ᩠ᨶᩥᨸᨲᩥᨲ᩠ᩅᩣ ᨵᨾ᩠ᨾᩴ ᨽᩣᩈᨶ᩠ᨲᩥ. ᨲᩮ ᨾᨶᩩᩔᩣ ᩏᨸᩈᩘᨠᨾᨶ᩠ᨲᩥ ᨵᨾ᩠ᨾᩔᩅᨶᩣᨿ. ᨲᩮ ᩃᨽᨶ᩠ᨲᩥ ᩋᨬ᩠ᨬᨲᩥᨲ᩠ᨳᩥᨿᩮᩈᩩ ᨸᩁᩥᨻ᩠ᨻᩣᨩᨠᩮᩈᩩ ᨸᩮᨾᩴ, ᩃᨽᨶ᩠ᨲᩥ ᨸᩈᩣᨴᩴ, ᩃᨽᨶ᩠ᨲᩥ ᩋᨬ᩠ᨬᨲᩥᨲ᩠ᨳᩥᨿᩣ ᨸᩁᩥᨻ᩠ᨻᩣᨩᨠᩣ ᨸᨠ᩠ᨡᩴ. ᨿᨶ᩠ᨶᩪᨶ ᩋᨿ᩠ᨿᩣᨸᩥ ᨧᩣᨲᩩᨴ᩠ᨴᩈᩮ ᨸᨶ᩠ᨶᩁᩈᩮ ᩋᨭ᩠ᨮᨾᩥᨿᩣ ᨧ ᨸᨠ᩠ᨡᩔ ᩈᨶ᩠ᨶᩥᨸᨲᩮᨿ᩠ᨿᩩᨶ᩺”ᨲᩥ.
</Paragraph>

<Paragraph number="581" book="vi-maha">
ᩋᨳ ᨡᩮᩣ ᩁᩣᨩᩣ ᨾᩣᨣᨵᩮᩤ ᩈᩮᨶᩥᨿᩮᩣ ᨻᩥᨾ᩠ᨻᩥᩈᩣᩁᩮᩣ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᨶᩥᩈᩦᨴᩥ. ᩑᨠᨾᨶ᩠ᨲᩴ ᨶᩥᩈᩥᨶ᩠ᨶᩮᩣ ᨡᩮᩣ ᩁᩣᨩᩣ ᨾᩣᨣᨵᩮᩤ ᩈᩮᨶᩥᨿᩮᩣ ᨻᩥᨾ᩠ᨻᩥᩈᩣᩁᩮᩣ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᩍᨵ ᨾᨿ᩠ᩉᩴ, ᨽᨶ᩠ᨲᩮ, ᩁᩉᩮᩣᨣᨲᩔ ᨸᨭᩥᩈᩃᩖᩦᨶᩔ ᩑᩅᩴ ᨧᩮᨲᩈᩮᩣ ᨸᩁᩥᩅᩥᨲᨠ᩠ᨠᩮᩣ ᩏᨴᨸᩣᨴᩥ ‘ᩑᨲᩁᩉᩥ ᨡᩮᩣ ᩋᨬ᩠ᨬᨲᩥᨲ᩠ᨳᩥᨿᩣ ᨸᩁᩥᨻ᩠ᨻᩣᨩᨠᩣ ᨧᩣᨲᩩᨴ᩠ᨴᩈᩮ ᨸᨶ᩠ᨶᩁᩈᩮ ᩋᨭ᩠ᨮᨾᩥᨿᩣ ᨧ ᨸᨠ᩠ᨡᩔ ᩈᨶ᩠ᨶᩥᨸᨲᩥᨲ᩠ᩅᩣ ᨵᨾ᩠ᨾᩴ ᨽᩣᩈᨶ᩠ᨲᩥ. ᨲᩮ ᨾᨶᩩᩔᩣ ᩏᨸᩈᩘᨠᨾᨶ᩠ᨲᩥ ᨵᨾ᩠ᨾᩔᩅᨶᩣᨿ. ᨲᩮ ᩃᨽᨶ᩠ᨲᩥ ᩋᨬ᩠ᨬᨲᩥᨲ᩠ᨳᩥᨿᩮᩈᩩ ᨸᩁᩥᨻ᩠ᨻᩣᨩᨠᩮᩈᩩ ᨸᩮᨾᩴ, ᩃᨽᨶ᩠ᨲᩥ ᨸᩈᩣᨴᩴ, ᩃᨽᨶ᩠ᨲᩥ ᩋᨬ᩠ᨬᨲᩥᨲ᩠ᨳᩥᨿᩣ ᨸᩁᩥᨻ᩠ᨻᩣᨩᨠᩣ ᨸᨠ᩠ᨡᩴ. ᨿᨶ᩠ᨶᩪᨶ ᩋᨿ᩠ᨿᩣᨸᩥ ᨧᩣᨲᩩᨴ᩠ᨴᩈᩮ ᨸᨶ᩠ᨶᩁᩈᩮ ᩋᨭ᩠ᨮᨾᩥᨿᩣ ᨧ ᨸᨠ᩠ᨡᩔ ᩈᨶ᩠ᨶᩥᨸᨲᩮᨿ᩠ᨿᩩᨶ᩺’ᨲᩥ. ᩈᩣᨵᩩ, ᨽᨶ᩠ᨲᩮ, ᩋᨿ᩠ᨿᩣᨸᩥ ᨧᩣᨲᩩᨴ᩠ᨴᩈᩮ ᨸᨶ᩠ᨶᩁᩈᩮ ᩋᨭ᩠ᨮᨾᩥᨿᩣ ᨧ ᨸᨠ᩠ᨡᩔ ᩈᨶ᩠ᨶᩥᨸᨲᩮᨿ᩠ᨿᩩᨶ᩺”ᨲᩥ. ᩋᨳ ᨡᩮᩣ ᨽᨣᩅᩤ ᩁᩣᨩᩣᨶᩴ ᨾᩣᨣᨵᩴ ᩈᩮᨶᩥᨿᩴ ᨻᩥᨾ᩠ᨻᩥᩈᩣᩁᩴ ᨵᨾ᩠ᨾᩥᨿᩣ ᨠᨳᩣᨿ ᩈᨶ᩠ᨴᩔᩮᩈᩥ ᩈᨾᩣᨴᨸᩮᩈᩥ ᩈᨾᩩᨲ᩠ᨲᩮᨩᩮᩈᩥ ᩈᨾ᩠ᨸᩉᩴᩈᩮᩈᩥ. ᩋᨳ ᨡᩮᩣ ᩁᩣᨩᩣ ᨾᩣᨣᨵᩮᩤ ᩈᩮᨶᩥᨿᩮᩣ ᨻᩥᨾ᩠ᨻᩥᩈᩣᩁᩮᩣ ᨽᨣᩅᨲᩣ ᨵᨾ᩠ᨾᩥᨿᩣ ᨠᨳᩣᨿ ᩈᨶ᩠ᨴᩔᩥᨲᩮᩣ ᩈᨾᩣᨴᨸᩥᨲᩮᩣ ᩈᨾᩩᨲ᩠ᨲᩮᨩᩥᨲᩮᩣ ᩈᨾ᩠ᨸᩉᩴᩈᩥᨲᩮᩣ ᩏᨭ᩠ᨮᩣᨿᩣᩈᨶᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᨸᨴᨠ᩠ᨡᩥᨱᩴ ᨠᨲ᩠ᩅᩣ ᨸᨠ᩠ᨠᩣᨾᩥ. ᩋᨳ ᨡᩮᩣ ᨽᨣᩅᩤ ᩑᨲᩈ᩠ᨾᩥᩴ ᨶᩥᨴᩤᨶᩮ ᩑᨲᩈ᩠ᨾᩥᩴ ᨸᨠᩁᨱᩮ ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨧᩣᨲᩩᨴ᩠ᨴᩈᩮ ᨸᨶ᩠ᨶᩁᩈᩮ ᩋᨭ᩠ᨮᨾᩥᨿᩣ ᨧ ᨸᨠ᩠ᨡᩔ ᩈᨶ᩠ᨶᩥᨸᨲᩥᨲᩩᨶ᩺”ᨲᩥ.
</Paragraph>

<Paragraph number="582" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ—  “ᨽᨣᩅᨲᩣ ᩋᨶᩩᨬ᩠ᨬᩣᨲᩣ ᨧᩣᨲᩩᨴ᩠ᨴᩈᩮ ᨸᨶ᩠ᨶᩁᩈᩮ ᩋᨭ᩠ᨮᨾᩥᨿᩣ ᨧ ᨸᨠ᩠ᨡᩔ ᩈᨶ᩠ᨶᩥᨸᨲᩥᨲᩩᨶ᩺”ᨲᩥ—  ᨧᩣᨲᩩᨴ᩠ᨴᩈᩮ ᨸᨶ᩠ᨶᩁᩈᩮ ᩋᨭ᩠ᨮᨾᩥᨿᩣ ᨧ ᨸᨠ᩠ᨡᩔ ᩈᨶ᩠ᨶᩥᨸᨲᩥᨲ᩠ᩅᩣ ᨲᩩᨱ᩠ᩉᩦ ᨶᩥᩈᩦᨴᨶ᩠ᨲᩥ. ᨲᩮ ᨾᨶᩩᩔᩣ ᩏᨸᩈᩘᨠᨾᨶ᩠ᨲᩥ ᨵᨾ᩠ᨾᩔᩅᨶᩣᨿ. ᨲᩮ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᩈᨾᨱᩣ ᩈᨠ᩠ᨿᨸᩩᨲ᩠ᨲᩥᨿᩣ ᨧᩣᨲᩩᨴ᩠ᨴᩈᩮ ᨸᨶ᩠ᨶᩁᩈᩮ ᩋᨭ᩠ᨮᨾᩥᨿᩣ ᨧ ᨸᨠ᩠ᨡᩔ ᩈᨶ᩠ᨶᩥᨸᨲᩥᨲ᩠ᩅᩣ ᨲᩩᨱ᩠ᩉᩦ ᨶᩥᩈᩦᨴᩥᩔᨶ᩠ᨲᩥ, ᩈᩮᨿ᩠ᨿᨳᩣᨸᩥ ᨾᩪᨣᩈᩪᨠᩁᩣ. ᨶᨶᩩ ᨶᩣᨾ ᩈᨶ᩠ᨶᩥᨸᨲᩥᨲᩮᩉᩥ ᨵᨾ᩠ᨾᩮᩣ ᨽᩣᩈᩥᨲᨻ᩠ᨻᩮᩣ”ᨲᩥ. ᩋᩔᩮᩣᩈᩩᩴ ᨡᩮᩣ ᨽᩥᨠ᩠ᨡᩪ ᨲᩮᩈᩴ ᨾᨶᩩᩔᩣᨶᩴ ᩏᨩ᩠ᨫᩣᨿᨶ᩠ᨲᩣᨶᩴ ᨡᩥᨿ᩠ᨿᨶ᩠ᨲᩣᨶᩴ ᩅᩥᨸᩣᨧᩮᨶ᩠ᨲᩣᨶᩴ. ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ …ᨸᩮ…  ᩋᨳ ᨡᩮᩣ ᨽᨣᩅᩤ ᩑᨲᩈ᩠ᨾᩥᩴ ᨶᩥᨴᩤᨶᩮ ᩑᨲᩈ᩠ᨾᩥᩴ ᨸᨠᩁᨱᩮ ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨧᩣᨲᩩᨴ᩠ᨴᩈᩮ ᨸᨶ᩠ᨶᩁᩈᩮ ᩋᨭ᩠ᨮᨾᩥᨿᩣ ᨧ ᨸᨠ᩠ᨡᩔ ᩈᨶ᩠ᨶᩥᨸᨲᩥᨲ᩠ᩅᩣ ᨵᨾ᩠ᨾᩴ ᨽᩣᩈᩥᨲᩩᨶ᩺”ᨲᩥ.
</Paragraph>
</Division>