---
title: "2.10 ᩏᨸᩮᩣᩈᨳᨽᩮᨴᩤᨴᩥ"
tableOfContents: false
sidebar:
  order: 2
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="149" book="vi-maha">

<Paragraph number="622" book="vi-maha">
ᩋᨳ ᨡᩮᩣ ᨽᩥᨠ᩠ᨡᩪᨶᩴ ᩑᨲᨴᩉᩮᩣᩈᩥ—  “ᨠᨲᩥ ᨶᩩ ᨡᩮᩣ ᩏᨸᩮᩣᩈᨳᩣ”ᨲᩥ? ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨴ᩠ᩅᩮᨾᩮ, ᨽᩥᨠ᩠ᨡᩅᩮ, ᩏᨸᩮᩣᩈᨳᩣ—  ᨧᩣᨲᩩᨴ᩠ᨴᩈᩥᨠᩮᩣ ᨧ ᨸᨶ᩠ᨶᩁᩈᩥᨠᩮᩣ ᨧ. ᩍᨾᩮ ᨡᩮᩣ, ᨽᩥᨠ᩠ᨡᩅᩮ, ᨴ᩠ᩅᩮ ᩏᨸᩮᩣᩈᨳᩣ”ᨲᩥ.
</Paragraph>

<Paragraph number="623" book="vi-maha">
ᩋᨳ ᨡᩮᩣ ᨽᩥᨠ᩠ᨡᩪᨶᩴ ᩑᨲᨴᩉᩮᩣᩈᩥ—  “ᨠᨲᩥ ᨶᩩ ᨡᩮᩣ ᩏᨸᩮᩣᩈᨳᨠᨾ᩠ᨾᩣᨶᩦ”ᨲᩥ? ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨧᨲ᩠ᨲᩣᩁᩥᨾᩣᨶᩥ, ᨽᩥᨠ᩠ᨡᩅᩮ, ᩏᨸᩮᩣᩈᨳᨠᨾ᩠ᨾᩣᨶᩥ—  ᩋᨵᨾ᩠ᨾᩮᨶ ᩅᨣ᩠ᨣᩴ ᩏᨸᩮᩣᩈᨳᨠᨾ᩠ᨾᩴ, ᩋᨵᨾ᩠ᨾᩮᨶ ᩈᨾᨣ᩠ᨣᩴ ᩏᨸᩮᩣᩈᨳᨠᨾ᩠ᨾᩴ, ᨵᨾ᩠ᨾᩮᨶ ᩅᨣ᩠ᨣᩴ ᩏᨸᩮᩣᩈᨳᨠᨾ᩠ᨾᩴ, ᨵᨾ᩠ᨾᩮᨶ ᩈᨾᨣ᩠ᨣᩴ ᩏᨸᩮᩣᩈᨳᨠᨾ᩠ᨾᨶ᩠ᨲᩥ. ᨲᨲᩕ, ᨽᩥᨠ᩠ᨡᩅᩮ, ᨿᨴᩥᨴᩴ ᩋᨵᨾ᩠ᨾᩮᨶ ᩅᨣ᩠ᨣᩴ ᩏᨸᩮᩣᩈᨳᨠᨾ᩠ᨾᩴ, ᨶ, ᨽᩥᨠ᩠ᨡᩅᩮ, ᩑᩅᩁᩪᨸᩴ ᩏᨸᩮᩣᩈᨳᨠᨾ᩠ᨾᩴ ᨠᩣᨲᨻ᩠ᨻᩴ. ᨶ ᨧ ᨾᨿᩣ ᩑᩅᩁᩪᨸᩴ ᩏᨸᩮᩣᩈᨳᨠᨾ᩠ᨾᩴ ᩋᨶᩩᨬ᩠ᨬᩣᨲᩴ. ᨲᨲᩕ, ᨽᩥᨠ᩠ᨡᩅᩮ, ᨿᨴᩥᨴᩴ ᩋᨵᨾ᩠ᨾᩮᨶ ᩈᨾᨣ᩠ᨣᩴ ᩏᨸᩮᩣᩈᨳᨠᨾ᩠ᨾᩴ, ᨶ, ᨽᩥᨠ᩠ᨡᩅᩮ, ᩑᩅᩁᩪᨸᩴ ᩏᨸᩮᩣᩈᨳᨠᨾ᩠ᨾᩴ ᨠᩣᨲᨻ᩠ᨻᩴ. ᨶ ᨧ ᨾᨿᩣ ᩑᩅᩁᩪᨸᩴ ᩏᨸᩮᩣᩈᨳᨠᨾ᩠ᨾᩴ ᩋᨶᩩᨬ᩠ᨬᩣᨲᩴ. ᨲᨲᩕ, ᨽᩥᨠ᩠ᨡᩅᩮ, ᨿᨴᩥᨴᩴ ᨵᨾ᩠ᨾᩮᨶ ᩅᨣ᩠ᨣᩴ ᩏᨸᩮᩣᩈᨳᨠᨾ᩠ᨾᩴ, ᨶ, ᨽᩥᨠ᩠ᨡᩅᩮ, ᩑᩅᩁᩪᨸᩴ ᩏᨸᩮᩣᩈᨳᨠᨾ᩠ᨾᩴ ᨠᩣᨲᨻ᩠ᨻᩴ. ᨶ ᨧ ᨾᨿᩣ ᩑᩅᩁᩪᨸᩴ ᩏᨸᩮᩣᩈᨳᨠᨾ᩠ᨾᩴ ᩋᨶᩩᨬ᩠ᨬᩣᨲᩴ. ᨲᨲᩕ, ᨽᩥᨠ᩠ᨡᩅᩮ, ᨿᨴᩥᨴᩴ ᨵᨾ᩠ᨾᩮᨶ ᩈᨾᨣ᩠ᨣᩴ ᩏᨸᩮᩣᩈᨳᨠᨾ᩠ᨾᩴ, ᩑᩅᩁᩪᨸᩴ, ᨽᩥᨠ᩠ᨡᩅᩮ, ᩏᨸᩮᩣᩈᨳᨠᨾ᩠ᨾᩴ ᨠᩣᨲᨻ᩠ᨻᩴ, ᩑᩅᩁᩪᨸᨬ᩠ᨧ ᨾᨿᩣ ᩏᨸᩮᩣᩈᨳᨠᨾ᩠ᨾᩴ ᩋᨶᩩᨬ᩠ᨬᩣᨲᩴ. ᨲᩈ᩠ᨾᩣᨲᩥᩉ, ᨽᩥᨠ᩠ᨡᩅᩮ, ᩑᩅᩁᩪᨸᩴ ᩏᨸᩮᩣᩈᨳᨠᨾ᩠ᨾᩴ ᨠᩁᩥᩔᩣᨾ ᨿᨴᩥᨴᩴ ᨵᨾ᩠ᨾᩮᨶ ᩈᨾᨣ᩠ᨣᨶ᩠ᨲᩥ—  ᩑᩅᨬ᩠ᩉᩥ ᩅᩮᩤ, ᨽᩥᨠ᩠ᨡᩅᩮ, ᩈᩥᨠ᩠ᨡᩥᨲᨻ᩠ᨻᨶ᩺”ᨲᩥ.
</Paragraph>
</Division>