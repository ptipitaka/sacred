---
title: "2.9 ᨣᩤᨾᩈᩦᨾᩣᨴᩥ"
tableOfContents: false
sidebar:
  order: 38
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="147" book="vi-maha">

<Paragraph number="619" book="vi-maha">
“ᩋᩈᨾ᩠ᨾᨲᩣᨿ, ᨽᩥᨠ᩠ᨡᩅᩮ, ᩈᩦᨾᩣᨿ ᩋᨭ᩠ᨮᨸᩥᨲᩣᨿ, ᨿᩴ ᨣᩤᨾᩴ ᩅᩤ ᨶᩥᨣᨾᩴ ᩅᩤ ᩏᨸᨶᩥᩔᩣᨿ ᩅᩥᩉᩁᨲᩥ, ᨿᩣ ᨲᩔ ᩅᩤ ᨣᩤᨾᩔ ᨣᩤᨾᩈᩦᨾᩣ, ᨶᩥᨣᨾᩔ ᩅᩤ ᨶᩥᨣᨾᩈᩦᨾᩣ, ᩋᨿᩴ ᨲᨲ᩠ᨳ ᩈᨾᩣᨶᩈᩴᩅᩤᩈᩣ ᩑᨠᩩᨸᩮᩣᩈᨳᩣ. ᩋᨣᩤᨾᨠᩮ ᨧᩮ, ᨽᩥᨠ᩠ᨡᩅᩮ, ᩋᩁᨬ᩠ᨬᩮ ᩈᨾᨶ᩠ᨲᩣ ᩈᨲ᩠ᨲᨻ᩠ᨽᨶ᩠ᨲᩁᩣ, ᩋᨿᩴ ᨲᨲ᩠ᨳ ᩈᨾᩣᨶᩈᩴᩅᩤᩈᩣ ᩑᨠᩩᨸᩮᩣᩈᨳᩣ. ᩈᨻ᩠ᨻᩣ, ᨽᩥᨠ᩠ᨡᩅᩮ, ᨶᨴᩦ ᩋᩈᩦᨾᩣ; ᩈᨻ᩠ᨻᩮᩣ ᩈᨾᩩᨴ᩠ᨴᩮᩤ ᩋᩈᩦᨾᩮᩣ; ᩈᨻ᩠ᨻᩮᩣ ᨩᩣᨲᩔᩁᩮᩣ ᩋᩈᩦᨾᩮᩣ. ᨶᨴᩥᨿᩣ ᩅᩤ, ᨽᩥᨠ᩠ᨡᩅᩮ, ᩈᨾᩩᨴ᩠ᨴᩮ ᩅᩤ ᨩᩣᨲᩔᩁᩮ ᩅᩤ ᨿᩴ ᨾᨩ᩠ᨫᩥᨾᩔ ᨸᩩᩁᩥᩈᩔ ᩈᨾᨶ᩠ᨲᩣ ᩏᨴᨠᩩᨠ᩠ᨡᩮᨸᩣ, ᩋᨿᩴ ᨲᨲ᩠ᨳ ᩈᨾᩣᨶᩈᩴᩅᩤᩈᩣ ᩑᨠᩩᨸᩮᩣᩈᨳᩣ”ᨲᩥ.
</Paragraph>

</Division>
<Division number="148" book="vi-maha">

<Paragraph number="620" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᩈᩦᨾᩣᨿ ᩈᩦᨾᩴ ᩈᨾ᩠ᨽᩥᨶ᩠ᨴᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨿᩮᩈᩴ, ᨽᩥᨠ᩠ᨡᩅᩮ, ᩈᩦᨾᩣ ᨸᨮᨾᩴ ᩈᨾ᩠ᨾᨲᩣ ᨲᩮᩈᩴ ᨲᩴ ᨠᨾ᩠ᨾᩴ ᨵᨾ᩠ᨾᩥᨠᩴ ᩋᨠᩩᨸ᩠ᨸᩴ ᨮᩣᨶᩣᩁᩉᩴ. ᨿᩮᩈᩴ, ᨽᩥᨠ᩠ᨡᩅᩮ, ᩈᩦᨾᩣ ᨸᨧ᩠ᨨᩣ ᩈᨾ᩠ᨾᨲᩣ ᨲᩮᩈᩴ ᨲᩴ ᨠᨾ᩠ᨾᩴ ᩋᨵᨾ᩠ᨾᩥᨠᩴ ᨠᩩᨸ᩠ᨸᩴ ᩋᨭ᩠ᨮᩣᨶᩣᩁᩉᩴ. ᨶ, ᨽᩥᨠ᩠ᨡᩅᩮ, ᩈᩦᨾᩣᨿ ᩈᩦᨾᩣ ᩈᨾ᩠ᨽᩥᨶ᩠ᨴᩥᨲᨻ᩠ᨻᩣ. ᨿᩮᩣ ᩈᨾ᩠ᨽᩥᨶ᩠ᨴᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>

<Paragraph number="621" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᩈᩦᨾᩣᨿ ᩈᩦᨾᩴ ᩋᨩ᩠ᨫᩮᩣᨲ᩠ᨳᩁᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨿᩮᩈᩴ, ᨽᩥᨠ᩠ᨡᩅᩮ, ᩈᩦᨾᩣ ᨸᨮᨾᩴ ᩈᨾ᩠ᨾᨲᩣ ᨲᩮᩈᩴ ᨲᩴ ᨠᨾ᩠ᨾᩴ ᨵᨾ᩠ᨾᩥᨠᩴ ᩋᨠᩩᨸ᩠ᨸᩴ ᨮᩣᨶᩣᩁᩉᩴ. ᨿᩮᩈᩴ, ᨽᩥᨠ᩠ᨡᩅᩮ, ᩈᩦᨾᩣ ᨸᨧ᩠ᨨᩣ ᩈᨾ᩠ᨾᨲᩣ ᨲᩮᩈᩴ ᨲᩴ ᨠᨾ᩠ᨾᩴ ᩋᨵᨾ᩠ᨾᩥᨠᩴ ᨠᩩᨸ᩠ᨸᩴ ᩋᨭ᩠ᨮᩣᨶᩣᩁᩉᩴ. ᨶ, ᨽᩥᨠ᩠ᨡᩅᩮ, ᩈᩦᨾᩣᨿ ᩈᩦᨾᩣ ᩋᨩ᩠ᨫᩮᩣᨲ᩠ᨳᩁᩥᨲᨻ᩠ᨻᩣ. ᨿᩮᩣ ᩋᨩ᩠ᨫᩮᩣᨲ᩠ᨳᩁᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣᨲᩥ. ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩈᩦᨾᩴ ᩈᨾ᩠ᨾᨶ᩠ᨶᨶ᩠ᨲᩮᨶ ᩈᩦᨾᨶ᩠ᨲᩁᩥᨠᩴ ᨮᨸᩮᨲ᩠ᩅᩣ ᩈᩦᨾᩴ ᩈᨾ᩠ᨾᨶ᩠ᨶᩥᨲᩩᨶ᩺”ᨲᩥ.
</Paragraph>
</Division>