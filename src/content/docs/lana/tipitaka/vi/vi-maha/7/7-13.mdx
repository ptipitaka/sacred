---
title: "7.13 ᨹᩣᩈᩩᩅᩥᩉᩣᩁᨸᨬ᩠ᨧᨠ"
tableOfContents: false
sidebar:
  order: 5
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="324" book="vi-maha">

<Paragraph number="1518" book="vi-maha">
ᨽᩥᨠ᩠ᨡᩩ ᩋᨲ᩠ᨳᨲᨠᨳᩥᨶᩮᩣ ᨹᩣᩈᩩᩅᩥᩉᩣᩁᩥᨠᩮᩣ ᨧᩦᩅᩁᩴ ᩋᩣᨴᩤᨿ ᨸᨠ᩠ᨠᨾᨲᩥ—  “ᩋᨾᩩᨠᩴ ᨶᩣᨾ ᩋᩣᩅᩤᩈᩴ ᨣᨾᩥᩔᩣᨾᩥ; ᨲᨲ᩠ᨳ ᨾᩮ ᨹᩣᩈᩩ ᨽᩅᩥᩔᨲᩥ ᩅᩈᩥᩔᩣᨾᩥ, ᨶᩮᩣ ᨧᩮ ᨾᩮ ᨹᩣᩈᩩ ᨽᩅᩥᩔᨲᩥ, ᩋᨾᩩᨠᩴ ᨶᩣᨾ ᩋᩣᩅᩤᩈᩴ ᨣᨾᩥᩔᩣᨾᩥ; ᨲᨲ᩠ᨳ ᨾᩮ ᨹᩣᩈᩩ ᨽᩅᩥᩔᨲᩥ ᩅᩈᩥᩔᩣᨾᩥ, ᨶᩮᩣ ᨧᩮ ᨾᩮ ᨹᩣᩈᩩ ᨽᩅᩥᩔᨲᩥ, ᩋᨾᩩᨠᩴ ᨶᩣᨾ ᩋᩣᩅᩤᩈᩴ ᨣᨾᩥᩔᩣᨾᩥ; ᨲᨲ᩠ᨳ ᨾᩮ ᨹᩣᩈᩩ ᨽᩅᩥᩔᨲᩥ ᩅᩈᩥᩔᩣᨾᩥ, ᨶᩮᩣ ᨧᩮ ᨾᩮ ᨹᩣᩈᩩ ᨽᩅᩥᩔᨲᩥ, ᨸᨧ᩠ᨧᩮᩔᨶ᩺”ᨲᩥ. ᨲᩔ ᨻᩉᩥᩈᩦᨾᨣᨲᩔ ᩑᩅᩴ ᩉᩮᩣᨲᩥ—  “ᩍᨵᩮᩅᩥᨾᩴ ᨧᩦᩅᩁᩴ ᨠᩣᩁᩮᩔᩴ, ᨶ ᨸᨧ᩠ᨧᩮᩔᨶ᩺”ᨲᩥ. ᩈᩮᩣ ᨲᩴ ᨧᩦᩅᩁᩴ ᨠᩣᩁᩮᨲᩥ. ᨲᩔ ᨽᩥᨠ᩠ᨡᩩᨶᩮᩣ ᨶᩥᨭ᩠ᨮᩣᨶᨶ᩠ᨲᩥᨠᩮᩣ ᨠᨳᩥᨶᩩᨴ᩠ᨵᩤᩁᩮᩣ. (1)
</Paragraph>

<Paragraph number="1519" book="vi-maha">
ᨽᩥᨠ᩠ᨡᩩ ᩋᨲ᩠ᨳᨲᨠᨳᩥᨶᩮᩣ ᨹᩣᩈᩩᩅᩥᩉᩣᩁᩥᨠᩮᩣ ᨧᩦᩅᩁᩴ ᩋᩣᨴᩤᨿ ᨸᨠ᩠ᨠᨾᨲᩥ—  “ᩋᨾᩩᨠᩴ ᨶᩣᨾ ᩋᩣᩅᩤᩈᩴ ᨣᨾᩥᩔᩣᨾᩥ; ᨲᨲ᩠ᨳ ᨾᩮ ᨹᩣᩈᩩ ᨽᩅᩥᩔᨲᩥ ᩅᩈᩥᩔᩣᨾᩥ, ᨶᩮᩣ ᨧᩮ ᨾᩮ ᨹᩣᩈᩩ ᨽᩅᩥᩔᨲᩥ, ᩋᨾᩩᨠᩴ ᨶᩣᨾ ᩋᩣᩅᩤᩈᩴ ᨣᨾᩥᩔᩣᨾᩥ; ᨲᨲ᩠ᨳ ᨾᩮ ᨹᩣᩈᩩ ᨽᩅᩥᩔᨲᩥ ᩅᩈᩥᩔᩣᨾᩥ, ᨶᩮᩣ ᨧᩮ ᨾᩮ ᨹᩣᩈᩩ ᨽᩅᩥᩔᨲᩥ, ᩋᨾᩩᨠᩴ ᨶᩣᨾ ᩋᩣᩅᩤᩈᩴ ᨣᨾᩥᩔᩣᨾᩥ; ᨲᨲ᩠ᨳ ᨾᩮ ᨹᩣᩈᩩ ᨽᩅᩥᩔᨲᩥ ᩅᩈᩥᩔᩣᨾᩥ, ᨶᩮᩣ ᨧᩮ ᨾᩮ ᨹᩣᩈᩩ ᨽᩅᩥᩔᨲᩥ, ᨸᨧ᩠ᨧᩮᩔᨶ᩺”ᨲᩥ. ᨲᩔ ᨻᩉᩥᩈᩦᨾᨣᨲᩔ ᩑᩅᩴ ᩉᩮᩣᨲᩥ—  “ᨶᩮᩅᩥᨾᩴ ᨧᩦᩅᩁᩴ ᨠᩣᩁᩮᩔᩴ, ᨶ ᨸᨧ᩠ᨧᩮᩔᨶ᩺”ᨲᩥ. ᨲᩔ ᨽᩥᨠ᩠ᨡᩩᨶᩮᩣ ᩈᨶ᩠ᨶᩥᨭ᩠ᨮᩣᨶᨶ᩠ᨲᩥᨠᩮᩣ ᨠᨳᩥᨶᩩᨴ᩠ᨵᩤᩁᩮᩣ. (2)
</Paragraph>

<Paragraph number="1520" book="vi-maha">
ᨽᩥᨠ᩠ᨡᩩ ᩋᨲ᩠ᨳᨲᨠᨳᩥᨶᩮᩣ ᨹᩣᩈᩩᩅᩥᩉᩣᩁᩥᨠᩮᩣ ᨧᩦᩅᩁᩴ ᩋᩣᨴᩤᨿ ᨸᨠ᩠ᨠᨾᨲᩥ—  “ᩋᨾᩩᨠᩴ ᨶᩣᨾ ᩋᩣᩅᩤᩈᩴ ᨣᨾᩥᩔᩣᨾᩥ; ᨲᨲ᩠ᨳ ᨾᩮ ᨹᩣᩈᩩ ᨽᩅᩥᩔᨲᩥ ᩅᩈᩥᩔᩣᨾᩥ, ᨶᩮᩣ ᨧᩮ ᨾᩮ ᨹᩣᩈᩩ ᨽᩅᩥᩔᨲᩥ, ᩋᨾᩩᨠᩴ ᨶᩣᨾ ᩋᩣᩅᩤᩈᩴ ᨣᨾᩥᩔᩣᨾᩥ; ᨲᨲ᩠ᨳ ᨾᩮ ᨹᩣᩈᩩ ᨽᩅᩥᩔᨲᩥ ᩅᩈᩥᩔᩣᨾᩥ, ᨶᩮᩣ ᨧᩮ ᨾᩮ ᨹᩣᩈᩩ ᨽᩅᩥᩔᨲᩥ, ᩋᨾᩩᨠᩴ ᨶᩣᨾ ᩋᩣᩅᩤᩈᩴ ᨣᨾᩥᩔᩣᨾᩥ; ᨲᨲ᩠ᨳ ᨾᩮ ᨹᩣᩈᩩ ᨽᩅᩥᩔᨲᩥ ᩅᩈᩥᩔᩣᨾᩥ, ᨶᩮᩣ ᨧᩮ ᨾᩮ ᨹᩣᩈᩩ ᨽᩅᩥᩔᨲᩥ, ᨸᨧ᩠ᨧᩮᩔᨶ᩺”ᨲᩥ. ᨲᩔ ᨻᩉᩥᩈᩦᨾᨣᨲᩔ ᩑᩅᩴ ᩉᩮᩣᨲᩥ—  “ᩍᨵᩮᩅᩥᨾᩴ ᨧᩦᩅᩁᩴ ᨠᩣᩁᩮᩔᩴ, ᨶ ᨸᨧ᩠ᨧᩮᩔᨶ᩺”ᨲᩥ. ᩈᩮᩣ ᨲᩴ ᨧᩦᩅᩁᩴ ᨠᩣᩁᩮᨲᩥ. ᨲᩔ ᨲᩴ ᨧᩦᩅᩁᩴ ᨠᨿᩥᩁᨾᩣᨶᩴ ᨶᩔᨲᩥ. ᨲᩔ ᨽᩥᨠ᩠ᨡᩩᨶᩮᩣ ᨶᩣᩈᨶᨶ᩠ᨲᩥᨠᩮᩣ ᨠᨳᩥᨶᩩᨴ᩠ᨵᩤᩁᩮᩣ. (3)
</Paragraph>

<Paragraph number="1521" book="vi-maha">
ᨽᩥᨠ᩠ᨡᩩ ᩋᨲ᩠ᨳᨲᨠᨳᩥᨶᩮᩣ ᨹᩣᩈᩩᩅᩥᩉᩣᩁᩥᨠᩮᩣ ᨧᩦᩅᩁᩴ ᩋᩣᨴᩤᨿ ᨸᨠ᩠ᨠᨾᨲᩥ—  “ᩋᨾᩩᨠᩴ ᨶᩣᨾ ᩋᩣᩅᩤᩈᩴ ᨣᨾᩥᩔᩣᨾᩥ; ᨲᨲ᩠ᨳ ᨾᩮ ᨹᩣᩈᩩ ᨽᩅᩥᩔᨲᩥ ᩅᩈᩥᩔᩣᨾᩥ, ᨶᩮᩣ ᨧᩮ ᨾᩮ ᨹᩣᩈᩩ ᨽᩅᩥᩔᨲᩥ, ᩋᨾᩩᨠᩴ ᨶᩣᨾ ᩋᩣᩅᩤᩈᩴ ᨣᨾᩥᩔᩣᨾᩥ; ᨲᨲ᩠ᨳ ᨾᩮ ᨹᩣᩈᩩ ᨽᩅᩥᩔᨲᩥ ᩅᩈᩥᩔᩣᨾᩥ, ᨶᩮᩣ ᨧᩮ ᨾᩮ ᨹᩣᩈᩩ ᨽᩅᩥᩔᨲᩥ, ᩋᨾᩩᨠᩴ ᨶᩣᨾ ᩋᩣᩅᩤᩈᩴ ᨣᨾᩥᩔᩣᨾᩥ; ᨲᨲ᩠ᨳ ᨾᩮ ᨹᩣᩈᩩ ᨽᩅᩥᩔᨲᩥ ᩅᩈᩥᩔᩣᨾᩥ, ᨶᩮᩣ ᨧᩮ ᨾᩮ ᨹᩣᩈᩩ ᨽᩅᩥᩔᨲᩥ, ᨸᨧ᩠ᨧᩮᩔᨶ᩺”ᨲᩥ. ᩈᩮᩣ ᨻᩉᩥᩈᩦᨾᨣᨲᩮᩣ ᨲᩴ ᨧᩦᩅᩁᩴ ᨠᩣᩁᩮᨲᩥ. ᩈᩮᩣ ᨠᨲᨧᩦᩅᩁᩮᩣ—  “ᨸᨧ᩠ᨧᩮᩔᩴ ᨸᨧ᩠ᨧᩮᩔᨶ᩺”ᨲᩥ ᨻᩉᩥᨴ᩠ᨵᩤ ᨠᨳᩥᨶᩩᨴ᩠ᨵᩤᩁᩴ ᩅᩦᨲᩥᨶᩣᨾᩮᨲᩥ. ᨲᩔ ᨽᩥᨠ᩠ᨡᩩᨶᩮᩣ ᩈᩦᨾᩣᨲᩥᨠ᩠ᨠᨶ᩠ᨲᩥᨠᩮᩣ ᨠᨳᩥᨶᩩᨴ᩠ᨵᩤᩁᩮᩣ. (4)
</Paragraph>

<Paragraph number="1522" book="vi-maha">
ᨽᩥᨠ᩠ᨡᩩ ᩋᨲ᩠ᨳᨲᨠᨳᩥᨶᩮᩣ ᨹᩣᩈᩩᩅᩥᩉᩣᩁᩥᨠᩮᩣ ᨧᩦᩅᩁᩴ ᩋᩣᨴᩤᨿ ᨸᨠ᩠ᨠᨾᨲᩥ—  “ᩋᨾᩩᨠᩴ ᨶᩣᨾ ᩋᩣᩅᩤᩈᩴ ᨣᨾᩥᩔᩣᨾᩥ; ᨲᨲ᩠ᨳ ᨾᩮ ᨹᩣᩈᩩ ᨽᩅᩥᩔᨲᩥ ᩅᩈᩥᩔᩣᨾᩥ, ᨶᩮᩣ ᨧᩮ ᨾᩮ ᨹᩣᩈᩩ ᨽᩅᩥᩔᨲᩥ, ᩋᨾᩩᨠᩴ ᨶᩣᨾ ᩋᩣᩅᩤᩈᩴ ᨣᨾᩥᩔᩣᨾᩥ; ᨲᨲ᩠ᨳ ᨾᩮ ᨹᩣᩈᩩ ᨽᩅᩥᩔᨲᩥ ᩅᩈᩥᩔᩣᨾᩥ, ᨶᩮᩣ ᨧᩮ ᨾᩮ ᨹᩣᩈᩩ ᨽᩅᩥᩔᨲᩥ, ᩋᨾᩩᨠᩴ ᨶᩣᨾ ᩋᩣᩅᩤᩈᩴ ᨣᨾᩥᩔᩣᨾᩥ; ᨲᨲ᩠ᨳ ᨾᩮ ᨹᩣᩈᩩ ᨽᩅᩥᩔᨲᩥ ᩅᩈᩥᩔᩣᨾᩥ, ᨶᩮᩣ ᨧᩮ ᨾᩮ ᨹᩣᩈᩩ ᨽᩅᩥᩔᨲᩥ, ᨸᨧ᩠ᨧᩮᩔᨶ᩺”ᨲᩥ. ᩈᩮᩣ ᨻᩉᩥᩈᩦᨾᨣᨲᩮᩣ ᨲᩴ ᨧᩦᩅᩁᩴ ᨠᩣᩁᩮᨲᩥ. ᩈᩮᩣ ᨠᨲᨧᩦᩅᩁᩮᩣ “ᨸᨧ᩠ᨧᩮᩔᩴ ᨸᨧ᩠ᨧᩮᩔᨶ᩺”ᨲᩥ ᩈᨾ᩠ᨽᩩᨱᩣᨲᩥ ᨠᨳᩥᨶᩩᨴ᩠ᨵᩤᩁᩴ. ᨲᩔ ᨽᩥᨠ᩠ᨡᩩᨶᩮᩣ ᩈᩉ ᨽᩥᨠ᩠ᨡᩪᩉᩥ ᨠᨳᩥᨶᩩᨴ᩠ᨵᩤᩁᩮᩣ. (5)

</Paragraph>
</Division>

<Paragraph number="1523" type="center" book="vi-maha">
ᨹᩣᩈᩩᩅᩥᩉᩣᩁᨸᨬ᩠ᨧᨠᩴ ᨶᩥᨭ᩠ᨮᩥᨲᩴ.
</Paragraph>