---
title: "7.1 ᨠᨳᩥᨶᩣᨶᩩᨩᩣᨶᨶ"
tableOfContents: false
sidebar:
  order: 1
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="306" book="vi-maha">

<Paragraph number="1388" book="vi-maha">
ᨲᩮᨶ ᩈᨾᨿᩮᨶ ᨻᩩᨴ᩠ᨵᩮᩤ ᨽᨣᩅᩤ ᩈᩣᩅᨲ᩠ᨳᩥᨿᩴ ᩅᩥᩉᩁᨲᩥ ᨩᩮᨲᩅᨶᩮ ᩋᨶᩣᨳᨸᩥᨱ᩠ᨯᩥᨠᩔ ᩋᩣᩁᩣᨾᩮ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨲᩥᩴᩈᨾᨲ᩠ᨲᩣ ᨸᩣᩅᩮᨿ᩠ᨿᨠᩣ ᨽᩥᨠ᩠ᨡᩪ, ᩈᨻ᩠ᨻᩮ ᩋᩣᩁᨬ᩠ᨬᩥᨠᩣ ᩈᨻ᩠ᨻᩮ ᨸᩥᨱ᩠ᨯᨸᩣᨲᩥᨠᩣ ᩈᨻ᩠ᨻᩮ ᨸᩴᩈᩩᨠᩪᩃᩥᨠᩣ ᩈᨻ᩠ᨻᩮ ᨲᩮᨧᩦᩅᩁᩥᨠᩣ ᩈᩣᩅᨲ᩠ᨳᩥᩴ ᩋᩣᨣᨧ᩠ᨨᨶ᩠ᨲᩣ ᨽᨣᩅᨶ᩠ᨲᩴ ᨴᩔᨶᩣᨿ ᩏᨸᨠᨭ᩠ᨮᩣᨿ ᩅᩔᩪᨸᨶᩣᨿᩥᨠᩣᨿ ᨶᩣᩈᨠ᩠ᨡᩥᩴᩈᩩ ᩈᩣᩅᨲ᩠ᨳᩥᨿᩴ ᩅᩔᩪᨸᨶᩣᨿᩥᨠᩴ ᩈᨾ᩠ᨽᩣᩅᩮᨲᩩᩴ; ᩋᨶ᩠ᨲᩁᩣᨾᨣ᩠ᨣᩮ ᩈᩣᨠᩮᨲᩮ ᩅᩔᩴ ᩏᨸᨣᨧ᩠ᨨᩥᩴᩈᩩ. ᨲᩮ ᩏᨠ᩠ᨠᨱ᩠ᨮᩥᨲᩁᩪᨸᩣ ᩅᩔᩴ ᩅᩈᩥᩴᩈᩩ—  ᩋᩣᩈᨶ᩠ᨶᩮᩅ ᨶᩮᩣ ᨽᨣᩅᩤ ᩅᩥᩉᩁᨲᩥ ᩍᨲᩮᩣ ᨨᩈᩩ ᨿᩮᩣᨩᨶᩮᩈᩩ, ᨶ ᨧ ᨾᨿᩴ ᩃᨽᩣᨾ ᨽᨣᩅᨶ᩠ᨲᩴ ᨴᩔᨶᩣᨿᩣᨲᩥ. ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᩅᩔᩴᩅᩩᨭ᩠ᨮᩣ, ᨲᩮᨾᩣᩈᨧ᩠ᨧᨿᩮᨶ ᨠᨲᩣᨿ ᨸᩅᩤᩁᨱᩣᨿ, ᨴᩮᩅᩮ ᩅᩔᨶ᩠ᨲᩮ, ᩏᨴᨠᩈᩘᨣᩉᩮ ᩏᨴᨠᨧᩥᨠ᩠ᨡᩃᩖᩮ ᩒᨠᨸᩩᨱ᩠ᨱᩮᩉᩥ ᨧᩦᩅᩁᩮᩉᩥ ᨠᩥᩃᨶ᩠ᨲᩁᩪᨸᩣ ᨿᩮᨶ ᩈᩣᩅᨲ᩠ᨳᩥ ᨩᩮᨲᩅᨶᩴ ᩋᨶᩣᨳᨸᩥᨱ᩠ᨯᩥᨠᩔ ᩋᩣᩁᩣᨾᩮᩣ, ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥᩴᩈᩩ; ᩏᨸᩈᩘᨠᨾᩥᨲ᩠ᩅᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᨶᩥᩈᩦᨴᩥᩴᩈᩩ. ᩋᩣᨧᩥᨱ᩠ᨱᩴ ᨡᩮᩣ ᨸᨶᩮᨲᩴ ᨻᩩᨴ᩠ᨵᩤᨶᩴ ᨽᨣᩅᨶ᩠ᨲᩣᨶᩴ ᩋᩣᨣᨶ᩠ᨲᩩᨠᩮᩉᩥ ᨽᩥᨠ᩠ᨡᩪᩉᩥ ᩈᨴ᩠ᨵᩥᩴ ᨸᨭᩥᩈᨾ᩠ᨾᩮᩣᨴᩥᨲᩩᩴ.
</Paragraph>

<Paragraph number="1389" book="vi-maha">
ᩋᨳ ᨡᩮᩣ ᨽᨣᩅᩤ ᨲᩮ ᨽᩥᨠ᩠ᨡᩪ ᩑᨲᨴᩅᩮᩤᨧ—  “ᨠᨧ᩠ᨧᩥ, ᨽᩥᨠ᩠ᨡᩅᩮ, ᨡᨾᨶᩦᨿᩴ, ᨠᨧ᩠ᨧᩥ ᨿᩣᨸᨶᩦᨿᩴ, ᨠᨧ᩠ᨧᩥ ᩈᨾᨣ᩠ᨣᩤ ᩈᨾ᩠ᨾᩮᩣᨴᨾᩣᨶᩣ ᩋᩅᩥᩅᨴᨾᩣᨶᩣ ᨹᩣᩈᩩᨠᩴ ᩅᩔᩴ ᩅᩈᩥᨲ᩠ᨳ, ᨶ ᨧ ᨸᩥᨱ᩠ᨯᨠᩮᨶ ᨠᩥᩃᨾᩥᨲ᩠ᨳᩣ”ᨲᩥ? “ᨡᨾᨶᩦᨿᩴ, ᨽᨣᩅᩤ, ᨿᩣᨸᨶᩦᨿᩴ, ᨽᨣᩅᩤ; ᩈᨾᨣ᩠ᨣᩤ ᨧ ᨾᨿᩴ, ᨽᨶ᩠ᨲᩮ, ᩈᨾ᩠ᨾᩮᩣᨴᨾᩣᨶᩣ ᩋᩅᩥᩅᨴᨾᩣᨶᩣ ᩅᩔᩴ ᩅᩈᩥᨾ᩠ᩉᩣ, ᨶ ᨧ ᨸᩥᨱ᩠ᨯᨠᩮᨶ ᨠᩥᩃᨾᩥᨾ᩠ᩉᩣ. ᩍᨵ ᨾᨿᩴ, ᨽᨶ᩠ᨲᩮ, ᨲᩥᩴᩈᨾᨲ᩠ᨲᩣ ᨸᩣᩅᩮᨿ᩠ᨿᨠᩣ ᨽᩥᨠ᩠ᨡᩪ ᩈᩣᩅᨲ᩠ᨳᩥᩴ ᩋᩣᨣᨧ᩠ᨨᨶ᩠ᨲᩣ ᨽᨣᩅᨶ᩠ᨲᩴ ᨴᩔᨶᩣᨿ ᩏᨸᨠᨭ᩠ᨮᩣᨿ ᩅᩔᩪᨸᨶᩣᨿᩥᨠᩣᨿ ᨶᩣᩈᨠ᩠ᨡᩥᨾ᩠ᩉᩣ ᩈᩣᩅᨲ᩠ᨳᩥᨿᩴ ᩅᩔᩪᨸᨶᩣᨿᩥᨠᩴ ᩈᨾ᩠ᨽᩣᩅᩮᨲᩩᩴ, ᩋᨶ᩠ᨲᩁᩣᨾᨣ᩠ᨣᩮ ᩈᩣᨠᩮᨲᩮ ᩅᩔᩴ ᩏᨸᨣᨧ᩠ᨨᩥᨾ᩠ᩉᩣ. ᨲᩮ ᨾᨿᩴ, ᨽᨶ᩠ᨲᩮ, ᩏᨠ᩠ᨠᨱ᩠ᨮᩥᨲᩁᩪᨸᩣ ᩅᩔᩴ ᩅᩈᩥᨾ᩠ᩉᩣ—  ‘ᩋᩣᩈᨶ᩠ᨶᩮᩅ ᨶᩮᩣ ᨽᨣᩅᩤ ᩅᩥᩉᩁᨲᩥ ᩍᨲᩮᩣ ᨨᩈᩩ ᨿᩮᩣᨩᨶᩮᩈᩩ, ᨶ ᨧ ᨾᨿᩴ ᩃᨽᩣᨾ ᨽᨣᩅᨶ᩠ᨲᩴ ᨴᩔᨶᩣᨿᩣ’ᨲᩥ. ᩋᨳ ᨡᩮᩣ ᨾᨿᩴ, ᨽᨶ᩠ᨲᩮ, ᩅᩔᩴᩅᩩᨭ᩠ᨮᩣ, ᨲᩮᨾᩣᩈᨧ᩠ᨧᨿᩮᨶ ᨠᨲᩣᨿ ᨸᩅᩤᩁᨱᩣᨿ, ᨴᩮᩅᩮ ᩅᩔᨶ᩠ᨲᩮ, ᩏᨴᨠᩈᩘᨣᩉᩮ ᩏᨴᨠᨧᩥᨠ᩠ᨡᩃᩖᩮ ᩒᨠᨸᩩᨱ᩠ᨱᩮᩉᩥ ᨧᩦᩅᩁᩮᩉᩥ ᨠᩥᩃᨶ᩠ᨲᩁᩪᨸᩣ ᩋᨴ᩠ᨵᩤᨶᩴ ᩋᩣᨣᨲᩣ”ᨲᩥ.
</Paragraph>

<Paragraph number="1390" book="vi-maha">
ᩋᨳ ᨡᩮᩣ ᨽᨣᩅᩤ ᩑᨲᩈ᩠ᨾᩥᩴ ᨶᩥᨴᩤᨶᩮ ᩑᨲᩈ᩠ᨾᩥᩴ ᨸᨠᩁᨱᩮ ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩅᩔᩴᩅᩩᨭ᩠ᨮᩣᨶᩴ ᨽᩥᨠ᩠ᨡᩪᨶᩴ ᨠᨳᩥᨶᩴ ᩋᨲ᩠ᨳᩁᩥᨲᩩᩴ. ᩋᨲ᩠ᨳᨲᨠᨳᩥᨶᩣᨶᩴ ᩅᩮᩤ, ᨽᩥᨠ᩠ᨡᩅᩮ, ᨸᨬ᩠ᨧ ᨠᨸ᩠ᨸᩥᩔᨶ᩠ᨲᩥ—  ᩋᨶᩣᨾᨶ᩠ᨲᨧᩣᩁᩮᩣ, ᩋᩈᨾᩣᨴᩤᨶᨧᩣᩁᩮᩣ, ᨣᨱᨽᩮᩣᨩᨶᩴ, ᨿᩣᩅᨴᨲ᩠ᨳᨧᩦᩅᩁᩴ, ᨿᩮᩣ ᨧ ᨲᨲ᩠ᨳ ᨧᩦᩅᩁᩩᨸ᩠ᨸᩣᨴᩮᩤ ᩈᩮᩣ ᨶᩮᩈᩴ ᨽᩅᩥᩔᨲᩦᨲᩥ. ᩋᨲ᩠ᨳᨲᨠᨳᩥᨶᩣᨶᩴ ᩅᩮᩤ, ᨽᩥᨠ᩠ᨡᩅᩮ, ᩍᨾᩣᨶᩥ ᨸᨬ᩠ᨧ ᨠᨸ᩠ᨸᩥᩔᨶ᩠ᨲᩥ. ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᨠᨳᩥᨶᩴ ᩋᨲ᩠ᨳᩁᩥᨲᨻ᩠ᨻᩴ. ᨻ᩠ᨿᨲ᩠ᨲᩮᨶ ᨽᩥᨠ᩠ᨡᩩᨶᩣ ᨸᨭᩥᨻᩃᩮᨶ ᩈᩴᨥᩮᩣ ᨬᩣᨸᩮᨲᨻ᩠ᨻᩮᩣ—
</Paragraph>

</Division>
<Division number="307" book="vi-maha">

<Paragraph number="1391" book="vi-maha">
‘ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩍᨴᩴ ᩈᩴᨥᩔ ᨠᨳᩥᨶᨴᩩᩔᩴ ᩏᨸ᩠ᨸᨶ᩠ᨶᩴ. ᨿᨴᩥ ᩈᩴᨥᩔ ᨸᨲ᩠ᨲᨠᩃᩖᩴ, ᩈᩴᨥᩮᩣ ᩍᨾᩴ ᨠᨳᩥᨶᨴᩩᩔᩴ ᩍᨲ᩠ᨳᨶ᩠ᨶᩣᨾᩔ ᨽᩥᨠ᩠ᨡᩩᨶᩮᩣ ᨴᨴᩮᨿ᩠ᨿ ᨠᨳᩥᨶᩴ ᩋᨲ᩠ᨳᩁᩥᨲᩩᩴ. ᩑᩈᩣ ᨬᨲ᩠ᨲᩥ.
</Paragraph>

<Paragraph number="1392" book="vi-maha">
ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩍᨴᩴ ᩈᩴᨥᩔ ᨠᨳᩥᨶᨴᩩᩔᩴ ᩏᨸ᩠ᨸᨶ᩠ᨶᩴ. ᩈᩴᨥᩮᩣ ᩍᨾᩴ ᨠᨳᩥᨶᨴᩩᩔᩴ ᩍᨲ᩠ᨳᨶ᩠ᨶᩣᨾᩔ ᨽᩥᨠ᩠ᨡᩩᨶᩮᩣ ᨴᩮᨲᩥ ᨠᨳᩥᨶᩴ ᩋᨲ᩠ᨳᩁᩥᨲᩩᩴ. ᨿᩔᩣᨿᩈ᩠ᨾᨲᩮᩣ ᨡᨾᨲᩥ ᩍᨾᩔ ᨠᨳᩥᨶᨴᩩᩔᩔ ᩍᨲ᩠ᨳᨶ᩠ᨶᩣᨾᩔ ᨽᩥᨠ᩠ᨡᩩᨶᩮᩣ ᨴᩤᨶᩴ ᨠᨳᩥᨶᩴ ᩋᨲ᩠ᨳᩁᩥᨲᩩᩴ, ᩈᩮᩣ ᨲᩩᨱ᩠ᩉᩔ; ᨿᩔ ᨶᨠ᩠ᨡᨾᨲᩥ, ᩈᩮᩣ ᨽᩣᩈᩮᨿ᩠ᨿ.
</Paragraph>

<Paragraph number="1393" book="vi-maha">
ᨴᩥᨶ᩠ᨶᩴ ᩍᨴᩴ ᩈᩴᨥᩮᨶ ᨠᨳᩥᨶᨴᩩᩔᩴ ᩍᨲ᩠ᨳᨶ᩠ᨶᩣᨾᩔ ᨽᩥᨠ᩠ᨡᩩᨶᩮᩣ ᨠᨳᩥᨶᩴ ᩋᨲ᩠ᨳᩁᩥᨲᩩᩴ. ᨡᨾᨲᩥ ᩈᩴᨥᩔ, ᨲᩈ᩠ᨾᩣ ᨲᩩᨱ᩠ᩉᩦ, ᩑᩅᨾᩮᨲᩴ ᨵᩤᩁᨿᩣᨾᩦ’ᨲᩥ.
</Paragraph>

</Division>
<Division number="308" book="vi-maha">

<Paragraph number="1394" book="vi-maha">
ᩑᩅᩴ ᨡᩮᩣ, ᨽᩥᨠ᩠ᨡᩅᩮ, ᩋᨲ᩠ᨳᨲᩴ ᩉᩮᩣᨲᩥ ᨠᨳᩥᨶᩴ, ᩑᩅᩴ ᩋᨶᨲ᩠ᨳᨲᩴ. ᨠᨳᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩋᨶᨲ᩠ᨳᨲᩴ ᩉᩮᩣᨲᩥ ᨠᨳᩥᨶᩴ? ᨶ ᩏᩃᩖᩥᨡᩥᨲᨾᨲ᩠ᨲᩮᨶ ᩋᨲ᩠ᨳᨲᩴ ᩉᩮᩣᨲᩥ ᨠᨳᩥᨶᩴ, ᨶ ᨵᩮᩤᩅᨶᨾᨲ᩠ᨲᩮᨶ ᩋᨲ᩠ᨳᨲᩴ ᩉᩮᩣᨲᩥ ᨠᨳᩥᨶᩴ, ᨶ ᨧᩦᩅᩁᩅᩥᨧᩣᩁᨱᨾᨲ᩠ᨲᩮᨶ ᩋᨲ᩠ᨳᨲᩴ ᩉᩮᩣᨲᩥ ᨠᨳᩥᨶᩴ, ᨶ ᨨᩮᨴᨶᨾᨲ᩠ᨲᩮᨶ ᩋᨲ᩠ᨳᨲᩴ ᩉᩮᩣᨲᩥ ᨠᨳᩥᨶᩴ, ᨶ ᨻᨶ᩠ᨵᨶᨾᨲ᩠ᨲᩮᨶ ᩋᨲ᩠ᨳᨲᩴ ᩉᩮᩣᨲᩥ ᨠᨳᩥᨶᩴ, ᨶ ᩒᩅᨭ᩠ᨭᩥᨿᨠᩁᨱᨾᨲ᩠ᨲᩮᨶ ᩋᨲ᩠ᨳᨲᩴ ᩉᩮᩣᨲᩥ ᨠᨳᩥᨶᩴ, ᨶ ᨠᨱ᩠ᨯᩩᩈᨠᩁᨱᨾᨲ᩠ᨲᩮᨶ ᩋᨲ᩠ᨳᨲᩴ ᩉᩮᩣᨲᩥ ᨠᨳᩥᨶᩴ, ᨶ ᨴᩊ᩠ᩉᩦᨠᨾ᩠ᨾᨠᩁᨱᨾᨲ᩠ᨲᩮᨶ ᩋᨲ᩠ᨳᨲᩴ ᩉᩮᩣᨲᩥ ᨠᨳᩥᨶᩴ, ᨶ ᩋᨶᩩᩅᩤᨲᨠᩁᨱᨾᨲ᩠ᨲᩮᨶ ᩋᨲ᩠ᨳᨲᩴ ᩉᩮᩣᨲᩥ ᨠᨳᩥᨶᩴ, ᨶ ᨸᩁᩥᨽᨱ᩠ᨯᨠᩁᨱᨾᨲ᩠ᨲᩮᨶ ᩋᨲ᩠ᨳᨲᩴ ᩉᩮᩣᨲᩥ ᨠᨳᩥᨶᩴ, ᨶ ᩒᩅᨴ᩠ᨵᩮᨿ᩠ᨿᨠᩁᨱᨾᨲ᩠ᨲᩮᨶ ᩋᨲ᩠ᨳᨲᩴ ᩉᩮᩣᨲᩥ ᨠᨳᩥᨶᩴ, ᨶ ᨠᨾ᩠ᨻᩃᨾᨴ᩠ᨴᨶᨾᨲ᩠ᨲᩮᨶ ᩋᨲ᩠ᨳᨲᩴ ᩉᩮᩣᨲᩥ ᨠᨳᩥᨶᩴ, ᨶ ᨶᩥᨾᩥᨲ᩠ᨲᨠᨲᩮᨶ ᩋᨲ᩠ᨳᨲᩴ ᩉᩮᩣᨲᩥ ᨠᨳᩥᨶᩴ, ᨶ ᨸᩁᩥᨠᨳᩣᨠᨲᩮᨶ ᩋᨲ᩠ᨳᨲᩴ ᩉᩮᩣᨲᩥ ᨠᨳᩥᨶᩴ, ᨶ ᨠᩩᨠ᩠ᨠᩩᨠᨲᩮᨶ ᩋᨲ᩠ᨳᨲᩴ ᩉᩮᩣᨲᩥ ᨠᨳᩥᨶᩴ, ᨶ ᩈᨶ᩠ᨶᩥᨵᩥᨠᨲᩮᨶ ᩋᨲ᩠ᨳᨲᩴ ᩉᩮᩣᨲᩥ ᨠᨳᩥᨶᩴ, ᨶ ᨶᩥᩔᨣ᩠ᨣᩥᨿᩮᨶ ᩋᨲ᩠ᨳᨲᩴ ᩉᩮᩣᨲᩥ ᨠᨳᩥᨶᩴ, ᨶ ᩋᨠᨸ᩠ᨸᨠᨲᩮᨶ ᩋᨲ᩠ᨳᨲᩴ ᩉᩮᩣᨲᩥ ᨠᨳᩥᨶᩴ, ᨶ ᩋᨬ᩠ᨬᨲᩕ ᩈᩘᨥᩣᨭᩥᨿᩣ ᩋᨲ᩠ᨳᨲᩴ ᩉᩮᩣᨲᩥ ᨠᨳᩥᨶᩴ, ᨶ ᩋᨬ᩠ᨬᨲᩕ ᩏᨲ᩠ᨲᩁᩣᩈᩘᨣᩮᨶ ᩋᨲ᩠ᨳᨲᩴ ᩉᩮᩣᨲᩥ ᨠᨳᩥᨶᩴ, ᨶ ᩋᨬ᩠ᨬᨲᩕ ᩋᨶ᩠ᨲᩁᩅᩤᩈᨠᩮᨶ ᩋᨲ᩠ᨳᨲᩴ ᩉᩮᩣᨲᩥ ᨠᨳᩥᨶᩴ, ᨶ ᩋᨬ᩠ᨬᨲᩕ ᨸᨬ᩠ᨧᨠᩮᨶ ᩅᩤ ᩋᨲᩥᩁᩮᨠᨸᨬ᩠ᨧᨠᩮᨶ ᩅᩤ ᨲᨴᩉᩮᩅ ᩈᨬ᩠ᨨᩥᨶ᩠ᨶᩮᨶ ᩈᨾᨱ᩠ᨯᩃᩦᨠᨲᩮᨶ ᩋᨲ᩠ᨳᨲᩴ ᩉᩮᩣᨲᩥ ᨠᨳᩥᨶᩴ, ᨶ ᩋᨬ᩠ᨬᨲᩕ ᨸᩩᨣ᩠ᨣᩃᩔ ᩋᨲ᩠ᨳᩣᩁᩣ ᩋᨲ᩠ᨳᨲᩴ ᩉᩮᩣᨲᩥ ᨠᨳᩥᨶᩴ; ᩈᨾ᩠ᨾᩣ ᨧᩮ ᩋᨲ᩠ᨳᨲᩴ ᩉᩮᩣᨲᩥ ᨠᨳᩥᨶᩴ, ᨲᨬ᩠ᨧᩮ ᨶᩥᩔᩦᨾᨭ᩠ᨮᩮᩣ ᩋᨶᩩᨾᩮᩣᨴᨲᩥ, ᩑᩅᨾ᩠ᨸᩥ ᩋᨶᨲ᩠ᨳᨲᩴ ᩉᩮᩣᨲᩥ ᨠᨳᩥᨶᩴ. ᩑᩅᩴ ᨡᩮᩣ, ᨽᩥᨠ᩠ᨡᩅᩮ, ᩋᨶᨲ᩠ᨳᨲᩴ ᩉᩮᩣᨲᩥ ᨠᨳᩥᨶᩴ.
</Paragraph>

</Division>
<Division number="309" book="vi-maha">

<Paragraph number="1395" book="vi-maha">
ᨠᨳᨬ᩠ᨧ, ᨽᩥᨠ᩠ᨡᩅᩮ, ᩋᨲ᩠ᨳᨲᩴ ᩉᩮᩣᨲᩥ ᨠᨳᩥᨶᩴ? ᩋᩉᨲᩮᨶ ᩋᨲ᩠ᨳᨲᩴ ᩉᩮᩣᨲᩥ ᨠᨳᩥᨶᩴ, ᩋᩉᨲᨠᨸ᩠ᨸᩮᨶ ᩋᨲ᩠ᨳᨲᩴ ᩉᩮᩣᨲᩥ ᨠᨳᩥᨶᩴ, ᨸᩥᩃᩮᩣᨲᩥᨠᩣᨿ ᩋᨲ᩠ᨳᨲᩴ ᩉᩮᩣᨲᩥ ᨠᨳᩥᨶᩴ, ᨸᩴᩈᩩᨠᩪᩃᩮᨶ ᩋᨲ᩠ᨳᨲᩴ ᩉᩮᩣᨲᩥ ᨠᨳᩥᨶᩴ, ᨸᩣᨸᨱᩥᨠᩮᨶ ᩋᨲ᩠ᨳᨲᩴ ᩉᩮᩣᨲᩥ ᨠᨳᩥᨶᩴ, ᩋᨶᩥᨾᩥᨲ᩠ᨲᨠᨲᩮᨶ ᩋᨲ᩠ᨳᨲᩴ ᩉᩮᩣᨲᩥ ᨠᨳᩥᨶᩴ, ᩋᨸᩁᩥᨠᨳᩣᨠᨲᩮᨶ ᩋᨲ᩠ᨳᨲᩴ ᩉᩮᩣᨲᩥ ᨠᨳᩥᨶᩴ, ᩋᨠᩩᨠ᩠ᨠᩩᨠᨲᩮᨶ ᩋᨲ᩠ᨳᨲᩴ ᩉᩮᩣᨲᩥ ᨠᨳᩥᨶᩴ, ᩋᩈᨶ᩠ᨶᩥᨵᩥᨠᨲᩮᨶ ᩋᨲ᩠ᨳᨲᩴ ᩉᩮᩣᨲᩥ ᨠᨳᩥᨶᩴ, ᩋᨶᩥᩔᨣ᩠ᨣᩥᨿᩮᨶ ᩋᨲ᩠ᨳᨲᩴ ᩉᩮᩣᨲᩥ ᨠᨳᩥᨶᩴ, ᨠᨸ᩠ᨸᨠᨲᩮᨶ ᩋᨲ᩠ᨳᨲᩴ ᩉᩮᩣᨲᩥ ᨠᨳᩥᨶᩴ, ᩈᩘᨥᩣᨭᩥᨿᩣ ᩋᨲ᩠ᨳᨲᩴ ᩉᩮᩣᨲᩥ ᨠᨳᩥᨶᩴ, ᩏᨲ᩠ᨲᩁᩣᩈᩘᨣᩮᨶ ᩋᨲ᩠ᨳᨲᩴ ᩉᩮᩣᨲᩥ ᨠᨳᩥᨶᩴ, ᩋᨶ᩠ᨲᩁᩅᩤᩈᨠᩮᨶ ᩋᨲ᩠ᨳᨲᩴ ᩉᩮᩣᨲᩥ ᨠᨳᩥᨶᩴ, ᨸᨬ᩠ᨧᨠᩮᨶ ᩅᩤ ᩋᨲᩥᩁᩮᨠᨸᨬ᩠ᨧᨠᩮᨶ ᩅᩤ ᨲᨴᩉᩮᩅ ᩈᨬ᩠ᨨᩥᨶ᩠ᨶᩮᨶ ᩈᨾᨱ᩠ᨯᩃᩦᨠᨲᩮᨶ ᩋᨲ᩠ᨳᨲᩴ ᩉᩮᩣᨲᩥ ᨠᨳᩥᨶᩴ, ᨸᩩᨣ᩠ᨣᩃᩔ ᩋᨲ᩠ᨳᩣᩁᩣ ᩋᨲ᩠ᨳᨲᩴ ᩉᩮᩣᨲᩥ ᨠᨳᩥᨶᩴ; ᩈᨾ᩠ᨾᩣ ᨧᩮ ᩋᨲ᩠ᨳᨲᩴ ᩉᩮᩣᨲᩥ ᨠᨳᩥᨶᩴ, ᨲᨬ᩠ᨧᩮ ᩈᩦᨾᨭ᩠ᨮᩮᩣ ᩋᨶᩩᨾᩮᩣᨴᨲᩥ, ᩑᩅᨾ᩠ᨸᩥ ᩋᨲ᩠ᨳᨲᩴ ᩉᩮᩣᨲᩥ ᨠᨳᩥᨶᩴ. ᩑᩅᩴ ᨡᩮᩣ, ᨽᩥᨠ᩠ᨡᩅᩮ, ᩋᨲ᩠ᨳᨲᩴ ᩉᩮᩣᨲᩥ ᨠᨳᩥᨶᩴ.
</Paragraph>

</Division>
<Division number="310" book="vi-maha">

<Paragraph number="1396" book="vi-maha">
ᨠᨳᨬ᩠ᨧ, ᨽᩥᨠ᩠ᨡᩅᩮ, ᩏᨻ᩠ᨽᨲᩴ ᩉᩮᩣᨲᩥ ᨠᨳᩥᨶᩴ? ᩋᨭ᩠ᨮᩥᨾᩣ, ᨽᩥᨠ᩠ᨡᩅᩮ, ᨾᩣᨲᩥᨠᩣ ᨠᨳᩥᨶᩔ ᩏᨻ᩠ᨽᩣᩁᩣᨿ—  ᨸᨠ᩠ᨠᨾᨶᨶ᩠ᨲᩥᨠᩣ, ᨶᩥᨭ᩠ᨮᩣᨶᨶ᩠ᨲᩥᨠᩣ, ᩈᨶ᩠ᨶᩥᨭ᩠ᨮᩣᨶᨶ᩠ᨲᩥᨠᩣ, ᨶᩣᩈᨶᨶ᩠ᨲᩥᨠᩣ, ᩈᩅᨶᨶ᩠ᨲᩥᨠᩣ, ᩋᩣᩈᩣᩅᨧ᩠ᨨᩮᨴᩥᨠᩣ, ᩈᩦᨾᩣᨲᩥᨠ᩠ᨠᨶ᩠ᨲᩥᨠᩣ, ᩈᩉᩩᨻ᩠ᨽᩣᩁᩣ”ᨲᩥ.
</Paragraph>
</Division>