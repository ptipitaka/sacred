---
title: "5.6 ᨠᨭ᩠ᨮᨸᩣᨴᩩᨠᩣᨴᩥᨸᨭᩥᨠ᩠ᨡᩮᨸ"
tableOfContents: false
sidebar:
  order: 9
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="250" book="vi-maha">

<Paragraph number="1157" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᩁᨲ᩠ᨲᩥᨿᩣ ᨸᨧ᩠ᨧᩪᩈᩈᨾᨿᩴ ᨸᨧ᩠ᨧᩩᨭ᩠ᨮᩣᨿ ᨠᨭ᩠ᨮᨸᩣᨴᩩᨠᩣᨿᩮᩣ ᩋᨽᩥᩁᩩᩉᩥᨲ᩠ᩅᩣ ᩋᨩ᩠ᨫᩮᩣᨠᩣᩈᩮ ᨧᩘᨠᨾᨶ᩠ᨲᩥ, ᩏᨧ᩠ᨧᩣᩈᨴ᩠ᨴᩤ ᨾᩉᩣᩈᨴ᩠ᨴᩤ ᨡᨭᨡᨭᩈᨴ᩠ᨴᩤ, ᩋᨶᩮᨠᩅᩥᩉᩥᨲᩴ ᨲᩥᩁᨧ᩠ᨨᩣᨶᨠᨳᩴ ᨠᨳᩮᨶ᩠ᨲᩣ, ᩈᩮᨿ᩠ᨿᨳᩥᨴᩴ—  ᩁᩣᨩᨠᨳᩴ, ᨧᩮᩣᩁᨠᨳᩴ, ᨾᩉᩣᨾᨲ᩠ᨲᨠᨳᩴ, ᩈᩮᨶᩣᨠᨳᩴ, ᨽᨿᨠᨳᩴ, ᨿᩩᨴ᩠ᨵᨠᨳᩴ, ᩋᨶ᩠ᨶᨠᨳᩴ, ᨸᩣᨶᨠᨳᩴ, ᩅᨲ᩠ᨳᨠᨳᩴ, ᩈᨿᨶᨠᨳᩴ, ᨾᩣᩃᩣᨠᨳᩴ, ᨣᨶ᩠ᨵᨠᨳᩴ, ᨬᩣᨲᩥᨠᨳᩴ, ᨿᩣᨶᨠᨳᩴ, ᨣᩤᨾᨠᨳᩴ, ᨶᩥᨣᨾᨠᨳᩴ, ᨶᨣᩁᨠᨳᩴ, ᨩᨶᨸᨴᨠᨳᩴ, ᩍᨲ᩠ᨳᩥᨠᨳᩴ, ᩈᩪᩁᨠᨳᩴ, ᩅᩥᩈᩥᨡᩣᨠᨳᩴ, ᨠᩩᨾ᩠ᨽᨭ᩠ᨮᩣᨶᨠᨳᩴ, ᨸᩩᨻ᩠ᨻᨸᩮᨲᨠᨳᩴ, ᨶᩣᨶᨲ᩠ᨲᨠᨳᩴ, ᩃᩮᩣᨠᨠ᩠ᨡᩣᨿᩥᨠᩴ, ᩈᨾᩩᨴ᩠ᨴᨠ᩠ᨡᩣᨿᩥᨠᩴ, ᩍᨲᩥᨽᩅᩤᨽᩅᨠᨳᩴ ᩍᨲᩥ ᩅᩤ; ᨠᩦᨭᨠᨾ᩠ᨸᩥ ᩋᨠ᩠ᨠᨾᩥᨲ᩠ᩅᩣ ᨾᩣᩁᩮᨶ᩠ᨲᩥ, ᨽᩥᨠ᩠ᨡᩪᨸᩥ ᩈᨾᩣᨵᩥᨾ᩠ᩉᩣ ᨧᩣᩅᩮᨶ᩠ᨲᩥ. ᨿᩮ ᨲᩮ ᨽᩥᨠ᩠ᨡᩪ ᩋᨸ᩠ᨸᩥᨧ᩠ᨨᩣ …ᨸᩮ…  ᨲᩮ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᩁᨲ᩠ᨲᩥᨿᩣ ᨸᨧ᩠ᨧᩪᩈᩈᨾᨿᩴ ᨸᨧ᩠ᨧᩩᨭ᩠ᨮᩣᨿ ᨠᨭ᩠ᨮᨸᩣᨴᩩᨠᩣᨿᩮᩣ ᩋᨽᩥᩁᩩᩉᩥᨲ᩠ᩅᩣ ᩋᨩ᩠ᨫᩮᩣᨠᩣᩈᩮ ᨧᩘᨠᨾᩥᩔᨶ᩠ᨲᩥ, ᩏᨧ᩠ᨧᩣᩈᨴ᩠ᨴᩤ ᨾᩉᩣᩈᨴ᩠ᨴᩤ ᨡᨭᨡᨭᩈᨴ᩠ᨴᩤ ᩋᨶᩮᨠᩅᩥᩉᩥᨲᩴ ᨲᩥᩁᨧ᩠ᨨᩣᨶᨠᨳᩴ ᨠᨳᩮᨶ᩠ᨲᩣ, ᩈᩮᨿ᩠ᨿᨳᩥᨴᩴ—  ᩁᩣᨩᨠᨳᩴ, ᨧᩮᩣᩁᨠᨳᩴ …ᨸᩮ…  ᩍᨲᩥᨽᩅᩤᨽᩅᨠᨳᩴ ᩍᨲᩥ ᩅᩤ, ᨠᩦᨭᨠᨾ᩠ᨸᩥ ᩋᨠ᩠ᨠᨾᩥᨲ᩠ᩅᩣ ᨾᩣᩁᩮᩔᨶ᩠ᨲᩥ, ᨽᩥᨠ᩠ᨡᩪᨸᩥ ᩈᨾᩣᨵᩥᨾ᩠ᩉᩣ ᨧᩣᩅᩮᩔᨶ᩠ᨲᩦ”ᨲᩥ. ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ …ᨸᩮ…  “ᩈᨧ᩠ᨧᩴ ᨠᩥᩁ, ᨽᩥᨠ᩠ᨡᩅᩮ, ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᩁᨲ᩠ᨲᩥᨿᩣ ᨸᨧ᩠ᨧᩪᩈᩈᨾᨿᩴ ᨸᨧ᩠ᨧᩩᨭ᩠ᨮᩣᨿ ᨠᨭ᩠ᨮᨸᩣᨴᩩᨠᩣᨿᩮᩣ ᩋᨽᩥᩁᩩᩉᩥᨲ᩠ᩅᩣ ᩋᨩ᩠ᨫᩮᩣᨠᩣᩈᩮ ᨧᩘᨠᨾᨶ᩠ᨲᩥ, ᩏᨧ᩠ᨧᩣᩈᨴ᩠ᨴᩤ ᨾᩉᩣᩈᨴ᩠ᨴᩤ ᨡᨭᨡᨭᩈᨴ᩠ᨴᩤ, ᩋᨶᩮᨠᩅᩥᩉᩥᨲᩴ ᨲᩥᩁᨧ᩠ᨨᩣᨶᨠᨳᩴ ᨠᨳᩮᨶ᩠ᨲᩣ, ᩈᩮᨿ᩠ᨿᨳᩥᨴᩴ—  ᩁᩣᨩᨠᨳᩴ, ᨧᩮᩣᩁᨠᨳᩴ …ᨸᩮ…  ᩍᨲᩥᨽᩅᩤᨽᩅᨠᨳᩴ ᩍᨲᩥ ᩅᩤ, ᨠᩦᨭᨠᨾ᩠ᨸᩥ ᩋᨠ᩠ᨠᨾᩥᨲ᩠ᩅᩣ ᨾᩣᩁᩮᨶ᩠ᨲᩥ, ᨽᩥᨠ᩠ᨡᩪᨸᩥ ᩈᨾᩣᨵᩥᨾ᩠ᩉᩣ ᨧᩣᩅᩮᨶ᩠ᨲᩦ”ᨲᩥ? “ᩈᨧ᩠ᨧᩴ, ᨽᨣᩅᩤ”ᨲᩥ …ᨸᩮ…  ᩅᩥᨣᩁᩉᩥᨲ᩠ᩅᩣ …ᨸᩮ…  ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᨶ, ᨽᩥᨠ᩠ᨡᩅᩮ, ᨠᨭ᩠ᨮᨸᩣᨴᩩᨠᩣ ᨵᩤᩁᩮᨲᨻ᩠ᨻᩣ. ᨿᩮᩣ ᨵᩤᩁᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>

<Paragraph number="1158" book="vi-maha">
ᩋᨳ ᨡᩮᩣ ᨽᨣᩅᩤ ᩁᩣᨩᨣᩉᩮ ᨿᨳᩣᨽᩥᩁᨶ᩠ᨲᩴ ᩅᩥᩉᩁᩥᨲ᩠ᩅᩣ ᨿᩮᨶ ᨻᩣᩁᩣᨱᩈᩦ ᨲᩮᨶ ᨧᩣᩁᩥᨠᩴ ᨸᨠ᩠ᨠᩣᨾᩥ. ᩋᨶᩩᨸᩩᨻ᩠ᨻᩮᨶ ᨧᩣᩁᩥᨠᩴ ᨧᩁᨾᩣᨶᩮᩣ ᨿᩮᨶ ᨻᩣᩁᩣᨱᩈᩦ ᨲᨴᩅᩈᩁᩥ. ᨲᨲᩕ ᩈᩩᨴᩴ ᨽᨣᩅᩤ ᨻᩣᩁᩣᨱᩈᩥᨿᩴ ᩅᩥᩉᩁᨲᩥ ᩍᩈᩥᨸᨲᨶᩮ ᨾᩥᨣᨴᩤᨿᩮ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ—  “ᨽᨣᩅᨲᩣ ᨠᨭ᩠ᨮᨸᩣᨴᩩᨠᩣ ᨸᨭᩥᨠ᩠ᨡᩥᨲ᩠ᨲᩣ”ᨲᩥ—  ᨲᩣᩃᨲᩁᩩᨱᩮ ᨨᩮᨴᩤᨸᩮᨲ᩠ᩅᩣ ᨲᩣᩃᨸᨲ᩠ᨲᨸᩣᨴᩩᨠᩣᨿᩮᩣ ᨵᩤᩁᩮᨶ᩠ᨲᩥ; ᨲᩣᨶᩥ ᨲᩣᩃᨲᩁᩩᨱᩣᨶᩥ ᨨᩥᨶ᩠ᨶᩣᨶᩥ ᨾᩥᩃᩣᨿᨶ᩠ᨲᩥ. ᨾᨶᩩᩔᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᩈᨾᨱᩣ ᩈᨠ᩠ᨿᨸᩩᨲ᩠ᨲᩥᨿᩣ ᨲᩣᩃᨲᩁᩩᨱᩮ ᨨᩮᨴᩤᨸᩮᨲ᩠ᩅᩣ ᨲᩣᩃᨸᨲ᩠ᨲᨸᩣᨴᩩᨠᩣᨿᩮᩣ ᨵᩤᩁᩮᩔᨶ᩠ᨲᩥ; ᨲᩣᨶᩥ ᨲᩣᩃᨲᩁᩩᨱᩣᨶᩥ ᨨᩥᨶ᩠ᨶᩣᨶᩥ ᨾᩥᩃᩣᨿᨶ᩠ᨲᩥ; ᩑᨠᩥᨶ᩠ᨴᩕᩥᨿᩴ ᩈᨾᨱᩣ ᩈᨠ᩠ᨿᨸᩩᨲ᩠ᨲᩥᨿᩣ ᨩᩦᩅᩴ ᩅᩥᩉᩮᨮᩮᨶ᩠ᨲᩦ”ᨲᩥ.
</Paragraph>

<Paragraph number="1159" book="vi-maha">
ᩋᩔᩮᩣᩈᩩᩴ ᨡᩮᩣ ᨽᩥᨠ᩠ᨡᩪ ᨲᩮᩈᩴ ᨾᨶᩩᩔᩣᨶᩴ ᩏᨩ᩠ᨫᩣᨿᨶ᩠ᨲᩣᨶᩴ ᨡᩥᨿ᩠ᨿᨶ᩠ᨲᩣᨶᩴ ᩅᩥᨸᩣᨧᩮᨶ᩠ᨲᩣᨶᩴ. ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ …ᨸᩮ…  “ᩈᨧ᩠ᨧᩴ ᨠᩥᩁ, ᨽᩥᨠ᩠ᨡᩅᩮ, ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᨲᩣᩃᨲᩁᩩᨱᩮ ᨨᩮᨴᩤᨸᩮᨲ᩠ᩅᩣ ᨲᩣᩃᨸᨲ᩠ᨲᨸᩣᨴᩩᨠᩣᨿᩮᩣ ᨵᩤᩁᩮᨶ᩠ᨲᩥ; ᨲᩣᨶᩥ ᨲᩣᩃᨲᩁᩩᨱᩣᨶᩥ ᨨᩥᨶ᩠ᨶᩣᨶᩥ ᨾᩥᩃᩣᨿᨶ᩠ᨲᩦ”ᨲᩥ? “ᩈᨧ᩠ᨧᩴ, ᨽᨣᩅᩤ”ᨲᩥ. ᩅᩥᨣᩁᩉᩥ ᨻᩩᨴ᩠ᨵᩮᩤ ᨽᨣᩅᩤ …ᨸᩮ…  ᨠᨳᨬ᩠ᩉᩥ ᨶᩣᨾ ᨲᩮ, ᨽᩥᨠ᩠ᨡᩅᩮ, ᨾᩮᩣᨥᨸᩩᩁᩥᩈᩣ ᨲᩣᩃᨲᩁᩩᨱᩮ ᨨᩮᨴᩤᨸᩮᨲ᩠ᩅᩣ ᨲᩣᩃᨸᨲ᩠ᨲᨸᩣᨴᩩᨠᩣᨿᩮᩣ ᨵᩤᩁᩮᩔᨶ᩠ᨲᩥ; ᨲᩣᨶᩥ ᨲᩣᩃᨲᩁᩩᨱᩣᨶᩥ ᨨᩥᨶ᩠ᨶᩣᨶᩥ ᨾᩥᩃᩣᨿᨶ᩠ᨲᩥ. ᨩᩦᩅᩈᨬ᩠ᨬᩥᨶᩮᩣ ᩉᩥ, ᨽᩥᨠ᩠ᨡᩅᩮ, ᨾᨶᩩᩔᩣ ᩁᩩᨠ᩠ᨡᩈ᩠ᨾᩥᩴ. ᨶᩮᨲᩴ, ᨽᩥᨠ᩠ᨡᩅᩮ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ …ᨸᩮ…  ᩅᩥᨣᩁᩉᩥᨲ᩠ᩅᩣ …ᨸᩮ…  ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᨶ, ᨽᩥᨠ᩠ᨡᩅᩮ, ᨲᩣᩃᨸᨲ᩠ᨲᨸᩣᨴᩩᨠᩣ ᨵᩤᩁᩮᨲᨻ᩠ᨻᩣ. ᨿᩮᩣ ᨵᩤᩁᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>

<Paragraph number="1160" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ—  “ᨽᨣᩅᨲᩣ ᨲᩣᩃᨸᨲ᩠ᨲᨸᩣᨴᩩᨠᩣ ᨸᨭᩥᨠ᩠ᨡᩥᨲ᩠ᨲᩣ”ᨲᩥ—  ᩅᩮᩊᩩᨲᩁᩩᨱᩮ ᨨᩮᨴᩤᨸᩮᨲ᩠ᩅᩣ ᩅᩮᩊᩩᨸᨲ᩠ᨲᨸᩣᨴᩩᨠᩣᨿᩮᩣ ᨵᩤᩁᩮᨶ᩠ᨲᩥ. ᨲᩣᨶᩥ ᩅᩮᩊᩩᨲᩁᩩᨱᩣᨶᩥ ᨨᩥᨶ᩠ᨶᩣᨶᩥ ᨾᩥᩃᩣᨿᨶ᩠ᨲᩥ. ᨾᨶᩩᩔᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᩈᨾᨱᩣ ᩈᨠ᩠ᨿᨸᩩᨲ᩠ᨲᩥᨿᩣ ᩅᩮᩊᩩᨲᩁᩩᨱᩮ ᨨᩮᨴᩤᨸᩮᨲ᩠ᩅᩣ ᩅᩮᩊᩩᨸᨲ᩠ᨲᨸᩣᨴᩩᨠᩣᨿᩮᩣ ᨵᩤᩁᩮᩔᨶ᩠ᨲᩥ. ᨲᩣᨶᩥ ᩅᩮᩊᩩᨲᩁᩩᨱᩣᨶᩥ ᨨᩥᨶ᩠ᨶᩣᨶᩥ ᨾᩥᩃᩣᨿᨶ᩠ᨲᩥ. ᩑᨠᩥᨶ᩠ᨴᩕᩥᨿᩴ ᩈᨾᨱᩣ ᩈᨠ᩠ᨿᨸᩩᨲ᩠ᨲᩥᨿᩣ ᨩᩦᩅᩴ ᩅᩥᩉᩮᨮᩮᨶ᩠ᨲᩦ”ᨲᩥ. ᩋᩔᩮᩣᩈᩩᩴ ᨡᩮᩣ ᨽᩥᨠ᩠ᨡᩪ ᨲᩮᩈᩴ ᨾᨶᩩᩔᩣᨶᩴ ᩏᨩ᩠ᨫᩣᨿᨶ᩠ᨲᩣᨶᩴ ᨡᩥᨿ᩠ᨿᨶ᩠ᨲᩣᨶᩴ ᩅᩥᨸᩣᨧᩮᨶ᩠ᨲᩣᨶᩴ. ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ …ᨸᩮ…  ᨩᩦᩅᩈᨬ᩠ᨬᩥᨶᩮᩣ ᩉᩥ, ᨽᩥᨠ᩠ᨡᩅᩮ, ᨾᨶᩩᩔᩣ ᩁᩩᨠ᩠ᨡᩈ᩠ᨾᩥᩴ …ᨸᩮ…  ᨶ, ᨽᩥᨠ᩠ᨡᩅᩮ, ᩅᩮᩊᩩᨸᨲ᩠ᨲᨸᩣᨴᩩᨠᩣ ᨵᩤᩁᩮᨲᨻ᩠ᨻᩣ. ᨿᩮᩣ ᨵᩤᩁᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>

</Division>
<Division number="251" book="vi-maha">

<Paragraph number="1161" book="vi-maha">
ᩋᨳ ᨡᩮᩣ ᨽᨣᩅᩤ ᨻᩣᩁᩣᨱᩈᩥᨿᩴ ᨿᨳᩣᨽᩥᩁᨶ᩠ᨲᩴ ᩅᩥᩉᩁᩥᨲ᩠ᩅᩣ ᨿᩮᨶ ᨽᨴ᩠ᨴᩥᨿᩴ ᨲᩮᨶ ᨧᩣᩁᩥᨠᩴ ᨸᨠ᩠ᨠᩣᨾᩥ. ᩋᨶᩩᨸᩩᨻ᩠ᨻᩮᨶ ᨧᩣᩁᩥᨠᩴ ᨧᩁᨾᩣᨶᩮᩣ ᨿᩮᨶ ᨽᨴ᩠ᨴᩥᨿᩴ ᨲᨴᩅᩈᩁᩥ. ᨲᨲᩕ ᩈᩩᨴᩴ ᨽᨣᩅᩤ ᨽᨴ᩠ᨴᩥᨿᩮ ᩅᩥᩉᩁᨲᩥ ᨩᩣᨲᩥᨿᩣ ᩅᨶᩮ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᨴ᩠ᨴᩥᨿᩣ ᨽᩥᨠ᩠ᨡᩪ ᩋᨶᩮᨠᩅᩥᩉᩥᨲᩴ ᨸᩣᨴᩩᨠᨾᨱ᩠ᨯᨶᩣᨶᩩᨿᩮᩣᨣᨾᨶᩩᨿᩩᨲ᩠ᨲᩣ ᩅᩥᩉᩁᨶ᩠ᨲᩥ, ᨲᩥᨱᨸᩣᨴᩩᨠᩴ ᨠᩁᩮᩣᨶ᩠ᨲᩥᨸᩥ ᨠᩣᩁᩣᨸᩮᨶ᩠ᨲᩥᨸᩥ, ᨾᩩᨬ᩠ᨩᨸᩣᨴᩩᨠᩴ ᨠᩁᩮᩣᨶ᩠ᨲᩥᨸᩥ ᨠᩣᩁᩣᨸᩮᨶ᩠ᨲᩥᨸᩥ, ᨸᨻ᩠ᨻᨩᨸᩣᨴᩩᨠᩴ ᨠᩁᩮᩣᨶ᩠ᨲᩥᨸᩥ ᨠᩣᩁᩣᨸᩮᨶ᩠ᨲᩥᨸᩥ, ᩉᩥᨶ᩠ᨲᩣᩃᨸᩣᨴᩩᨠᩴ ᨠᩁᩮᩣᨶ᩠ᨲᩥᨸᩥ ᨠᩣᩁᩣᨸᩮᨶ᩠ᨲᩥᨸᩥ, ᨠᨾᩃᨸᩣᨴᩩᨠᩴ ᨠᩁᩮᩣᨶ᩠ᨲᩥᨸᩥ ᨠᩣᩁᩣᨸᩮᨶ᩠ᨲᩥᨸᩥ, ᨠᨾ᩠ᨻᩃᨸᩣᨴᩩᨠᩴ ᨠᩁᩮᩣᨶ᩠ᨲᩥᨸᩥ ᨠᩣᩁᩣᨸᩮᨶ᩠ᨲᩥᨸᩥ, ᩁᩥᨬ᩠ᨧᨶ᩠ᨲᩥ ᩏᨴ᩠ᨴᩮᩈᩴ ᨸᩁᩥᨸᩩᨧ᩠ᨨᩴ ᩋᨵᩥᩈᩦᩃᩴ ᩋᨵᩥᨧᩥᨲ᩠ᨲᩴ ᩋᨵᩥᨸᨬ᩠ᨬᩴ. ᨿᩮ ᨲᩮ ᨽᩥᨠ᩠ᨡᩪ ᩋᨸ᩠ᨸᩥᨧ᩠ᨨᩣ …ᨸᩮ…  ᨲᩮ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᨽᨴ᩠ᨴᩥᨿᩣ ᨽᩥᨠ᩠ᨡᩪ ᩋᨶᩮᨠᩅᩥᩉᩥᨲᩴ ᨸᩣᨴᩩᨠᨾᨱ᩠ᨯᨶᩣᨶᩩᨿᩮᩣᨣᨾᨶᩩᨿᩩᨲ᩠ᨲᩣ ᩅᩥᩉᩁᩥᩔᨶ᩠ᨲᩥ, ᨲᩥᨱᨸᩣᨴᩩᨠᩴ ᨠᩁᩥᩔᨶ᩠ᨲᩥᨸᩥ ᨠᩣᩁᩣᨸᩮᩔᨶ᩠ᨲᩥᨸᩥ, ᨾᩩᨬ᩠ᨩᨸᩣᨴᩩᨠᩴ ᨠᩁᩥᩔᨶ᩠ᨲᩥᨸᩥ ᨠᩣᩁᩣᨸᩮᩔᨶ᩠ᨲᩥᨸᩥ, ᨸᨻ᩠ᨻᨩᨸᩣᨴᩩᨠᩴ ᨠᩁᩥᩔᨶ᩠ᨲᩥᨸᩥ ᨠᩣᩁᩣᨸᩮᩔᨶ᩠ᨲᩥᨸᩥ, ᩉᩥᨶ᩠ᨲᩣᩃᨸᩣᨴᩩᨠᩴ ᨠᩁᩥᩔᨶ᩠ᨲᩥᨸᩥ ᨠᩣᩁᩣᨸᩮᩔᨶ᩠ᨲᩥᨸᩥ, ᨠᨾᩃᨸᩣᨴᩩᨠᩴ ᨠᩁᩥᩔᨶ᩠ᨲᩥᨸᩥ ᨠᩣᩁᩣᨸᩮᩔᨶ᩠ᨲᩥᨸᩥ, ᨠᨾ᩠ᨻᩃᨸᩣᨴᩩᨠᩴ ᨠᩁᩥᩔᨶ᩠ᨲᩥᨸᩥ ᨠᩣᩁᩣᨸᩮᩔᨶ᩠ᨲᩥᨸᩥ, ᩁᩥᨬ᩠ᨧᩥᩔᨶ᩠ᨲᩥ ᩏᨴ᩠ᨴᩮᩈᩴ ᨸᩁᩥᨸᩩᨧ᩠ᨨᩴ ᩋᨵᩥᩈᩦᩃᩴ ᩋᨵᩥᨧᩥᨲ᩠ᨲᩴ ᩋᨵᩥᨸᨬ᩠ᨬᨶ᩺”ᨲᩥ.
</Paragraph>

<Paragraph number="1162" book="vi-maha">
ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ …ᨸᩮ…  “ᩈᨧ᩠ᨧᩴ ᨠᩥᩁ, ᨽᩥᨠ᩠ᨡᩅᩮ, ᨽᨴ᩠ᨴᩥᨿᩣ ᨽᩥᨠ᩠ᨡᩪ ᩋᨶᩮᨠᩅᩥᩉᩥᨲᩴ ᨸᩣᨴᩩᨠᨾᨱ᩠ᨯᨶᩣᨶᩩᨿᩮᩣᨣᨾᨶᩩᨿᩩᨲ᩠ᨲᩣ ᩅᩥᩉᩁᨶ᩠ᨲᩥ, ᨲᩥᨱᨸᩣᨴᩩᨠᩴ ᨠᩁᩮᩣᨶ᩠ᨲᩥᨸᩥ ᨠᩣᩁᩣᨸᩮᨶ᩠ᨲᩥᨸᩥ …ᨸᩮ…  ᩁᩥᨬ᩠ᨧᨶ᩠ᨲᩥ ᩏᨴ᩠ᨴᩮᩈᩴ ᨸᩁᩥᨸᩩᨧ᩠ᨨᩴ ᩋᨵᩥᩈᩦᩃᩴ ᩋᨵᩥᨧᩥᨲ᩠ᨲᩴ ᩋᨵᩥᨸᨬ᩠ᨬᨶ᩺”ᨲᩥ? “ᩈᨧ᩠ᨧᩴ, ᨽᨣᩅᩤ”ᨲᩥ. ᩅᩥᨣᩁᩉᩥ ᨻᩩᨴ᩠ᨵᩮᩤ ᨽᨣᩅᩤ …ᨸᩮ…  ᨠᨳᨬ᩠ᩉᩥ ᨶᩣᨾ ᨲᩮ, ᨽᩥᨠ᩠ᨡᩅᩮ, ᨾᩮᩣᨥᨸᩩᩁᩥᩈᩣ ᩋᨶᩮᨠᩅᩥᩉᩥᨲᩴ ᨸᩣᨴᩩᨠᨾᨱ᩠ᨯᨶᩣᨶᩩᨿᩮᩣᨣᨾᨶᩩᨿᩩᨲ᩠ᨲᩣ ᩅᩥᩉᩁᩥᩔᨶ᩠ᨲᩥ, ᨲᩥᨱᨸᩣᨴᩩᨠᩴ ᨠᩁᩥᩔᨶ᩠ᨲᩥᨸᩥ ᨠᩣᩁᩣᨸᩮᩔᨶ᩠ᨲᩥᨸᩥ …ᨸᩮ…  ᩁᩥᨬ᩠ᨧᩥᩔᨶ᩠ᨲᩥ ᩏᨴ᩠ᨴᩮᩈᩴ ᨸᩁᩥᨸᩩᨧ᩠ᨨᩴ ᩋᨵᩥᩈᩦᩃᩴ ᩋᨵᩥᨧᩥᨲ᩠ᨲᩴ ᩋᨵᩥᨸᨬ᩠ᨬᩴ. ᨶᩮᨲᩴ, ᨽᩥᨠ᩠ᨡᩅᩮ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ …ᨸᩮ…  ᩅᩥᨣᩁᩉᩥᨲ᩠ᩅᩣ …ᨸᩮ…  ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᨶ, ᨽᩥᨠ᩠ᨡᩅᩮ, ᨲᩥᨱᨸᩣᨴᩩᨠᩣ ᨵᩤᩁᩮᨲᨻ᩠ᨻᩣ, ᨶ ᨾᩩᨬ᩠ᨩᨸᩣᨴᩩᨠᩣ ᨵᩤᩁᩮᨲᨻ᩠ᨻᩣ, ᨶ ᨸᨻ᩠ᨻᨩᨸᩣᨴᩩᨠᩣ ᨵᩤᩁᩮᨲᨻ᩠ᨻᩣ, ᨶ ᩉᩥᨶ᩠ᨲᩣᩃᨸᩣᨴᩩᨠᩣ ᨵᩤᩁᩮᨲᨻ᩠ᨻᩣ, ᨶ ᨠᨾᩃᨸᩣᨴᩩᨠᩣ ᨵᩤᩁᩮᨲᨻ᩠ᨻᩣ, ᨶ ᨠᨾ᩠ᨻᩃᨸᩣᨴᩩᨠᩣ ᨵᩤᩁᩮᨲᨻ᩠ᨻᩣ, ᨶ ᩈᩮᩣᩅᨱ᩠ᨱᨾᨿᩣ ᨸᩣᨴᩩᨠᩣ ᨵᩤᩁᩮᨲᨻ᩠ᨻᩣ, ᨶ ᩁᩪᨸᩥᨿᨾᨿᩣ ᨸᩣᨴᩩᨠᩣ ᨵᩤᩁᩮᨲᨻ᩠ᨻᩣ, ᨶ ᨾᨱᩥᨾᨿᩣ ᨸᩣᨴᩩᨠᩣ ᨵᩤᩁᩮᨲᨻ᩠ᨻᩣ, ᨶ ᩅᩮᩊᩩᩁᩥᨿᨾᨿᩣ ᨸᩣᨴᩩᨠᩣ ᨵᩤᩁᩮᨲᨻ᩠ᨻᩣ, ᨶ ᨹᩃᩥᨠᨾᨿᩣ ᨸᩣᨴᩩᨠᩣ ᨵᩤᩁᩮᨲᨻ᩠ᨻᩣ, ᨶ ᨠᩴᩈᨾᨿᩣ ᨸᩣᨴᩩᨠᩣ ᨵᩤᩁᩮᨲᨻ᩠ᨻᩣ, ᨶ ᨠᩣᨧᨾᨿᩣ ᨸᩣᨴᩩᨠᩣ ᨵᩤᩁᩮᨲᨻ᩠ᨻᩣ, ᨶ ᨲᩥᨸᩩᨾᨿᩣ ᨸᩣᨴᩩᨠᩣ ᨵᩤᩁᩮᨲᨻ᩠ᨻᩣ, ᨶ ᩈᩦᩈᨾᨿᩣ ᨸᩣᨴᩩᨠᩣ ᨵᩤᩁᩮᨲᨻ᩠ᨻᩣ, ᨶ ᨲᨾ᩠ᨻᩃᩮᩣᩉᨾᨿᩣ ᨸᩣᨴᩩᨠᩣ ᨵᩤᩁᩮᨲᨻ᩠ᨻᩣ. ᨿᩮᩣ ᨵᩤᩁᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨶ ᨧ, ᨽᩥᨠ᩠ᨡᩅᩮ, ᨠᩣᨧᩥ ᩈᩘᨠᨾᨶᩥᨿᩣ ᨸᩣᨴᩩᨠᩣ ᨵᩤᩁᩮᨲᨻ᩠ᨻᩣ. ᨿᩮᩣ ᨵᩤᩁᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨲᩥᩔᩮᩣ ᨸᩣᨴᩩᨠᩣ ᨵᩩᩅᨭ᩠ᨮᩣᨶᩥᨿᩣ ᩋᩈᩘᨠᨾᨶᩥᨿᩣᨿᩮᩣ—  ᩅᨧ᩠ᨧᨸᩣᨴᩩᨠᩴ, ᨸᩔᩣᩅᨸᩣᨴᩩᨠᩴ, ᩋᩣᨧᨾᨶᨸᩣᨴᩩᨠᨶ᩺”ᨲᩥ.
</Paragraph>

</Division>
<Division number="252" book="vi-maha">

<Paragraph number="1163" book="vi-maha">
ᩋᨳ ᨡᩮᩣ ᨽᨣᩅᩤ ᨽᨴ᩠ᨴᩥᨿᩮ ᨿᨳᩣᨽᩥᩁᨶ᩠ᨲᩴ ᩅᩥᩉᩁᩥᨲ᩠ᩅᩣ ᨿᩮᨶ ᩈᩣᩅᨲ᩠ᨳᩥ ᨲᩮᨶ ᨧᩣᩁᩥᨠᩴ ᨸᨠ᩠ᨠᩣᨾᩥ. ᩋᨶᩩᨸᩩᨻ᩠ᨻᩮᨶ ᨧᩣᩁᩥᨠᩴ ᨧᩁᨾᩣᨶᩮᩣ ᨿᩮᨶ ᩈᩣᩅᨲ᩠ᨳᩥ ᨲᨴᩅᩈᩁᩥ. ᨲᨲᩕ ᩈᩩᨴᩴ ᨽᨣᩅᩤ ᩈᩣᩅᨲ᩠ᨳᩥᨿᩴ ᩅᩥᩉᩁᨲᩥ ᨩᩮᨲᩅᨶᩮ ᩋᨶᩣᨳᨸᩥᨱ᩠ᨯᩥᨠᩔ ᩋᩣᩁᩣᨾᩮ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᩋᨧᩥᩁᩅᨲᩥᨿᩣ ᨶᨴᩥᨿᩣ ᨣᩤᩅᩦᨶᩴ ᨲᩁᨶ᩠ᨲᩦᨶᩴ ᩅᩥᩈᩣᨱᩮᩈᩩᨸᩥ ᨣᨱ᩠ᩉᨶ᩠ᨲᩥ, ᨠᨱ᩠ᨱᩮᩈᩩᨸᩥ ᨣᨱ᩠ᩉᨶ᩠ᨲᩥ, ᨣᩦᩅᩤᨿᨸᩥ ᨣᨱ᩠ᩉᨶ᩠ᨲᩥ, ᨨᩮᨸ᩠ᨸᩣᨸᩥ ᨣᨱ᩠ᩉᨶ᩠ᨲᩥ, ᨸᩥᨭ᩠ᨮᩥᨾ᩠ᨸᩥ ᩋᨽᩥᩁᩩᩉᨶ᩠ᨲᩥ, ᩁᨲ᩠ᨲᨧᩥᨲ᩠ᨲᩣᨸᩥ ᩋᩘᨣᨩᩣᨲᩴ ᨨᩩᨸᨶ᩠ᨲᩥ, ᩅᨧ᩠ᨨᨲᩁᩥᨾ᩠ᨸᩥ ᩒᨣᩤᩉᩮᨲ᩠ᩅᩣ ᨾᩣᩁᩮᨶ᩠ᨲᩥ. ᨾᨶᩩᩔᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᩈᨾᨱᩣ ᩈᨠ᩠ᨿᨸᩩᨲ᩠ᨲᩥᨿᩣ ᨣᩤᩅᩦᨶᩴ ᨲᩁᨶ᩠ᨲᩦᨶᩴ ᩅᩥᩈᩣᨱᩮᩈᩩᨸᩥ ᨣᩉᩮᩔᨶ᩠ᨲᩥ …ᨸᩮ…  ᩈᩮᨿ᩠ᨿᨳᩣᨸᩥ ᨣᩥᩉᩦ ᨠᩣᨾᨽᩮᩣᨣᩥᨶᩮᩣ”ᨲᩥ.
</Paragraph>

<Paragraph number="1164" book="vi-maha">
ᩋᩔᩮᩣᩈᩩᩴ ᨡᩮᩣ ᨽᩥᨠ᩠ᨡᩪ ᨲᩮᩈᩴ ᨾᨶᩩᩔᩣᨶᩴ ᩏᨩ᩠ᨫᩣᨿᨶ᩠ᨲᩣᨶᩴ ᨡᩥᨿ᩠ᨿᨶ᩠ᨲᩣᨶᩴ ᩅᩥᨸᩣᨧᩮᨶ᩠ᨲᩣᨶᩴ. ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ …ᨸᩮ…  “ᩈᨧ᩠ᨧᩴ ᨠᩥᩁ, ᨽᩥᨠ᩠ᨡᩅᩮ …ᨸᩮ…  “ᩈᨧ᩠ᨧᩴ, ᨽᨣᩅᩤ”ᨲᩥ …ᨸᩮ…  ᩅᩥᨣᩁᩉᩥᨲ᩠ᩅᩣ …ᨸᩮ…  ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᨶ, ᨽᩥᨠ᩠ᨡᩅᩮ, ᨣᩤᩅᩦᨶᩴ ᩅᩥᩈᩣᨱᩮᩈᩩ ᨣᩉᩮᨲᨻ᩠ᨻᩴ, ᨶ ᨠᨱ᩠ᨱᩮᩈᩩ ᨣᩉᩮᨲᨻ᩠ᨻᩴ, ᨶ ᨣᩦᩅᩤᨿ ᨣᩉᩮᨲᨻ᩠ᨻᩴ, ᨶ ᨨᩮᨸ᩠ᨸᩣᨿ ᨣᩉᩮᨲᨻ᩠ᨻᩴ, ᨶ ᨸᩥᨭ᩠ᨮᩥ ᩋᨽᩥᩁᩩᩉᩥᨲᨻ᩠ᨻᩣ. ᨿᩮᩣ ᩋᨽᩥᩁᩩᩉᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨶ ᨧ, ᨽᩥᨠ᩠ᨡᩅᩮ, ᩁᨲ᩠ᨲᨧᩥᨲ᩠ᨲᩮᨶ ᩋᩘᨣᨩᩣᨲᩴ ᨨᩩᨸᩥᨲᨻ᩠ᨻᩴ. ᨿᩮᩣ ᨨᩩᨸᩮᨿ᩠ᨿ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ. ᨶ ᩅᨧ᩠ᨨᨲᩁᩦ ᨾᩣᩁᩮᨲᨻ᩠ᨻᩣ. ᨿᩮᩣ ᨾᩣᩁᩮᨿ᩠ᨿ, ᨿᨳᩣᨵᨾ᩠ᨾᩮᩣ ᨠᩣᩁᩮᨲᨻ᩠ᨻᩮᩣ”ᨲᩥ.
</Paragraph>
</Division>