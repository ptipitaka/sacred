---
title: "5.1 ᩈᩮᩣᨱᨠᩮᩣᩊᩥᩅᩥᩈᩅᨲ᩠ᨳᩩ"
tableOfContents: false
sidebar:
  order: 1
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';
import TableOfContents from '@components/TableOfContents.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="242" book="vi-maha">

<Paragraph number="1127" book="vi-maha">
ᨲᩮᨶ ᩈᨾᨿᩮᨶ ᨻᩩᨴ᩠ᨵᩮᩤ ᨽᨣᩅᩤ ᩁᩣᨩᨣᩉᩮ ᩅᩥᩉᩁᨲᩥ ᨣᩥᨩ᩠ᨫᨠᩪᨭᩮ ᨸᨻ᩠ᨻᨲᩮ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩁᩣᨩᩣ ᨾᩣᨣᨵᩮᩤ ᩈᩮᨶᩥᨿᩮᩣ ᨻᩥᨾ᩠ᨻᩥᩈᩣᩁᩮᩣ ᩋᩈᩦᨲᩥᨿᩣ ᨣᩤᨾᩈᩉᩔᩮᩈᩩ ᩍᩔᩁᩥᨿᩣᨵᩥᨸᨧ᩠ᨧᩴ ᩁᨩ᩠ᨩᩴ ᨠᩣᩁᩮᨲᩥ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨧᨾ᩠ᨸᩣᨿᩴ ᩈᩮᩣᨱᩮᩣ ᨶᩣᨾ ᨠᩮᩣᩊᩥᩅᩥᩈᩮᩣ ᩈᩮᨭ᩠ᨮᩥᨸᩩᨲ᩠ᨲᩮᩣ ᩈᩩᨡᩩᨾᩣᩃᩮᩣ ᩉᩮᩣᨲᩥ. ᨲᩔ ᨸᩣᨴᨲᩃᩮᩈᩩ ᩃᩮᩣᨾᩣᨶᩥ ᨩᩣᨲᩣᨶᩥ ᩉᩮᩣᨶ᩠ᨲᩥ. ᩋᨳ ᨡᩮᩣ ᩁᩣᨩᩣ ᨾᩣᨣᨵᩮᩤ ᩈᩮᨶᩥᨿᩮᩣ ᨻᩥᨾ᩠ᨻᩥᩈᩣᩁᩮᩣ ᨲᩣᨶᩥ ᩋᩈᩦᨲᩥ ᨣᩤᨾᩥᨠᩈᩉᩔᩣᨶᩥ ᩈᨶ᩠ᨶᩥᨸᩣᨲᩣᨸᩮᨲ᩠ᩅᩣ ᨠᩮᨶᨧᩥᨴᩮᩅ ᨠᩁᨱᩦᨿᩮᨶ ᩈᩮᩣᨱᩔ ᨠᩮᩣᩊᩥᩅᩥᩈᩔ ᩈᨶ᩠ᨲᩥᨠᩮ ᨴᩪᨲᩴ ᨸᩣᩉᩮᩈᩥ—  “ᩋᩣᨣᨧ᩠ᨨᨲᩩ ᩈᩮᩣᨱᩮᩣ, ᩍᨧ᩠ᨨᩣᨾᩥ ᩈᩮᩣᨱᩔ ᩋᩣᨣᨲᨶ᩺”ᨲᩥ. ᩋᨳ ᨡᩮᩣ ᩈᩮᩣᨱᩔ ᨠᩮᩣᩊᩥᩅᩥᩈᩔ ᨾᩣᨲᩣᨸᩥᨲᩁᩮᩣ ᩈᩮᩣᨱᩴ ᨠᩮᩣᩊᩥᩅᩥᩈᩴ ᩑᨲᨴᩅᩮᩤᨧᩩᩴ—  “ᩁᩣᨩᩣ ᨲᩮ, ᨲᩣᨲ ᩈᩮᩣᨱ, ᨸᩣᨴᩮ ᨴᨠ᩠ᨡᩥᨲᩩᨠᩣᨾᩮᩣ. ᨾᩣ ᨡᩮᩣ ᨲ᩠ᩅᩴ, ᨲᩣᨲ ᩈᩮᩣᨱ, ᨿᩮᨶ ᩁᩣᨩᩣ ᨲᩮᨶ ᨸᩣᨴᩮ ᩋᨽᩥᨸ᩠ᨸᩈᩣᩁᩮᨿ᩠ᨿᩣᩈᩥ. ᩁᨬ᩠ᨬᩮᩣ ᨸᩩᩁᨲᩮᩣ ᨸᩃᩖᩘᨠᩮᨶ ᨶᩥᩈᩦᨴ. ᨶᩥᩈᩥᨶ᩠ᨶᩔ ᨲᩮ ᩁᩣᨩᩣ ᨸᩣᨴᩮ ᨴᨠ᩠ᨡᩥᩔᨲᩦ”ᨲᩥ. ᩋᨳ ᨡᩮᩣ ᩈᩮᩣᨱᩴ ᨠᩮᩣᩊᩥᩅᩥᩈᩴ ᩈᩥᩅᩥᨠᩣᨿ ᩋᩣᨶᩮᩈᩩᩴ. ᩋᨳ ᨡᩮᩣ ᩈᩮᩣᨱᩮᩣ ᨠᩮᩣᩊᩥᩅᩥᩈᩮᩣ ᨿᩮᨶ ᩁᩣᨩᩣ ᨾᩣᨣᨵᩮᩤ ᩈᩮᨶᩥᨿᩮᩣ ᨻᩥᨾ᩠ᨻᩥᩈᩣᩁᩮᩣ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᩁᩣᨩᩣᨶᩴ ᨾᩣᨣᨵᩴ ᩈᩮᨶᩥᨿᩴ ᨻᩥᨾ᩠ᨻᩥᩈᩣᩁᩴ ᩋᨽᩥᩅᩤᨴᩮᨲ᩠ᩅᩣ ᩁᨬ᩠ᨬᩮᩣ ᨸᩩᩁᨲᩮᩣ ᨸᩃᩖᩘᨠᩮᨶ ᨶᩥᩈᩦᨴᩥ. ᩋᨴ᩠ᨴᩈᩣ ᨡᩮᩣ ᩁᩣᨩᩣ ᨾᩣᨣᨵᩮᩤ ᩈᩮᨶᩥᨿᩮᩣ ᨻᩥᨾ᩠ᨻᩥᩈᩣᩁᩮᩣ ᩈᩮᩣᨱᩔ ᨠᩮᩣᩊᩥᩅᩥᩈᩔ ᨸᩣᨴᨲᩃᩮᩈᩩ ᩃᩮᩣᨾᩣᨶᩥ ᨩᩣᨲᩣᨶᩥ. ᩋᨳ ᨡᩮᩣ ᩁᩣᨩᩣ ᨾᩣᨣᨵᩮᩤ ᩈᩮᨶᩥᨿᩮᩣ ᨻᩥᨾ᩠ᨻᩥᩈᩣᩁᩮᩣ ᨲᩣᨶᩥ ᩋᩈᩦᨲᩥ ᨣᩤᨾᩥᨠᩈᩉᩔᩣᨶᩥ ᨴᩥᨭ᩠ᨮᨵᨾ᩠ᨾᩥᨠᩮ ᩋᨲ᩠ᨳᩮ ᩋᨶᩩᩈᩣᩈᩥᨲ᩠ᩅᩣ ᩏᨿ᩠ᨿᩮᩣᨩᩮᩈᩥ—  “ᨲᩩᨾ᩠ᩉᩮ ᨡ᩠ᩅᨲ᩠ᨳ, ᨽᨱᩮ, ᨾᨿᩣ ᨴᩥᨭ᩠ᨮᨵᨾ᩠ᨾᩥᨠᩮ ᩋᨲ᩠ᨳᩮ ᩋᨶᩩᩈᩣᩈᩥᨲᩣ; ᨣᨧ᩠ᨨᨳ, ᨲᩴ ᨽᨣᩅᨶ᩠ᨲᩴ ᨸᨿᩥᩁᩩᨸᩣᩈᨳ; ᩈᩮᩣ ᨶᩮᩣ ᨽᨣᩅᩤ ᩈᨾ᩠ᨸᩁᩣᨿᩥᨠᩮ ᩋᨲ᩠ᨳᩮ ᩋᨶᩩᩈᩣᩈᩥᩔᨲᩦ”ᨲᩥ.


</Paragraph>

<Paragraph number="1128" book="vi-maha">
ᩋᨳ ᨡᩮᩣ ᨲᩣᨶᩥ ᩋᩈᩦᨲᩥ ᨣᩤᨾᩥᨠᩈᩉᩔᩣᨶᩥ ᨿᩮᨶ ᨣᩥᨩ᩠ᨫᨠᩪᨭᩮᩣ ᨸᨻ᩠ᨻᨲᩮᩣ ᨲᩮᨶᩩᨸᩈᩘᨠᨾᩥᩴᩈᩩ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᩣᨿᩈ᩠ᨾᩣ ᩈᩣᨣᨲᩮᩣ ᨽᨣᩅᨲᩮᩣ ᩏᨸᨭ᩠ᨮᩣᨠᩮᩣ ᩉᩮᩣᨲᩥ. ᩋᨳ ᨡᩮᩣ ᨲᩣᨶᩥ ᩋᩈᩦᨲᩥ ᨣᩤᨾᩥᨠᩈᩉᩔᩣᨶᩥ ᨿᩮᨶᩣᨿᩈ᩠ᨾᩣ ᩈᩣᨣᨲᩮᩣ ᨲᩮᨶᩩᨸᩈᩘᨠᨾᩥᩴᩈᩩ, ᩏᨸᩈᩘᨠᨾᩥᨲ᩠ᩅᩣ ᩋᩣᨿᩈ᩠ᨾᨶ᩠ᨲᩴ ᩈᩣᨣᨲᩴ ᩑᨲᨴᩅᩮᩤᨧᩩᩴ—  “ᩍᨾᩣᨶᩥ, ᨽᨶ᩠ᨲᩮ, ᩋᩈᩦᨲᩥ ᨣᩤᨾᩥᨠᩈᩉᩔᩣᨶᩥ ᩍᨵᩪᨸᩈᩘᨠᨶ᩠ᨲᩣᨶᩥ ᨽᨣᩅᨶ᩠ᨲᩴ ᨴᩔᨶᩣᨿ; ᩈᩣᨵᩩ ᨾᨿᩴ, ᨽᨶ᩠ᨲᩮ, ᩃᨽᩮᨿ᩠ᨿᩣᨾ ᨽᨣᩅᨶ᩠ᨲᩴ ᨴᩔᨶᩣᨿᩣ”ᨲᩥ. “ᨲᩮᨶ ᩉᩥ ᨲᩩᨾ᩠ᩉᩮ ᩋᩣᨿᩈ᩠ᨾᨶ᩠ᨲᩮᩣ ᨾᩩᩉᩩᨲ᩠ᨲᩴ ᩍᨵᩮᩅ ᨲᩣᩅ ᩉᩮᩣᨳ, ᨿᩣᩅᩤᩉᩴ ᨽᨣᩅᨶ᩠ᨲᩴ ᨸᨭᩥᩅᩮᨴᩮᨾᩦ”ᨲᩥ. ᩋᨳ ᨡᩮᩣ ᩋᩣᨿᩈ᩠ᨾᩣ ᩈᩣᨣᨲᩮᩣ ᨲᩮᩈᩴ ᩋᩈᩦᨲᩥᨿᩣ ᨣᩤᨾᩥᨠᩈᩉᩔᩣᨶᩴ ᨸᩩᩁᨲᩮᩣ ᨸᩮᨠ᩠ᨡᨾᩣᨶᩣᨶᩴ ᨸᩣᨭᩥᨠᩣᨿ ᨶᩥᨾᩩᨩ᩠ᨩᩥᨲ᩠ᩅᩣ ᨽᨣᩅᨲᩮᩣ ᨸᩩᩁᨲᩮᩣ ᩏᨾ᩠ᨾᩩᨩ᩠ᨩᩥᨲ᩠ᩅᩣ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᩍᨾᩣᨶᩥ, ᨽᨶ᩠ᨲᩮ, ᩋᩈᩦᨲᩥ ᨣᩤᨾᩥᨠᩈᩉᩔᩣᨶᩥ ᩍᨵᩪᨸᩈᩘᨠᨶ᩠ᨲᩣᨶᩥ ᨽᨣᩅᨶ᩠ᨲᩴ ᨴᩔᨶᩣᨿ; ᨿᩔᨴᩤᨶᩥ, ᨽᨶ᩠ᨲᩮ, ᨽᨣᩅᩤ ᨠᩣᩃᩴ ᨾᨬ᩠ᨬᨲᩦ”ᨲᩥ. “ᨲᩮᨶ ᩉᩥ ᨲ᩠ᩅᩴ, ᩈᩣᨣᨲ, ᩅᩥᩉᩣᩁᨸᨧ᩠ᨨᩣᨿᩣᨿᩴ ᩋᩣᩈᨶᩴ ᨸᨬ᩠ᨬᨸᩮᩉᩦ”ᨲᩥ. “ᩑᩅᩴ, ᨽᨶ᩠ᨲᩮ”ᨲᩥ ᨡᩮᩣ ᩋᩣᨿᩈ᩠ᨾᩣ ᩈᩣᨣᨲᩮᩣ ᨽᨣᩅᨲᩮᩣ ᨸᨭᩥᩔᩩᨱᩥᨲ᩠ᩅᩣ ᨸᩦᨮᩴ ᨣᩉᩮᨲ᩠ᩅᩣ ᨽᨣᩅᨲᩮᩣ ᨸᩩᩁᨲᩮᩣ ᨶᩥᨾᩩᨩ᩠ᨩᩥᨲ᩠ᩅᩣ ᨲᩮᩈᩴ ᩋᩈᩦᨲᩥᨿᩣ ᨣᩤᨾᩥᨠᩈᩉᩔᩣᨶᩴ ᨸᩩᩁᨲᩮᩣ ᨸᩮᨠ᩠ᨡᨾᩣᨶᩣᨶᩴ ᨸᩣᨭᩥᨠᩣᨿ ᩏᨾ᩠ᨾᩩᨩ᩠ᨩᩥᨲ᩠ᩅᩣ ᩅᩥᩉᩣᩁᨸᨧ᩠ᨨᩣᨿᩣᨿᩴ ᩋᩣᩈᨶᩴ ᨸᨬ᩠ᨬᨸᩮᨲᩥ. ᩋᨳ ᨡᩮᩣ ᨽᨣᩅᩤ ᩅᩥᩉᩣᩁᩣ ᨶᩥᨠ᩠ᨡᨾᩥᨲ᩠ᩅᩣ ᩅᩥᩉᩣᩁᨸᨧ᩠ᨨᩣᨿᩣᨿᩴ ᨸᨬ᩠ᨬᨲ᩠ᨲᩮ ᩋᩣᩈᨶᩮ ᨶᩥᩈᩦᨴᩥ. ᩋᨳ ᨡᩮᩣ ᨲᩣᨶᩥ ᩋᩈᩦᨲᩥ ᨣᩤᨾᩥᨠᩈᩉᩔᩣᨶᩥ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥᩴᩈᩩ, ᩏᨸᩈᩘᨠᨾᩥᨲ᩠ᩅᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᨶᩥᩈᩦᨴᩥᩴᩈᩩ. ᩋᨳ ᨡᩮᩣ ᨲᩣᨶᩥ ᩋᩈᩦᨲᩥ ᨣᩤᨾᩥᨠᩈᩉᩔᩣᨶᩥ ᩋᩣᨿᩈ᩠ᨾᨶ᩠ᨲᩴᨿᩮᩅ ᩈᩣᨣᨲᩴ ᩈᨾᨶ᩠ᨶᩣᩉᩁᨶ᩠ᨲᩥ, ᨶᩮᩣ ᨲᨳᩣ ᨽᨣᩅᨶ᩠ᨲᩴ. ᩋᨳ ᨡᩮᩣ ᨽᨣᩅᩤ ᨲᩮᩈᩴ ᩋᩈᩦᨲᩥᨿᩣ ᨣᩤᨾᩥᨠᩈᩉᩔᩣᨶᩴ ᨧᩮᨲᩈᩣ ᨧᩮᨲᩮᩣᨸᩁᩥᩅᩥᨲᨠ᩠ᨠᨾᨬ᩠ᨬᩣᨿ ᩋᩣᨿᩈ᩠ᨾᨶ᩠ᨲᩴ ᩈᩣᨣᨲᩴ ᩋᩣᨾᨶ᩠ᨲᩮᩈᩥ—  “ᨲᩮᨶ ᩉᩥ ᨲ᩠ᩅᩴ, ᩈᩣᨣᨲ, ᨽᩥᨿ᩠ᨿᩮᩣᩈᩮᩣ ᨾᨲ᩠ᨲᩣᨿ ᩏᨲ᩠ᨲᩁᩥ ᨾᨶᩩᩔᨵᨾ᩠ᨾᩴ ᩍᨴ᩠ᨵᩥᨸᩣᨭᩥᩉᩣᩁᩥᨿᩴ ᨴᩔᩮᩉᩦ”ᨲᩥ. “ᩑᩅᩴ, ᨽᨶ᩠ᨲᩮ”ᨲᩥ ᨡᩮᩣ ᩋᩣᨿᩈ᩠ᨾᩣ ᩈᩣᨣᨲᩮᩣ ᨽᨣᩅᨲᩮᩣ ᨸᨭᩥᩔᩩᨱᩥᨲ᩠ᩅᩣ ᩅᩮᩉᩣᩈᩴ ᩋᨻ᩠ᨽᩩᨣ᩠ᨣᨶ᩠ᨲ᩠ᩅᩣ ᩋᩣᨠᩣᩈᩮ ᩋᨶ᩠ᨲᩃᩥᨠ᩠ᨡᩮ ᨧᩘᨠᨾᨲᩥᨸᩥ, ᨲᩥᨭ᩠ᨮᨲᩥᨸᩥ, ᨶᩥᩈᩦᨴᨲᩥᨸᩥ, ᩈᩮᨿ᩠ᨿᨾ᩠ᨸᩥ ᨠᨸ᩠ᨸᩮᨲᩥ, ᨵᩪᨾᩣᨿᨲᩥᨸᩥ ᨸᨩ᩠ᨩᩃᨲᩥᨸᩥ, ᩋᨶ᩠ᨲᩁᨵᩤᨿᨲᩥᨸᩥ. ᩋᨳ ᨡᩮᩣ ᩋᩣᨿᩈ᩠ᨾᩣ ᩈᩣᨣᨲᩮᩣ ᩋᩣᨠᩣᩈᩮ ᩋᨶ᩠ᨲᩃᩥᨠ᩠ᨡᩮ ᩋᨶᩮᨠᩅᩥᩉᩥᨲᩴ ᩏᨲ᩠ᨲᩁᩥ ᨾᨶᩩᩔᨵᨾ᩠ᨾᩴ ᩍᨴ᩠ᨵᩥᨸᩣᨭᩥᩉᩣᩁᩥᨿᩴ ᨴᩔᩮᨲ᩠ᩅᩣ ᨽᨣᩅᨲᩮᩣ ᨸᩣᨴᩮᩈᩩ ᩈᩥᩁᩈᩣ ᨶᩥᨸᨲᩥᨲ᩠ᩅᩣ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᩈᨲ᩠ᨳᩣ ᨾᩮ, ᨽᨶ᩠ᨲᩮ, ᨽᨣᩅᩤ; ᩈᩣᩅᨠᩮᩣᩉᨾᩈ᩠ᨾᩥ. ᩈᨲ᩠ᨳᩣ ᨾᩮ, ᨽᨶ᩠ᨲᩮ, ᨽᨣᩅᩤ; ᩈᩣᩅᨠᩮᩣᩉᨾᩈ᩠ᨾᩦ”ᨲᩥ. ᩋᨳ ᨡᩮᩣ ᨲᩣᨶᩥ ᩋᩈᩦᨲᩥ ᨣᩤᨾᩥᨠᩈᩉᩔᩣᨶᩥ “ᩋᨧ᩠ᨨᩁᩥᨿᩴ ᩅᨲ ᨽᩮᩣ, ᩋᨻ᩠ᨽᩩᨲᩴ ᩅᨲ ᨽᩮᩣ. ᩈᩣᩅᨠᩮᩣᨸᩥ ᨶᩣᨾ ᩑᩅᩴ ᨾᩉᩥᨴ᩠ᨵᩥᨠᩮᩣ ᨽᩅᩥᩔᨲᩥ, ᩑᩅᩴ ᨾᩉᩣᨶᩩᨽᩣᩅᩮᩤ, ᩋᩉᩮᩣ ᨶᩪᨶ ᩈᨲ᩠ᨳᩣ”ᨲᩥ ᨽᨣᩅᨶ᩠ᨲᩴᨿᩮᩅ ᩈᨾᨶ᩠ᨶᩣᩉᩁᨶ᩠ᨲᩥ, ᨶᩮᩣ ᨲᨳᩣ ᩋᩣᨿᩈ᩠ᨾᨶ᩠ᨲᩴ ᩈᩣᨣᨲᩴ.


</Paragraph>

<Paragraph number="1129" book="vi-maha">
ᩋᨳ ᨡᩮᩣ ᨽᨣᩅᩤ ᨲᩮᩈᩴ ᩋᩈᩦᨲᩥᨿᩣ ᨣᩤᨾᩥᨠᩈᩉᩔᩣᨶᩴ ᨧᩮᨲᩈᩣ ᨧᩮᨲᩮᩣᨸᩁᩥᩅᩥᨲᨠ᩠ᨠᨾᨬ᩠ᨬᩣᨿ ᩋᨶᩩᨸᩩᨻ᩠ᨻᩥᩴ ᨠᨳᩴ ᨠᨳᩮᩈᩥ, ᩈᩮᨿ᩠ᨿᨳᩥᨴᩴ—  ᨴᩤᨶᨠᨳᩴ ᩈᩦᩃᨠᨳᩴ ᩈᨣ᩠ᨣᨠᨳᩴ, ᨠᩣᨾᩣᨶᩴ ᩋᩣᨴᩦᨶᩅᩴ ᩒᨠᩣᩁᩴ ᩈᩴᨠᩥᩃᩮᩈᩴ, ᨶᩮᨠ᩠ᨡᨾ᩠ᨾᩮ ᩋᩣᨶᩥᩈᩴᩈᩴ ᨸᨠᩣᩈᩮᩈᩥ. ᨿᨴᩤ ᨲᩮ ᨽᨣᩅᩤ ᩋᨬ᩠ᨬᩣᩈᩥ ᨠᩃᩖᨧᩥᨲ᩠ᨲᩮ, ᨾᩩᨴᩩᨧᩥᨲ᩠ᨲᩮ, ᩅᩥᨶᩦᩅᩁᨱᨧᩥᨲ᩠ᨲᩮ, ᩏᨴᨣ᩠ᨣᨧᩥᨲ᩠ᨲᩮ, ᨸᩈᨶ᩠ᨶᨧᩥᨲ᩠ᨲᩮ, ᩋᨳ ᨿᩣ ᨻᩩᨴ᩠ᨵᩤᨶᩴ ᩈᩣᨾᩩᨠ᩠ᨠᩴᩈᩥᨠᩣ ᨵᨾ᩠ᨾᨴᩮᩈᨶᩣ, ᨲᩴ ᨸᨠᩣᩈᩮᩈᩥ—  ᨴᩩᨠ᩠ᨡᩴ, ᩈᨾᩩᨴᨿᩴ, ᨶᩥᩁᩮᩣᨵᩴ, ᨾᨣ᩠ᨣᩴ. ᩈᩮᨿ᩠ᨿᨳᩣᨸᩥ ᨶᩣᨾ ᩈᩩᨴ᩠ᨵᩴ ᩅᨲ᩠ᨳᩴ ᩋᨸᨣᨲᨠᩣᩊᨠᩴ ᩈᨾ᩠ᨾᨴᩮᩅ ᩁᨩᨶᩴ ᨸᨭᩥᨣ᩠ᨣᨱ᩠ᩉᩮᨿ᩠ᨿ; ᩑᩅᨾᩮᩅᩴ ᨲᩮᩈᩴ ᩋᩈᩦᨲᩥᨿᩣ ᨣᩤᨾᩥᨠᩈᩉᩔᩣᨶᩴ ᨲᩈ᩠ᨾᩥᩴᨿᩮᩅ ᩋᩣᩈᨶᩮ ᩅᩥᩁᨩᩴ ᩅᩦᨲᨾᩃᩴ ᨵᨾ᩠ᨾᨧᨠ᩠ᨡᩩᩴ ᩏᨴᨸᩣᨴᩥ—  “ᨿᩴ ᨠᩥᨬ᩠ᨧᩥ ᩈᨾᩩᨴᨿᨵᨾ᩠ᨾᩴ ᩈᨻ᩠ᨻᩴ ᨲᩴ ᨶᩥᩁᩮᩣᨵᨵᨾ᩠ᨾᨶ᩺”ᨲᩥ. ᨲᩮ ᨴᩥᨭ᩠ᨮᨵᨾ᩠ᨾᩣ ᨸᨲ᩠ᨲᨵᨾ᩠ᨾᩣ ᩅᩥᨴᩥᨲᨵᨾ᩠ᨾᩣ ᨸᩁᩥᨿᩮᩣᨣᩤᩊ᩠ᩉᨵᨾ᩠ᨾᩣ ᨲᩥᨱ᩠ᨱᩅᩥᨧᩥᨠᩥᨧ᩠ᨨᩣ ᩅᩥᨣᨲᨠᨳᩴᨠᨳᩣ ᩅᩮᩈᩣᩁᨩ᩠ᨩᨸ᩠ᨸᨲ᩠ᨲᩣ ᩋᨸᩁᨸ᩠ᨸᨧ᩠ᨧᨿᩣ ᩈᨲ᩠ᨳᩩᩈᩣᩈᨶᩮ ᨽᨣᩅᨶ᩠ᨲᩴ ᩑᨲᨴᩅᩮᩤᨧᩩᩴ—  “ᩋᨽᩥᨠ᩠ᨠᨶ᩠ᨲᩴ, ᨽᨶ᩠ᨲᩮ, ᩋᨽᩥᨠ᩠ᨠᨶ᩠ᨲᩴ, ᨽᨶ᩠ᨲᩮ. ᩈᩮᨿ᩠ᨿᨳᩣᨸᩥ, ᨽᨶ᩠ᨲᩮ, ᨶᩥᨠ᩠ᨠᩩᨩ᩠ᨩᩥᨲᩴ ᩅᩤ ᩏᨠ᩠ᨠᩩᨩ᩠ᨩᩮᨿ᩠ᨿ, ᨸᨭᩥᨧ᩠ᨨᨶ᩠ᨶᩴ ᩅᩤ ᩅᩥᩅᩁᩮᨿ᩠ᨿ, ᨾᩪᩊ᩠ᩉᩔ ᩅᩤ ᨾᨣ᩠ᨣᩴ ᩋᩣᨧᩥᨠ᩠ᨡᩮᨿ᩠ᨿ, ᩋᨶ᩠ᨵᨠᩣᩁᩮ ᩅᩤ ᨲᩮᩃᨸᨩ᩠ᨩᩮᩣᨲᩴ ᨵᩤᩁᩮᨿ᩠ᨿ—  ‘ᨧᨠ᩠ᨡᩩᨾᨶ᩠ᨲᩮᩣ ᩁᩪᨸᩣᨶᩥ ᨴᨠ᩠ᨡᨶ᩠ᨲᩦ’ᨲᩥ; ᩑᩅᨾᩮᩅᩴ ᨽᨣᩅᨲᩣ ᩋᨶᩮᨠᨸᩁᩥᨿᩣᨿᩮᨶ ᨵᨾ᩠ᨾᩮᩣ ᨸᨠᩣᩈᩥᨲᩮᩣ. ᩑᨲᩮ ᨾᨿᩴ, ᨽᨶ᩠ᨲᩮ, ᨽᨣᩅᨶ᩠ᨲᩴ ᩈᩁᨱᩴ ᨣᨧ᩠ᨨᩣᨾ. ᨵᨾ᩠ᨾᨬ᩠ᨧ, ᨽᩥᨠ᩠ᨡᩩᩈᩴᨥᨬ᩠ᨧ. ᩏᨸᩣᩈᨠᩮ ᨶᩮᩣ ᨽᨣᩅᩤ ᨵᩤᩁᩮᨲᩩ ᩋᨩ᩠ᨩᨲᨣ᩠ᨣᩮ ᨸᩣᨱᩩᨸᩮᨲᩮ ᩈᩁᨱᩴ ᨣᨲᩮ”ᨲᩥ.

</Paragraph>
</Division>

<TableOfContents book="vi-maha" section="5.1">
* [5.1.1 ᩈᩮᩣᨱᩔᨸᨻ᩠ᨻᨩ᩠ᨩᩣ](5-1/5-1-1)
</TableOfContents>