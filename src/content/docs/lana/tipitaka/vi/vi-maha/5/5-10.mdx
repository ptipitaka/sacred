---
title: "5.10 ᨣᩥᩉᩥᩅᩥᨠᨲᩣᨶᩩᨬ᩠ᨬᩣᨲᩣᨴᩥ"
tableOfContents: false
sidebar:
  order: 2
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="256" book="vi-maha">

<Paragraph number="1172" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨾᨶᩩᩔᩣᨶᩴ ᨾᨬ᩠ᨧᨾ᩠ᨸᩥ ᨸᩦᨮᨾ᩠ᨸᩥ ᨧᨾ᩠ᨾᩮᩣᨶᨴ᩠ᨵᩤᨶᩥ ᩉᩮᩣᨶ᩠ᨲᩥ, ᨧᨾ᩠ᨾᩅᩥᨶᨴ᩠ᨵᩤᨶᩥ. ᨽᩥᨠ᩠ᨡᩪ ᨠᩩᨠ᩠ᨠᩩᨧ᩠ᨧᩣᨿᨶ᩠ᨲᩣ ᨶᩣᨽᩥᨶᩥᩈᩦᨴᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨣᩥᩉᩥᩅᩥᨠᨲᩴ ᩋᨽᩥᨶᩥᩈᩦᨴᩥᨲᩩᩴ, ᨶ ᨲ᩠ᩅᩮᩅ ᩋᨽᩥᨶᩥᨸᨩ᩠ᨩᩥᨲᩩᨶ᩺”ᨲᩥ.
</Paragraph>

<Paragraph number="1173" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩅᩥᩉᩣᩁᩣ ᨧᨾ᩠ᨾᩅᨴ᩠ᨵᩮᩉᩥ ᩒᨣᩩᨾ᩠ᨹᩥᨿᨶ᩠ᨲᩥ. ᨽᩥᨠ᩠ᨡᩪ ᨠᩩᨠ᩠ᨠᩩᨧ᩠ᨧᩣᨿᨶ᩠ᨲᩣ ᨶᩣᨽᩥᨶᩥᩈᩦᨴᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨻᨶ᩠ᨵᨶᨾᨲ᩠ᨲᩴ ᩋᨽᩥᨶᩥᩈᩦᨴᩥᨲᩩᨶ᩺”ᨲᩥ.
</Paragraph>

<Paragraph number="1174" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᩈᩮᩫᩣᨸᩣᩉᨶᩣ ᨣᩤᨾᩴ ᨸᩅᩥᩈᨶ᩠ᨲᩥ. ᨾᨶᩩᩔᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᩈᩮᨿ᩠ᨿᨳᩣᨸᩥ ᨣᩥᩉᩦ ᨠᩣᨾᨽᩮᩣᨣᩥᨶᩮᩣ”ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᩈᩮᩫᩣᨸᩣᩉᨶᩮᨶ ᨣᩤᨾᩮᩣ ᨸᩅᩥᩈᩥᨲᨻ᩠ᨻᩮᩣ. ᨿᩮᩣ ᨸᩅᩥᩈᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>

<Paragraph number="1175" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᨣᩥᩃᩣᨶᩮᩣ ᩉᩮᩣᨲᩥ, ᨶ ᩈᨠ᩠ᨠᩮᩣᨲᩥ ᩅᩥᨶᩣ ᩏᨸᩣᩉᨶᩮᨶ ᨣᩤᨾᩴ ᨸᩅᩥᩈᩥᨲᩩᩴ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨣᩥᩃᩣᨶᩮᨶ ᨽᩥᨠ᩠ᨡᩩᨶᩣ ᩈᩮᩫᩣᨸᩣᩉᨶᩮᨶ ᨣᩤᨾᩴ ᨸᩅᩥᩈᩥᨲᩩᨶ᩺”ᨲᩥ.
</Paragraph>
</Division>