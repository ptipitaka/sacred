---
title: "5.3 ᩈᨻ᩠ᨻᨶᩦᩃᩥᨠᩣᨴᩥᨸᨭᩥᨠ᩠ᨡᩮᨸ"
tableOfContents: false
sidebar:
  order: 6
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="246" book="vi-maha">

<Paragraph number="1148" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᩈᨻ᩠ᨻᨶᩦᩃᩥᨠᩣ ᩏᨸᩣᩉᨶᩣᨿᩮᩣ ᨵᩤᩁᩮᨶ᩠ᨲᩥ …ᨸᩮ…  ᩈᨻ᩠ᨻᨸᩦᨲᩥᨠᩣ ᩏᨸᩣᩉᨶᩣᨿᩮᩣ ᨵᩤᩁᩮᨶ᩠ᨲᩥ…  ᩈᨻ᩠ᨻᩃᩮᩣᩉᩥᨲᩥᨠᩣ ᩏᨸᩣᩉᨶᩣᨿᩮᩣ ᨵᩤᩁᩮᨶ᩠ᨲᩥ…  ᩈᨻ᩠ᨻᨾᨬ᩠ᨩᩥᨭ᩠ᨮᩥᨠᩣ ᩏᨸᩣᩉᨶᩣᨿᩮᩣ ᨵᩤᩁᩮᨶ᩠ᨲᩥ…  ᩈᨻ᩠ᨻᨠᨱ᩠ᩉᩣ ᩏᨸᩣᩉᨶᩣᨿᩮᩣ ᨵᩤᩁᩮᨶ᩠ᨲᩥ…  ᩈᨻ᩠ᨻᨾᩉᩣᩁᩘᨣᩁᨲ᩠ᨲᩣ ᩏᨸᩣᩉᨶᩣᨿᩮᩣ ᨵᩤᩁᩮᨶ᩠ᨲᩥ…  ᩈᨻ᩠ᨻᨾᩉᩣᨶᩣᨾᩁᨲ᩠ᨲᩣ ᩏᨸᩣᩉᨶᩣᨿᩮᩣ ᨵᩤᩁᩮᨶ᩠ᨲᩥ. ᨾᨶᩩᩔᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᩈᩮᨿ᩠ᨿᨳᩣᨸᩥ ᨣᩥᩉᩦ ᨠᩣᨾᨽᩮᩣᨣᩥᨶᩮᩣ”ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᩈᨻ᩠ᨻᨶᩦᩃᩥᨠᩣ ᩏᨸᩣᩉᨶᩣ ᨵᩤᩁᩮᨲᨻ᩠ᨻᩣ …ᨸᩮ…  ᨶ ᩈᨻ᩠ᨻᨸᩦᨲᩥᨠᩣ ᩏᨸᩣᩉᨶᩣ ᨵᩤᩁᩮᨲᨻ᩠ᨻᩣ, ᨶ ᩈᨻ᩠ᨻᩃᩮᩣᩉᩥᨲᩥᨠᩣ ᩏᨸᩣᩉᨶᩣ ᨵᩤᩁᩮᨲᨻ᩠ᨻᩣ, ᨶ ᩈᨻ᩠ᨻᨾᨬ᩠ᨩᩥᨭ᩠ᨮᩥᨠᩣ ᩏᨸᩣᩉᨶᩣ ᨵᩤᩁᩮᨲᨻ᩠ᨻᩣ, ᨶ ᩈᨻ᩠ᨻᨠᨱ᩠ᩉᩣ ᩏᨸᩣᩉᨶᩣ ᨵᩤᩁᩮᨲᨻ᩠ᨻᩣ, ᨶ ᩈᨻ᩠ᨻᨾᩉᩣᩁᩘᨣᩁᨲ᩠ᨲᩣ ᩏᨸᩣᩉᨶᩣ ᨵᩤᩁᩮᨲᨻ᩠ᨻᩣ, ᨶ ᩈᨻ᩠ᨻᨾᩉᩣᨶᩣᨾᩁᨲ᩠ᨲᩣ ᩏᨸᩣᩉᨶᩣ ᨵᩤᩁᩮᨲᨻ᩠ᨻᩣ. ᨿᩮᩣ ᨵᩤᩁᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>

<Paragraph number="1149" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᨶᩦᩃᨠᩅᨴ᩠ᨵᩥᨠᩣ ᩏᨸᩣᩉᨶᩣᨿᩮᩣ ᨵᩤᩁᩮᨶ᩠ᨲᩥ …ᨸᩮ…  ᨸᩦᨲᨠᩅᨴ᩠ᨵᩥᨠᩣ ᩏᨸᩣᩉᨶᩣᨿᩮᩣ ᨵᩤᩁᩮᨶ᩠ᨲᩥ, ᩃᩮᩣᩉᩥᨲᨠᩅᨴ᩠ᨵᩥᨠᩣ ᩏᨸᩣᩉᨶᩣᨿᩮᩣ ᨵᩤᩁᩮᨶ᩠ᨲᩥ, ᨾᨬ᩠ᨩᩥᨭ᩠ᨮᩥᨠᩅᨴ᩠ᨵᩥᨠᩣ ᩏᨸᩣᩉᨶᩣᨿᩮᩣ ᨵᩤᩁᩮᨶ᩠ᨲᩥ, ᨠᨱ᩠ᩉᩅᨴ᩠ᨵᩥᨠᩣ ᩏᨸᩣᩉᨶᩣᨿᩮᩣ ᨵᩤᩁᩮᨶ᩠ᨲᩥ, ᨾᩉᩣᩁᩘᨣᩁᨲ᩠ᨲᩅᨴ᩠ᨵᩥᨠᩣ ᩏᨸᩣᩉᨶᩣᨿᩮᩣ ᨵᩤᩁᩮᨶ᩠ᨲᩥ, ᨾᩉᩣᨶᩣᨾᩁᨲ᩠ᨲᩅᨴ᩠ᨵᩥᨠᩣ ᩏᨸᩣᩉᨶᩣᨿᩮᩣ ᨵᩤᩁᩮᨶ᩠ᨲᩥ. ᨾᨶᩩᩔᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᩈᩮᨿ᩠ᨿᨳᩣᨸᩥ ᨣᩥᩉᩦ ᨠᩣᨾᨽᩮᩣᨣᩥᨶᩮᩣ”ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᨶᩦᩃᨠᩅᨴ᩠ᨵᩥᨠᩣ ᩏᨸᩣᩉᨶᩣ ᨵᩤᩁᩮᨲᨻ᩠ᨻᩣ …ᨸᩮ…  ᨶ ᨸᩦᨲᨠᩅᨴ᩠ᨵᩥᨠᩣ ᩏᨸᩣᩉᨶᩣ ᨵᩤᩁᩮᨲᨻ᩠ᨻᩣ, ᨶ ᩃᩮᩣᩉᩥᨲᨠᩅᨴ᩠ᨵᩥᨠᩣ ᩏᨸᩣᩉᨶᩣ ᨵᩤᩁᩮᨲᨻ᩠ᨻᩣ, ᨶ ᨾᨬ᩠ᨩᩥᨭ᩠ᨮᩥᨠᩅᨴ᩠ᨵᩥᨠᩣ ᩏᨸᩣᩉᨶᩣ ᨵᩤᩁᩮᨲᨻ᩠ᨻᩣ, ᨶ ᨠᨱ᩠ᩉᩅᨴ᩠ᨵᩥᨠᩣ ᩏᨸᩣᩉᨶᩣ ᨵᩤᩁᩮᨲᨻ᩠ᨻᩣ, ᨶ ᨾᩉᩣᩁᩘᨣᩁᨲ᩠ᨲᩅᨴ᩠ᨵᩥᨠᩣ ᩏᨸᩣᩉᨶᩣ ᨵᩤᩁᩮᨲᨻ᩠ᨻᩣ, ᨶ ᨾᩉᩣᨶᩣᨾᩁᨲ᩠ᨲᩅᨴ᩠ᨵᩥᨠᩣ ᩏᨸᩣᩉᨶᩣ ᨵᩤᩁᩮᨲᨻ᩠ᨻᩣ. ᨿᩮᩣ ᨵᩤᩁᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>

<Paragraph number="1150" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᨡᩃᩖᨠᨻᨴ᩠ᨵᩤ ᩏᨸᩣᩉᨶᩣᨿᩮᩣ ᨵᩤᩁᩮᨶ᩠ᨲᩥ …ᨸᩮ…  ᨸᩩᨭᨻᨴ᩠ᨵᩤ ᩏᨸᩣᩉᨶᩣᨿᩮᩣ ᨵᩤᩁᩮᨶ᩠ᨲᩥ, ᨸᩣᩃᩥᨣᩩᨱ᩠ᨮᩥᨾᩣ ᩏᨸᩣᩉᨶᩣᨿᩮᩣ ᨵᩤᩁᩮᨶ᩠ᨲᩥ, ᨲᩪᩃᨸᩩᨱ᩠ᨱᩥᨠᩣ ᩏᨸᩣᩉᨶᩣᨿᩮᩣ ᨵᩤᩁᩮᨶ᩠ᨲᩥ, ᨲᩥᨲ᩠ᨲᩥᩁᨸᨲ᩠ᨲᩥᨠᩣ ᩏᨸᩣᩉᨶᩣᨿᩮᩣ ᨵᩤᩁᩮᨶ᩠ᨲᩥ, ᨾᩮᨱ᩠ᨯᩅᩥᩈᩣᨱᩅᨴ᩠ᨵᩥᨠᩣ ᩏᨸᩣᩉᨶᩣᨿᩮᩣ ᨵᩤᩁᩮᨶ᩠ᨲᩥ, ᩋᨩᩅᩥᩈᩣᨱᩅᨴ᩠ᨵᩥᨠᩣ ᩏᨸᩣᩉᨶᩣᨿᩮᩣ ᨵᩤᩁᩮᨶ᩠ᨲᩥ, ᩅᩥᨧ᩠ᨨᩥᨠᩣᩊᩥᨠᩣ ᩏᨸᩣᩉᨶᩣᨿᩮᩣ ᨵᩤᩁᩮᨶ᩠ᨲᩥ, ᨾᩮᩣᩁᨸᩥᨬ᩠ᨨᨸᩁᩥᩈᩥᨻ᩠ᨻᩥᨲᩣ ᩏᨸᩣᩉᨶᩣᨿᩮᩣ ᨵᩤᩁᩮᨶ᩠ᨲᩥ, ᨧᩥᨲᩕᩣ ᩏᨸᩣᩉᨶᩣᨿᩮᩣ ᨵᩤᩁᩮᨶ᩠ᨲᩥ. ᨾᨶᩩᩔᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᩈᩮᨿ᩠ᨿᨳᩣᨸᩥ ᨣᩥᩉᩦ ᨠᩣᨾᨽᩮᩣᨣᩥᨶᩮᩣ”ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᨡᩃᩖᨠᨻᨴ᩠ᨵᩤ ᩏᨸᩣᩉᨶᩣ ᨵᩤᩁᩮᨲᨻ᩠ᨻᩣ …ᨸᩮ…  ᨶ ᨸᩩᨭᨻᨴ᩠ᨵᩤ ᩏᨸᩣᩉᨶᩣ ᨵᩤᩁᩮᨲᨻ᩠ᨻᩣ, ᨶ ᨸᩣᩃᩥᨣᩩᨱ᩠ᨮᩥᨾᩣ ᩏᨸᩣᩉᨶᩣ ᨵᩤᩁᩮᨲᨻ᩠ᨻᩣ, ᨶ ᨲᩪᩃᨸᩩᨱ᩠ᨱᩥᨠᩣ ᩏᨸᩣᩉᨶᩣ ᨵᩤᩁᩮᨲᨻ᩠ᨻᩣ, ᨶ ᨲᩥᨲ᩠ᨲᩥᩁᨸᨲ᩠ᨲᩥᨠᩣ ᩏᨸᩣᩉᨶᩣ ᨵᩤᩁᩮᨲᨻ᩠ᨻᩣ, ᨶ ᨾᩮᨱ᩠ᨯᩅᩥᩈᩣᨱᩅᨴ᩠ᨵᩥᨠᩣ ᩏᨸᩣᩉᨶᩣ ᨵᩤᩁᩮᨲᨻ᩠ᨻᩣ, ᨶ ᩋᨩᩅᩥᩈᩣᨱᩅᨴ᩠ᨵᩥᨠᩣ ᩏᨸᩣᩉᨶᩣ ᨵᩤᩁᩮᨲᨻ᩠ᨻᩣ, ᨶ ᩅᩥᨧ᩠ᨨᩥᨠᩣᩊᩥᨠᩣ ᩏᨸᩣᩉᨶᩣ ᨵᩤᩁᩮᨲᨻ᩠ᨻᩣ, ᨶ ᨾᩮᩣᩁᨸᩥᨬ᩠ᨨᨸᩁᩥᩈᩥᨻ᩠ᨻᩥᨲᩣ ᩏᨸᩣᩉᨶᩣ ᨵᩤᩁᩮᨲᨻ᩠ᨻᩣ, ᨶ ᨧᩥᨲᩕᩣ ᩏᨸᩣᩉᨶᩣ ᨵᩤᩁᩮᨲᨻ᩠ᨻᩣ. ᨿᩮᩣ ᨵᩤᩁᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>

<Paragraph number="1151" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᩈᩦᩉᨧᨾ᩠ᨾᨸᩁᩥᨠ᩠ᨡᨭᩣ ᩏᨸᩣᩉᨶᩣᨿᩮᩣ ᨵᩤᩁᩮᨶ᩠ᨲᩥ …ᨸᩮ…  ᨻ᩠ᨿᨣ᩠ᨥᨧᨾ᩠ᨾᨸᩁᩥᨠ᩠ᨡᨭᩣ ᩏᨸᩣᩉᨶᩣᨿᩮᩣ ᨵᩤᩁᩮᨶ᩠ᨲᩥ, ᨴᩦᨸᩥᨧᨾ᩠ᨾᨸᩁᩥᨠ᩠ᨡᨭᩣ ᩏᨸᩣᩉᨶᩣᨿᩮᩣ ᨵᩤᩁᩮᨶ᩠ᨲᩥ, ᩋᨩᩥᨶᨧᨾ᩠ᨾᨸᩁᩥᨠ᩠ᨡᨭᩣ ᩏᨸᩣᩉᨶᩣᨿᩮᩣ ᨵᩤᩁᩮᨶ᩠ᨲᩥ, ᩏᨴ᩠ᨴᨧᨾ᩠ᨾᨸᩁᩥᨠ᩠ᨡᨭᩣ ᩏᨸᩣᩉᨶᩣᨿᩮᩣ ᨵᩤᩁᩮᨶ᩠ᨲᩥ, ᨾᨩ᩠ᨩᩣᩁᨧᨾ᩠ᨾᨸᩁᩥᨠ᩠ᨡᨭᩣ ᩏᨸᩣᩉᨶᩣᨿᩮᩣ ᨵᩤᩁᩮᨶ᩠ᨲᩥ, ᨠᩣᩊᨠᨧᨾ᩠ᨾᨸᩁᩥᨠ᩠ᨡᨭᩣ ᩏᨸᩣᩉᨶᩣᨿᩮᩣ ᨵᩤᩁᩮᨶ᩠ᨲᩥ, ᩃᩩᩅᨠᨧᨾ᩠ᨾᨸᩁᩥᨠ᩠ᨡᨭᩣ ᩏᨸᩣᩉᨶᩣᨿᩮᩣ ᨵᩤᩁᩮᨶ᩠ᨲᩥ. ᨾᨶᩩᩔᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᩈᩮᨿ᩠ᨿᨳᩣᨸᩥ ᨣᩥᩉᩦ ᨠᩣᨾᨽᩮᩣᨣᩥᨶᩮᩣ”ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᩈᩦᩉᨧᨾ᩠ᨾᨸᩁᩥᨠ᩠ᨡᨭᩣ ᩏᨸᩣᩉᨶᩣ ᨵᩤᩁᩮᨲᨻ᩠ᨻᩣ …ᨸᩮ…  ᨶ ᨻ᩠ᨿᨣ᩠ᨥᨧᨾ᩠ᨾᨸᩁᩥᨠ᩠ᨡᨭᩣ ᩏᨸᩣᩉᨶᩣ ᨵᩤᩁᩮᨲᨻ᩠ᨻᩣ, ᨶ ᨴᩦᨸᩥᨧᨾ᩠ᨾᨸᩁᩥᨠ᩠ᨡᨭᩣ ᩏᨸᩣᩉᨶᩣ ᨵᩤᩁᩮᨲᨻ᩠ᨻᩣ, ᨶ ᩋᨩᩥᨶᨧᨾ᩠ᨾᨸᩁᩥᨠ᩠ᨡᨭᩣ ᩏᨸᩣᩉᨶᩣ ᨵᩤᩁᩮᨲᨻ᩠ᨻᩣ, ᨶ ᩏᨴ᩠ᨴᨧᨾ᩠ᨾᨸᩁᩥᨠ᩠ᨡᨭᩣ ᩏᨸᩣᩉᨶᩣ ᨵᩤᩁᩮᨲᨻ᩠ᨻᩣ, ᨶ ᨾᨩ᩠ᨩᩣᩁᨧᨾ᩠ᨾᨸᩁᩥᨠ᩠ᨡᨭᩣ ᩏᨸᩣᩉᨶᩣ ᨵᩤᩁᩮᨲᨻ᩠ᨻᩣ, ᨶ ᨠᩣᩊᨠᨧᨾ᩠ᨾᨸᩁᩥᨠ᩠ᨡᨭᩣ ᩏᨸᩣᩉᨶᩣ ᨵᩤᩁᩮᨲᨻ᩠ᨻᩣ, ᨶ ᩃᩩᩅᨠᨧᨾ᩠ᨾᨸᩁᩥᨠ᩠ᨡᨭᩣ ᩏᨸᩣᩉᨶᩣ ᨵᩤᩁᩮᨲᨻ᩠ᨻᩣ. ᨿᩮᩣ ᨵᩤᩁᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>
</Division>