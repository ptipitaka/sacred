---
title: "5.7 ᨿᩣᨶᩣᨴᩥᨸᨭᩥᨠ᩠ᨡᩮᨸ"
tableOfContents: false
sidebar:
  order: 10
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="253" book="vi-maha">

<Paragraph number="1165" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᨿᩣᨶᩮᨶ ᨿᩣᨿᨶ᩠ᨲᩥ, ᩍᨲ᩠ᨳᩥᨿᩩᨲ᩠ᨲᩮᨶᨸᩥ ᨸᩩᩁᩥᩈᨶ᩠ᨲᩁᩮᨶ, ᨸᩩᩁᩥᩈᨿᩩᨲ᩠ᨲᩮᨶᨸᩥ ᩍᨲ᩠ᨳᨶ᩠ᨲᩁᩮᨶ. ᨾᨶᩩᩔᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᩈᩮᨿ᩠ᨿᨳᩣᨸᩥ ᨣᩘᨣᩤᨾᩉᩥᨿᩣᨿᩣ”ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᨿᩣᨶᩮᨶ ᨿᩣᨿᩥᨲᨻ᩠ᨻᩴ. ᨿᩮᩣ ᨿᩣᨿᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>

<Paragraph number="1166" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᨠᩮᩣᩈᩃᩮᩈᩩ ᨩᨶᨸᨴᩮ ᩈᩣᩅᨲ᩠ᨳᩥᩴ ᨣᨧ᩠ᨨᨶ᩠ᨲᩮᩣ ᨽᨣᩅᨶ᩠ᨲᩴ ᨴᩔᨶᩣᨿ ᩋᨶ᩠ᨲᩁᩣᨾᨣ᩠ᨣᩮ ᨣᩥᩃᩣᨶᩮᩣ ᩉᩮᩣᨲᩥ. ᩋᨳ ᨡᩮᩣ ᩈᩮᩣ ᨽᩥᨠ᩠ᨡᩩ ᨾᨣ᩠ᨣᩤ ᩒᨠ᩠ᨠᨾ᩠ᨾ ᩋᨬ᩠ᨬᨲᩁᩈ᩠ᨾᩥᩴ ᩁᩩᨠ᩠ᨡᨾᩪᩃᩮ ᨶᩥᩈᩦᨴᩥ. ᨾᨶᩩᩔᩣ ᨲᩴ ᨽᩥᨠ᩠ᨡᩩᩴ ᨴᩥᩈ᩠ᩅᩣ ᩑᨲᨴᩅᩮᩤᨧᩩᩴ—  “ᨠᩉᩴ, ᨽᨶ᩠ᨲᩮ, ᩋᨿ᩠ᨿᩮᩣ ᨣᨾᩥᩔᨲᩦ”ᨲᩥ? “ᩈᩣᩅᨲ᩠ᨳᩥᩴ ᨡᩮᩣ ᩋᩉᩴ, ᩋᩣᩅᩩᩈᩮᩣ, ᨣᨾᩥᩔᩣᨾᩥ ᨽᨣᩅᨶ᩠ᨲᩴ ᨴᩔᨶᩣᨿᩣ”ᨲᩥ. “ᩑᩉᩥ, ᨽᨶ᩠ᨲᩮ, ᨣᨾᩥᩔᩣᨾᩣ”ᨲᩥ. “ᨶᩣᩉᩴ, ᩋᩣᩅᩩᩈᩮᩣ, ᩈᨠ᩠ᨠᩮᩣᨾᩥ, ᨣᩥᩃᩣᨶᩮᩣᨾ᩠ᩉᩦ”ᨲᩥ. “ᩑᩉᩥ, ᨽᨶ᩠ᨲᩮ, ᨿᩣᨶᩴ ᩋᨽᩥᩁᩩᩉᩣ”ᨲᩥ. “ᩋᩃᩴ, ᩋᩣᩅᩩᩈᩮᩣ, ᨸᨭᩥᨠ᩠ᨡᩥᨲ᩠ᨲᩴ ᨽᨣᩅᨲᩣ ᨿᩣᨶᨶ᩺”ᨲᩥ ᨠᩩᨠ᩠ᨠᩩᨧ᩠ᨧᩣᨿᨶ᩠ᨲᩮᩣ ᨿᩣᨶᩴ ᨶᩣᨽᩥᩁᩩᩉᩥ. ᩋᨳ ᨡᩮᩣ ᩈᩮᩣ ᨽᩥᨠ᩠ᨡᩩ ᩈᩣᩅᨲ᩠ᨳᩥᩴ ᨣᨶ᩠ᨲ᩠ᩅᩣ ᨽᩥᨠ᩠ᨡᩪᨶᩴ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩥ. ᨽᩥᨠ᩠ᨡᩪ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨣᩥᩃᩣᨶᩔ ᨿᩣᨶᨶ᩺”ᨲᩥ. ᩋᨳ ᨡᩮᩣ ᨽᩥᨠ᩠ᨡᩪᨶᩴ ᩑᨲᨴᩉᩮᩣᩈᩥ—  “ᩍᨲ᩠ᨳᩥᨿᩩᨲ᩠ᨲᩴ ᨶᩩ ᨡᩮᩣ ᨸᩩᩁᩥᩈᨿᩩᨲ᩠ᨲᩴ ᨶᩩ ᨡᩮᩣ”ᨲᩥ? ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨸᩩᩁᩥᩈᨿᩩᨲ᩠ᨲᩴ ᩉᨲ᩠ᨳᩅᨭ᩠ᨭᨠᨶ᩺”ᨲᩥ.
</Paragraph>

<Paragraph number="1167" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩔ ᨽᩥᨠ᩠ᨡᩩᨶᩮᩣ ᨿᩣᨶᩩᨣ᩠ᨥᩣᨲᩮᨶ ᨻᩣᩊ᩠ᩉᨲᩁᩴ ᩋᨹᩣᩈᩩ ᩋᩉᩮᩣᩈᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩈᩥᩅᩥᨠᩴ ᨸᩣᨭᩘᨠᩥᨶ᩺”ᨲᩥ.
</Paragraph>
</Division>