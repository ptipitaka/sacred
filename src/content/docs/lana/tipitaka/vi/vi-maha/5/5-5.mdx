---
title: "5.5 ᩋᨩ᩠ᨫᩣᩁᩣᨾᩮᩏᨸᩣᩉᨶᨸᨭᩥᨠ᩠ᨡᩮᨸ"
tableOfContents: false
sidebar:
  order: 8
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="248" book="vi-maha">

<Paragraph number="1153" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᨣᩅᩤ ᩋᨩ᩠ᨫᩮᩣᨠᩣᩈᩮ ᩋᨶᩩᨸᩣᩉᨶᩮᩣ ᨧᩘᨠᨾᨲᩥ. “ᩈᨲ᩠ᨳᩣ ᩋᨶᩩᨸᩣᩉᨶᩮᩣ ᨧᩘᨠᨾᨲᩦ”ᨲᩥ—  ᨳᩮᩁᩣᨸᩥ ᨽᩥᨠ᩠ᨡᩪ ᩋᨶᩩᨸᩣᩉᨶᩣ ᨧᩘᨠᨾᨶ᩠ᨲᩥ. ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ, ᩈᨲ᩠ᨳᩁᩥ ᩋᨶᩩᨸᩣᩉᨶᩮ ᨧᩘᨠᨾᨾᩣᨶᩮ, ᨳᩮᩁᩮᩈᩩᨸᩥ ᨽᩥᨠ᩠ᨡᩪᩈᩩ ᩋᨶᩩᨸᩣᩉᨶᩮᩈᩩ ᨧᩘᨠᨾᨾᩣᨶᩮᩈᩩ, ᩈᩮᩫᩣᨸᩣᩉᨶᩣ ᨧᩘᨠᨾᨶ᩠ᨲᩥ. ᨿᩮ ᨲᩮ ᨽᩥᨠ᩠ᨡᩪ ᩋᨸ᩠ᨸᩥᨧ᩠ᨨᩣ …ᨸᩮ…  ᨲᩮ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ, ᩈᨲ᩠ᨳᩁᩥ ᩋᨶᩩᨸᩣᩉᨶᩮ ᨧᩘᨠᨾᨾᩣᨶᩮ, ᨳᩮᩁᩮᩈᩩᨸᩥ ᨽᩥᨠ᩠ᨡᩪᩈᩩ ᩋᨶᩩᨸᩣᩉᨶᩮᩈᩩ ᨧᩘᨠᨾᨾᩣᨶᩮᩈᩩ, ᩈᩮᩫᩣᨸᩣᩉᨶᩣ ᨧᩘᨠᨾᩥᩔᨶ᩠ᨲᩦ”ᨲᩥ. ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ …ᨸᩮ…  “ᩈᨧ᩠ᨧᩴ ᨠᩥᩁ, ᨽᩥᨠ᩠ᨡᩅᩮ, ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ, ᩈᨲ᩠ᨳᩁᩥ ᩋᨶᩩᨸᩣᩉᨶᩮ ᨧᩘᨠᨾᨾᩣᨶᩮ, ᨳᩮᩁᩮᩈᩩᨸᩥ ᨽᩥᨠ᩠ᨡᩪᩈᩩ ᩋᨶᩩᨸᩣᩉᨶᩮᩈᩩ ᨧᩘᨠᨾᨾᩣᨶᩮᩈᩩ, ᩈᩮᩫᩣᨸᩣᩉᨶᩣ ᨧᩘᨠᨾᨶ᩠ᨲᩦ”ᨲᩥ? “ᩈᨧ᩠ᨧᩴ, ᨽᨣᩅᩤ”ᨲᩥ. ᩅᩥᨣᩁᩉᩥ ᨻᩩᨴ᩠ᨵᩮᩤ ᨽᨣᩅᩤ …ᨸᩮ…  ᨠᨳᨬ᩠ᩉᩥ ᨶᩣᨾ ᨲᩮ, ᨽᩥᨠ᩠ᨡᩅᩮ, ᨾᩮᩣᨥᨸᩩᩁᩥᩈᩣ, ᩈᨲ᩠ᨳᩁᩥ ᩋᨶᩩᨸᩣᩉᨶᩮ ᨧᩘᨠᨾᨾᩣᨶᩮ, ᨳᩮᩁᩮᩈᩩᨸᩥ ᨽᩥᨠ᩠ᨡᩪᩈᩩ ᩋᨶᩩᨸᩣᩉᨶᩮᩈᩩ ᨧᩘᨠᨾᨾᩣᨶᩮᩈᩩ, ᩈᩮᩫᩣᨸᩣᩉᨶᩣ ᨧᩘᨠᨾᩥᩔᨶ᩠ᨲᩥ. ᩍᨾᩮ ᩉᩥ ᨶᩣᨾ, ᨽᩥᨠ᩠ᨡᩅᩮ, ᨣᩥᩉᩦ ᩒᨴᩤᨲᩅᨲ᩠ᨳᩅᩈᨶᨠᩣ ᩋᨽᩥᨩᩦᩅᨶᩥᨠᩔ ᩈᩥᨸ᩠ᨸᩔ ᨠᩣᩁᨱᩣ ᩋᩣᨧᩁᩥᨿᩮᩈᩩ ᩈᨣᩤᩁᩅᩤ ᩈᨸ᩠ᨸᨲᩥᩔᩣ ᩈᨽᩣᨣᩅᩩᨲ᩠ᨲᩥᨠᩣ ᩅᩥᩉᩁᩥᩔᨶ᩠ᨲᩥ. ᩍᨵ ᨡᩮᩣ ᨲᩴ, ᨽᩥᨠ᩠ᨡᩅᩮ, ᩈᩮᩣᨽᩮᨳ, ᨿᩴ ᨲᩩᨾ᩠ᩉᩮ ᩑᩅᩴ ᩈ᩠ᩅᩣᨠ᩠ᨡᩣᨲᩮ ᨵᨾ᩠ᨾᩅᩥᨶᨿᩮ ᨸᨻ᩠ᨻᨩᩥᨲᩣ ᩈᨾᩣᨶᩣ ᩋᩣᨧᩁᩥᨿᩮᩈᩩ ᩋᩣᨧᩁᩥᨿᨾᨲ᩠ᨲᩮᩈᩩ ᩏᨸᨩ᩠ᨫᩣᨿᩮᩈᩩ ᩏᨸᨩ᩠ᨫᩣᨿᨾᨲ᩠ᨲᩮᩈᩩ ᩋᨣᩤᩁᩅᩤ ᩋᨸ᩠ᨸᨲᩥᩔᩣ ᩋᩈᨽᩣᨣᩅᩩᨲ᩠ᨲᩥᨠᩣ ᩅᩥᩉᩁᩮᨿ᩠ᨿᩣᨳ. ᨶᩮᨲᩴ, ᨽᩥᨠ᩠ᨡᩅᩮ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ …ᨸᩮ…  ᩅᩥᨣᩁᩉᩥᨲ᩠ᩅᩣ …ᨸᩮ…  ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᨶ, ᨽᩥᨠ᩠ᨡᩅᩮ, ᩋᩣᨧᩁᩥᨿᩮᩈᩩ ᩋᩣᨧᩁᩥᨿᨾᨲ᩠ᨲᩮᩈᩩ ᩏᨸᨩ᩠ᨫᩣᨿᩮᩈᩩ ᩏᨸᨩ᩠ᨫᩣᨿᨾᨲ᩠ᨲᩮᩈᩩ ᩋᨶᩩᨸᩣᩉᨶᩮᩈᩩ ᨧᩘᨠᨾᨾᩣᨶᩮᩈᩩ ᩈᩮᩫᩣᨸᩣᩉᨶᩮᨶ ᨧᩘᨠᨾᩥᨲᨻ᩠ᨻᩴ. ᨿᩮᩣ ᨧᩘᨠᨾᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨶ ᨧ, ᨽᩥᨠ᩠ᨡᩅᩮ, ᩋᨩ᩠ᨫᩣᩁᩣᨾᩮ ᩏᨸᩣᩉᨶᩣ ᨵᩤᩁᩮᨲᨻ᩠ᨻᩣ. ᨿᩮᩣ ᨵᩤᩁᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>

</Division>
<Division number="249" book="vi-maha">

<Paragraph number="1154" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩔ ᨽᩥᨠ᩠ᨡᩩᨶᩮᩣ ᨸᩣᨴᨡᩥᩃᩣᨻᩣᨵᩮᩤ ᩉᩮᩣᨲᩥ. ᨲᩴ ᨽᩥᨠ᩠ᨡᩪ ᨸᩁᩥᨣ᩠ᨣᩉᩮᨲ᩠ᩅᩣ ᩏᨧ᩠ᨧᩣᩁᨾ᩠ᨸᩥ ᨸᩔᩣᩅᨾ᩠ᨸᩥ ᨶᩥᨠ᩠ᨡᩣᨾᩮᨶ᩠ᨲᩥ. ᩋᨴ᩠ᨴᩈᩣ ᨡᩮᩣ ᨽᨣᩅᩤ ᩈᩮᨶᩣᩈᨶᨧᩣᩁᩥᨠᩴ ᩋᩣᩉᩥᨱ᩠ᨯᨶ᩠ᨲᩮᩣ ᨲᩮ ᨽᩥᨠ᩠ᨡᩪ ᨲᩴ ᨽᩥᨠ᩠ᨡᩩᩴ ᨸᩁᩥᨣ᩠ᨣᩉᩮᨲ᩠ᩅᩣ ᩏᨧ᩠ᨧᩣᩁᨾ᩠ᨸᩥ ᨸᩔᩣᩅᨾ᩠ᨸᩥ ᨶᩥᨠ᩠ᨡᩣᨾᩮᨶ᩠ᨲᩮ, ᨴᩥᩈ᩠ᩅᩣᨶ ᨿᩮᨶ ᨲᩮ ᨽᩥᨠ᩠ᨡᩪ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᨲᩮ ᨽᩥᨠ᩠ᨡᩪ ᩑᨲᨴᩅᩮᩤᨧ—  “ᨠᩥᩴ ᩍᨾᩔ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩮᩣ ᩋᩣᨻᩣᨵᩮᩤ”ᨲᩥ? “ᩍᨾᩔ, ᨽᨶ᩠ᨲᩮ, ᩋᩣᨿᩈ᩠ᨾᨲᩮᩣ ᨸᩣᨴᨡᩥᩃᩣᨻᩣᨵᩮᩤ; ᩍᨾᩴ ᨾᨿᩴ ᨸᩁᩥᨣ᩠ᨣᩉᩮᨲ᩠ᩅᩣ ᩏᨧ᩠ᨧᩣᩁᨾ᩠ᨸᩥ ᨸᩔᩣᩅᨾ᩠ᨸᩥ ᨶᩥᨠ᩠ᨡᩣᨾᩮᨾᩣ”ᨲᩥ. ᩋᨳ ᨡᩮᩣ ᨽᨣᩅᩤ ᩑᨲᩈ᩠ᨾᩥᩴ ᨶᩥᨴᩤᨶᩮ ᩑᨲᩈ᩠ᨾᩥᩴ ᨸᨠᩁᨱᩮ ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨿᩔ ᨸᩣᨴᩤ ᩅᩤ ᨴᩩᨠ᩠ᨡᩣ, ᨸᩣᨴᩤ ᩅᩤ ᨹᩃᩥᨲᩣ, ᨸᩣᨴᨡᩥᩃᩮᩣ ᩅᩤ ᩋᩣᨻᩣᨵᩮᩤ ᩏᨸᩣᩉᨶᩴ ᨵᩤᩁᩮᨲᩩᨶ᩺”ᨲᩥ.
</Paragraph>

<Paragraph number="1155" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᩋᨵᩮᩤᨲᩮᩉᩥ ᨸᩣᨴᩮᩉᩥ ᨾᨬ᩠ᨧᨾ᩠ᨸᩥ ᨸᩦᨮᨾ᩠ᨸᩥ ᩋᨽᩥᩁᩩᩉᨶ᩠ᨲᩥ; ᨧᩦᩅᩁᨾ᩠ᨸᩥ ᩈᩮᨶᩣᩈᨶᨾ᩠ᨸᩥ ᨴᩩᩔᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ‘ᩍᨴᩤᨶᩥ ᨾᨬ᩠ᨧᩴ ᩅᩤ ᨸᩦᨮᩴ ᩅᩤ ᩋᨽᩥᩁᩩᩉᩥᩔᩣᨾᩦ’ᨲᩥ ᩏᨸᩣᩉᨶᩴ ᨵᩤᩁᩮᨲᩩᨶ᩺”ᨲᩥ.
</Paragraph>

<Paragraph number="1156" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᩁᨲ᩠ᨲᩥᨿᩣ ᩏᨸᩮᩣᩈᨳᨣ᩠ᨣᨾ᩠ᨸᩥ ᩈᨶ᩠ᨶᩥᩈᨩ᩠ᨩᨾ᩠ᨸᩥ ᨣᨧ᩠ᨨᨶ᩠ᨲᩣ ᩋᨶ᩠ᨵᨠᩣᩁᩮ ᨡᩣᨱᩩᨾ᩠ᨸᩥ ᨠᨱ᩠ᨭᨠᨾ᩠ᨸᩥ ᩋᨠ᩠ᨠᨾᨶ᩠ᨲᩥ; ᨸᩣᨴᩤ ᨴᩩᨠ᩠ᨡᩣ ᩉᩮᩣᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩋᨩ᩠ᨫᩣᩁᩣᨾᩮ ᩏᨸᩣᩉᨶᩴ ᨵᩤᩁᩮᨲᩩᩴ, ᩏᨠ᩠ᨠᩴ, ᨸᨴᩦᨸᩴ, ᨠᨲ᩠ᨲᩁᨴᨱ᩠ᨯᨶ᩺”ᨲᩥ.
</Paragraph>
</Division>