---
title: "5.9 ᩈᨻ᩠ᨻᨧᨾ᩠ᨾᨸᨭᩥᨠ᩠ᨡᩮᨸ"
tableOfContents: false
sidebar:
  order: 12
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="255" book="vi-maha">

<Paragraph number="1169" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ—  “ᨽᨣᩅᨲᩣ ᩏᨧ᩠ᨧᩣᩈᨿᨶᨾᩉᩣᩈᨿᨶᩣᨶᩥ ᨸᨭᩥᨠ᩠ᨡᩥᨲ᩠ᨲᩣᨶᩦᨲᩥ—  ᨾᩉᩣᨧᨾ᩠ᨾᩣᨶᩥ ᨵᩤᩁᩮᨶ᩠ᨲᩥ, ᩈᩦᩉᨧᨾ᩠ᨾᩴ ᨻ᩠ᨿᨣ᩠ᨥᨧᨾ᩠ᨾᩴ ᨴᩦᨸᩥᨧᨾ᩠ᨾᩴ. ᨲᩣᨶᩥ ᨾᨬ᩠ᨧᨸ᩠ᨸᨾᩣᨱᩮᨶᨸᩥ ᨨᩥᨶ᩠ᨶᩣᨶᩥ ᩉᩮᩣᨶ᩠ᨲᩥ, ᨸᩦᨮᨸ᩠ᨸᨾᩣᨱᩮᨶᨸᩥ ᨨᩥᨶ᩠ᨶᩣᨶᩥ ᩉᩮᩣᨶ᩠ᨲᩥ, ᩋᨶ᩠ᨲᩮᩣᨸᩥ ᨾᨬ᩠ᨧᩮ ᨸᨬ᩠ᨬᨲ᩠ᨲᩣᨶᩥ ᩉᩮᩣᨶ᩠ᨲᩥ, ᨻᩉᩥᨸᩥ ᨾᨬ᩠ᨧᩮ ᨸᨬ᩠ᨬᨲ᩠ᨲᩣᨶᩥ ᩉᩮᩣᨶ᩠ᨲᩥ, ᩋᨶ᩠ᨲᩮᩣᨸᩥ ᨸᩦᨮᩮ ᨸᨬ᩠ᨬᨲ᩠ᨲᩣᨶᩥ ᩉᩮᩣᨶ᩠ᨲᩥ, ᨻᩉᩥᨸᩥ ᨸᩦᨮᩮ ᨸᨬ᩠ᨬᨲ᩠ᨲᩣᨶᩥ ᩉᩮᩣᨶ᩠ᨲᩥ. ᨾᨶᩩᩔᩣ ᩅᩥᩉᩣᩁᨧᩣᩁᩥᨠᩴ ᩋᩣᩉᩥᨱ᩠ᨯᨶ᩠ᨲᩣ ᨸᩔᩥᨲ᩠ᩅᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᩈᩮᨿ᩠ᨿᨳᩣᨸᩥ ᨣᩥᩉᩦ ᨠᩣᨾᨽᩮᩣᨣᩥᨶᩮᩣ”ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᨾᩉᩣᨧᨾ᩠ᨾᩣᨶᩥ ᨵᩤᩁᩮᨲᨻ᩠ᨻᩣᨶᩥ, ᩈᩦᩉᨧᨾ᩠ᨾᩴ ᨻ᩠ᨿᨣ᩠ᨥᨧᨾ᩠ᨾᩴ ᨴᩦᨸᩥᨧᨾ᩠ᨾᩴ. ᨿᩮᩣ ᨵᩤᩁᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>

<Paragraph number="1170" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ—  “ᨽᨣᩅᨲᩣ ᨾᩉᩣᨧᨾ᩠ᨾᩣᨶᩥ ᨸᨭᩥᨠ᩠ᨡᩥᨲ᩠ᨲᩣᨶᩦ”ᨲᩥ—  ᨣᩮᩤᨧᨾ᩠ᨾᩣᨶᩥ ᨵᩤᩁᩮᨶ᩠ᨲᩥ. ᨲᩣᨶᩥ ᨾᨬ᩠ᨧᨸ᩠ᨸᨾᩣᨱᩮᨶᨸᩥ ᨨᩥᨶ᩠ᨶᩣᨶᩥ ᩉᩮᩣᨶ᩠ᨲᩥ, ᨸᩦᨮᨸ᩠ᨸᨾᩣᨱᩮᨶᨸᩥ ᨨᩥᨶ᩠ᨶᩣᨶᩥ ᩉᩮᩣᨶ᩠ᨲᩥ, ᩋᨶ᩠ᨲᩮᩣᨸᩥ ᨾᨬ᩠ᨧᩮ ᨸᨬ᩠ᨬᨲ᩠ᨲᩣᨶᩥ ᩉᩮᩣᨶ᩠ᨲᩥ, ᨻᩉᩥᨸᩥ ᨾᨬ᩠ᨧᩮ ᨸᨬ᩠ᨬᨲ᩠ᨲᩣᨶᩥ ᩉᩮᩣᨶ᩠ᨲᩥ, ᩋᨶ᩠ᨲᩮᩣᨸᩥ ᨸᩦᨮᩮ ᨸᨬ᩠ᨬᨲ᩠ᨲᩣᨶᩥ ᩉᩮᩣᨶ᩠ᨲᩥ, ᨻᩉᩥᨸᩥ ᨸᩦᨮᩮ ᨸᨬ᩠ᨬᨲ᩠ᨲᩣᨶᩥ ᩉᩮᩣᨶ᩠ᨲᩥ. ᩋᨬ᩠ᨬᨲᩁᩮᩣᨸᩥ ᨸᩣᨸᨽᩥᨠ᩠ᨡᩩ ᩋᨬ᩠ᨬᨲᩁᩔ ᨸᩣᨸᩩᨸᩣᩈᨠᩔ ᨠᩩᩃᩪᨸᨠᩮᩣ ᩉᩮᩣᨲᩥ. ᩋᨳ ᨡᩮᩣ ᩈᩮᩣ ᨸᩣᨸᨽᩥᨠ᩠ᨡᩩ ᨸᩩᨻ᩠ᨻᨱ᩠ᩉᩈᨾᨿᩴ ᨶᩥᩅᩤᩈᩮᨲ᩠ᩅᩣ ᨸᨲ᩠ᨲᨧᩦᩅᩁᨾᩣᨴᩤᨿ ᨿᩮᨶ ᨲᩔ ᨸᩣᨸᩩᨸᩣᩈᨠᩔ ᨶᩥᩅᩮᩈᨶᩴ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᨸᨬ᩠ᨬᨲ᩠ᨲᩮ ᩋᩣᩈᨶᩮ ᨶᩥᩈᩦᨴᩥ. ᩋᨳ ᨡᩮᩣ ᩈᩮᩣ ᨸᩣᨸᩩᨸᩣᩈᨠᩮᩣ ᨿᩮᨶ ᩈᩮᩣ ᨸᩣᨸᨽᩥᨠ᩠ᨡᩩ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᨲᩴ ᨸᩣᨸᨽᩥᨠ᩠ᨡᩩᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᨶᩥᩈᩦᨴᩥ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨲᩔ ᨸᩣᨸᩩᨸᩣᩈᨠᩔ ᩅᨧ᩠ᨨᨠᩮᩣ ᩉᩮᩣᨲᩥ ᨲᩁᩩᨱᨠᩮᩣ ᩋᨽᩥᩁᩪᨸᩮᩣ ᨴᩔᨶᩦᨿᩮᩣ ᨸᩣᩈᩣᨴᩥᨠᩮᩣ ᨧᩥᨲᩕᩮᩣ, ᩈᩮᨿ᩠ᨿᨳᩣᨸᩥ ᨴᩦᨸᩥᨧ᩠ᨨᩣᨸᩮᩣ. ᩋᨳ ᨡᩮᩣ ᩈᩮᩣ ᨸᩣᨸᨽᩥᨠ᩠ᨡᩩ ᨲᩴ ᩅᨧ᩠ᨨᨠᩴ ᩈᨠ᩠ᨠᨧ᩠ᨧᩴ ᩏᨸᨶᩥᨩ᩠ᨫᩣᨿᨲᩥ. ᩋᨳ ᨡᩮᩣ ᩈᩮᩣ ᨸᩣᨸᩩᨸᩣᩈᨠᩮᩣ ᨲᩴ ᨸᩣᨸᨽᩥᨠ᩠ᨡᩩᩴ ᩑᨲᨴᩅᩮᩤᨧ—  “ᨠᩥᩔ, ᨽᨶ᩠ᨲᩮ, ᩋᨿ᩠ᨿᩮᩣ ᩍᨾᩴ ᩅᨧ᩠ᨨᨠᩴ ᩈᨠ᩠ᨠᨧ᩠ᨧᩴ ᩏᨸᨶᩥᨩ᩠ᨫᩣᨿᨲᩦ”ᨲᩥ? “ᩋᨲ᩠ᨳᩮᩣ ᨾᩮ, ᩋᩣᩅᩩᩈᩮᩣ, ᩍᨾᩔ ᩅᨧ᩠ᨨᨠᩔ ᨧᨾ᩠ᨾᩮᨶᩣ”ᨲᩥ. ᩋᨳ ᨡᩮᩣ ᩈᩮᩣ ᨸᩣᨸᩩᨸᩣᩈᨠᩮᩣ ᨲᩴ ᩅᨧ᩠ᨨᨠᩴ ᩅᨵᩥᨲ᩠ᩅᩣ ᨧᨾ᩠ᨾᩴ ᩅᩥᨵᩩᨶᩥᨲ᩠ᩅᩣ ᨲᩔ ᨸᩣᨸᨽᩥᨠ᩠ᨡᩩᨶᩮᩣ ᨸᩣᨴᩤᩈᩥ. ᩋᨳ ᨡᩮᩣ ᩈᩮᩣ ᨸᩣᨸᨽᩥᨠ᩠ᨡᩩ ᨲᩴ ᨧᨾ᩠ᨾᩴ ᩈᩘᨥᩣᨭᩥᨿᩣ ᨸᨭᩥᨧ᩠ᨨᩣᨴᩮᨲ᩠ᩅᩣ ᩋᨣᨾᩣᩈᩥ. ᩋᨳ ᨡᩮᩣ ᩈᩣ ᨣᩤᩅᩦ ᩅᨧ᩠ᨨᨣᩥᨴ᩠ᨵᩥᨶᩦ ᨲᩴ ᨸᩣᨸᨽᩥᨠ᩠ᨡᩩᩴ ᨸᩥᨭ᩠ᨮᩥᨲᩮᩣ ᨸᩥᨭ᩠ᨮᩥᨲᩮᩣ ᩋᨶᩩᨻᨶ᩠ᨵᩥ. ᨽᩥᨠ᩠ᨡᩪ ᩑᩅᨾᩣᩉᩴᩈᩩ—  “ᨠᩥᩔ ᨲ᩠ᨿᩣᨿᩴ, ᩋᩣᩅᩩᩈᩮᩣ, ᨣᩤᩅᩦ ᨸᩥᨭ᩠ᨮᩥᨲᩮᩣ ᨸᩥᨭ᩠ᨮᩥᨲᩮᩣ ᩋᨶᩩᨻᨶ᩠ᨵᩦ”ᨲᩥ? “ᩋᩉᨾ᩠ᨸᩥ ᨡᩮᩣ, ᩋᩣᩅᩩᩈᩮᩣ, ᨶ ᨩᩣᨶᩣᨾᩥ ᨠᩮᨶ ᨾ᩠ᨿᩣᨿᩴ ᨣᩤᩅᩦ ᨸᩥᨭ᩠ᨮᩥᨲᩮᩣ ᨸᩥᨭ᩠ᨮᩥᨲᩮᩣ ᩋᨶᩩᨻᨶ᩠ᨵᩦ”ᨲᩥ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨲᩔ ᨸᩣᨸᨽᩥᨠ᩠ᨡᩩᨶᩮᩣ ᩈᩘᨥᩣᨭᩥ ᩃᩮᩣᩉᩥᨲᩮᨶ ᨾᨠ᩠ᨡᩥᨲᩣ ᩉᩮᩣᨲᩥ. ᨽᩥᨠ᩠ᨡᩪ ᩑᩅᨾᩣᩉᩴᩈᩩ—  “ᩋᨿᩴ ᨸᨶ ᨲᩮ, ᩋᩣᩅᩩᩈᩮᩣ, ᩈᩘᨥᩣᨭᩥ ᨠᩥᩴ ᨠᨲᩣ”ᨲᩥ? ᩋᨳ ᨡᩮᩣ ᩈᩮᩣ ᨸᩣᨸᨽᩥᨠ᩠ᨡᩩ ᨽᩥᨠ᩠ᨡᩪᨶᩴ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩥ. “ᨠᩥᩴ ᨸᨶ ᨲ᩠ᩅᩴ, ᩋᩣᩅᩩᩈᩮᩣ, ᨸᩣᨱᩣᨲᩥᨸᩣᨲᩮ ᩈᨾᩣᨴᨸᩮᩈᩦ”ᨲᩥ? “ᩑᩅᨾᩣᩅᩩᩈᩮᩣ”ᨲᩥ. ᨿᩮ ᨲᩮ ᨽᩥᨠ᩠ᨡᩪ ᩋᨸ᩠ᨸᩥᨧ᩠ᨨᩣ ᨲᩮ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᨽᩥᨠ᩠ᨡᩩ ᨸᩣᨱᩣᨲᩥᨸᩣᨲᩮ ᩈᨾᩣᨴᨸᩮᩔᨲᩥ, ᨶᨶᩩ ᨽᨣᩅᨲᩣ ᩋᨶᩮᨠᨸᩁᩥᨿᩣᨿᩮᨶ ᨸᩣᨱᩣᨲᩥᨸᩣᨲᩮᩣ ᨣᩁᩉᩥᨲᩮᩣ, ᨸᩣᨱᩣᨲᩥᨸᩣᨲᩣ ᩅᩮᩁᨾᨱᩦ ᨸᩈᨲ᩠ᨳᩣ”ᨲᩥ. ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ.
</Paragraph>

<Paragraph number="1171" book="vi-maha">
ᩋᨳ ᨡᩮᩣ ᨽᨣᩅᩤ ᩑᨲᩈ᩠ᨾᩥᩴ ᨶᩥᨴᩤᨶᩮ ᩑᨲᩈ᩠ᨾᩥᩴ ᨸᨠᩁᨱᩮ ᨽᩥᨠ᩠ᨡᩩᩈᩴᨥᩴ ᩈᨶ᩠ᨶᩥᨸᩣᨲᩣᨸᩮᨲ᩠ᩅᩣ ᨲᩴ ᨸᩣᨸᨽᩥᨠ᩠ᨡᩩᩴ ᨸᨭᩥᨸᩩᨧ᩠ᨨᩥ—  “ᩈᨧ᩠ᨧᩴ ᨠᩥᩁ ᨲ᩠ᩅᩴ, ᨽᩥᨠ᩠ᨡᩩ, ᨸᩣᨱᩣᨲᩥᨸᩣᨲᩮ ᩈᨾᩣᨴᨸᩮᩈᩦ”ᨲᩥ? “ᩈᨧ᩠ᨧᩴ, ᨽᨣᩅᩤ”ᨲᩥ …ᨸᩮ…  ᨠᨳᨬ᩠ᩉᩥ ᨶᩣᨾ ᨲ᩠ᩅᩴ, ᨾᩮᩣᨥᨸᩩᩁᩥᩈ, ᨸᩣᨱᩣᨲᩥᨸᩣᨲᩮ ᩈᨾᩣᨴᨸᩮᩔᩈᩥ, ᨶᨶᩩ ᨾᨿᩣ, ᨾᩮᩣᨥᨸᩩᩁᩥᩈ, ᩋᨶᩮᨠᨸᩁᩥᨿᩣᨿᩮᨶ ᨸᩣᨱᩣᨲᩥᨸᩣᨲᩮᩣ ᨣᩁᩉᩥᨲᩮᩣ, ᨸᩣᨱᩣᨲᩥᨸᩣᨲᩣ ᩅᩮᩁᨾᨱᩦ ᨸᩈᨲ᩠ᨳᩣ. ᨶᩮᨲᩴ, ᨾᩮᩣᨥᨸᩩᩁᩥᩈ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ …ᨸᩮ…  ᩅᩥᨣᩁᩉᩥᨲ᩠ᩅᩣ ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᨶ, ᨽᩥᨠ᩠ᨡᩅᩮ, ᨸᩣᨱᩣᨲᩥᨸᩣᨲᩮ ᩈᨾᩣᨴᨸᩮᨲᨻ᩠ᨻᩴ. ᨿᩮᩣ ᩈᨾᩣᨴᨸᩮᨿ᩠ᨿ, ᨿᨳᩣᨵᨾ᩠ᨾᩮᩣ ᨠᩣᩁᩮᨲᨻ᩠ᨻᩮᩣ. ᨶ, ᨽᩥᨠ᩠ᨡᩅᩮ, ᨣᩮᩤᨧᨾ᩠ᨾᩴ ᨵᩤᩁᩮᨲᨻ᩠ᨻᩴ. ᨿᩮᩣ ᨵᩤᩁᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨶ ᨧ, ᨽᩥᨠ᩠ᨡᩅᩮ, ᨠᩥᨬ᩠ᨧᩥ ᨧᨾ᩠ᨾᩴ ᨵᩤᩁᩮᨲᨻ᩠ᨻᩴ. ᨿᩮᩣ ᨵᩤᩁᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>
</Division>