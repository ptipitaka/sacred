---
title: "5.2 ᨴᩥᨣᩩᨱᩣᨴᩥᩏᨸᩣᩉᨶᨸᨭᩥᨠ᩠ᨡᩮᨸ"
tableOfContents: false
sidebar:
  order: 5
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="245" book="vi-maha">

<Paragraph number="1147" book="vi-maha">
ᩋᨳ ᨡᩮᩣ ᨽᨣᩅᩤ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᩑᩅᩴ ᨡᩮᩣ, ᨽᩥᨠ᩠ᨡᩅᩮ, ᨠᩩᩃᨸᩩᨲ᩠ᨲᩣ ᩋᨬ᩠ᨬᩴ ᨻ᩠ᨿᩣᨠᩁᩮᩣᨶ᩠ᨲᩥ, ᩋᨲ᩠ᨳᩮᩣ ᨧ ᩅᩩᨲ᩠ᨲᩮᩣ, ᩋᨲ᩠ᨲᩣ ᨧ ᩋᨶᩩᨸᨶᩦᨲᩮᩣ. ᩋᨳ ᨧ ᨸᨶᩥᨵᩮᨠᨧ᩠ᨧᩮ ᨾᩮᩣᨥᨸᩩᩁᩥᩈᩣ ᩉᩈᨾᩣᨶᨠᩴ ᨾᨬ᩠ᨬᩮ ᩋᨬ᩠ᨬᩴ ᨻ᩠ᨿᩣᨠᩁᩮᩣᨶ᩠ᨲᩥ, ᨲᩮ ᨸᨧ᩠ᨨᩣ ᩅᩥᨥᩣᨲᩴ ᩋᩣᨸᨩ᩠ᨩᨶ᩠ᨲᩦ”ᨲᩥ. ᩋᨳ ᨡᩮᩣ ᨽᨣᩅᩤ ᩋᩣᨿᩈ᩠ᨾᨶ᩠ᨲᩴ ᩈᩮᩣᨱᩴ ᩋᩣᨾᨶ᩠ᨲᩮᩈᩥ—  “ᨲ᩠ᩅᩴ ᨡᩮᩣᩈᩥ, ᩈᩮᩣᨱ, ᩈᩩᨡᩩᨾᩣᩃᩮᩣ. ᩋᨶᩩᨩᩣᨶᩣᨾᩥ ᨲᩮ, ᩈᩮᩣᨱ, ᩑᨠᨸᩃᩣᩈᩥᨠᩴ ᩏᨸᩣᩉᨶᨶ᩺”ᨲᩥ. “ᩋᩉᩴ ᨡᩮᩣ, ᨽᨶ᩠ᨲᩮ, ᩋᩈᩦᨲᩥᩈᨠᨭᩅᩤᩉᩮ ᩉᩥᩁᨬ᩠ᨬᩴ ᩒᩉᩣᨿ ᩋᨣᩤᩁᩈ᩠ᨾᩣ ᩋᨶᨣᩤᩁᩥᨿᩴ ᨸᨻ᩠ᨻᨩᩥᨲᩮᩣ, ᩈᨲ᩠ᨲᩉᨲ᩠ᨳᩥᨠᨬ᩠ᨧ ᩋᨶᩦᨠᩴ. ᩋᨳᩣᩉᩴ, ᨽᨶ᩠ᨲᩮ, ᩑᨠᨸᩃᩣᩈᩥᨠᨬ᩠ᨧᩮ ᩏᨸᩣᩉᨶᩴ ᨸᩁᩥᩉᩁᩥᩔᩣᨾᩥ, ᨲᩔ ᨾᩮ ᨽᩅᩥᩔᨶ᩠ᨲᩥ ᩅᨲ᩠ᨲᩣᩁᩮᩣ ‘ᩈᩮᩣᨱᩮᩣ ᨠᩮᩣᩊᩥᩅᩥᩈᩮᩣ ᩋᩈᩦᨲᩥᩈᨠᨭᩅᩤᩉᩮ ᩉᩥᩁᨬ᩠ᨬᩴ ᩒᩉᩣᨿ ᩋᨣᩤᩁᩈ᩠ᨾᩣ ᩋᨶᨣᩤᩁᩥᨿᩴ ᨸᨻ᩠ᨻᨩᩥᨲᩮᩣ, ᩈᨲ᩠ᨲᩉᨲ᩠ᨳᩥᨠᨬ᩠ᨧ ᩋᨶᩦᨠᩴ. ᩈᩮᩣ ᨴᩤᨶᩣᨿᩴ ᩑᨠᨸᩃᩣᩈᩥᨠᩣᩈᩩ ᩏᨸᩣᩉᨶᩣᩈᩩ ᩈᨲ᩠ᨲᩮᩣ’ᨲᩥ. ᩈᨧᩮ ᨽᨣᩅᩤ ᨽᩥᨠ᩠ᨡᩩᩈᩴᨥᩔ ᩋᨶᩩᨩᩣᨶᩥᩔᨲᩥ ᩋᩉᨾ᩠ᨸᩥ ᨸᩁᩥᨽᩩᨬ᩠ᨩᩥᩔᩣᨾᩥ; ᨶᩮᩣ ᨧᩮ ᨽᨣᩅᩤ ᨽᩥᨠ᩠ᨡᩩᩈᩴᨥᩔ ᩋᨶᩩᨩᩣᨶᩥᩔᨲᩥ, ᩋᩉᨾ᩠ᨸᩥ ᨶ ᨸᩁᩥᨽᩩᨬ᩠ᨩᩥᩔᩣᨾᩦ”ᨲᩥ. ᩋᨳ ᨡᩮᩣ ᨽᨣᩅᩤ ᩑᨲᩈ᩠ᨾᩥᩴ ᨶᩥᨴᩤᨶᩮ ᩑᨲᩈ᩠ᨾᩥᩴ ᨸᨠᩁᨱᩮ ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩑᨠᨸᩃᩣᩈᩥᨠᩴ ᩏᨸᩣᩉᨶᩴ. ᨶ, ᨽᩥᨠ᩠ᨡᩅᩮ, ᨴᩥᨣᩩᨱᩣ ᩏᨸᩣᩉᨶᩣ ᨵᩤᩁᩮᨲᨻ᩠ᨻᩣ. ᨶ ᨲᩥᨣᩩᨱᩣ ᩏᨸᩣᩉᨶᩣ ᨵᩤᩁᩮᨲᨻ᩠ᨻᩣ. ᨶ ᨣᩩᨱᩘᨣᩩᨱᩪᨸᩣᩉᨶᩣ ᨵᩤᩁᩮᨲᨻ᩠ᨻᩣ. ᨿᩮᩣ ᨵᩤᩁᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>
</Division>