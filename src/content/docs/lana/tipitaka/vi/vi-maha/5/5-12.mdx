---
title: "5.12 ᨾᩉᩣᨠᨧ᩠ᨧᩣᨶᩔᨸᨬ᩠ᨧᩅᩁᨸᩁᩥᨴᩔᨶ"
tableOfContents: false
sidebar:
  order: 4
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="258" book="vi-maha">

<Paragraph number="1179" book="vi-maha">
ᩋᨳ ᨡᩮᩣ ᩋᩣᨿᩈ᩠ᨾᨲᩮᩣ ᩈᩮᩣᨱᩔ ᩅᩔᩴᩅᩩᨭ᩠ᨮᩔ ᩁᩉᩮᩣᨣᨲᩔ ᨸᨭᩥᩈᩃᩖᩦᨶᩔ ᩑᩅᩴ ᨧᩮᨲᩈᩮᩣ ᨸᩁᩥᩅᩥᨲᨠ᩠ᨠᩮᩣ ᩏᨴᨸᩣᨴᩥ—  “ᩈᩩᨲᩮᩣᨿᩮᩅ ᨡᩮᩣ ᨾᩮ ᩈᩮᩣ ᨽᨣᩅᩤ ᩑᨴᩥᩈᩮᩣ ᨧ ᩑᨴᩥᩈᩮᩣ ᨧᩣᨲᩥ, ᨶ ᨧ ᨾᨿᩣ ᩈᨾ᩠ᨾᩩᨡᩣ ᨴᩥᨭ᩠ᨮᩮᩣ, ᨣᨧ᩠ᨨᩮᨿ᩠ᨿᩣᩉᩴ ᨲᩴ ᨽᨣᩅᨶ᩠ᨲᩴ ᨴᩔᨶᩣᨿ ᩋᩁᩉᨶ᩠ᨲᩴ ᩈᨾ᩠ᨾᩣᩈᨾ᩠ᨻᩩᨴ᩠ᨵᩴ, ᩈᨧᩮ ᨾᩴ ᩏᨸᨩ᩠ᨫᩣᨿᩮᩣ ᩋᨶᩩᨩᩣᨶᩮᨿ᩠ᨿᩣ”ᨲᩥ. ᩋᨳ ᨡᩮᩣ ᩋᩣᨿᩈ᩠ᨾᩣ ᩈᩮᩣᨱᩮᩣ ᩈᩣᨿᨶ᩠ᩉᩈᨾᨿᩴ ᨸᨭᩥᩈᩃᩖᩣᨶᩣ ᩅᩩᨭ᩠ᨮᩥᨲᩮᩣ ᨿᩮᨶᩣᨿᩈ᩠ᨾᩣ ᨾᩉᩣᨠᨧ᩠ᨧᩣᨶᩮᩣ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᩋᩣᨿᩈ᩠ᨾᨶ᩠ᨲᩴ ᨾᩉᩣᨠᨧ᩠ᨧᩣᨶᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᨶᩥᩈᩦᨴᩥ. ᩑᨠᨾᨶ᩠ᨲᩴ ᨶᩥᩈᩥᨶ᩠ᨶᩮᩣ ᨡᩮᩣ ᩋᩣᨿᩈ᩠ᨾᩣ ᩈᩮᩣᨱᩮᩣ ᩋᩣᨿᩈ᩠ᨾᨶ᩠ᨲᩴ ᨾᩉᩣᨠᨧ᩠ᨧᩣᨶᩴ ᩑᨲᨴᩅᩮᩤᨧ—  “ᩍᨵ ᨾᨿ᩠ᩉᩴ, ᨽᨶ᩠ᨲᩮ, ᩁᩉᩮᩣᨣᨲᩔ ᨸᨭᩥᩈᩃᩖᩦᨶᩔ ᩑᩅᩴ ᨧᩮᨲᩈᩮᩣ ᨸᩁᩥᩅᩥᨲᨠ᩠ᨠᩮᩣ ᩏᨴᨸᩣᨴᩥ—  ‘ᩈᩩᨲᩮᩣᨿᩮᩅ ᨡᩮᩣ ᨾᩮ ᩈᩮᩣ ᨽᨣᩅᩤ ᩑᨴᩥᩈᩮᩣ ᨧ ᩑᨴᩥᩈᩮᩣ ᨧᩣᨲᩥ, ᨶ ᨧ ᨾᨿᩣ ᩈᨾ᩠ᨾᩩᨡᩣ ᨴᩥᨭ᩠ᨮᩮᩣ, ᨣᨧ᩠ᨨᩮᨿ᩠ᨿᩣᩉᩴ ᨲᩴ ᨽᨣᩅᨶ᩠ᨲᩴ ᨴᩔᨶᩣᨿ ᩋᩁᩉᨶ᩠ᨲᩴ ᩈᨾ᩠ᨾᩣᩈᨾ᩠ᨻᩩᨴ᩠ᨵᩴ, ᩈᨧᩮ ᨾᩴ ᩏᨸᨩ᩠ᨫᩣᨿᩮᩣ ᩋᨶᩩᨩᩣᨶᩮᨿ᩠ᨿᩣ’ᨲᩥ; ᨣᨧ᩠ᨨᩮᨿ᩠ᨿᩣᩉᩴ, ᨽᨶ᩠ᨲᩮ, ᨲᩴ ᨽᨣᩅᨶ᩠ᨲᩴ ᨴᩔᨶᩣᨿ ᩋᩁᩉᨶ᩠ᨲᩴ ᩈᨾ᩠ᨾᩣᩈᨾ᩠ᨻᩩᨴ᩠ᨵᩴ, ᩈᨧᩮ ᨾᩴ ᩏᨸᨩ᩠ᨫᩣᨿᩮᩣ ᩋᨶᩩᨩᩣᨶᩣᨲᩦ”ᨲᩥ. “ᩈᩣᨵᩩ ᩈᩣᨵᩩ, ᩈᩮᩣᨱ. ᨣᨧ᩠ᨨ ᨲ᩠ᩅᩴ, ᩈᩮᩣᨱ, ᨲᩴ ᨽᨣᩅᨶ᩠ᨲᩴ ᨴᩔᨶᩣᨿ ᩋᩁᩉᨶ᩠ᨲᩴ ᩈᨾ᩠ᨾᩣᩈᨾ᩠ᨻᩩᨴ᩠ᨵᩴ. ᨴᨠ᩠ᨡᩥᩔᩈᩥ ᨲ᩠ᩅᩴ, ᩈᩮᩣᨱ, ᨲᩴ ᨽᨣᩅᨶ᩠ᨲᩴ ᨸᩣᩈᩣᨴᩥᨠᩴ ᨸᩈᩣᨴᨶᩦᨿᩴ ᩈᨶ᩠ᨲᩥᨶ᩠ᨴᩕᩥᨿᩴ ᩈᨶ᩠ᨲᨾᩣᨶᩈᩴ ᩏᨲ᩠ᨲᨾᨴᨾᨳᩈᨾᨳᩴ ᩋᨶᩩᨸ᩠ᨸᨲ᩠ᨲᩴ ᨴᨶ᩠ᨲᩴ ᨣᩩᨲ᩠ᨲᩴ ᨿᨲᩥᨶ᩠ᨴᩕᩥᨿᩴ ᨶᩣᨣᩴ. ᨲᩮᨶ ᩉᩥ ᨲ᩠ᩅᩴ, ᩈᩮᩣᨱ, ᨾᨾ ᩅᨧᨶᩮᨶ ᨽᨣᩅᨲᩮᩣ ᨸᩣᨴᩮ ᩈᩥᩁᩈᩣ ᩅᨶ᩠ᨴ—  ‘ᩏᨸᨩ᩠ᨫᩣᨿᩮᩣ ᨾᩮ, ᨽᨶ᩠ᨲᩮ, ᩋᩣᨿᩈ᩠ᨾᩣ ᨾᩉᩣᨠᨧ᩠ᨧᩣᨶᩮᩣ ᨽᨣᩅᨲᩮᩣ ᨸᩣᨴᩮ ᩈᩥᩁᩈᩣ ᩅᨶ᩠ᨴᨲᩦ’ᨲᩥ. ᩑᩅᨬ᩠ᨧ ᩅᨴᩮᩉᩥ—  ‘ᩋᩅᨶ᩠ᨲᩥᨴᨠ᩠ᨡᩥᨱᩣᨸᨳᩮᩣ, ᨽᨶ᩠ᨲᩮ, ᩋᨸ᩠ᨸᨽᩥᨠ᩠ᨡᩩᨠᩮᩣ, ᨲᩥᨱ᩠ᨱᩴ ᨾᩮ ᩅᩔᩣᨶᩴ ᩋᨧ᩠ᨧᨿᩮᨶ ᨠᩥᨧ᩠ᨨᩮᨶ ᨠᩈᩥᩁᩮᨶ ᨲᨲᩮᩣ ᨲᨲᩮᩣ ᨴᩈᩅᨣ᩠ᨣᩴ ᨽᩥᨠ᩠ᨡᩩᩈᩴᨥᩴ ᩈᨶ᩠ᨶᩥᨸᩣᨲᩣᨸᩮᨲ᩠ᩅᩣ ᩏᨸᩈᨾ᩠ᨸᨴᩴ ᩋᩃᨲ᩠ᨳᩴ; ᩋᨸ᩠ᨸᩮᩅ ᨶᩣᨾ ᨽᨣᩅᩤ ᩋᩅᨶ᩠ᨲᩥᨴᨠ᩠ᨡᩥᨱᩣᨸᨳᩮ ᩋᨸ᩠ᨸᨲᩁᩮᨶ ᨣᨱᩮᨶ ᩏᨸᩈᨾ᩠ᨸᨴᩴ ᩋᨶᩩᨩᩣᨶᩮᨿ᩠ᨿ. ᩋᩅᨶ᩠ᨲᩥᨴᨠ᩠ᨡᩥᨱᩣᨸᨳᩮ, ᨽᨶ᩠ᨲᩮ, ᨠᨱ᩠ᩉᩩᨲ᩠ᨲᩁᩣ ᨽᩪᨾᩥ ᨡᩁᩣ ᨣᩮᩤᨠᨱ᩠ᨭᨠᩉᨲᩣ; ᩋᨸ᩠ᨸᩮᩅ ᨶᩣᨾ ᨽᨣᩅᩤ ᩋᩅᨶ᩠ᨲᩥᨴᨠ᩠ᨡᩥᨱᩣᨸᨳᩮ ᨣᩩᨱᩘᨣᩩᨱᩪᨸᩣᩉᨶᩴ ᩋᨶᩩᨩᩣᨶᩮᨿ᩠ᨿ. ᩋᩅᨶ᩠ᨲᩥᨴᨠ᩠ᨡᩥᨱᩣᨸᨳᩮ, ᨽᨶ᩠ᨲᩮ, ᨶᩉᩣᨶᨣᩁᩩᨠᩣ ᨾᨶᩩᩔᩣ ᩏᨴᨠᩈᩩᨴ᩠ᨵᩥᨠᩣ; ᩋᨸ᩠ᨸᩮᩅ ᨶᩣᨾ ᨽᨣᩅᩤ ᩋᩅᨶ᩠ᨲᩥᨴᨠ᩠ᨡᩥᨱᩣᨸᨳᩮ ᨵᩩᩅᨶᩉᩣᨶᩴ ᩋᨶᩩᨩᩣᨶᩮᨿ᩠ᨿ. ᩋᩅᨶ᩠ᨲᩥᨴᨠ᩠ᨡᩥᨱᩣᨸᨳᩮ, ᨽᨶ᩠ᨲᩮ, ᨧᨾ᩠ᨾᩣᨶᩥ ᩋᨲ᩠ᨳᩁᨱᩣᨶᩥ, ᩑᩊᨠᨧᨾ᩠ᨾᩴ ᩋᨩᨧᨾ᩠ᨾᩴ ᨾᩥᨣᨧᨾ᩠ᨾᩴ. ᩈᩮᨿ᩠ᨿᨳᩣᨸᩥ, ᨽᨶ᩠ᨲᩮ, ᨾᨩ᩠ᨫᩥᨾᩮᩈᩩ ᨩᨶᨸᨴᩮᩈᩩ ᩑᩁᨣᩪ ᨾᩮᩣᩁᨣᩪ ᨾᨩ᩠ᨩᩣᩁᩪ ᨩᨶ᩠ᨲᩪ; ᩑᩅᨾᩮᩅ ᨡᩮᩣ, ᨽᨶ᩠ᨲᩮ, ᩋᩅᨶ᩠ᨲᩥᨴᨠ᩠ᨡᩥᨱᩣᨸᨳᩮ ᨧᨾ᩠ᨾᩣᨶᩥ ᩋᨲ᩠ᨳᩁᨱᩣᨶᩥ, ᩑᩊᨠᨧᨾ᩠ᨾᩴ ᩋᨩᨧᨾ᩠ᨾᩴ ᨾᩥᨣᨧᨾ᩠ᨾᩴ; ᩋᨸ᩠ᨸᩮᩅ ᨶᩣᨾ ᨽᨣᩅᩤ ᩋᩅᨶ᩠ᨲᩥᨴᨠ᩠ᨡᩥᨱᩣᨸᨳᩮ ᨧᨾ᩠ᨾᩣᨶᩥ ᩋᨲ᩠ᨳᩁᨱᩣᨶᩥ ᩋᨶᩩᨩᩣᨶᩮᨿ᩠ᨿ, ᩑᩊᨠᨧᨾ᩠ᨾᩴ ᩋᨩᨧᨾ᩠ᨾᩴ ᨾᩥᨣᨧᨾ᩠ᨾᩴ. ᩑᨲᩁᩉᩥ, ᨽᨶ᩠ᨲᩮ, ᨾᨶᩩᩔᩣ ᨶᩥᩔᩦᨾᨣᨲᩣᨶᩴ ᨽᩥᨠ᩠ᨡᩪᨶᩴ ᨧᩦᩅᩁᩴ ᨴᩮᨶ᩠ᨲᩥ—  “ᩍᨾᩴ ᨧᩦᩅᩁᩴ ᩍᨲ᩠ᨳᨶ᩠ᨶᩣᨾᩔ ᨴᩮᨾᩣ”ᨲᩥ. ᨲᩮ ᩋᩣᨣᨶ᩠ᨲ᩠ᩅᩣ ᩋᩣᩁᩮᩣᨧᩮᨶ᩠ᨲᩥ—  “ᩍᨲ᩠ᨳᨶ᩠ᨶᩣᨾᩮᩉᩥ ᨲᩮ, ᩋᩣᩅᩩᩈᩮᩣ, ᨾᨶᩩᩔᩮᩉᩥ ᨧᩦᩅᩁᩴ ᨴᩥᨶ᩠ᨶᨶ᩺”ᨲᩥ ᨲᩮ ᨠᩩᨠ᩠ᨠᩩᨧ᩠ᨧᩣᨿᨶ᩠ᨲᩣ ᨶ ᩈᩣᨴᩥᨿᨶ᩠ᨲᩥ—  “ᨾᩣ ᨶᩮᩣ ᨶᩥᩔᨣ᩠ᨣᩥᨿᩴ ᩋᩉᩮᩣᩈᩦ”ᨲᩥ; ᩋᨸ᩠ᨸᩮᩅ ᨶᩣᨾ ᨽᨣᩅᩤ ᨧᩦᩅᩁᩮ ᨸᩁᩥᨿᩣᨿᩴ ᩋᩣᨧᩥᨠ᩠ᨡᩮᨿ᩠ᨿᩣ’”ᨲᩥ. “ᩑᩅᩴ, ᨽᨶ᩠ᨲᩮ”ᨲᩥ ᨡᩮᩣ ᩋᩣᨿᩈ᩠ᨾᩣ ᩈᩮᩣᨱᩮᩣ ᩋᩣᨿᩈ᩠ᨾᨲᩮᩣ ᨾᩉᩣᨠᨧ᩠ᨧᩣᨶᩔ ᨸᨭᩥᩔᩩᨲ᩠ᩅᩣ ᩏᨭ᩠ᨮᩣᨿᩣᩈᨶᩣ ᩋᩣᨿᩈ᩠ᨾᨶ᩠ᨲᩴ ᨾᩉᩣᨠᨧ᩠ᨧᩣᨶᩴ ᩋᨽᩥᩅᩤᨴᩮᨲ᩠ᩅᩣ ᨸᨴᨠ᩠ᨡᩥᨱᩴ ᨠᨲ᩠ᩅᩣ ᩈᩮᨶᩣᩈᨶᩴ ᩈᩴᩈᩣᨾᩮᨲ᩠ᩅᩣ ᨸᨲ᩠ᨲᨧᩦᩅᩁᨾᩣᨴᩤᨿ ᨿᩮᨶ ᩈᩣᩅᨲ᩠ᨳᩥ ᨲᩮᨶ ᨸᨠ᩠ᨠᩣᨾᩥ. ᩋᨶᩩᨸᩩᨻ᩠ᨻᩮᨶ ᨿᩮᨶ ᩈᩣᩅᨲ᩠ᨳᩥ ᨩᩮᨲᩅᨶᩴ ᩋᨶᩣᨳᨸᩥᨱ᩠ᨯᩥᨠᩔ ᩋᩣᩁᩣᨾᩮᩣ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᨶᩥᩈᩦᨴᩥ.
</Paragraph>

<Paragraph number="1180" book="vi-maha">
ᩋᨳ ᨡᩮᩣ ᨽᨣᩅᩤ ᩋᩣᨿᩈ᩠ᨾᨶ᩠ᨲᩴ ᩋᩣᨶᨶ᩠ᨴᩴ ᩋᩣᨾᨶ᩠ᨲᩮᩈᩥ—  “ᩍᨾᩔ, ᩋᩣᨶᨶ᩠ᨴ, ᩋᩣᨣᨶ᩠ᨲᩩᨠᩔ ᨽᩥᨠ᩠ᨡᩩᨶᩮᩣ ᩈᩮᨶᩣᩈᨶᩴ ᨸᨬ᩠ᨬᩣᨸᩮᩉᩦ”ᨲᩥ. ᩋᨳ ᨡᩮᩣ ᩋᩣᨿᩈ᩠ᨾᩣ ᩋᩣᨶᨶ᩠ᨴᩮᩣ—  “ᨿᩔ ᨡᩮᩣ ᨾᩴ ᨽᨣᩅᩤ ᩋᩣᨱᩣᨸᩮᨲᩥ, ‘ᩍᨾᩔ, ᩋᩣᨶᨶ᩠ᨴ, ᩋᩣᨣᨶ᩠ᨲᩩᨠᩔ ᨽᩥᨠ᩠ᨡᩩᨶᩮᩣ ᩈᩮᨶᩣᩈᨶᩴ ᨸᨬ᩠ᨬᩣᨸᩮᩉᩦ’ᨲᩥ, ᩍᨧ᩠ᨨᨲᩥ ᨽᨣᩅᩤ ᨲᩮᨶ ᨽᩥᨠ᩠ᨡᩩᨶᩣ ᩈᨴ᩠ᨵᩥᩴ ᩑᨠᩅᩥᩉᩣᩁᩮ ᩅᨲ᩠ᨳᩩᩴ, ᩍᨧ᩠ᨨᨲᩥ ᨽᨣᩅᩤ ᩋᩣᨿᩈ᩠ᨾᨲᩣ ᩈᩮᩣᨱᩮᨶ ᩈᨴ᩠ᨵᩥᩴ ᩑᨠᩅᩥᩉᩣᩁᩮ ᩅᨲ᩠ᨳᩩᨶ᩺”ᨲᩥ—  ᨿᩈ᩠ᨾᩥᩴ ᩅᩥᩉᩣᩁᩮ ᨽᨣᩅᩤ ᩅᩥᩉᩁᨲᩥ ᨲᩈ᩠ᨾᩥᩴ ᩅᩥᩉᩣᩁᩮ ᩋᩣᨿᩈ᩠ᨾᨲᩮᩣ ᩈᩮᩣᨱᩔ ᩈᩮᨶᩣᩈᨶᩴ ᨸᨬ᩠ᨬᩣᨸᩮᩈᩥ.
</Paragraph>

<Paragraph number="1181" book="vi-maha">
ᩋᨳ ᨡᩮᩣ ᨽᨣᩅᩤ ᨻᩉᩩᨴᩮᩅ ᩁᨲ᩠ᨲᩥᩴ ᩋᨩ᩠ᨫᩮᩣᨠᩣᩈᩮ ᩅᩦᨲᩥᨶᩣᨾᩮᨲ᩠ᩅᩣ ᩅᩥᩉᩣᩁᩴ ᨸᩣᩅᩥᩈᩥ. ᩋᩣᨿᩈ᩠ᨾᩣᨸᩥ ᨡᩮᩣ ᩈᩮᩣᨱᩮᩣ ᨻᩉᩩᨴᩮᩅ ᩁᨲ᩠ᨲᩥᩴ ᩋᨩ᩠ᨫᩮᩣᨠᩣᩈᩮ ᩅᩦᨲᩥᨶᩣᨾᩮᨲ᩠ᩅᩣ ᩅᩥᩉᩣᩁᩴ ᨸᩣᩅᩥᩈᩥ. ᩋᨳ ᨡᩮᩣ ᨽᨣᩅᩤ ᩁᨲ᩠ᨲᩥᨿᩣ ᨸᨧ᩠ᨧᩪᩈᩈᨾᨿᩴ ᨸᨧ᩠ᨧᩩᨭ᩠ᨮᩣᨿ ᩋᩣᨿᩈ᩠ᨾᨶ᩠ᨲᩴ ᩈᩮᩣᨱᩴ ᩋᨩ᩠ᨫᩮᩈᩥ—  “ᨸᨭᩥᨽᩣᨲᩩ ᨲᩴ, ᨽᩥᨠ᩠ᨡᩩ, ᨵᨾ᩠ᨾᩮᩣ ᨽᩣᩈᩥᨲᩩᨶ᩺”ᨲᩥ. “ᩑᩅᩴ, ᨽᨶ᩠ᨲᩮ”ᨲᩥ ᨡᩮᩣ ᩋᩣᨿᩈ᩠ᨾᩣ ᩈᩮᩣᨱᩮᩣ ᨽᨣᩅᨲᩮᩣ ᨸᨭᩥᩔᩩᨱᩥᨲ᩠ᩅᩣ ᩈᨻ᩠ᨻᩣᨶᩮᩅ ᩋᨭ᩠ᨮᨠᩅᨣ᩠ᨣᩥᨠᩣᨶᩥ ᩈᩁᩮᨶ ᩋᨽᩣᩈᩥ. ᩋᨳ ᨡᩮᩣ ᨽᨣᩅᩤ ᩋᩣᨿᩈ᩠ᨾᨲᩮᩣ ᩈᩮᩣᨱᩔ ᩈᩁᨽᨬ᩠ᨬᨸᩁᩥᨿᩮᩣᩈᩣᨶᩮ ᩋᨻ᩠ᨽᩣᨶᩩᨾᩮᩣᨴᩥ—  “ᩈᩣᨵᩩ ᩈᩣᨵᩩ, ᨽᩥᨠ᩠ᨡᩩ. ᩈᩩᨣ᩠ᨣᩉᩥᨲᩣᨶᩥ ᨡᩮᩣ ᨲᩮ, ᨽᩥᨠ᩠ᨡᩩ, ᩋᨭ᩠ᨮᨠᩅᨣ᩠ᨣᩥᨠᩣᨶᩥ, ᩈᩩᨾᨶᩈᩥᨠᨲᩣᨶᩥ ᩈᩪᨸᨵᩤᩁᩥᨲᩣᨶᩥ. ᨠᩃ᩠ᨿᩣᨱᩥᨿᩣᨸᩥ ᩅᩤᨧᩣᨿ ᩈᨾᨶ᩠ᨶᩣᨣᨲᩮᩣ, ᩅᩥᩔᨭ᩠ᨮᩣᨿ, ᩋᨶᩮᩃᨣᩃᩣᨿ, ᩋᨲ᩠ᨳᩔ ᩅᩥᨬ᩠ᨬᩣᨸᨶᩥᨿᩣ. ᨠᨲᩥᩅᩔᩮᩣᩈᩥ ᨲ᩠ᩅᩴ, ᨽᩥᨠ᩠ᨡᩪ”ᨲᩥ? “ᩑᨠᩅᩔᩮᩣᩉᩴ, ᨽᨣᩅᩤ”ᨲᩥ. “ᨠᩥᩔ ᨸᨶ ᨲ᩠ᩅᩴ, ᨽᩥᨠ᩠ᨡᩩ, ᩑᩅᩴ ᨧᩥᩁᩴ ᩋᨠᩣᩈᩦ”ᨲᩥ? “ᨧᩥᩁᩴ ᨴᩥᨭ᩠ᨮᩮᩣ ᨾᩮ, ᨽᨶ᩠ᨲᩮ, ᨠᩣᨾᩮᩈᩩ ᩋᩣᨴᩦᨶᩅᩮᩤ, ᩋᨸᩥ ᨧ ᩈᨾ᩠ᨻᩣᨵᩤ ᨥᩁᩣᩅᩤᩈᩣ ᨻᩉᩩᨠᩥᨧ᩠ᨧᩣ ᨻᩉᩩᨠᩁᨱᩦᨿᩣ”ᨲᩥ. ᩋᨳ ᨡᩮᩣ ᨽᨣᩅᩤ ᩑᨲᨾᨲ᩠ᨳᩴ ᩅᩥᨴᩥᨲ᩠ᩅᩣ ᨲᩣᨿᩴ ᩅᩮᩃᩣᨿᩴ ᩍᨾᩴ ᩏᨴᩤᨶᩴ ᩏᨴᩤᨶᩮᩈᩥ—
</Paragraph>

<Paragraph number="1182" type="verses" book="vi-maha">
_“ᨴᩥᩈ᩠ᩅᩣ ᩋᩣᨴᩦᨶᩅᩴ ᩃᩮᩣᨠᩮ,_  
_ᨬᨲ᩠ᩅᩣ ᨵᨾ᩠ᨾᩴ ᨶᩥᩁᩪᨸᨵᩥᩴ;_  
_ᩋᩁᩥᨿᩮᩣ ᨶ ᩁᨾᨲᩦ ᨸᩣᨸᩮ,_  
_ᨸᩣᨸᩮ ᨶ ᩁᨾᨲᩦ ᩈᩩᨧᩦ”ᨲᩥ._  

</Paragraph>

<Paragraph number="1183" book="vi-maha">
ᩋᨳ ᨡᩮᩣ ᩋᩣᨿᩈ᩠ᨾᩣ ᩈᩮᩣᨱᩮᩣ—  “ᨸᨭᩥᩈᨾ᩠ᨾᩮᩣᨴᨲᩥ ᨡᩮᩣ ᨾᩴ ᨽᨣᩅᩤ, ᩋᨿᩴ ᨡ᩠ᩅᩔ ᨠᩣᩃᩮᩣ ᨿᩴ ᨾᩮ ᩏᨸᨩ᩠ᨫᩣᨿᩮᩣ ᨸᩁᩥᨴᩔᩦ”ᨲᩥ—  ᩏᨭ᩠ᨮᩣᨿᩣᩈᨶᩣ ᩑᨠᩴᩈᩴ ᩏᨲ᩠ᨲᩁᩣᩈᩘᨣᩴ ᨠᩁᩥᨲ᩠ᩅᩣ ᨽᨣᩅᨲᩮᩣ ᨸᩣᨴᩮᩈᩩ ᩈᩥᩁᩈᩣ ᨶᩥᨸᨲᩥᨲ᩠ᩅᩣ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᩏᨸᨩ᩠ᨫᩣᨿᩮᩣ ᨾᩮ, ᨽᨶ᩠ᨲᩮ, ᩋᩣᨿᩈ᩠ᨾᩣ ᨾᩉᩣᨠᨧ᩠ᨧᩣᨶᩮᩣ ᨽᨣᩅᨲᩮᩣ ᨸᩣᨴᩮ ᩈᩥᩁᩈᩣ ᩅᨶ᩠ᨴᨲᩥ, ᩑᩅᨬ᩠ᨧ ᩅᨴᩮᨲᩥ ᩋᩅᨶ᩠ᨲᩥᨴᨠ᩠ᨡᩥᨱᩣᨸᨳᩮᩣ, ᨽᨶ᩠ᨲᩮ, ᩋᨸ᩠ᨸᨽᩥᨠ᩠ᨡᩩᨠᩮᩣ. ᨲᩥᨱ᩠ᨱᩴ ᨾᩮ ᩅᩔᩣᨶᩴ ᩋᨧ᩠ᨧᨿᩮᨶ ᨠᩥᨧ᩠ᨨᩮᨶ ᨠᩈᩥᩁᩮᨶ ᨲᨲᩮᩣ ᨲᨲᩮᩣ ᨴᩈᩅᨣ᩠ᨣᩴ ᨽᩥᨠ᩠ᨡᩩᩈᩴᨥᩴ ᩈᨶ᩠ᨶᩥᨸᩣᨲᩣᨸᩮᨲ᩠ᩅᩣ ᩏᨸᩈᨾ᩠ᨸᨴᩴ ᩋᩃᨲ᩠ᨳᩴ, ᩋᨸ᩠ᨸᩮᩅ ᨶᩣᨾ ᨽᨣᩅᩤ ᩋᩅᨶ᩠ᨲᩥᨴᨠ᩠ᨡᩥᨱᩣᨸᨳᩮ ᩋᨸ᩠ᨸᨲᩁᩮᨶ ᨣᨱᩮᨶ ᩏᨸᩈᨾ᩠ᨸᨴᩴ ᩋᨶᩩᨩᩣᨶᩮᨿ᩠ᨿ. ᩋᩅᨶ᩠ᨲᩥᨴᨠ᩠ᨡᩥᨱᩣᨸᨳᩮ, ᨽᨶ᩠ᨲᩮ, ᨠᨱ᩠ᩉᩩᨲ᩠ᨲᩁᩣ ᨽᩪᨾᩥ ᨡᩁᩣ ᨣᩮᩤᨠᨱ᩠ᨭᨠᩉᨲᩣ; ᩋᨸ᩠ᨸᩮᩅ ᨶᩣᨾ ᨽᨣᩅᩤ ᩋᩅᨶ᩠ᨲᩥᨴᨠ᩠ᨡᩥᨱᩣᨸᨳᩮ ᨣᩩᨱᩘᨣᩩᨱᩪᨸᩣᩉᨶᩴ ᩋᨶᩩᨩᩣᨶᩮᨿ᩠ᨿ. ᩋᩅᨶ᩠ᨲᩥᨴᨠ᩠ᨡᩥᨱᩣᨸᨳᩮ, ᨽᨶ᩠ᨲᩮ, ᨶᩉᩣᨶᨣᩁᩩᨠᩣ ᨾᨶᩩᩔᩣ ᩏᨴᨠᩈᩩᨴ᩠ᨵᩥᨠᩣ, ᩋᨸ᩠ᨸᩮᩅ ᨶᩣᨾ ᨽᨣᩅᩤ ᩋᩅᨶ᩠ᨲᩥᨴᨠ᩠ᨡᩥᨱᩣᨸᨳᩮ ᨵᩩᩅᨶᩉᩣᨶᩴ ᩋᨶᩩᨩᩣᨶᩮᨿ᩠ᨿ. ᩋᩅᨶ᩠ᨲᩥᨴᨠ᩠ᨡᩥᨱᩣᨸᨳᩮ, ᨽᨶ᩠ᨲᩮ, ᨧᨾ᩠ᨾᩣᨶᩥ ᩋᨲ᩠ᨳᩁᨱᩣᨶᩥ, ᩑᩊᨠᨧᨾ᩠ᨾᩴ ᩋᨩᨧᨾ᩠ᨾᩴ ᨾᩥᨣᨧᨾ᩠ᨾᩴ. ᩈᩮᨿ᩠ᨿᨳᩣᨸᩥ, ᨽᨶ᩠ᨲᩮ, ᨾᨩ᩠ᨫᩥᨾᩮᩈᩩ ᨩᨶᨸᨴᩮᩈᩩ ᩑᩁᨣᩪ ᨾᩮᩣᩁᨣᩪ ᨾᨩ᩠ᨩᩣᩁᩪ ᨩᨶ᩠ᨲᩪ; ᩑᩅᨾᩮᩅ ᨡᩮᩣ, ᨽᨶ᩠ᨲᩮ, ᩋᩅᨶ᩠ᨲᩥᨴᨠ᩠ᨡᩥᨱᩣᨸᨳᩮ ᨧᨾ᩠ᨾᩣᨶᩥ ᩋᨲ᩠ᨳᩁᨱᩣᨶᩥ, ᩑᩊᨠᨧᨾ᩠ᨾᩴ ᩋᨩᨧᨾ᩠ᨾᩴ ᨾᩥᨣᨧᨾ᩠ᨾᩴ; ᩋᨸ᩠ᨸᩮᩅ ᨶᩣᨾ ᨽᨣᩅᩤ ᩋᩅᨶ᩠ᨲᩥᨴᨠ᩠ᨡᩥᨱᩣᨸᨳᩮ ᨧᨾ᩠ᨾᩣᨶᩥ ᩋᨲ᩠ᨳᩁᨱᩣᨶᩥ ᩋᨶᩩᨩᩣᨶᩮᨿ᩠ᨿ, ᩑᩊᨠᨧᨾ᩠ᨾᩴ ᩋᨩᨧᨾ᩠ᨾᩴ ᨾᩥᨣᨧᨾ᩠ᨾᩴ. ᩑᨲᩁᩉᩥ, ᨽᨶ᩠ᨲᩮ, ᨾᨶᩩᩔᩣ ᨶᩥᩔᩦᨾᨣᨲᩣᨶᩴ ᨽᩥᨠ᩠ᨡᩪᨶᩴ ᨧᩦᩅᩁᩴ ᨴᩮᨶ᩠ᨲᩥ—  ‘ᩍᨾᩴ ᨧᩦᩅᩁᩴ ᩍᨲ᩠ᨳᨶ᩠ᨶᩣᨾᩔ ᨴᩮᨾᩣ’ᨲᩥ. ᨲᩮ ᩋᩣᨣᨶ᩠ᨲ᩠ᩅᩣ ᩋᩣᩁᩮᩣᨧᩮᨶ᩠ᨲᩥ—  ‘ᩍᨲ᩠ᨳᨶ᩠ᨶᩣᨾᩮᩉᩥ ᨲᩮ, ᩋᩣᩅᩩᩈᩮᩣ, ᨾᨶᩩᩔᩮᩉᩥ ᨧᩦᩅᩁᩴ ᨴᩥᨶ᩠ᨶᨶ᩺’ᨲᩥ. ᨲᩮ ᨠᩩᨠ᩠ᨠᩩᨧ᩠ᨧᩣᨿᨶ᩠ᨲᩣ ᨶ ᩈᩣᨴᩥᨿᨶ᩠ᨲᩥ—  ‘ᨾᩣ ᨶᩮᩣ ᨶᩥᩔᨣ᩠ᨣᩥᨿᩴ ᩋᩉᩮᩣᩈᩦ’ᨲᩥ; ᩋᨸ᩠ᨸᩮᩅ ᨶᩣᨾ ᨽᨣᩅᩤ ᨧᩦᩅᩁᩮ ᨸᩁᩥᨿᩣᨿᩴ ᩋᩣᨧᩥᨠ᩠ᨡᩮᨿ᩠ᨿᩣ”ᨲᩥ.
</Paragraph>

</Division>
<Division number="259" book="vi-maha">

<Paragraph number="1184" book="vi-maha">
ᩋᨳ ᨡᩮᩣ ᨽᨣᩅᩤ ᩑᨲᩈ᩠ᨾᩥᩴ ᨶᩥᨴᩤᨶᩮ ᩑᨲᩈ᩠ᨾᩥᩴ ᨸᨠᩁᨱᩮ ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᩋᩅᨶ᩠ᨲᩥᨴᨠ᩠ᨡᩥᨱᩣᨸᨳᩮᩣ, ᨽᩥᨠ᩠ᨡᩅᩮ, ᩋᨸ᩠ᨸᨽᩥᨠ᩠ᨡᩩᨠᩮᩣ. ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩈᨻ᩠ᨻᨸᨧ᩠ᨧᨶ᩠ᨲᩥᨾᩮᩈᩩ ᨩᨶᨸᨴᩮᩈᩩ ᩅᩥᨶᨿᨵᩁᨸᨬ᩠ᨧᨾᩮᨶ ᨣᨱᩮᨶ ᩏᨸᩈᨾ᩠ᨸᨴᩴ. ᨲᨲᩕᩥᨾᩮ ᨸᨧ᩠ᨧᨶ᩠ᨲᩥᨾᩣ ᨩᨶᨸᨴᩤ—  ᨸᩩᩁᨲ᩠ᨳᩥᨾᩣᨿ ᨴᩥᩈᩣᨿ ᨣᨩᩘᨣᩃᩴ ᨶᩣᨾ ᨶᩥᨣᨾᩮᩣ, ᨲᩔ ᨸᩁᩮᨶ ᨾᩉᩣᩈᩣᩃᩣ, ᨲᨲᩮᩣ ᨸᩁᩣ ᨸᨧ᩠ᨧᨶ᩠ᨲᩥᨾᩣ ᨩᨶᨸᨴᩤ, ᩒᩁᨲᩮᩣ ᨾᨩ᩠ᨫᩮ; ᨸᩩᩁᨲ᩠ᨳᩥᨾᨴᨠ᩠ᨡᩥᨱᩣᨿ ᨴᩥᩈᩣᨿ ᩈᩃᩖᩅᨲᩦ ᨶᩣᨾ ᨶᨴᩦ, ᨲᨲᩮᩣ ᨸᩁᩣ ᨸᨧ᩠ᨧᨶ᩠ᨲᩥᨾᩣ ᨩᨶᨸᨴᩤ, ᩒᩁᨲᩮᩣ ᨾᨩ᩠ᨫᩮ; ᨴᨠ᩠ᨡᩥᨱᩣᨿ ᨴᩥᩈᩣᨿ ᩈᩮᨲᨠᨱ᩠ᨱᩥᨠᩴ ᨶᩣᨾ ᨶᩥᨣᨾᩮᩣ, ᨲᨲᩮᩣ ᨸᩁᩣ ᨸᨧ᩠ᨧᨶ᩠ᨲᩥᨾᩣ ᨩᨶᨸᨴᩤ, ᩒᩁᨲᩮᩣ ᨾᨩ᩠ᨫᩮ; ᨸᨧ᩠ᨨᩥᨾᩣᨿ ᨴᩥᩈᩣᨿ ᨳᩪᨱᩴ ᨶᩣᨾ ᨻᩕᩣᩉ᩠ᨾᨱᨣᩤᨾᩮᩣ, ᨲᨲᩮᩣ ᨸᩁᩣ ᨸᨧ᩠ᨧᨶ᩠ᨲᩥᨾᩣ ᨩᨶᨸᨴᩤ, ᩒᩁᨲᩮᩣ ᨾᨩ᩠ᨫᩮ; ᩏᨲ᩠ᨲᩁᩣᨿ ᨴᩥᩈᩣᨿ ᩏᩈᩦᩁᨴ᩠ᨵᨩᩮᩣ ᨶᩣᨾ ᨸᨻ᩠ᨻᨲᩮᩣ, ᨲᨲᩮᩣ ᨸᩁᩣ ᨸᨧ᩠ᨧᨶ᩠ᨲᩥᨾᩣ ᨩᨶᨸᨴᩤ, ᩒᩁᨲᩮᩣ ᨾᨩ᩠ᨫᩮ. ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩑᩅᩁᩪᨸᩮᩈᩩ ᨸᨧ᩠ᨧᨶ᩠ᨲᩥᨾᩮᩈᩩ ᨩᨶᨸᨴᩮᩈᩩ ᩅᩥᨶᨿᨵᩁᨸᨬ᩠ᨧᨾᩮᨶ ᨣᨱᩮᨶ ᩏᨸᩈᨾ᩠ᨸᨴᩴ. ᩋᩅᨶ᩠ᨲᩥᨴᨠ᩠ᨡᩥᨱᩣᨸᨳᩮ, ᨽᩥᨠ᩠ᨡᩅᩮ, ᨠᨱ᩠ᩉᩩᨲ᩠ᨲᩁᩣ ᨽᩪᨾᩥ ᨡᩁᩣ ᨣᩮᩤᨠᨱ᩠ᨭᨠᩉᨲᩣ. ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩈᨻ᩠ᨻᨸᨧ᩠ᨧᨶ᩠ᨲᩥᨾᩮᩈᩩ ᨩᨶᨸᨴᩮᩈᩩ ᨣᩩᨱᩘᨣᩩᨱᩪᨸᩣᩉᨶᩴ. ᩋᩅᨶ᩠ᨲᩥᨴᨠ᩠ᨡᩥᨱᩣᨸᨳᩮ, ᨽᩥᨠ᩠ᨡᩅᩮ, ᨶᩉᩣᨶᨣᩁᩩᨠᩣ ᨾᨶᩩᩔᩣ ᩏᨴᨠᩈᩩᨴ᩠ᨵᩥᨠᩣ. ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩈᨻ᩠ᨻᨸᨧ᩠ᨧᨶ᩠ᨲᩥᨾᩮᩈᩩ ᨩᨶᨸᨴᩮᩈᩩ ᨵᩩᩅᨶᩉᩣᨶᩴ. ᩋᩅᨶ᩠ᨲᩥᨴᨠ᩠ᨡᩥᨱᩣᨸᨳᩮ, ᨽᩥᨠ᩠ᨡᩅᩮ, ᨧᨾ᩠ᨾᩣᨶᩥ ᩋᨲ᩠ᨳᩁᨱᩣᨶᩥ, ᩑᩊᨠᨧᨾ᩠ᨾᩴ ᩋᨩᨧᨾ᩠ᨾᩴ ᨾᩥᨣᨧᨾ᩠ᨾᩴ. ᩈᩮᨿ᩠ᨿᨳᩣᨸᩥ, ᨽᩥᨠ᩠ᨡᩅᩮ, ᨾᨩ᩠ᨫᩥᨾᩮᩈᩩ ᨩᨶᨸᨴᩮᩈᩩ ᩑᩁᨣᩪ ᨾᩮᩣᩁᨣᩪ ᨾᨩ᩠ᨩᩣᩁᩪ ᨩᨶ᩠ᨲᩪ; ᩑᩅᨾᩮᩅ ᨡᩮᩣ, ᨽᩥᨠ᩠ᨡᩅᩮ, ᩋᩅᨶ᩠ᨲᩥᨴᨠ᩠ᨡᩥᨱᩣᨸᨳᩮ ᨧᨾ᩠ᨾᩣᨶᩥ ᩋᨲ᩠ᨳᩁᨱᩣᨶᩥ, ᩑᩊᨠᨧᨾ᩠ᨾᩴ ᩋᨩᨧᨾ᩠ᨾᩴ ᨾᩥᨣᨧᨾ᩠ᨾᩴ. ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩈᨻ᩠ᨻᨸᨧ᩠ᨧᨶ᩠ᨲᩥᨾᩮᩈᩩ ᨩᨶᨸᨴᩮᩈᩩ ᨧᨾ᩠ᨾᩣᨶᩥ ᩋᨲ᩠ᨳᩁᨱᩣᨶᩥ, ᩑᩊᨠᨧᨾ᩠ᨾᩴ ᩋᨩᨧᨾ᩠ᨾᩴ ᨾᩥᨣᨧᨾ᩠ᨾᩴ. ᩍᨵ ᨸᨶ, ᨽᩥᨠ᩠ᨡᩅᩮ, ᨾᨶᩩᩔᩣ ᨶᩥᩔᩦᨾᨣᨲᩣᨶᩴ ᨽᩥᨠ᩠ᨡᩪᨶᩴ ᨧᩦᩅᩁᩴ ᨴᩮᨶ᩠ᨲᩥ—  ‘ᩍᨾᩴ ᨧᩦᩅᩁᩴ ᩍᨲ᩠ᨳᨶ᩠ᨶᩣᨾᩔ ᨴᩮᨾᩣ’ᨲᩥ. ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩈᩣᨴᩥᨲᩩᩴ, ᨶ ᨲᩣᩅ ᨲᩴ ᨣᨱᨶᩪᨸᨣᩴ ᨿᩣᩅ ᨶ ᩉᨲ᩠ᨳᩴ ᨣᨧ᩠ᨨᨲᩦ”ᨲᩥ.

</Paragraph>
</Division>

<Paragraph number="1185" type="center" book="vi-maha">
ᨧᨾ᩠ᨾᨠ᩠ᨡᨶ᩠ᨵᨠᩮᩣ ᨸᨬ᩠ᨧᨾᩮᩣ.



</Paragraph>

<Paragraph number="1186" type="center" book="vi-maha">
ᨲᩔᩩᨴ᩠ᨴᩤᨶᩴ


</Paragraph>

<Paragraph number="1187" type="verses" book="vi-maha">
_ᩁᩣᨩᩣ ᨧ ᨾᩣᨣᨵᩮᩤ ᩈᩮᩣᨱᩮᩣ,_  
_ᩋᩈᩦᨲᩥᩈᩉᩔᩥᩔᩁᩮᩣ;_  
_ᩈᩣᨣᨲᩮᩣ ᨣᩥᨩ᩠ᨫᨠᩪᨭᩈ᩠ᨾᩥᩴ,_  
_ᨻᩉᩩᩴ ᨴᩔᩮᨲᩥ ᩏᨲ᩠ᨲᩁᩥᩴ._  

</Paragraph>

<Paragraph number="1188" type="verses" book="vi-maha">
_ᨸᨻ᩠ᨻᨩ᩠ᨩᩣᩁᨴ᩠ᨵᨽᩥᨩ᩠ᨩᩥᩴᩈᩩ,_  
_ᩅᩦᨱᩴ ᩑᨠᨸᩃᩣᩈᩥᨠᩴ;_  
_ᨶᩦᩃᩣ ᨸᩦᨲᩣ ᩃᩮᩣᩉᩥᨲᩥᨠᩣ,_  
_ᨾᨬ᩠ᨩᩥᨭ᩠ᨮᩣ ᨠᨱ᩠ᩉᨾᩮᩅ ᨧ._  

</Paragraph>

<Paragraph number="1189" type="verses" book="vi-maha">
_ᨾᩉᩣᩁᩘᨣᨾᩉᩣᨶᩣᨾᩣ,_  
_ᩅᨴ᩠ᨵᩥᨠᩣ ᨧ ᨸᨭᩥᨠ᩠ᨡᩥᨸᩥ;_  
_ᨡᩃᩖᨠᩣ ᨸᩩᨭᨸᩣᩃᩥ ᨧ,_  
_ᨲᩪᩃᨲᩥᨲ᩠ᨲᩥᩁᨾᩮᨱ᩠ᨯᨩᩣ._  

</Paragraph>

<Paragraph number="1190" type="verses" book="vi-maha">
_ᩅᩥᨧ᩠ᨨᩥᨠᩣ ᨾᩮᩣᩁᨧᩥᨲᩕᩣ ᨧ,_  
_ᩈᩦᩉᨻ᩠ᨿᨣ᩠ᨥᩣ ᨧ ᨴᩦᨸᩥᨠᩣ;_  
_ᩋᨩᩥᨶᩩᨴ᩠ᨴᩤ ᨾᨩ᩠ᨩᩣᩁᩦ ᨧ,_  
_ᨠᩣᩊᩃᩩᩅᨠᨸᩁᩥᨠ᩠ᨡᨭᩣ._  

</Paragraph>

<Paragraph number="1191" type="verses" book="vi-maha">
_ᨹᩃᩥᨲᩩᨸᩣᩉᨶᩣ ᨡᩥᩃᩣ,_  
_ᨵᩮᩤᨲᨡᩣᨱᩩᨡᨭᨡᨭᩣ;_  
_ᨲᩣᩃᩅᩮᩊᩩᨲᩥᨱᩴ ᨧᩮᩅ,_  
_ᨾᩩᨬ᩠ᨩᨸᨻ᩠ᨻᨩᩉᩥᨶ᩠ᨲᩣᩃᩣ._  

</Paragraph>

<Paragraph number="1192" type="verses" book="vi-maha">
_ᨠᨾᩃᨠᨾ᩠ᨻᩃᩈᩮᩣᩅᨱ᩠ᨱᩣ,_  
_ᩁᩪᨸᩥᨠᩣ ᨾᨱᩥᩅᩮᩊᩩᩁᩥᨿᩣ;_  
_ᨹᩃᩥᨠᩣ ᨠᩴᩈᨠᩣᨧᩣ ᨧ,_  
_ᨲᩥᨸᩩᩈᩦᩈᨬ᩠ᨧ ᨲᨾ᩠ᨻᨠᩣ._  

</Paragraph>

<Paragraph number="1193" type="verses" book="vi-maha">
_ᨣᩤᩅᩦ ᨿᩣᨶᩴ ᨣᩥᩃᩣᨶᩮᩣ ᨧ,_  
_ᨸᩩᩁᩥᩈᩣᨿᩩᨲ᩠ᨲᩈᩥᩅᩥᨠᩣ;_  
_ᩈᨿᨶᩣᨶᩥ ᨾᩉᩣᨧᨾ᩠ᨾᩣ,_  
_ᨣᩮᩤᨧᨾ᩠ᨾᩮᩉᩥ ᨧ ᨸᩣᨸᨠᩮᩣ._  

</Paragraph>

<Paragraph number="1194" type="verses" book="vi-maha">
_ᨣᩥᩉᩦᨶᩴ ᨧᨾ᩠ᨾᩅᨴ᩠ᨵᩮᩉᩥ,_  
_ᨸᩅᩥᩈᨶ᩠ᨲᩥ ᨣᩥᩃᩣᨿᨶᩮᩣ;_  
_ᨾᩉᩣᨠᨧ᩠ᨧᩣᨿᨶᩮᩣ ᩈᩮᩣᨱᩮᩣ,_  
_ᩈᩁᩮᨶ ᩋᨭ᩠ᨮᨠᩅᨣ᩠ᨣᩥᨠᩴ._  

</Paragraph>

<Paragraph number="1195" type="verses" book="vi-maha">
ᩏᨸᩈᨾ᩠ᨸᨴᩴ ᨸᨬ᩠ᨧᩉᩥ,_  
_ᨣᩩᨱᩘᨣᩩᨱᩣ ᨵᩩᩅᩈᩥᨶᩣ;_  
_ᨧᨾ᩠ᨾᨲ᩠ᨳᩁᨱᩣᨶᩩᨬ᩠ᨬᩣᩈᩥ,_  
_ᨶ ᨲᩣᩅ ᨣᨱᨶᩪᨸᨣᩴ;_  
_ᩋᨴᩤᩈᩥ ᨾᩮ ᩅᩁᩮ ᨸᨬ᩠ᨧ,_  
_ᩈᩮᩣᨱᨲ᩠ᨳᩮᩁᩔ ᨶᩣᨿᨠᩮᩣᨲᩥ._  


</Paragraph>

<Paragraph number="1196" type="center" book="vi-maha">
ᩍᨾᨾ᩠ᩉᩥ ᨡᨶ᩠ᨵᨠᩮ ᩅᨲ᩠ᨳᩪᨶᩥ ᨲᩮᩈᨭ᩠ᨮᩥ.



</Paragraph>

<Paragraph number="1197" type="center" book="vi-maha">
ᨧᨾ᩠ᨾᨠ᩠ᨡᨶ᩠ᨵᨠᩮᩣ ᨶᩥᨭ᩠ᨮᩥᨲᩮᩣ.
</Paragraph>