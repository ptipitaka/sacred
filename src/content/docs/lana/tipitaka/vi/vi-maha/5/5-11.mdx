---
title: "5.11 ᩈᩮᩣᨱᨠᩩᨭᩥᨠᨱ᩠ᨱᩅᨲ᩠ᨳᩩ"
tableOfContents: false
sidebar:
  order: 3
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="257" book="vi-maha">

<Paragraph number="1176" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᩣᨿᩈ᩠ᨾᩣ ᨾᩉᩣᨠᨧ᩠ᨧᩣᨶᩮᩣ ᩋᩅᨶ᩠ᨲᩦᩈᩩ ᩅᩥᩉᩁᨲᩥ ᨠᩩᩁᩁᨥᩁᩮ ᨸᨸᨲᨠᩮ ᨸᨻ᩠ᨻᨲᩮ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩈᩮᩣᨱᩮᩣ ᩏᨸᩣᩈᨠᩮᩣ ᨠᩩᨭᩥᨠᨱ᩠ᨱᩮᩣ ᩋᩣᨿᩈ᩠ᨾᨲᩮᩣ ᨾᩉᩣᨠᨧ᩠ᨧᩣᨶᩔ ᩏᨸᨭ᩠ᨮᩣᨠᩮᩣ ᩉᩮᩣᨲᩥ.
</Paragraph>

<Paragraph number="1177" book="vi-maha">
ᩋᨳ ᨡᩮᩣ ᩈᩮᩣᨱᩮᩣ ᩏᨸᩣᩈᨠᩮᩣ ᨠᩩᨭᩥᨠᨱ᩠ᨱᩮᩣ ᨿᩮᨶᩣᨿᩈ᩠ᨾᩣ ᨾᩉᩣᨠᨧ᩠ᨧᩣᨶᩮᩣ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᩋᩣᨿᩈ᩠ᨾᨶ᩠ᨲᩴ ᨾᩉᩣᨠᨧ᩠ᨧᩣᨶᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᨶᩥᩈᩦᨴᩥ. ᩑᨠᨾᨶ᩠ᨲᩴ ᨶᩥᩈᩥᨶ᩠ᨶᩮᩣ ᨡᩮᩣ ᩈᩮᩣᨱᩮᩣ ᩏᨸᩣᩈᨠᩮᩣ ᨠᩩᨭᩥᨠᨱ᩠ᨱᩮᩣ ᩋᩣᨿᩈ᩠ᨾᨶ᩠ᨲᩴ ᨾᩉᩣᨠᨧ᩠ᨧᩣᨶᩴ ᩑᨲᨴᩅᩮᩤᨧ—  “ᨿᨳᩣ ᨿᨳᩣᩉᩴ, ᨽᨶ᩠ᨲᩮ, ᩋᨿ᩠ᨿᩮᨶ ᨾᩉᩣᨠᨧ᩠ᨧᩣᨶᩮᨶ ᨵᨾ᩠ᨾᩴ ᨴᩮᩈᩥᨲᩴ ᩋᩣᨩᩣᨶᩣᨾᩥ, ᨶᨿᩥᨴᩴ ᩈᩩᨠᩁᩴ ᩋᨣᩤᩁᩴ ᩋᨩ᩠ᨫᩣᩅᩈᨲᩣ ᩑᨠᨶ᩠ᨲᨸᩁᩥᨸᩩᨱ᩠ᨱᩴ ᩑᨠᨶ᩠ᨲᨸᩁᩥᩈᩩᨴ᩠ᨵᩴ ᩈᩘᨡᩃᩥᨡᩥᨲᩴ ᨻᩕᩉ᩠ᨾᨧᩁᩥᨿᩴ ᨧᩁᩥᨲᩩᩴ. ᩍᨧ᩠ᨨᩣᨾᩉᩴ, ᨽᨶ᩠ᨲᩮ, ᨠᩮᩈᨾᩔᩩᩴ ᩒᩉᩣᩁᩮᨲ᩠ᩅᩣ ᨠᩣᩈᩣᨿᩣᨶᩥ ᩅᨲ᩠ᨳᩣᨶᩥ ᩋᨧ᩠ᨨᩣᨴᩮᨲ᩠ᩅᩣ ᩋᨣᩤᩁᩈ᩠ᨾᩣ ᩋᨶᨣᩤᩁᩥᨿᩴ ᨸᨻ᩠ᨻᨩᩥᨲᩩᩴ. ᨸᨻ᩠ᨻᩣᨩᩮᨲᩩ ᨾᩴ, ᨽᨶ᩠ᨲᩮ, ᩋᨿ᩠ᨿᩮᩣ ᨾᩉᩣᨠᨧ᩠ᨧᩣᨶᩮᩣ”ᨲᩥ. ( ) “ᨴᩩᨠ᩠ᨠᩁᩴ ᨡᩮᩣ, ᩈᩮᩣᨱ, ᨿᩣᩅᨩᩦᩅᩴ ᩑᨠᩈᩮᨿ᩠ᨿᩴ ᩑᨠᨽᨲ᩠ᨲᩴ ᨻᩕᩉ᩠ᨾᨧᩁᩥᨿᩴ ᨧᩁᩥᨲᩩᩴ. ᩍᩘᨥ ᨲ᩠ᩅᩴ, ᩈᩮᩣᨱ, ᨲᨲ᩠ᨳᩮᩅ ᩋᨣᩤᩁᩥᨠᨽᩪᨲᩮᩣ ᨻᩩᨴ᩠ᨵᩤᨶᩴ ᩈᩣᩈᨶᩴ ᩋᨶᩩᨿᩩᨬ᩠ᨩ, ᨠᩣᩃᨿᩩᨲ᩠ᨲᩴ ᩑᨠᩈᩮᨿ᩠ᨿᩴ ᩑᨠᨽᨲ᩠ᨲᩴ ᨻᩕᩉ᩠ᨾᨧᩁᩥᨿᨶ᩺”ᨲᩥ. ᩋᨳ ᨡᩮᩣ ᩈᩮᩣᨱᩔ ᩏᨸᩣᩈᨠᩔ ᨠᩩᨭᩥᨠᨱ᩠ᨱᩔ ᨿᩮᩣ ᩋᩉᩮᩣᩈᩥ ᨸᨻ᩠ᨻᨩ᩠ᨩᩣᨽᩥᩈᩘᨡᩣᩁᩮᩣ ᩈᩮᩣ ᨸᨭᩥᨸ᩠ᨸᩔᨾ᩠ᨽᩥ.
</Paragraph>

<Paragraph number="1178" book="vi-maha">
ᨴᩩᨲᩥᨿᨾ᩠ᨸᩥ ᨡᩮᩣ ᩈᩮᩣᨱᩮᩣ ᩏᨸᩣᩈᨠᩮᩣ ᨠᩩᨭᩥᨠᨱ᩠ᨱᩮᩣ …ᨸᩮ…  ᨲᨲᩥᨿᨾ᩠ᨸᩥ ᨡᩮᩣ ᩈᩮᩣᨱᩮᩣ ᩏᨸᩣᩈᨠᩮᩣ ᨠᩩᨭᩥᨠᨱ᩠ᨱᩮᩣ ᨿᩮᨶᩣᨿᩈ᩠ᨾᩣ ᨾᩉᩣᨠᨧ᩠ᨧᩣᨶᩮᩣ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᩋᩣᨿᩈ᩠ᨾᨶ᩠ᨲᩴ ᨾᩉᩣᨠᨧ᩠ᨧᩣᨶᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᨶᩥᩈᩦᨴᩥ. ᩑᨠᨾᨶ᩠ᨲᩴ ᨶᩥᩈᩥᨶ᩠ᨶᩮᩣ ᨡᩮᩣ ᩈᩮᩣᨱᩮᩣ ᩏᨸᩣᩈᨠᩮᩣ ᨠᩩᨭᩥᨠᨱ᩠ᨱᩮᩣ ᩋᩣᨿᩈ᩠ᨾᨶ᩠ᨲᩴ ᨾᩉᩣᨠᨧ᩠ᨧᩣᨶᩴ ᩑᨲᨴᩅᩮᩤᨧ—  “ᨿᨳᩣ ᨿᨳᩣᩉᩴ, ᨽᨶ᩠ᨲᩮ, ᩋᨿ᩠ᨿᩮᨶ ᨾᩉᩣᨠᨧ᩠ᨧᩣᨶᩮᨶ ᨵᨾ᩠ᨾᩴ ᨴᩮᩈᩥᨲᩴ ᩋᩣᨩᩣᨶᩣᨾᩥ, ᨶᨿᩥᨴᩴ ᩈᩩᨠᩁᩴ ᩋᨣᩤᩁᩴ ᩋᨩ᩠ᨫᩣᩅᩈᨲᩣ ᩑᨠᨶ᩠ᨲᨸᩁᩥᨸᩩᨱ᩠ᨱᩴ ᩑᨠᨶ᩠ᨲᨸᩁᩥᩈᩩᨴ᩠ᨵᩴ ᩈᩘᨡᩃᩥᨡᩥᨲᩴ ᨻᩕᩉ᩠ᨾᨧᩁᩥᨿᩴ ᨧᩁᩥᨲᩩᩴ. ᩍᨧ᩠ᨨᩣᨾᩉᩴ, ᨽᨶ᩠ᨲᩮ, ᨠᩮᩈᨾᩔᩩᩴ ᩒᩉᩣᩁᩮᨲ᩠ᩅᩣ ᨠᩣᩈᩣᨿᩣᨶᩥ ᩅᨲ᩠ᨳᩣᨶᩥ ᩋᨧ᩠ᨨᩣᨴᩮᨲ᩠ᩅᩣ ᩋᨣᩤᩁᩈ᩠ᨾᩣ ᩋᨶᨣᩤᩁᩥᨿᩴ ᨸᨻ᩠ᨻᨩᩥᨲᩩᩴ. ᨸᨻ᩠ᨻᩣᨩᩮᨲᩩ ᨾᩴ, ᨽᨶ᩠ᨲᩮ, ᩋᨿ᩠ᨿᩮᩣ ᨾᩉᩣᨠᨧ᩠ᨧᩣᨶᩮᩣ”ᨲᩥ. ᩋᨳ ᨡᩮᩣ ᩋᩣᨿᩈ᩠ᨾᩣ ᨾᩉᩣᨠᨧ᩠ᨧᩣᨶᩮᩣ ᩈᩮᩣᨱᩴ ᩏᨸᩣᩈᨠᩴ ᨠᩩᨭᩥᨠᨱ᩠ᨱᩴ ᨸᨻ᩠ᨻᩣᨩᩮᩈᩥ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᩅᨶ᩠ᨲᩥᨴᨠ᩠ᨡᩥᨱᩣᨸᨳᩮᩣ ᩋᨸ᩠ᨸᨽᩥᨠ᩠ᨡᩩᨠᩮᩣ ᩉᩮᩣᨲᩥ. ᩋᨳ ᨡᩮᩣ ᩋᩣᨿᩈ᩠ᨾᩣ ᨾᩉᩣᨠᨧ᩠ᨧᩣᨶᩮᩣ ᨲᩥᨱ᩠ᨱᩴ ᩅᩔᩣᨶᩴ ᩋᨧ᩠ᨧᨿᩮᨶ ᨠᩥᨧ᩠ᨨᩮᨶ ᨠᩈᩥᩁᩮᨶ ᨲᨲᩮᩣ ᨲᨲᩮᩣ ᨴᩈᩅᨣ᩠ᨣᩴ ᨽᩥᨠ᩠ᨡᩩᩈᩴᨥᩴ ᩈᨶ᩠ᨶᩥᨸᩣᨲᩣᨸᩮᨲ᩠ᩅᩣ ᩋᩣᨿᩈ᩠ᨾᨶ᩠ᨲᩴ ᩈᩮᩣᨱᩴ ᩏᨸᩈᨾ᩠ᨸᩣᨴᩮᩈᩥ.
</Paragraph>
</Division>