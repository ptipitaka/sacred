---
title: "5.1.1 ᩈᩮᩣᨱᩔᨸᨻ᩠ᨻᨩ᩠ᨩᩣ"
tableOfContents: false
sidebar:
  order: 1
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="243" book="vi-maha">

<Paragraph number="1130" book="vi-maha">
ᩋᨳ ᨡᩮᩣ ᩈᩮᩣᨱᩔ ᨠᩮᩣᩊᩥᩅᩥᩈᩔ ᩑᨲᨴᩉᩮᩣᩈᩥ—  “ᨿᨳᩣ ᨿᨳᩣ ᨡᩮᩣ ᩋᩉᩴ ᨽᨣᩅᨲᩣ ᨵᨾ᩠ᨾᩴ ᨴᩮᩈᩥᨲᩴ ᩋᩣᨩᩣᨶᩣᨾᩥ, ᨶᨿᩥᨴᩴ ᩈᩩᨠᩁᩴ ᩋᨣᩤᩁᩴ ᩋᨩ᩠ᨫᩣᩅᩈᨲᩣ ᩑᨠᨶ᩠ᨲᨸᩁᩥᨸᩩᨱ᩠ᨱᩴ ᩑᨠᨶ᩠ᨲᨸᩁᩥᩈᩩᨴ᩠ᨵᩴ ᩈᩘᨡᩃᩥᨡᩥᨲᩴ ᨻᩕᩉ᩠ᨾᨧᩁᩥᨿᩴ ᨧᩁᩥᨲᩩᩴ; ᨿᨶ᩠ᨶᩪᨶᩣᩉᩴ ᨠᩮᩈᨾᩔᩩᩴ ᩒᩉᩣᩁᩮᨲ᩠ᩅᩣ ᨠᩣᩈᩣᨿᩣᨶᩥ ᩅᨲ᩠ᨳᩣᨶᩥ ᩋᨧ᩠ᨨᩣᨴᩮᨲ᩠ᩅᩣ ᩋᨣᩤᩁᩈ᩠ᨾᩣ ᩋᨶᨣᩤᩁᩥᨿᩴ ᨸᨻ᩠ᨻᨩᩮᨿ᩠ᨿᨶ᩺”ᨲᩥ. ᩋᨳ ᨡᩮᩣ ᨲᩣᨶᩥ ᩋᩈᩦᨲᩥ ᨣᩤᨾᩥᨠᩈᩉᩔᩣᨶᩥ ᨽᨣᩅᨲᩮᩣ ᨽᩣᩈᩥᨲᩴ ᩋᨽᩥᨶᨶ᩠ᨴᩥᨲ᩠ᩅᩣ ᩋᨶᩩᨾᩮᩣᨴᩥᨲ᩠ᩅᩣ ᩏᨭ᩠ᨮᩣᨿᩣᩈᨶᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᨸᨴᨠ᩠ᨡᩥᨱᩴ ᨠᨲ᩠ᩅᩣ ᨸᨠ᩠ᨠᨾᩥᩴᩈᩩ. ᩋᨳ ᨡᩮᩣ ᩈᩮᩣᨱᩮᩣ ᨠᩮᩣᩊᩥᩅᩥᩈᩮᩣ ᩋᨧᩥᩁᨸᨠ᩠ᨠᨶ᩠ᨲᩮᩈᩩ ᨲᩮᩈᩩ ᩋᩈᩦᨲᩥᨿᩣ ᨣᩤᨾᩥᨠᩈᩉᩔᩮᩈᩩ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᨶᩥᩈᩦᨴᩥ. ᩑᨠᨾᨶ᩠ᨲᩴ ᨶᩥᩈᩥᨶ᩠ᨶᩮᩣ ᨡᩮᩣ ᩈᩮᩣᨱᩮᩣ ᨠᩮᩣᩊᩥᩅᩥᩈᩮᩣ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᨿᨳᩣ ᨿᨳᩣᩉᩴ, ᨽᨶ᩠ᨲᩮ, ᨽᨣᩅᨲᩣ ᨵᨾ᩠ᨾᩴ ᨴᩮᩈᩥᨲᩴ ᩋᩣᨩᩣᨶᩣᨾᩥ, ᨶᨿᩥᨴᩴ ᩈᩩᨠᩁᩴ ᩋᨣᩤᩁᩴ ᩋᨩ᩠ᨫᩣᩅᩈᨲᩣ ᩑᨠᨶ᩠ᨲᨸᩁᩥᨸᩩᨱ᩠ᨱᩴ ᩑᨠᨶ᩠ᨲᨸᩁᩥᩈᩩᨴ᩠ᨵᩴ ᩈᩘᨡᩃᩥᨡᩥᨲᩴ ᨻᩕᩉ᩠ᨾᨧᩁᩥᨿᩴ ᨧᩁᩥᨲᩩᩴ. ᩍᨧ᩠ᨨᩣᨾᩉᩴ, ᨽᨶ᩠ᨲᩮ, ᨠᩮᩈᨾᩔᩩᩴ ᩒᩉᩣᩁᩮᨲ᩠ᩅᩣ ᨠᩣᩈᩣᨿᩣᨶᩥ ᩅᨲ᩠ᨳᩣᨶᩥ ᩋᨧ᩠ᨨᩣᨴᩮᨲ᩠ᩅᩣ ᩋᨣᩤᩁᩈ᩠ᨾᩣ ᩋᨶᨣᩤᩁᩥᨿᩴ ᨸᨻ᩠ᨻᨩᩥᨲᩩᩴ. ᨸᨻ᩠ᨻᩣᨩᩮᨲᩩ ᨾᩴ, ᨽᨶ᩠ᨲᩮ, ᨽᨣᩅᩤ”ᨲᩥ. ᩋᩃᨲ᩠ᨳ ᨡᩮᩣ ᩈᩮᩣᨱᩮᩣ ᨠᩮᩣᩊᩥᩅᩥᩈᩮᩣ ᨽᨣᩅᨲᩮᩣ ᩈᨶ᩠ᨲᩥᨠᩮ ᨸᨻ᩠ᨻᨩ᩠ᨩᩴ, ᩋᩃᨲ᩠ᨳ ᩏᨸᩈᨾ᩠ᨸᨴᩴ. ᩋᨧᩥᩁᩩᨸᩈᨾ᩠ᨸᨶ᩠ᨶᩮᩣ ᨧ ᨸᨶᩣᨿᩈ᩠ᨾᩣ ᩈᩮᩣᨱᩮᩣ ᩈᩦᨲᩅᨶᩮ ᩅᩥᩉᩁᨲᩥ. ᨲᩔ ᩋᨧ᩠ᨧᩣᩁᨴ᩠ᨵᩅᩦᩁᩥᨿᩔ ᨧᩘᨠᨾᨲᩮᩣ ᨸᩣᨴᩤ ᨽᩥᨩ᩠ᨩᩥᩴᩈᩩ. ᨧᩘᨠᨾᩮᩣ ᩃᩮᩣᩉᩥᨲᩮᨶ ᨹᩩᨭᩮᩣ ᩉᩮᩣᨲᩥ, ᩈᩮᨿ᩠ᨿᨳᩣᨸᩥ ᨣᩅᩤᨥᩣᨲᨶᩴ. ᩋᨳ ᨡᩮᩣ ᩋᩣᨿᩈ᩠ᨾᨲᩮᩣ ᩈᩮᩣᨱᩔ ᩁᩉᩮᩣᨣᨲᩔ ᨸᨭᩥᩈᩃᩖᩦᨶᩔ ᩑᩅᩴ ᨧᩮᨲᩈᩮᩣ ᨸᩁᩥᩅᩥᨲᨠ᩠ᨠᩮᩣ ᩏᨴᨸᩣᨴᩥ—  “ᨿᩮ ᨡᩮᩣ ᨠᩮᨧᩥ ᨽᨣᩅᨲᩮᩣ ᩈᩣᩅᨠᩣ ᩋᩣᩁᨴ᩠ᨵᩅᩦᩁᩥᨿᩣ ᩅᩥᩉᩁᨶ᩠ᨲᩥ, ᩋᩉᩴ ᨲᩮᩈᩴ ᩋᨬ᩠ᨬᨲᩁᩮᩣ. ᩋᨳ ᨧ ᨸᨶ ᨾᩮ ᨶᩣᨶᩩᨸᩣᨴᩤᨿ ᩋᩣᩈᩅᩮᩉᩥ ᨧᩥᨲ᩠ᨲᩴ ᩅᩥᨾᩩᨧ᩠ᨧᨲᩥ. ᩈᩴᩅᩥᨩ᩠ᨩᨶ᩠ᨲᩥ ᨡᩮᩣ ᨸᨶ ᨾᩮ ᨠᩩᩃᩮ ᨽᩮᩣᨣᩤ; ᩈᨠ᩠ᨠᩣ ᨽᩮᩣᨣᩮ ᨧ ᨽᩩᨬ᩠ᨩᩥᨲᩩᩴ, ᨸᩩᨬ᩠ᨬᩣᨶᩥ ᨧ ᨠᩣᨲᩩᩴ. ᨿᨶ᩠ᨶᩪᨶᩣᩉᩴ ᩉᩦᨶᩣᨿᩣᩅᨲ᩠ᨲᩥᨲ᩠ᩅᩣ ᨽᩮᩣᨣᩮ ᨧ ᨽᩩᨬ᩠ᨩᩮᨿ᩠ᨿᩴ, ᨸᩩᨬ᩠ᨬᩣᨶᩥ ᨧ ᨠᩁᩮᨿ᩠ᨿᨶ᩺”ᨲᩥ. ᩋᨳ ᨡᩮᩣ ᨽᨣᩅᩤ ᩋᩣᨿᩈ᩠ᨾᨲᩮᩣ ᩈᩮᩣᨱᩔ ᨧᩮᨲᩈᩣ ᨧᩮᨲᩮᩣᨸᩁᩥᩅᩥᨲᨠ᩠ᨠᨾᨬ᩠ᨬᩣᨿ—  ᩈᩮᨿ᩠ᨿᨳᩣᨸᩥ ᨶᩣᨾ ᨻᩃᩅᩤ ᨸᩩᩁᩥᩈᩮᩣ ᩈᨾᩥᨬ᩠ᨩᩥᨲᩴ ᩅᩤ ᨻᩣᩉᩴ ᨸᩈᩣᩁᩮᨿ᩠ᨿ, ᨸᩈᩣᩁᩥᨲᩴ ᩅᩤ ᨻᩣᩉᩴ ᩈᨾᩥᨬ᩠ᨩᩮᨿ᩠ᨿ; ᩑᩅᨾᩮᩅ—  ᨣᩥᨩ᩠ᨫᨠᩪᨭᩮ ᨸᨻ᩠ᨻᨲᩮ ᩋᨶ᩠ᨲᩁᩉᩥᨲᩮᩣ ᩈᩦᨲᩅᨶᩮ ᨸᩣᨲᩩᩁᩉᩮᩣᩈᩥ.
</Paragraph>

<Paragraph number="1131" book="vi-maha">
ᩋᨳ ᨡᩮᩣ ᨽᨣᩅᩤ ᩈᨾ᩠ᨻᩉᩩᩃᩮᩉᩥ ᨽᩥᨠ᩠ᨡᩪᩉᩥ ᩈᨴ᩠ᨵᩥᩴ ᩈᩮᨶᩣᩈᨶᨧᩣᩁᩥᨠᩴ ᩋᩣᩉᩥᨱ᩠ᨯᨶ᩠ᨲᩮᩣ ᨿᩮᨶᩣᨿᩈ᩠ᨾᨲᩮᩣ ᩈᩮᩣᨱᩔ ᨧᩘᨠᨾᩮᩣ ᨲᩮᨶᩩᨸᩈᩘᨠᨾᩥ. ᩋᨴ᩠ᨴᩈᩣ ᨡᩮᩣ ᨽᨣᩅᩤ ᩋᩣᨿᩈ᩠ᨾᨲᩮᩣ ᩈᩮᩣᨱᩔ ᨧᩘᨠᨾᩴ ᩃᩮᩣᩉᩥᨲᩮᨶ ᨹᩩᨭᩴ, ᨴᩥᩈ᩠ᩅᩣᨶ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᨠᩔ ᨶ᩠ᩅᩣᨿᩴ, ᨽᩥᨠ᩠ᨡᩅᩮ, ᨧᩘᨠᨾᩮᩣ ᩃᩮᩣᩉᩥᨲᩮᨶ ᨹᩩᨭᩮᩣ, ᩈᩮᨿ᩠ᨿᨳᩣᨸᩥ ᨣᩅᩤᨥᩣᨲᨶᨶ᩺”ᨲᩥ? “ᩋᩣᨿᩈ᩠ᨾᨲᩮᩣ, ᨽᨶ᩠ᨲᩮ, ᩈᩮᩣᨱᩔ ᩋᨧ᩠ᨧᩣᩁᨴ᩠ᨵᩅᩦᩁᩥᨿᩔ ᨧᩘᨠᨾᨲᩮᩣ ᨸᩣᨴᩤ ᨽᩥᨩ᩠ᨩᩥᩴᩈᩩ. ᨲᩔᩣᨿᩴ ᨧᩘᨠᨾᩮᩣ ᩃᩮᩣᩉᩥᨲᩮᨶ ᨹᩩᨭᩮᩣ, ᩈᩮᨿ᩠ᨿᨳᩣᨸᩥ ᨣᩅᩤᨥᩣᨲᨶᨶ᩺”ᨲᩥ.
</Paragraph>

<Paragraph number="1132" book="vi-maha">
ᩋᨳ ᨡᩮᩣ ᨽᨣᩅᩤ ᨿᩮᨶᩣᨿᩈ᩠ᨾᨲᩮᩣ ᩈᩮᩣᨱᩔ ᩅᩥᩉᩣᩁᩮᩣ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᨸᨬ᩠ᨬᨲ᩠ᨲᩮ ᩋᩣᩈᨶᩮ ᨶᩥᩈᩦᨴᩥ. ᩋᩣᨿᩈ᩠ᨾᩣᨸᩥ ᨡᩮᩣ ᩈᩮᩣᨱᩮᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᨶᩥᩈᩦᨴᩥ. ᩑᨠᨾᨶ᩠ᨲᩴ ᨶᩥᩈᩥᨶ᩠ᨶᩴ ᨡᩮᩣ ᩋᩣᨿᩈ᩠ᨾᨶ᩠ᨲᩴ ᩈᩮᩣᨱᩴ ᨽᨣᩅᩤ ᩑᨲᨴᩅᩮᩤᨧ—  “ᨶᨶᩩ ᨲᩮ, ᩈᩮᩣᨱ, ᩁᩉᩮᩣᨣᨲᩔ ᨸᨭᩥᩈᩃᩖᩦᨶᩔ ᩑᩅᩴ ᨧᩮᨲᩈᩮᩣ ᨸᩁᩥᩅᩥᨲᨠ᩠ᨠᩮᩣ ᩏᨴᨸᩣᨴᩥ—  ‘ᨿᩮ ᨡᩮᩣ ᨠᩮᨧᩥ ᨽᨣᩅᨲᩮᩣ ᩈᩣᩅᨠᩣ ᩋᩣᩁᨴ᩠ᨵᩅᩦᩁᩥᨿᩣ ᩅᩥᩉᩁᨶ᩠ᨲᩥ, ᩋᩉᩴ ᨲᩮᩈᩴ ᩋᨬ᩠ᨬᨲᩁᩮᩣ. ᩋᨳ ᨧ ᨸᨶ ᨾᩮ ᨶᩣᨶᩩᨸᩣᨴᩤᨿ ᩋᩣᩈᩅᩮᩉᩥ ᨧᩥᨲ᩠ᨲᩴ ᩅᩥᨾᩩᨧ᩠ᨧᨲᩥ. ᩈᩴᩅᩥᨩ᩠ᨩᨶ᩠ᨲᩥ ᨡᩮᩣ ᨸᨶ ᨾᩮ ᨠᩩᩃᩮ ᨽᩮᩣᨣᩤ; ᩈᨠ᩠ᨠᩣ ᨽᩮᩣᨣᩮ ᨧ ᨽᩩᨬ᩠ᨩᩥᨲᩩᩴ, ᨸᩩᨬ᩠ᨬᩣᨶᩥ ᨧ ᨠᩣᨲᩩᩴ. ᨿᨶ᩠ᨶᩪᨶᩣᩉᩴ ᩉᩦᨶᩣᨿᩣᩅᨲ᩠ᨲᩥᨲ᩠ᩅᩣ ᨽᩮᩣᨣᩮ ᨧ ᨽᩩᨬ᩠ᨩᩮᨿ᩠ᨿᩴ, ᨸᩩᨬ᩠ᨬᩣᨶᩥ ᨧ ᨠᩁᩮᨿ᩠ᨿᨶ᩺’”ᨲᩥ? “ᩑᩅᩴ, ᨽᨶ᩠ᨲᩮ”ᨲᩥ. “ᨲᩴ ᨠᩥᩴ ᨾᨬ᩠ᨬᩈᩥ, ᩈᩮᩣᨱ, ᨠᩩᩈᩃᩮᩣ ᨲ᩠ᩅᩴ ᨸᩩᨻ᩠ᨻᩮ ᩋᨣᩤᩁᩥᨠᨽᩪᨲᩮᩣ ᩅᩦᨱᩣᨿ ᨲᨶ᩠ᨲᩥᩔᩁᩮ”ᨲᩥ? “ᩑᩅᩴ, ᨽᨶ᩠ᨲᩮ”ᨲᩥ. “ᨲᩴ ᨠᩥᩴ ᨾᨬ᩠ᨬᩈᩥ, ᩈᩮᩣᨱ, ᨿᨴᩤ ᨲᩮ ᩅᩦᨱᩣᨿ ᨲᨶ᩠ᨲᩥᨿᩮᩣ ᩋᨧ᩠ᨧᩣᨿᨲᩣ ᩉᩮᩣᨶ᩠ᨲᩥ, ᩋᨸᩥ ᨶᩩ ᨲᩮ ᩅᩦᨱᩣ ᨲᩈ᩠ᨾᩥᩴ ᩈᨾᨿᩮ ᩈᩁᩅᨲᩦ ᩅᩤ ᩉᩮᩣᨲᩥ, ᨠᨾ᩠ᨾᨬ᩠ᨬᩣ ᩅᩤ”ᨲᩥ? “ᨶᩮᩣ ᩉᩮᨲᩴ, ᨽᨶ᩠ᨲᩮ”ᨲᩥ. “ᨲᩴ ᨠᩥᩴ ᨾᨬ᩠ᨬᩈᩥ, ᩈᩮᩣᨱ, ᨿᨴᩤ ᨲᩮ ᩅᩦᨱᩣᨿ ᨲᨶ᩠ᨲᩥᨿᩮᩣ ᩋᨲᩥᩈᩥᨳᩥᩃᩣ ᩉᩮᩣᨶ᩠ᨲᩥ, ᩋᨸᩥ ᨶᩩ ᨲᩮ ᩅᩦᨱᩣ ᨲᩈ᩠ᨾᩥᩴ ᩈᨾᨿᩮ ᩈᩁᩅᨲᩦ ᩅᩤ ᩉᩮᩣᨲᩥ, ᨠᨾ᩠ᨾᨬ᩠ᨬᩣ ᩅᩤ”ᨲᩥ? “ᨶᩮᩣ ᩉᩮᨲᩴ, ᨽᨶ᩠ᨲᩮ”ᨲᩥ. “ᨲᩴ ᨠᩥᩴ ᨾᨬ᩠ᨬᩈᩥ, ᩈᩮᩣᨱ, ᨿᨴᩤ ᨲᩮ ᩅᩦᨱᩣᨿ ᨲᨶ᩠ᨲᩥᨿᩮᩣ ᨶᩮᩅ ᩋᨧ᩠ᨧᩣᨿᨲᩣ ᩉᩮᩣᨶ᩠ᨲᩥ ᨶᩣᨲᩥᩈᩥᨳᩥᩃᩣ, ᩈᨾᩮ ᨣᩩᨱᩮ ᨸᨲᩥᨭ᩠ᨮᩥᨲᩣ, ᩋᨸᩥ ᨶᩩ ᨲᩮ ᩅᩦᨱᩣ ᨲᩈ᩠ᨾᩥᩴ ᩈᨾᨿᩮ ᩈᩁᩅᨲᩦ ᩅᩤ ᩉᩮᩣᨲᩥ, ᨠᨾ᩠ᨾᨬ᩠ᨬᩣ ᩅᩤ”ᨲᩥ? “ᩑᩅᩴ, ᨽᨶ᩠ᨲᩮ”ᨲᩥ. “ᩑᩅᨾᩮᩅ ᨡᩮᩣ, ᩈᩮᩣᨱ, ᩋᨧ᩠ᨧᩣᩁᨴ᩠ᨵᩅᩦᩁᩥᨿᩴ ᩏᨴ᩠ᨵᨧ᩠ᨧᩣᨿ ᩈᩴᩅᨲ᩠ᨲᨲᩥ, ᩋᨲᩥᩃᩦᨶᩅᩦᩁᩥᨿᩴ ᨠᩮᩣᩈᨩ᩠ᨩᩣᨿ ᩈᩴᩅᨲ᩠ᨲᨲᩥ. ᨲᩈ᩠ᨾᩣᨲᩥᩉ ᨲ᩠ᩅᩴ, ᩈᩮᩣᨱ, ᩅᩦᩁᩥᨿᩈᨾᨲᩴ ᩋᨵᩥᨭ᩠ᨮᩉ, ᩍᨶ᩠ᨴᩕᩥᨿᩣᨶᨬ᩠ᨧ ᩈᨾᨲᩴ ᨸᨭᩥᩅᩥᨩ᩠ᨫ, ᨲᨲ᩠ᨳ ᨧ ᨶᩥᨾᩥᨲ᩠ᨲᩴ ᨣᨱ᩠ᩉᩣᩉᩦ”ᨲᩥ. “ᩑᩅᩴ, ᨽᨶ᩠ᨲᩮ”ᨲᩥ ᨡᩮᩣ ᩋᩣᨿᩈ᩠ᨾᩣ ᩈᩮᩣᨱᩮᩣ ᨽᨣᩅᨲᩮᩣ ᨸᨧ᩠ᨧᩔᩮᩣᩈᩥ. ᩋᨳ ᨡᩮᩣ ᨽᨣᩅᩤ ᩋᩣᨿᩈ᩠ᨾᨶ᩠ᨲᩴ ᩈᩮᩣᨱᩴ ᩍᨾᩥᨶᩣ ᩒᩅᩤᨴᩮᨶ ᩒᩅᨴᩥᨲ᩠ᩅᩣ—  ᩈᩮᨿ᩠ᨿᨳᩣᨸᩥ ᨶᩣᨾ ᨻᩃᩅᩤ ᨸᩩᩁᩥᩈᩮᩣ ᩈᨾᩥᨬ᩠ᨩᩥᨲᩴ ᩅᩤ ᨻᩣᩉᩴ ᨸᩈᩣᩁᩮᨿ᩠ᨿ, ᨸᩈᩣᩁᩥᨲᩴ ᩅᩤ ᨻᩣᩉᩴ ᩈᨾᩥᨬ᩠ᨩᩮᨿ᩠ᨿ; ᩑᩅᨾᩮᩅ—  ᩈᩦᨲᩅᨶᩮ ᩋᩣᨿᩈ᩠ᨾᨲᩮᩣ ᩈᩮᩣᨱᩔ ᩈᨾ᩠ᨾᩩᨡᩮ ᩋᨶ᩠ᨲᩁᩉᩥᨲᩮᩣ ᨣᩥᨩ᩠ᨫᨠᩪᨭᩮ ᨸᨻ᩠ᨻᨲᩮ ᨸᩣᨲᩩᩁᩉᩮᩣᩈᩥ.
</Paragraph>

<Paragraph number="1133" book="vi-maha">
ᩋᨳ ᨡᩮᩣ ᩋᩣᨿᩈ᩠ᨾᩣ ᩈᩮᩣᨱᩮᩣ ᩋᨸᩁᩮᨶ ᩈᨾᨿᩮᨶ ᩅᩦᩁᩥᨿᩈᨾᨲᩴ ᩋᨵᩥᨭ᩠ᨮᩣᩈᩥ, ᩍᨶ᩠ᨴᩕᩥᨿᩣᨶᨬ᩠ᨧ ᩈᨾᨲᩴ ᨸᨭᩥᩅᩥᨩ᩠ᨫᩥ, ᨲᨲ᩠ᨳ ᨧ ᨶᩥᨾᩥᨲ᩠ᨲᩴ ᩋᨣ᩠ᨣᩉᩮᩈᩥ. ᩋᨳ ᨡᩮᩣ ᩋᩣᨿᩈ᩠ᨾᩣ ᩈᩮᩣᨱᩮᩣ, ᩑᨠᩮᩣ ᩅᩪᨸᨠᨭ᩠ᨮᩮᩣ ᩋᨸ᩠ᨸᨾᨲ᩠ᨲᩮᩣ ᩋᩣᨲᩣᨸᩦ ᨸᩉᩥᨲᨲ᩠ᨲᩮᩣ ᩅᩥᩉᩁᨶ᩠ᨲᩮᩣ, ᨶ ᨧᩥᩁᩔᩮᩅ—  ᨿᩔᨲ᩠ᨳᩣᨿ ᨠᩩᩃᨸᩩᨲ᩠ᨲᩣ ᩈᨾ᩠ᨾᨴᩮᩅ ᩋᨣᩤᩁᩈ᩠ᨾᩣ ᩋᨶᨣᩤᩁᩥᨿᩴ ᨸᨻ᩠ᨻᨩᨶ᩠ᨲᩥ, ᨲᨴᨶᩩᨲ᩠ᨲᩁᩴ—  ᨻᩕᩉ᩠ᨾᨧᩁᩥᨿᨸᩁᩥᨿᩮᩣᩈᩣᨶᩴ ᨴᩥᨭ᩠ᨮᩮᩅ ᨵᨾ᩠ᨾᩮ ᩈᨿᩴ ᩋᨽᩥᨬ᩠ᨬᩣ ᩈᨧ᩠ᨨᩥᨠᨲ᩠ᩅᩣ ᩏᨸᩈᨾ᩠ᨸᨩ᩠ᨩ ᩅᩥᩉᩣᩈᩥ. “ᨡᩦᨱᩣ ᨩᩣᨲᩥ, ᩅᩩᩈᩥᨲᩴ ᨻᩕᩉ᩠ᨾᨧᩁᩥᨿᩴ, ᨠᨲᩴ ᨠᩁᨱᩦᨿᩴ, ᨶᩣᨸᩁᩴ ᩍᨲ᩠ᨳᨲ᩠ᨲᩣᨿᩣ”ᨲᩥ ᩋᨽᩥᨬ᩠ᨬᩣᩈᩥ. ᩋᨬ᩠ᨬᨲᩁᩮᩣ ᨧ ᨸᨶᩣᨿᩈ᩠ᨾᩣ ᩈᩮᩣᨱᩮᩣ ᩋᩁᩉᨲᩴ ᩋᩉᩮᩣᩈᩥ.
</Paragraph>

</Division>
<Division number="244" book="vi-maha">

<Paragraph number="1134" book="vi-maha">
ᩋᨳ ᨡᩮᩣ ᩋᩣᨿᩈ᩠ᨾᨲᩮᩣ ᩈᩮᩣᨱᩔ ᩋᩁᩉᨲ᩠ᨲᨸ᩠ᨸᨲ᩠ᨲᩔ ᩑᨲᨴᩉᩮᩣᩈᩥ—  “ᨿᨶ᩠ᨶᩪᨶᩣᩉᩴ ᨽᨣᩅᨲᩮᩣ ᩈᨶ᩠ᨲᩥᨠᩮ ᩋᨬ᩠ᨬᩴ ᨻ᩠ᨿᩣᨠᩁᩮᨿ᩠ᨿᨶ᩺”ᨲᩥ. ᩋᨳ ᨡᩮᩣ ᩋᩣᨿᩈ᩠ᨾᩣ ᩈᩮᩣᨱᩮᩣ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᨶᩥᩈᩦᨴᩥ. ᩑᨠᨾᨶ᩠ᨲᩴ ᨶᩥᩈᩥᨶ᩠ᨶᩮᩣ ᨡᩮᩣ ᩋᩣᨿᩈ᩠ᨾᩣ ᩈᩮᩣᨱᩮᩣ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᨿᩮᩣ ᩈᩮᩣ, ᨽᨶ᩠ᨲᩮ, ᨽᩥᨠ᩠ᨡᩩ ᩋᩁᩉᩴ ᨡᩦᨱᩣᩈᩅᩮᩤ ᩅᩩᩈᩥᨲᩅᩤ ᨠᨲᨠᩁᨱᩦᨿᩮᩣ ᩒᩉᩥᨲᨽᩣᩁᩮᩣ ᩋᨶᩩᨸ᩠ᨸᨲ᩠ᨲᩈᨴᨲ᩠ᨳᩮᩣ ᨸᩁᩥᨠ᩠ᨡᩦᨱᨽᩅᩈᩴᨿᩮᩣᨩᨶᩮᩣ ᩈᨾ᩠ᨾᨴᨬ᩠ᨬᩣᩅᩥᨾᩩᨲ᩠ᨲᩮᩣ, ᩈᩮᩣ ᨨᨭ᩠ᨮᩣᨶᩣᨶᩥ ᩋᨵᩥᨾᩩᨲ᩠ᨲᩮᩣ ᩉᩮᩣᨲᩥ—  ᨶᩮᨠ᩠ᨡᨾ᩠ᨾᩣᨵᩥᨾᩩᨲ᩠ᨲᩮᩣ ᩉᩮᩣᨲᩥ, ᨸᩅᩥᩅᩮᨠᩣᨵᩥᨾᩩᨲ᩠ᨲᩮᩣ ᩉᩮᩣᨲᩥ, ᩋᨻ᩠ᨿᩣᨸᨩ᩠ᨩᩣᨵᩥᨾᩩᨲ᩠ᨲᩮᩣ ᩉᩮᩣᨲᩥ, ᩏᨸᩣᨴᩤᨶᨠ᩠ᨡᨿᩣᨵᩥᨾᩩᨲ᩠ᨲᩮᩣ ᩉᩮᩣᨲᩥ, ᨲᨱ᩠ᩉᨠ᩠ᨡᨿᩣᨵᩥᨾᩩᨲ᩠ᨲᩮᩣ ᩉᩮᩣᨲᩥ, ᩋᩈᨾ᩠ᨾᩮᩣᩉᩣᨵᩥᨾᩩᨲ᩠ᨲᩮᩣ ᩉᩮᩣᨲᩥ.
</Paragraph>

<Paragraph number="1135" book="vi-maha">
ᩈᩥᨿᩣ ᨡᩮᩣ ᨸᨶ, ᨽᨶ᩠ᨲᩮ, ᩍᨵᩮᨠᨧ᩠ᨧᩔ ᩋᩣᨿᩈ᩠ᨾᨲᩮᩣ ᩑᩅᨾᩔ—  ‘ᨠᩮᩅᩃᩴ ᩈᨴ᩠ᨵᩤᨾᨲ᩠ᨲᨠᩴ ᨶᩪᨶ ᩋᨿᨾᩣᨿᩈ᩠ᨾᩣ ᨶᩥᩔᩣᨿ ᨶᩮᨠ᩠ᨡᨾ᩠ᨾᩣᨵᩥᨾᩩᨲ᩠ᨲᩮᩣ’ᨲᩥ, ᨶ ᨡᩮᩣ ᨸᨶᩮᨲᩴ, ᨽᨶ᩠ᨲᩮ, ᩑᩅᩴ ᨴᨭ᩠ᨮᨻ᩠ᨻᩴ. ᨡᩦᨱᩣᩈᩅᩮᩤ, ᨽᨶ᩠ᨲᩮ, ᨽᩥᨠ᩠ᨡᩩ, ᩅᩩᩈᩥᨲᩅᩤ, ᨠᨲᨠᩁᨱᩦᨿᩮᩣ, ᨠᩁᨱᩦᨿᨾᨲ᩠ᨲᩣᨶᩴ ᩋᩈᨾᨶᩩᨸᩔᨶ᩠ᨲᩮᩣ ᨠᨲᩔ ᩅᩤ ᨸᨭᩥᨧᨿᩴ ᨡᨿᩣ ᩁᩣᨣᩔ ᩅᩦᨲᩁᩣᨣᨲ᩠ᨲᩣ ᨶᩮᨠ᩠ᨡᨾ᩠ᨾᩣᨵᩥᨾᩩᨲ᩠ᨲᩮᩣ ᩉᩮᩣᨲᩥ, ᨡᨿᩣ ᨴᩮᩤᩈᩔ ᩅᩦᨲᨴᩮᩤᩈᨲ᩠ᨲᩣ ᨶᩮᨠ᩠ᨡᨾ᩠ᨾᩣᨵᩥᨾᩩᨲ᩠ᨲᩮᩣ ᩉᩮᩣᨲᩥ, ᨡᨿᩣ ᨾᩮᩣᩉᩔ ᩅᩦᨲᨾᩮᩣᩉᨲ᩠ᨲᩣ ᨶᩮᨠ᩠ᨡᨾ᩠ᨾᩣᨵᩥᨾᩩᨲ᩠ᨲᩮᩣ ᩉᩮᩣᨲᩥ.
</Paragraph>

<Paragraph number="1136" book="vi-maha">
ᩈᩥᨿᩣ ᨡᩮᩣ ᨸᨶ, ᨽᨶ᩠ᨲᩮ, ᩍᨵᩮᨠᨧ᩠ᨧᩔ ᩋᩣᨿᩈ᩠ᨾᨲᩮᩣ ᩑᩅᨾᩔ—  ‘ᩃᩣᨽᩈᨠ᩠ᨠᩣᩁᩈᩥᩃᩮᩣᨠᩴ ᨶᩪᨶ ᩋᨿᨾᩣᨿᩈ᩠ᨾᩣ ᨶᩥᨠᩣᨾᨿᨾᩣᨶᩮᩣ ᨸᩅᩥᩅᩮᨠᩣᨵᩥᨾᩩᨲ᩠ᨲᩮᩣ’ᨲᩥ. ᨶ ᨡᩮᩣ ᨸᨶᩮᨲᩴ, ᨽᨶ᩠ᨲᩮ, ᩑᩅᩴ ᨴᨭ᩠ᨮᨻ᩠ᨻᩴ. ᨡᩦᨱᩣᩈᩅᩮᩤ, ᨽᨶ᩠ᨲᩮ, ᨽᩥᨠ᩠ᨡᩩ, ᩅᩩᩈᩥᨲᩅᩤ, ᨠᨲᨠᩁᨱᩦᨿᩮᩣ, ᨠᩁᨱᩦᨿᨾᨲ᩠ᨲᩣᨶᩴ ᩋᩈᨾᨶᩩᨸᩔᨶ᩠ᨲᩮᩣ ᨠᨲᩔ ᩅᩤ ᨸᨭᩥᨧᨿᩴ, ᨡᨿᩣ ᩁᩣᨣᩔ ᩅᩦᨲᩁᩣᨣᨲ᩠ᨲᩣ ᨸᩅᩥᩅᩮᨠᩣᨵᩥᨾᩩᨲ᩠ᨲᩮᩣ ᩉᩮᩣᨲᩥ, ᨡᨿᩣ ᨴᩮᩤᩈᩔ ᩅᩦᨲᨴᩮᩤᩈᨲ᩠ᨲᩣ ᨸᩅᩥᩅᩮᨠᩣᨵᩥᨾᩩᨲ᩠ᨲᩮᩣ ᩉᩮᩣᨲᩥ, ᨡᨿᩣ ᨾᩮᩣᩉᩔ ᩅᩦᨲᨾᩮᩣᩉᨲ᩠ᨲᩣ ᨸᩅᩥᩅᩮᨠᩣᨵᩥᨾᩩᨲ᩠ᨲᩮᩣ ᩉᩮᩣᨲᩥ.
</Paragraph>

<Paragraph number="1137" book="vi-maha">
ᩈᩥᨿᩣ ᨡᩮᩣ ᨸᨶ, ᨽᨶ᩠ᨲᩮ, ᩍᨵᩮᨠᨧ᩠ᨧᩔ ᩋᩣᨿᩈ᩠ᨾᨲᩮᩣ ᩑᩅᨾᩔ—  ‘ᩈᩦᩃᨻ᩠ᨻᨲᨸᩁᩣᨾᩣᩈᩴ ᨶᩪᨶ ᩋᨿᨾᩣᨿᩈ᩠ᨾᩣ ᩈᩣᩁᨲᩮᩣ ᨸᨧ᩠ᨧᩣᨣᨧ᩠ᨨᨶ᩠ᨲᩮᩣ ᩋᨻ᩠ᨿᩣᨸᨩ᩠ᨩᩣᨵᩥᨾᩩᨲ᩠ᨲᩮᩣ’ᨲᩥ. ᨶ ᨡᩮᩣ ᨸᨶᩮᨲᩴ, ᨽᨶ᩠ᨲᩮ, ᩑᩅᩴ ᨴᨭ᩠ᨮᨻ᩠ᨻᩴ. ᨡᩦᨱᩣᩈᩅᩮᩤ, ᨽᨶ᩠ᨲᩮ, ᨽᩥᨠ᩠ᨡᩩ, ᩅᩩᩈᩥᨲᩅᩤ, ᨠᨲᨠᩁᨱᩦᨿᩮᩣ, ᨠᩁᨱᩦᨿᨾᨲ᩠ᨲᩣᨶᩴ ᩋᩈᨾᨶᩩᨸᩔᨶ᩠ᨲᩮᩣ ᨠᨲᩔ ᩅᩤ ᨸᨭᩥᨧᨿᩴ, ᨡᨿᩣ ᩁᩣᨣᩔ ᩅᩦᨲᩁᩣᨣᨲ᩠ᨲᩣ ᩋᨻ᩠ᨿᩣᨸᨩ᩠ᨩᩣᨵᩥᨾᩩᨲ᩠ᨲᩮᩣ ᩉᩮᩣᨲᩥ, ᨡᨿᩣ ᨴᩮᩤᩈᩔ ᩅᩦᨲᨴᩮᩤᩈᨲ᩠ᨲᩣ ᩋᨻ᩠ᨿᩣᨸᨩ᩠ᨩᩣᨵᩥᨾᩩᨲ᩠ᨲᩮᩣ ᩉᩮᩣᨲᩥ, ᨡᨿᩣ ᨾᩮᩣᩉᩔ ᩅᩦᨲᨾᩮᩣᩉᨲ᩠ᨲᩣ ᩋᨻ᩠ᨿᩣᨸᨩ᩠ᨩᩣᨵᩥᨾᩩᨲ᩠ᨲᩮᩣ ᩉᩮᩣᨲᩥ.
</Paragraph>

<Paragraph number="1138" book="vi-maha">
ᨡᨿᩣ ᩁᩣᨣᩔ ᩅᩦᨲᩁᩣᨣᨲ᩠ᨲᩣ ᩏᨸᩣᨴᩤᨶᨠ᩠ᨡᨿᩣᨵᩥᨾᩩᨲ᩠ᨲᩮᩣ ᩉᩮᩣᨲᩥ, ᨡᨿᩣ ᨴᩮᩤᩈᩔ ᩅᩦᨲᨴᩮᩤᩈᨲ᩠ᨲᩣ ᩏᨸᩣᨴᩤᨶᨠ᩠ᨡᨿᩣᨵᩥᨾᩩᨲ᩠ᨲᩮᩣ ᩉᩮᩣᨲᩥ, ᨡᨿᩣ ᨾᩮᩣᩉᩔ ᩅᩦᨲᨾᩮᩣᩉᨲ᩠ᨲᩣ ᩏᨸᩣᨴᩤᨶᨠ᩠ᨡᨿᩣᨵᩥᨾᩩᨲ᩠ᨲᩮᩣ ᩉᩮᩣᨲᩥ.
</Paragraph>

<Paragraph number="1139" book="vi-maha">
ᨡᨿᩣ ᩁᩣᨣᩔ ᩅᩦᨲᩁᩣᨣᨲ᩠ᨲᩣ ᨲᨱ᩠ᩉᨠ᩠ᨡᨿᩣᨵᩥᨾᩩᨲ᩠ᨲᩮᩣ ᩉᩮᩣᨲᩥ, ᨡᨿᩣ ᨴᩮᩤᩈᩔ ᩅᩦᨲᨴᩮᩤᩈᨲ᩠ᨲᩣ ᨲᨱ᩠ᩉᨠ᩠ᨡᨿᩣᨵᩥᨾᩩᨲ᩠ᨲᩮᩣ ᩉᩮᩣᨲᩥ, ᨡᨿᩣ ᨾᩮᩣᩉᩔ ᩅᩦᨲᨾᩮᩣᩉᨲ᩠ᨲᩣ ᨲᨱ᩠ᩉᨠ᩠ᨡᨿᩣᨵᩥᨾᩩᨲ᩠ᨲᩮᩣ ᩉᩮᩣᨲᩥ.
</Paragraph>

<Paragraph number="1140" book="vi-maha">
ᨡᨿᩣ ᩁᩣᨣᩔ ᩅᩦᨲᩁᩣᨣᨲ᩠ᨲᩣ ᩋᩈᨾ᩠ᨾᩮᩣᩉᩣᨵᩥᨾᩩᨲ᩠ᨲᩮᩣ ᩉᩮᩣᨲᩥ, ᨡᨿᩣ ᨴᩮᩤᩈᩔ ᩅᩦᨲᨴᩮᩤᩈᨲ᩠ᨲᩣ ᩋᩈᨾ᩠ᨾᩮᩣᩉᩣᨵᩥᨾᩩᨲ᩠ᨲᩮᩣ ᩉᩮᩣᨲᩥ, ᨡᨿᩣ ᨾᩮᩣᩉᩔ ᩅᩦᨲᨾᩮᩣᩉᨲ᩠ᨲᩣ ᩋᩈᨾ᩠ᨾᩮᩣᩉᩣᨵᩥᨾᩩᨲ᩠ᨲᩮᩣ ᩉᩮᩣᨲᩥ.
</Paragraph>

<Paragraph number="1141" book="vi-maha">
ᩑᩅᩴ ᩈᨾ᩠ᨾᩣ ᩅᩥᨾᩩᨲ᩠ᨲᨧᩥᨲ᩠ᨲᩔ, ᨽᨶ᩠ᨲᩮ, ᨽᩥᨠ᩠ᨡᩩᨶᩮᩣ ᨽᩩᩈᩣ ᨧᩮᨸᩥ ᨧᨠ᩠ᨡᩩᩅᩥᨬ᩠ᨬᩮᨿ᩠ᨿᩣ ᩁᩪᨸᩣ ᨧᨠ᩠ᨡᩩᩔ ᩋᩣᨸᩣᨳᩴ ᩋᩣᨣᨧ᩠ᨨᨶ᩠ᨲᩥ, ᨶᩮᩅᩔ ᨧᩥᨲ᩠ᨲᩴ ᨸᩁᩥᨿᩣᨴᩥᨿᨶ᩠ᨲᩥ. ᩋᨾᩥᩔᩦᨠᨲᨾᩮᩅᩔ ᨧᩥᨲ᩠ᨲᩴ ᩉᩮᩣᨲᩥ, ᨮᩥᨲᩴ ᩋᩣᨶᩮᨬ᩠ᨩᨸ᩠ᨸᨲ᩠ᨲᩴ, ᩅᨿᨬ᩠ᨧᩔᩣᨶᩩᨸᩔᨲᩥ. ᨽᩩᩈᩣ ᨧᩮᨸᩥ ᩈᩮᩣᨲᩅᩥᨬ᩠ᨬᩮᨿ᩠ᨿᩣ ᩈᨴ᩠ᨴᩤ …ᨸᩮ…  ᨥᩣᨶᩅᩥᨬ᩠ᨬᩮᨿ᩠ᨿᩣ ᨣᨶ᩠ᨵᩣ…  ᨩᩥᩅ᩠ᩉᩤᩅᩥᨬ᩠ᨬᩮᨿ᩠ᨿᩣ ᩁᩈᩣ…  ᨠᩣᨿᩅᩥᨬ᩠ᨬᩮᨿ᩠ᨿᩣ ᨹᩮᩣᨭ᩠ᨮᨻ᩠ᨻᩣ…  ᨾᨶᩮᩣᩅᩥᨬ᩠ᨬᩮᨿ᩠ᨿᩣ ᨵᨾ᩠ᨾᩣ ᨾᨶᩔ ᩋᩣᨸᩣᨳᩴ ᩋᩣᨣᨧ᩠ᨨᨶ᩠ᨲᩥ, ᨶᩮᩅᩔ ᨧᩥᨲ᩠ᨲᩴ ᨸᩁᩥᨿᩣᨴᩥᨿᨶ᩠ᨲᩥ; ᩋᨾᩥᩔᩦᨠᨲᨾᩮᩅᩔ ᨧᩥᨲ᩠ᨲᩴ ᩉᩮᩣᨲᩥ, ᨮᩥᨲᩴ ᩋᩣᨶᩮᨬ᩠ᨩᨸ᩠ᨸᨲ᩠ᨲᩴ, ᩅᨿᨬ᩠ᨧᩔᩣᨶᩩᨸᩔᨲᩥ. ᩈᩮᨿ᩠ᨿᨳᩣᨸᩥ, ᨽᨶ᩠ᨲᩮ, ᩈᩮᩃᩮᩣ ᨸᨻ᩠ᨻᨲᩮᩣ ᩋᨧ᩠ᨨᩥᨴ᩠ᨴᩮᩤ ᩋᩈᩩᩈᩥᩁᩮᩣ ᩑᨠᨣ᩠ᨥᨶᩮᩣ, ᨸᩩᩁᨲ᩠ᨳᩥᨾᩣᨿ ᨧᩮᨸᩥ ᨴᩥᩈᩣᨿ ᩋᩣᨣᨧ᩠ᨨᩮᨿ᩠ᨿ ᨽᩩᩈᩣ ᩅᩤᨲᩅᩩᨭ᩠ᨮᩥ, ᨶᩮᩅ ᨶᩴ ᩈᩘᨠᨾ᩠ᨸᩮᨿ᩠ᨿ ᨶ ᩈᨾ᩠ᨸᨠᨾ᩠ᨸᩮᨿ᩠ᨿ ᨶ ᩈᨾ᩠ᨸᩅᩮᨵᩮᨿ᩠ᨿ; ᨸᨧ᩠ᨨᩥᨾᩣᨿ ᨧᩮᨸᩥ ᨴᩥᩈᩣᨿ ᩋᩣᨣᨧ᩠ᨨᩮᨿ᩠ᨿ ᨽᩩᩈᩣ ᩅᩤᨲᩅᩩᨭ᩠ᨮᩥ …ᨸᩮ…  ᩏᨲ᩠ᨲᩁᩣᨿ ᨧᩮᨸᩥ ᨴᩥᩈᩣᨿ …ᨸᩮ…  ᨴᨠ᩠ᨡᩥᨱᩣᨿ ᨧᩮᨸᩥ ᨴᩥᩈᩣᨿ ᩋᩣᨣᨧ᩠ᨨᩮᨿ᩠ᨿ ᨽᩩᩈᩣ ᩅᩤᨲᩅᩩᨭ᩠ᨮᩥ, ᨶᩮᩅ ᨶᩴ ᩈᩘᨠᨾ᩠ᨸᩮᨿ᩠ᨿ ᨶ ᩈᨾ᩠ᨸᨠᨾ᩠ᨸᩮᨿ᩠ᨿ ᨶ ᩈᨾ᩠ᨸᩅᩮᨵᩮᨿ᩠ᨿ; ᩑᩅᨾᩮᩅ ᨡᩮᩣ, ᨽᨶ᩠ᨲᩮ, ᩑᩅᩴ ᩈᨾ᩠ᨾᩣ ᩅᩥᨾᩩᨲ᩠ᨲᨧᩥᨲ᩠ᨲᩔ ᨽᩥᨠ᩠ᨡᩩᨶᩮᩣ ᨽᩩᩈᩣ ᨧᩮᨸᩥ ᨧᨠ᩠ᨡᩩᩅᩥᨬ᩠ᨬᩮᨿ᩠ᨿᩣ ᩁᩪᨸᩣ ᨧᨠ᩠ᨡᩩᩔ ᩋᩣᨸᩣᨳᩴ ᩋᩣᨣᨧ᩠ᨨᨶ᩠ᨲᩥ, ᨶᩮᩅᩔ ᨧᩥᨲ᩠ᨲᩴ ᨸᩁᩥᨿᩣᨴᩥᨿᨶ᩠ᨲᩥ; ᩋᨾᩥᩔᩦᨠᨲᨾᩮᩅᩔ ᨧᩥᨲ᩠ᨲᩴ ᩉᩮᩣᨲᩥ, ᨮᩥᨲᩴ ᩋᩣᨶᩮᨬ᩠ᨩᨸ᩠ᨸᨲ᩠ᨲᩴ, ᩅᨿᨬ᩠ᨧᩔᩣᨶᩩᨸᩔᨲᩥ. ᨽᩩᩈᩣ ᨧᩮᨸᩥ ᩈᩮᩣᨲᩅᩥᨬ᩠ᨬᩮᨿ᩠ᨿᩣ ᩈᨴ᩠ᨴᩤ …ᨸᩮ…  ᨥᩣᨶᩅᩥᨬ᩠ᨬᩮᨿ᩠ᨿᩣ ᨣᨶ᩠ᨵᩣ…  ᨩᩥᩅ᩠ᩉᩤᩅᩥᨬ᩠ᨬᩮᨿ᩠ᨿᩣ ᩁᩈᩣ…  ᨠᩣᨿᩅᩥᨬ᩠ᨬᩮᨿ᩠ᨿᩣ ᨹᩮᩣᨭ᩠ᨮᨻ᩠ᨻᩣ…  ᨾᨶᩮᩣᩅᩥᨬ᩠ᨬᩮᨿ᩠ᨿᩣ ᨵᨾ᩠ᨾᩣ ᨾᨶᩔ ᩋᩣᨸᩣᨳᩴ ᩋᩣᨣᨧ᩠ᨨᨶ᩠ᨲᩥ, ᨶᩮᩅᩔ ᨧᩥᨲ᩠ᨲᩴ ᨸᩁᩥᨿᩣᨴᩥᨿᨶ᩠ᨲᩥ; ᩋᨾᩥᩔᩦᨠᨲᨾᩮᩅᩔ ᨧᩥᨲ᩠ᨲᩴ ᩉᩮᩣᨲᩥ, ᨮᩥᨲᩴ ᩋᩣᨶᩮᨬ᩠ᨩᨸ᩠ᨸᨲ᩠ᨲᩴ, ᩅᨿᨬ᩠ᨧᩔᩣᨶᩩᨸᩔᨲᩦ”ᨲᩥ.
</Paragraph>

<Paragraph number="1142" type="verses" book="vi-maha">
_ᨶᩮᨠ᩠ᨡᨾ᩠ᨾᩴ ᩋᨵᩥᨾᩩᨲ᩠ᨲᩔ,_  
_ᨸᩅᩥᩅᩮᨠᨬ᩠ᨧ ᨧᩮᨲᩈᩮᩣ;_  
_ᩋᨻ᩠ᨿᩣᨸᨩ᩠ᨩᩣᨵᩥᨾᩩᨲ᩠ᨲᩔ,_  
ᩏᨸᩣᨴᩤᨶᨠ᩠ᨡᨿᩔ ᨧ._  

</Paragraph>

<Paragraph number="1143" type="verses" book="vi-maha">
_ᨲᨱ᩠ᩉᨠ᩠ᨡᨿᩣᨵᩥᨾᩩᨲ᩠ᨲᩔ,_  
_ᩋᩈᨾ᩠ᨾᩮᩣᩉᨬ᩠ᨧ ᨧᩮᨲᩈᩮᩣ;_  
_ᨴᩥᩈ᩠ᩅᩣ ᩋᩣᨿᨲᨶᩩᨸ᩠ᨸᩣᨴᩴ,_  
_ᩈᨾ᩠ᨾᩣ ᨧᩥᨲ᩠ᨲᩴ ᩅᩥᨾᩩᨧ᩠ᨧᨲᩥ._  

</Paragraph>

<Paragraph number="1144" type="verses" book="vi-maha">
_ᨲᩔ ᩈᨾ᩠ᨾᩣᩅᩥᨾᩩᨲ᩠ᨲᩔ,_  
_ᩈᨶ᩠ᨲᨧᩥᨲ᩠ᨲᩔ ᨽᩥᨠ᩠ᨡᩩᨶᩮᩣ;_  
_ᨠᨲᩔ ᨸᨭᩥᨧᨿᩮᩣ ᨶᨲ᩠ᨳᩥ,_  
_ᨠᩁᨱᩦᨿᩴ ᨶ ᩅᩥᨩ᩠ᨩᨲᩥ._  

</Paragraph>

<Paragraph number="1145" type="verses" book="vi-maha">
_ᩈᩮᩃᩮᩣ ᨿᨳᩣ ᩑᨠᨣ᩠ᨥᨶᩮᩣ,_  
_ᩅᩤᨲᩮᨶ ᨶ ᩈᨾᩦᩁᨲᩥ;_  
_ᩑᩅᩴ ᩁᩪᨸᩣ ᩁᩈᩣ ᩈᨴ᩠ᨴᩤ,_  
_ᨣᨶ᩠ᨵᩣ ᨹᩔᩣ ᨧ ᨠᩮᩅᩃᩣ._  

</Paragraph>

<Paragraph number="1146" type="verses" book="vi-maha">
ᩍᨭ᩠ᨮᩣ ᨵᨾ᩠ᨾᩣ ᩋᨶᩥᨭ᩠ᨮᩣ ᨧ,_  
_ᨶ ᨸᩅᩮᨵᩮᨶ᩠ᨲᩥ ᨲᩣᨴᩥᨶᩮᩣ;_  
_ᨮᩥᨲᩴ ᨧᩥᨲ᩠ᨲᩴ ᩅᩥᨸ᩠ᨸᨾᩩᨲ᩠ᨲᩴ,_  
_ᩅᨿᨬ᩠ᨧᩔᩣᨶᩩᨸᩔᨲᩦᨲᩥ._
</Paragraph>
</Division>