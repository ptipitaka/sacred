---
title: "1.1 ᨻᩮᩣᨵᩥᨠᨳᩣ"
tableOfContents: false
sidebar:
  order: 1
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="1" book="vi-maha">

<Paragraph number="2" book="vi-maha">
ᨲᩮᨶ ᩈᨾᨿᩮᨶ ᨻᩩᨴ᩠ᨵᩮᩤ ᨽᨣᩅᩤ ᩏᩁᩩᩅᩮᩃᩣᨿᩴ ᩅᩥᩉᩁᨲᩥ ᨶᨩ᩠ᨩᩣ ᨶᩮᩁᨬ᩠ᨩᩁᩣᨿ ᨲᩦᩁᩮ ᨻᩮᩣᨵᩥᩁᩩᨠ᩠ᨡᨾᩪᩃᩮ ᨸᨮᨾᩣᨽᩥᩈᨾ᩠ᨻᩩᨴ᩠ᨵᩮᩤ. ᩋᨳ ᨡᩮᩣ ᨽᨣᩅᩤ ᨻᩮᩣᨵᩥᩁᩩᨠ᩠ᨡᨾᩪᩃᩮ ᩈᨲ᩠ᨲᩣᩉᩴ ᩑᨠᨸᩃᩖᩘᨠᩮᨶ ᨶᩥᩈᩦᨴᩥ ᩅᩥᨾᩩᨲ᩠ᨲᩥᩈᩩᨡᨸᨭᩥᩈᩴᩅᩮᨴᩦ. ᩋᨳ ᨡᩮᩣ ᨽᨣᩅᩤ ᩁᨲ᩠ᨲᩥᨿᩣ ᨸᨮᨾᩴ ᨿᩣᨾᩴ ᨸᨭᩥᨧ᩠ᨧᩈᨾᩩᨸ᩠ᨸᩣᨴᩴ ᩋᨶᩩᩃᩮᩣᨾᨸᨭᩥᩃᩮᩣᨾᩴ ᨾᨶᩈᩣᨠᩣᩈᩥ—
</Paragraph>

<Paragraph number="3" book="vi-maha">
“ᩋᩅᩥᨩ᩠ᨩᩣᨸᨧ᩠ᨧᨿᩣ ᩈᩘᨡᩣᩁᩣ, ᩈᩘᨡᩣᩁᨸᨧ᩠ᨧᨿᩣ ᩅᩥᨬ᩠ᨬᩣᨱᩴ, ᩅᩥᨬ᩠ᨬᩣᨱᨸᨧ᩠ᨧᨿᩣ ᨶᩣᨾᩁᩪᨸᩴ, ᨶᩣᨾᩁᩪᨸᨸᨧ᩠ᨧᨿᩣ ᩈᩊᩣᨿᨲᨶᩴ, ᩈᩊᩣᨿᨲᨶᨸᨧ᩠ᨧᨿᩣ ᨹᩔᩮᩣ, ᨹᩔᨸᨧ᩠ᨧᨿᩣ ᩅᩮᨴᨶᩣ, ᩅᩮᨴᨶᩣᨸᨧ᩠ᨧᨿᩣ ᨲᨱ᩠ᩉᩣ, ᨲᨱ᩠ᩉᩣᨸᨧ᩠ᨧᨿᩣ ᩏᨸᩣᨴᩤᨶᩴ, ᩏᨸᩣᨴᩤᨶᨸᨧ᩠ᨧᨿᩣ ᨽᩅᩮᩤ, ᨽᩅᨸᨧ᩠ᨧᨿᩣ ᨩᩣᨲᩥ, ᨩᩣᨲᩥᨸᨧ᩠ᨧᨿᩣ ᨩᩁᩣᨾᩁᨱᩴ ᩈᩮᩣᨠᨸᩁᩥᨴᩮᩅᨴᩩᨠ᩠ᨡᨴᩮᩤᨾᨶᩔᩩᨸᩣᨿᩣᩈᩣ ᩈᨾ᩠ᨽᩅᨶ᩠ᨲᩥ. ᩑᩅᨾᩮᨲᩔ ᨠᩮᩅᩃᩔ ᨴᩩᨠ᩠ᨡᨠ᩠ᨡᨶ᩠ᨵᩔ ᩈᨾᩩᨴᨿᩮᩣ ᩉᩮᩣᨲᩥ.
</Paragraph>

<Paragraph number="4" book="vi-maha">
ᩋᩅᩥᨩ᩠ᨩᩣᨿ ᨲ᩠ᩅᩮᩅ ᩋᩈᩮᩈᩅᩥᩁᩣᨣᨶᩥᩁᩮᩣᨵᩤ ᩈᩘᨡᩣᩁᨶᩥᩁᩮᩣᨵᩮᩤ, ᩈᩘᨡᩣᩁᨶᩥᩁᩮᩣᨵᩤ ᩅᩥᨬ᩠ᨬᩣᨱᨶᩥᩁᩮᩣᨵᩮᩤ, ᩅᩥᨬ᩠ᨬᩣᨱᨶᩥᩁᩮᩣᨵᩤ ᨶᩣᨾᩁᩪᨸᨶᩥᩁᩮᩣᨵᩮᩤ, ᨶᩣᨾᩁᩪᨸᨶᩥᩁᩮᩣᨵᩤ ᩈᩊᩣᨿᨲᨶᨶᩥᩁᩮᩣᨵᩮᩤ, ᩈᩊᩣᨿᨲᨶᨶᩥᩁᩮᩣᨵᩤ ᨹᩔᨶᩥᩁᩮᩣᨵᩮᩤ, ᨹᩔᨶᩥᩁᩮᩣᨵᩤ ᩅᩮᨴᨶᩣᨶᩥᩁᩮᩣᨵᩮᩤ, ᩅᩮᨴᨶᩣᨶᩥᩁᩮᩣᨵᩤ ᨲᨱ᩠ᩉᩣᨶᩥᩁᩮᩣᨵᩮᩤ, ᨲᨱ᩠ᩉᩣᨶᩥᩁᩮᩣᨵᩤ ᩏᨸᩣᨴᩤᨶᨶᩥᩁᩮᩣᨵᩮᩤ, ᩏᨸᩣᨴᩤᨶᨶᩥᩁᩮᩣᨵᩤ ᨽᩅᨶᩥᩁᩮᩣᨵᩮᩤ, ᨽᩅᨶᩥᩁᩮᩣᨵᩤ ᨩᩣᨲᩥᨶᩥᩁᩮᩣᨵᩮᩤ, ᨩᩣᨲᩥᨶᩥᩁᩮᩣᨵᩤ ᨩᩁᩣᨾᩁᨱᩴ ᩈᩮᩣᨠᨸᩁᩥᨴᩮᩅᨴᩩᨠ᩠ᨡᨴᩮᩤᨾᨶᩔᩩᨸᩣᨿᩣᩈᩣ ᨶᩥᩁᩩᨩ᩠ᨫᨶ᩠ᨲᩥ. ᩑᩅᨾᩮᨲᩔ ᨠᩮᩅᩃᩔ ᨴᩩᨠ᩠ᨡᨠ᩠ᨡᨶ᩠ᨵᩔ ᨶᩥᩁᩮᩣᨵᩮᩤ ᩉᩮᩣᨲᩦ”ᨲᩥ.
</Paragraph>

<Paragraph number="5" book="vi-maha">
ᩋᨳ ᨡᩮᩣ ᨽᨣᩅᩤ ᩑᨲᨾᨲ᩠ᨳᩴ ᩅᩥᨴᩥᨲ᩠ᩅᩣ ᨲᩣᨿᩴ ᩅᩮᩃᩣᨿᩴ ᩍᨾᩴ ᩏᨴᩤᨶᩴ ᩏᨴᩤᨶᩮᩈᩥ—
</Paragraph>

<Paragraph number="6" type="verses" book="vi-maha">
_“ᨿᨴᩤ ᩉᩅᩮ ᨸᩣᨲᩩᨽᩅᨶ᩠ᨲᩥ ᨵᨾ᩠ᨾᩣ,_  
_ᩋᩣᨲᩣᨸᩥᨶᩮᩣ ᨫᩣᨿᨲᩮᩣ ᨻᩕᩣᩉ᩠ᨾᨱᩔ;_  
_ᩋᨳᩔ ᨠᩘᨡᩣ ᩅᨸᨿᨶ᩠ᨲᩥ ᩈᨻ᩠ᨻᩣ,_  
_ᨿᨲᩮᩣ ᨸᨩᩣᨶᩣᨲᩥ ᩈᩉᩮᨲᩩᨵᨾ᩠ᨾᨶ᩺”ᨲᩥ._  

</Paragraph>

</Division>
<Division number="2" book="vi-maha">

<Paragraph number="7" book="vi-maha">
ᩋᨳ ᨡᩮᩣ ᨽᨣᩅᩤ ᩁᨲ᩠ᨲᩥᨿᩣ ᨾᨩ᩠ᨫᩥᨾᩴ ᨿᩣᨾᩴ ᨸᨭᩥᨧ᩠ᨧᩈᨾᩩᨸ᩠ᨸᩣᨴᩴ ᩋᨶᩩᩃᩮᩣᨾᨸᨭᩥᩃᩮᩣᨾᩴ ᨾᨶᩈᩣᨠᩣᩈᩥ—  “ᩋᩅᩥᨩ᩠ᨩᩣᨸᨧ᩠ᨧᨿᩣ ᩈᩘᨡᩣᩁᩣ, ᩈᩘᨡᩣᩁᨸᨧ᩠ᨧᨿᩣ ᩅᩥᨬ᩠ᨬᩣᨱᩴ, ᩅᩥᨬ᩠ᨬᩣᨱᨸᨧ᩠ᨧᨿᩣ ᨶᩣᨾᩁᩪᨸᩴ …ᨸᩮ…  ᩑᩅᨾᩮᨲᩔ ᨠᩮᩅᩃᩔ ᨴᩩᨠ᩠ᨡᨠ᩠ᨡᨶ᩠ᨵᩔ ᩈᨾᩩᨴᨿᩮᩣ ᩉᩮᩣᨲᩥ …ᨸᩮ…  ᨶᩥᩁᩮᩣᨵᩮᩤ ᩉᩮᩣᨲᩦ”ᨲᩥ.
</Paragraph>

<Paragraph number="8" book="vi-maha">
ᩋᨳ ᨡᩮᩣ ᨽᨣᩅᩤ ᩑᨲᨾᨲ᩠ᨳᩴ ᩅᩥᨴᩥᨲ᩠ᩅᩣ ᨲᩣᨿᩴ ᩅᩮᩃᩣᨿᩴ ᩍᨾᩴ ᩏᨴᩤᨶᩴ ᩏᨴᩤᨶᩮᩈᩥ—
</Paragraph>

<Paragraph number="9" type="verses" book="vi-maha">
_“ᨿᨴᩤ ᩉᩅᩮ ᨸᩣᨲᩩᨽᩅᨶ᩠ᨲᩥ ᨵᨾ᩠ᨾᩣ,_  
_ᩋᩣᨲᩣᨸᩥᨶᩮᩣ ᨫᩣᨿᨲᩮᩣ ᨻᩕᩣᩉ᩠ᨾᨱᩔ;_  
_ᩋᨳᩔ ᨠᩘᨡᩣ ᩅᨸᨿᨶ᩠ᨲᩥ ᩈᨻ᩠ᨻᩣ,_  
_ᨿᨲᩮᩣ ᨡᨿᩴ ᨸᨧ᩠ᨧᨿᩣᨶᩴ ᩋᩅᩮᨴᩦ”ᨲᩥ._  

</Paragraph>

</Division>
<Division number="3" book="vi-maha">

<Paragraph number="10" book="vi-maha">
ᩋᨳ ᨡᩮᩣ ᨽᨣᩅᩤ ᩁᨲ᩠ᨲᩥᨿᩣ ᨸᨧ᩠ᨨᩥᨾᩴ ᨿᩣᨾᩴ ᨸᨭᩥᨧ᩠ᨧᩈᨾᩩᨸ᩠ᨸᩣᨴᩴ ᩋᨶᩩᩃᩮᩣᨾᨸᨭᩥᩃᩮᩣᨾᩴ ᨾᨶᩈᩣᨠᩣᩈᩥ—  “ᩋᩅᩥᨩ᩠ᨩᩣᨸᨧ᩠ᨧᨿᩣ ᩈᩘᨡᩣᩁᩣ, ᩈᩘᨡᩣᩁᨸᨧ᩠ᨧᨿᩣ ᩅᩥᨬ᩠ᨬᩣᨱᩴ, ᩅᩥᨬ᩠ᨬᩣᨱᨸᨧ᩠ᨧᨿᩣ ᨶᩣᨾᩁᩪᨸᩴ …ᨸᩮ…  ᩑᩅᨾᩮᨲᩔ ᨠᩮᩅᩃᩔ ᨴᩩᨠ᩠ᨡᨠ᩠ᨡᨶ᩠ᨵᩔ ᩈᨾᩩᨴᨿᩮᩣ ᩉᩮᩣᨲᩥ …ᨸᩮ…  ᨶᩥᩁᩮᩣᨵᩮᩤ ᩉᩮᩣᨲᩦ”ᨲᩥ.
</Paragraph>

<Paragraph number="11" book="vi-maha">
ᩋᨳ ᨡᩮᩣ ᨽᨣᩅᩤ ᩑᨲᨾᨲ᩠ᨳᩴ ᩅᩥᨴᩥᨲ᩠ᩅᩣ ᨲᩣᨿᩴ ᩅᩮᩃᩣᨿᩴ ᩍᨾᩴ ᩏᨴᩤᨶᩴ ᩏᨴᩤᨶᩮᩈᩥ—
</Paragraph>

<Paragraph number="12" type="verses" book="vi-maha">
_“ᨿᨴᩤ ᩉᩅᩮ ᨸᩣᨲᩩᨽᩅᨶ᩠ᨲᩥ ᨵᨾ᩠ᨾᩣ,_  
_ᩋᩣᨲᩣᨸᩥᨶᩮᩣ ᨫᩣᨿᨲᩮᩣ ᨻᩕᩣᩉ᩠ᨾᨱᩔ;_  
_ᩅᩥᨵᩪᨸᨿᩴ ᨲᩥᨭ᩠ᨮᨲᩥ ᨾᩣᩁᩈᩮᨶᩴ,_  
_ᩈᩪᩁᩥᨿᩮᩣᩅ ᩒᨽᩣᩈᨿᨾᨶ᩠ᨲᩃᩥᨠ᩠ᨡᨶ᩺”ᨲᩥ._  


</Paragraph>
</Division>

<Paragraph number="13" type="center" book="vi-maha">
ᨻᩮᩣᨵᩥᨠᨳᩣ ᨶᩥᨭ᩠ᨮᩥᨲᩣ.
</Paragraph>