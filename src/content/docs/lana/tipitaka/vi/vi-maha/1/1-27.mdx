---
title: "1.27 ᩁᩣᨩᨽᨭᩅᨲ᩠ᨳᩩ"
tableOfContents: false
sidebar:
  order: 20
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="90" book="vi-maha">

<Paragraph number="426" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩁᨬ᩠ᨬᩮᩣ ᨾᩣᨣᨵᩔ ᩈᩮᨶᩥᨿᩔ ᨻᩥᨾ᩠ᨻᩥᩈᩣᩁᩔ ᨸᨧ᩠ᨧᨶ᩠ᨲᩮᩣ ᨠᩩᨸᩥᨲᩮᩣ ᩉᩮᩣᨲᩥ. ᩋᨳ ᨡᩮᩣ ᩁᩣᨩᩣ ᨾᩣᨣᨵᩮᩤ ᩈᩮᨶᩥᨿᩮᩣ ᨻᩥᨾ᩠ᨻᩥᩈᩣᩁᩮᩣ ᩈᩮᨶᩣᨶᩣᨿᨠᩮ ᨾᩉᩣᨾᨲ᩠ᨲᩮ ᩋᩣᨱᩣᨸᩮᩈᩥ—  “ᨣᨧ᩠ᨨᨳ, ᨽᨱᩮ, ᨸᨧ᩠ᨧᨶ᩠ᨲᩴ ᩏᨧ᩠ᨧᩥᨶᨳᩣ”ᨲᩥ. “ᩑᩅᩴ, ᨴᩮᩅᩤ”ᨲᩥ ᨡᩮᩣ ᩈᩮᨶᩣᨶᩣᨿᨠᩣ ᨾᩉᩣᨾᨲ᩠ᨲᩣ ᩁᨬ᩠ᨬᩮᩣ ᨾᩣᨣᨵᩔ ᩈᩮᨶᩥᨿᩔ ᨻᩥᨾ᩠ᨻᩥᩈᩣᩁᩔ ᨸᨧ᩠ᨧᩔᩮᩣᩈᩩᩴ. ᩋᨳ ᨡᩮᩣ ᩋᨽᩥᨬ᩠ᨬᩣᨲᩣᨶᩴ ᩋᨽᩥᨬ᩠ᨬᩣᨲᩣᨶᩴ ᨿᩮᩣᨵᩤᨶᩴ ᩑᨲᨴᩉᩮᩣᩈᩥ—  “ᨾᨿᩴ ᨡᩮᩣ ᨿᩩᨴ᩠ᨵᩤᨽᩥᨶᨶ᩠ᨴᩥᨶᩮᩣ ᨣᨧ᩠ᨨᨶ᩠ᨲᩣ ᨸᩣᨸᨬ᩠ᨧ ᨠᩁᩮᩣᨾ, ᨻᩉᩩᨬ᩠ᨧ ᩋᨸᩩᨬ᩠ᨬᩴ ᨸᩈᩅᩤᨾ. ᨠᩮᨶ ᨶᩩ ᨡᩮᩣ ᨾᨿᩴ ᩏᨸᩣᨿᩮᨶ ᨸᩣᨸᩣ ᨧ ᩅᩥᩁᨾᩮᨿ᩠ᨿᩣᨾ ᨠᩃ᩠ᨿᩣᨱᨬ᩠ᨧ ᨠᩁᩮᨿ᩠ᨿᩣᨾᩣ”ᨲᩥ?
</Paragraph>

<Paragraph number="427" book="vi-maha">
ᩋᨳ ᨡᩮᩣ ᨲᩮᩈᩴ ᨿᩮᩣᨵᩤᨶᩴ ᩑᨲᨴᩉᩮᩣᩈᩥ—  “ᩍᨾᩮ ᨡᩮᩣ ᩈᨾᨱᩣ ᩈᨠ᩠ᨿᨸᩩᨲ᩠ᨲᩥᨿᩣ ᨵᨾ᩠ᨾᨧᩣᩁᩥᨶᩮᩣ ᩈᨾᨧᩣᩁᩥᨶᩮᩣ ᨻᩕᩉ᩠ᨾᨧᩣᩁᩥᨶᩮᩣ ᩈᨧ᩠ᨧᩅᩤᨴᩥᨶᩮᩣ ᩈᩦᩃᩅᨶ᩠ᨲᩮᩣ ᨠᩃ᩠ᨿᩣᨱᨵᨾ᩠ᨾᩣ. ᩈᨧᩮ ᨡᩮᩣ ᨾᨿᩴ ᩈᨾᨱᩮᩈᩩ ᩈᨠ᩠ᨿᨸᩩᨲ᩠ᨲᩥᨿᩮᩈᩩ ᨸᨻ᩠ᨻᨩᩮᨿ᩠ᨿᩣᨾ, ᩑᩅᩴ ᨾᨿᩴ ᨸᩣᨸᩣ ᨧ ᩅᩥᩁᨾᩮᨿ᩠ᨿᩣᨾ ᨠᩃ᩠ᨿᩣᨱᨬ᩠ᨧ ᨠᩁᩮᨿ᩠ᨿᩣᨾᩣ”ᨲᩥ. ᩋᨳ ᨡᩮᩣ ᨲᩮ ᨿᩮᩣᨵᩤ ᨽᩥᨠ᩠ᨡᩪ ᩏᨸᩈᩘᨠᨾᩥᨲ᩠ᩅᩣ ᨸᨻ᩠ᨻᨩ᩠ᨩᩴ ᨿᩣᨧᩥᩴᩈᩩ. ᨲᩮ ᨽᩥᨠ᩠ᨡᩪ ᨸᨻ᩠ᨻᩣᨩᩮᩈᩩᩴ, ᩏᨸᩈᨾ᩠ᨸᩣᨴᩮᩈᩩᩴ. ᩈᩮᨶᩣᨶᩣᨿᨠᩣ ᨾᩉᩣᨾᨲ᩠ᨲᩣ ᩁᩣᨩᨽᨭᩮ ᨸᩩᨧ᩠ᨨᩥᩴᩈᩩ—  “ᨠᩥᩴ ᨶᩩ ᨡᩮᩣ, ᨽᨱᩮ, ᩍᨲ᩠ᨳᨶ᩠ᨶᩣᨾᩮᩣ ᨧ ᩍᨲ᩠ᨳᨶ᩠ᨶᩣᨾᩮᩣ ᨧ ᨿᩮᩣᨵᩤ ᨶ ᨴᩥᩔᨶ᩠ᨲᩦ”ᨲᩥ? “ᩍᨲ᩠ᨳᨶ᩠ᨶᩣᨾᩮᩣ ᨧ ᩍᨲ᩠ᨳᨶ᩠ᨶᩣᨾᩮᩣ ᨧ, ᩈᩣᨾᩥ, ᨿᩮᩣᨵᩤ ᨽᩥᨠ᩠ᨡᩪᩈᩩ ᨸᨻ᩠ᨻᨩᩥᨲᩣ”ᨲᩥ. ᩈᩮᨶᩣᨶᩣᨿᨠᩣ ᨾᩉᩣᨾᨲ᩠ᨲᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᩈᨾᨱᩣ ᩈᨠ᩠ᨿᨸᩩᨲ᩠ᨲᩥᨿᩣ ᩁᩣᨩᨽᨭᩴ ᨸᨻ᩠ᨻᩣᨩᩮᩔᨶ᩠ᨲᩦ”ᨲᩥ. ᩈᩮᨶᩣᨶᩣᨿᨠᩣ ᨾᩉᩣᨾᨲ᩠ᨲᩣ ᩁᨬ᩠ᨬᩮᩣ ᨾᩣᨣᨵᩔ ᩈᩮᨶᩥᨿᩔ ᨻᩥᨾ᩠ᨻᩥᩈᩣᩁᩔ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ.
</Paragraph>

<Paragraph number="428" book="vi-maha">
ᩋᨳ ᨡᩮᩣ ᩁᩣᨩᩣ ᨾᩣᨣᨵᩮᩤ ᩈᩮᨶᩥᨿᩮᩣ ᨻᩥᨾ᩠ᨻᩥᩈᩣᩁᩮᩣ ᩅᩮᩤᩉᩣᩁᩥᨠᩮ ᨾᩉᩣᨾᨲ᩠ᨲᩮ ᨸᩩᨧ᩠ᨨᩥ—  “ᨿᩮᩣ, ᨽᨱᩮ, ᩁᩣᨩᨽᨭᩴ ᨸᨻ᩠ᨻᩣᨩᩮᨲᩥ, ᨠᩥᩴ ᩈᩮᩣ ᨸᩈᩅᨲᩦ”ᨲᩥ? “ᩏᨸᨩ᩠ᨫᩣᨿᩔ, ᨴᩮᩅ, ᩈᩦᩈᩴ ᨨᩮᨲᨻ᩠ᨻᩴ, ᩋᨶᩩᩔᩣᩅᨠᩔ ᨩᩥᩅ᩠ᩉᩤ ᩏᨴ᩠ᨵᩁᩥᨲᨻ᩠ᨻᩣ, ᨣᨱᩔ ᩏᨸᨯ᩠ᨰᨹᩣᩈᩩᨠᩣ ᨽᨬ᩠ᨩᩥᨲᨻ᩠ᨻᩣ”ᨲᩥ. ᩋᨳ ᨡᩮᩣ ᩁᩣᨩᩣ ᨾᩣᨣᨵᩮᩤ ᩈᩮᨶᩥᨿᩮᩣ ᨻᩥᨾ᩠ᨻᩥᩈᩣᩁᩮᩣ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᨶᩥᩈᩦᨴᩥ. ᩑᨠᨾᨶ᩠ᨲᩴ ᨶᩥᩈᩥᨶ᩠ᨶᩮᩣ ᨡᩮᩣ ᩁᩣᨩᩣ ᨾᩣᨣᨵᩮᩤ ᩈᩮᨶᩥᨿᩮᩣ ᨻᩥᨾ᩠ᨻᩥᩈᩣᩁᩮᩣ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᩈᨶ᩠ᨲᩥ, ᨽᨶ᩠ᨲᩮ, ᩁᩣᨩᩣᨶᩮᩣ ᩋᩔᨴ᩠ᨵᩤ ᩋᨸ᩠ᨸᩈᨶ᩠ᨶᩣ. ᨲᩮ ᩋᨸ᩠ᨸᨾᨲ᩠ᨲᨠᩮᨶᨸᩥ ᨽᩥᨠ᩠ᨡᩪ ᩅᩥᩉᩮᨮᩮᨿ᩠ᨿᩩᩴ. ᩈᩣᨵᩩ, ᨽᨶ᩠ᨲᩮ, ᩋᨿ᩠ᨿᩣ ᩁᩣᨩᨽᨭᩴ ᨶ ᨸᨻ᩠ᨻᩣᨩᩮᨿ᩠ᨿᩩᨶ᩺”ᨲᩥ. ᩋᨳ ᨡᩮᩣ ᨽᨣᩅᩤ ᩁᩣᨩᩣᨶᩴ ᨾᩣᨣᨵᩴ ᩈᩮᨶᩥᨿᩴ ᨻᩥᨾ᩠ᨻᩥᩈᩣᩁᩴ ᨵᨾ᩠ᨾᩥᨿᩣ ᨠᨳᩣᨿ ᩈᨶ᩠ᨴᩔᩮᩈᩥ ᩈᨾᩣᨴᨸᩮᩈᩥ ᩈᨾᩩᨲ᩠ᨲᩮᨩᩮᩈᩥ ᩈᨾ᩠ᨸᩉᩴᩈᩮᩈᩥ. ᩋᨳ ᨡᩮᩣ ᩁᩣᨩᩣ ᨾᩣᨣᨵᩮᩤ ᩈᩮᨶᩥᨿᩮᩣ ᨻᩥᨾ᩠ᨻᩥᩈᩣᩁᩮᩣ ᨽᨣᩅᨲᩣ ᨵᨾ᩠ᨾᩥᨿᩣ ᨠᨳᩣᨿ ᩈᨶ᩠ᨴᩔᩥᨲᩮᩣ ᩈᨾᩣᨴᨸᩥᨲᩮᩣ ᩈᨾᩩᨲ᩠ᨲᩮᨩᩥᨲᩮᩣ ᩈᨾ᩠ᨸᩉᩴᩈᩥᨲᩮᩣ ᩏᨭ᩠ᨮᩣᨿᩣᩈᨶᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᨸᨴᨠ᩠ᨡᩥᨱᩴ ᨠᨲ᩠ᩅᩣ ᨸᨠ᩠ᨠᩣᨾᩥ. ᩋᨳ ᨡᩮᩣ ᨽᨣᩅᩤ ᩑᨲᩈ᩠ᨾᩥᩴ ᨶᩥᨴᩤᨶᩮ ᩑᨲᩈ᩠ᨾᩥᩴ ᨸᨠᩁᨱᩮ ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᨶ, ᨽᩥᨠ᩠ᨡᩅᩮ, ᩁᩣᨩᨽᨭᩮᩣ ᨸᨻ᩠ᨻᩣᨩᩮᨲᨻ᩠ᨻᩮᩣ. ᨿᩮᩣ ᨸᨻ᩠ᨻᩣᨩᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>
</Division>