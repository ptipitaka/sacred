---
title: "1.12 ᩏᩁᩩᩅᩮᩃᨸᩣᨭᩥᩉᩣᩁᩥᨿᨠᨳᩣ"
tableOfContents: false
sidebar:
  order: 4
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="37" book="vi-maha">

<Paragraph number="155" book="vi-maha">
ᩋᨳ ᨡᩮᩣ ᨽᨣᩅᩤ ᩋᨶᩩᨸᩩᨻ᩠ᨻᩮᨶ ᨧᩣᩁᩥᨠᩴ ᨧᩁᨾᩣᨶᩮᩣ ᨿᩮᨶ ᩏᩁᩩᩅᩮᩃᩣ ᨲᨴᩅᩈᩁᩥ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩏᩁᩩᩅᩮᩃᩣᨿᩴ ᨲᨿᩮᩣ ᨩᨭᩥᩃᩣ ᨸᨭᩥᩅᩈᨶ᩠ᨲᩥ—  ᩏᩁᩩᩅᩮᩃᨠᩔᨸᩮᩣ, ᨶᨴᩦᨠᩔᨸᩮᩣ, ᨣᨿᩣᨠᩔᨸᩮᩣᨲᩥ. ᨲᩮᩈᩩ ᩏᩁᩩᩅᩮᩃᨠᩔᨸᩮᩣ ᨩᨭᩥᩃᩮᩣ ᨸᨬ᩠ᨧᨶ᩠ᨶᩴ ᨩᨭᩥᩃᩈᨲᩣᨶᩴ ᨶᩣᨿᨠᩮᩣ ᩉᩮᩣᨲᩥ, ᩅᩥᨶᩣᨿᨠᩮᩣ ᩋᨣ᩠ᨣᩮᩤ ᨸᨾᩩᨡᩮᩣ ᨸᩣᨾᩮᩣᨠ᩠ᨡᩮᩣ. ᨶᨴᩦᨠᩔᨸᩮᩣ ᨩᨭᩥᩃᩮᩣ ᨲᩥᨱ᩠ᨱᩴ ᨩᨭᩥᩃᩈᨲᩣᨶᩴ ᨶᩣᨿᨠᩮᩣ ᩉᩮᩣᨲᩥ, ᩅᩥᨶᩣᨿᨠᩮᩣ ᩋᨣ᩠ᨣᩮᩤ ᨸᨾᩩᨡᩮᩣ ᨸᩣᨾᩮᩣᨠ᩠ᨡᩮᩣ. ᨣᨿᩣᨠᩔᨸᩮᩣ ᨩᨭᩥᩃᩮᩣ ᨴ᩠ᩅᩥᨶ᩠ᨶᩴ ᨩᨭᩥᩃᩈᨲᩣᨶᩴ ᨶᩣᨿᨠᩮᩣ ᩉᩮᩣᨲᩥ, ᩅᩥᨶᩣᨿᨠᩮᩣ ᩋᨣ᩠ᨣᩮᩤ ᨸᨾᩩᨡᩮᩣ ᨸᩣᨾᩮᩣᨠ᩠ᨡᩮᩣ.
</Paragraph>

<Paragraph number="156" book="vi-maha">
ᩋᨳ ᨡᩮᩣ ᨽᨣᩅᩤ ᨿᩮᨶ ᩏᩁᩩᩅᩮᩃᨠᩔᨸᩔ ᨩᨭᩥᩃᩔ ᩋᩔᨾᩮᩣ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᩏᩁᩩᩅᩮᩃᨠᩔᨸᩴ ᨩᨭᩥᩃᩴ ᩑᨲᨴᩅᩮᩤᨧ—  “ᩈᨧᩮ ᨲᩮ, ᨠᩔᨸ, ᩋᨣᩁᩩ, ᩅᩈᩮᨿ᩠ᨿᩣᨾ ᩑᨠᩁᨲ᩠ᨲᩴ ᩋᨣ᩠ᨿᩣᨣᩤᩁᩮ”ᨲᩥ? “ᨶ ᨡᩮᩣ ᨾᩮ, ᨾᩉᩣᩈᨾᨱ, ᨣᩁᩩ, ᨧᨱ᩠ᨯᩮᨲ᩠ᨳ ᨶᩣᨣᩁᩣᨩᩣ ᩍᨴ᩠ᨵᩥᨾᩣ ᩋᩣᩈᩥᩅᩥᩈᩮᩣ ᨥᩮᩣᩁᩅᩥᩈᩮᩣ, ᩈᩮᩣ ᨲᩴ ᨾᩣ ᩅᩥᩉᩮᨮᩮᩈᩦ”ᨲᩥ.
</Paragraph>

<Paragraph number="157" book="vi-maha">
ᨴᩩᨲᩥᨿᨾ᩠ᨸᩥ ᨡᩮᩣ ᨽᨣᩅᩤ ᩏᩁᩩᩅᩮᩃᨠᩔᨸᩴ ᨩᨭᩥᩃᩴ ᩑᨲᨴᩅᩮᩤᨧ—  “ᩈᨧᩮ ᨲᩮ, ᨠᩔᨸ, ᩋᨣᩁᩩ, ᩅᩈᩮᨿ᩠ᨿᩣᨾ ᩑᨠᩁᨲ᩠ᨲᩴ ᩋᨣ᩠ᨿᩣᨣᩤᩁᩮ”ᨲᩥ? “ᨶ ᨡᩮᩣ ᨾᩮ, ᨾᩉᩣᩈᨾᨱ, ᨣᩁᩩ, ᨧᨱ᩠ᨯᩮᨲ᩠ᨳ ᨶᩣᨣᩁᩣᨩᩣ ᩍᨴ᩠ᨵᩥᨾᩣ ᩋᩣᩈᩥᩅᩥᩈᩮᩣ ᨥᩮᩣᩁᩅᩥᩈᩮᩣ, ᩈᩮᩣ ᨲᩴ ᨾᩣ ᩅᩥᩉᩮᨮᩮᩈᩦ”ᨲᩥ.
</Paragraph>

<Paragraph number="158" book="vi-maha">
ᨲᨲᩥᨿᨾ᩠ᨸᩥ ᨡᩮᩣ ᨽᨣᩅᩤ ᩏᩁᩩᩅᩮᩃᨠᩔᨸᩴ ᨩᨭᩥᩃᩴ ᩑᨲᨴᩅᩮᩤᨧ—  “ᩈᨧᩮ ᨲᩮ, ᨠᩔᨸ, ᩋᨣᩁᩩ, ᩅᩈᩮᨿ᩠ᨿᩣᨾ ᩑᨠᩁᨲ᩠ᨲᩴ ᩋᨣ᩠ᨿᩣᨣᩤᩁᩮ”ᨲᩥ? “ᨶ ᨡᩮᩣ ᨾᩮ, ᨾᩉᩣᩈᨾᨱ, ᨣᩁᩩ, ᨧᨱ᩠ᨯᩮᨲ᩠ᨳ ᨶᩣᨣᩁᩣᨩᩣ ᩍᨴ᩠ᨵᩥᨾᩣ ᩋᩣᩈᩥᩅᩥᩈᩮᩣ ᨥᩮᩣᩁᩅᩥᩈᩮᩣ, ᩈᩮᩣ ᨲᩴ ᨾᩣ ᩅᩥᩉᩮᨮᩮᩈᩦ”ᨲᩥ. “ᩋᨸ᩠ᨸᩮᩅ ᨾᩴ ᨶ ᩅᩥᩉᩮᨮᩮᨿ᩠ᨿ, ᩍᩘᨥ ᨲ᩠ᩅᩴ, ᨠᩔᨸ, ᩋᨶᩩᨩᩣᨶᩣᩉᩥ ᩋᨣ᩠ᨿᩣᨣᩤᩁᨶ᩺”ᨲᩥ. “ᩅᩥᩉᩁ, ᨾᩉᩣᩈᨾᨱ, ᨿᨳᩣᩈᩩᨡᨶ᩺”ᨲᩥ. ᩋᨳ ᨡᩮᩣ ᨽᨣᩅᩤ ᩋᨣ᩠ᨿᩣᨣᩤᩁᩴ ᨸᩅᩥᩈᩥᨲ᩠ᩅᩣ ᨲᩥᨱᩈᨶ᩠ᨳᩣᩁᨠᩴ ᨸᨬ᩠ᨬᨸᩮᨲ᩠ᩅᩣ ᨶᩥᩈᩦᨴᩥ ᨸᩃᩖᩘᨠᩴ ᩋᩣᨽᩩᨩᩥᨲ᩠ᩅᩣ ᩏᨩᩩᩴ ᨠᩣᨿᩴ ᨸᨱᩥᨵᩤᨿ ᨸᩁᩥᨾᩩᨡᩴ ᩈᨲᩥᩴ ᩏᨸᨭ᩠ᨮᨸᩮᨲ᩠ᩅᩣ.
</Paragraph>

</Division>
<Division number="38" book="vi-maha">

<Paragraph number="159" book="vi-maha">
ᩋᨴ᩠ᨴᩈᩣ ᨡᩮᩣ ᩈᩮᩣ ᨶᩣᨣᩮᩤ ᨽᨣᩅᨶ᩠ᨲᩴ ᨸᩅᩥᨭ᩠ᨮᩴ, ᨴᩥᩈ᩠ᩅᩣᨶ ᨴᩩᨾ᩠ᨾᨶᩮᩣ ᨸᨵᩪᨸᩣᨿᩥ. ᩋᨳ ᨡᩮᩣ ᨽᨣᩅᨲᩮᩣ ᩑᨲᨴᩉᩮᩣᩈᩥ—  “ᨿᨶ᩠ᨶᩪᨶᩣᩉᩴ ᩍᨾᩔ ᨶᩣᨣᩔ ᩋᨶᩩᨸᩉᨧ᩠ᨧ ᨨᩅᩥᨬ᩠ᨧ ᨧᨾ᩠ᨾᨬ᩠ᨧ ᨾᩴᩈᨬ᩠ᨧ ᨶ᩠ᩉᩣᩁᩩᨬ᩠ᨧ ᩋᨭ᩠ᨮᩥᨬ᩠ᨧ ᩋᨭ᩠ᨮᩥᨾᩥᨬ᩠ᨩᨬ᩠ᨧ ᨲᩮᨩᩈᩣ ᨲᩮᨩᩴ ᨸᩁᩥᨿᩣᨴᩥᨿᩮᨿ᩠ᨿᨶ᩺”ᨲᩥ. ᩋᨳ ᨡᩮᩣ ᨽᨣᩅᩤ ᨲᨳᩣᩁᩪᨸᩴ ᩍᨴ᩠ᨵᩤᨽᩥᩈᩘᨡᩣᩁᩴ ᩋᨽᩥᩈᩘᨡᩁᩥᨲ᩠ᩅᩣ ᨸᨵᩪᨸᩣᨿᩥ. ᩋᨳ ᨡᩮᩣ ᩈᩮᩣ ᨶᩣᨣᩮᩤ ᨾᨠ᩠ᨡᩴ ᩋᩈᩉᨾᩣᨶᩮᩣ ᨸᨩ᩠ᨩᩃᩥ. ᨽᨣᩅᩤᨸᩥ ᨲᩮᨩᩮᩣᨵᩤᨲᩩᩴ ᩈᨾᩣᨸᨩ᩠ᨩᩥᨲ᩠ᩅᩣ ᨸᨩ᩠ᨩᩃᩥ. ᩏᨽᩥᨶ᩠ᨶᩴ ᩈᨩᩮᩣᨲᩥᨽᩪᨲᩣᨶᩴ ᩋᨣ᩠ᨿᩣᨣᩤᩁᩴ ᩋᩣᨴᩥᨲ᩠ᨲᩴ ᩅᩥᨿ ᩉᩮᩣᨲᩥ ᩈᨾ᩠ᨸᨩ᩠ᨩᩃᩥᨲᩴ ᩈᨩᩮᩣᨲᩥᨽᩪᨲᩴ. ᩋᨳ ᨡᩮᩣ ᨲᩮ ᨩᨭᩥᩃᩣ ᩋᨣ᩠ᨿᩣᨣᩤᩁᩴ ᨸᩁᩥᩅᩤᩁᩮᨲ᩠ᩅᩣ ᩑᩅᨾᩣᩉᩴᩈᩩ—  “ᩋᨽᩥᩁᩪᨸᩮᩣ ᩅᨲ ᨽᩮᩣ ᨾᩉᩣᩈᨾᨱᩮᩣ ᨶᩣᨣᩮᨶ ᩅᩥᩉᩮᨮᩥᨿᨲᩦ”ᨲᩥ. ᩋᨳ ᨡᩮᩣ ᨽᨣᩅᩤ ᨲᩔᩣ ᩁᨲ᩠ᨲᩥᨿᩣ ᩋᨧ᩠ᨧᨿᩮᨶ ᨲᩔ ᨶᩣᨣᩔ ᩋᨶᩩᨸᩉᨧ᩠ᨧ ᨨᩅᩥᨬ᩠ᨧ ᨧᨾ᩠ᨾᨬ᩠ᨧ ᨾᩴᩈᨬ᩠ᨧ ᨶ᩠ᩉᩣᩁᩩᨬ᩠ᨧ ᩋᨭ᩠ᨮᩥᨬ᩠ᨧ ᩋᨭ᩠ᨮᩥᨾᩥᨬ᩠ᨩᨬ᩠ᨧ ᨲᩮᨩᩈᩣ ᨲᩮᨩᩴ ᨸᩁᩥᨿᩣᨴᩥᨿᩥᨲ᩠ᩅᩣ ᨸᨲ᩠ᨲᩮ ᨸᨠ᩠ᨡᩥᨸᩥᨲ᩠ᩅᩣ ᩏᩁᩩᩅᩮᩃᨠᩔᨸᩔ ᨩᨭᩥᩃᩔ ᨴᩔᩮᩈᩥ—  “ᩋᨿᩴ ᨲᩮ, ᨠᩔᨸ, ᨶᩣᨣᩮᩤ ᨸᩁᩥᨿᩣᨴᩥᨶ᩠ᨶᩮᩣ ᩋᩔ ᨲᩮᨩᩈᩣ ᨲᩮᨩᩮᩣ”ᨲᩥ. ᩋᨳ ᨡᩮᩣ ᩏᩁᩩᩅᩮᩃᨠᩔᨸᩔ ᨩᨭᩥᩃᩔ ᩑᨲᨴᩉᩮᩣᩈᩥ—  “ᨾᩉᩥᨴ᩠ᨵᩥᨠᩮᩣ ᨡᩮᩣ ᨾᩉᩣᩈᨾᨱᩮᩣ ᨾᩉᩣᨶᩩᨽᩣᩅᩮᩤ, ᨿᨲᩕ ᩉᩥ ᨶᩣᨾ ᨧᨱ᩠ᨯᩔ ᨶᩣᨣᩁᩣᨩᩔ ᩍᨴ᩠ᨵᩥᨾᨲᩮᩣ ᩋᩣᩈᩥᩅᩥᩈᩔ ᨥᩮᩣᩁᩅᩥᩈᩔ ᨲᩮᨩᩈᩣ ᨲᩮᨩᩴ ᨸᩁᩥᨿᩣᨴᩥᨿᩥᩔᨲᩥ, ᨶ ᨲ᩠ᩅᩮᩅ ᨧ ᨡᩮᩣ ᩋᩁᩉᩣ ᨿᨳᩣ ᩋᩉᨶ᩺”ᨲᩥ.
</Paragraph>

</Division>
<Division number="39" book="vi-maha">

<Paragraph number="160" type="verses" book="vi-maha">
_ᨶᩮᩁᨬ᩠ᨩᩁᩣᨿᩴ ᨽᨣᩅᩤ,_  
ᩏᩁᩩᩅᩮᩃᨠᩔᨸᩴ ᨩᨭᩥᩃᩴ ᩋᩅᩮᩤᨧ;_  
_“ᩈᨧᩮ ᨲᩮ ᨠᩔᨸ ᩋᨣᩁᩩ,_  
_ᩅᩥᩉᩁᩮᨾᩩ ᩋᨩ᩠ᨩᨱ᩠ᩉᩮᩣ ᩋᨣ᩠ᨣᩥᩈᩣᩃᨾ᩠ᩉᩦ”ᨲᩥ._  

</Paragraph>

<Paragraph number="161" type="verses" book="vi-maha">
_“ᨶ ᨡᩮᩣ ᨾᩮ ᨾᩉᩣᩈᨾᨱ ᨣᩁᩩ,_  
_ᨹᩣᩈᩩᨠᩣᨾᩮᩣᩅ ᨲᩴ ᨶᩥᩅᩤᩁᩮᨾᩥ;_  
_ᨧᨱ᩠ᨯᩮᨲ᩠ᨳ ᨶᩣᨣᩁᩣᨩᩣ,_  
ᩍᨴ᩠ᨵᩥᨾᩣ ᩋᩣᩈᩥᩅᩥᩈᩮᩣ ᨥᩮᩣᩁᩅᩥᩈᩮᩣ;_  
_ᩈᩮᩣ ᨲᩴ ᨾᩣ ᩅᩥᩉᩮᨮᩮᩈᩦ”ᨲᩥ._  

</Paragraph>

<Paragraph number="162" type="verses" book="vi-maha">
_“ᩋᨸ᩠ᨸᩮᩅ ᨾᩴ ᨶ ᩅᩥᩉᩮᨮᩮᨿ᩠ᨿ,_  
ᩍᩘᨥ ᨲ᩠ᩅᩴ ᨠᩔᨸ ᩋᨶᩩᨩᩣᨶᩣᩉᩥ ᩋᨣ᩠ᨿᩣᨣᩤᩁᨶ᩺”ᨲᩥ;_  
_ᨴᩥᨶ᩠ᨶᨶ᩠ᨲᩥ ᨶᩴ ᩅᩥᨴᩥᨲ᩠ᩅᩣ,_  
_ᩋᨽᩦᨲᩮᩣ ᨸᩣᩅᩥᩈᩥ ᨽᨿᨾᨲᩦᨲᩮᩣ._  

</Paragraph>

<Paragraph number="163" type="verses" book="vi-maha">
_ᨴᩥᩈ᩠ᩅᩣ ᩍᩈᩥᩴ ᨸᩅᩥᨭ᩠ᨮᩴ,_  
_ᩋᩉᩥᨶᩣᨣᩮᩤ ᨴᩩᨾ᩠ᨾᨶᩮᩣ ᨸᨵᩪᨸᩣᨿᩥ;_  
_ᩈᩩᨾᨶᨾᨶᩈᩮᩣ ᩋᨵᩥᨾᨶᩮᩣ,_  
_ᨾᨶᩩᩔᨶᩣᨣᩮᩤᨸᩥ ᨲᨲ᩠ᨳ ᨸᨵᩪᨸᩣᨿᩥ._  

</Paragraph>

<Paragraph number="164" type="verses" book="vi-maha">
_ᨾᨠ᩠ᨡᨬ᩠ᨧ ᩋᩈᩉᨾᩣᨶᩮᩣ,_  
_ᩋᩉᩥᨶᩣᨣᩮᩤ ᨸᩣᩅᨠᩮᩣᩅ ᨸᨩ᩠ᨩᩃᩥ;_  
_ᨲᩮᨩᩮᩣᨵᩤᨲᩩᩈᩩᨠᩩᩈᩃᩮᩣ,_  
_ᨾᨶᩩᩔᨶᩣᨣᩮᩤᨸᩥ ᨲᨲ᩠ᨳ ᨸᨩ᩠ᨩᩃᩥ._  

</Paragraph>

<Paragraph number="165" book="vi-maha">
ᩏᨽᩥᨶ᩠ᨶᩴ ᩈᨩᩮᩣᨲᩥᨽᩪᨲᩣᨶᩴ,_  
_ᩋᨣ᩠ᨿᩣᨣᩤᩁᩴ ᩋᩣᨴᩥᨲ᩠ᨲᩴ ᩉᩮᩣᨲᩥ ᩈᨾ᩠ᨸᨩ᩠ᨩᩃᩥᨲᩴ ᩈᨩᩮᩣᨲᩥᨽᩪᨲᩴ;_  
ᩏᨴᩥᨧ᩠ᨨᩁᩮ ᨩᨭᩥᩃᩣ,_  
_“ᩋᨽᩥᩁᩪᨸᩮᩣ ᩅᨲ ᨽᩮᩣ ᨾᩉᩣᩈᨾᨱᩮᩣ;_  
_ᨶᩣᨣᩮᨶ ᩅᩥᩉᩮᨮᩥᨿᨲᩦ”ᨲᩥ ᨽᨱᨶ᩠ᨲᩥ._  

</Paragraph>

<Paragraph number="166" type="verses" book="vi-maha">
_ᩋᨳ ᨲᩔᩣ ᩁᨲ᩠ᨲᩥᨿᩣ ᩋᨧ᩠ᨧᨿᩮᨶ,_  
_ᩉᨲᩣ ᨶᩣᨣᩔ ᩋᨧ᩠ᨧᩥᨿᩮᩣ ᩉᩮᩣᨶ᩠ᨲᩥ;_  
ᩍᨴ᩠ᨵᩥᨾᨲᩮᩣ ᨸᨶ ᨮᩥᨲᩣ,_  
_ᩋᨶᩮᨠᩅᨱ᩠ᨱᩣ ᩋᨧ᩠ᨧᩥᨿᩮᩣ ᩉᩮᩣᨶ᩠ᨲᩥ._  

</Paragraph>

<Paragraph number="167" type="verses" book="vi-maha">
_ᨶᩦᩃᩣ ᩋᨳ ᩃᩮᩣᩉᩥᨲᩥᨠᩣ,_  
_ᨾᨬ᩠ᨩᩥᨭ᩠ᨮᩣ ᨸᩦᨲᨠᩣ ᨹᩃᩥᨠᩅᨱ᩠ᨱᩣᨿᩮᩣ;_  
_ᩋᩘᨣᩦᩁᩈᩔ ᨠᩣᨿᩮ,_  
_ᩋᨶᩮᨠᩅᨱ᩠ᨱᩣ ᩋᨧ᩠ᨧᩥᨿᩮᩣ ᩉᩮᩣᨶ᩠ᨲᩥ._  

</Paragraph>

<Paragraph number="168" type="verses" book="vi-maha">
_ᨸᨲ᩠ᨲᨾ᩠ᩉᩥ ᩒᨴᩉᩥᨲ᩠ᩅᩣ,_  
_ᩋᩉᩥᨶᩣᨣᩴ ᨻᩕᩣᩉ᩠ᨾᨱᩔ ᨴᩔᩮᩈᩥ;_  
_“ᩋᨿᩴ ᨲᩮ ᨠᩔᨸ ᨶᩣᨣᩮᩤ,_  
_ᨸᩁᩥᨿᩣᨴᩥᨶ᩠ᨶᩮᩣ ᩋᩔ ᨲᩮᨩᩈᩣ ᨲᩮᨩᩮᩣ”ᨲᩥ._  

</Paragraph>

<Paragraph number="169" book="vi-maha">
ᩋᨳ ᨡᩮᩣ ᩏᩁᩩᩅᩮᩃᨠᩔᨸᩮᩣ ᨩᨭᩥᩃᩮᩣ ᨽᨣᩅᨲᩮᩣ ᩍᨾᩥᨶᩣ ᩍᨴ᩠ᨵᩥᨸᩣᨭᩥᩉᩣᩁᩥᨿᩮᨶ ᩋᨽᩥᨸ᩠ᨸᩈᨶ᩠ᨶᩮᩣ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᩍᨵᩮᩅ, ᨾᩉᩣᩈᨾᨱ, ᩅᩥᩉᩁ, ᩋᩉᩴ ᨲᩮ ᨵᩩᩅᨽᨲ᩠ᨲᩮᨶᩣ”ᨲᩥ.

</Paragraph>
</Division>

<Paragraph number="170" type="center" book="vi-maha">
ᨸᨮᨾᩴ ᨸᩣᨭᩥᩉᩣᩁᩥᨿᩴ.


</Paragraph>

<Division number="40" book="vi-maha">

<Paragraph number="171" book="vi-maha">
ᩋᨳ ᨡᩮᩣ ᨽᨣᩅᩤ ᩏᩁᩩᩅᩮᩃᨠᩔᨸᩔ ᨩᨭᩥᩃᩔ ᩋᩔᨾᩔ ᩋᩅᩥᨴᩪᩁᩮ ᩋᨬ᩠ᨬᨲᩁᩈ᩠ᨾᩥᩴ ᩅᨶᩈᨱ᩠ᨯᩮ ᩅᩥᩉᩣᩈᩥ. ᩋᨳ ᨡᩮᩣ ᨧᨲ᩠ᨲᩣᩁᩮᩣ ᨾᩉᩣᩁᩣᨩᩣᨶᩮᩣ ᩋᨽᩥᨠ᩠ᨠᨶ᩠ᨲᩣᨿ ᩁᨲ᩠ᨲᩥᨿᩣ ᩋᨽᩥᨠ᩠ᨠᨶ᩠ᨲᩅᨱ᩠ᨱᩣ ᨠᩮᩅᩃᨠᨸ᩠ᨸᩴ ᩅᨶᩈᨱ᩠ᨯᩴ ᩒᨽᩣᩈᩮᨲ᩠ᩅᩣ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥᩴᩈᩩ, ᩏᨸᩈᩘᨠᨾᩥᨲ᩠ᩅᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᨧᨲᩩᨴ᩠ᨴᩥᩈᩣ ᩋᨭ᩠ᨮᩴᩈᩩ ᩈᩮᨿ᩠ᨿᨳᩣᨸᩥ ᨾᩉᨶ᩠ᨲᩣ ᩋᨣ᩠ᨣᩥᨠ᩠ᨡᨶ᩠ᨵᩣ.
</Paragraph>

<Paragraph number="172" book="vi-maha">
ᩋᨳ ᨡᩮᩣ ᩏᩁᩩᩅᩮᩃᨠᩔᨸᩮᩣ ᨩᨭᩥᩃᩮᩣ ᨲᩔᩣ ᩁᨲ᩠ᨲᩥᨿᩣ ᩋᨧ᩠ᨧᨿᩮᨶ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᨠᩣᩃᩮᩣ, ᨾᩉᩣᩈᨾᨱ, ᨶᩥᨭ᩠ᨮᩥᨲᩴ ᨽᨲ᩠ᨲᩴ. ᨠᩮ ᨶᩩ ᨡᩮᩣ ᨲᩮ, ᨾᩉᩣᩈᨾᨱ, ᩋᨽᩥᨠ᩠ᨠᨶ᩠ᨲᩣᨿ ᩁᨲ᩠ᨲᩥᨿᩣ ᩋᨽᩥᨠ᩠ᨠᨶ᩠ᨲᩅᨱ᩠ᨱᩣ ᨠᩮᩅᩃᨠᨸ᩠ᨸᩴ ᩅᨶᩈᨱ᩠ᨯᩴ ᩒᨽᩣᩈᩮᨲ᩠ᩅᩣ ᨿᩮᨶ ᨲ᩠ᩅᩴ ᨲᩮᨶᩩᨸᩈᩘᨠᨾᩥᩴᩈᩩ, ᩏᨸᩈᩘᨠᨾᩥᨲ᩠ᩅᩣ ᨲᩴ ᩋᨽᩥᩅᩤᨴᩮᨲ᩠ᩅᩣ ᨧᨲᩩᨴ᩠ᨴᩥᩈᩣ ᩋᨭ᩠ᨮᩴᩈᩩ ᩈᩮᨿ᩠ᨿᨳᩣᨸᩥ ᨾᩉᨶ᩠ᨲᩣ ᩋᨣ᩠ᨣᩥᨠ᩠ᨡᨶ᩠ᨵᩣ”ᨲᩥ. “ᩑᨲᩮ ᨡᩮᩣ, ᨠᩔᨸ, ᨧᨲ᩠ᨲᩣᩁᩮᩣ ᨾᩉᩣᩁᩣᨩᩣᨶᩮᩣ ᨿᩮᨶᩣᩉᩴ ᨲᩮᨶᩩᨸᩈᩘᨠᨾᩥᩴᩈᩩ ᨵᨾ᩠ᨾᩔᩅᨶᩣᨿᩣ”ᨲᩥ. ᩋᨳ ᨡᩮᩣ ᩏᩁᩩᩅᩮᩃᨠᩔᨸᩔ ᨩᨭᩥᩃᩔ ᩑᨲᨴᩉᩮᩣᩈᩥ—  “ᨾᩉᩥᨴ᩠ᨵᩥᨠᩮᩣ ᨡᩮᩣ ᨾᩉᩣᩈᨾᨱᩮᩣ ᨾᩉᩣᨶᩩᨽᩣᩅᩮᩤ, ᨿᨲᩕ ᩉᩥ ᨶᩣᨾ ᨧᨲ᩠ᨲᩣᩁᩮᩣᨸᩥ ᨾᩉᩣᩁᩣᨩᩣᨶᩮᩣ ᩏᨸᩈᩘᨠᨾᩥᩔᨶ᩠ᨲᩥ ᨵᨾ᩠ᨾᩔᩅᨶᩣᨿ, ᨶ ᨲ᩠ᩅᩮᩅ ᨧ ᨡᩮᩣ ᩋᩁᩉᩣ ᨿᨳᩣ ᩋᩉᨶ᩺”ᨲᩥ. ᩋᨳ ᨡᩮᩣ ᨽᨣᩅᩤ ᩏᩁᩩᩅᩮᩃᨠᩔᨸᩔ ᨩᨭᩥᩃᩔ ᨽᨲ᩠ᨲᩴ ᨽᩩᨬ᩠ᨩᩥᨲ᩠ᩅᩣ ᨲᩈ᩠ᨾᩥᩴᨿᩮᩅ ᩅᨶᩈᨱ᩠ᨯᩮ ᩅᩥᩉᩣᩈᩥ.

</Paragraph>
</Division>

<Paragraph number="173" type="center" book="vi-maha">
ᨴᩩᨲᩥᨿᩴ ᨸᩣᨭᩥᩉᩣᩁᩥᨿᩴ.


</Paragraph>

<Division number="41" book="vi-maha">

<Paragraph number="174" book="vi-maha">
ᩋᨳ ᨡᩮᩣ ᩈᨠ᩠ᨠᩮᩣ ᨴᩮᩅᩤᨶᨾᩥᨶ᩠ᨴᩮᩣ ᩋᨽᩥᨠ᩠ᨠᨶ᩠ᨲᩣᨿ ᩁᨲ᩠ᨲᩥᨿᩣ ᩋᨽᩥᨠ᩠ᨠᨶ᩠ᨲᩅᨱ᩠ᨱᩮᩣ ᨠᩮᩅᩃᨠᨸ᩠ᨸᩴ ᩅᨶᩈᨱ᩠ᨯᩴ ᩒᨽᩣᩈᩮᨲ᩠ᩅᩣ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᩋᨭ᩠ᨮᩣᩈᩥ ᩈᩮᨿ᩠ᨿᨳᩣᨸᩥ ᨾᩉᩣᩋᨣ᩠ᨣᩥᨠ᩠ᨡᨶ᩠ᨵᩮᩣ, ᨸᩩᩁᩥᨾᩣᩉᩥ ᩅᨱ᩠ᨱᨶᩥᨽᩣᩉᩥ ᩋᨽᩥᨠ᩠ᨠᨶ᩠ᨲᨲᩁᩮᩣ ᨧ ᨸᨱᩦᨲᨲᩁᩮᩣ ᨧ.
</Paragraph>

<Paragraph number="175" book="vi-maha">
ᩋᨳ ᨡᩮᩣ ᩏᩁᩩᩅᩮᩃᨠᩔᨸᩮᩣ ᨩᨭᩥᩃᩮᩣ ᨲᩔᩣ ᩁᨲ᩠ᨲᩥᨿᩣ ᩋᨧ᩠ᨧᨿᩮᨶ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᨠᩣᩃᩮᩣ, ᨾᩉᩣᩈᨾᨱ, ᨶᩥᨭ᩠ᨮᩥᨲᩴ ᨽᨲ᩠ᨲᩴ. ᨠᩮᩣ ᨶᩩ ᨡᩮᩣ ᩈᩮᩣ, ᨾᩉᩣᩈᨾᨱ, ᩋᨽᩥᨠ᩠ᨠᨶ᩠ᨲᩣᨿ ᩁᨲ᩠ᨲᩥᨿᩣ ᩋᨽᩥᨠ᩠ᨠᨶ᩠ᨲᩅᨱ᩠ᨱᩮᩣ ᨠᩮᩅᩃᨠᨸ᩠ᨸᩴ ᩅᨶᩈᨱ᩠ᨯᩴ ᩒᨽᩣᩈᩮᨲ᩠ᩅᩣ ᨿᩮᨶ ᨲ᩠ᩅᩴ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᨲᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᩋᨭ᩠ᨮᩣᩈᩥ ᩈᩮᨿ᩠ᨿᨳᩣᨸᩥ ᨾᩉᩣᩋᨣ᩠ᨣᩥᨠ᩠ᨡᨶ᩠ᨵᩮᩣ, ᨸᩩᩁᩥᨾᩣᩉᩥ ᩅᨱ᩠ᨱᨶᩥᨽᩣᩉᩥ ᩋᨽᩥᨠ᩠ᨠᨶ᩠ᨲᨲᩁᩮᩣ ᨧ ᨸᨱᩦᨲᨲᩁᩮᩣ ᨧᩣ”ᨲᩥ? “ᩑᩈᩮᩣ ᨡᩮᩣ, ᨠᩔᨸ, ᩈᨠ᩠ᨠᩮᩣ ᨴᩮᩅᩤᨶᨾᩥᨶ᩠ᨴᩮᩣ ᨿᩮᨶᩣᩉᩴ ᨲᩮᨶᩩᨸᩈᩘᨠᨾᩥ ᨵᨾ᩠ᨾᩔᩅᨶᩣᨿᩣ”ᨲᩥ. ᩋᨳ ᨡᩮᩣ ᩏᩁᩩᩅᩮᩃᨠᩔᨸᩔ ᨩᨭᩥᩃᩔ ᩑᨲᨴᩉᩮᩣᩈᩥ—  “ᨾᩉᩥᨴ᩠ᨵᩥᨠᩮᩣ ᨡᩮᩣ ᨾᩉᩣᩈᨾᨱᩮᩣ ᨾᩉᩣᨶᩩᨽᩣᩅᩮᩤ, ᨿᨲᩕ ᩉᩥ ᨶᩣᨾ ᩈᨠ᩠ᨠᩮᩣᨸᩥ ᨴᩮᩅᩤᨶᨾᩥᨶ᩠ᨴᩮᩣ ᩏᨸᩈᩘᨠᨾᩥᩔᨲᩥ ᨵᨾ᩠ᨾᩔᩅᨶᩣᨿ, ᨶ ᨲ᩠ᩅᩮᩅ ᨧ ᨡᩮᩣ ᩋᩁᩉᩣ ᨿᨳᩣ ᩋᩉᨶ᩺”ᨲᩥ. ᩋᨳ ᨡᩮᩣ ᨽᨣᩅᩤ ᩏᩁᩩᩅᩮᩃᨠᩔᨸᩔ ᨩᨭᩥᩃᩔ ᨽᨲ᩠ᨲᩴ ᨽᩩᨬ᩠ᨩᩥᨲ᩠ᩅᩣ ᨲᩈ᩠ᨾᩥᩴᨿᩮᩅ ᩅᨶᩈᨱ᩠ᨯᩮ ᩅᩥᩉᩣᩈᩥ.

</Paragraph>
</Division>

<Paragraph number="176" type="center" book="vi-maha">
ᨲᨲᩥᨿᩴ ᨸᩣᨭᩥᩉᩣᩁᩥᨿᩴ.


</Paragraph>

<Division number="42" book="vi-maha">

<Paragraph number="177" book="vi-maha">
ᩋᨳ ᨡᩮᩣ ᨻᩕᩉ᩠ᨾᩣ ᩈᩉᨾ᩠ᨸᨲᩥ ᩋᨽᩥᨠ᩠ᨠᨶ᩠ᨲᩣᨿ ᩁᨲ᩠ᨲᩥᨿᩣ ᩋᨽᩥᨠ᩠ᨠᨶ᩠ᨲᩅᨱ᩠ᨱᩮᩣ ᨠᩮᩅᩃᨠᨸ᩠ᨸᩴ ᩅᨶᩈᨱ᩠ᨯᩴ ᩒᨽᩣᩈᩮᨲ᩠ᩅᩣ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᩋᨭ᩠ᨮᩣᩈᩥ ᩈᩮᨿ᩠ᨿᨳᩣᨸᩥ ᨾᩉᩣᩋᨣ᩠ᨣᩥᨠ᩠ᨡᨶ᩠ᨵᩮᩣ, ᨸᩩᩁᩥᨾᩣᩉᩥ ᩅᨱ᩠ᨱᨶᩥᨽᩣᩉᩥ ᩋᨽᩥᨠ᩠ᨠᨶ᩠ᨲᨲᩁᩮᩣ ᨧ ᨸᨱᩦᨲᨲᩁᩮᩣ ᨧ.
</Paragraph>

<Paragraph number="178" book="vi-maha">
ᩋᨳ ᨡᩮᩣ ᩏᩁᩩᩅᩮᩃᨠᩔᨸᩮᩣ ᨩᨭᩥᩃᩮᩣ ᨲᩔᩣ ᩁᨲ᩠ᨲᩥᨿᩣ ᩋᨧ᩠ᨧᨿᩮᨶ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᨠᩣᩃᩮᩣ, ᨾᩉᩣᩈᨾᨱ, ᨶᩥᨭ᩠ᨮᩥᨲᩴ ᨽᨲ᩠ᨲᩴ. ᨠᩮᩣ ᨶᩩ ᨡᩮᩣ ᩈᩮᩣ, ᨾᩉᩣᩈᨾᨱ, ᩋᨽᩥᨠ᩠ᨠᨶ᩠ᨲᩣᨿ ᩁᨲ᩠ᨲᩥᨿᩣ ᩋᨽᩥᨠ᩠ᨠᨶ᩠ᨲᩅᨱ᩠ᨱᩮᩣ ᨠᩮᩅᩃᨠᨸ᩠ᨸᩴ ᩅᨶᩈᨱ᩠ᨯᩴ ᩒᨽᩣᩈᩮᨲ᩠ᩅᩣ ᨿᩮᨶ ᨲ᩠ᩅᩴ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᨲᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᩋᨭ᩠ᨮᩣᩈᩥ ᩈᩮᨿ᩠ᨿᨳᩣᨸᩥ ᨾᩉᩣᩋᨣ᩠ᨣᩥᨠ᩠ᨡᨶ᩠ᨵᩮᩣ, ᨸᩩᩁᩥᨾᩣᩉᩥ ᩅᨱ᩠ᨱᨶᩥᨽᩣᩉᩥ ᩋᨽᩥᨠ᩠ᨠᨶ᩠ᨲᨲᩁᩮᩣ ᨧ ᨸᨱᩦᨲᨲᩁᩮᩣ ᨧᩣ”ᨲᩥ? “ᩑᩈᩮᩣ ᨡᩮᩣ, ᨠᩔᨸ, ᨻᩕᩉ᩠ᨾᩣ ᩈᩉᨾ᩠ᨸᨲᩥ ᨿᩮᨶᩣᩉᩴ ᨲᩮᨶᩩᨸᩈᩘᨠᨾᩥ ᨵᨾ᩠ᨾᩔᩅᨶᩣᨿᩣ”ᨲᩥ. ᩋᨳ ᨡᩮᩣ ᩏᩁᩩᩅᩮᩃᨠᩔᨸᩔ ᨩᨭᩥᩃᩔ ᩑᨲᨴᩉᩮᩣᩈᩥ—  “ᨾᩉᩥᨴ᩠ᨵᩥᨠᩮᩣ ᨡᩮᩣ ᨾᩉᩣᩈᨾᨱᩮᩣ ᨾᩉᩣᨶᩩᨽᩣᩅᩮᩤ, ᨿᨲᩕ ᩉᩥ ᨶᩣᨾ ᨻᩕᩉ᩠ᨾᩣᨸᩥ ᩈᩉᨾ᩠ᨸᨲᩥ ᩏᨸᩈᩘᨠᨾᩥᩔᨲᩥ ᨵᨾ᩠ᨾᩔᩅᨶᩣᨿ, ᨶ ᨲ᩠ᩅᩮᩅ ᨧ ᨡᩮᩣ ᩋᩁᩉᩣ ᨿᨳᩣ ᩋᩉᨶ᩺”ᨲᩥ. ᩋᨳ ᨡᩮᩣ ᨽᨣᩅᩤ ᩏᩁᩩᩅᩮᩃᨠᩔᨸᩔ ᨩᨭᩥᩃᩔ ᨽᨲ᩠ᨲᩴ ᨽᩩᨬ᩠ᨩᩥᨲ᩠ᩅᩣ ᨲᩈ᩠ᨾᩥᩴᨿᩮᩅ ᩅᨶᩈᨱ᩠ᨯᩮ ᩅᩥᩉᩣᩈᩥ.

</Paragraph>
</Division>

<Paragraph number="179" type="center" book="vi-maha">
ᨧᨲᩩᨲ᩠ᨳᩴ ᨸᩣᨭᩥᩉᩣᩁᩥᨿᩴ.


</Paragraph>

<Division number="43" book="vi-maha">

<Paragraph number="180" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩏᩁᩩᩅᩮᩃᨠᩔᨸᩔ ᨩᨭᩥᩃᩔ ᨾᩉᩣᨿᨬ᩠ᨬᩮᩣ ᨸᨧ᩠ᨧᩩᨸᨭ᩠ᨮᩥᨲᩮᩣ ᩉᩮᩣᨲᩥ, ᨠᩮᩅᩃᨠᨸ᩠ᨸᩣ ᨧ ᩋᩘᨣᨾᨣᨵᩤ ᨸᩉᩪᨲᩴ ᨡᩣᨴᨶᩦᨿᩴ ᨽᩮᩣᨩᨶᩦᨿᩴ ᩋᩣᨴᩤᨿ ᩋᨽᩥᨠ᩠ᨠᨾᩥᨲᩩᨠᩣᨾᩣ ᩉᩮᩣᨶ᩠ᨲᩥ. ᩋᨳ ᨡᩮᩣ ᩏᩁᩩᩅᩮᩃᨠᩔᨸᩔ ᨩᨭᩥᩃᩔ ᩑᨲᨴᩉᩮᩣᩈᩥ—  “ᩑᨲᩁᩉᩥ ᨡᩮᩣ ᨾᩮ ᨾᩉᩣᨿᨬ᩠ᨬᩮᩣ ᨸᨧ᩠ᨧᩩᨸᨭ᩠ᨮᩥᨲᩮᩣ, ᨠᩮᩅᩃᨠᨸ᩠ᨸᩣ ᨧ ᩋᩘᨣᨾᨣᨵᩤ ᨸᩉᩪᨲᩴ ᨡᩣᨴᨶᩦᨿᩴ ᨽᩮᩣᨩᨶᩦᨿᩴ ᩋᩣᨴᩤᨿ ᩋᨽᩥᨠ᩠ᨠᨾᩥᩔᨶ᩠ᨲᩥ. ᩈᨧᩮ ᨾᩉᩣᩈᨾᨱᩮᩣ ᨾᩉᩣᨩᨶᨠᩣᨿᩮ ᩍᨴ᩠ᨵᩥᨸᩣᨭᩥᩉᩣᩁᩥᨿᩴ ᨠᩁᩥᩔᨲᩥ, ᨾᩉᩣᩈᨾᨱᩔ ᩃᩣᨽᩈᨠ᩠ᨠᩣᩁᩮᩣ ᩋᨽᩥᩅᨯ᩠ᨰᩥᩔᨲᩥ, ᨾᨾ ᩃᩣᨽᩈᨠ᩠ᨠᩣᩁᩮᩣ ᨸᩁᩥᩉᩣᨿᩥᩔᨲᩥ. ᩋᩉᩮᩣ ᨶᩪᨶ ᨾᩉᩣᩈᨾᨱᩮᩣ ᩈ᩠ᩅᩣᨲᨶᩣᨿ ᨶᩣᨣᨧ᩠ᨨᩮᨿ᩠ᨿᩣ”ᨲᩥ. ᩋᨳ ᨡᩮᩣ ᨽᨣᩅᩤ ᩏᩁᩩᩅᩮᩃᨠᩔᨸᩔ ᨩᨭᩥᩃᩔ ᨧᩮᨲᩈᩣ ᨧᩮᨲᩮᩣᨸᩁᩥᩅᩥᨲᨠ᩠ᨠᨾᨬ᩠ᨬᩣᨿ ᩏᨲ᩠ᨲᩁᨠᩩᩁᩩᩴ ᨣᨶ᩠ᨲ᩠ᩅᩣ ᨲᨲᩮᩣ ᨸᩥᨱ᩠ᨯᨸᩣᨲᩴ ᩋᩣᩉᩁᩥᨲ᩠ᩅᩣ ᩋᨶᩮᩣᨲᨲ᩠ᨲᨴᩉᩮ ᨸᩁᩥᨽᩩᨬ᩠ᨩᩥᨲ᩠ᩅᩣ ᨲᨲ᩠ᨳᩮᩅ ᨴᩥᩅᩤᩅᩥᩉᩣᩁᩴ ᩋᨠᩣᩈᩥ.
</Paragraph>

<Paragraph number="181" book="vi-maha">
ᩋᨳ ᨡᩮᩣ ᩏᩁᩩᩅᩮᩃᨠᩔᨸᩮᩣ ᨩᨭᩥᩃᩮᩣ ᨲᩔᩣ ᩁᨲ᩠ᨲᩥᨿᩣ ᩋᨧ᩠ᨧᨿᩮᨶ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᨠᩣᩃᩮᩣ, ᨾᩉᩣᩈᨾᨱ, ᨶᩥᨭ᩠ᨮᩥᨲᩴ ᨽᨲ᩠ᨲᩴ. ᨠᩥᩴ ᨶᩩ ᨡᩮᩣ, ᨾᩉᩣᩈᨾᨱ, ᩉᩥᨿ᩠ᨿᩮᩣ ᨶᩣᨣᨾᩣᩈᩥ? ᩋᨸᩥ ᨧ ᨾᨿᩴ ᨲᩴ ᩈᩁᩣᨾ—  ᨠᩥᩴ ᨶᩩ ᨡᩮᩣ ᨾᩉᩣᩈᨾᨱᩮᩣ ᨶᩣᨣᨧ᩠ᨨᨲᩦᨲᩥ? ᨡᩣᨴᨶᩦᨿᩔ ᨧ ᨽᩮᩣᨩᨶᩦᨿᩔ ᨧ ᨲᩮ ᨸᨭᩥᩅᩦᩈᩮᩣ ᨮᨸᩥᨲᩮᩣ”ᨲᩥ. “ᨶᨶᩩ ᨲᩮ, ᨠᩔᨸ, ᩑᨲᨴᩉᩮᩣᩈᩥ—  ‘ᩑᨲᩁᩉᩥ ᨡᩮᩣ ᨾᩮ ᨾᩉᩣᨿᨬ᩠ᨬᩮᩣ ᨸᨧ᩠ᨧᩩᨸᨭ᩠ᨮᩥᨲᩮᩣ, ᨠᩮᩅᩃᨠᨸ᩠ᨸᩣ ᨧ ᩋᩘᨣᨾᨣᨵᩤ ᨸᩉᩪᨲᩴ ᨡᩣᨴᨶᩦᨿᩴ ᨽᩮᩣᨩᨶᩦᨿᩴ ᩋᩣᨴᩤᨿ ᩋᨽᩥᨠ᩠ᨠᨾᩥᩔᨶ᩠ᨲᩥ, ᩈᨧᩮ ᨾᩉᩣᩈᨾᨱᩮᩣ ᨾᩉᩣᨩᨶᨠᩣᨿᩮ ᩍᨴ᩠ᨵᩥᨸᩣᨭᩥᩉᩣᩁᩥᨿᩴ ᨠᩁᩥᩔᨲᩥ, ᨾᩉᩣᩈᨾᨱᩔ ᩃᩣᨽᩈᨠ᩠ᨠᩣᩁᩮᩣ ᩋᨽᩥᩅᨯ᩠ᨰᩥᩔᨲᩥ, ᨾᨾ ᩃᩣᨽᩈᨠ᩠ᨠᩣᩁᩮᩣ ᨸᩁᩥᩉᩣᨿᩥᩔᨲᩥ, ᩋᩉᩮᩣ ᨶᩪᨶ ᨾᩉᩣᩈᨾᨱᩮᩣ ᩈ᩠ᩅᩣᨲᨶᩣᨿ ᨶᩣᨣᨧ᩠ᨨᩮᨿ᩠ᨿᩣ’ᨲᩥ. ᩈᩮᩣ ᨡᩮᩣ ᩋᩉᩴ, ᨠᩔᨸ, ᨲᩅ ᨧᩮᨲᩈᩣ ᨧᩮᨲᩮᩣᨸᩁᩥᩅᩥᨲᨠ᩠ᨠᨾᨬ᩠ᨬᩣᨿ ᩏᨲ᩠ᨲᩁᨠᩩᩁᩩᩴ ᨣᨶ᩠ᨲ᩠ᩅᩣ ᨲᨲᩮᩣ ᨸᩥᨱ᩠ᨯᨸᩣᨲᩴ ᩋᩣᩉᩁᩥᨲ᩠ᩅᩣ ᩋᨶᩮᩣᨲᨲ᩠ᨲᨴᩉᩮ ᨸᩁᩥᨽᩩᨬ᩠ᨩᩥᨲ᩠ᩅᩣ ᨲᨲ᩠ᨳᩮᩅ ᨴᩥᩅᩤᩅᩥᩉᩣᩁᩴ ᩋᨠᩣᩈᩥᨶ᩺”ᨲᩥ. ᩋᨳ ᨡᩮᩣ ᩏᩁᩩᩅᩮᩃᨠᩔᨸᩔ ᨩᨭᩥᩃᩔ ᩑᨲᨴᩉᩮᩣᩈᩥ—  “ᨾᩉᩥᨴ᩠ᨵᩥᨠᩮᩣ ᨡᩮᩣ ᨾᩉᩣᩈᨾᨱᩮᩣ ᨾᩉᩣᨶᩩᨽᩣᩅᩮᩤ, ᨿᨲᩕ ᩉᩥ ᨶᩣᨾ ᨧᩮᨲᩈᩣᨸᩥ ᨧᩥᨲ᩠ᨲᩴ ᨸᨩᩣᨶᩥᩔᨲᩥ, ᨶ ᨲ᩠ᩅᩮᩅ ᨧ ᨡᩮᩣ ᩋᩁᩉᩣ ᨿᨳᩣ ᩋᩉᨶ᩺”ᨲᩥ. ᩋᨳ ᨡᩮᩣ ᨽᨣᩅᩤ ᩏᩁᩩᩅᩮᩃᨠᩔᨸᩔ ᨩᨭᩥᩃᩔ ᨽᨲ᩠ᨲᩴ ᨽᩩᨬ᩠ᨩᩥᨲ᩠ᩅᩣ ᨲᩈ᩠ᨾᩥᩴᨿᩮᩅ ᩅᨶᩈᨱ᩠ᨯᩮ ᩅᩥᩉᩣᩈᩥ.

</Paragraph>
</Division>

<Paragraph number="182" type="center" book="vi-maha">
ᨸᨬ᩠ᨧᨾᩴ ᨸᩣᨭᩥᩉᩣᩁᩥᨿᩴ.


</Paragraph>

<Division number="44" book="vi-maha">

<Paragraph number="183" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᨣᩅᨲᩮᩣ ᨸᩴᩈᩩᨠᩪᩃᩴ ᩏᨸ᩠ᨸᨶ᩠ᨶᩴ ᩉᩮᩣᨲᩥ. ᩋᨳ ᨡᩮᩣ ᨽᨣᩅᨲᩮᩣ ᩑᨲᨴᩉᩮᩣᩈᩥ—  “ᨠᨲ᩠ᨳ ᨶᩩ ᨡᩮᩣ ᩋᩉᩴ ᨸᩴᩈᩩᨠᩪᩃᩴ ᨵᩮᩤᩅᩮᨿ᩠ᨿᨶ᩺”ᨲᩥ? ᩋᨳ ᨡᩮᩣ ᩈᨠ᩠ᨠᩮᩣ ᨴᩮᩅᩤᨶᨾᩥᨶ᩠ᨴᩮᩣ ᨽᨣᩅᨲᩮᩣ ᨧᩮᨲᩈᩣ ᨧᩮᨲᩮᩣᨸᩁᩥᩅᩥᨲᨠ᩠ᨠᨾᨬ᩠ᨬᩣᨿ ᨸᩣᨱᩥᨶᩣ ᨸᩮᩣᨠ᩠ᨡᩁᨱᩥᩴ ᨡᨱᩥᨲ᩠ᩅᩣ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᩍᨵ, ᨽᨶ᩠ᨲᩮ, ᨽᨣᩅᩤ ᨸᩴᩈᩩᨠᩪᩃᩴ ᨵᩮᩤᩅᨲᩪ”ᨲᩥ. ᩋᨳ ᨡᩮᩣ ᨽᨣᩅᨲᩮᩣ ᩑᨲᨴᩉᩮᩣᩈᩥ—  “ᨠᩥᨾ᩠ᩉᩥ ᨶᩩ ᨡᩮᩣ ᩋᩉᩴ ᨸᩴᩈᩩᨠᩪᩃᩴ ᨸᩁᩥᨾᨴ᩠ᨴᩮᨿ᩠ᨿᨶ᩺”ᨲᩥ? ᩋᨳ ᨡᩮᩣ ᩈᨠ᩠ᨠᩮᩣ ᨴᩮᩅᩤᨶᨾᩥᨶ᩠ᨴᩮᩣ ᨽᨣᩅᨲᩮᩣ ᨧᩮᨲᩈᩣ ᨧᩮᨲᩮᩣᨸᩁᩥᩅᩥᨲᨠ᩠ᨠᨾᨬ᩠ᨬᩣᨿ ᨾᩉᨲᩥᩴ ᩈᩥᩃᩴ ᩏᨸᨶᩥᨠ᩠ᨡᩥᨸᩥ—  “ᩍᨵ, ᨽᨶ᩠ᨲᩮ, ᨽᨣᩅᩤ ᨸᩴᩈᩩᨠᩪᩃᩴ ᨸᩁᩥᨾᨴ᩠ᨴᨲᩪ”ᨲᩥ. ᩋᨳ ᨡᩮᩣ ᨽᨣᩅᨲᩮᩣ ᩑᨲᨴᩉᩮᩣᩈᩥ—  “ᨠᩥᨾ᩠ᩉᩥ ᨶᩩ ᨡᩮᩣ ᩋᩉᩴ ᩋᩣᩃᨾ᩠ᨻᩥᨲ᩠ᩅᩣ ᩏᨲ᩠ᨲᩁᩮᨿ᩠ᨿᨶ᩺”ᨲᩥ? ᩋᨳ ᨡᩮᩣ ᨠᨠᩩᨵᩮ ᩋᨵᩥᩅᨲ᩠ᨳᩣ ᨴᩮᩅᨲᩣ ᨽᨣᩅᨲᩮᩣ ᨧᩮᨲᩈᩣ ᨧᩮᨲᩮᩣᨸᩁᩥᩅᩥᨲᨠ᩠ᨠᨾᨬ᩠ᨬᩣᨿ ᩈᩣᨡᩴ ᩒᨶᩣᨾᩮᩈᩥ—  “ᩍᨵ, ᨽᨶ᩠ᨲᩮ, ᨽᨣᩅᩤ ᩋᩣᩃᨾ᩠ᨻᩥᨲ᩠ᩅᩣ ᩏᨲ᩠ᨲᩁᨲᩪ”ᨲᩥ. ᩋᨳ ᨡᩮᩣ ᨽᨣᩅᨲᩮᩣ ᩑᨲᨴᩉᩮᩣᩈᩥ—  “ᨠᩥᨾ᩠ᩉᩥ ᨶᩩ ᨡᩮᩣ ᩋᩉᩴ ᨸᩴᩈᩩᨠᩪᩃᩴ ᩅᩥᩔᨩ᩠ᨩᩮᨿ᩠ᨿᨶ᩺”ᨲᩥ? ᩋᨳ ᨡᩮᩣ ᩈᨠ᩠ᨠᩮᩣ ᨴᩮᩅᩤᨶᨾᩥᨶ᩠ᨴᩮᩣ ᨽᨣᩅᨲᩮᩣ ᨧᩮᨲᩈᩣ ᨧᩮᨲᩮᩣᨸᩁᩥᩅᩥᨲᨠ᩠ᨠᨾᨬ᩠ᨬᩣᨿ ᨾᩉᨲᩥᩴ ᩈᩥᩃᩴ ᩏᨸᨶᩥᨠ᩠ᨡᩥᨸᩥ—  “ᩍᨵ, ᨽᨶ᩠ᨲᩮ, ᨽᨣᩅᩤ ᨸᩴᩈᩩᨠᩪᩃᩴ ᩅᩥᩔᨩ᩠ᨩᩮᨲᩪ”ᨲᩥ.
</Paragraph>

<Paragraph number="184" book="vi-maha">
ᩋᨳ ᨡᩮᩣ ᩏᩁᩩᩅᩮᩃᨠᩔᨸᩮᩣ ᨩᨭᩥᩃᩮᩣ ᨲᩔᩣ ᩁᨲ᩠ᨲᩥᨿᩣ ᩋᨧ᩠ᨧᨿᩮᨶ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᨠᩣᩃᩮᩣ, ᨾᩉᩣᩈᨾᨱ, ᨶᩥᨭ᩠ᨮᩥᨲᩴ ᨽᨲ᩠ᨲᩴ. ᨠᩥᩴ ᨶᩩ ᨡᩮᩣ, ᨾᩉᩣᩈᨾᨱ, ᨶᩣᨿᩴ ᨸᩩᨻ᩠ᨻᩮ ᩍᨵ ᨸᩮᩣᨠ᩠ᨡᩁᨱᩦ, ᩈᩣᨿᩴ ᩍᨵ ᨸᩮᩣᨠ᩠ᨡᩁᨱᩦ. ᨶᨿᩥᨾᩣ ᩈᩥᩃᩣ ᨸᩩᨻ᩠ᨻᩮ ᩏᨸᨶᩥᨠ᩠ᨡᩥᨲ᩠ᨲᩣ. ᨠᩮᨶᩥᨾᩣ ᩈᩥᩃᩣ ᩏᨸᨶᩥᨠ᩠ᨡᩥᨲ᩠ᨲᩣ? ᨶᨿᩥᨾᩔ ᨠᨠᩩᨵᩔ ᨸᩩᨻ᩠ᨻᩮ ᩈᩣᨡᩣ ᩒᨶᨲᩣ, ᩈᩣᨿᩴ ᩈᩣᨡᩣ ᩒᨶᨲᩣ”ᨲᩥ. “ᩍᨵ ᨾᩮ, ᨠᩔᨸ, ᨸᩴᩈᩩᨠᩪᩃᩴ ᩏᨸ᩠ᨸᨶ᩠ᨶᩴ ᩋᩉᩮᩣᩈᩥ. ᨲᩔ ᨾᨿ᩠ᩉᩴ, ᨠᩔᨸ, ᩑᨲᨴᩉᩮᩣᩈᩥ—  ‘ᨠᨲ᩠ᨳ ᨶᩩ ᨡᩮᩣ ᩋᩉᩴ ᨸᩴᩈᩩᨠᩪᩃᩴ ᨵᩮᩤᩅᩮᨿ᩠ᨿᨶ᩺’ᨲᩥ? ᩋᨳ ᨡᩮᩣ, ᨠᩔᨸ, ᩈᨠ᩠ᨠᩮᩣ ᨴᩮᩅᩤᨶᨾᩥᨶ᩠ᨴᩮᩣ ᨾᨾ ᨧᩮᨲᩈᩣ ᨧᩮᨲᩮᩣᨸᩁᩥᩅᩥᨲᨠ᩠ᨠᨾᨬ᩠ᨬᩣᨿ ᨸᩣᨱᩥᨶᩣ ᨸᩮᩣᨠ᩠ᨡᩁᨱᩥᩴ ᨡᨱᩥᨲ᩠ᩅᩣ ᨾᩴ ᩑᨲᨴᩅᩮᩤᨧ—  ‘ᩍᨵ, ᨽᨶ᩠ᨲᩮ, ᨽᨣᩅᩤ ᨸᩴᩈᩩᨠᩪᩃᩴ ᨵᩮᩤᩅᨲᩪ’ᨲᩥ. ᩈᩣᨿᩴ, ᨠᩔᨸ, ᩋᨾᨶᩩᩔᩮᨶ ᨸᩣᨱᩥᨶᩣ ᨡᨱᩥᨲᩣ ᨸᩮᩣᨠ᩠ᨡᩁᨱᩦ. ᨲᩔ ᨾᨿ᩠ᩉᩴ, ᨠᩔᨸ, ᩑᨲᨴᩉᩮᩣᩈᩥ—  ‘ᨠᩥᨾ᩠ᩉᩥ ᨶᩩ ᨡᩮᩣ ᩋᩉᩴ ᨸᩴᩈᩩᨠᩪᩃᩴ ᨸᩁᩥᨾᨴ᩠ᨴᩮᨿ᩠ᨿᨶ᩺’ᨲᩥ? ᩋᨳ ᨡᩮᩣ, ᨠᩔᨸ, ᩈᨠ᩠ᨠᩮᩣ ᨴᩮᩅᩤᨶᨾᩥᨶ᩠ᨴᩮᩣ ᨾᨾ ᨧᩮᨲᩈᩣ ᨧᩮᨲᩮᩣᨸᩁᩥᩅᩥᨲᨠ᩠ᨠᨾᨬ᩠ᨬᩣᨿ ᨾᩉᨲᩥᩴ ᩈᩥᩃᩴ ᩏᨸᨶᩥᨠ᩠ᨡᩥᨸᩥ—  ‘ᩍᨵ, ᨽᨶ᩠ᨲᩮ, ᨽᨣᩅᩤ ᨸᩴᩈᩩᨠᩪᩃᩴ ᨸᩁᩥᨾᨴ᩠ᨴᨲᩪ’ᨲᩥ. ᩈᩣᨿᩴ, ᨠᩔᨸ, ᩋᨾᨶᩩᩔᩮᨶ ᩏᨸᨶᩥᨠ᩠ᨡᩥᨲ᩠ᨲᩣ ᩈᩥᩃᩣ. ᨲᩔ ᨾᨿ᩠ᩉᩴ, ᨠᩔᨸ, ᩑᨲᨴᩉᩮᩣᩈᩥ—  ‘ᨠᩥᨾ᩠ᩉᩥ ᨶᩩ ᨡᩮᩣ ᩋᩉᩴ ᩋᩣᩃᨾ᩠ᨻᩥᨲ᩠ᩅᩣ ᩏᨲ᩠ᨲᩁᩮᨿ᩠ᨿᨶ᩺’ᨲᩥ? ᩋᨳ ᨡᩮᩣ, ᨠᩔᨸ, ᨠᨠᩩᨵᩮ ᩋᨵᩥᩅᨲ᩠ᨳᩣ ᨴᩮᩅᨲᩣ ᨾᨾ ᨧᩮᨲᩈᩣ ᨧᩮᨲᩮᩣᨸᩁᩥᩅᩥᨲᨠ᩠ᨠᨾᨬ᩠ᨬᩣᨿ ᩈᩣᨡᩴ ᩒᨶᩣᨾᩮᩈᩥ—  ‘ᩍᨵ, ᨽᨶ᩠ᨲᩮ, ᨽᨣᩅᩤ ᩋᩣᩃᨾ᩠ᨻᩥᨲ᩠ᩅᩣ ᩏᨲ᩠ᨲᩁᨲᩪ’ᨲᩥ. ᩈ᩠ᩅᩣᨿᩴ ᩋᩣᩉᩁᩉᨲ᩠ᨳᩮᩣ ᨠᨠᩩᨵᩮᩤ. ᨲᩔ ᨾᨿ᩠ᩉᩴ, ᨠᩔᨸ, ᩑᨲᨴᩉᩮᩣᩈᩥ—  ‘ᨠᩥᨾ᩠ᩉᩥ ᨶᩩ ᨡᩮᩣ ᩋᩉᩴ ᨸᩴᩈᩩᨠᩪᩃᩴ ᩅᩥᩔᨩ᩠ᨩᩮᨿ᩠ᨿᨶ᩺’ᨲᩥ? ᩋᨳ ᨡᩮᩣ, ᨠᩔᨸ, ᩈᨠ᩠ᨠᩮᩣ ᨴᩮᩅᩤᨶᨾᩥᨶ᩠ᨴᩮᩣ ᨾᨾ ᨧᩮᨲᩈᩣ ᨧᩮᨲᩮᩣᨸᩁᩥᩅᩥᨲᨠ᩠ᨠᨾᨬ᩠ᨬᩣᨿ ᨾᩉᨲᩥᩴ ᩈᩥᩃᩴ ᩏᨸᨶᩥᨠ᩠ᨡᩥᨸᩥ—  ‘ᩍᨵ, ᨽᨶ᩠ᨲᩮ, ᨽᨣᩅᩤ ᨸᩴᩈᩩᨠᩪᩃᩴ ᩅᩥᩔᨩ᩠ᨩᩮᨲᩪ’ᨲᩥ. ᩈᩣᨿᩴ, ᨠᩔᨸ, ᩋᨾᨶᩩᩔᩮᨶ ᩏᨸᨶᩥᨠ᩠ᨡᩥᨲ᩠ᨲᩣ ᩈᩥᩃᩣ” ᩋᨳ ᨡᩮᩣ ᩏᩁᩩᩅᩮᩃᨠᩔᨸᩔ ᨩᨭᩥᩃᩔ ᩑᨲᨴᩉᩮᩣᩈᩥ—  “ᨾᩉᩥᨴ᩠ᨵᩥᨠᩮᩣ ᨡᩮᩣ ᨾᩉᩣᩈᨾᨱᩮᩣ ᨾᩉᩣᨶᩩᨽᩣᩅᩮᩤ, ᨿᨲᩕ ᩉᩥ ᨶᩣᨾ ᩈᨠ᩠ᨠᩮᩣᨸᩥ ᨴᩮᩅᩤᨶᨾᩥᨶ᩠ᨴᩮᩣ ᩅᩮᨿ᩠ᨿᩣᩅᨧ᩠ᨧᩴ ᨠᩁᩥᩔᨲᩥ, ᨶ ᨲ᩠ᩅᩮᩅ ᨧ ᨡᩮᩣ ᩋᩁᩉᩣ ᨿᨳᩣ ᩋᩉᨶ᩺”ᨲᩥ. ᩋᨳ ᨡᩮᩣ ᨽᨣᩅᩤ ᩏᩁᩩᩅᩮᩃᨠᩔᨸᩔ ᨩᨭᩥᩃᩔ ᨽᨲ᩠ᨲᩴ ᨽᩩᨬ᩠ᨩᩥᨲ᩠ᩅᩣ ᨲᩈ᩠ᨾᩥᩴᨿᩮᩅ ᩅᨶᩈᨱ᩠ᨯᩮ ᩅᩥᩉᩣᩈᩥ.
</Paragraph>

<Paragraph number="185" book="vi-maha">
ᩋᨳ ᨡᩮᩣ ᩏᩁᩩᩅᩮᩃᨠᩔᨸᩮᩣ ᨩᨭᩥᩃᩮᩣ ᨲᩔᩣ ᩁᨲ᩠ᨲᩥᨿᩣ ᩋᨧ᩠ᨧᨿᩮᨶ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᨽᨣᩅᨲᩮᩣ ᨠᩣᩃᩴ ᩋᩣᩁᩮᩣᨧᩮᩈᩥ—  “ᨠᩣᩃᩮᩣ, ᨾᩉᩣᩈᨾᨱ, ᨶᩥᨭ᩠ᨮᩥᨲᩴ ᨽᨲ᩠ᨲᨶ᩺”ᨲᩥ. “ᨣᨧ᩠ᨨ ᨲ᩠ᩅᩴ, ᨠᩔᨸ, ᩋᩣᨿᩣᨾᩉᨶ᩺”ᨲᩥ ᩏᩁᩩᩅᩮᩃᨠᩔᨸᩴ ᨩᨭᩥᩃᩴ ᩏᨿ᩠ᨿᩮᩣᨩᩮᨲ᩠ᩅᩣ ᨿᩣᨿ ᨩᨾ᩠ᨻᩩᨿᩣ “ᨩᨾ᩠ᨻᩩᨴᩦᨸᩮᩣ” ᨸᨬ᩠ᨬᩣᨿᨲᩥ, ᨲᨲᩮᩣ ᨹᩃᩴ ᨣᩉᩮᨲ᩠ᩅᩣ ᨸᨮᨾᨲᩁᩴ ᩋᩣᨣᨶ᩠ᨲ᩠ᩅᩣ ᩋᨣ᩠ᨿᩣᨣᩤᩁᩮ ᨶᩥᩈᩦᨴᩥ. ᩋᨴ᩠ᨴᩈᩣ ᨡᩮᩣ ᩏᩁᩩᩅᩮᩃᨠᩔᨸᩮᩣ ᨩᨭᩥᩃᩮᩣ ᨽᨣᩅᨶ᩠ᨲᩴ ᩋᨣ᩠ᨿᩣᨣᩤᩁᩮ ᨶᩥᩈᩥᨶ᩠ᨶᩴ, ᨴᩥᩈ᩠ᩅᩣᨶ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᨠᨲᨾᩮᨶ ᨲ᩠ᩅᩴ, ᨾᩉᩣᩈᨾᨱ, ᨾᨣ᩠ᨣᩮᨶ ᩋᩣᨣᨲᩮᩣ? ᩋᩉᩴ ᨲᨿᩣ ᨸᨮᨾᨲᩁᩴ ᨸᨠ᩠ᨠᨶ᩠ᨲᩮᩣ, ᩈᩮᩣ ᨲ᩠ᩅᩴ ᨸᨮᨾᨲᩁᩴ ᩋᩣᨣᨶ᩠ᨲ᩠ᩅᩣ ᩋᨣ᩠ᨿᩣᨣᩤᩁᩮ ᨶᩥᩈᩥᨶ᩠ᨶᩮᩣ”ᨲᩥ. “ᩍᨵᩤᩉᩴ, ᨠᩔᨸ, ᨲᩴ ᩏᨿ᩠ᨿᩮᩣᨩᩮᨲ᩠ᩅᩣ ᨿᩣᨿ ᨩᨾ᩠ᨻᩩᨿᩣ ‘ᨩᨾ᩠ᨻᩩᨴᩦᨸᩮᩣ’ ᨸᨬ᩠ᨬᩣᨿᨲᩥ, ᨲᨲᩮᩣ ᨹᩃᩴ ᨣᩉᩮᨲ᩠ᩅᩣ ᨸᨮᨾᨲᩁᩴ ᩋᩣᨣᨶ᩠ᨲ᩠ᩅᩣ ᩋᨣ᩠ᨿᩣᨣᩤᩁᩮ ᨶᩥᩈᩥᨶ᩠ᨶᩮᩣ. ᩍᨴᩴ ᨡᩮᩣ, ᨠᩔᨸ, ᨩᨾ᩠ᨻᩩᨹᩃᩴ ᩅᨱ᩠ᨱᩈᨾ᩠ᨸᨶ᩠ᨶᩴ ᨣᨶ᩠ᨵᩈᨾ᩠ᨸᨶ᩠ᨶᩴ ᩁᩈᩈᨾ᩠ᨸᨶ᩠ᨶᩴ. ᩈᨧᩮ ᩋᩣᨠᩘᨡᩈᩥ ᨸᩁᩥᨽᩩᨬ᩠ᨩᩣ”ᨲᩥ. “ᩋᩃᩴ, ᨾᩉᩣᩈᨾᨱ, ᨲ᩠ᩅᩴᨿᩮᩅ ᨲᩴ ᩋᩁᩉᩈᩥ, ᨲ᩠ᩅᩴᨿᩮᩅ ᨲᩴ ᨸᩁᩥᨽᩩᨬ᩠ᨩᩣᩉᩦ”ᨲᩥ. ᩋᨳ ᨡᩮᩣ ᩏᩁᩩᩅᩮᩃᨠᩔᨸᩔ ᨩᨭᩥᩃᩔ ᩑᨲᨴᩉᩮᩣᩈᩥ—  “ᨾᩉᩥᨴ᩠ᨵᩥᨠᩮᩣ ᨡᩮᩣ ᨾᩉᩣᩈᨾᨱᩮᩣ ᨾᩉᩣᨶᩩᨽᩣᩅᩮᩤ, ᨿᨲᩕ ᩉᩥ ᨶᩣᨾ ᨾᩴ ᨸᨮᨾᨲᩁᩴ ᩏᨿ᩠ᨿᩮᩣᨩᩮᨲ᩠ᩅᩣ ᨿᩣᨿ ᨩᨾ᩠ᨻᩩᨿᩣ ‘ᨩᨾ᩠ᨻᩩᨴᩦᨸᩮᩣ’ ᨸᨬ᩠ᨬᩣᨿᨲᩥ, ᨲᨲᩮᩣ ᨹᩃᩴ ᨣᩉᩮᨲ᩠ᩅᩣ ᨸᨮᨾᨲᩁᩴ ᩋᩣᨣᨶ᩠ᨲ᩠ᩅᩣ ᩋᨣ᩠ᨿᩣᨣᩤᩁᩮ ᨶᩥᩈᩦᨴᩥᩔᨲᩥ, ᨶ ᨲ᩠ᩅᩮᩅ ᨧ ᨡᩮᩣ ᩋᩁᩉᩣ ᨿᨳᩣ ᩋᩉᨶ᩺”ᨲᩥ. ᩋᨳ ᨡᩮᩣ ᨽᨣᩅᩤ ᩏᩁᩩᩅᩮᩃᨠᩔᨸᩔ ᨩᨭᩥᩃᩔ ᨽᨲ᩠ᨲᩴ ᨽᩩᨬ᩠ᨩᩥᨲ᩠ᩅᩣ ᨲᩈ᩠ᨾᩥᩴᨿᩮᩅ ᩅᨶᩈᨱ᩠ᨯᩮ ᩅᩥᩉᩣᩈᩥ.
</Paragraph>

</Division>
<Division number="45" book="vi-maha">

<Paragraph number="186" book="vi-maha">
ᩋᨳ ᨡᩮᩣ ᩏᩁᩩᩅᩮᩃᨠᩔᨸᩮᩣ ᨩᨭᩥᩃᩮᩣ ᨲᩔᩣ ᩁᨲ᩠ᨲᩥᨿᩣ ᩋᨧ᩠ᨧᨿᩮᨶ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᨽᨣᩅᨲᩮᩣ ᨠᩣᩃᩴ ᩋᩣᩁᩮᩣᨧᩮᩈᩥ—  “ᨠᩣᩃᩮᩣ, ᨾᩉᩣᩈᨾᨱ, ᨶᩥᨭ᩠ᨮᩥᨲᩴ ᨽᨲ᩠ᨲᨶ᩺”ᨲᩥ. “ᨣᨧ᩠ᨨ ᨲ᩠ᩅᩴ, ᨠᩔᨸ, ᩋᩣᨿᩣᨾᩉᨶ᩺”ᨲᩥ ᩏᩁᩩᩅᩮᩃᨠᩔᨸᩴ ᨩᨭᩥᩃᩴ ᩏᨿ᩠ᨿᩮᩣᨩᩮᨲ᩠ᩅᩣ ᨿᩣᨿ ᨩᨾ᩠ᨻᩩᨿᩣ “ᨩᨾ᩠ᨻᩩᨴᩦᨸᩮᩣ” ᨸᨬ᩠ᨬᩣᨿᨲᩥ, ᨲᩔᩣ ᩋᩅᩥᨴᩪᩁᩮ ᩋᨾ᩠ᨻᩮᩣ …ᨸᩮ…  ᨲᩔᩣ ᩋᩅᩥᨴᩪᩁᩮ ᩋᩣᨾᩃᨠᩦ …ᨸᩮ…  ᨲᩔᩣ ᩋᩅᩥᨴᩪᩁᩮ ᩉᩁᩦᨲᨠᩦ …ᨸᩮ…  ᨲᩣᩅᨲᩥᩴᩈᩴ ᨣᨶ᩠ᨲ᩠ᩅᩣ ᨸᩣᩁᩥᨧ᩠ᨨᨲ᩠ᨲᨠᨸᩩᨸ᩠ᨹᩴ ᨣᩉᩮᨲ᩠ᩅᩣ ᨸᨮᨾᨲᩁᩴ ᩋᩣᨣᨶ᩠ᨲ᩠ᩅᩣ ᩋᨣ᩠ᨿᩣᨣᩤᩁᩮ ᨶᩥᩈᩦᨴᩥ. ᩋᨴ᩠ᨴᩈᩣ ᨡᩮᩣ ᩏᩁᩩᩅᩮᩃᨠᩔᨸᩮᩣ ᨩᨭᩥᩃᩮᩣ ᨽᨣᩅᨶ᩠ᨲᩴ ᩋᨣ᩠ᨿᩣᨣᩤᩁᩮ ᨶᩥᩈᩥᨶ᩠ᨶᩴ, ᨴᩥᩈ᩠ᩅᩣᨶ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᨠᨲᨾᩮᨶ ᨲ᩠ᩅᩴ, ᨾᩉᩣᩈᨾᨱ, ᨾᨣ᩠ᨣᩮᨶ ᩋᩣᨣᨲᩮᩣ? ᩋᩉᩴ ᨲᨿᩣ ᨸᨮᨾᨲᩁᩴ ᨸᨠ᩠ᨠᨶ᩠ᨲᩮᩣ, ᩈᩮᩣ ᨲ᩠ᩅᩴ ᨸᨮᨾᨲᩁᩴ ᩋᩣᨣᨶ᩠ᨲ᩠ᩅᩣ ᩋᨣ᩠ᨿᩣᨣᩤᩁᩮ ᨶᩥᩈᩥᨶ᩠ᨶᩮᩣ”ᨲᩥ. “ᩍᨵᩤᩉᩴ, ᨠᩔᨸ, ᨲᩴ ᩏᨿ᩠ᨿᩮᩣᨩᩮᨲ᩠ᩅᩣ ᨲᩣᩅᨲᩥᩴᩈᩴ ᨣᨶ᩠ᨲ᩠ᩅᩣ ᨸᩣᩁᩥᨧ᩠ᨨᨲ᩠ᨲᨠᨸᩩᨸ᩠ᨹᩴ ᨣᩉᩮᨲ᩠ᩅᩣ ᨸᨮᨾᨲᩁᩴ ᩋᩣᨣᨶ᩠ᨲ᩠ᩅᩣ ᩋᨣ᩠ᨿᩣᨣᩤᩁᩮ ᨶᩥᩈᩥᨶ᩠ᨶᩮᩣ. ᩍᨴᩴ ᨡᩮᩣ, ᨠᩔᨸ, ᨸᩣᩁᩥᨧ᩠ᨨᨲ᩠ᨲᨠᨸᩩᨸ᩠ᨹᩴ ᩅᨱ᩠ᨱᩈᨾ᩠ᨸᨶ᩠ᨶᩴ ᨣᨶ᩠ᨵᩈᨾ᩠ᨸᨶ᩠ᨶᩴ. ᩈᨧᩮ ᩋᩣᨠᩘᨡᩈᩥ ᨣᨱ᩠ᩉᩣ”ᨲᩥ. “ᩋᩃᩴ, ᨾᩉᩣᩈᨾᨱ, ᨲ᩠ᩅᩴᨿᩮᩅ ᨲᩴ ᩋᩁᩉᩈᩥ, ᨲ᩠ᩅᩴᨿᩮᩅ ᨲᩴ ᨣᨱ᩠ᩉᩣ”ᨲᩥ. ᩋᨳ ᨡᩮᩣ ᩏᩁᩩᩅᩮᩃᨠᩔᨸᩔ ᨩᨭᩥᩃᩔ ᩑᨲᨴᩉᩮᩣᩈᩥ—  “ᨾᩉᩥᨴ᩠ᨵᩥᨠᩮᩣ ᨡᩮᩣ ᨾᩉᩣᩈᨾᨱᩮᩣ ᨾᩉᩣᨶᩩᨽᩣᩅᩮᩤ, ᨿᨲᩕ ᩉᩥ ᨶᩣᨾ ᨾᩴ ᨸᨮᨾᨲᩁᩴ ᩏᨿ᩠ᨿᩮᩣᨩᩮᨲ᩠ᩅᩣ ᨲᩣᩅᨲᩥᩴᩈᩴ ᨣᨶ᩠ᨲ᩠ᩅᩣ ᨸᩣᩁᩥᨧ᩠ᨨᨲ᩠ᨲᨠᨸᩩᨸ᩠ᨹᩴ ᨣᩉᩮᨲ᩠ᩅᩣ ᨸᨮᨾᨲᩁᩴ ᩋᩣᨣᨶ᩠ᨲ᩠ᩅᩣ ᩋᨣ᩠ᨿᩣᨣᩤᩁᩮ ᨶᩥᩈᩦᨴᩥᩔᨲᩥ, ᨶ ᨲ᩠ᩅᩮᩅ ᨧ ᨡᩮᩣ ᩋᩁᩉᩣ ᨿᨳᩣ ᩋᩉᨶ᩺”ᨲᩥ.
</Paragraph>

</Division>
<Division number="46" book="vi-maha">

<Paragraph number="187" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨲᩮ ᨩᨭᩥᩃᩣ ᩋᨣ᩠ᨣᩥᩴ ᨸᩁᩥᨧᩁᩥᨲᩩᨠᩣᨾᩣ ᨶ ᩈᨠ᩠ᨠᩮᩣᨶ᩠ᨲᩥ ᨠᨭ᩠ᨮᩣᨶᩥ ᨹᩣᩃᩮᨲᩩᩴ. ᩋᨳ ᨡᩮᩣ ᨲᩮᩈᩴ ᨩᨭᩥᩃᩣᨶᩴ ᩑᨲᨴᩉᩮᩣᩈᩥ—  “ᨶᩥᩔᩴᩈᨿᩴ ᨡᩮᩣ ᨾᩉᩣᩈᨾᨱᩔ ᩍᨴ᩠ᨵᩤᨶᩩᨽᩣᩅᩮᩤ, ᨿᨳᩣ ᨾᨿᩴ ᨶ ᩈᨠ᩠ᨠᩮᩣᨾ ᨠᨭ᩠ᨮᩣᨶᩥ ᨹᩣᩃᩮᨲᩩᨶ᩺”ᨲᩥ. ᩋᨳ ᨡᩮᩣ ᨽᨣᩅᩤ ᩏᩁᩩᩅᩮᩃᨠᩔᨸᩴ ᨩᨭᩥᩃᩴ ᩑᨲᨴᩅᩮᩤᨧ—  “ᨹᩣᩃᩥᨿᨶ᩠ᨲᩩ, ᨠᩔᨸ, ᨠᨭ᩠ᨮᩣᨶᩦ”ᨲᩥ. “ᨹᩣᩃᩥᨿᨶ᩠ᨲᩩ, ᨾᩉᩣᩈᨾᨱᩣ”ᨲᩥ. ᩈᨠᩥᨴᩮᩅ ᨸᨬ᩠ᨧ ᨠᨭ᩠ᨮᩈᨲᩣᨶᩥ ᨹᩣᩃᩥᨿᩥᩴᩈᩩ. ᩋᨳ ᨡᩮᩣ ᩏᩁᩩᩅᩮᩃᨠᩔᨸᩔ ᨩᨭᩥᩃᩔ ᩑᨲᨴᩉᩮᩣᩈᩥ—  “ᨾᩉᩥᨴ᩠ᨵᩥᨠᩮᩣ ᨡᩮᩣ ᨾᩉᩣᩈᨾᨱᩮᩣ ᨾᩉᩣᨶᩩᨽᩣᩅᩮᩤ, ᨿᨲᩕ ᩉᩥ ᨶᩣᨾ ᨠᨭ᩠ᨮᩣᨶᩥᨸᩥ ᨹᩣᩃᩥᨿᩥᩔᨶ᩠ᨲᩥ, ᨶ ᨲ᩠ᩅᩮᩅ ᨧ ᨡᩮᩣ ᩋᩁᩉᩣ ᨿᨳᩣ ᩋᩉᨶ᩺”ᨲᩥ.
</Paragraph>

</Division>
<Division number="47" book="vi-maha">

<Paragraph number="188" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨲᩮ ᨩᨭᩥᩃᩣ ᩋᨣ᩠ᨣᩥᩴ ᨸᩁᩥᨧᩁᩥᨲᩩᨠᩣᨾᩣ ᨶ ᩈᨠ᩠ᨠᩮᩣᨶ᩠ᨲᩥ ᩋᨣ᩠ᨣᩥᩴ ᩏᨩ᩠ᨩᩃᩮᨲᩩᩴ. ᩋᨳ ᨡᩮᩣ ᨲᩮᩈᩴ ᨩᨭᩥᩃᩣᨶᩴ ᩑᨲᨴᩉᩮᩣᩈᩥ—  “ᨶᩥᩔᩴᩈᨿᩴ ᨡᩮᩣ ᨾᩉᩣᩈᨾᨱᩔ ᩍᨴ᩠ᨵᩤᨶᩩᨽᩣᩅᩮᩤ, ᨿᨳᩣ ᨾᨿᩴ ᨶ ᩈᨠ᩠ᨠᩮᩣᨾ ᩋᨣ᩠ᨣᩥᩴ ᩏᨩ᩠ᨩᩃᩮᨲᩩᨶ᩺”ᨲᩥ. ᩋᨳ ᨡᩮᩣ ᨽᨣᩅᩤ ᩏᩁᩩᩅᩮᩃᨠᩔᨸᩴ ᨩᨭᩥᩃᩴ ᩑᨲᨴᩅᩮᩤᨧ—  “ᩏᨩ᩠ᨩᩃᩥᨿᨶ᩠ᨲᩩ, ᨠᩔᨸ, ᩋᨣ᩠ᨣᩦ”ᨲᩥ. “ᩏᨩ᩠ᨩᩃᩥᨿᨶ᩠ᨲᩩ, ᨾᩉᩣᩈᨾᨱᩣ”ᨲᩥ. ᩈᨠᩥᨴᩮᩅ ᨸᨬ᩠ᨧ ᩋᨣ᩠ᨣᩥᩈᨲᩣᨶᩥ ᩏᨩ᩠ᨩᩃᩥᨿᩥᩴᩈᩩ. ᩋᨳ ᨡᩮᩣ ᩏᩁᩩᩅᩮᩃᨠᩔᨸᩔ ᨩᨭᩥᩃᩔ ᩑᨲᨴᩉᩮᩣᩈᩥ—  “ᨾᩉᩥᨴ᩠ᨵᩥᨠᩮᩣ ᨡᩮᩣ ᨾᩉᩣᩈᨾᨱᩮᩣ ᨾᩉᩣᨶᩩᨽᩣᩅᩮᩤ, ᨿᨲᩕ ᩉᩥ ᨶᩣᨾ ᩋᨣ᩠ᨣᩦᨸᩥ ᩏᨩ᩠ᨩᩃᩥᨿᩥᩔᨶ᩠ᨲᩥ, ᨶ ᨲ᩠ᩅᩮᩅ ᨧ ᨡᩮᩣ ᩋᩁᩉᩣ ᨿᨳᩣ ᩋᩉᨶ᩺”ᨲᩥ.
</Paragraph>

</Division>
<Division number="48" book="vi-maha">

<Paragraph number="189" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨲᩮ ᨩᨭᩥᩃᩣ ᩋᨣ᩠ᨣᩥᩴ ᨸᩁᩥᨧᩁᩥᨲ᩠ᩅᩣ ᨶ ᩈᨠ᩠ᨠᩮᩣᨶ᩠ᨲᩥ ᩋᨣ᩠ᨣᩥᩴ ᩅᩥᨩ᩠ᨫᩣᨸᩮᨲᩩᩴ. ᩋᨳ ᨡᩮᩣ ᨲᩮᩈᩴ ᨩᨭᩥᩃᩣᨶᩴ ᩑᨲᨴᩉᩮᩣᩈᩥ—  “ᨶᩥᩔᩴᩈᨿᩴ ᨡᩮᩣ ᨾᩉᩣᩈᨾᨱᩔ ᩍᨴ᩠ᨵᩤᨶᩩᨽᩣᩅᩮᩤ, ᨿᨳᩣ ᨾᨿᩴ ᨶ ᩈᨠ᩠ᨠᩮᩣᨾ ᩋᨣ᩠ᨣᩥᩴ ᩅᩥᨩ᩠ᨫᩣᨸᩮᨲᩩᨶ᩺”ᨲᩥ. ᩋᨳ ᨡᩮᩣ ᨽᨣᩅᩤ ᩏᩁᩩᩅᩮᩃᨠᩔᨸᩴ ᨩᨭᩥᩃᩴ ᩑᨲᨴᩅᩮᩤᨧ—  “ᩅᩥᨩ᩠ᨫᩣᨿᨶ᩠ᨲᩩ, ᨠᩔᨸ, ᩋᨣ᩠ᨣᩦ”ᨲᩥ. “ᩅᩥᨩ᩠ᨫᩣᨿᨶ᩠ᨲᩩ, ᨾᩉᩣᩈᨾᨱᩣ”ᨲᩥ. ᩈᨠᩥᨴᩮᩅ ᨸᨬ᩠ᨧ ᩋᨣ᩠ᨣᩥᩈᨲᩣᨶᩥ ᩅᩥᨩ᩠ᨫᩣᨿᩥᩴᩈᩩ. ᩋᨳ ᨡᩮᩣ ᩏᩁᩩᩅᩮᩃᨠᩔᨸᩔ ᨩᨭᩥᩃᩔ ᩑᨲᨴᩉᩮᩣᩈᩥ—  “ᨾᩉᩥᨴ᩠ᨵᩥᨠᩮᩣ ᨡᩮᩣ ᨾᩉᩣᩈᨾᨱᩮᩣ ᨾᩉᩣᨶᩩᨽᩣᩅᩮᩤ, ᨿᨲᩕ ᩉᩥ ᨶᩣᨾ ᩋᨣ᩠ᨣᩦᨸᩥ ᩅᩥᨩ᩠ᨫᩣᨿᩥᩔᨶ᩠ᨲᩥ, ᨶ ᨲ᩠ᩅᩮᩅ ᨧ ᨡᩮᩣ ᩋᩁᩉᩣ ᨿᨳᩣ ᩋᩉᨶ᩺”ᨲᩥ.
</Paragraph>

</Division>
<Division number="49" book="vi-maha">

<Paragraph number="190" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨲᩮ ᨩᨭᩥᩃᩣ ᩈᩦᨲᩣᩈᩩ ᩉᩮᨾᨶ᩠ᨲᩥᨠᩣᩈᩩ ᩁᨲ᩠ᨲᩦᩈᩩ ᩋᨶ᩠ᨲᩁᨭ᩠ᨮᨠᩣᩈᩩ ᩉᩥᨾᨸᩣᨲᩈᨾᨿᩮ ᨶᨩ᩠ᨩᩣ ᨶᩮᩁᨬ᩠ᨩᩁᩣᨿ ᩏᨾ᩠ᨾᩩᨩ᩠ᨩᨶ᩠ᨲᩥᨸᩥ, ᨶᩥᨾᩩᨩ᩠ᨩᨶ᩠ᨲᩥᨸᩥ, ᩏᨾ᩠ᨾᩩᨩ᩠ᨩᨶᨶᩥᨾᩩᨩ᩠ᨩᨶᨾ᩠ᨸᩥ ᨠᩁᩮᩣᨶ᩠ᨲᩥ. ᩋᨳ ᨡᩮᩣ ᨽᨣᩅᩤ ᨸᨬ᩠ᨧᨾᨲ᩠ᨲᩣᨶᩥ ᨾᨶ᩠ᨴᩣᨾᩩᨡᩥᩈᨲᩣᨶᩥ ᩋᨽᩥᨶᩥᨾ᩠ᨾᩥᨶᩥ, ᨿᨲ᩠ᨳ ᨲᩮ ᨩᨭᩥᩃᩣ ᩏᨲ᩠ᨲᩁᩥᨲ᩠ᩅᩣ ᩅᩥᩈᩥᨻ᩠ᨻᩮᩈᩩᩴ. ᩋᨳ ᨡᩮᩣ ᨲᩮᩈᩴ ᨩᨭᩥᩃᩣᨶᩴ ᩑᨲᨴᩉᩮᩣᩈᩥ—  “ᨶᩥᩔᩴᩈᨿᩴ ᨡᩮᩣ ᨾᩉᩣᩈᨾᨱᩔ ᩍᨴ᩠ᨵᩤᨶᩩᨽᩣᩅᩮᩤ, ᨿᨳᨿᩥᨾᩣ ᨾᨶ᩠ᨴᩣᨾᩩᨡᩥᨿᩮᩣ ᨶᩥᨾ᩠ᨾᩥᨲᩣ”ᨲᩥ. ᩋᨳ ᨡᩮᩣ ᩏᩁᩩᩅᩮᩃᨠᩔᨸᩔ ᨩᨭᩥᩃᩔ ᩑᨲᨴᩉᩮᩣᩈᩥ—  “ᨾᩉᩥᨴ᩠ᨵᩥᨠᩮᩣ ᨡᩮᩣ ᨾᩉᩣᩈᨾᨱᩮᩣ ᨾᩉᩣᨶᩩᨽᩣᩅᩮᩤ, ᨿᨲᩕ ᩉᩥ ᨶᩣᨾ ᨲᩣᩅ ᨻᩉᩪ ᨾᨶ᩠ᨴᩣᨾᩩᨡᩥᨿᩮᩣᨸᩥ ᩋᨽᩥᨶᩥᨾ᩠ᨾᩥᨶᩥᩔᨲᩥ, ᨶ ᨲ᩠ᩅᩮᩅ ᨧ ᨡᩮᩣ ᩋᩁᩉᩣ ᨿᨳᩣ ᩋᩉᨶ᩺”ᨲᩥ.
</Paragraph>

</Division>
<Division number="50" book="vi-maha">

<Paragraph number="191" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨾᩉᩣ ᩋᨠᩣᩃᨾᩮᨥᩮᩣ ᨸᩣᩅᩔᩥ, ᨾᩉᩣ ᩏᨴᨠᩅᩤᩉᨠᩮᩣ ᩈᨬ᩠ᨩᩣᨿᩥ. ᨿᩈ᩠ᨾᩥᩴ ᨸᨴᩮᩈᩮ ᨽᨣᩅᩤ ᩅᩥᩉᩁᨲᩥ, ᩈᩮᩣ ᨸᨴᩮᩈᩮᩣ ᩏᨴᨠᩮᨶ ᨶ ᩒᨲ᩠ᨳᨭᩮᩣ ᩉᩮᩣᨲᩥ. ᩋᨳ ᨡᩮᩣ ᨽᨣᩅᨲᩮᩣ ᩑᨲᨴᩉᩮᩣᩈᩥ—  “ᨿᨶ᩠ᨶᩪᨶᩣᩉᩴ ᩈᨾᨶ᩠ᨲᩣ ᩏᨴᨠᩴ ᩏᩔᩣᩁᩮᨲ᩠ᩅᩣ ᨾᨩ᩠ᨫᩮ ᩁᩮᨱᩩᩉᨲᩣᨿ ᨽᩪᨾᩥᨿᩣ ᨧᩘᨠᨾᩮᨿ᩠ᨿᨶ᩺”ᨲᩥ. ᩋᨳ ᨡᩮᩣ ᨽᨣᩅᩤ ᩈᨾᨶ᩠ᨲᩣ ᩏᨴᨠᩴ ᩏᩔᩣᩁᩮᨲ᩠ᩅᩣ ᨾᨩ᩠ᨫᩮ ᩁᩮᨱᩩᩉᨲᩣᨿ ᨽᩪᨾᩥᨿᩣ ᨧᩘᨠᨾᩥ. ᩋᨳ ᨡᩮᩣ ᩏᩁᩩᩅᩮᩃᨠᩔᨸᩮᩣ ᨩᨭᩥᩃᩮᩣ—  “ᨾᩣ ᩉᩮᩅ ᨡᩮᩣ ᨾᩉᩣᩈᨾᨱᩮᩣ ᩏᨴᨠᩮᨶ ᩅᩪᩊ᩠ᩉᩮᩣ ᩋᩉᩮᩣᩈᩦ”ᨲᩥ ᨶᩣᩅᩤᨿ ᩈᨾ᩠ᨻᩉᩩᩃᩮᩉᩥ ᨩᨭᩥᩃᩮᩉᩥ ᩈᨴ᩠ᨵᩥᩴ ᨿᩈ᩠ᨾᩥᩴ ᨸᨴᩮᩈᩮ ᨽᨣᩅᩤ ᩅᩥᩉᩁᨲᩥ ᨲᩴ ᨸᨴᩮᩈᩴ ᩋᨣᨾᩣᩈᩥ. ᩋᨴ᩠ᨴᩈᩣ ᨡᩮᩣ ᩏᩁᩩᩅᩮᩃᨠᩔᨸᩮᩣ ᨩᨭᩥᩃᩮᩣ ᨽᨣᩅᨶ᩠ᨲᩴ ᩈᨾᨶ᩠ᨲᩣ ᩏᨴᨠᩴ ᩏᩔᩣᩁᩮᨲ᩠ᩅᩣ ᨾᨩ᩠ᨫᩮ ᩁᩮᨱᩩᩉᨲᩣᨿ ᨽᩪᨾᩥᨿᩣ ᨧᩘᨠᨾᨶ᩠ᨲᩴ, ᨴᩥᩈ᩠ᩅᩣᨶ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᩍᨴᩴ ᨶᩩ ᨲ᩠ᩅᩴ, ᨾᩉᩣᩈᨾᨱᩣ”ᨲᩥ? “ᩋᨿᨾᩉᨾᩈ᩠ᨾᩥ, ᨠᩔᨸᩣ”ᨲᩥ ᨽᨣᩅᩤ ᩅᩮᩉᩣᩈᩴ ᩋᨻ᩠ᨽᩩᨣ᩠ᨣᨶ᩠ᨲ᩠ᩅᩣ ᨶᩣᩅᩤᨿ ᨸᨧ᩠ᨧᩩᨭ᩠ᨮᩣᩈᩥ. ᩋᨳ ᨡᩮᩣ ᩏᩁᩩᩅᩮᩃᨠᩔᨸᩔ ᨩᨭᩥᩃᩔ ᩑᨲᨴᩉᩮᩣᩈᩥ—  “ᨾᩉᩥᨴ᩠ᨵᩥᨠᩮᩣ ᨡᩮᩣ ᨾᩉᩣᩈᨾᨱᩮᩣ ᨾᩉᩣᨶᩩᨽᩣᩅᩮᩤ, ᨿᨲᩕ ᩉᩥ ᨶᩣᨾ ᩏᨴᨠᨾ᩠ᨸᩥ ᨶ ᨸᩅᩤᩉᩥᩔᨲᩥ, ᨶ ᨲ᩠ᩅᩮᩅ ᨧ ᨡᩮᩣ ᩋᩁᩉᩣ ᨿᨳᩣ ᩋᩉᨶ᩺”ᨲᩥ.
</Paragraph>

</Division>
<Division number="51" book="vi-maha">

<Paragraph number="192" book="vi-maha">
ᩋᨳ ᨡᩮᩣ ᨽᨣᩅᨲᩮᩣ ᩑᨲᨴᩉᩮᩣᩈᩥ—  “ᨧᩥᩁᨾ᩠ᨸᩥ ᨡᩮᩣ ᩍᨾᩔ ᨾᩮᩣᨥᨸᩩᩁᩥᩈᩔ ᩑᩅᩴ ᨽᩅᩥᩔᨲᩥ—  ‘ᨾᩉᩥᨴ᩠ᨵᩥᨠᩮᩣ ᨡᩮᩣ ᨾᩉᩣᩈᨾᨱᩮᩣ ᨾᩉᩣᨶᩩᨽᩣᩅᩮᩤ, ᨶ ᨲ᩠ᩅᩮᩅ ᨧ ᨡᩮᩣ ᩋᩁᩉᩣ ᨿᨳᩣ ᩋᩉᨶ᩺’ᨲᩥ; ᨿᨶ᩠ᨶᩪᨶᩣᩉᩴ ᩍᨾᩴ ᨩᨭᩥᩃᩴ ᩈᩴᩅᩮᨩᩮᨿ᩠ᨿᨶ᩺”ᨲᩥ. ᩋᨳ ᨡᩮᩣ ᨽᨣᩅᩤ ᩏᩁᩩᩅᩮᩃᨠᩔᨸᩴ ᨩᨭᩥᩃᩴ ᩑᨲᨴᩅᩮᩤᨧ—  “ᨶᩮᩅ ᨧ ᨡᩮᩣ ᨲ᩠ᩅᩴ, ᨠᩔᨸ, ᩋᩁᩉᩣ, ᨶᩣᨸᩥ ᩋᩁᩉᨲ᩠ᨲᨾᨣ᩠ᨣᩈᨾᩣᨸᨶ᩠ᨶᩮᩣ. ᩈᩣᨸᩥ ᨲᩮ ᨸᨭᩥᨸᨴᩤ ᨶᨲ᩠ᨳᩥ, ᨿᩣᨿ ᨲ᩠ᩅᩴ ᩋᩁᩉᩣ ᩅᩤ ᩋᩔᩈᩥ, ᩋᩁᩉᨲ᩠ᨲᨾᨣ᩠ᨣᩴ ᩅᩤ ᩈᨾᩣᨸᨶ᩠ᨶᩮᩣ”ᨲᩥ. ᩋᨳ ᨡᩮᩣ ᩏᩁᩩᩅᩮᩃᨠᩔᨸᩮᩣ ᨩᨭᩥᩃᩮᩣ ᨽᨣᩅᨲᩮᩣ ᨸᩣᨴᩮᩈᩩ ᩈᩥᩁᩈᩣ ᨶᩥᨸᨲᩥᨲ᩠ᩅᩣ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᩃᨽᩮᨿ᩠ᨿᩣᩉᩴ, ᨽᨶ᩠ᨲᩮ, ᨽᨣᩅᨲᩮᩣ ᩈᨶ᩠ᨲᩥᨠᩮ ᨸᨻ᩠ᨻᨩ᩠ᨩᩴ, ᩃᨽᩮᨿ᩠ᨿᩴ ᩏᨸᩈᨾ᩠ᨸᨴᨶ᩺”ᨲᩥ. “ᨲ᩠ᩅᩴ ᨡᩮᩣᩈᩥ, ᨠᩔᨸ, ᨸᨬ᩠ᨧᨶ᩠ᨶᩴ ᨩᨭᩥᩃᩈᨲᩣᨶᩴ ᨶᩣᨿᨠᩮᩣ ᩅᩥᨶᩣᨿᨠᩮᩣ ᩋᨣ᩠ᨣᩮᩤ ᨸᨾᩩᨡᩮᩣ ᨸᩣᨾᩮᩣᨠ᩠ᨡᩮᩣ. ᨲᩮᨸᩥ ᨲᩣᩅ ᩋᨸᩃᩮᩣᨠᩮᩉᩥ, ᨿᨳᩣ ᨲᩮ ᨾᨬ᩠ᨬᩥᩔᨶ᩠ᨲᩥ ᨲᨳᩣ ᨲᩮ ᨠᩁᩥᩔᨶ᩠ᨲᩦ”ᨲᩥ.
</Paragraph>

<Paragraph number="193" book="vi-maha">
ᩋᨳ ᨡᩮᩣ ᩏᩁᩩᩅᩮᩃᨠᩔᨸᩮᩣ ᨩᨭᩥᩃᩮᩣ ᨿᩮᨶ ᨲᩮ ᨩᨭᩥᩃᩣ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᨲᩮ ᨩᨭᩥᩃᩮ ᩑᨲᨴᩅᩮᩤᨧ—  “ᩍᨧ᩠ᨨᩣᨾᩉᩴ, ᨽᩮᩣ, ᨾᩉᩣᩈᨾᨱᩮ ᨻᩕᩉ᩠ᨾᨧᩁᩥᨿᩴ ᨧᩁᩥᨲᩩᩴ, ᨿᨳᩣ ᨽᩅᨶ᩠ᨲᩮᩣ ᨾᨬ᩠ᨬᨶ᩠ᨲᩥ ᨲᨳᩣ ᨠᩁᩮᩣᨶ᩠ᨲᩪ”ᨲᩥ. “ᨧᩥᩁᨸᨭᩥᨠᩣ ᨾᨿᩴ, ᨽᩮᩣ, ᨾᩉᩣᩈᨾᨱᩮ ᩋᨽᩥᨸ᩠ᨸᩈᨶ᩠ᨶᩣ, ᩈᨧᩮ ᨽᩅᩴ, ᨾᩉᩣᩈᨾᨱᩮ ᨻᩕᩉ᩠ᨾᨧᩁᩥᨿᩴ ᨧᩁᩥᩔᨲᩥ, ᩈᨻ᩠ᨻᩮᩅ ᨾᨿᩴ ᨾᩉᩣᩈᨾᨱᩮ ᨻᩕᩉ᩠ᨾᨧᩁᩥᨿᩴ ᨧᩁᩥᩔᩣᨾᩣ”ᨲᩥ. ᩋᨳ ᨡᩮᩣ ᨲᩮ ᨩᨭᩥᩃᩣ ᨠᩮᩈᨾᩥᩔᩴ ᨩᨭᩣᨾᩥᩔᩴ ᨡᩣᩁᩥᨠᩣᨩᨾᩥᩔᩴ ᩋᨣ᩠ᨣᩥᩉᩩᨲᨾᩥᩔᩴ ᩏᨴᨠᩮ ᨸᩅᩤᩉᩮᨲ᩠ᩅᩣ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥᩴᩈᩩ, ᩏᨸᩈᩘᨠᨾᩥᨲ᩠ᩅᩣ ᨽᨣᩅᨲᩮᩣ ᨸᩣᨴᩮᩈᩩ ᩈᩥᩁᩈᩣ ᨶᩥᨸᨲᩥᨲ᩠ᩅᩣ ᨽᨣᩅᨶ᩠ᨲᩴ ᩑᨲᨴᩅᩮᩤᨧᩩᩴ—  “ᩃᨽᩮᨿ᩠ᨿᩣᨾ ᨾᨿᩴ, ᨽᨶ᩠ᨲᩮ, ᨽᨣᩅᨲᩮᩣ ᩈᨶ᩠ᨲᩥᨠᩮ ᨸᨻ᩠ᨻᨩ᩠ᨩᩴ, ᩃᨽᩮᨿ᩠ᨿᩣᨾ ᩏᨸᩈᨾ᩠ᨸᨴᨶ᩺”ᨲᩥ. “ᩑᨳ ᨽᩥᨠ᩠ᨡᩅᩮᩤ”ᨲᩥ ᨽᨣᩅᩤ ᩋᩅᩮᩤᨧ—  “ᩈ᩠ᩅᩣᨠ᩠ᨡᩣᨲᩮᩣ ᨵᨾ᩠ᨾᩮᩣ, ᨧᩁᨳ ᨻᩕᩉ᩠ᨾᨧᩁᩥᨿᩴ ᩈᨾ᩠ᨾᩣ ᨴᩩᨠ᩠ᨡᩔ ᩋᨶ᩠ᨲᨠᩥᩁᩥᨿᩣᨿᩣ”ᨲᩥ. ᩈᩣᩅ ᨲᩮᩈᩴ ᩋᩣᨿᩈ᩠ᨾᨶ᩠ᨲᩣᨶᩴ ᩏᨸᩈᨾ᩠ᨸᨴᩤ ᩋᩉᩮᩣᩈᩥ.
</Paragraph>

</Division>
<Division number="52" book="vi-maha">

<Paragraph number="194" book="vi-maha">
ᩋᨴ᩠ᨴᩈᩣ ᨡᩮᩣ ᨶᨴᩦᨠᩔᨸᩮᩣ ᨩᨭᩥᩃᩮᩣ ᨠᩮᩈᨾᩥᩔᩴ ᨩᨭᩣᨾᩥᩔᩴ ᨡᩣᩁᩥᨠᩣᨩᨾᩥᩔᩴ ᩋᨣ᩠ᨣᩥᩉᩩᨲᨾᩥᩔᩴ ᩏᨴᨠᩮ ᩅᩩᨿ᩠ᩉᨾᩣᨶᩮ, ᨴᩥᩈ᩠ᩅᩣᨶᩔ ᩑᨲᨴᩉᩮᩣᩈᩥ—  “ᨾᩣ ᩉᩮᩅ ᨾᩮ ᨽᩣᨲᩩᨶᩮᩣ ᩏᨸᩈᨣ᩠ᨣᩮᩤ ᩋᩉᩮᩣᩈᩦ”ᨲᩥ. ᨩᨭᩥᩃᩮ ᨸᩣᩉᩮᩈᩥ—  “ᨣᨧ᩠ᨨᨳ ᨾᩮ ᨽᩣᨲᩁᩴ ᨩᩣᨶᩣᨳᩣ”ᨲᩥ. ᩈᩣᨾᨬ᩠ᨧ ᨲᩦᩉᩥ ᨩᨭᩥᩃᩈᨲᩮᩉᩥ ᩈᨴ᩠ᨵᩥᩴ ᨿᩮᨶᩣᨿᩈ᩠ᨾᩣ ᩏᩁᩩᩅᩮᩃᨠᩔᨸᩮᩣ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᩋᩣᨿᩈ᩠ᨾᨶ᩠ᨲᩴ ᩏᩁᩩᩅᩮᩃᨠᩔᨸᩴ ᩑᨲᨴᩅᩮᩤᨧ—  “ᩍᨴᩴ ᨶᩩ ᨡᩮᩣ, ᨠᩔᨸ, ᩈᩮᨿ᩠ᨿᩮᩣ”ᨲᩥ? “ᩋᩣᨾᩣᩅᩩᩈᩮᩣ, ᩍᨴᩴ ᩈᩮᨿ᩠ᨿᩮᩣ”ᨲᩥ. ᩋᨳ ᨡᩮᩣ ᨲᩮ ᨩᨭᩥᩃᩣ ᨠᩮᩈᨾᩥᩔᩴ ᨩᨭᩣᨾᩥᩔᩴ ᨡᩣᩁᩥᨠᩣᨩᨾᩥᩔᩴ ᩋᨣ᩠ᨣᩥᩉᩩᨲᨾᩥᩔᩴ ᩏᨴᨠᩮ ᨸᩅᩤᩉᩮᨲ᩠ᩅᩣ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥᩴᩈᩩ, ᩏᨸᩈᩘᨠᨾᩥᨲ᩠ᩅᩣ ᨽᨣᩅᨲᩮᩣ ᨸᩣᨴᩮᩈᩩ ᩈᩥᩁᩈᩣ ᨶᩥᨸᨲᩥᨲ᩠ᩅᩣ ᨽᨣᩅᨶ᩠ᨲᩴ ᩑᨲᨴᩅᩮᩤᨧᩩᩴ—  “ᩃᨽᩮᨿ᩠ᨿᩣᨾ ᨾᨿᩴ, ᨽᨶ᩠ᨲᩮ, ᨽᨣᩅᨲᩮᩣ ᩈᨶ᩠ᨲᩥᨠᩮ ᨸᨻ᩠ᨻᨩ᩠ᨩᩴ, ᩃᨽᩮᨿ᩠ᨿᩣᨾ ᩏᨸᩈᨾ᩠ᨸᨴᨶ᩺”ᨲᩥ. “ᩑᨳ ᨽᩥᨠ᩠ᨡᩅᩮᩤ”ᨲᩥ ᨽᨣᩅᩤ ᩋᩅᩮᩤᨧ—  “ᩈ᩠ᩅᩣᨠ᩠ᨡᩣᨲᩮᩣ ᨵᨾ᩠ᨾᩮᩣ, ᨧᩁᨳ ᨻᩕᩉ᩠ᨾᨧᩁᩥᨿᩴ ᩈᨾ᩠ᨾᩣ ᨴᩩᨠ᩠ᨡᩔ ᩋᨶ᩠ᨲᨠᩥᩁᩥᨿᩣᨿᩣ”ᨲᩥ. ᩈᩣᩅ ᨲᩮᩈᩴ ᩋᩣᨿᩈ᩠ᨾᨶ᩠ᨲᩣᨶᩴ ᩏᨸᩈᨾ᩠ᨸᨴᩤ ᩋᩉᩮᩣᩈᩥ.
</Paragraph>

</Division>
<Division number="53" book="vi-maha">

<Paragraph number="195" book="vi-maha">
ᩋᨴ᩠ᨴᩈᩣ ᨡᩮᩣ ᨣᨿᩣᨠᩔᨸᩮᩣ ᨩᨭᩥᩃᩮᩣ ᨠᩮᩈᨾᩥᩔᩴ ᨩᨭᩣᨾᩥᩔᩴ ᨡᩣᩁᩥᨠᩣᨩᨾᩥᩔᩴ ᩋᨣ᩠ᨣᩥᩉᩩᨲᨾᩥᩔᩴ ᩏᨴᨠᩮ ᩅᩩᨿ᩠ᩉᨾᩣᨶᩮ, ᨴᩥᩈ᩠ᩅᩣᨶᩔ ᩑᨲᨴᩉᩮᩣᩈᩥ—  “ᨾᩣ ᩉᩮᩅ ᨾᩮ ᨽᩣᨲᩪᨶᩴ ᩏᨸᩈᨣ᩠ᨣᩮᩤ ᩋᩉᩮᩣᩈᩦ”ᨲᩥ. ᨩᨭᩥᩃᩮ ᨸᩣᩉᩮᩈᩥ—  “ᨣᨧ᩠ᨨᨳ ᨾᩮ ᨽᩣᨲᩁᩮᩣ ᨩᩣᨶᩣᨳᩣ”ᨲᩥ. ᩈᩣᨾᨬ᩠ᨧ ᨴ᩠ᩅᩦᩉᩥ ᨩᨭᩥᩃᩈᨲᩮᩉᩥ ᩈᨴ᩠ᨵᩥᩴ ᨿᩮᨶᩣᨿᩈ᩠ᨾᩣ ᩏᩁᩩᩅᩮᩃᨠᩔᨸᩮᩣ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᩋᩣᨿᩈ᩠ᨾᨶ᩠ᨲᩴ ᩏᩁᩩᩅᩮᩃᨠᩔᨸᩴ ᩑᨲᨴᩅᩮᩤᨧ—  “ᩍᨴᩴ ᨶᩩ ᨡᩮᩣ, ᨠᩔᨸ, ᩈᩮᨿ᩠ᨿᩮᩣ”ᨲᩥ? “ᩋᩣᨾᩣᩅᩩᩈᩮᩣ, ᩍᨴᩴ ᩈᩮᨿ᩠ᨿᩮᩣ”ᨲᩥ. ᩋᨳ ᨡᩮᩣ ᨲᩮ ᨩᨭᩥᩃᩣ ᨠᩮᩈᨾᩥᩔᩴ ᨩᨭᩣᨾᩥᩔᩴ ᨡᩣᩁᩥᨠᩣᨩᨾᩥᩔᩴ ᩋᨣ᩠ᨣᩥᩉᩩᨲᨾᩥᩔᩴ ᩏᨴᨠᩮ ᨸᩅᩤᩉᩮᨲ᩠ᩅᩣ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥᩴᩈᩩ, ᩏᨸᩈᩘᨠᨾᩥᨲ᩠ᩅᩣ ᨽᨣᩅᨲᩮᩣ ᨸᩣᨴᩮᩈᩩ ᩈᩥᩁᩈᩣ ᨶᩥᨸᨲᩥᨲ᩠ᩅᩣ ᨽᨣᩅᨶ᩠ᨲᩴ ᩑᨲᨴᩅᩮᩤᨧᩩᩴ—  “ᩃᨽᩮᨿ᩠ᨿᩣᨾ ᨾᨿᩴ, ᨽᨶ᩠ᨲᩮ, ᨽᨣᩅᨲᩮᩣ ᩈᨶ᩠ᨲᩥᨠᩮ ᨸᨻ᩠ᨻᨩ᩠ᨩᩴ, ᩃᨽᩮᨿ᩠ᨿᩣᨾ ᩏᨸᩈᨾ᩠ᨸᨴᨶ᩺”ᨲᩥ. “ᩑᨳ ᨽᩥᨠ᩠ᨡᩅᩮᩤ”ᨲᩥ ᨽᨣᩅᩤ ᩋᩅᩮᩤᨧ—  “ᩈ᩠ᩅᩣᨠ᩠ᨡᩣᨲᩮᩣ ᨵᨾ᩠ᨾᩮᩣ, ᨧᩁᨳ ᨻᩕᩉ᩠ᨾᨧᩁᩥᨿᩴ ᩈᨾ᩠ᨾᩣ ᨴᩩᨠ᩠ᨡᩔ ᩋᨶ᩠ᨲᨠᩥᩁᩥᨿᩣᨿᩣ”ᨲᩥ. ᩈᩣᩅ ᨲᩮᩈᩴ ᩋᩣᨿᩈ᩠ᨾᨶ᩠ᨲᩣᨶᩴ ᩏᨸᩈᨾ᩠ᨸᨴᩤ ᩋᩉᩮᩣᩈᩥ.
</Paragraph>

<Paragraph number="196" book="vi-maha">
ᨽᨣᩅᨲᩮᩣ ᩋᨵᩥᨭ᩠ᨮᩣᨶᩮᨶ ᨸᨬ᩠ᨧ ᨠᨭ᩠ᨮᩈᨲᩣᨶᩥ ᨶ ᨹᩣᩃᩥᨿᩥᩴᩈᩩ, ᨹᩣᩃᩥᨿᩥᩴᩈᩩ; ᩋᨣ᩠ᨣᩦ ᨶ ᩏᨩ᩠ᨩᩃᩥᨿᩥᩴᩈᩩ, ᩏᨩ᩠ᨩᩃᩥᨿᩥᩴᩈᩩ; ᨶ ᩅᩥᨩ᩠ᨫᩣᨿᩥᩴᩈᩩ, ᩅᩥᨩ᩠ᨫᩣᨿᩥᩴᩈᩩ; ᨸᨬ᩠ᨧᨾᨶ᩠ᨴᩣᨾᩩᨡᩥᩈᨲᩣᨶᩥ ᩋᨽᩥᨶᩥᨾ᩠ᨾᩥᨶᩥ. ᩑᨲᩮᨶ ᨶᨿᩮᨶ ᩋᨯ᩠ᨰᩩᨯ᩠ᨰᨸᩣᨭᩥᩉᩣᩁᩥᨿᩈᩉᩔᩣᨶᩥ ᩉᩮᩣᨶ᩠ᨲᩥ.
</Paragraph>

</Division>
<Division number="54" book="vi-maha">

<Paragraph number="197" book="vi-maha">
ᩋᨳ ᨡᩮᩣ ᨽᨣᩅᩤ ᩏᩁᩩᩅᩮᩃᩣᨿᩴ ᨿᨳᩣᨽᩥᩁᨶ᩠ᨲᩴ ᩅᩥᩉᩁᩥᨲ᩠ᩅᩣ ᨿᩮᨶ ᨣᨿᩣᩈᩦᩈᩴ ᨲᩮᨶ ᨸᨠ᩠ᨠᩣᨾᩥ ᨾᩉᨲᩣ ᨽᩥᨠ᩠ᨡᩩᩈᩴᨥᩮᨶ ᩈᨴ᩠ᨵᩥᩴ ᨽᩥᨠ᩠ᨡᩩᩈᩉᩔᩮᨶ ᩈᨻ᩠ᨻᩮᩉᩮᩅ ᨸᩩᩁᩣᨱᨩᨭᩥᩃᩮᩉᩥ. ᨲᨲᩕ ᩈᩩᨴᩴ ᨽᨣᩅᩤ ᨣᨿᩣᨿᩴ ᩅᩥᩉᩁᨲᩥ ᨣᨿᩣᩈᩦᩈᩮ ᩈᨴ᩠ᨵᩥᩴ ᨽᩥᨠ᩠ᨡᩩᩈᩉᩔᩮᨶ. ᨲᨲᩕ ᨡᩮᩣ ᨽᨣᩅᩤ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—
</Paragraph>

<Paragraph number="198" book="vi-maha">
“ᩈᨻ᩠ᨻᩴ, ᨽᩥᨠ᩠ᨡᩅᩮ, ᩋᩣᨴᩥᨲ᩠ᨲᩴ. ᨠᩥᨬ᩠ᨧ, ᨽᩥᨠ᩠ᨡᩅᩮ, ᩈᨻ᩠ᨻᩴ ᩋᩣᨴᩥᨲ᩠ᨲᩴ? ᨧᨠ᩠ᨡᩩ ᩋᩣᨴᩥᨲ᩠ᨲᩴ, ᩁᩪᨸᩣ ᩋᩣᨴᩥᨲ᩠ᨲᩣ, ᨧᨠ᩠ᨡᩩᩅᩥᨬ᩠ᨬᩣᨱᩴ ᩋᩣᨴᩥᨲ᩠ᨲᩴ, ᨧᨠ᩠ᨡᩩᩈᨾ᩠ᨹᩔᩮᩣ ᩋᩣᨴᩥᨲ᩠ᨲᩮᩣ, ᨿᨾᩥᨴᩴ ᨧᨠ᩠ᨡᩩᩈᨾ᩠ᨹᩔᨸᨧ᩠ᨧᨿᩣ ᩏᨸ᩠ᨸᨩ᩠ᨩᨲᩥ ᩅᩮᨴᨿᩥᨲᩴ ᩈᩩᨡᩴ ᩅᩤ ᨴᩩᨠ᩠ᨡᩴ ᩅᩤ ᩋᨴᩩᨠ᩠ᨡᨾᩈᩩᨡᩴ ᩅᩤ ᨲᨾ᩠ᨸᩥ ᩋᩣᨴᩥᨲ᩠ᨲᩴ. ᨠᩮᨶ ᩋᩣᨴᩥᨲ᩠ᨲᩴ? ᩁᩣᨣᨣ᩠ᨣᩥᨶᩣ ᨴᩮᩤᩈᨣ᩠ᨣᩥᨶᩣ ᨾᩮᩣᩉᨣ᩠ᨣᩥᨶᩣ ᩋᩣᨴᩥᨲ᩠ᨲᩴ, ᨩᩣᨲᩥᨿᩣ ᨩᩁᩣᨿ ᨾᩁᨱᩮᨶ ᩈᩮᩣᨠᩮᩉᩥ ᨸᩁᩥᨴᩮᩅᩮᩉᩥ ᨴᩩᨠ᩠ᨡᩮᩉᩥ ᨴᩮᩤᨾᨶᩔᩮᩉᩥ ᩏᨸᩣᨿᩣᩈᩮᩉᩥ ᩋᩣᨴᩥᨲ᩠ᨲᨶ᩠ᨲᩥ ᩅᨴᩤᨾᩥ. ᩈᩮᩣᨲᩴ ᩋᩣᨴᩥᨲ᩠ᨲᩴ, ᩈᨴ᩠ᨴᩤ ᩋᩣᨴᩥᨲ᩠ᨲᩣ, ᩈᩮᩣᨲᩅᩥᨬ᩠ᨬᩣᨱᩴ ᩋᩣᨴᩥᨲ᩠ᨲᩴ, ᩈᩮᩣᨲᩈᨾ᩠ᨹᩔᩮᩣ ᩋᩣᨴᩥᨲ᩠ᨲᩮᩣ, ᨿᨾᩥᨴᩴ ᩈᩮᩣᨲᩈᨾ᩠ᨹᩔᨸᨧ᩠ᨧᨿᩣ ᩏᨸ᩠ᨸᨩ᩠ᨩᨲᩥ ᩅᩮᨴᨿᩥᨲᩴ ᩈᩩᨡᩴ ᩅᩤ ᨴᩩᨠ᩠ᨡᩴ ᩅᩤ ᩋᨴᩩᨠ᩠ᨡᨾᩈᩩᨡᩴ ᩅᩤ ᨲᨾ᩠ᨸᩥ ᩋᩣᨴᩥᨲ᩠ᨲᩴ. ᨠᩮᨶ ᩋᩣᨴᩥᨲ᩠ᨲᩴ? ᩁᩣᨣᨣ᩠ᨣᩥᨶᩣ ᨴᩮᩤᩈᨣ᩠ᨣᩥᨶᩣ ᨾᩮᩣᩉᨣ᩠ᨣᩥᨶᩣ ᩋᩣᨴᩥᨲ᩠ᨲᩴ, ᨩᩣᨲᩥᨿᩣ ᨩᩁᩣᨿ ᨾᩁᨱᩮᨶ ᩈᩮᩣᨠᩮᩉᩥ ᨸᩁᩥᨴᩮᩅᩮᩉᩥ ᨴᩩᨠ᩠ᨡᩮᩉᩥ ᨴᩮᩤᨾᨶᩔᩮᩉᩥ ᩏᨸᩣᨿᩣᩈᩮᩉᩥ ᩋᩣᨴᩥᨲ᩠ᨲᨶ᩠ᨲᩥ ᩅᨴᩤᨾᩥ. ᨥᩣᨶᩴ ᩋᩣᨴᩥᨲ᩠ᨲᩴ, ᨣᨶ᩠ᨵᩣ ᩋᩣᨴᩥᨲ᩠ᨲᩣ, ᨥᩣᨶᩅᩥᨬ᩠ᨬᩣᨱᩴ ᩋᩣᨴᩥᨲ᩠ᨲᩴ, ᨥᩣᨶᩈᨾ᩠ᨹᩔᩮᩣ ᩋᩣᨴᩥᨲ᩠ᨲᩮᩣ, ᨿᨾᩥᨴᩴ ᨥᩣᨶᩈᨾ᩠ᨹᩔᨸᨧ᩠ᨧᨿᩣ ᩏᨸ᩠ᨸᨩ᩠ᨩᨲᩥ ᩅᩮᨴᨿᩥᨲᩴ ᩈᩩᨡᩴ ᩅᩤ ᨴᩩᨠ᩠ᨡᩴ ᩅᩤ ᩋᨴᩩᨠ᩠ᨡᨾᩈᩩᨡᩴ ᩅᩤ ᨲᨾ᩠ᨸᩥ ᩋᩣᨴᩥᨲ᩠ᨲᩴ. ᨠᩮᨶ ᩋᩣᨴᩥᨲ᩠ᨲᩴ? ᩁᩣᨣᨣ᩠ᨣᩥᨶᩣ ᨴᩮᩤᩈᨣ᩠ᨣᩥᨶᩣ ᨾᩮᩣᩉᨣ᩠ᨣᩥᨶᩣ ᩋᩣᨴᩥᨲ᩠ᨲᩴ, ᨩᩣᨲᩥᨿᩣ ᨩᩁᩣᨿ ᨾᩁᨱᩮᨶ ᩈᩮᩣᨠᩮᩉᩥ ᨸᩁᩥᨴᩮᩅᩮᩉᩥ ᨴᩩᨠ᩠ᨡᩮᩉᩥ ᨴᩮᩤᨾᨶᩔᩮᩉᩥ ᩏᨸᩣᨿᩣᩈᩮᩉᩥ ᩋᩣᨴᩥᨲ᩠ᨲᨶ᩠ᨲᩥ ᩅᨴᩤᨾᩥ. ᨩᩥᩅ᩠ᩉᩤ ᩋᩣᨴᩥᨲ᩠ᨲᩣ, ᩁᩈᩣ ᩋᩣᨴᩥᨲ᩠ᨲᩣ, ᨩᩥᩅ᩠ᩉᩤᩅᩥᨬ᩠ᨬᩣᨱᩴ ᩋᩣᨴᩥᨲ᩠ᨲᩴ ᨩᩥᩅ᩠ᩉᩤᩈᨾ᩠ᨹᩔᩮᩣ ᩋᩣᨴᩥᨲ᩠ᨲᩮᩣ, ᨿᨾᩥᨴᩴ ᨩᩥᩅ᩠ᩉᩤᩈᨾ᩠ᨹᩔᨸᨧ᩠ᨧᨿᩣ ᩏᨸ᩠ᨸᨩ᩠ᨩᨲᩥ ᩅᩮᨴᨿᩥᨲᩴ ᩈᩩᨡᩴ ᩅᩤ ᨴᩩᨠ᩠ᨡᩴ ᩅᩤ ᩋᨴᩩᨠ᩠ᨡᨾᩈᩩᨡᩴ ᩅᩤ ᨲᨾ᩠ᨸᩥ ᩋᩣᨴᩥᨲ᩠ᨲᩴ. ᨠᩮᨶ ᩋᩣᨴᩥᨲ᩠ᨲᩴ? ᩁᩣᨣᨣ᩠ᨣᩥᨶᩣ ᨴᩮᩤᩈᨣ᩠ᨣᩥᨶᩣ ᨾᩮᩣᩉᨣ᩠ᨣᩥᨶᩣ ᩋᩣᨴᩥᨲ᩠ᨲᩴ, ᨩᩣᨲᩥᨿᩣ ᨩᩁᩣᨿ ᨾᩁᨱᩮᨶ ᩈᩮᩣᨠᩮᩉᩥ ᨸᩁᩥᨴᩮᩅᩮᩉᩥ ᨴᩩᨠ᩠ᨡᩮᩉᩥ ᨴᩮᩤᨾᨶᩔᩮᩉᩥ ᩏᨸᩣᨿᩣᩈᩮᩉᩥ ᩋᩣᨴᩥᨲ᩠ᨲᨶ᩠ᨲᩥ ᩅᨴᩤᨾᩥ. ᨠᩣᨿᩮᩣ ᩋᩣᨴᩥᨲ᩠ᨲᩮᩣ, ᨹᩮᩣᨭ᩠ᨮᨻ᩠ᨻᩣ ᩋᩣᨴᩥᨲ᩠ᨲᩣ, ᨠᩣᨿᩅᩥᨬ᩠ᨬᩣᨱᩴ ᩋᩣᨴᩥᨲ᩠ᨲᩴ ᨠᩣᨿᩈᨾ᩠ᨹᩔᩮᩣ ᩋᩣᨴᩥᨲ᩠ᨲᩮᩣ, ᨿᨾᩥᨴᩴ ᨠᩣᨿᩈᨾ᩠ᨹᩔᨸᨧ᩠ᨧᨿᩣ ᩏᨸ᩠ᨸᨩ᩠ᨩᨲᩥ ᩅᩮᨴᨿᩥᨲᩴ ᩈᩩᨡᩴ ᩅᩤ ᨴᩩᨠ᩠ᨡᩴ ᩅᩤ ᩋᨴᩩᨠ᩠ᨡᨾᩈᩩᨡᩴ ᩅᩤ ᨲᨾ᩠ᨸᩥ ᩋᩣᨴᩥᨲ᩠ᨲᩴ. ᨠᩮᨶ ᩋᩣᨴᩥᨲ᩠ᨲᩴ? ᩁᩣᨣᨣ᩠ᨣᩥᨶᩣ ᨴᩮᩤᩈᨣ᩠ᨣᩥᨶᩣ ᨾᩮᩣᩉᨣ᩠ᨣᩥᨶᩣ ᩋᩣᨴᩥᨲ᩠ᨲᩴ, ᨩᩣᨲᩥᨿᩣ ᨩᩁᩣᨿ ᨾᩁᨱᩮᨶ ᩈᩮᩣᨠᩮᩉᩥ ᨸᩁᩥᨴᩮᩅᩮᩉᩥ ᨴᩩᨠ᩠ᨡᩮᩉᩥ ᨴᩮᩤᨾᨶᩔᩮᩉᩥ ᩏᨸᩣᨿᩣᩈᩮᩉᩥ ᩋᩣᨴᩥᨲ᩠ᨲᨶ᩠ᨲᩥ ᩅᨴᩤᨾᩥ. ᨾᨶᩮᩣ ᩋᩣᨴᩥᨲ᩠ᨲᩮᩣ, ᨵᨾ᩠ᨾᩣ ᩋᩣᨴᩥᨲ᩠ᨲᩣ, ᨾᨶᩮᩣᩅᩥᨬ᩠ᨬᩣᨱᩴ ᩋᩣᨴᩥᨲ᩠ᨲᩴ ᨾᨶᩮᩣᩈᨾ᩠ᨹᩔᩮᩣ ᩋᩣᨴᩥᨲ᩠ᨲᩮᩣ, ᨿᨾᩥᨴᩴ ᨾᨶᩮᩣᩈᨾ᩠ᨹᩔᨸᨧ᩠ᨧᨿᩣ ᩏᨸ᩠ᨸᨩ᩠ᨩᨲᩥ ᩅᩮᨴᨿᩥᨲᩴ ᩈᩩᨡᩴ ᩅᩤ ᨴᩩᨠ᩠ᨡᩴ ᩅᩤ ᩋᨴᩩᨠ᩠ᨡᨾᩈᩩᨡᩴ ᩅᩤ ᨲᨾ᩠ᨸᩥ ᩋᩣᨴᩥᨲ᩠ᨲᩴ. ᨠᩮᨶ ᩋᩣᨴᩥᨲ᩠ᨲᩴ? ᩁᩣᨣᨣ᩠ᨣᩥᨶᩣ ᨴᩮᩤᩈᨣ᩠ᨣᩥᨶᩣ ᨾᩮᩣᩉᨣ᩠ᨣᩥᨶᩣ ᩋᩣᨴᩥᨲ᩠ᨲᩴ, ᨩᩣᨲᩥᨿᩣ ᨩᩁᩣᨿ ᨾᩁᨱᩮᨶ ᩈᩮᩣᨠᩮᩉᩥ ᨸᩁᩥᨴᩮᩅᩮᩉᩥ ᨴᩩᨠ᩠ᨡᩮᩉᩥ ᨴᩮᩤᨾᨶᩔᩮᩉᩥ ᩏᨸᩣᨿᩣᩈᩮᩉᩥ ᩋᩣᨴᩥᨲ᩠ᨲᨶ᩠ᨲᩥ ᩅᨴᩤᨾᩥ.
</Paragraph>

<Paragraph number="199" book="vi-maha">
ᩑᩅᩴ ᨸᩔᩴ, ᨽᩥᨠ᩠ᨡᩅᩮ, ᩈᩩᨲᩅᩤ ᩋᩁᩥᨿᩈᩣᩅᨠᩮᩣ ᨧᨠ᩠ᨡᩩᩈ᩠ᨾᩥᨾ᩠ᨸᩥ ᨶᩥᨻ᩠ᨻᩥᨶ᩠ᨴᨲᩥ, ᩁᩪᨸᩮᩈᩩᨸᩥ ᨶᩥᨻ᩠ᨻᩥᨶ᩠ᨴᨲᩥ, ᨧᨠ᩠ᨡᩩᩅᩥᨬ᩠ᨬᩣᨱᩮᨸᩥ ᨶᩥᨻ᩠ᨻᩥᨶ᩠ᨴᨲᩥ, ᨧᨠ᩠ᨡᩩᩈᨾ᩠ᨹᩔᩮᨸᩥ ᨶᩥᨻ᩠ᨻᩥᨶ᩠ᨴᨲᩥ, ᨿᨾᩥᨴᩴ ᨧᨠ᩠ᨡᩩᩈᨾ᩠ᨹᩔᨸᨧ᩠ᨧᨿᩣ ᩏᨸ᩠ᨸᨩ᩠ᨩᨲᩥ ᩅᩮᨴᨿᩥᨲᩴ ᩈᩩᨡᩴ ᩅᩤ ᨴᩩᨠ᩠ᨡᩴ ᩅᩤ ᩋᨴᩩᨠ᩠ᨡᨾᩈᩩᨡᩴ ᩅᩤ, ᨲᩈ᩠ᨾᩥᨾ᩠ᨸᩥ ᨶᩥᨻ᩠ᨻᩥᨶ᩠ᨴᨲᩥ. ᩈᩮᩣᨲᩈ᩠ᨾᩥᨾ᩠ᨸᩥ ᨶᩥᨻ᩠ᨻᩥᨶ᩠ᨴᨲᩥ, ᩈᨴ᩠ᨴᩮᩈᩩᨸᩥ ᨶᩥᨻ᩠ᨻᩥᨶ᩠ᨴᨲᩥ …ᨸᩮ…  ᨥᩣᨶᩈ᩠ᨾᩥᨾ᩠ᨸᩥ ᨶᩥᨻ᩠ᨻᩥᨶ᩠ᨴᨲᩥ, ᨣᨶ᩠ᨵᩮᩈᩩᨸᩥ ᨶᩥᨻ᩠ᨻᩥᨶ᩠ᨴᨲᩥ …ᨸᩮ…  ᨩᩥᩅ᩠ᩉᩤᨿᨸᩥ ᨶᩥᨻ᩠ᨻᩥᨶ᩠ᨴᨲᩥ, ᩁᩈᩮᩈᩩᨸᩥ ᨶᩥᨻ᩠ᨻᩥᨶ᩠ᨴᨲᩥ …ᨸᩮ…  ᨠᩣᨿᩈ᩠ᨾᩥᨾ᩠ᨸᩥ ᨶᩥᨻ᩠ᨻᩥᨶ᩠ᨴᨲᩥ, ᨹᩮᩣᨭ᩠ᨮᨻ᩠ᨻᩮᩈᩩᨸᩥ ᨶᩥᨻ᩠ᨻᩥᨶ᩠ᨴᨲᩥ …ᨸᩮ…  ᨾᨶᩈ᩠ᨾᩥᨾ᩠ᨸᩥ ᨶᩥᨻ᩠ᨻᩥᨶ᩠ᨴᨲᩥ, ᨵᨾ᩠ᨾᩮᩈᩩᨸᩥ ᨶᩥᨻ᩠ᨻᩥᨶ᩠ᨴᨲᩥ, ᨾᨶᩮᩣᩅᩥᨬ᩠ᨬᩣᨱᩮᨸᩥ ᨶᩥᨻ᩠ᨻᩥᨶ᩠ᨴᨲᩥ, ᨾᨶᩮᩣᩈᨾ᩠ᨹᩔᩮᨸᩥ ᨶᩥᨻ᩠ᨻᩥᨶ᩠ᨴᨲᩥ, ᨿᨾᩥᨴᩴ ᨾᨶᩮᩣᩈᨾ᩠ᨹᩔᨸᨧ᩠ᨧᨿᩣ ᩏᨸ᩠ᨸᨩ᩠ᨩᨲᩥ ᩅᩮᨴᨿᩥᨲᩴ ᩈᩩᨡᩴ ᩅᩤ ᨴᩩᨠ᩠ᨡᩴ ᩅᩤ ᩋᨴᩩᨠ᩠ᨡᨾᩈᩩᨡᩴ ᩅᩤ ᨲᩈ᩠ᨾᩥᨾ᩠ᨸᩥ ᨶᩥᨻ᩠ᨻᩥᨶ᩠ᨴᨲᩥ, ᨶᩥᨻ᩠ᨻᩥᨶ᩠ᨴᩴ ᩅᩥᩁᨩ᩠ᨩᨲᩥ, ᩅᩥᩁᩣᨣᩤ ᩅᩥᨾᩩᨧ᩠ᨧᨲᩥ, ᩅᩥᨾᩩᨲ᩠ᨲᩈ᩠ᨾᩥᩴ ᩅᩥᨾᩩᨲ᩠ᨲᨾᩥᨲᩥ ᨬᩣᨱᩴ ᩉᩮᩣᨲᩥ. ᨡᩦᨱᩣ ᨩᩣᨲᩥ, ᩅᩩᩈᩥᨲᩴ ᨻᩕᩉ᩠ᨾᨧᩁᩥᨿᩴ, ᨠᨲᩴ ᨠᩁᨱᩦᨿᩴ, ᨶᩣᨸᩁᩴ ᩍᨲ᩠ᨳᨲ᩠ᨲᩣᨿᩣᨲᩥ ᨸᨩᩣᨶᩣᨲᩦ”ᨲᩥ.
</Paragraph>

<Paragraph number="200" book="vi-maha">
ᩍᨾᩈ᩠ᨾᩥᨬ᩠ᨧ ᨸᨶ ᩅᩮᨿ᩠ᨿᩣᨠᩁᨱᩈ᩠ᨾᩥᩴ ᨽᨬ᩠ᨬᨾᩣᨶᩮ ᨲᩔ ᨽᩥᨠ᩠ᨡᩩᩈᩉᩔᩔ ᩋᨶᩩᨸᩣᨴᩤᨿ ᩋᩣᩈᩅᩮᩉᩥ ᨧᩥᨲ᩠ᨲᩣᨶᩥ ᩅᩥᨾᩩᨧ᩠ᨧᩥᩴᩈᩩ.

</Paragraph>
</Division>

<Paragraph number="201" type="center" book="vi-maha">
ᩋᩣᨴᩥᨲ᩠ᨲᨸᩁᩥᨿᩣᨿᩈᩩᨲ᩠ᨲᩴ ᨶᩥᨭ᩠ᨮᩥᨲᩴ.

  
ᩏᩁᩩᩅᩮᩃᨸᩣᨭᩥᩉᩣᩁᩥᨿᩴ ᨲᨲᩥᨿᨽᩣᨱᩅᩤᩁᩮᩣ ᨶᩥᨭ᩠ᨮᩥᨲᩮᩣ.
</Paragraph>