---
title: "1.49 ᨲᩥᩁᨧ᩠ᨨᩣᨶᨣᨲᩅᨲ᩠ᨳᩩ"
tableOfContents: false
sidebar:
  order: 44
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="111" book="vi-maha">

<Paragraph number="484" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨶᩣᨣᩮᩤ ᨶᩣᨣᨿᩮᩣᨶᩥᨿᩣ ᩋᨭ᩠ᨭᩦᨿᨲᩥ ᩉᩁᩣᨿᨲᩥ ᨩᩥᨣᩩᨧ᩠ᨨᨲᩥ. ᩋᨳ ᨡᩮᩣ ᨲᩔ ᨶᩣᨣᩔ ᩑᨲᨴᩉᩮᩣᩈᩥ—  “ᨠᩮᨶ ᨶᩩ ᨡᩮᩣ ᩋᩉᩴ ᩏᨸᩣᨿᩮᨶ ᨶᩣᨣᨿᩮᩣᨶᩥᨿᩣ ᨧ ᨸᩁᩥᨾᩩᨧ᩠ᨧᩮᨿ᩠ᨿᩴ ᨡᩥᨸ᩠ᨸᨬ᩠ᨧ ᨾᨶᩩᩔᨲ᩠ᨲᩴ ᨸᨭᩥᩃᨽᩮᨿ᩠ᨿᨶ᩺”ᨲᩥ. ᩋᨳ ᨡᩮᩣ ᨲᩔ ᨶᩣᨣᩔ ᩑᨲᨴᩉᩮᩣᩈᩥ—  “ᩍᨾᩮ ᨡᩮᩣ ᩈᨾᨱᩣ ᩈᨠ᩠ᨿᨸᩩᨲ᩠ᨲᩥᨿᩣ ᨵᨾ᩠ᨾᨧᩣᩁᩥᨶᩮᩣ ᩈᨾᨧᩣᩁᩥᨶᩮᩣ ᨻᩕᩉ᩠ᨾᨧᩣᩁᩥᨶᩮᩣ ᩈᨧ᩠ᨧᩅᩤᨴᩥᨶᩮᩣ ᩈᩦᩃᩅᨶ᩠ᨲᩮᩣ ᨠᩃ᩠ᨿᩣᨱᨵᨾ᩠ᨾᩣ. ᩈᨧᩮ ᨡᩮᩣ ᩋᩉᩴ ᩈᨾᨱᩮᩈᩩ ᩈᨠ᩠ᨿᨸᩩᨲ᩠ᨲᩥᨿᩮᩈᩩ ᨸᨻ᩠ᨻᨩᩮᨿ᩠ᨿᩴ, ᩑᩅᩤᩉᩴ ᨶᩣᨣᨿᩮᩣᨶᩥᨿᩣ ᨧ ᨸᩁᩥᨾᩩᨧ᩠ᨧᩮᨿ᩠ᨿᩴ, ᨡᩥᨸ᩠ᨸᨬ᩠ᨧ ᨾᨶᩩᩔᨲ᩠ᨲᩴ ᨸᨭᩥᩃᨽᩮᨿ᩠ᨿᨶ᩺”ᨲᩥ. ᩋᨳ ᨡᩮᩣ ᩈᩮᩣ ᨶᩣᨣᩮᩤ ᨾᩣᨱᩅᨠᩅᨱ᩠ᨱᩮᨶ ᨽᩥᨠ᩠ᨡᩪ ᩏᨸᩈᩘᨠᨾᩥᨲ᩠ᩅᩣ ᨸᨻ᩠ᨻᨩ᩠ᨩᩴ ᨿᩣᨧᩥ. ᨲᩴ ᨽᩥᨠ᩠ᨡᩪ ᨸᨻ᩠ᨻᩣᨩᩮᩈᩩᩴ, ᩏᨸᩈᨾ᩠ᨸᩣᨴᩮᩈᩩᩴ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩈᩮᩣ ᨶᩣᨣᩮᩤ ᩋᨬ᩠ᨬᨲᩁᩮᨶ ᨽᩥᨠ᩠ᨡᩩᨶᩣ ᩈᨴ᩠ᨵᩥᩴ ᨸᨧ᩠ᨧᨶ᩠ᨲᩥᨾᩮ ᩅᩥᩉᩣᩁᩮ ᨸᨭᩥᩅᩈᨲᩥ. ᩋᨳ ᨡᩮᩣ ᩈᩮᩣ ᨽᩥᨠ᩠ᨡᩩ ᩁᨲ᩠ᨲᩥᨿᩣ ᨸᨧ᩠ᨧᩪᩈᩈᨾᨿᩴ ᨸᨧ᩠ᨧᩩᨭ᩠ᨮᩣᨿ ᩋᨩ᩠ᨫᩮᩣᨠᩣᩈᩮ ᨧᩘᨠᨾᨲᩥ. ᩋᨳ ᨡᩮᩣ ᩈᩮᩣ ᨶᩣᨣᩮᩤ ᨲᩔ ᨽᩥᨠ᩠ᨡᩩᨶᩮᩣ ᨶᩥᨠ᩠ᨡᨶ᩠ᨲᩮ ᩅᩥᩔᨭ᩠ᨮᩮᩣ ᨶᩥᨴ᩠ᨴᩴ ᩒᨠ᩠ᨠᨾᩥ. ᩈᨻ᩠ᨻᩮᩣ ᩅᩥᩉᩣᩁᩮᩣ ᩋᩉᩥᨶᩣ ᨸᩩᨱ᩠ᨱᩮᩣ, ᩅᩤᨲᨸᩣᨶᩮᩉᩥ ᨽᩮᩣᨣᩤ ᨶᩥᨠ᩠ᨡᨶ᩠ᨲᩣ ᩉᩮᩣᨶ᩠ᨲᩥ. ᩋᨳ ᨡᩮᩣ ᩈᩮᩣ ᨽᩥᨠ᩠ᨡᩩ ᩅᩥᩉᩣᩁᩴ ᨸᩅᩥᩈᩥᩔᩣᨾᩦᨲᩥ ᨠᩅᩤᨭᩴ ᨸᨱᩣᨾᩮᨶ᩠ᨲᩮᩣ ᩋᨴ᩠ᨴᩈ ᩈᨻ᩠ᨻᩴ ᩅᩥᩉᩣᩁᩴ ᩋᩉᩥᨶᩣ ᨸᩩᨱ᩠ᨱᩴ, ᩅᩤᨲᨸᩣᨶᩮᩉᩥ ᨽᩮᩣᨣᩮ ᨶᩥᨠ᩠ᨡᨶ᩠ᨲᩮ, ᨴᩥᩈ᩠ᩅᩣᨶ ᨽᩦᨲᩮᩣ ᩅᩥᩔᩁᨾᨠᩣᩈᩥ. ᨽᩥᨠ᩠ᨡᩪ ᩏᨸᨵᩤᩅᩥᨲ᩠ᩅᩣ ᨲᩴ ᨽᩥᨠ᩠ᨡᩩᩴ ᩑᨲᨴᩅᩮᩤᨧᩩᩴ—  “ᨠᩥᩔ ᨲ᩠ᩅᩴ, ᩋᩣᩅᩩᩈᩮᩣ, ᩅᩥᩔᩁᨾᨠᩣᩈᩦ”ᨲᩥ? “ᩋᨿᩴ, ᩋᩣᩅᩩᩈᩮᩣ, ᩈᨻ᩠ᨻᩮᩣ ᩅᩥᩉᩣᩁᩮᩣ ᩋᩉᩥᨶᩣ ᨸᩩᨱ᩠ᨱᩮᩣ, ᩅᩤᨲᨸᩣᨶᩮᩉᩥ ᨽᩮᩣᨣᩤ ᨶᩥᨠ᩠ᨡᨶ᩠ᨲᩣ”ᨲᩥ. ᩋᨳ ᨡᩮᩣ ᩈᩮᩣ ᨶᩣᨣᩮᩤ ᨲᩮᨶ ᩈᨴ᩠ᨴᩮᨶ ᨸᨭᩥᨻᩩᨩ᩠ᨫᩥᨲ᩠ᩅᩣ ᩈᨠᩮ ᩋᩣᩈᨶᩮ ᨶᩥᩈᩦᨴᩥ. ᨽᩥᨠ᩠ᨡᩪ ᩑᩅᨾᩣᩉᩴᩈᩩ—  “ᨠᩮᩣᩈᩥ ᨲ᩠ᩅᩴ, ᩋᩣᩅᩩᩈᩮᩣ”ᨲᩥ? “ᩋᩉᩴ, ᨽᨶ᩠ᨲᩮ, ᨶᩣᨣᩮᩤ”ᨲᩥ. “ᨠᩥᩔ ᨸᨶ ᨲ᩠ᩅᩴ, ᩋᩣᩅᩩᩈᩮᩣ, ᩑᩅᩁᩪᨸᩴ ᩋᨠᩣᩈᩦ”ᨲᩥ? ᩋᨳ ᨡᩮᩣ ᩈᩮᩣ ᨶᩣᨣᩮᩤ ᨽᩥᨠ᩠ᨡᩪᨶᩴ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩥ. ᨽᩥᨠ᩠ᨡᩪ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ.
</Paragraph>

<Paragraph number="485" book="vi-maha">
ᩋᨳ ᨡᩮᩣ ᨽᨣᩅᩤ ᩑᨲᩈ᩠ᨾᩥᩴ ᨶᩥᨴᩤᨶᩮ ᩑᨲᩈ᩠ᨾᩥᩴ ᨸᨠᩁᨱᩮ ᨽᩥᨠ᩠ᨡᩩᩈᩴᨥᩴ ᩈᨶ᩠ᨶᩥᨸᩣᨲᩣᨸᩮᨲ᩠ᩅᩣ ᨲᩴ ᨶᩣᨣᩴ ᩑᨲᨴᩅᩮᩤᨧ—  “ᨲᩩᨾ᩠ᩉᩮ ᨡᩮᩣᨲ᩠ᨳ ᨶᩣᨣᩤ ᩋᩅᩥᩁᩩᩊ᩠ᩉᩥᨵᨾ᩠ᨾᩣ ᩍᨾᩈ᩠ᨾᩥᩴ ᨵᨾ᩠ᨾᩅᩥᨶᨿᩮ. ᨣᨧ᩠ᨨ ᨲ᩠ᩅᩴ, ᨶᩣᨣ, ᨲᨲ᩠ᨳᩮᩅ ᨧᩣᨲᩩᨴ᩠ᨴᩈᩮ ᨸᨶ᩠ᨶᩁᩈᩮ ᩋᨭ᩠ᨮᨾᩥᨿᩣ ᨧ ᨸᨠ᩠ᨡᩔ ᩏᨸᩮᩣᩈᨳᩴ ᩏᨸᩅᩈ, ᩑᩅᩴ ᨲ᩠ᩅᩴ ᨶᩣᨣᨿᩮᩣᨶᩥᨿᩣ ᨧ ᨸᩁᩥᨾᩩᨧ᩠ᨧᩥᩔᩈᩥ, ᨡᩥᨸ᩠ᨸᨬ᩠ᨧ ᨾᨶᩩᩔᨲ᩠ᨲᩴ ᨸᨭᩥᩃᨽᩥᩔᩈᩦ”ᨲᩥ. ᩋᨳ ᨡᩮᩣ ᩈᩮᩣ ᨶᩣᨣᩮᩤ ᩋᩅᩥᩁᩩᩊ᩠ᩉᩥᨵᨾ᩠ᨾᩮᩣ ᨠᩥᩁᩣᩉᩴ ᩍᨾᩈ᩠ᨾᩥᩴ ᨵᨾ᩠ᨾᩅᩥᨶᨿᩮᨲᩥ ᨴᩩᨠ᩠ᨡᩦ ᨴᩩᨾ᩠ᨾᨶᩮᩣ ᩋᩔᩪᨶᩥ ᨸᩅᨲ᩠ᨲᨿᨾᩣᨶᩮᩣ ᩅᩥᩔᩁᩴ ᨠᨲ᩠ᩅᩣ ᨸᨠ᩠ᨠᩣᨾᩥ. ᩋᨳ ᨡᩮᩣ ᨽᨣᩅᩤ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᨴ᩠ᩅᩮᨾᩮ, ᨽᩥᨠ᩠ᨡᩅᩮ, ᨸᨧ᩠ᨧᨿᩣ ᨶᩣᨣᩔ ᩈᨽᩣᩅᨸᩣᨲᩩᨠᨾ᩠ᨾᩣᨿ. ᨿᨴᩤ ᨧ ᩈᨩᩣᨲᩥᨿᩣ ᨾᩮᨳᩩᨶᩴ ᨵᨾ᩠ᨾᩴ ᨸᨭᩥᩈᩮᩅᨲᩥ, ᨿᨴᩤ ᨧ ᩅᩥᩔᨭ᩠ᨮᩮᩣ ᨶᩥᨴ᩠ᨴᩴ ᩒᨠ᩠ᨠᨾᨲᩥ—  ᩍᨾᩮ ᨡᩮᩣ, ᨽᩥᨠ᩠ᨡᩅᩮ, ᨴ᩠ᩅᩮ ᨸᨧ᩠ᨧᨿᩣ ᨶᩣᨣᩔ ᩈᨽᩣᩅᨸᩣᨲᩩᨠᨾ᩠ᨾᩣᨿ. ᨲᩥᩁᨧ᩠ᨨᩣᨶᨣᨲᩮᩣ, ᨽᩥᨠ᩠ᨡᩅᩮ, ᩋᨶᩩᨸᩈᨾ᩠ᨸᨶ᩠ᨶᩮᩣ ᨶ ᩏᨸᩈᨾ᩠ᨸᩣᨴᩮᨲᨻ᩠ᨻᩮᩣ, ᩏᨸᩈᨾ᩠ᨸᨶ᩠ᨶᩮᩣ ᨶᩣᩈᩮᨲᨻ᩠ᨻᩮᩣ”ᨲᩥ. (4)
</Paragraph>
</Division>