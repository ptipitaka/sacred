---
title: "1.25 ᩋᨬ᩠ᨬᨲᩥᨲ᩠ᨳᩥᨿᨸᩩᨻ᩠ᨻᨠᨳᩣ"
tableOfContents: false
sidebar:
  order: 18
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="86" book="vi-maha">

<Paragraph number="401" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨿᩮᩣ ᩈᩮᩣ ᩋᨬ᩠ᨬᨲᩥᨲ᩠ᨳᩥᨿᨸᩩᨻ᩠ᨻᩮᩣ ᩏᨸᨩ᩠ᨫᩣᨿᩮᨶ ᩈᩉᨵᨾ᩠ᨾᩥᨠᩴ ᩅᩩᨧ᩠ᨧᨾᩣᨶᩮᩣ ᩏᨸᨩ᩠ᨫᩣᨿᩔ ᩅᩤᨴᩴ ᩋᩣᩁᩮᩣᨸᩮᨲ᩠ᩅᩣ ᨲᩴᨿᩮᩅ ᨲᩥᨲ᩠ᨳᩣᨿᨲᨶᩴ ᩈᩘᨠᨾᩥ. ᩈᩮᩣ ᨸᩩᨶ ᨸᨧ᩠ᨧᩣᨣᨶ᩠ᨲ᩠ᩅᩣ ᨽᩥᨠ᩠ᨡᩪ ᩏᨸᩈᨾ᩠ᨸᨴᩴ ᨿᩣᨧᩥ. ᨽᩥᨠ᩠ᨡᩪ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ.
</Paragraph>

<Paragraph number="402" book="vi-maha">
“ᨿᩮᩣ ᩈᩮᩣ, ᨽᩥᨠ᩠ᨡᩅᩮ, ᩋᨬ᩠ᨬᨲᩥᨲ᩠ᨳᩥᨿᨸᩩᨻ᩠ᨻᩮᩣ ᩏᨸᨩ᩠ᨫᩣᨿᩮᨶ ᩈᩉᨵᨾ᩠ᨾᩥᨠᩴ ᩅᩩᨧ᩠ᨧᨾᩣᨶᩮᩣ ᩏᨸᨩ᩠ᨫᩣᨿᩔ ᩅᩤᨴᩴ ᩋᩣᩁᩮᩣᨸᩮᨲ᩠ᩅᩣ ᨲᩴᨿᩮᩅ ᨲᩥᨲ᩠ᨳᩣᨿᨲᨶᩴ ᩈᩘᨠᨶ᩠ᨲᩮᩣ, ᩈᩮᩣ ᩋᩣᨣᨲᩮᩣ ᨶ ᩏᨸᩈᨾ᩠ᨸᩣᨴᩮᨲᨻ᩠ᨻᩮᩣ. ᨿᩮᩣ ᩈᩮᩣ, ᨽᩥᨠ᩠ᨡᩅᩮ, ᩋᨬ᩠ᨬᩮᩣᨸᩥ ᩋᨬ᩠ᨬᨲᩥᨲ᩠ᨳᩥᨿᨸᩩᨻ᩠ᨻᩮᩣ ᩍᨾᩈ᩠ᨾᩥᩴ ᨵᨾ᩠ᨾᩅᩥᨶᨿᩮ ᩋᩣᨠᩘᨡᨲᩥ ᨸᨻ᩠ᨻᨩ᩠ᨩᩴ, ᩋᩣᨠᩘᨡᨲᩥ ᩏᨸᩈᨾ᩠ᨸᨴᩴ, ᨲᩔ ᨧᨲ᩠ᨲᩣᩁᩮᩣ ᨾᩣᩈᩮ ᨸᩁᩥᩅᩤᩈᩮᩣ ᨴᩤᨲᨻ᩠ᨻᩮᩣ. ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᨴᩤᨲᨻ᩠ᨻᩮᩣ—  ᨸᨮᨾᩴ ᨠᩮᩈᨾᩔᩩᩴ ᩒᩉᩣᩁᩣᨸᩮᨲ᩠ᩅᩣ ᨠᩣᩈᩣᨿᩣᨶᩥ ᩅᨲ᩠ᨳᩣᨶᩥ ᩋᨧ᩠ᨨᩣᨴᩤᨸᩮᨲ᩠ᩅᩣ ᩑᨠᩴᩈᩴ ᩏᨲ᩠ᨲᩁᩣᩈᩘᨣᩴ ᨠᩣᩁᩣᨸᩮᨲ᩠ᩅᩣ ᨽᩥᨠ᩠ᨡᩪᨶᩴ ᨸᩣᨴᩮ ᩅᨶ᩠ᨴᩣᨸᩮᨲ᩠ᩅᩣ ᩏᨠ᩠ᨠᩩᨭᩥᨠᩴ ᨶᩥᩈᩦᨴᩤᨸᩮᨲ᩠ᩅᩣ ᩋᨬ᩠ᨩᩃᩥᩴ ᨸᨣ᩠ᨣᨱ᩠ᩉᩣᨸᩮᨲ᩠ᩅᩣ ‘ᩑᩅᩴ ᩅᨴᩮᩉᩦ’ᨲᩥ ᩅᨲ᩠ᨲᨻ᩠ᨻᩮᩣ—
</Paragraph>

<Paragraph number="403" type="verses" book="vi-maha">
_‘ᨻᩩᨴ᩠ᨵᩴ ᩈᩁᨱᩴ ᨣᨧ᩠ᨨᩣᨾᩥ,_  
_ᨵᨾ᩠ᨾᩴ ᩈᩁᨱᩴ ᨣᨧ᩠ᨨᩣᨾᩥ,_  
_ᩈᩴᨥᩴ ᩈᩁᨱᩴ ᨣᨧ᩠ᨨᩣᨾᩥ._  

</Paragraph>

<Paragraph number="404" type="verses" book="vi-maha">
_ᨴᩩᨲᩥᨿᨾ᩠ᨸᩥ ᨻᩩᨴ᩠ᨵᩴ ᩈᩁᨱᩴ ᨣᨧ᩠ᨨᩣᨾᩥ,_  
_ᨴᩩᨲᩥᨿᨾ᩠ᨸᩥ ᨵᨾ᩠ᨾᩴ ᩈᩁᨱᩴ ᨣᨧ᩠ᨨᩣᨾᩥ,_  
_ᨴᩩᨲᩥᨿᨾ᩠ᨸᩥ ᩈᩴᨥᩴ ᩈᩁᨱᩴ ᨣᨧ᩠ᨨᩣᨾᩥ._  

</Paragraph>

<Paragraph number="405" type="verses" book="vi-maha">
_ᨲᨲᩥᨿᨾ᩠ᨸᩥ ᨻᩩᨴ᩠ᨵᩴ ᩈᩁᨱᩴ ᨣᨧ᩠ᨨᩣᨾᩥ,_  
_ᨲᨲᩥᨿᨾ᩠ᨸᩥ ᨵᨾ᩠ᨾᩴ ᩈᩁᨱᩴ ᨣᨧ᩠ᨨᩣᨾᩥ,_  
_ᨲᨲᩥᨿᨾ᩠ᨸᩥ ᩈᩴᨥᩴ ᩈᩁᨱᩴ ᨣᨧ᩠ᨨᩣᨾᩦ’ᨲᩥ._  

</Paragraph>

<Paragraph number="406" book="vi-maha">
ᨲᩮᨶ, ᨽᩥᨠ᩠ᨡᩅᩮ, ᩋᨬ᩠ᨬᨲᩥᨲ᩠ᨳᩥᨿᨸᩩᨻ᩠ᨻᩮᨶ ᩈᩴᨥᩴ ᩏᨸᩈᩘᨠᨾᩥᨲ᩠ᩅᩣ ᩑᨠᩴᩈᩴ ᩏᨲ᩠ᨲᩁᩣᩈᩘᨣᩴ ᨠᩁᩥᨲ᩠ᩅᩣ ᨽᩥᨠ᩠ᨡᩪᨶᩴ ᨸᩣᨴᩮ ᩅᨶ᩠ᨴᩥᨲ᩠ᩅᩣ ᩏᨠ᩠ᨠᩩᨭᩥᨠᩴ ᨶᩥᩈᩦᨴᩥᨲ᩠ᩅᩣ ᩋᨬ᩠ᨩᩃᩥᩴ ᨸᨣ᩠ᨣᩉᩮᨲ᩠ᩅᩣ ᩑᩅᨾᩔ ᩅᨧᨶᩦᨿᩮᩣ—  ‘ᩋᩉᩴ, ᨽᨶ᩠ᨲᩮ, ᩋᨬ᩠ᨬᨲᩥᨲ᩠ᨳᩥᨿᨸᩩᨻ᩠ᨻᩮᩣ ᩍᨾᩈ᩠ᨾᩥᩴ ᨵᨾ᩠ᨾᩅᩥᨶᨿᩮ ᩋᩣᨠᩘᨡᩣᨾᩥ ᩏᨸᩈᨾ᩠ᨸᨴᩴ. ᩈᩮᩣᩉᩴ, ᨽᨶ᩠ᨲᩮ, ᩈᩴᨥᩴ ᨧᨲ᩠ᨲᩣᩁᩮᩣ ᨾᩣᩈᩮ ᨸᩁᩥᩅᩤᩈᩴ ᨿᩣᨧᩣᨾᩦ’ᨲᩥ. ᨴᩩᨲᩥᨿᨾ᩠ᨸᩥ ᨿᩣᨧᩥᨲᨻ᩠ᨻᩮᩣ. ᨲᨲᩥᨿᨾ᩠ᨸᩥ ᨿᩣᨧᩥᨲᨻ᩠ᨻᩮᩣ. ᨻ᩠ᨿᨲ᩠ᨲᩮᨶ ᨽᩥᨠ᩠ᨡᩩᨶᩣ ᨸᨭᩥᨻᩃᩮᨶ ᩈᩴᨥᩮᩣ ᨬᩣᨸᩮᨲᨻ᩠ᨻᩮᩣ—
</Paragraph>

<Paragraph number="407" book="vi-maha">
‘ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩋᨿᩴ ᩍᨲ᩠ᨳᨶ᩠ᨶᩣᨾᩮᩣ ᩋᨬ᩠ᨬᨲᩥᨲ᩠ᨳᩥᨿᨸᩩᨻ᩠ᨻᩮᩣ ᩍᨾᩈ᩠ᨾᩥᩴ ᨵᨾ᩠ᨾᩅᩥᨶᨿᩮ ᩋᩣᨠᩘᨡᨲᩥ ᩏᨸᩈᨾ᩠ᨸᨴᩴ. ᩈᩮᩣ ᩈᩴᨥᩴ ᨧᨲ᩠ᨲᩣᩁᩮᩣ ᨾᩣᩈᩮ ᨸᩁᩥᩅᩤᩈᩴ ᨿᩣᨧᨲᩥ. ᨿᨴᩥ ᩈᩴᨥᩔ ᨸᨲ᩠ᨲᨠᩃᩖᩴ ᩈᩴᨥᩮᩣ ᩍᨲ᩠ᨳᨶ᩠ᨶᩣᨾᩔ ᩋᨬ᩠ᨬᨲᩥᨲ᩠ᨳᩥᨿᨸᩩᨻ᩠ᨻᩔ ᨧᨲ᩠ᨲᩣᩁᩮᩣ ᨾᩣᩈᩮ ᨸᩁᩥᩅᩤᩈᩴ ᨴᨴᩮᨿ᩠ᨿ. ᩑᩈᩣ ᨬᨲ᩠ᨲᩥ.
</Paragraph>

<Paragraph number="408" book="vi-maha">
ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩋᨿᩴ ᩍᨲ᩠ᨳᨶ᩠ᨶᩣᨾᩮᩣ ᩋᨬ᩠ᨬᨲᩥᨲ᩠ᨳᩥᨿᨸᩩᨻ᩠ᨻᩮᩣ ᩍᨾᩈ᩠ᨾᩥᩴ ᨵᨾ᩠ᨾᩅᩥᨶᨿᩮ ᩋᩣᨠᩘᨡᨲᩥ ᩏᨸᩈᨾ᩠ᨸᨴᩴ. ᩈᩮᩣ ᩈᩴᨥᩴ ᨧᨲ᩠ᨲᩣᩁᩮᩣ ᨾᩣᩈᩮ ᨸᩁᩥᩅᩤᩈᩴ ᨿᩣᨧᨲᩥ. ᩈᩴᨥᩮᩣ ᩍᨲ᩠ᨳᨶ᩠ᨶᩣᨾᩔ ᩋᨬ᩠ᨬᨲᩥᨲ᩠ᨳᩥᨿᨸᩩᨻ᩠ᨻᩔ ᨧᨲ᩠ᨲᩣᩁᩮᩣ ᨾᩣᩈᩮ ᨸᩁᩥᩅᩤᩈᩴ ᨴᩮᨲᩥ. ᨿᩔᩣᨿᩈ᩠ᨾᨲᩮᩣ ᨡᨾᨲᩥ ᩍᨲ᩠ᨳᨶ᩠ᨶᩣᨾᩔ ᩋᨬ᩠ᨬᨲᩥᨲ᩠ᨳᩥᨿᨸᩩᨻ᩠ᨻᩔ ᨧᨲ᩠ᨲᩣᩁᩮᩣ ᨾᩣᩈᩮ ᨸᩁᩥᩅᩤᩈᩔ ᨴᩤᨶᩴ, ᩈᩮᩣ ᨲᩩᨱ᩠ᩉᩔ; ᨿᩔ ᨶᨠ᩠ᨡᨾᨲᩥ, ᩈᩮᩣ ᨽᩣᩈᩮᨿ᩠ᨿ.
</Paragraph>

<Paragraph number="409" book="vi-maha">
ᨴᩥᨶ᩠ᨶᩮᩣ ᩈᩴᨥᩮᨶ ᩍᨲ᩠ᨳᨶ᩠ᨶᩣᨾᩔ ᩋᨬ᩠ᨬᨲᩥᨲ᩠ᨳᩥᨿᨸᩩᨻ᩠ᨻᩔ ᨧᨲ᩠ᨲᩣᩁᩮᩣ ᨾᩣᩈᩮ ᨸᩁᩥᩅᩤᩈᩮᩣ. ᨡᨾᨲᩥ ᩈᩴᨥᩔ, ᨲᩈ᩠ᨾᩣ ᨲᩩᨱ᩠ᩉᩦ, ᩑᩅᨾᩮᨲᩴ ᨵᩤᩁᨿᩣᨾᩦ’ᨲᩥ.
</Paragraph>

</Division>
<Division number="87" book="vi-maha">

<Paragraph number="410" book="vi-maha">
ᩑᩅᩴ ᨡᩮᩣ, ᨽᩥᨠ᩠ᨡᩅᩮ, ᩋᨬ᩠ᨬᨲᩥᨲ᩠ᨳᩥᨿᨸᩩᨻ᩠ᨻᩮᩣ ᩋᩣᩁᩣᨵᨠᩮᩣ ᩉᩮᩣᨲᩥ, ᩑᩅᩴ ᩋᨶᩣᩁᩣᨵᨠᩮᩣ. ᨠᨳᨬ᩠ᨧ, ᨽᩥᨠ᩠ᨡᩅᩮ, ᩋᨬ᩠ᨬᨲᩥᨲ᩠ᨳᩥᨿᨸᩩᨻ᩠ᨻᩮᩣ ᩋᨶᩣᩁᩣᨵᨠᩮᩣ ᩉᩮᩣᨲᩥ? ᩍᨵ, ᨽᩥᨠ᩠ᨡᩅᩮ, ᩋᨬ᩠ᨬᨲᩥᨲ᩠ᨳᩥᨿᨸᩩᨻ᩠ᨻᩮᩣ ᩋᨲᩥᨠᩣᩃᩮᨶ ᨣᩤᨾᩴ ᨸᩅᩥᩈᨲᩥ, ᩋᨲᩥᨴᩥᩅᩤ ᨸᨭᩥᨠ᩠ᨠᨾᨲᩥ. ᩑᩅᨾ᩠ᨸᩥ, ᨽᩥᨠ᩠ᨡᩅᩮ, ᩋᨬ᩠ᨬᨲᩥᨲ᩠ᨳᩥᨿᨸᩩᨻ᩠ᨻᩮᩣ ᩋᨶᩣᩁᩣᨵᨠᩮᩣ ᩉᩮᩣᨲᩥ.
</Paragraph>

<Paragraph number="411" book="vi-maha">
ᨸᩩᨶ ᨧᨸᩁᩴ, ᨽᩥᨠ᩠ᨡᩅᩮ, ᩋᨬ᩠ᨬᨲᩥᨲ᩠ᨳᩥᨿᨸᩩᨻ᩠ᨻᩮᩣ ᩅᩮᩈᩥᨿᩣᨣᩮᩤᨧᩁᩮᩣ ᩅᩤ ᩉᩮᩣᨲᩥ, ᩅᩥᨵᩅᩤᨣᩮᩤᨧᩁᩮᩣ ᩅᩤ ᩉᩮᩣᨲᩥ, ᨳᩩᩃᩖᨠᩩᨾᩣᩁᩥᨠᩣᨣᩮᩤᨧᩁᩮᩣ ᩅᩤ ᩉᩮᩣᨲᩥ, ᨸᨱ᩠ᨯᨠᨣᩮᩤᨧᩁᩮᩣ ᩅᩤ ᩉᩮᩣᨲᩥ, ᨽᩥᨠ᩠ᨡᩩᨶᩥᨣᩮᩤᨧᩁᩮᩣ ᩅᩤ ᩉᩮᩣᨲᩥ. ᩑᩅᨾ᩠ᨸᩥ, ᨽᩥᨠ᩠ᨡᩅᩮ, ᩋᨬ᩠ᨬᨲᩥᨲ᩠ᨳᩥᨿᨸᩩᨻ᩠ᨻᩮᩣ ᩋᨶᩣᩁᩣᨵᨠᩮᩣ ᩉᩮᩣᨲᩥ.
</Paragraph>

<Paragraph number="412" book="vi-maha">
ᨸᩩᨶ ᨧᨸᩁᩴ, ᨽᩥᨠ᩠ᨡᩅᩮ, ᩋᨬ᩠ᨬᨲᩥᨲ᩠ᨳᩥᨿᨸᩩᨻ᩠ᨻᩮᩣ ᨿᩣᨶᩥ ᨲᩣᨶᩥ ᩈᨻᩕᩉ᩠ᨾᨧᩣᩁᩦᨶᩴ ᩏᨧ᩠ᨧᩣᩅᨧᩣᨶᩥ ᨠᩁᨱᩦᨿᩣᨶᩥ, ᨲᨲ᩠ᨳ ᨶ ᨴᨠ᩠ᨡᩮᩣ ᩉᩮᩣᨲᩥ, ᨶ ᩋᨶᩃᩈᩮᩣ, ᨶ ᨲᨲᩕᩩᨸᩣᨿᩣᨿ ᩅᩦᨾᩴᩈᩣᨿ ᩈᨾᨶ᩠ᨶᩣᨣᨲᩮᩣ, ᨶ ᩋᩃᩴ ᨠᩣᨲᩩᩴ, ᨶ ᩋᩃᩴ ᩈᩴᩅᩥᨵᩤᨲᩩᩴ. ᩑᩅᨾ᩠ᨸᩥ, ᨽᩥᨠ᩠ᨡᩅᩮ, ᩋᨬ᩠ᨬᨲᩥᨲ᩠ᨳᩥᨿᨸᩩᨻ᩠ᨻᩮᩣ ᩋᨶᩣᩁᩣᨵᨠᩮᩣ ᩉᩮᩣᨲᩥ.
</Paragraph>

<Paragraph number="413" book="vi-maha">
ᨸᩩᨶ ᨧᨸᩁᩴ, ᨽᩥᨠ᩠ᨡᩅᩮ, ᩋᨬ᩠ᨬᨲᩥᨲ᩠ᨳᩥᨿᨸᩩᨻ᩠ᨻᩮᩣ ᨶ ᨲᩥᨻ᩠ᨻᨧ᩠ᨨᨶ᩠ᨴᩮᩣ ᩉᩮᩣᨲᩥ ᩏᨴ᩠ᨴᩮᩈᩮ, ᨸᩁᩥᨸᩩᨧ᩠ᨨᩣᨿ, ᩋᨵᩥᩈᩦᩃᩮ, ᩋᨵᩥᨧᩥᨲ᩠ᨲᩮ, ᩋᨵᩥᨸᨬ᩠ᨬᩣᨿ. ᩑᩅᨾ᩠ᨸᩥ, ᨽᩥᨠ᩠ᨡᩅᩮ, ᩋᨬ᩠ᨬᨲᩥᨲ᩠ᨳᩥᨿᨸᩩᨻ᩠ᨻᩮᩣ ᩋᨶᩣᩁᩣᨵᨠᩮᩣ ᩉᩮᩣᨲᩥ.
</Paragraph>

<Paragraph number="414" book="vi-maha">
ᨸᩩᨶ ᨧᨸᩁᩴ, ᨽᩥᨠ᩠ᨡᩅᩮ, ᩋᨬ᩠ᨬᨲᩥᨲ᩠ᨳᩥᨿᨸᩩᨻ᩠ᨻᩮᩣ ᨿᩔ ᨲᩥᨲ᩠ᨳᩣᨿᨲᨶᩣ ᩈᩘᨠᨶ᩠ᨲᩮᩣ ᩉᩮᩣᨲᩥ, ᨲᩔ ᩈᨲ᩠ᨳᩩᨶᩮᩣ ᨲᩔ ᨴᩥᨭ᩠ᨮᩥᨿᩣ ᨲᩔ ᨡᨶ᩠ᨲᩥᨿᩣ ᨲᩔ ᩁᩩᨧᩥᨿᩣ ᨲᩔ ᩋᩣᨴᩤᨿᩔ ᩋᩅᨱ᩠ᨱᩮ ᨽᨬ᩠ᨬᨾᩣᨶᩮ ᨠᩩᨸᩥᨲᩮᩣ ᩉᩮᩣᨲᩥ ᩋᨶᨲ᩠ᨲᨾᨶᩮᩣ ᩋᨶᨽᩥᩁᨴ᩠ᨵᩮᩤ, ᨻᩩᨴ᩠ᨵᩔ ᩅᩤ ᨵᨾ᩠ᨾᩔ ᩅᩤ ᩈᩴᨥᩔ ᩅᩤ ᩋᩅᨱ᩠ᨱᩮ ᨽᨬ᩠ᨬᨾᩣᨶᩮ ᩋᨲ᩠ᨲᨾᨶᩮᩣ ᩉᩮᩣᨲᩥ ᩏᨴᨣ᩠ᨣᩮᩤ ᩋᨽᩥᩁᨴ᩠ᨵᩮᩤ. ᨿᩔ ᩅᩤ ᨸᨶ ᨲᩥᨲ᩠ᨳᩣᨿᨲᨶᩣ ᩈᩘᨠᨶ᩠ᨲᩮᩣ ᩉᩮᩣᨲᩥ, ᨲᩔ ᩈᨲ᩠ᨳᩩᨶᩮᩣ ᨲᩔ ᨴᩥᨭ᩠ᨮᩥᨿᩣ ᨲᩔ ᨡᨶ᩠ᨲᩥᨿᩣ ᨲᩔ ᩁᩩᨧᩥᨿᩣ ᨲᩔ ᩋᩣᨴᩤᨿᩔ ᩅᨱ᩠ᨱᩮ ᨽᨬ᩠ᨬᨾᩣᨶᩮ ᩋᨲ᩠ᨲᨾᨶᩮᩣ ᩉᩮᩣᨲᩥ ᩏᨴᨣ᩠ᨣᩮᩤ ᩋᨽᩥᩁᨴ᩠ᨵᩮᩤ, ᨻᩩᨴ᩠ᨵᩔ ᩅᩤ ᨵᨾ᩠ᨾᩔ ᩅᩤ ᩈᩴᨥᩔ ᩅᩤ ᩅᨱ᩠ᨱᩮ ᨽᨬ᩠ᨬᨾᩣᨶᩮ ᨠᩩᨸᩥᨲᩮᩣ ᩉᩮᩣᨲᩥ ᩋᨶᨲ᩠ᨲᨾᨶᩮᩣ ᩋᨶᨽᩥᩁᨴ᩠ᨵᩮᩤ. ᩍᨴᩴ, ᨽᩥᨠ᩠ᨡᩅᩮ, ᩈᩘᨥᩣᨲᨶᩥᨠᩴ ᩋᨬ᩠ᨬᨲᩥᨲ᩠ᨳᩥᨿᨸᩩᨻ᩠ᨻᩔ ᩋᨶᩣᩁᩣᨵᨶᩦᨿᩈ᩠ᨾᩥᩴ. ᩑᩅᨾ᩠ᨸᩥ ᨡᩮᩣ, ᨽᩥᨠ᩠ᨡᩅᩮ, ᩋᨬ᩠ᨬᨲᩥᨲ᩠ᨳᩥᨿᨸᩩᨻ᩠ᨻᩮᩣ ᩋᨶᩣᩁᩣᨵᨠᩮᩣ ᩉᩮᩣᨲᩥ. ᩑᩅᩴ ᩋᨶᩣᩁᩣᨵᨠᩮᩣ ᨡᩮᩣ, ᨽᩥᨠ᩠ᨡᩅᩮ, ᩋᨬ᩠ᨬᨲᩥᨲ᩠ᨳᩥᨿᨸᩩᨻ᩠ᨻᩮᩣ ᩋᩣᨣᨲᩮᩣ ᨶ ᩏᨸᩈᨾ᩠ᨸᩣᨴᩮᨲᨻ᩠ᨻᩮᩣ.
</Paragraph>

<Paragraph number="415" book="vi-maha">
ᨠᨳᨬ᩠ᨧ, ᨽᩥᨠ᩠ᨡᩅᩮ, ᩋᨬ᩠ᨬᨲᩥᨲ᩠ᨳᩥᨿᨸᩩᨻ᩠ᨻᩮᩣ ᩋᩣᩁᩣᨵᨠᩮᩣ ᩉᩮᩣᨲᩥ? ᩍᨵ, ᨽᩥᨠ᩠ᨡᩅᩮ, ᩋᨬ᩠ᨬᨲᩥᨲ᩠ᨳᩥᨿᨸᩩᨻ᩠ᨻᩮᩣ ᨶᩣᨲᩥᨠᩣᩃᩮᨶ ᨣᩤᨾᩴ ᨸᩅᩥᩈᨲᩥ ᨶᩣᨲᩥᨴᩥᩅᩤ ᨸᨭᩥᨠ᩠ᨠᨾᨲᩥ. ᩑᩅᨾ᩠ᨸᩥ, ᨽᩥᨠ᩠ᨡᩅᩮ, ᩋᨬ᩠ᨬᨲᩥᨲ᩠ᨳᩥᨿᨸᩩᨻ᩠ᨻᩮᩣ ᩋᩣᩁᩣᨵᨠᩮᩣ ᩉᩮᩣᨲᩥ.
</Paragraph>

<Paragraph number="416" book="vi-maha">
ᨸᩩᨶ ᨧᨸᩁᩴ, ᨽᩥᨠ᩠ᨡᩅᩮ, ᩋᨬ᩠ᨬᨲᩥᨲ᩠ᨳᩥᨿᨸᩩᨻ᩠ᨻᩮᩣ ᨶ ᩅᩮᩈᩥᨿᩣᨣᩮᩤᨧᩁᩮᩣ ᩉᩮᩣᨲᩥ, ᨶ ᩅᩥᨵᩅᩤᨣᩮᩤᨧᩁᩮᩣ ᩉᩮᩣᨲᩥ, ᨶ ᨳᩩᩃᩖᨠᩩᨾᩣᩁᩥᨠᩣᨣᩮᩤᨧᩁᩮᩣ ᩉᩮᩣᨲᩥ, ᨶ ᨸᨱ᩠ᨯᨠᨣᩮᩤᨧᩁᩮᩣ ᩉᩮᩣᨲᩥ, ᨶ ᨽᩥᨠ᩠ᨡᩩᨶᩥᨣᩮᩤᨧᩁᩮᩣ ᩉᩮᩣᨲᩥ. ᩑᩅᨾ᩠ᨸᩥ, ᨽᩥᨠ᩠ᨡᩅᩮ, ᩋᨬ᩠ᨬᨲᩥᨲ᩠ᨳᩥᨿᨸᩩᨻ᩠ᨻᩮᩣ ᩋᩣᩁᩣᨵᨠᩮᩣ ᩉᩮᩣᨲᩥ.
</Paragraph>

<Paragraph number="417" book="vi-maha">
ᨸᩩᨶ ᨧᨸᩁᩴ, ᨽᩥᨠ᩠ᨡᩅᩮ, ᩋᨬ᩠ᨬᨲᩥᨲ᩠ᨳᩥᨿᨸᩩᨻ᩠ᨻᩮᩣ ᨿᩣᨶᩥ ᨲᩣᨶᩥ ᩈᨻᩕᩉ᩠ᨾᨧᩣᩁᩦᨶᩴ ᩏᨧ᩠ᨧᩣᩅᨧᩣᨶᩥ ᨠᩁᨱᩦᨿᩣᨶᩥ, ᨲᨲ᩠ᨳ ᨴᨠ᩠ᨡᩮᩣ ᩉᩮᩣᨲᩥ, ᩋᨶᩃᩈᩮᩣ, ᨲᨲᩕᩩᨸᩣᨿᩣᨿ ᩅᩦᨾᩴᩈᩣᨿ ᩈᨾᨶ᩠ᨶᩣᨣᨲᩮᩣ, ᩋᩃᩴ ᨠᩣᨲᩩᩴ, ᩋᩃᩴ ᩈᩴᩅᩥᨵᩤᨲᩩᩴ. ᩑᩅᨾ᩠ᨸᩥ, ᨽᩥᨠ᩠ᨡᩅᩮ, ᩋᨬ᩠ᨬᨲᩥᨲ᩠ᨳᩥᨿᨸᩩᨻ᩠ᨻᩮᩣ ᩋᩣᩁᩣᨵᨠᩮᩣ ᩉᩮᩣᨲᩥ.
</Paragraph>

<Paragraph number="418" book="vi-maha">
ᨸᩩᨶ ᨧᨸᩁᩴ, ᨽᩥᨠ᩠ᨡᩅᩮ, ᩋᨬ᩠ᨬᨲᩥᨲ᩠ᨳᩥᨿᨸᩩᨻ᩠ᨻᩮᩣ ᨲᩥᨻ᩠ᨻᨧ᩠ᨨᨶ᩠ᨴᩮᩣ ᩉᩮᩣᨲᩥ ᩏᨴ᩠ᨴᩮᩈᩮ, ᨸᩁᩥᨸᩩᨧ᩠ᨨᩣᨿ, ᩋᨵᩥᩈᩦᩃᩮ, ᩋᨵᩥᨧᩥᨲ᩠ᨲᩮ, ᩋᨵᩥᨸᨬ᩠ᨬᩣᨿ. ᩑᩅᨾ᩠ᨸᩥ, ᨽᩥᨠ᩠ᨡᩅᩮ, ᩋᨬ᩠ᨬᨲᩥᨲ᩠ᨳᩥᨿᨸᩩᨻ᩠ᨻᩮᩣ ᩋᩣᩁᩣᨵᨠᩮᩣ ᩉᩮᩣᨲᩥ.
</Paragraph>

<Paragraph number="419" book="vi-maha">
ᨸᩩᨶ ᨧᨸᩁᩴ, ᨽᩥᨠ᩠ᨡᩅᩮ, ᩋᨬ᩠ᨬᨲᩥᨲ᩠ᨳᩥᨿᨸᩩᨻ᩠ᨻᩮᩣ ᨿᩔ ᨲᩥᨲ᩠ᨳᩣᨿᨲᨶᩣ ᩈᩘᨠᨶ᩠ᨲᩮᩣ ᩉᩮᩣᨲᩥ, ᨲᩔ ᩈᨲ᩠ᨳᩩᨶᩮᩣ ᨲᩔ ᨴᩥᨭ᩠ᨮᩥᨿᩣ ᨲᩔ ᨡᨶ᩠ᨲᩥᨿᩣ ᨲᩔ ᩁᩩᨧᩥᨿᩣ ᨲᩔ ᩋᩣᨴᩤᨿᩔ ᩋᩅᨱ᩠ᨱᩮ ᨽᨬ᩠ᨬᨾᩣᨶᩮ ᩋᨲ᩠ᨲᨾᨶᩮᩣ ᩉᩮᩣᨲᩥ ᩏᨴᨣ᩠ᨣᩮᩤ ᩋᨽᩥᩁᨴ᩠ᨵᩮᩤ, ᨻᩩᨴ᩠ᨵᩔ ᩅᩤ ᨵᨾ᩠ᨾᩔ ᩅᩤ ᩈᩴᨥᩔ ᩅᩤ ᩋᩅᨱ᩠ᨱᩮ ᨽᨬ᩠ᨬᨾᩣᨶᩮ ᨠᩩᨸᩥᨲᩮᩣ ᩉᩮᩣᨲᩥ ᩋᨶᨲ᩠ᨲᨾᨶᩮᩣ ᩋᨶᨽᩥᩁᨴ᩠ᨵᩮᩤ. ᨿᩔ ᩅᩤ ᨸᨶ ᨲᩥᨲ᩠ᨳᩣᨿᨲᨶᩣ ᩈᩘᨠᨶ᩠ᨲᩮᩣ ᩉᩮᩣᨲᩥ, ᨲᩔ ᩈᨲ᩠ᨳᩩᨶᩮᩣ ᨲᩔ ᨴᩥᨭ᩠ᨮᩥᨿᩣ ᨲᩔ ᨡᨶ᩠ᨲᩥᨿᩣ ᨲᩔ ᩁᩩᨧᩥᨿᩣ ᨲᩔ ᩋᩣᨴᩤᨿᩔ ᩅᨱ᩠ᨱᩮ ᨽᨬ᩠ᨬᨾᩣᨶᩮ ᨠᩩᨸᩥᨲᩮᩣ ᩉᩮᩣᨲᩥ ᩋᨶᨲ᩠ᨲᨾᨶᩮᩣ ᩋᨶᨽᩥᩁᨴ᩠ᨵᩮᩤ, ᨻᩩᨴ᩠ᨵᩔ ᩅᩤ ᨵᨾ᩠ᨾᩔ ᩅᩤ ᩈᩴᨥᩔ ᩅᩤ ᩅᨱ᩠ᨱᩮ ᨽᨬ᩠ᨬᨾᩣᨶᩮ ᩋᨲ᩠ᨲᨾᨶᩮᩣ ᩉᩮᩣᨲᩥ ᩏᨴᨣ᩠ᨣᩮᩤ ᩋᨽᩥᩁᨴ᩠ᨵᩮᩤ. ᩍᨴᩴ, ᨽᩥᨠ᩠ᨡᩅᩮ, ᩈᩘᨥᩣᨲᨶᩥᨠᩴ ᩋᨬ᩠ᨬᨲᩥᨲ᩠ᨳᩥᨿᨸᩩᨻ᩠ᨻᩔ ᩋᩣᩁᩣᨵᨶᩦᨿᩈ᩠ᨾᩥᩴ. ᩑᩅᨾ᩠ᨸᩥ ᨡᩮᩣ, ᨽᩥᨠ᩠ᨡᩅᩮ, ᩋᨬ᩠ᨬᨲᩥᨲ᩠ᨳᩥᨿᨸᩩᨻ᩠ᨻᩮᩣ ᩋᩣᩁᩣᨵᨠᩮᩣ ᩉᩮᩣᨲᩥ. ᩑᩅᩴ ᩋᩣᩁᩣᨵᨠᩮᩣ ᨡᩮᩣ, ᨽᩥᨠ᩠ᨡᩅᩮ, ᩋᨬ᩠ᨬᨲᩥᨲ᩠ᨳᩥᨿᨸᩩᨻ᩠ᨻᩮᩣ ᩋᩣᨣᨲᩮᩣ ᩏᨸᩈᨾ᩠ᨸᩣᨴᩮᨲᨻ᩠ᨻᩮᩣ.
</Paragraph>

<Paragraph number="420" book="vi-maha">
ᩈᨧᩮ, ᨽᩥᨠ᩠ᨡᩅᩮ, ᩋᨬ᩠ᨬᨲᩥᨲ᩠ᨳᩥᨿᨸᩩᨻ᩠ᨻᩮᩣ ᨶᨣ᩠ᨣᩮᩤ ᩋᩣᨣᨧ᩠ᨨᨲᩥ, ᩏᨸᨩ᩠ᨫᩣᨿᨾᩪᩃᨠᩴ ᨧᩦᩅᩁᩴ ᨸᩁᩥᨿᩮᩈᩥᨲᨻ᩠ᨻᩴ. ᩈᨧᩮ ᩋᨧ᩠ᨨᩥᨶ᩠ᨶᨠᩮᩈᩮᩣ ᩋᩣᨣᨧ᩠ᨨᨲᩥ, ᩈᩴᨥᩮᩣ ᩋᨸᩃᩮᩣᨠᩮᨲᨻ᩠ᨻᩮᩣ ᨽᨱ᩠ᨯᩩᨠᨾ᩠ᨾᩣᨿ. ᨿᩮ ᨲᩮ, ᨽᩥᨠ᩠ᨡᩅᩮ, ᩋᨣ᩠ᨣᩥᨠᩣ ᨩᨭᩥᩃᨠᩣ, ᨲᩮ ᩋᩣᨣᨲᩣ ᩏᨸᩈᨾ᩠ᨸᩣᨴᩮᨲᨻ᩠ᨻᩣ, ᨶ ᨲᩮᩈᩴ ᨸᩁᩥᩅᩤᩈᩮᩣ ᨴᩤᨲᨻ᩠ᨻᩮᩣ. ᨲᩴ ᨠᩥᩔ ᩉᩮᨲᩩ? ᨠᨾ᩠ᨾᩅᩤᨴᩥᨶᩮᩣ ᩑᨲᩮ, ᨽᩥᨠ᩠ᨡᩅᩮ, ᨠᩥᩁᩥᨿᩅᩤᨴᩥᨶᩮᩣ. ᩈᨧᩮ, ᨽᩥᨠ᩠ᨡᩅᩮ, ᨩᩣᨲᩥᨿᩣ ᩈᩣᨠᩥᨿᩮᩣ ᩋᨬ᩠ᨬᨲᩥᨲ᩠ᨳᩥᨿᨸᩩᨻ᩠ᨻᩮᩣ ᩋᩣᨣᨧ᩠ᨨᨲᩥ, ᩈᩮᩣ ᩋᩣᨣᨲᩮᩣ ᩏᨸᩈᨾ᩠ᨸᩣᨴᩮᨲᨻ᩠ᨻᩮᩣ, ᨶ ᨲᩔ ᨸᩁᩥᩅᩤᩈᩮᩣ ᨴᩤᨲᨻ᩠ᨻᩮᩣ. ᩍᨾᩣᩉᩴ, ᨽᩥᨠ᩠ᨡᩅᩮ, ᨬᩣᨲᩦᨶᩴ ᩋᩣᩅᩮᨱᩥᨠᩴ ᨸᩁᩥᩉᩣᩁᩴ ᨴᨾ᩠ᨾᩦ”ᨲᩥ.

</Paragraph>
</Division>

<Paragraph number="421" type="center" book="vi-maha">
ᩋᨬ᩠ᨬᨲᩥᨲ᩠ᨳᩥᨿᨸᩩᨻ᩠ᨻᨠᨳᩣ ᨶᩥᨭ᩠ᨮᩥᨲᩣ.

  
ᩈᨲ᩠ᨲᨾᩮᩣ ᨽᩣᨱᩅᩤᩁᩮᩣ.
</Paragraph>