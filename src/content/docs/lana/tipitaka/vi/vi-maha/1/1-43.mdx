---
title: "1.43 ᨴᨱ᩠ᨯᨠᨾ᩠ᨾᩅᨲ᩠ᨳᩩ"
tableOfContents: false
sidebar:
  order: 38
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="107" book="vi-maha">

<Paragraph number="474" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩈᩣᨾᨱᩮᩁᩣ ᨽᩥᨠ᩠ᨡᩪᩈᩩ ᩋᨣᩤᩁᩅᩤ ᩋᨸ᩠ᨸᨲᩥᩔᩣ ᩋᩈᨽᩣᨣᩅᩩᨲ᩠ᨲᩥᨠᩣ ᩅᩥᩉᩁᨶ᩠ᨲᩥ. ᨽᩥᨠ᩠ᨡᩪ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᩈᩣᨾᨱᩮᩁᩣ ᨽᩥᨠ᩠ᨡᩪᩈᩩ ᩋᨣᩤᩁᩅᩤ ᩋᨸ᩠ᨸᨲᩥᩔᩣ ᩋᩈᨽᩣᨣᩅᩩᨲ᩠ᨲᩥᨠᩣ ᩅᩥᩉᩁᩥᩔᨶ᩠ᨲᩦ”ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ …ᨸᩮ…  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨸᨬ᩠ᨧᩉᩘᨣᩮᩉᩥ ᩈᨾᨶ᩠ᨶᩣᨣᨲᩔ ᩈᩣᨾᨱᩮᩁᩔ ᨴᨱ᩠ᨯᨠᨾ᩠ᨾᩴ ᨠᩣᨲᩩᩴ. ᨽᩥᨠ᩠ᨡᩪᨶᩴ ᩋᩃᩣᨽᩣᨿ ᨸᩁᩥᩈᨠ᩠ᨠᨲᩥ, ᨽᩥᨠ᩠ᨡᩪᨶᩴ ᩋᨶᨲ᩠ᨳᩣᨿ ᨸᩁᩥᩈᨠ᩠ᨠᨲᩥ, ᨽᩥᨠ᩠ᨡᩪᨶᩴ ᩋᩅᩤᩈᩣᨿ ᨸᩁᩥᩈᨠ᩠ᨠᨲᩥ, ᨽᩥᨠ᩠ᨡᩪ ᩋᨠ᩠ᨠᩮᩣᩈᨲᩥ ᨸᩁᩥᨽᩣᩈᨲᩥ, ᨽᩥᨠ᩠ᨡᩪ ᨽᩥᨠ᩠ᨡᩪᩉᩥ ᨽᩮᨴᩮᨲᩥ—  ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩍᨾᩮᩉᩥ ᨸᨬ᩠ᨧᩉᩘᨣᩮᩉᩥ ᩈᨾᨶ᩠ᨶᩣᨣᨲᩔ ᩈᩣᨾᨱᩮᩁᩔ ᨴᨱ᩠ᨯᨠᨾ᩠ᨾᩴ ᨠᩣᨲᩩᨶ᩺”ᨲᩥ.
</Paragraph>

<Paragraph number="475" book="vi-maha">
ᩋᨳ ᨡᩮᩣ ᨽᩥᨠ᩠ᨡᩪᨶᩴ ᩑᨲᨴᩉᩮᩣᩈᩥ—  “ᨠᩥᩴ ᨶᩩ ᨡᩮᩣ ᨴᨱ᩠ᨯᨠᨾ᩠ᨾᩴ ᨠᩣᨲᨻ᩠ᨻᨶ᩺”ᨲᩥ? ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩋᩣᩅᩁᨱᩴ ᨠᩣᨲᩩᨶ᩺”ᨲᩥ.
</Paragraph>

<Paragraph number="476" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᩈᩣᨾᨱᩮᩁᩣᨶᩴ ᩈᨻ᩠ᨻᩴ ᩈᩴᨥᩣᩁᩣᨾᩴ ᩋᩣᩅᩁᨱᩴ ᨠᩁᩮᩣᨶ᩠ᨲᩥ. ᩈᩣᨾᨱᩮᩁᩣ ᩋᩣᩁᩣᨾᩴ ᨸᩅᩥᩈᩥᨲᩩᩴ ᩋᩃᨽᨾᩣᨶᩣ ᨸᨠ᩠ᨠᨾᨶ᩠ᨲᩥᨸᩥ, ᩅᩥᨻ᩠ᨽᨾᨶ᩠ᨲᩥᨸᩥ, ᨲᩥᨲ᩠ᨳᩥᨿᩮᩈᩩᨸᩥ ᩈᩘᨠᨾᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᩈᨻ᩠ᨻᩮᩣ ᩈᩴᨥᩣᩁᩣᨾᩮᩣ ᩋᩣᩅᩁᨱᩴ ᨠᩣᨲᨻ᩠ᨻᩮᩣ. ᨿᩮᩣ ᨠᩁᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨿᨲ᩠ᨳ ᩅᩤ ᩅᩈᨲᩥ, ᨿᨲ᩠ᨳ ᩅᩤ ᨸᨭᩥᨠ᩠ᨠᨾᨲᩥ, ᨲᨲ᩠ᨳ ᩋᩣᩅᩁᨱᩴ ᨠᩣᨲᩩᨶ᩺”ᨲᩥ.
</Paragraph>

<Paragraph number="477" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᩈᩣᨾᨱᩮᩁᩣᨶᩴ ᨾᩩᨡᨴ᩠ᩅᩤᩁᩥᨠᩴ ᩋᩣᩉᩣᩁᩴ ᩋᩣᩅᩁᨱᩴ ᨠᩁᩮᩣᨶ᩠ᨲᩥ. ᨾᨶᩩᩔᩣ ᨿᩣᨣᩩᨸᩣᨶᨾ᩠ᨸᩥ ᩈᩴᨥᨽᨲ᩠ᨲᨾ᩠ᨸᩥ ᨠᩁᩮᩣᨶ᩠ᨲᩣ ᩈᩣᨾᨱᩮᩁᩮ ᩑᩅᩴ ᩅᨴᩮᨶ᩠ᨲᩥ—  “ᩑᨳ, ᨽᨶ᩠ᨲᩮ, ᨿᩣᨣᩩᩴ ᨸᩥᩅᨳ; ᩑᨳ, ᨽᨶ᩠ᨲᩮ, ᨽᨲ᩠ᨲᩴ ᨽᩩᨬ᩠ᨩᨳᩣ”ᨲᩥ. ᩈᩣᨾᨱᩮᩁᩣ ᩑᩅᩴ ᩅᨴᩮᨶ᩠ᨲᩥ—  “ᨶᩣᩅᩩᩈᩮᩣ, ᩃᨻ᩠ᨽᩣ. ᨽᩥᨠ᩠ᨡᩪᩉᩥ ᩋᩣᩅᩁᨱᩴ ᨠᨲᨶ᩺”ᨲᩥ. ᨾᨶᩩᩔᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᨽᨴᨶ᩠ᨲᩣ ᩈᩣᨾᨱᩮᩁᩣᨶᩴ ᨾᩩᨡᨴ᩠ᩅᩤᩁᩥᨠᩴ ᩋᩣᩉᩣᩁᩴ ᩋᩣᩅᩁᨱᩴ ᨠᩁᩥᩔᨶ᩠ᨲᩦ”ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᨾᩩᨡᨴ᩠ᩅᩤᩁᩥᨠᩮᩣ ᩋᩣᩉᩣᩁᩮᩣ ᩋᩣᩅᩁᨱᩴ ᨠᩣᨲᨻ᩠ᨻᩮᩣ. ᨿᩮᩣ ᨠᩁᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.

</Paragraph>
</Division>

<Paragraph number="478" type="center" book="vi-maha">
ᨴᨱ᩠ᨯᨠᨾ᩠ᨾᩅᨲ᩠ᨳᩩ ᨶᩥᨭ᩠ᨮᩥᨲᩴ.
</Paragraph>