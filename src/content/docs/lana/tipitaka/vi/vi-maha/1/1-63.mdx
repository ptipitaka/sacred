---
title: "1.63 ᩏᨸᩈᨾ᩠ᨸᨴᩤᩅᩥᨵᩥ"
tableOfContents: false
sidebar:
  order: 60
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="125" book="vi-maha">

<Paragraph number="515" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩏᨸᩈᨾ᩠ᨸᨶ᩠ᨶᩣ ᨴᩥᩔᨶ᩠ᨲᩥ ᨠᩩᨭ᩠ᨮᩥᨠᩣᨸᩥ ᨣᨱ᩠ᨯᩥᨠᩣᨸᩥ ᨠᩥᩃᩣᩈᩥᨠᩣᨸᩥ ᩈᩮᩣᩈᩥᨠᩣᨸᩥ ᩋᨸᨾᩣᩁᩥᨠᩣᨸᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩏᨸᩈᨾ᩠ᨸᩣᨴᩮᨶ᩠ᨲᩮᨶ ᨲᩮᩁᩈ ᩋᨶ᩠ᨲᩁᩣᨿᩥᨠᩮ ᨵᨾ᩠ᨾᩮ ᨸᩩᨧ᩠ᨨᩥᨲᩩᩴ. ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᨸᩩᨧ᩠ᨨᩥᨲᨻ᩠ᨻᩮᩣ—  ‘ᩈᨶ᩠ᨲᩥ ᨲᩮ ᩑᩅᩁᩪᨸᩣ ᩋᩣᨻᩣᨵᩤ—  ᨠᩩᨭ᩠ᨮᩴ, ᨣᨱ᩠ᨯᩮᩣ, ᨠᩥᩃᩣᩈᩮᩣ, ᩈᩮᩣᩈᩮᩣ, ᩋᨸᨾᩣᩁᩮᩣ? ᨾᨶᩩᩔᩮᩣᩈᩥ? ᨸᩩᩁᩥᩈᩮᩣᩈᩥ? ᨽᩩᨩᩥᩔᩮᩣᩈᩥ? ᩋᨱᨱᩮᩣᩈᩥ? ᨶᩈᩥ ᩁᩣᨩᨽᨭᩮᩣ? ᩋᨶᩩᨬ᩠ᨬᩣᨲᩮᩣᩈᩥ ᨾᩣᨲᩣᨸᩥᨲᩪᩉᩥ? ᨸᩁᩥᨸᩩᨱ᩠ᨱᩅᩦᩈᨲᩥᩅᩔᩮᩣᩈᩥ? ᨸᩁᩥᨸᩩᨱ᩠ᨱᩴ ᨲᩮ ᨸᨲ᩠ᨲᨧᩦᩅᩁᩴ? ᨠᩥᩴᨶᩣᨾᩮᩣᩈᩥ? ᨠᩮᩣᨶᩣᨾᩮᩣ ᨲᩮ ᩏᨸᨩ᩠ᨫᩣᨿᩮᩣ’”ᨲᩥ?
</Paragraph>

<Paragraph number="516" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᩋᨶᨶᩩᩈᩥᨭ᩠ᨮᩮ ᩏᨸᩈᨾ᩠ᨸᨴᩤᨸᩮᨠ᩠ᨡᩮ ᩋᨶ᩠ᨲᩁᩣᨿᩥᨠᩮ ᨵᨾ᩠ᨾᩮ ᨸᩩᨧ᩠ᨨᨶ᩠ᨲᩥ. ᩏᨸᩈᨾ᩠ᨸᨴᩤᨸᩮᨠ᩠ᨡᩣ ᩅᩥᨲ᩠ᨳᩣᨿᨶ᩠ᨲᩥ, ᨾᩘᨠᩪ ᩉᩮᩣᨶ᩠ᨲᩥ, ᨶ ᩈᨠ᩠ᨠᩮᩣᨶ᩠ᨲᩥ ᩅᩥᩔᨩ᩠ᨩᩮᨲᩩᩴ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨸᨮᨾᩴ ᩋᨶᩩᩈᩣᩈᩥᨲ᩠ᩅᩣ ᨸᨧ᩠ᨨᩣ ᩋᨶ᩠ᨲᩁᩣᨿᩥᨠᩮ ᨵᨾ᩠ᨾᩮ ᨸᩩᨧ᩠ᨨᩥᨲᩩᨶ᩺”ᨲᩥ.
</Paragraph>

<Paragraph number="517" book="vi-maha">
ᨲᨲ᩠ᨳᩮᩅ ᩈᩴᨥᨾᨩ᩠ᨫᩮ ᩋᨶᩩᩈᩣᩈᨶ᩠ᨲᩥ. ᩏᨸᩈᨾ᩠ᨸᨴᩤᨸᩮᨠ᩠ᨡᩣ ᨲᨳᩮᩅ ᩅᩥᨲ᩠ᨳᩣᨿᨶ᩠ᨲᩥ, ᨾᩘᨠᩪ ᩉᩮᩣᨶ᩠ᨲᩥ, ᨶ ᩈᨠ᩠ᨠᩮᩣᨶ᩠ᨲᩥ ᩅᩥᩔᨩ᩠ᨩᩮᨲᩩᩴ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩑᨠᨾᨶ᩠ᨲᩴ ᩋᨶᩩᩈᩣᩈᩥᨲ᩠ᩅᩣ ᩈᩴᨥᨾᨩ᩠ᨫᩮ ᩋᨶ᩠ᨲᩁᩣᨿᩥᨠᩮ ᨵᨾ᩠ᨾᩮ ᨸᩩᨧ᩠ᨨᩥᨲᩩᩴ. ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩋᨶᩩᩈᩣᩈᩥᨲᨻ᩠ᨻᩮᩣ—
</Paragraph>

</Division>
<Division number="126" book="vi-maha">

<Paragraph number="518" book="vi-maha">
ᨸᨮᨾᩴ ᩏᨸᨩ᩠ᨫᩴ ᨣᩤᩉᩣᨸᩮᨲᨻ᩠ᨻᩮᩣ. ᩏᨸᨩ᩠ᨫᩴ ᨣᩤᩉᩣᨸᩮᨲ᩠ᩅᩣ ᨸᨲ᩠ᨲᨧᩦᩅᩁᩴ ᩋᩣᨧᩥᨠ᩠ᨡᩥᨲᨻ᩠ᨻᩴ—  ‘ᩋᨿᩴ ᨲᩮ ᨸᨲ᩠ᨲᩮᩣ, ᩋᨿᩴ ᩈᩘᨥᩣᨭᩥ, ᩋᨿᩴ ᩏᨲ᩠ᨲᩁᩣᩈᩘᨣᩮᩤ, ᩋᨿᩴ ᩋᨶ᩠ᨲᩁᩅᩤᩈᨠᩮᩣ. ᨣᨧ᩠ᨨ, ᩋᨾᩩᨾ᩠ᩉᩥ ᩒᨠᩣᩈᩮ ᨲᩥᨭ᩠ᨮᩣᩉᩦ’”ᨲᩥ.
</Paragraph>

<Paragraph number="519" book="vi-maha">
ᨻᩣᩃᩣ ᩋᨻ᩠ᨿᨲ᩠ᨲᩣ ᩋᨶᩩᩈᩣᩈᨶ᩠ᨲᩥ. ᨴᩩᩁᨶᩩᩈᩥᨭ᩠ᨮᩣ ᩏᨸᩈᨾ᩠ᨸᨴᩤᨸᩮᨠ᩠ᨡᩣ ᩅᩥᨲ᩠ᨳᩣᨿᨶ᩠ᨲᩥ, ᨾᩘᨠᩪ ᩉᩮᩣᨶ᩠ᨲᩥ, ᨶ ᩈᨠ᩠ᨠᩮᩣᨶ᩠ᨲᩥ ᩅᩥᩔᨩ᩠ᨩᩮᨲᩩᩴ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᨻᩣᩃᩮᨶ ᩋᨻ᩠ᨿᨲ᩠ᨲᩮᨶ ᩋᨶᩩᩈᩣᩈᩥᨲᨻ᩠ᨻᩮᩣ. ᨿᩮᩣ ᩋᨶᩩᩈᩣᩈᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨻ᩠ᨿᨲ᩠ᨲᩮᨶ ᨽᩥᨠ᩠ᨡᩩᨶᩣ ᨸᨭᩥᨻᩃᩮᨶ ᩋᨶᩩᩈᩣᩈᩥᨲᩩᨶ᩺”ᨲᩥ.
</Paragraph>

<Paragraph number="520" book="vi-maha">
ᩋᩈᨾ᩠ᨾᨲᩣ ᩋᨶᩩᩈᩣᩈᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᩋᩈᨾ᩠ᨾᨲᩮᨶ ᩋᨶᩩᩈᩣᩈᩥᨲᨻ᩠ᨻᩮᩣ. ᨿᩮᩣ ᩋᨶᩩᩈᩣᩈᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩈᨾ᩠ᨾᨲᩮᨶ ᩋᨶᩩᩈᩣᩈᩥᨲᩩᩴ. ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩈᨾ᩠ᨾᨶ᩠ᨶᩥᨲᨻ᩠ᨻᩮᩣ—  ᩋᨲ᩠ᨲᨶᩣ ᩅᩤ ᩋᨲ᩠ᨲᩣᨶᩴ ᩈᨾ᩠ᨾᨶ᩠ᨶᩥᨲᨻ᩠ᨻᩴ, ᨸᩁᩮᨶ ᩅᩤ ᨸᩁᩮᩣ ᩈᨾ᩠ᨾᨶ᩠ᨶᩥᨲᨻ᩠ᨻᩮᩣ.
</Paragraph>

<Paragraph number="521" book="vi-maha">
ᨠᨳᨬ᩠ᨧ ᩋᨲ᩠ᨲᨶᩣᩅ ᩋᨲ᩠ᨲᩣᨶᩴ ᩈᨾ᩠ᨾᨶ᩠ᨶᩥᨲᨻ᩠ᨻᩴ? ᨻ᩠ᨿᨲ᩠ᨲᩮᨶ ᨽᩥᨠ᩠ᨡᩩᨶᩣ ᨸᨭᩥᨻᩃᩮᨶ ᩈᩴᨥᩮᩣ ᨬᩣᨸᩮᨲᨻ᩠ᨻᩮᩣ—  ‘ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩍᨲ᩠ᨳᨶ᩠ᨶᩣᨾᩮᩣ ᩍᨲ᩠ᨳᨶ᩠ᨶᩣᨾᩔ ᩋᩣᨿᩈ᩠ᨾᨲᩮᩣ ᩏᨸᩈᨾ᩠ᨸᨴᩤᨸᩮᨠ᩠ᨡᩮᩣ. ᨿᨴᩥ ᩈᩴᨥᩔ ᨸᨲ᩠ᨲᨠᩃᩖᩴ, ᩋᩉᩴ ᩍᨲ᩠ᨳᨶ᩠ᨶᩣᨾᩴ ᩋᨶᩩᩈᩣᩈᩮᨿ᩠ᨿᨶ᩺’ᨲᩥ. ᩑᩅᩴ ᩋᨲ᩠ᨲᨶᩣᩅ ᩋᨲ᩠ᨲᩣᨶᩴ ᩈᨾ᩠ᨾᨶ᩠ᨶᩥᨲᨻ᩠ᨻᩴ.
</Paragraph>

<Paragraph number="522" book="vi-maha">
ᨠᨳᨬ᩠ᨧ ᨸᨶ ᨸᩁᩮᨶ ᨸᩁᩮᩣ ᩈᨾ᩠ᨾᨶ᩠ᨶᩥᨲᨻ᩠ᨻᩮᩣ? ᨻ᩠ᨿᨲ᩠ᨲᩮᨶ ᨽᩥᨠ᩠ᨡᩩᨶᩣ ᨸᨭᩥᨻᩃᩮᨶ ᩈᩴᨥᩮᩣ ᨬᩣᨸᩮᨲᨻ᩠ᨻᩮᩣ—  ‘ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩍᨲ᩠ᨳᨶ᩠ᨶᩣᨾᩮᩣ ᩍᨲ᩠ᨳᨶ᩠ᨶᩣᨾᩔ ᩋᩣᨿᩈ᩠ᨾᨲᩮᩣ ᩏᨸᩈᨾ᩠ᨸᨴᩤᨸᩮᨠ᩠ᨡᩮᩣ. ᨿᨴᩥ ᩈᩴᨥᩔ ᨸᨲ᩠ᨲᨠᩃᩖᩴ, ᩍᨲ᩠ᨳᨶ᩠ᨶᩣᨾᩮᩣ ᩍᨲ᩠ᨳᨶ᩠ᨶᩣᨾᩴ ᩋᨶᩩᩈᩣᩈᩮᨿ᩠ᨿᩣ’ᨲᩥ. ᩑᩅᩴ ᨸᩁᩮᨶ ᨸᩁᩮᩣ ᩈᨾ᩠ᨾᨶ᩠ᨶᩥᨲᨻ᩠ᨻᩮᩣ.
</Paragraph>

<Paragraph number="523" book="vi-maha">
ᨲᩮᨶ ᩈᨾ᩠ᨾᨲᩮᨶ ᨽᩥᨠ᩠ᨡᩩᨶᩣ ᩏᨸᩈᨾ᩠ᨸᨴᩤᨸᩮᨠ᩠ᨡᩮᩣ ᩏᨸᩈᩘᨠᨾᩥᨲ᩠ᩅᩣ ᩑᩅᨾᩔ ᩅᨧᨶᩦᨿᩮᩣ—  ‘ᩈᩩᨱᩈᩥ, ᩍᨲ᩠ᨳᨶ᩠ᨶᩣᨾ, ᩋᨿᩴ ᨲᩮ ᩈᨧ᩠ᨧᨠᩣᩃᩮᩣ ᨽᩪᨲᨠᩣᩃᩮᩣ. ᨿᩴ ᨩᩣᨲᩴ ᨲᩴ ᩈᩴᨥᨾᨩ᩠ᨫᩮ ᨸᩩᨧ᩠ᨨᨶ᩠ᨲᩮ ᩈᨶ᩠ᨲᩴ ᩋᨲ᩠ᨳᩦᨲᩥ ᩅᨲ᩠ᨲᨻ᩠ᨻᩴ, ᩋᩈᨶ᩠ᨲᩴ ᨶᨲ᩠ᨳᩦᨲᩥ ᩅᨲ᩠ᨲᨻ᩠ᨻᩴ. ᨾᩣ ᨡᩮᩣ ᩅᩥᨲ᩠ᨳᩣᨿᩥ, ᨾᩣ ᨡᩮᩣ ᨾᩘᨠᩩ ᩋᩉᩮᩣᩈᩥ. ᩑᩅᩴ ᨲᩴ ᨸᩩᨧ᩠ᨨᩥᩔᨶ᩠ᨲᩥ—  ᩈᨶ᩠ᨲᩥ ᨲᩮ ᩑᩅᩁᩪᨸᩣ ᩋᩣᨻᩣᨵᩤ—  ᨠᩩᨭ᩠ᨮᩴ, ᨣᨱ᩠ᨯᩮᩣ, ᨠᩥᩃᩣᩈᩮᩣ, ᩈᩮᩣᩈᩮᩣ, ᩋᨸᨾᩣᩁᩮᩣ? ᨾᨶᩩᩔᩮᩣᩈᩥ? ᨸᩩᩁᩥᩈᩮᩣᩈᩥ? ᨽᩩᨩᩥᩔᩮᩣᩈᩥ? ᩋᨱᨱᩮᩣᩈᩥ? ᨶᩈᩥ ᩁᩣᨩᨽᨭᩮᩣ? ᩋᨶᩩᨬ᩠ᨬᩣᨲᩮᩣᩈᩥ ᨾᩣᨲᩣᨸᩥᨲᩪᩉᩥ? ᨸᩁᩥᨸᩩᨱ᩠ᨱᩅᩦᩈᨲᩥᩅᩔᩮᩣᩈᩥ? ᨸᩁᩥᨸᩩᨱ᩠ᨱᩴ ᨲᩮ ᨸᨲ᩠ᨲᨧᩦᩅᩁᩴ? ᨠᩥᩴᨶᩣᨾᩮᩣᩈᩥ? ᨠᩮᩣᨶᩣᨾᩮᩣ ᨲᩮ ᩏᨸᨩ᩠ᨫᩣᨿᩮᩣ’”ᨲᩥ?
</Paragraph>

<Paragraph number="524" book="vi-maha">
ᩑᨠᨲᩮᩣ ᩋᩣᨣᨧ᩠ᨨᨶ᩠ᨲᩥ. “ᨶ, ᨽᩥᨠ᩠ᨡᩅᩮ, ᩑᨠᨲᩮᩣ ᩋᩣᨣᨶ᩠ᨲᨻ᩠ᨻᩴ. ᩋᨶᩩᩈᩣᩈᨠᩮᨶ ᨸᨮᨾᨲᩁᩴ ᩋᩣᨣᨶ᩠ᨲ᩠ᩅᩣ ᩈᩴᨥᩮᩣ ᨬᩣᨸᩮᨲᨻ᩠ᨻᩮᩣ—  ‘ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩍᨲ᩠ᨳᨶ᩠ᨶᩣᨾᩮᩣ ᩍᨲ᩠ᨳᨶ᩠ᨶᩣᨾᩔ ᩋᩣᨿᩈ᩠ᨾᨲᩮᩣ ᩏᨸᩈᨾ᩠ᨸᨴᩤᨸᩮᨠ᩠ᨡᩮᩣ. ᩋᨶᩩᩈᩥᨭ᩠ᨮᩮᩣ ᩈᩮᩣ ᨾᨿᩣ. ᨿᨴᩥ ᩈᩴᨥᩔ ᨸᨲ᩠ᨲᨠᩃᩖᩴ, ᩍᨲ᩠ᨳᨶ᩠ᨶᩣᨾᩮᩣ ᩋᩣᨣᨧ᩠ᨨᩮᨿ᩠ᨿᩣ’ᨲᩥ. ‘ᩋᩣᨣᨧ᩠ᨨᩣᩉᩦ’ᨲᩥ ᩅᨲ᩠ᨲᨻ᩠ᨻᩮᩣ.
</Paragraph>

<Paragraph number="525" book="vi-maha">
ᩑᨠᩴᩈᩴ ᩏᨲ᩠ᨲᩁᩣᩈᩘᨣᩴ ᨠᩣᩁᩣᨸᩮᨲ᩠ᩅᩣ ᨽᩥᨠ᩠ᨡᩪᨶᩴ ᨸᩣᨴᩮ ᩅᨶ᩠ᨴᩣᨸᩮᨲ᩠ᩅᩣ ᩏᨠ᩠ᨠᩩᨭᩥᨠᩴ ᨶᩥᩈᩦᨴᩤᨸᩮᨲ᩠ᩅᩣ ᩋᨬ᩠ᨩᩃᩥᩴ ᨸᨣ᩠ᨣᨱ᩠ᩉᩣᨸᩮᨲ᩠ᩅᩣ ᩏᨸᩈᨾ᩠ᨸᨴᩴ ᨿᩣᨧᩣᨸᩮᨲᨻ᩠ᨻᩮᩣ—  ‘ᩈᩴᨥᩴ, ᨽᨶ᩠ᨲᩮ, ᩏᨸᩈᨾ᩠ᨸᨴᩴ ᨿᩣᨧᩣᨾᩥ. ᩏᩃᩖᩩᨾ᩠ᨸᨲᩩ ᨾᩴ, ᨽᨶ᩠ᨲᩮ, ᩈᩴᨥᩮᩣ ᩋᨶᩩᨠᨾ᩠ᨸᩴ ᩏᨸᩣᨴᩤᨿ. ᨴᩩᨲᩥᨿᨾ᩠ᨸᩥ, ᨽᨶ᩠ᨲᩮ, ᩈᩴᨥᩴ ᩏᨸᩈᨾ᩠ᨸᨴᩴ ᨿᩣᨧᩣᨾᩥ. ᩏᩃᩖᩩᨾ᩠ᨸᨲᩩ ᨾᩴ, ᨽᨶ᩠ᨲᩮ, ᩈᩴᨥᩮᩣ ᩋᨶᩩᨠᨾ᩠ᨸᩴ ᩏᨸᩣᨴᩤᨿ. ᨲᨲᩥᨿᨾ᩠ᨸᩥ, ᨽᨶ᩠ᨲᩮ, ᩈᩴᨥᩴ ᩏᨸᩈᨾ᩠ᨸᨴᩴ ᨿᩣᨧᩣᨾᩥ. ᩏᩃᩖᩩᨾ᩠ᨸᨲᩩ ᨾᩴ, ᨽᨶ᩠ᨲᩮ, ᩈᩴᨥᩮᩣ ᩋᨶᩩᨠᨾ᩠ᨸᩴ ᩏᨸᩣᨴᩤᨿᩣ’ᨲᩥ. ᨻ᩠ᨿᨲ᩠ᨲᩮᨶ ᨽᩥᨠ᩠ᨡᩩᨶᩣ ᨸᨭᩥᨻᩃᩮᨶ ᩈᩴᨥᩮᩣ ᨬᩣᨸᩮᨲᨻ᩠ᨻᩮᩣ—
</Paragraph>

<Paragraph number="526" book="vi-maha">
‘ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩋᨿᩴ ᩍᨲ᩠ᨳᨶ᩠ᨶᩣᨾᩮᩣ ᩍᨲ᩠ᨳᨶ᩠ᨶᩣᨾᩔ ᩋᩣᨿᩈ᩠ᨾᨲᩮᩣ ᩏᨸᩈᨾ᩠ᨸᨴᩤᨸᩮᨠ᩠ᨡᩮᩣ. ᨿᨴᩥ ᩈᩴᨥᩔ ᨸᨲ᩠ᨲᨠᩃᩖᩴ, ᩋᩉᩴ ᩍᨲ᩠ᨳᨶ᩠ᨶᩣᨾᩴ ᩋᨶ᩠ᨲᩁᩣᨿᩥᨠᩮ ᨵᨾ᩠ᨾᩮ ᨸᩩᨧ᩠ᨨᩮᨿ᩠ᨿᨶ᩠ᨲᩥ? ᩈᩩᨱᩈᩥ, ᩍᨲ᩠ᨳᨶ᩠ᨶᩣᨾ, ᩋᨿᩴ ᨲᩮ ᩈᨧ᩠ᨧᨠᩣᩃᩮᩣ ᨽᩪᨲᨠᩣᩃᩮᩣ. ᨿᩴ ᨩᩣᨲᩴ ᨲᩴ ᨸᩩᨧ᩠ᨨᩣᨾᩥ. ᩈᨶ᩠ᨲᩴ ᩋᨲ᩠ᨳᩦᨲᩥ ᩅᨲ᩠ᨲᨻ᩠ᨻᩴ, ᩋᩈᨶ᩠ᨲᩴ ᨶᨲ᩠ᨳᩦᨲᩥ ᩅᨲ᩠ᨲᨻ᩠ᨻᩴ. ᩈᨶ᩠ᨲᩥ ᨲᩮ ᩑᩅᩁᩪᨸᩣ ᩋᩣᨻᩣᨵᩤ—  ᨠᩩᨭ᩠ᨮᩴ ᨣᨱ᩠ᨯᩮᩣ ᨠᩥᩃᩣᩈᩮᩣ ᩈᩮᩣᩈᩮᩣ ᩋᨸᨾᩣᩁᩮᩣ? ᨾᨶᩩᩔᩮᩣᩈᩥ? ᨸᩩᩁᩥᩈᩮᩣᩈᩥ? ᨽᩩᨩᩥᩔᩮᩣᩈᩥ? ᩋᨱᨱᩮᩣᩈᩥ? ᨶᩈᩥ ᩁᩣᨩᨽᨭᩮᩣ? ᩋᨶᩩᨬ᩠ᨬᩣᨲᩮᩣᩈᩥ ᨾᩣᨲᩣᨸᩥᨲᩪᩉᩥ? ᨸᩁᩥᨸᩩᨱ᩠ᨱᩅᩦᩈᨲᩥᩅᩔᩮᩣᩈᩥ? ᨸᩁᩥᨸᩩᨱ᩠ᨱᩴ ᨲᩮ ᨸᨲ᩠ᨲᨧᩦᩅᩁᩴ? ᨠᩥᩴᨶᩣᨾᩮᩣᩈᩥ? ᨠᩮᩣᨶᩣᨾᩮᩣ ᨲᩮ ᩏᨸᨩ᩠ᨫᩣᨿᩮᩣ’ᨲᩥ? ᨻ᩠ᨿᨲ᩠ᨲᩮᨶ ᨽᩥᨠ᩠ᨡᩩᨶᩣ ᨸᨭᩥᨻᩃᩮᨶ ᩈᩴᨥᩮᩣ ᨬᩣᨸᩮᨲᨻ᩠ᨻᩮᩣ—
</Paragraph>

</Division>
<Division number="127" book="vi-maha">

<Paragraph number="527" book="vi-maha">
‘ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩋᨿᩴ ᩍᨲ᩠ᨳᨶ᩠ᨶᩣᨾᩮᩣ ᩍᨲ᩠ᨳᨶ᩠ᨶᩣᨾᩔ ᩋᩣᨿᩈ᩠ᨾᨲᩮᩣ ᩏᨸᩈᨾ᩠ᨸᨴᩤᨸᩮᨠ᩠ᨡᩮᩣ, ᨸᩁᩥᩈᩩᨴ᩠ᨵᩮᩤ ᩋᨶ᩠ᨲᩁᩣᨿᩥᨠᩮᩉᩥ ᨵᨾ᩠ᨾᩮᩉᩥ, ᨸᩁᩥᨸᩩᨱ᩠ᨱᩔ ᨸᨲ᩠ᨲᨧᩦᩅᩁᩴ. ᩍᨲ᩠ᨳᨶ᩠ᨶᩣᨾᩮᩣ ᩈᩴᨥᩴ ᩏᨸᩈᨾ᩠ᨸᨴᩴ ᨿᩣᨧᨲᩥ ᩍᨲ᩠ᨳᨶ᩠ᨶᩣᨾᩮᨶ ᩏᨸᨩ᩠ᨫᩣᨿᩮᨶ. ᨿᨴᩥ ᩈᩴᨥᩔ ᨸᨲ᩠ᨲᨠᩃᩖᩴ, ᩈᩴᨥᩮᩣ ᩍᨲ᩠ᨳᨶ᩠ᨶᩣᨾᩴ ᩏᨸᩈᨾ᩠ᨸᩣᨴᩮᨿ᩠ᨿ ᩍᨲ᩠ᨳᨶ᩠ᨶᩣᨾᩮᨶ ᩏᨸᨩ᩠ᨫᩣᨿᩮᨶ. ᩑᩈᩣ ᨬᨲ᩠ᨲᩥ.
</Paragraph>

<Paragraph number="528" book="vi-maha">
ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩋᨿᩴ ᩍᨲ᩠ᨳᨶ᩠ᨶᩣᨾᩮᩣ ᩍᨲ᩠ᨳᨶ᩠ᨶᩣᨾᩔ ᩋᩣᨿᩈ᩠ᨾᨲᩮᩣ ᩏᨸᩈᨾ᩠ᨸᨴᩤᨸᩮᨠ᩠ᨡᩮᩣ, ᨸᩁᩥᩈᩩᨴ᩠ᨵᩮᩤ ᩋᨶ᩠ᨲᩁᩣᨿᩥᨠᩮᩉᩥ ᨵᨾ᩠ᨾᩮᩉᩥ, ᨸᩁᩥᨸᩩᨱ᩠ᨱᩔ ᨸᨲ᩠ᨲᨧᩦᩅᩁᩴ. ᩍᨲ᩠ᨳᨶ᩠ᨶᩣᨾᩮᩣ ᩈᩴᨥᩴ ᩏᨸᩈᨾ᩠ᨸᨴᩴ ᨿᩣᨧᨲᩥ ᩍᨲ᩠ᨳᨶ᩠ᨶᩣᨾᩮᨶ ᩏᨸᨩ᩠ᨫᩣᨿᩮᨶ. ᩈᩴᨥᩮᩣ ᩍᨲ᩠ᨳᨶ᩠ᨶᩣᨾᩴ ᩏᨸᩈᨾ᩠ᨸᩣᨴᩮᨲᩥ ᩍᨲ᩠ᨳᨶ᩠ᨶᩣᨾᩮᨶ ᩏᨸᨩ᩠ᨫᩣᨿᩮᨶ. ᨿᩔᩣᨿᩈ᩠ᨾᨲᩮᩣ ᨡᨾᨲᩥ ᩍᨲ᩠ᨳᨶ᩠ᨶᩣᨾᩔ ᩏᨸᩈᨾ᩠ᨸᨴᩤ ᩍᨲ᩠ᨳᨶ᩠ᨶᩣᨾᩮᨶ ᩏᨸᨩ᩠ᨫᩣᨿᩮᨶ, ᩈᩮᩣ ᨲᩩᨱ᩠ᩉᩔ; ᨿᩔ ᨶᨠ᩠ᨡᨾᨲᩥ, ᩈᩮᩣ ᨽᩣᩈᩮᨿ᩠ᨿ.
</Paragraph>

<Paragraph number="529" book="vi-maha">
ᨴᩩᨲᩥᨿᨾ᩠ᨸᩥ ᩑᨲᨾᨲ᩠ᨳᩴ ᩅᨴᩤᨾᩥ—  ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩋᨿᩴ ᩍᨲ᩠ᨳᨶ᩠ᨶᩣᨾᩮᩣ ᩍᨲ᩠ᨳᨶ᩠ᨶᩣᨾᩔ ᩋᩣᨿᩈ᩠ᨾᨲᩮᩣ ᩏᨸᩈᨾ᩠ᨸᨴᩤᨸᩮᨠ᩠ᨡᩮᩣ, ᨸᩁᩥᩈᩩᨴ᩠ᨵᩮᩤ ᩋᨶ᩠ᨲᩁᩣᨿᩥᨠᩮᩉᩥ ᨵᨾ᩠ᨾᩮᩉᩥ, ᨸᩁᩥᨸᩩᨱ᩠ᨱᩔ ᨸᨲ᩠ᨲᨧᩦᩅᩁᩴ. ᩍᨲ᩠ᨳᨶ᩠ᨶᩣᨾᩮᩣ ᩈᩴᨥᩴ ᩏᨸᩈᨾ᩠ᨸᨴᩴ ᨿᩣᨧᨲᩥ ᩍᨲ᩠ᨳᨶ᩠ᨶᩣᨾᩮᨶ ᩏᨸᨩ᩠ᨫᩣᨿᩮᨶ. ᩈᩴᨥᩮᩣ ᩍᨲ᩠ᨳᨶ᩠ᨶᩣᨾᩴ ᩏᨸᩈᨾ᩠ᨸᩣᨴᩮᨲᩥ ᩍᨲ᩠ᨳᨶ᩠ᨶᩣᨾᩮᨶ ᩏᨸᨩ᩠ᨫᩣᨿᩮᨶ. ᨿᩔᩣᨿᩈ᩠ᨾᨲᩮᩣ ᨡᨾᨲᩥ ᩍᨲ᩠ᨳᨶ᩠ᨶᩣᨾᩔ ᩏᨸᩈᨾ᩠ᨸᨴᩤ ᩍᨲ᩠ᨳᨶ᩠ᨶᩣᨾᩮᨶ ᩏᨸᨩ᩠ᨫᩣᨿᩮᨶ, ᩈᩮᩣ ᨲᩩᨱ᩠ᩉᩔ; ᨿᩔ ᨶᨠ᩠ᨡᨾᨲᩥ, ᩈᩮᩣ ᨽᩣᩈᩮᨿ᩠ᨿ.
</Paragraph>

<Paragraph number="530" book="vi-maha">
ᨲᨲᩥᨿᨾ᩠ᨸᩥ ᩑᨲᨾᨲ᩠ᨳᩴ ᩅᨴᩤᨾᩥ—  ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩋᨿᩴ ᩍᨲ᩠ᨳᨶ᩠ᨶᩣᨾᩮᩣ ᩍᨲ᩠ᨳᨶ᩠ᨶᩣᨾᩔ ᩋᩣᨿᩈ᩠ᨾᨲᩮᩣ ᩏᨸᩈᨾ᩠ᨸᨴᩤᨸᩮᨠ᩠ᨡᩮᩣ, ᨸᩁᩥᩈᩩᨴ᩠ᨵᩮᩤ ᩋᨶ᩠ᨲᩁᩣᨿᩥᨠᩮᩉᩥ ᨵᨾ᩠ᨾᩮᩉᩥ, ᨸᩁᩥᨸᩩᨱ᩠ᨱᩔ ᨸᨲ᩠ᨲᨧᩦᩅᩁᩴ. ᩍᨲ᩠ᨳᨶ᩠ᨶᩣᨾᩮᩣ ᩈᩴᨥᩴ ᩏᨸᩈᨾ᩠ᨸᨴᩴ ᨿᩣᨧᨲᩥ ᩍᨲ᩠ᨳᨶ᩠ᨶᩣᨾᩮᨶ ᩏᨸᨩ᩠ᨫᩣᨿᩮᨶ. ᩈᩴᨥᩮᩣ ᩍᨲ᩠ᨳᨶ᩠ᨶᩣᨾᩴ ᩏᨸᩈᨾ᩠ᨸᩣᨴᩮᨲᩥ ᩍᨲ᩠ᨳᨶ᩠ᨶᩣᨾᩮᨶ ᩏᨸᨩ᩠ᨫᩣᨿᩮᨶ. ᨿᩔᩣᨿᩈ᩠ᨾᨲᩮᩣ ᨡᨾᨲᩥ ᩍᨲ᩠ᨳᨶ᩠ᨶᩣᨾᩔ ᩏᨸᩈᨾ᩠ᨸᨴᩤ ᩍᨲ᩠ᨳᨶ᩠ᨶᩣᨾᩮᨶ ᩏᨸᨩ᩠ᨫᩣᨿᩮᨶ, ᩈᩮᩣ ᨲᩩᨱ᩠ᩉᩔ; ᨿᩔ ᨶᨠ᩠ᨡᨾᨲᩥ, ᩈᩮᩣ ᨽᩣᩈᩮᨿ᩠ᨿ.
</Paragraph>

<Paragraph number="531" book="vi-maha">
ᩏᨸᩈᨾ᩠ᨸᨶ᩠ᨶᩮᩣ ᩈᩴᨥᩮᨶ ᩍᨲ᩠ᨳᨶ᩠ᨶᩣᨾᩮᩣ ᩍᨲ᩠ᨳᨶ᩠ᨶᩣᨾᩮᨶ ᩏᨸᨩ᩠ᨫᩣᨿᩮᨶ. ᨡᨾᨲᩥ ᩈᩴᨥᩔ, ᨲᩈ᩠ᨾᩣ ᨲᩩᨱ᩠ᩉᩦ, ᩑᩅᨾᩮᨲᩴ ᨵᩤᩁᨿᩣᨾᩦ’”ᨲᩥ.

</Paragraph>
</Division>

<Paragraph number="532" type="center" book="vi-maha">
ᩏᨸᩈᨾ᩠ᨸᨴᩤᨠᨾ᩠ᨾᩴ ᨶᩥᨭ᩠ᨮᩥᨲᩴ.
</Paragraph>