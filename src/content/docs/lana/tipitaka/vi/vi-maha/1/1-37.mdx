---
title: "1.37 ᩋᩉᩥᩅᩤᨲᨠᩁᩮᩣᨣᩅᨲ᩠ᨳᩩ"
tableOfContents: false
sidebar:
  order: 31
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="100" book="vi-maha">

<Paragraph number="440" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩴ ᨠᩩᩃᩴ ᩋᩉᩥᩅᩤᨲᨠᩁᩮᩣᨣᩮᨶ ᨠᩣᩃᩘᨠᨲᩴ ᩉᩮᩣᨲᩥ. ᨲᩔ ᨸᩥᨲᩣᨸᩩᨲ᩠ᨲᨠᩣ ᩈᩮᩈᩣ ᩉᩮᩣᨶ᩠ᨲᩥ. ᨲᩮ ᨽᩥᨠ᩠ᨡᩪᩈᩩ ᨸᨻ᩠ᨻᨩᩥᨲ᩠ᩅᩣ ᩑᨠᨲᩮᩣᩅ ᨸᩥᨱ᩠ᨯᩣᨿ ᨧᩁᨶ᩠ᨲᩥ. ᩋᨳ ᨡᩮᩣ ᩈᩮᩣ ᨴᩤᩁᨠᩮᩣ ᨸᩥᨲᩩᨶᩮᩣ ᨽᩥᨠ᩠ᨡᩣᨿ ᨴᩥᨶ᩠ᨶᩣᨿ ᩏᨸᨵᩤᩅᩥᨲ᩠ᩅᩣ ᩑᨲᨴᩅᩮᩤᨧ—  “ᨾᨿ᩠ᩉᨾ᩠ᨸᩥ, ᨲᩣᨲ, ᨴᩮᩉᩥ; ᨾᨿ᩠ᩉᨾ᩠ᨸᩥ, ᨲᩣᨲ, ᨴᩮᩉᩦ”ᨲᩥ. ᨾᨶᩩᩔᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᩋᨻᩕᩉ᩠ᨾᨧᩣᩁᩥᨶᩮᩣ ᩍᨾᩮ ᩈᨾᨱᩣ ᩈᨠ᩠ᨿᨸᩩᨲ᩠ᨲᩥᨿᩣ. ᩋᨿᨾ᩠ᨸᩥ ᨴᩤᩁᨠᩮᩣ ᨽᩥᨠ᩠ᨡᩩᨶᩥᨿᩣ ᨩᩣᨲᩮᩣ”ᨲᩥ. ᩋᩔᩮᩣᩈᩩᩴ ᨡᩮᩣ ᨽᩥᨠ᩠ᨡᩪ ᨲᩮᩈᩴ ᨾᨶᩩᩔᩣᨶᩴ ᩏᨩ᩠ᨫᩣᨿᨶ᩠ᨲᩣᨶᩴ ᨡᩥᨿ᩠ᨿᨶ᩠ᨲᩣᨶᩴ ᩅᩥᨸᩣᨧᩮᨶ᩠ᨲᩣᨶᩴ. ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᩐᨶᨸᨶ᩠ᨶᩁᩈᩅᩔᩮᩣ ᨴᩤᩁᨠᩮᩣ ᨸᨻ᩠ᨻᩣᨩᩮᨲᨻ᩠ᨻᩮᩣ. ᨿᩮᩣ ᨸᨻ᩠ᨻᩣᨩᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>

<Paragraph number="441" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᩣᨿᩈ᩠ᨾᨲᩮᩣ ᩋᩣᨶᨶ᩠ᨴᩔ ᩏᨸᨭ᩠ᨮᩣᨠᨠᩩᩃᩴ ᩈᨴ᩠ᨵᩴ ᨸᩈᨶ᩠ᨶᩴ ᩋᩉᩥᩅᩤᨲᨠᩁᩮᩣᨣᩮᨶ ᨠᩣᩃᩘᨠᨲᩴ ᩉᩮᩣᨲᩥ, ᨴ᩠ᩅᩮ ᨧ ᨴᩤᩁᨠᩣ ᩈᩮᩈᩣ ᩉᩮᩣᨶ᩠ᨲᩥ. ᨲᩮ ᨸᩮᩣᩁᩣᨱᨠᩮᨶ ᩋᩣᨧᩥᨱ᩠ᨱᨠᨸ᩠ᨸᩮᨶ ᨽᩥᨠ᩠ᨡᩪ ᨸᩔᩥᨲ᩠ᩅᩣ ᩏᨸᨵᩤᩅᨶ᩠ᨲᩥ. ᨽᩥᨠ᩠ᨡᩪ ᩋᨸᩈᩣᨴᩮᨶ᩠ᨲᩥ. ᨲᩮ ᨽᩥᨠ᩠ᨡᩪᩉᩥ ᩋᨸᩈᩣᨴᩥᨿᨾᩣᨶᩣ ᩁᩮᩣᨴᨶ᩠ᨲᩥ. ᩋᨳ ᨡᩮᩣ ᩋᩣᨿᩈ᩠ᨾᨲᩮᩣ ᩋᩣᨶᨶ᩠ᨴᩔ ᩑᨲᨴᩉᩮᩣᩈᩥ—  “ᨽᨣᩅᨲᩣ ᨸᨬ᩠ᨬᨲ᩠ᨲᩴ—  ‘ᨶ ᩐᨶᨸᨶ᩠ᨶᩁᩈᩅᩔᩮᩣ ᨴᩤᩁᨠᩮᩣ ᨸᨻ᩠ᨻᩣᨩᩮᨲᨻ᩠ᨻᩮᩣ’ᨲᩥ. ᩍᨾᩮ ᨧ ᨴᩤᩁᨠᩣ ᩐᨶᨸᨶ᩠ᨶᩁᩈᩅᩔᩣ. ᨠᩮᨶ ᨶᩩ ᨡᩮᩣ ᩏᨸᩣᨿᩮᨶ ᩍᨾᩮ ᨴᩤᩁᨠᩣ ᨶ ᩅᩥᨶᩔᩮᨿ᩠ᨿᩩᨶ᩺”ᨲᩥ? ᩋᨳ ᨡᩮᩣ ᩋᩣᨿᩈ᩠ᨾᩣ ᩋᩣᨶᨶ᩠ᨴᩮᩣ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩥ. “ᩏᩔᩉᨶ᩠ᨲᩥ ᨸᨶ ᨲᩮ, ᩋᩣᨶᨶ᩠ᨴ, ᨴᩤᩁᨠᩣ ᨠᩣᨠᩮ ᩏᨯ᩠ᨯᩣᨸᩮᨲᩩᨶ᩺”ᨲᩥ? “ᩏᩔᩉᨶ᩠ᨲᩥ, ᨽᨣᩅᩤ”ᨲᩥ. ᩋᨳ ᨡᩮᩣ ᨽᨣᩅᩤ ᩑᨲᩈ᩠ᨾᩥᩴ ᨶᩥᨴᩤᨶᩮ ᩑᨲᩈ᩠ᨾᩥᩴ ᨸᨠᩁᨱᩮ ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩐᨶᨸᨶ᩠ᨶᩁᩈᩅᩔᩴ ᨴᩤᩁᨠᩴ ᨠᩣᨠᩩᨯ᩠ᨯᩮᨸᨠᩴ ᨸᨻ᩠ᨻᩣᨩᩮᨲᩩᨶ᩺”ᨲᩥ.
</Paragraph>
</Division>