---
title: "1.17 ᨸᨱᩣᨾᩥᨲᨠᨳᩣ"
tableOfContents: false
sidebar:
  order: 9
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="68" book="vi-maha">

<Paragraph number="286" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩈᨴ᩠ᨵᩥᩅᩥᩉᩣᩁᩥᨠᩣ ᩏᨸᨩ᩠ᨫᩣᨿᩮᩈᩩ ᨶ ᩈᨾ᩠ᨾᩣ ᩅᨲ᩠ᨲᨶ᩠ᨲᩥ. ᨿᩮ ᨲᩮ ᨽᩥᨠ᩠ᨡᩪ ᩋᨸ᩠ᨸᩥᨧ᩠ᨨᩣ …ᨸᩮ…  ᨲᩮ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᩈᨴ᩠ᨵᩥᩅᩥᩉᩣᩁᩥᨠᩣ ᩏᨸᨩ᩠ᨫᩣᨿᩮᩈᩩ ᨶ ᩈᨾ᩠ᨾᩣ ᩅᨲ᩠ᨲᩥᩔᨶ᩠ᨲᩦ”ᨲᩥ. ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ …ᨸᩮ…  “ᩈᨧ᩠ᨧᩴ ᨠᩥᩁ, ᨽᩥᨠ᩠ᨡᩅᩮ, ᩈᨴ᩠ᨵᩥᩅᩥᩉᩣᩁᩥᨠᩣ ᩏᨸᨩ᩠ᨫᩣᨿᩮᩈᩩ ᨶ ᩈᨾ᩠ᨾᩣ ᩅᨲ᩠ᨲᨶ᩠ᨲᩦ”ᨲᩥ? “ᩈᨧ᩠ᨧᩴ, ᨽᨣᩅᩤ”ᨲᩥ. ᩅᩥᨣᩁᩉᩥ ᨻᩩᨴ᩠ᨵᩮᩤ ᨽᨣᩅᩤ …ᨸᩮ…  ᨠᨳᨬ᩠ᩉᩥ ᨶᩣᨾ, ᨽᩥᨠ᩠ᨡᩅᩮ, ᩈᨴ᩠ᨵᩥᩅᩥᩉᩣᩁᩥᨠᩣ ᩏᨸᨩ᩠ᨫᩣᨿᩮᩈᩩ ᨶ ᩈᨾ᩠ᨾᩣ ᩅᨲ᩠ᨲᩥᩔᨶ᩠ᨲᩦᨲᩥ …ᨸᩮ…  ᩅᩥᨣᩁᩉᩥᨲ᩠ᩅᩣ …ᨸᩮ…  ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᨶ, ᨽᩥᨠ᩠ᨡᩅᩮ, ᩈᨴ᩠ᨵᩥᩅᩥᩉᩣᩁᩥᨠᩮᨶ ᩏᨸᨩ᩠ᨫᩣᨿᨾ᩠ᩉᩥ ᨶ ᩈᨾ᩠ᨾᩣ ᩅᨲ᩠ᨲᩥᨲᨻ᩠ᨻᩴ. ᨿᩮᩣ ᨶ ᩈᨾ᩠ᨾᩣ ᩅᨲ᩠ᨲᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ. ᨶᩮᩅ ᩈᨾ᩠ᨾᩣ ᩅᨲ᩠ᨲᨶ᩠ᨲᩥ.
</Paragraph>

<Paragraph number="287" book="vi-maha">
ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩋᩈᨾ᩠ᨾᩣᩅᨲ᩠ᨲᨶ᩠ᨲᩴ ᨸᨱᩣᨾᩮᨲᩩᩴ. ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᨸᨱᩣᨾᩮᨲᨻ᩠ᨻᩮᩣ—  ‘ᨸᨱᩣᨾᩮᨾᩥ ᨲᨶ᩺’ᨲᩥ ᩅᩤ, ‘ᨾᩣᨿᩥᨵ ᨸᨭᩥᨠ᩠ᨠᨾᩦ’ᨲᩥ ᩅᩤ, ‘ᨶᩦᩉᩁ ᨲᩮ ᨸᨲ᩠ᨲᨧᩦᩅᩁᨶ᩺’ᨲᩥ ᩅᩤ, ‘ᨶᩣᩉᩴ ᨲᨿᩣ ᩏᨸᨭ᩠ᨮᩣᨲᨻ᩠ᨻᩮᩣ’ᨲᩥ ᩅᩤ, ᨠᩣᨿᩮᨶ ᩅᩥᨬ᩠ᨬᩣᨸᩮᨲᩥ, ᩅᩤᨧᩣᨿ ᩅᩥᨬ᩠ᨬᩣᨸᩮᨲᩥ, ᨠᩣᨿᩮᨶ ᩅᩤᨧᩣᨿ ᩅᩥᨬ᩠ᨬᩣᨸᩮᨲᩥ, ᨸᨱᩣᨾᩥᨲᩮᩣ ᩉᩮᩣᨲᩥ ᩈᨴ᩠ᨵᩥᩅᩥᩉᩣᩁᩥᨠᩮᩣ; ᨶ ᨠᩣᨿᩮᨶ ᩅᩥᨬ᩠ᨬᩣᨸᩮᨲᩥ, ᨶ ᩅᩤᨧᩣᨿ ᩅᩥᨬ᩠ᨬᩣᨸᩮᨲᩥ, ᨶ ᨠᩣᨿᩮᨶ ᩅᩤᨧᩣᨿ ᩅᩥᨬ᩠ᨬᩣᨸᩮᨲᩥ, ᨶ ᨸᨱᩣᨾᩥᨲᩮᩣ ᩉᩮᩣᨲᩥ ᩈᨴ᩠ᨵᩥᩅᩥᩉᩣᩁᩥᨠᩮᩣ”ᨲᩥ.
</Paragraph>

<Paragraph number="288" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩈᨴ᩠ᨵᩥᩅᩥᩉᩣᩁᩥᨠᩣ ᨸᨱᩣᨾᩥᨲᩣ ᨶ ᨡᨾᩣᨸᩮᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨡᨾᩣᨸᩮᨲᩩᨶ᩺”ᨲᩥ. ᨶᩮᩅ ᨡᨾᩣᨸᩮᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᨸᨱᩣᨾᩥᨲᩮᨶ ᨶ ᨡᨾᩣᨸᩮᨲᨻ᩠ᨻᩮᩣ. ᨿᩮᩣ ᨶ ᨡᨾᩣᨸᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>

<Paragraph number="289" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩏᨸᨩ᩠ᨫᩣᨿᩣ ᨡᨾᩣᨸᩥᨿᨾᩣᨶᩣ ᨶ ᨡᨾᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨡᨾᩥᨲᩩᨶ᩺”ᨲᩥ. ᨶᩮᩅ ᨡᨾᨶ᩠ᨲᩥ. ᩈᨴ᩠ᨵᩥᩅᩥᩉᩣᩁᩥᨠᩣ ᨸᨠ᩠ᨠᨾᨶ᩠ᨲᩥᨸᩥ ᩅᩥᨻ᩠ᨽᨾᨶ᩠ᨲᩥᨸᩥ ᨲᩥᨲ᩠ᨳᩥᨿᩮᩈᩩᨸᩥ ᩈᩘᨠᨾᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. ᨶ, ᨽᩥᨠ᩠ᨡᩅᩮ, ᨡᨾᩣᨸᩥᨿᨾᩣᨶᩮᨶ ᨶ ᨡᨾᩥᨲᨻ᩠ᨻᩴ. ᨿᩮᩣ ᨶ ᨡᨾᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>

<Paragraph number="290" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩏᨸᨩ᩠ᨫᩣᨿᩣ ᩈᨾ᩠ᨾᩣᩅᨲ᩠ᨲᨶ᩠ᨲᩴ ᨸᨱᩣᨾᩮᨶ᩠ᨲᩥ, ᩋᩈᨾ᩠ᨾᩣᩅᨲ᩠ᨲᨶ᩠ᨲᩴ ᨶ ᨸᨱᩣᨾᩮᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᩈᨾ᩠ᨾᩣᩅᨲ᩠ᨲᨶ᩠ᨲᩮᩣ ᨸᨱᩣᨾᩮᨲᨻ᩠ᨻᩮᩣ. ᨿᩮᩣ ᨸᨱᩣᨾᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨶ ᨧ, ᨽᩥᨠ᩠ᨡᩅᩮ, ᩋᩈᨾ᩠ᨾᩣᩅᨲ᩠ᨲᨶ᩠ᨲᩮᩣ ᨶ ᨸᨱᩣᨾᩮᨲᨻ᩠ᨻᩮᩣ. ᨿᩮᩣ ᨶ ᨸᨱᩣᨾᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣᨲᩥ.
</Paragraph>

<Paragraph number="291" book="vi-maha">
ᨸᨬ᩠ᨧᩉᩥ, ᨽᩥᨠ᩠ᨡᩅᩮ, ᩋᩘᨣᩮᩉᩥ ᩈᨾᨶ᩠ᨶᩣᨣᨲᩮᩣ ᩈᨴ᩠ᨵᩥᩅᩥᩉᩣᩁᩥᨠᩮᩣ ᨸᨱᩣᨾᩮᨲᨻ᩠ᨻᩮᩣ. ᩏᨸᨩ᩠ᨫᩣᨿᨾ᩠ᩉᩥ ᨶᩣᨵᩥᨾᨲ᩠ᨲᩴ ᨸᩮᨾᩴ ᩉᩮᩣᨲᩥ, ᨶᩣᨵᩥᨾᨲ᩠ᨲᩮᩣ ᨸᩈᩣᨴᩮᩤ ᩉᩮᩣᨲᩥ, ᨶᩣᨵᩥᨾᨲ᩠ᨲᩣ ᩉᩥᩁᩦ ᩉᩮᩣᨲᩥ, ᨶᩣᨵᩥᨾᨲ᩠ᨲᩮᩣ ᨣᩤᩁᩅᩮᩤ ᩉᩮᩣᨲᩥ, ᨶᩣᨵᩥᨾᨲ᩠ᨲᩣ ᨽᩣᩅᨶᩣ ᩉᩮᩣᨲᩥ—  ᩍᨾᩮᩉᩥ ᨡᩮᩣ, ᨽᩥᨠ᩠ᨡᩅᩮ, ᨸᨬ᩠ᨧᩉᩘᨣᩮᩉᩥ ᩈᨾᨶ᩠ᨶᩣᨣᨲᩮᩣ ᩈᨴ᩠ᨵᩥᩅᩥᩉᩣᩁᩥᨠᩮᩣ ᨸᨱᩣᨾᩮᨲᨻ᩠ᨻᩮᩣ.
</Paragraph>

<Paragraph number="292" book="vi-maha">
ᨸᨬ᩠ᨧᩉᩥ, ᨽᩥᨠ᩠ᨡᩅᩮ, ᩋᩘᨣᩮᩉᩥ ᩈᨾᨶ᩠ᨶᩣᨣᨲᩮᩣ ᩈᨴ᩠ᨵᩥᩅᩥᩉᩣᩁᩥᨠᩮᩣ ᨶ ᨸᨱᩣᨾᩮᨲᨻ᩠ᨻᩮᩣ. ᩏᨸᨩ᩠ᨫᩣᨿᨾ᩠ᩉᩥ ᩋᨵᩥᨾᨲ᩠ᨲᩴ ᨸᩮᨾᩴ ᩉᩮᩣᨲᩥ, ᩋᨵᩥᨾᨲ᩠ᨲᩮᩣ ᨸᩈᩣᨴᩮᩤ ᩉᩮᩣᨲᩥ, ᩋᨵᩥᨾᨲ᩠ᨲᩣ ᩉᩥᩁᩦ ᩉᩮᩣᨲᩥ, ᩋᨵᩥᨾᨲ᩠ᨲᩮᩣ ᨣᩤᩁᩅᩮᩤ ᩉᩮᩣᨲᩥ, ᩋᨵᩥᨾᨲ᩠ᨲᩣ ᨽᩣᩅᨶᩣ ᩉᩮᩣᨲᩥ—  ᩍᨾᩮᩉᩥ ᨡᩮᩣ, ᨽᩥᨠ᩠ᨡᩅᩮ, ᨸᨬ᩠ᨧᩉᩘᨣᩮᩉᩥ ᩈᨾᨶ᩠ᨶᩣᨣᨲᩮᩣ ᩈᨴ᩠ᨵᩥᩅᩥᩉᩣᩁᩥᨠᩮᩣ ᨶ ᨸᨱᩣᨾᩮᨲᨻ᩠ᨻᩮᩣ.
</Paragraph>

<Paragraph number="293" book="vi-maha">
ᨸᨬ᩠ᨧᩉᩥ, ᨽᩥᨠ᩠ᨡᩅᩮ, ᩋᩘᨣᩮᩉᩥ ᩈᨾᨶ᩠ᨶᩣᨣᨲᩮᩣ ᩈᨴ᩠ᨵᩥᩅᩥᩉᩣᩁᩥᨠᩮᩣ ᩋᩃᩴ ᨸᨱᩣᨾᩮᨲᩩᩴ. ᩏᨸᨩ᩠ᨫᩣᨿᨾ᩠ᩉᩥ ᨶᩣᨵᩥᨾᨲ᩠ᨲᩴ ᨸᩮᨾᩴ ᩉᩮᩣᨲᩥ, ᨶᩣᨵᩥᨾᨲ᩠ᨲᩮᩣ ᨸᩈᩣᨴᩮᩤ ᩉᩮᩣᨲᩥ, ᨶᩣᨵᩥᨾᨲ᩠ᨲᩣ ᩉᩥᩁᩦ ᩉᩮᩣᨲᩥ, ᨶᩣᨵᩥᨾᨲ᩠ᨲᩮᩣ ᨣᩤᩁᩅᩮᩤ ᩉᩮᩣᨲᩥ, ᨶᩣᨵᩥᨾᨲ᩠ᨲᩣ ᨽᩣᩅᨶᩣ ᩉᩮᩣᨲᩥ—  ᩍᨾᩮᩉᩥ ᨡᩮᩣ, ᨽᩥᨠ᩠ᨡᩅᩮ, ᨸᨬ᩠ᨧᩉᩘᨣᩮᩉᩥ ᩈᨾᨶ᩠ᨶᩣᨣᨲᩮᩣ ᩈᨴ᩠ᨵᩥᩅᩥᩉᩣᩁᩥᨠᩮᩣ ᩋᩃᩴ ᨸᨱᩣᨾᩮᨲᩩᩴ.
</Paragraph>

<Paragraph number="294" book="vi-maha">
ᨸᨬ᩠ᨧᩉᩥ, ᨽᩥᨠ᩠ᨡᩅᩮ, ᩋᩘᨣᩮᩉᩥ ᩈᨾᨶ᩠ᨶᩣᨣᨲᩮᩣ ᩈᨴ᩠ᨵᩥᩅᩥᩉᩣᩁᩥᨠᩮᩣ ᨶᩣᩃᩴ ᨸᨱᩣᨾᩮᨲᩩᩴ. ᩏᨸᨩ᩠ᨫᩣᨿᨾ᩠ᩉᩥ ᩋᨵᩥᨾᨲ᩠ᨲᩴ ᨸᩮᨾᩴ ᩉᩮᩣᨲᩥ, ᩋᨵᩥᨾᨲ᩠ᨲᩮᩣ ᨸᩈᩣᨴᩮᩤ ᩉᩮᩣᨲᩥ, ᩋᨵᩥᨾᨲ᩠ᨲᩣ ᩉᩥᩁᩦ ᩉᩮᩣᨲᩥ, ᩋᨵᩥᨾᨲ᩠ᨲᩮᩣ ᨣᩤᩁᩅᩮᩤ ᩉᩮᩣᨲᩥ, ᩋᨵᩥᨾᨲ᩠ᨲᩣ ᨽᩣᩅᨶᩣ ᩉᩮᩣᨲᩥ—  ᩍᨾᩮᩉᩥ ᨡᩮᩣ, ᨽᩥᨠ᩠ᨡᩅᩮ, ᨸᨬ᩠ᨧᩉᩘᨣᩮᩉᩥ ᩈᨾᨶ᩠ᨶᩣᨣᨲᩮᩣ ᩈᨴ᩠ᨵᩥᩅᩥᩉᩣᩁᩥᨠᩮᩣ ᨶᩣᩃᩴ ᨸᨱᩣᨾᩮᨲᩩᩴ.
</Paragraph>

<Paragraph number="295" book="vi-maha">
ᨸᨬ᩠ᨧᩉᩥ, ᨽᩥᨠ᩠ᨡᩅᩮ, ᩋᩘᨣᩮᩉᩥ ᩈᨾᨶ᩠ᨶᩣᨣᨲᩴ ᩈᨴ᩠ᨵᩥᩅᩥᩉᩣᩁᩥᨠᩴ ᩋᨸ᩠ᨸᨱᩣᨾᩮᨶ᩠ᨲᩮᩣ ᩏᨸᨩ᩠ᨫᩣᨿᩮᩣ ᩈᩣᨲᩥᩈᩣᩁᩮᩣ ᩉᩮᩣᨲᩥ, ᨸᨱᩣᨾᩮᨶ᩠ᨲᩮᩣ ᩋᨶᨲᩥᩈᩣᩁᩮᩣ ᩉᩮᩣᨲᩥ. ᩏᨸᨩ᩠ᨫᩣᨿᨾ᩠ᩉᩥ ᨶᩣᨵᩥᨾᨲ᩠ᨲᩴ ᨸᩮᨾᩴ ᩉᩮᩣᨲᩥ, ᨶᩣᨵᩥᨾᨲ᩠ᨲᩮᩣ ᨸᩈᩣᨴᩮᩤ ᩉᩮᩣᨲᩥ, ᨶᩣᨵᩥᨾᨲ᩠ᨲᩣ ᩉᩥᩁᩦ ᩉᩮᩣᨲᩥ, ᨶᩣᨵᩥᨾᨲ᩠ᨲᩮᩣ ᨣᩤᩁᩅᩮᩤ ᩉᩮᩣᨲᩥ, ᨶᩣᨵᩥᨾᨲ᩠ᨲᩣ ᨽᩣᩅᨶᩣ ᩉᩮᩣᨲᩥ—  ᩍᨾᩮᩉᩥ ᨡᩮᩣ, ᨽᩥᨠ᩠ᨡᩅᩮ, ᨸᨬ᩠ᨧᩉᩘᨣᩮᩉᩥ ᩈᨾᨶ᩠ᨶᩣᨣᨲᩴ ᩈᨴ᩠ᨵᩥᩅᩥᩉᩣᩁᩥᨠᩴ ᩋᨸ᩠ᨸᨱᩣᨾᩮᨶ᩠ᨲᩮᩣ ᩏᨸᨩ᩠ᨫᩣᨿᩮᩣ ᩈᩣᨲᩥᩈᩣᩁᩮᩣ ᩉᩮᩣᨲᩥ, ᨸᨱᩣᨾᩮᨶ᩠ᨲᩮᩣ ᩋᨶᨲᩥᩈᩣᩁᩮᩣ ᩉᩮᩣᨲᩥ.
</Paragraph>

<Paragraph number="296" book="vi-maha">
ᨸᨬ᩠ᨧᩉᩥ, ᨽᩥᨠ᩠ᨡᩅᩮ, ᩋᩘᨣᩮᩉᩥ ᩈᨾᨶ᩠ᨶᩣᨣᨲᩴ ᩈᨴ᩠ᨵᩥᩅᩥᩉᩣᩁᩥᨠᩴ ᨸᨱᩣᨾᩮᨶ᩠ᨲᩮᩣ ᩏᨸᨩ᩠ᨫᩣᨿᩮᩣ ᩈᩣᨲᩥᩈᩣᩁᩮᩣ ᩉᩮᩣᨲᩥ, ᩋᨸ᩠ᨸᨱᩣᨾᩮᨶ᩠ᨲᩮᩣ ᩋᨶᨲᩥᩈᩣᩁᩮᩣ ᩉᩮᩣᨲᩥ. ᩏᨸᨩ᩠ᨫᩣᨿᨾ᩠ᩉᩥ ᩋᨵᩥᨾᨲ᩠ᨲᩴ ᨸᩮᨾᩴ ᩉᩮᩣᨲᩥ, ᩋᨵᩥᨾᨲ᩠ᨲᩮᩣ ᨸᩈᩣᨴᩮᩤ ᩉᩮᩣᨲᩥ, ᩋᨵᩥᨾᨲ᩠ᨲᩣ ᩉᩥᩁᩦ ᩉᩮᩣᨲᩥ, ᩋᨵᩥᨾᨲ᩠ᨲᩮᩣ ᨣᩤᩁᩅᩮᩤ ᩉᩮᩣᨲᩥ, ᩋᨵᩥᨾᨲ᩠ᨲᩣ ᨽᩣᩅᨶᩣ ᩉᩮᩣᨲᩥ—  ᩍᨾᩮᩉᩥ ᨡᩮᩣ, ᨽᩥᨠ᩠ᨡᩅᩮ, ᨸᨬ᩠ᨧᩉᩘᨣᩮᩉᩥ ᩈᨾᨶ᩠ᨶᩣᨣᨲᩴ ᩈᨴ᩠ᨵᩥᩅᩥᩉᩣᩁᩥᨠᩴ ᨸᨱᩣᨾᩮᨶ᩠ᨲᩮᩣ ᩏᨸᨩ᩠ᨫᩣᨿᩮᩣ ᩈᩣᨲᩥᩈᩣᩁᩮᩣ ᩉᩮᩣᨲᩥ, ᩋᨸ᩠ᨸᨱᩣᨾᩮᨶ᩠ᨲᩮᩣ ᩋᨶᨲᩥᩈᩣᩁᩮᩣ ᩉᩮᩣᨲᩦ”ᨲᩥ.
</Paragraph>

</Division>
<Division number="69" book="vi-maha">

<Paragraph number="297" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨻᩕᩣᩉ᩠ᨾᨱᩮᩣ ᨽᩥᨠ᩠ᨡᩪ ᩏᨸᩈᩘᨠᨾᩥᨲ᩠ᩅᩣ ᨸᨻ᩠ᨻᨩ᩠ᨩᩴ ᨿᩣᨧᩥ. ᨲᩴ ᨽᩥᨠ᩠ᨡᩪ ᨶ ᩍᨧ᩠ᨨᩥᩴᩈᩩ ᨸᨻ᩠ᨻᩣᨩᩮᨲᩩᩴ. ᩈᩮᩣ ᨽᩥᨠ᩠ᨡᩪᩈᩩ ᨸᨻ᩠ᨻᨩ᩠ᨩᩴ ᩋᩃᨽᨾᩣᨶᩮᩣ ᨠᩥᩈᩮᩣ ᩋᩉᩮᩣᩈᩥ ᩃᩪᨡᩮᩣ ᨴᩩᨻ᩠ᨻᨱ᩠ᨱᩮᩣ ᩏᨸ᩠ᨸᨱ᩠ᨯᩩᨸ᩠ᨸᨱ᩠ᨯᩩᨠᨩᩣᨲᩮᩣ ᨵᨾᨶᩥᩈᨶ᩠ᨳᨲᨣᨲ᩠ᨲᩮᩣ. ᩋᨴ᩠ᨴᩈᩣ ᨡᩮᩣ ᨽᨣᩅᩤ ᨲᩴ ᨻᩕᩣᩉ᩠ᨾᨱᩴ ᨠᩥᩈᩴ ᩃᩪᨡᩴ ᨴᩩᨻ᩠ᨻᨱ᩠ᨱᩴ ᩏᨸ᩠ᨸᨱ᩠ᨯᩩᨸ᩠ᨸᨱ᩠ᨯᩩᨠᨩᩣᨲᩴ ᨵᨾᨶᩥᩈᨶ᩠ᨳᨲᨣᨲ᩠ᨲᩴ, ᨴᩥᩈ᩠ᩅᩣᨶ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᨠᩥᩴ ᨶᩩ ᨡᩮᩣ ᩈᩮᩣ, ᨽᩥᨠ᩠ᨡᩅᩮ, ᨻᩕᩣᩉ᩠ᨾᨱᩮᩣ ᨠᩥᩈᩮᩣ ᩃᩪᨡᩮᩣ ᨴᩩᨻ᩠ᨻᨱ᩠ᨱᩮᩣ ᩏᨸ᩠ᨸᨱ᩠ᨯᩩᨸ᩠ᨸᨱ᩠ᨯᩩᨠᨩᩣᨲᩮᩣ ᨵᨾᨶᩥᩈᨶ᩠ᨳᨲᨣᨲ᩠ᨲᩮᩣ”ᨲᩥ? “ᩑᩈᩮᩣ, ᨽᨶ᩠ᨲᩮ, ᨻᩕᩣᩉ᩠ᨾᨱᩮᩣ ᨽᩥᨠ᩠ᨡᩪ ᩏᨸᩈᩘᨠᨾᩥᨲ᩠ᩅᩣ ᨸᨻ᩠ᨻᨩ᩠ᨩᩴ ᨿᩣᨧᩥ. ᨲᩴ ᨽᩥᨠ᩠ᨡᩪ ᨶ ᩍᨧ᩠ᨨᩥᩴᩈᩩ ᨸᨻ᩠ᨻᩣᨩᩮᨲᩩᩴ. ᩈᩮᩣ ᨽᩥᨠ᩠ᨡᩪᩈᩩ ᨸᨻ᩠ᨻᨩ᩠ᨩᩴ ᩋᩃᨽᨾᩣᨶᩮᩣ ᨠᩥᩈᩮᩣ ᩃᩪᨡᩮᩣ ᨴᩩᨻ᩠ᨻᨱ᩠ᨱᩮᩣ ᩏᨸ᩠ᨸᨱ᩠ᨯᩩᨸ᩠ᨸᨱ᩠ᨯᩩᨠᨩᩣᨲᩮᩣ ᨵᨾᨶᩥᩈᨶ᩠ᨳᨲᨣᨲ᩠ᨲᩮᩣ”ᨲᩥ. ᩋᨳ ᨡᩮᩣ ᨽᨣᩅᩤ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᨠᩮᩣ ᨶᩩ ᨡᩮᩣ, ᨽᩥᨠ᩠ᨡᩅᩮ, ᨲᩔ ᨻᩕᩣᩉ᩠ᨾᨱᩔ ᩋᨵᩥᨠᩣᩁᩴ ᩈᩁᩈᩦ”ᨲᩥ? ᩑᩅᩴ ᩅᩩᨲ᩠ᨲᩮ, ᩋᩣᨿᩈ᩠ᨾᩣ ᩈᩣᩁᩥᨸᩩᨲ᩠ᨲᩮᩣ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᩋᩉᩴ ᨡᩮᩣ, ᨽᨶ᩠ᨲᩮ, ᨲᩔ ᨻᩕᩣᩉ᩠ᨾᨱᩔ ᩋᨵᩥᨠᩣᩁᩴ ᩈᩁᩣᨾᩦ”ᨲᩥ. “ᨠᩥᩴ ᨸᨶ ᨲ᩠ᩅᩴ, ᩈᩣᩁᩥᨸᩩᨲ᩠ᨲ, ᨲᩔ ᨻᩕᩣᩉ᩠ᨾᨱᩔ ᩋᨵᩥᨠᩣᩁᩴ ᩈᩁᩈᩦ”ᨲᩥ? “ᩍᨵ ᨾᩮ, ᨽᨶ᩠ᨲᩮ, ᩈᩮᩣ ᨻᩕᩣᩉ᩠ᨾᨱᩮᩣ ᩁᩣᨩᨣᩉᩮ ᨸᩥᨱ᩠ᨯᩣᨿ ᨧᩁᨶ᩠ᨲᩔ ᨠᨭᨧ᩠ᨨᩩᨽᩥᨠ᩠ᨡᩴ ᨴᩤᨸᩮᩈᩥ. ᩍᨾᩴ ᨡᩮᩣ ᩋᩉᩴ, ᨽᨶ᩠ᨲᩮ, ᨲᩔ ᨻᩕᩣᩉ᩠ᨾᨱᩔ ᩋᨵᩥᨠᩣᩁᩴ ᩈᩁᩣᨾᩦ”ᨲᩥ. “ᩈᩣᨵᩩ ᩈᩣᨵᩩ, ᩈᩣᩁᩥᨸᩩᨲ᩠ᨲ, ᨠᨲᨬ᩠ᨬᩩᨶᩮᩣ ᩉᩥ, ᩈᩣᩁᩥᨸᩩᨲ᩠ᨲ, ᩈᨸ᩠ᨸᩩᩁᩥᩈᩣ ᨠᨲᩅᩮᨴᩥᨶᩮᩣ. ᨲᩮᨶ ᩉᩥ ᨲ᩠ᩅᩴ, ᩈᩣᩁᩥᨸᩩᨲ᩠ᨲ, ᨲᩴ ᨻᩕᩣᩉ᩠ᨾᨱᩴ ᨸᨻ᩠ᨻᩣᨩᩮᩉᩥ ᩏᨸᩈᨾ᩠ᨸᩣᨴᩮᩉᩦ”ᨲᩥ. “ᨠᨳᩣᩉᩴ, ᨽᨶ᩠ᨲᩮ, ᨲᩴ ᨻᩕᩣᩉ᩠ᨾᨱᩴ ᨸᨻ᩠ᨻᩣᨩᩮᨾᩥ ᩏᨸᩈᨾ᩠ᨸᩣᨴᩮᨾᩦ”ᨲᩥ?
</Paragraph>

<Paragraph number="298" book="vi-maha">
ᩋᨳ ᨡᩮᩣ ᨽᨣᩅᩤ ᩑᨲᩈ᩠ᨾᩥᩴ ᨶᩥᨴᩤᨶᩮ ᩑᨲᩈ᩠ᨾᩥᩴ ᨸᨠᩁᨱᩮ ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᨿᩣ ᩈᩣ, ᨽᩥᨠ᩠ᨡᩅᩮ, ᨾᨿᩣ ᨲᩦᩉᩥ ᩈᩁᨱᨣᨾᨶᩮᩉᩥ ᩏᨸᩈᨾ᩠ᨸᨴᩤ ᩋᨶᩩᨬ᩠ᨬᩣᨲᩣ, ᨲᩴ ᩋᨩ᩠ᨩᨲᨣ᩠ᨣᩮ ᨸᨭᩥᨠ᩠ᨡᩥᨸᩣᨾᩥ. ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨬᨲ᩠ᨲᩥᨧᨲᩩᨲ᩠ᨳᩮᨶ ᨠᨾ᩠ᨾᩮᨶ ᩏᨸᩈᨾ᩠ᨸᩣᨴᩮᨲᩩᩴ. ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩏᨸᩈᨾ᩠ᨸᩣᨴᩮᨲᨻ᩠ᨻᩮᩣ. ᨻ᩠ᨿᨲ᩠ᨲᩮᨶ ᨽᩥᨠ᩠ᨡᩩᨶᩣ ᨸᨭᩥᨻᩃᩮᨶ ᩈᩴᨥᩮᩣ ᨬᩣᨸᩮᨲᨻ᩠ᨻᩮᩣ—
</Paragraph>

</Division>
<Division number="70" book="vi-maha">

<Paragraph number="299" book="vi-maha">
‘ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩋᨿᩴ ᩍᨲ᩠ᨳᨶ᩠ᨶᩣᨾᩮᩣ ᩍᨲ᩠ᨳᨶ᩠ᨶᩣᨾᩔ ᩋᩣᨿᩈ᩠ᨾᨲᩮᩣ ᩏᨸᩈᨾ᩠ᨸᨴᩤᨸᩮᨠ᩠ᨡᩮᩣ. ᨿᨴᩥ ᩈᩴᨥᩔ ᨸᨲ᩠ᨲᨠᩃᩖᩴ, ᩈᩴᨥᩮᩣ ᩍᨲ᩠ᨳᨶ᩠ᨶᩣᨾᩴ ᩏᨸᩈᨾ᩠ᨸᩣᨴᩮᨿ᩠ᨿ ᩍᨲ᩠ᨳᨶ᩠ᨶᩣᨾᩮᨶ ᩏᨸᨩ᩠ᨫᩣᨿᩮᨶ. ᩑᩈᩣ ᨬᨲ᩠ᨲᩥ.
</Paragraph>

<Paragraph number="300" book="vi-maha">
ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩋᨿᩴ ᩍᨲ᩠ᨳᨶ᩠ᨶᩣᨾᩮᩣ ᩍᨲ᩠ᨳᨶ᩠ᨶᩣᨾᩔ ᩋᩣᨿᩈ᩠ᨾᨲᩮᩣ ᩏᨸᩈᨾ᩠ᨸᨴᩤᨸᩮᨠ᩠ᨡᩮᩣ. ᩈᩴᨥᩮᩣ ᩍᨲ᩠ᨳᨶ᩠ᨶᩣᨾᩴ ᩏᨸᩈᨾ᩠ᨸᩣᨴᩮᨲᩥ ᩍᨲ᩠ᨳᨶ᩠ᨶᩣᨾᩮᨶ ᩏᨸᨩ᩠ᨫᩣᨿᩮᨶ. ᨿᩔᩣᨿᩈ᩠ᨾᨲᩮᩣ ᨡᨾᨲᩥ ᩍᨲ᩠ᨳᨶ᩠ᨶᩣᨾᩔ ᩏᨸᩈᨾ᩠ᨸᨴᩤ ᩍᨲ᩠ᨳᨶ᩠ᨶᩣᨾᩮᨶ ᩏᨸᨩ᩠ᨫᩣᨿᩮᨶ, ᩈᩮᩣ ᨲᩩᨱ᩠ᩉᩔ; ᨿᩔ ᨶᨠ᩠ᨡᨾᨲᩥ, ᩈᩮᩣ ᨽᩣᩈᩮᨿ᩠ᨿ.
</Paragraph>

<Paragraph number="301" book="vi-maha">
ᨴᩩᨲᩥᨿᨾ᩠ᨸᩥ ᩑᨲᨾᨲ᩠ᨳᩴ ᩅᨴᩤᨾᩥ—  ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩋᨿᩴ ᩍᨲ᩠ᨳᨶ᩠ᨶᩣᨾᩮᩣ ᩍᨲ᩠ᨳᨶ᩠ᨶᩣᨾᩔ ᩋᩣᨿᩈ᩠ᨾᨲᩮᩣ ᩏᨸᩈᨾ᩠ᨸᨴᩤᨸᩮᨠ᩠ᨡᩮᩣ. ᩈᩴᨥᩮᩣ ᩍᨲ᩠ᨳᨶ᩠ᨶᩣᨾᩴ ᩏᨸᩈᨾ᩠ᨸᩣᨴᩮᨲᩥ ᩍᨲ᩠ᨳᨶ᩠ᨶᩣᨾᩮᨶ ᩏᨸᨩ᩠ᨫᩣᨿᩮᨶ. ᨿᩔᩣᨿᩈ᩠ᨾᨲᩮᩣ ᨡᨾᨲᩥ ᩍᨲ᩠ᨳᨶ᩠ᨶᩣᨾᩔ ᩏᨸᩈᨾ᩠ᨸᨴᩤ ᩍᨲ᩠ᨳᨶ᩠ᨶᩣᨾᩮᨶ ᩏᨸᨩ᩠ᨫᩣᨿᩮᨶ, ᩈᩮᩣ ᨲᩩᨱ᩠ᩉᩔ; ᨿᩔ ᨶᨠ᩠ᨡᨾᨲᩥ, ᩈᩮᩣ ᨽᩣᩈᩮᨿ᩠ᨿ.
</Paragraph>

<Paragraph number="302" book="vi-maha">
ᨲᨲᩥᨿᨾ᩠ᨸᩥ ᩑᨲᨾᨲ᩠ᨳᩴ ᩅᨴᩤᨾᩥ—  ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩋᨿᩴ ᩍᨲ᩠ᨳᨶ᩠ᨶᩣᨾᩮᩣ ᩍᨲ᩠ᨳᨶ᩠ᨶᩣᨾᩔ ᩋᩣᨿᩈ᩠ᨾᨲᩮᩣ ᩏᨸᩈᨾ᩠ᨸᨴᩤᨸᩮᨠ᩠ᨡᩮᩣ. ᩈᩴᨥᩮᩣ ᩍᨲ᩠ᨳᨶ᩠ᨶᩣᨾᩴ ᩏᨸᩈᨾ᩠ᨸᩣᨴᩮᨲᩥ ᩍᨲ᩠ᨳᨶ᩠ᨶᩣᨾᩮᨶ ᩏᨸᨩ᩠ᨫᩣᨿᩮᨶ. ᨿᩔᩣᨿᩈ᩠ᨾᨲᩮᩣ ᨡᨾᨲᩥ ᩍᨲ᩠ᨳᨶ᩠ᨶᩣᨾᩔ ᩏᨸᩈᨾ᩠ᨸᨴᩤ ᩍᨲ᩠ᨳᨶ᩠ᨶᩣᨾᩮᨶ ᩏᨸᨩ᩠ᨫᩣᨿᩮᨶ, ᩈᩮᩣ ᨲᩩᨱ᩠ᩉᩔ; ᨿᩔ ᨶᨠ᩠ᨡᨾᨲᩥ, ᩈᩮᩣ ᨽᩣᩈᩮᨿ᩠ᨿ.
</Paragraph>

<Paragraph number="303" book="vi-maha">
ᩏᨸᩈᨾ᩠ᨸᨶ᩠ᨶᩮᩣ ᩈᩴᨥᩮᨶ ᩍᨲ᩠ᨳᨶ᩠ᨶᩣᨾᩮᩣ ᩍᨲ᩠ᨳᨶ᩠ᨶᩣᨾᩮᨶ ᩏᨸᨩ᩠ᨫᩣᨿᩮᨶ. ᨡᨾᨲᩥ ᩈᩴᨥᩔ, ᨲᩈ᩠ᨾᩣ ᨲᩩᨱ᩠ᩉᩦ, ᩑᩅᨾᩮᨲᩴ ᨵᩤᩁᨿᩣᨾᩦ’”ᨲᩥ.
</Paragraph>

</Division>
<Division number="71" book="vi-maha">

<Paragraph number="304" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᩏᨸᩈᨾ᩠ᨸᨶ᩠ᨶᩈᨾᨶᨶ᩠ᨲᩁᩣ ᩋᨶᩣᨧᩣᩁᩴ ᩋᩣᨧᩁᨲᩥ. ᨽᩥᨠ᩠ᨡᩪ ᩑᩅᨾᩣᩉᩴᩈᩩ—  “ᨾᩣᩅᩩᩈᩮᩣ, ᩑᩅᩁᩪᨸᩴ ᩋᨠᩣᩈᩥ, ᨶᩮᨲᩴ ᨠᨸ᩠ᨸᨲᩦ”ᨲᩥ. ᩈᩮᩣ ᩑᩅᨾᩣᩉ—  “ᨶᩮᩅᩤᩉᩴ ᩋᩣᨿᩈ᩠ᨾᨶ᩠ᨲᩮ ᨿᩣᨧᩥᩴ ᩏᨸᩈᨾ᩠ᨸᩣᨴᩮᨳ ᨾᨶ᩠ᨲᩥ. ᨠᩥᩔ ᨾᩴ ᨲᩩᨾ᩠ᩉᩮ ᩋᨿᩣᨧᩥᨲᩣ ᩏᨸᩈᨾ᩠ᨸᩣᨴᩥᨲ᩠ᨳᩣ”ᨲᩥ?
</Paragraph>

<Paragraph number="305" book="vi-maha">
ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᩋᨿᩣᨧᩥᨲᩮᨶ ᩏᨸᩈᨾ᩠ᨸᩣᨴᩮᨲᨻ᩠ᨻᩮᩣ. ᨿᩮᩣ ᩏᨸᩈᨾ᩠ᨸᩣᨴᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨿᩣᨧᩥᨲᩮᨶ ᩏᨸᩈᨾ᩠ᨸᩣᨴᩮᨲᩩᩴ. ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᨿᩣᨧᩥᨲᨻ᩠ᨻᩮᩣ. ᨲᩮᨶ ᩏᨸᩈᨾ᩠ᨸᨴᩤᨸᩮᨠ᩠ᨡᩮᨶ ᩈᩴᨥᩴ ᩏᨸᩈᩘᨠᨾᩥᨲ᩠ᩅᩣ ᩑᨠᩴᩈᩴ ᩏᨲ᩠ᨲᩁᩣᩈᩘᨣᩴ ᨠᩁᩥᨲ᩠ᩅᩣ ᨽᩥᨠ᩠ᨡᩪᨶᩴ ᨸᩣᨴᩮ ᩅᨶ᩠ᨴᩥᨲ᩠ᩅᩣ ᩏᨠ᩠ᨠᩩᨭᩥᨠᩴ ᨶᩥᩈᩦᨴᩥᨲ᩠ᩅᩣ ᩋᨬ᩠ᨩᩃᩥᩴ ᨸᨣ᩠ᨣᩉᩮᨲ᩠ᩅᩣ ᩑᩅᨾᩔ ᩅᨧᨶᩦᨿᩮᩣ—  ‘ᩈᩴᨥᩴ, ᨽᨶ᩠ᨲᩮ, ᩏᨸᩈᨾ᩠ᨸᨴᩴ ᨿᩣᨧᩣᨾᩥ, ᩏᩃᩖᩩᨾ᩠ᨸᨲᩩ ᨾᩴ, ᨽᨶ᩠ᨲᩮ, ᩈᩴᨥᩮᩣ ᩋᨶᩩᨠᨾ᩠ᨸᩴ ᩏᨸᩣᨴᩤᨿᩣ’ᨲᩥ. ᨴᩩᨲᩥᨿᨾ᩠ᨸᩥ ᨿᩣᨧᩥᨲᨻ᩠ᨻᩮᩣ. ᨲᨲᩥᨿᨾ᩠ᨸᩥ ᨿᩣᨧᩥᨲᨻ᩠ᨻᩮᩣ. ᨻ᩠ᨿᨲ᩠ᨲᩮᨶ ᨽᩥᨠ᩠ᨡᩩᨶᩣ ᨸᨭᩥᨻᩃᩮᨶ ᩈᩴᨥᩮᩣ ᨬᩣᨸᩮᨲᨻ᩠ᨻᩮᩣ—
</Paragraph>

</Division>
<Division number="72" book="vi-maha">

<Paragraph number="306" book="vi-maha">
‘ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩋᨿᩴ ᩍᨲ᩠ᨳᨶ᩠ᨶᩣᨾᩮᩣ ᩍᨲ᩠ᨳᨶ᩠ᨶᩣᨾᩔ ᩋᩣᨿᩈ᩠ᨾᨲᩮᩣ ᩏᨸᩈᨾ᩠ᨸᨴᩤᨸᩮᨠ᩠ᨡᩮᩣ. ᩍᨲ᩠ᨳᨶ᩠ᨶᩣᨾᩮᩣ ᩈᩴᨥᩴ ᩏᨸᩈᨾ᩠ᨸᨴᩴ ᨿᩣᨧᨲᩥ ᩍᨲ᩠ᨳᨶ᩠ᨶᩣᨾᩮᨶ ᩏᨸᨩ᩠ᨫᩣᨿᩮᨶ. ᨿᨴᩥ ᩈᩴᨥᩔ ᨸᨲ᩠ᨲᨠᩃᩖᩴ, ᩈᩴᨥᩮᩣ ᩍᨲ᩠ᨳᨶ᩠ᨶᩣᨾᩴ ᩏᨸᩈᨾ᩠ᨸᩣᨴᩮᨿ᩠ᨿ ᩍᨲ᩠ᨳᨶ᩠ᨶᩣᨾᩮᨶ ᩏᨸᨩ᩠ᨫᩣᨿᩮᨶ. ᩑᩈᩣ ᨬᨲ᩠ᨲᩥ.
</Paragraph>

<Paragraph number="307" book="vi-maha">
ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩋᨿᩴ ᩍᨲ᩠ᨳᨶ᩠ᨶᩣᨾᩮᩣ ᩍᨲ᩠ᨳᨶ᩠ᨶᩣᨾᩔ ᩋᩣᨿᩈ᩠ᨾᨲᩮᩣ ᩏᨸᩈᨾ᩠ᨸᨴᩤᨸᩮᨠ᩠ᨡᩮᩣ. ᩍᨲ᩠ᨳᨶ᩠ᨶᩣᨾᩮᩣ ᩈᩴᨥᩴ ᩏᨸᩈᨾ᩠ᨸᨴᩴ ᨿᩣᨧᨲᩥ ᩍᨲ᩠ᨳᨶ᩠ᨶᩣᨾᩮᨶ ᩏᨸᨩ᩠ᨫᩣᨿᩮᨶ. ᩈᩴᨥᩮᩣ ᩍᨲ᩠ᨳᨶ᩠ᨶᩣᨾᩴ ᩏᨸᩈᨾ᩠ᨸᩣᨴᩮᨲᩥ ᩍᨲ᩠ᨳᨶ᩠ᨶᩣᨾᩮᨶ ᩏᨸᨩ᩠ᨫᩣᨿᩮᨶ. ᨿᩔᩣᨿᩈ᩠ᨾᨲᩮᩣ ᨡᨾᨲᩥ ᩍᨲ᩠ᨳᨶ᩠ᨶᩣᨾᩔ ᩏᨸᩈᨾ᩠ᨸᨴᩤ ᩍᨲ᩠ᨳᨶ᩠ᨶᩣᨾᩮᨶ ᩏᨸᨩ᩠ᨫᩣᨿᩮᨶ, ᩈᩮᩣ ᨲᩩᨱ᩠ᩉᩔ; ᨿᩔ ᨶᨠ᩠ᨡᨾᨲᩥ, ᩈᩮᩣ ᨽᩣᩈᩮᨿ᩠ᨿ.
</Paragraph>

<Paragraph number="308" book="vi-maha">
ᨴᩩᨲᩥᨿᨾ᩠ᨸᩥ ᩑᨲᨾᨲ᩠ᨳᩴ ᩅᨴᩤᨾᩥ …ᨸᩮ…  ᨲᨲᩥᨿᨾ᩠ᨸᩥ ᩑᨲᨾᨲ᩠ᨳᩴ ᩅᨴᩤᨾᩥ …ᨸᩮ… .
</Paragraph>

<Paragraph number="309" book="vi-maha">
ᩏᨸᩈᨾ᩠ᨸᨶ᩠ᨶᩮᩣ ᩈᩴᨥᩮᨶ ᩍᨲ᩠ᨳᨶ᩠ᨶᩣᨾᩮᩣ ᩍᨲ᩠ᨳᨶ᩠ᨶᩣᨾᩮᨶ ᩏᨸᨩ᩠ᨫᩣᨿᩮᨶ. ᨡᨾᨲᩥ ᩈᩴᨥᩔ, ᨲᩈ᩠ᨾᩣ ᨲᩩᨱ᩠ᩉᩦ, ᩑᩅᨾᩮᨲᩴ ᨵᩤᩁᨿᩣᨾᩦ’”ᨲᩥ.
</Paragraph>

</Division>
<Division number="73" book="vi-maha">

<Paragraph number="310" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩁᩣᨩᨣᩉᩮ ᨸᨱᩦᨲᩣᨶᩴ ᨽᨲ᩠ᨲᩣᨶᩴ ᨽᨲ᩠ᨲᨸᨭᩥᨸᩣᨭᩥ ᩋᨭ᩠ᨮᩥᨲᩣ ᩉᩮᩣᨲᩥ. ᩋᨳ ᨡᩮᩣ ᩋᨬ᩠ᨬᨲᩁᩔ ᨻᩕᩣᩉ᩠ᨾᨱᩔ ᩑᨲᨴᩉᩮᩣᩈᩥ—  “ᩍᨾᩮ ᨡᩮᩣ ᩈᨾᨱᩣ ᩈᨠ᩠ᨿᨸᩩᨲ᩠ᨲᩥᨿᩣ ᩈᩩᨡᩈᩦᩃᩣ ᩈᩩᨡᩈᨾᩣᨧᩣᩁᩣ, ᩈᩩᨽᩮᩣᨩᨶᩣᨶᩥ ᨽᩩᨬ᩠ᨩᩥᨲ᩠ᩅᩣ ᨶᩥᩅᩤᨲᩮᩈᩩ ᩈᨿᨶᩮᩈᩩ ᩈᨿᨶ᩠ᨲᩥ. ᨿᨶ᩠ᨶᩪᨶᩣᩉᩴ ᩈᨾᨱᩮᩈᩩ ᩈᨠ᩠ᨿᨸᩩᨲ᩠ᨲᩥᨿᩮᩈᩩ ᨸᨻ᩠ᨻᨩᩮᨿ᩠ᨿᨶ᩺”ᨲᩥ. ᩋᨳ ᨡᩮᩣ ᩈᩮᩣ ᨻᩕᩣᩉ᩠ᨾᨱᩮᩣ ᨽᩥᨠ᩠ᨡᩪ ᩏᨸᩈᩘᨠᨾᩥᨲ᩠ᩅᩣ ᨸᨻ᩠ᨻᨩ᩠ᨩᩴ ᨿᩣᨧᩥ. ᨲᩴ ᨽᩥᨠ᩠ᨡᩪ ᨸᨻ᩠ᨻᩣᨩᩮᩈᩩᩴ ᩏᨸᩈᨾ᩠ᨸᩣᨴᩮᩈᩩᩴ. ᨲᩈ᩠ᨾᩥᩴ ᨸᨻ᩠ᨻᨩᩥᨲᩮ ᨽᨲ᩠ᨲᨸᨭᩥᨸᩣᨭᩥ ᨡᩦᨿᩥᨲ᩠ᨳ. ᨽᩥᨠ᩠ᨡᩪ ᩑᩅᨾᩣᩉᩴᩈᩩ—  “ᩑᩉᩥ ᨴᩤᨶᩥ, ᩋᩣᩅᩩᩈᩮᩣ, ᨸᩥᨱ᩠ᨯᩣᨿ ᨧᩁᩥᩔᩣᨾᩣ”ᨲᩥ. ᩈᩮᩣ ᩑᩅᨾᩣᩉ—  “ᨶᩣᩉᩴ, ᩋᩣᩅᩩᩈᩮᩣ, ᩑᨲᩴᨠᩣᩁᨱᩣ ᨸᨻ᩠ᨻᨩᩥᨲᩮᩣ ᨸᩥᨱ᩠ᨯᩣᨿ ᨧᩁᩥᩔᩣᨾᩦᨲᩥ. ᩈᨧᩮ ᨾᩮ ᨴᩔᨳ ᨽᩩᨬ᩠ᨩᩥᩔᩣᨾᩥ, ᨶᩮᩣ ᨧᩮ ᨾᩮ ᨴᩔᨳ ᩅᩥᨻ᩠ᨽᨾᩥᩔᩣᨾᩦ”ᨲᩥ. “ᨠᩥᩴ ᨸᨶ ᨲ᩠ᩅᩴ, ᩋᩣᩅᩩᩈᩮᩣ, ᩏᨴᩁᩔ ᨠᩣᩁᨱᩣ ᨸᨻ᩠ᨻᨩᩥᨲᩮᩣ”ᨲᩥ? “ᩑᩅᨾᩣᩅᩩᩈᩮᩣ”ᨲᩥ. ᨿᩮ ᨲᩮ ᨽᩥᨠ᩠ᨡᩪ ᩋᨸ᩠ᨸᩥᨧ᩠ᨨᩣ …ᨸᩮ…  ᨲᩮ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᨽᩥᨠ᩠ᨡᩩ ᩑᩅᩴ ᩈ᩠ᩅᩣᨠ᩠ᨡᩣᨲᩮ ᨵᨾ᩠ᨾᩅᩥᨶᨿᩮ ᩏᨴᩁᩔ ᨠᩣᩁᨱᩣ ᨸᨻ᩠ᨻᨩᩥᩔᨲᩦ”ᨲᩥ.
</Paragraph>

<Paragraph number="311" book="vi-maha">
ᨲᩮ ᨽᩥᨠ᩠ᨡᩪ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ …ᨸᩮ…  “ᩈᨧ᩠ᨧᩴ ᨠᩥᩁ ᨲ᩠ᩅᩴ, ᨽᩥᨠ᩠ᨡᩩ, ᩏᨴᩁᩔ ᨠᩣᩁᨱᩣ ᨸᨻ᩠ᨻᨩᩥᨲᩮᩣ”ᨲᩥ? “ᩈᨧ᩠ᨧᩴ, ᨽᨣᩅᩤ”ᨲᩥ. ᩅᩥᨣᩁᩉᩥ ᨻᩩᨴ᩠ᨵᩮᩤ ᨽᨣᩅᩤ …ᨸᩮ…  ᨠᨳᨬ᩠ᩉᩥ ᨶᩣᨾ ᨲ᩠ᩅᩴ, ᨾᩮᩣᨥᨸᩩᩁᩥᩈ, ᩑᩅᩴ ᩈ᩠ᩅᩣᨠ᩠ᨡᩣᨲᩮ ᨵᨾ᩠ᨾᩅᩥᨶᨿᩮ ᩏᨴᩁᩔ ᨠᩣᩁᨱᩣ ᨸᨻ᩠ᨻᨩᩥᩔᩈᩥ. ᨶᩮᨲᩴ, ᨾᩮᩣᨥᨸᩩᩁᩥᩈ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ ᨸᩈᨶ᩠ᨶᩣᨶᩴ ᩅᩤ ᨽᩥᨿ᩠ᨿᩮᩣᨽᩣᩅᩤᨿ …ᨸᩮ…  ᩅᩥᨣᩁᩉᩥᨲ᩠ᩅᩣ …ᨸᩮ…  ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩏᨸᩈᨾ᩠ᨸᩣᨴᩮᨶ᩠ᨲᩮᨶ ᨧᨲ᩠ᨲᩣᩁᩮᩣ ᨶᩥᩔᨿᩮ ᩋᩣᨧᩥᨠ᩠ᨡᩥᨲᩩᩴ—  ᨸᩥᨱ᩠ᨯᩥᨿᩣᩃᩮᩣᨸᨽᩮᩣᨩᨶᩴ ᨶᩥᩔᩣᨿ ᨸᨻ᩠ᨻᨩ᩠ᨩᩣ, ᨲᨲ᩠ᨳ ᨲᩮ ᨿᩣᩅᨩᩦᩅᩴ ᩏᩔᩣᩉᩮᩣ ᨠᩁᨱᩦᨿᩮᩣ; ᩋᨲᩥᩁᩮᨠᩃᩣᨽᩮᩣ—  ᩈᩴᨥᨽᨲ᩠ᨲᩴ, ᩏᨴ᩠ᨴᩮᩈᨽᨲ᩠ᨲᩴ, ᨶᩥᨾᨶ᩠ᨲᨶᩴ, ᩈᩃᩣᨠᨽᨲ᩠ᨲᩴ, ᨸᨠ᩠ᨡᩥᨠᩴ, ᩏᨸᩮᩣᩈᨳᩥᨠᩴ, ᨸᩣᨭᩥᨸᨴᩥᨠᩴ. ᨸᩴᩈᩩᨠᩪᩃᨧᩦᩅᩁᩴ ᨶᩥᩔᩣᨿ ᨸᨻ᩠ᨻᨩ᩠ᨩᩣ, ᨲᨲ᩠ᨳ ᨲᩮ ᨿᩣᩅᨩᩦᩅᩴ ᩏᩔᩣᩉᩮᩣ ᨠᩁᨱᩦᨿᩮᩣ; ᩋᨲᩥᩁᩮᨠᩃᩣᨽᩮᩣ—  ᨡᩮᩣᨾᩴ, ᨠᨸ᩠ᨸᩣᩈᩥᨠᩴ, ᨠᩮᩣᩈᩮᨿ᩠ᨿᩴ, ᨠᨾ᩠ᨻᩃᩴ, ᩈᩣᨱᩴ, ᨽᩘᨣᩴ. ᩁᩩᨠ᩠ᨡᨾᩪᩃᩈᩮᨶᩣᩈᨶᩴ ᨶᩥᩔᩣᨿ ᨸᨻ᩠ᨻᨩ᩠ᨩᩣ, ᨲᨲ᩠ᨳ ᨲᩮ ᨿᩣᩅᨩᩦᩅᩴ ᩏᩔᩣᩉᩮᩣ ᨠᩁᨱᩦᨿᩮᩣ; ᩋᨲᩥᩁᩮᨠᩃᩣᨽᩮᩣ—  ᩅᩥᩉᩣᩁᩮᩣ, ᩋᨯ᩠ᨰᨿᩮᩣᨣᩮᩤ, ᨸᩣᩈᩣᨴᩮᩤ, ᩉᨾ᩠ᨾᩥᨿᩴ, ᨣᩩᩉᩣ. ᨸᩪᨲᩥᨾᩩᨲ᩠ᨲᨽᩮᩈᨩ᩠ᨩᩴ ᨶᩥᩔᩣᨿ ᨸᨻ᩠ᨻᨩ᩠ᨩᩣ, ᨲᨲ᩠ᨳ ᨲᩮ ᨿᩣᩅᨩᩦᩅᩴ ᩏᩔᩣᩉᩮᩣ ᨠᩁᨱᩦᨿᩮᩣ; ᩋᨲᩥᩁᩮᨠᩃᩣᨽᩮᩣ—  ᩈᨸ᩠ᨸᩥ, ᨶᩅᨶᩦᨲᩴ, ᨲᩮᩃᩴ, ᨾᨵᩩ, ᨹᩣᨱᩥᨲᨶ᩺”ᨲᩥ.

</Paragraph>
</Division>

<Paragraph number="312" type="center" book="vi-maha">
ᩏᨸᨩ᩠ᨫᩣᨿᩅᨲ᩠ᨲᨽᩣᨱᩅᩤᩁᩮᩣ ᨶᩥᨭ᩠ᨮᩥᨲᩮᩣ ᨸᨬ᩠ᨧᨾᩮᩣ.
</Paragraph>