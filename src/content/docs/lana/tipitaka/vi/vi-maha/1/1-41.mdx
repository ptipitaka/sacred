---
title: "1.41 ᩁᩣᩉᩩᩃᩅᨲ᩠ᨳᩩ"
tableOfContents: false
sidebar:
  order: 36
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="105" book="vi-maha">

<Paragraph number="465" book="vi-maha">
ᩋᨳ ᨡᩮᩣ ᨽᨣᩅᩤ ᩁᩣᨩᨣᩉᩮ ᨿᨳᩣᨽᩥᩁᨶ᩠ᨲᩴ ᩅᩥᩉᩁᩥᨲ᩠ᩅᩣ ᨿᩮᨶ ᨠᨸᩥᩃᩅᨲ᩠ᨳᩩ ᨲᩮᨶ ᨧᩣᩁᩥᨠᩴ ᨸᨠ᩠ᨠᩣᨾᩥ. ᩋᨶᩩᨸᩩᨻ᩠ᨻᩮᨶ ᨧᩣᩁᩥᨠᩴ ᨧᩁᨾᩣᨶᩮᩣ ᨿᩮᨶ ᨠᨸᩥᩃᩅᨲ᩠ᨳᩩ ᨲᨴᩅᩈᩁᩥ. ᨲᨲᩕ ᩈᩩᨴᩴ ᨽᨣᩅᩤ ᩈᨠ᩠ᨠᩮᩈᩩ ᩅᩥᩉᩁᨲᩥ ᨠᨸᩥᩃᩅᨲ᩠ᨳᩩᩈ᩠ᨾᩥᩴ ᨶᩥᨣᩕᩮᩤᨵᩤᩁᩣᨾᩮ. ᩋᨳ ᨡᩮᩣ ᨽᨣᩅᩤ ᨸᩩᨻ᩠ᨻᨱ᩠ᩉᩈᨾᨿᩴ ᨶᩥᩅᩤᩈᩮᨲ᩠ᩅᩣ ᨸᨲ᩠ᨲᨧᩦᩅᩁᨾᩣᨴᩤᨿ ᨿᩮᨶ ᩈᩩᨴ᩠ᨵᩮᩤᨴᨶᩔ ᩈᨠ᩠ᨠᩔ ᨶᩥᩅᩮᩈᨶᩴ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᨸᨬ᩠ᨬᨲ᩠ᨲᩮ ᩋᩣᩈᨶᩮ ᨶᩥᩈᩦᨴᩥ. ᩋᨳ ᨡᩮᩣ ᩁᩣᩉᩩᩃᨾᩣᨲᩣ ᨴᩮᩅᩦ ᩁᩣᩉᩩᩃᩴ ᨠᩩᨾᩣᩁᩴ ᩑᨲᨴᩅᩮᩤᨧ—  “ᩑᩈᩮᩣ ᨲᩮ, ᩁᩣᩉᩩᩃ, ᨸᩥᨲᩣ. ᨣᨧ᩠ᨨᩔᩩ, ᨴᩤᨿᨩ᩠ᨩᩴ ᨿᩣᨧᩣᩉᩦ”ᨲᩥ. ᩋᨳ ᨡᩮᩣ ᩁᩣᩉᩩᩃᩮᩣ ᨠᩩᨾᩣᩁᩮᩣ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᨽᨣᩅᨲᩮᩣ ᨸᩩᩁᨲᩮᩣ, ᩋᨭ᩠ᨮᩣᩈᩥ—  “ᩈᩩᨡᩣ ᨲᩮ, ᩈᨾᨱ, ᨨᩣᨿᩣ”ᨲᩥ. ᩋᨳ ᨡᩮᩣ ᨽᨣᩅᩤ ᩏᨭ᩠ᨮᩣᨿᩣᩈᨶᩣ ᨸᨠ᩠ᨠᩣᨾᩥ. ᩋᨳ ᨡᩮᩣ ᩁᩣᩉᩩᩃᩮᩣ ᨠᩩᨾᩣᩁᩮᩣ ᨽᨣᩅᨶ᩠ᨲᩴ ᨸᩥᨭ᩠ᨮᩥᨲᩮᩣ ᨸᩥᨭ᩠ᨮᩥᨲᩮᩣ ᩋᨶᩩᨻᨶ᩠ᨵᩥ—  “ᨴᩤᨿᨩ᩠ᨩᩴ ᨾᩮ, ᩈᨾᨱ, ᨴᩮᩉᩥ; ᨴᩤᨿᨩ᩠ᨩᩴ ᨾᩮ, ᩈᨾᨱ, ᨴᩮᩉᩦ”ᨲᩥ. ᩋᨳ ᨡᩮᩣ ᨽᨣᩅᩤ ᩋᩣᨿᩈ᩠ᨾᨶ᩠ᨲᩴ ᩈᩣᩁᩥᨸᩩᨲ᩠ᨲᩴ ᩋᩣᨾᨶ᩠ᨲᩮᩈᩥ—  “ᨲᩮᨶ ᩉᩥ ᨲ᩠ᩅᩴ, ᩈᩣᩁᩥᨸᩩᨲ᩠ᨲ, ᩁᩣᩉᩩᩃᩴ ᨠᩩᨾᩣᩁᩴ ᨸᨻ᩠ᨻᩣᨩᩮᩉᩦ”ᨲᩥ. “ᨠᨳᩣᩉᩴ, ᨽᨶ᩠ᨲᩮ, ᩁᩣᩉᩩᩃᩴ ᨠᩩᨾᩣᩁᩴ ᨸᨻ᩠ᨻᩣᨩᩮᨾᩦ”ᨲᩥ?
</Paragraph>

<Paragraph number="466" book="vi-maha">
ᩋᨳ ᨡᩮᩣ ᨽᨣᩅᩤ ᩑᨲᩈ᩠ᨾᩥᩴ ᨶᩥᨴᩤᨶᩮ ᩑᨲᩈ᩠ᨾᩥᩴ ᨸᨠᩁᨱᩮ ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨲᩦᩉᩥ ᩈᩁᨱᨣᨾᨶᩮᩉᩥ ᩈᩣᨾᨱᩮᩁᨸᨻ᩠ᨻᨩ᩠ᨩᩴ. ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᨸᨻ᩠ᨻᩣᨩᩮᨲᨻ᩠ᨻᩮᩣ—  ᨸᨮᨾᩴ ᨠᩮᩈᨾᩔᩩᩴ ᩒᩉᩣᩁᩣᨸᩮᨲ᩠ᩅᩣ ᨠᩣᩈᩣᨿᩣᨶᩥ ᩅᨲ᩠ᨳᩣᨶᩥ ᩋᨧ᩠ᨨᩣᨴᩤᨸᩮᨲ᩠ᩅᩣ ᩑᨠᩴᩈᩴ ᩏᨲ᩠ᨲᩁᩣᩈᩘᨣᩴ ᨠᩣᩁᩣᨸᩮᨲ᩠ᩅᩣ ᨽᩥᨠ᩠ᨡᩪᨶᩴ ᨸᩣᨴᩮ ᩅᨶ᩠ᨴᩣᨸᩮᨲ᩠ᩅᩣ ᩏᨠ᩠ᨠᩩᨭᩥᨠᩴ ᨶᩥᩈᩦᨴᩤᨸᩮᨲ᩠ᩅᩣ ᩋᨬ᩠ᨩᩃᩥᩴ ᨸᨣ᩠ᨣᨱ᩠ᩉᩣᨸᩮᨲ᩠ᩅᩣ ‘ᩑᩅᩴ ᩅᨴᩮᩉᩦ’ᨲᩥ ᩅᨲ᩠ᨲᨻ᩠ᨻᩮᩣ—
</Paragraph>

<Paragraph number="467" type="verses" book="vi-maha">
_‘ᨻᩩᨴ᩠ᨵᩴ ᩈᩁᨱᩴ ᨣᨧ᩠ᨨᩣᨾᩥ,_  
_ᨵᨾ᩠ᨾᩴ ᩈᩁᨱᩴ ᨣᨧ᩠ᨨᩣᨾᩥ,_  
_ᩈᩴᨥᩴ ᩈᩁᨱᩴ ᨣᨧ᩠ᨨᩣᨾᩥ._  

</Paragraph>

<Paragraph number="468" type="verses" book="vi-maha">
_ᨴᩩᨲᩥᨿᨾ᩠ᨸᩥ ᨻᩩᨴ᩠ᨵᩴ ᩈᩁᨱᩴ ᨣᨧ᩠ᨨᩣᨾᩥ,_  
_ᨴᩩᨲᩥᨿᨾ᩠ᨸᩥ ᨵᨾ᩠ᨾᩴ ᩈᩁᨱᩴ ᨣᨧ᩠ᨨᩣᨾᩥ,_  
_ᨴᩩᨲᩥᨿᨾ᩠ᨸᩥ ᩈᩴᨥᩴ ᩈᩁᨱᩴ ᨣᨧ᩠ᨨᩣᨾᩥ._  

</Paragraph>

<Paragraph number="469" type="verses" book="vi-maha">
_ᨲᨲᩥᨿᨾ᩠ᨸᩥ ᨻᩩᨴ᩠ᨵᩴ ᩈᩁᨱᩴ ᨣᨧ᩠ᨨᩣᨾᩥ,_  
_ᨲᨲᩥᨿᨾ᩠ᨸᩥ ᨵᨾ᩠ᨾᩴ ᩈᩁᨱᩴ ᨣᨧ᩠ᨨᩣᨾᩥ,_  
_ᨲᨲᩥᨿᨾ᩠ᨸᩥ ᩈᩴᨥᩴ ᩈᩁᨱᩴ ᨣᨧ᩠ᨨᩣᨾᩦ’ᨲᩥ._  

</Paragraph>

<Paragraph number="470" book="vi-maha">
ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩍᨾᩮᩉᩥ ᨲᩦᩉᩥ ᩈᩁᨱᨣᨾᨶᩮᩉᩥ ᩈᩣᨾᨱᩮᩁᨸᨻ᩠ᨻᨩ᩠ᨩᨶ᩺”ᨲᩥ. ᩋᨳ ᨡᩮᩣ ᩋᩣᨿᩈ᩠ᨾᩣ ᩈᩣᩁᩥᨸᩩᨲ᩠ᨲᩮᩣ ᩁᩣᩉᩩᩃᩴ ᨠᩩᨾᩣᩁᩴ ᨸᨻ᩠ᨻᩣᨩᩮᩈᩥ.
</Paragraph>

<Paragraph number="471" book="vi-maha">
ᩋᨳ ᨡᩮᩣ ᩈᩩᨴ᩠ᨵᩮᩤᨴᨶᩮᩣ ᩈᨠ᩠ᨠᩮᩣ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᨶᩥᩈᩦᨴᩥ. ᩑᨠᨾᨶ᩠ᨲᩴ ᨶᩥᩈᩥᨶ᩠ᨶᩮᩣ ᨡᩮᩣ ᩈᩩᨴ᩠ᨵᩮᩤᨴᨶᩮᩣ ᩈᨠ᩠ᨠᩮᩣ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᩑᨠᩣᩉᩴ, ᨽᨶ᩠ᨲᩮ, ᨽᨣᩅᨶ᩠ᨲᩴ ᩅᩁᩴ ᨿᩣᨧᩣᨾᩦ”ᨲᩥ. “ᩋᨲᩥᨠ᩠ᨠᨶ᩠ᨲᩅᩁᩣ ᨡᩮᩣ, ᨣᩮᩤᨲᨾ, ᨲᨳᩣᨣᨲᩣ”ᨲᩥ. “ᨿᨬ᩠ᨧ, ᨽᨶ᩠ᨲᩮ, ᨠᨸ᩠ᨸᨲᩥ, ᨿᨬ᩠ᨧ ᩋᨶᩅᨩ᩠ᨩᨶ᩺”ᨲᩥ. “ᩅᨴᩮᩉᩥ, ᨣᩮᩤᨲᨾᩣ”ᨲᩥ. “ᨽᨣᩅᨲᩥ ᨾᩮ, ᨽᨶ᩠ᨲᩮ, ᨸᨻ᩠ᨻᨩᩥᨲᩮ ᩋᨶᨸ᩠ᨸᨠᩴ ᨴᩩᨠ᩠ᨡᩴ ᩋᩉᩮᩣᩈᩥ, ᨲᨳᩣ ᨶᨶ᩠ᨴᩮ, ᩋᨵᩥᨾᨲ᩠ᨲᩴ ᩁᩣᩉᩩᩃᩮ. ᨸᩩᨲ᩠ᨲᨸᩮᨾᩴ, ᨽᨶ᩠ᨲᩮ, ᨨᩅᩥᩴ ᨨᩥᨶ᩠ᨴᨲᩥ, ᨨᩅᩥᩴ ᨨᩮᨲ᩠ᩅᩣ ᨧᨾ᩠ᨾᩴ ᨨᩥᨶ᩠ᨴᨲᩥ, ᨧᨾ᩠ᨾᩴ ᨨᩮᨲ᩠ᩅᩣ ᨾᩴᩈᩴ ᨨᩥᨶ᩠ᨴᨲᩥ, ᨾᩴᩈᩴ ᨨᩮᨲ᩠ᩅᩣ ᨶ᩠ᩉᩣᩁᩩᩴ ᨨᩥᨶ᩠ᨴᨲᩥ, ᨶ᩠ᩉᩣᩁᩩᩴ ᨨᩮᨲ᩠ᩅᩣ ᩋᨭ᩠ᨮᩥᩴ ᨨᩥᨶ᩠ᨴᨲᩥ, ᩋᨭ᩠ᨮᩥᩴ ᨨᩮᨲ᩠ᩅᩣ ᩋᨭ᩠ᨮᩥᨾᩥᨬ᩠ᨩᩴ ᩋᩣᩉᨧ᩠ᨧ ᨲᩥᨭ᩠ᨮᨲᩥ. ᩈᩣᨵᩩ, ᨽᨶ᩠ᨲᩮ, ᩋᨿ᩠ᨿᩣ ᩋᨶᨶᩩᨬ᩠ᨬᩣᨲᩴ ᨾᩣᨲᩣᨸᩥᨲᩪᩉᩥ ᨸᩩᨲ᩠ᨲᩴ ᨶ ᨸᨻ᩠ᨻᩣᨩᩮᨿ᩠ᨿᩩᨶ᩺”ᨲᩥ. ᩋᨳ ᨡᩮᩣ ᨽᨣᩅᩤ ᩈᩩᨴ᩠ᨵᩮᩤᨴᨶᩴ ᩈᨠ᩠ᨠᩴ ᨵᨾ᩠ᨾᩥᨿᩣ ᨠᨳᩣᨿ ᩈᨶ᩠ᨴᩔᩮᩈᩥ ᩈᨾᩣᨴᨸᩮᩈᩥ ᩈᨾᩩᨲ᩠ᨲᩮᨩᩮᩈᩥ ᩈᨾ᩠ᨸᩉᩴᩈᩮᩈᩥ. ᩋᨳ ᨡᩮᩣ ᩈᩩᨴ᩠ᨵᩮᩤᨴᨶᩮᩣ ᩈᨠ᩠ᨠᩮᩣ ᨽᨣᩅᨲᩣ ᨵᨾ᩠ᨾᩥᨿᩣ ᨠᨳᩣᨿ ᩈᨶ᩠ᨴᩔᩥᨲᩮᩣ ᩈᨾᩣᨴᨸᩥᨲᩮᩣ ᩈᨾᩩᨲ᩠ᨲᩮᨩᩥᨲᩮᩣ ᩈᨾ᩠ᨸᩉᩴᩈᩥᨲᩮᩣ ᩏᨭ᩠ᨮᩣᨿᩣᩈᨶᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᨸᨴᨠ᩠ᨡᩥᨱᩴ ᨠᨲ᩠ᩅᩣ ᨸᨠ᩠ᨠᩣᨾᩥ. ᩋᨳ ᨡᩮᩣ ᨽᨣᩅᩤ ᩑᨲᩈ᩠ᨾᩥᩴ ᨶᩥᨴᩤᨶᩮ ᩑᨲᩈ᩠ᨾᩥᩴ ᨸᨠᩁᨱᩮ ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᨶ, ᨽᩥᨠ᩠ᨡᩅᩮ, ᩋᨶᨶᩩᨬ᩠ᨬᩣᨲᩮᩣ ᨾᩣᨲᩣᨸᩥᨲᩪᩉᩥ ᨸᩩᨲ᩠ᨲᩮᩣ ᨸᨻ᩠ᨻᩣᨩᩮᨲᨻ᩠ᨻᩮᩣ. ᨿᩮᩣ ᨸᨻ᩠ᨻᩣᨩᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>

<Paragraph number="472" book="vi-maha">
ᩋᨳ ᨡᩮᩣ ᨽᨣᩅᩤ ᨠᨸᩥᩃᩅᨲ᩠ᨳᩩᩈ᩠ᨾᩥᩴ ᨿᨳᩣᨽᩥᩁᨶ᩠ᨲᩴ ᩅᩥᩉᩁᩥᨲ᩠ᩅᩣ ᨿᩮᨶ ᩈᩣᩅᨲ᩠ᨳᩥ ᨲᩮᨶ ᨧᩣᩁᩥᨠᩴ ᨸᨠ᩠ᨠᩣᨾᩥ. ᩋᨶᩩᨸᩩᨻ᩠ᨻᩮᨶ ᨧᩣᩁᩥᨠᩴ ᨧᩁᨾᩣᨶᩮᩣ ᨿᩮᨶ ᩈᩣᩅᨲ᩠ᨳᩥ ᨲᨴᩅᩈᩁᩥ. ᨲᨲᩕ ᩈᩩᨴᩴ ᨽᨣᩅᩤ ᩈᩣᩅᨲ᩠ᨳᩥᨿᩴ ᩅᩥᩉᩁᨲᩥ ᨩᩮᨲᩅᨶᩮ ᩋᨶᩣᨳᨸᩥᨱ᩠ᨯᩥᨠᩔ ᩋᩣᩁᩣᨾᩮ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᩣᨿᩈ᩠ᨾᨲᩮᩣ ᩈᩣᩁᩥᨸᩩᨲ᩠ᨲᩔ ᩏᨸᨭ᩠ᨮᩣᨠᨠᩩᩃᩴ ᩋᩣᨿᩈ᩠ᨾᨲᩮᩣ ᩈᩣᩁᩥᨸᩩᨲ᩠ᨲᩔ ᩈᨶ᩠ᨲᩥᨠᩮ ᨴᩤᩁᨠᩴ ᨸᩣᩉᩮᩈᩥ—  “ᩍᨾᩴ ᨴᩤᩁᨠᩴ ᨳᩮᩁᩮᩣ ᨸᨻ᩠ᨻᩣᨩᩮᨲᩪ”ᨲᩥ. ᩋᨳ ᨡᩮᩣ ᩋᩣᨿᩈ᩠ᨾᨲᩮᩣ ᩈᩣᩁᩥᨸᩩᨲ᩠ᨲᩔ ᩑᨲᨴᩉᩮᩣᩈᩥ—  “ᨽᨣᩅᨲᩣ ᨸᨬ᩠ᨬᨲ᩠ᨲᩴ—  ‘ᨶ ᩑᨠᩮᨶ ᨴ᩠ᩅᩮ ᩈᩣᨾᨱᩮᩁᩣ ᩏᨸᨭ᩠ᨮᩣᨸᩮᨲᨻ᩠ᨻᩣ’ᨲᩥ. ᩋᨿᨬ᩠ᨧ ᨾᩮ ᩁᩣᩉᩩᩃᩮᩣ ᩈᩣᨾᨱᩮᩁᩮᩣ. ᨠᨳᩴ ᨶᩩ ᨡᩮᩣ ᨾᨿᩣ ᨸᨭᩥᨸᨩ᩠ᨩᩥᨲᨻ᩠ᨻᨶ᩺”ᨲᩥ? ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩥ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨻ᩠ᨿᨲ᩠ᨲᩮᨶ ᨽᩥᨠ᩠ᨡᩩᨶᩣ ᨸᨭᩥᨻᩃᩮᨶ ᩑᨠᩮᨶ ᨴ᩠ᩅᩮ ᩈᩣᨾᨱᩮᩁᩮ ᩏᨸᨭ᩠ᨮᩣᨸᩮᨲᩩᩴ, ᨿᩣᩅᨲᨠᩮ ᩅᩤ ᨸᨶ ᩏᩔᩉᨲᩥ ᩒᩅᨴᩥᨲᩩᩴ ᩋᨶᩩᩈᩣᩈᩥᨲᩩᩴ ᨲᩣᩅᨲᨠᩮ ᩏᨸᨭ᩠ᨮᩣᨸᩮᨲᩩᨶ᩺”ᨲᩥ.
</Paragraph>
</Division>