---
title: "1.36 ᩏᨸᩣᩃᩥᨴᩤᩁᨠᩅᨲ᩠ᨳᩩ"
tableOfContents: false
sidebar:
  order: 30
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="99" book="vi-maha">

<Paragraph number="437" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩁᩣᨩᨣᩉᩮ ᩈᨲ᩠ᨲᩁᩈᩅᨣ᩠ᨣᩥᨿᩣ ᨴᩤᩁᨠᩣ ᩈᩉᩣᨿᨠᩣ ᩉᩮᩣᨶ᩠ᨲᩥ. ᩏᨸᩣᩃᩥᨴᩤᩁᨠᩮᩣ ᨲᩮᩈᩴ ᨸᩣᨾᩮᩣᨠ᩠ᨡᩮᩣ ᩉᩮᩣᨲᩥ. ᩋᨳ ᨡᩮᩣ ᩏᨸᩣᩃᩥᩔ ᨾᩣᨲᩣᨸᩥᨲᩪᨶᩴ ᩑᨲᨴᩉᩮᩣᩈᩥ—  “ᨠᩮᨶ ᨶᩩ ᨡᩮᩣ ᩏᨸᩣᨿᩮᨶ ᩏᨸᩣᩃᩥ ᩋᨾ᩠ᩉᩣᨠᩴ ᩋᨧ᩠ᨧᨿᩮᨶ ᩈᩩᨡᨬ᩠ᨧ ᨩᩦᩅᩮᨿ᩠ᨿ, ᨶ ᨧ ᨠᩥᩃᨾᩮᨿ᩠ᨿᩣ”ᨲᩥ? ᩋᨳ ᨡᩮᩣ ᩏᨸᩣᩃᩥᩔ ᨾᩣᨲᩣᨸᩥᨲᩪᨶᩴ ᩑᨲᨴᩉᩮᩣᩈᩥ—  “ᩈᨧᩮ ᨡᩮᩣ ᩏᨸᩣᩃᩥ ᩃᩮᨡᩴ ᩈᩥᨠ᩠ᨡᩮᨿ᩠ᨿ, ᩑᩅᩴ ᨡᩮᩣ ᩏᨸᩣᩃᩥ ᩋᨾ᩠ᩉᩣᨠᩴ ᩋᨧ᩠ᨧᨿᩮᨶ ᩈᩩᨡᨬ᩠ᨧ ᨩᩦᩅᩮᨿ᩠ᨿ, ᨶ ᨧ ᨠᩥᩃᨾᩮᨿ᩠ᨿᩣ”ᨲᩥ. ᩋᨳ ᨡᩮᩣ ᩏᨸᩣᩃᩥᩔ ᨾᩣᨲᩣᨸᩥᨲᩪᨶᩴ ᩑᨲᨴᩉᩮᩣᩈᩥ—  “ᩈᨧᩮ ᨡᩮᩣ ᩏᨸᩣᩃᩥ ᩃᩮᨡᩴ ᩈᩥᨠ᩠ᨡᩥᩔᨲᩥ, ᩋᩘᨣᩩᩃᩥᨿᩮᩣ ᨴᩩᨠ᩠ᨡᩣ ᨽᩅᩥᩔᨶ᩠ᨲᩥ. ᩈᨧᩮ ᨡᩮᩣ ᩏᨸᩣᩃᩥ ᨣᨱᨶᩴ ᩈᩥᨠ᩠ᨡᩮᨿ᩠ᨿ, ᩑᩅᩴ ᨡᩮᩣ ᩏᨸᩣᩃᩥ ᩋᨾ᩠ᩉᩣᨠᩴ ᩋᨧ᩠ᨧᨿᩮᨶ ᩈᩩᨡᨬ᩠ᨧ ᨩᩦᩅᩮᨿ᩠ᨿ, ᨶ ᨧ ᨠᩥᩃᨾᩮᨿ᩠ᨿᩣ”ᨲᩥ. ᩋᨳ ᨡᩮᩣ ᩏᨸᩣᩃᩥᩔ ᨾᩣᨲᩣᨸᩥᨲᩪᨶᩴ ᩑᨲᨴᩉᩮᩣᩈᩥ—  “ᩈᨧᩮ ᨡᩮᩣ ᩏᨸᩣᩃᩥ ᨣᨱᨶᩴ ᩈᩥᨠ᩠ᨡᩥᩔᨲᩥ, ᩏᩁᩔ ᨴᩩᨠ᩠ᨡᩮᩣ ᨽᩅᩥᩔᨲᩥ. ᩈᨧᩮ ᨡᩮᩣ ᩏᨸᩣᩃᩥ ᩁᩪᨸᩴ ᩈᩥᨠ᩠ᨡᩮᨿ᩠ᨿ, ᩑᩅᩴ ᨡᩮᩣ ᩏᨸᩣᩃᩥ ᩋᨾ᩠ᩉᩣᨠᩴ ᩋᨧ᩠ᨧᨿᩮᨶ ᩈᩩᨡᨬ᩠ᨧ ᨩᩦᩅᩮᨿ᩠ᨿ, ᨶ ᨧ ᨠᩥᩃᨾᩮᨿ᩠ᨿᩣ”ᨲᩥ. ᩋᨳ ᨡᩮᩣ ᩏᨸᩣᩃᩥᩔ ᨾᩣᨲᩣᨸᩥᨲᩪᨶᩴ ᩑᨲᨴᩉᩮᩣᩈᩥ—  “ᩈᨧᩮ ᨡᩮᩣ ᩏᨸᩣᩃᩥ ᩁᩪᨸᩴ ᩈᩥᨠ᩠ᨡᩥᩔᨲᩥ, ᩋᨠ᩠ᨡᩦᨶᩥ ᨴᩩᨠ᩠ᨡᩣ ᨽᩅᩥᩔᨶ᩠ᨲᩥ. ᩍᨾᩮ ᨡᩮᩣ ᩈᨾᨱᩣ ᩈᨠ᩠ᨿᨸᩩᨲ᩠ᨲᩥᨿᩣ ᩈᩩᨡᩈᩦᩃᩣ ᩈᩩᨡᩈᨾᩣᨧᩣᩁᩣ, ᩈᩩᨽᩮᩣᨩᨶᩣᨶᩥ ᨽᩩᨬ᩠ᨩᩥᨲ᩠ᩅᩣ ᨶᩥᩅᩤᨲᩮᩈᩩ ᩈᨿᨶᩮᩈᩩ ᩈᨿᨶ᩠ᨲᩥ. ᩈᨧᩮ ᨡᩮᩣ ᩏᨸᩣᩃᩥ ᩈᨾᨱᩮᩈᩩ ᩈᨠ᩠ᨿᨸᩩᨲ᩠ᨲᩥᨿᩮᩈᩩ ᨸᨻ᩠ᨻᨩᩮᨿ᩠ᨿ, ᩑᩅᩴ ᨡᩮᩣ ᩏᨸᩣᩃᩥ ᩋᨾ᩠ᩉᩣᨠᩴ ᩋᨧ᩠ᨧᨿᩮᨶ ᩈᩩᨡᨬ᩠ᨧ ᨩᩦᩅᩮᨿ᩠ᨿ, ᨶ ᨧ ᨠᩥᩃᨾᩮᨿ᩠ᨿᩣ”ᨲᩥ.
</Paragraph>

<Paragraph number="438" book="vi-maha">
ᩋᩔᩮᩣᩈᩥ ᨡᩮᩣ ᩏᨸᩣᩃᩥᨴᩤᩁᨠᩮᩣ ᨾᩣᨲᩣᨸᩥᨲᩪᨶᩴ ᩍᨾᩴ ᨠᨳᩣᩈᩃᩖᩣᨸᩴ. ᩋᨳ ᨡᩮᩣ ᩏᨸᩣᩃᩥᨴᩤᩁᨠᩮᩣ ᨿᩮᨶ ᨲᩮ ᨴᩤᩁᨠᩣ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᨲᩮ ᨴᩤᩁᨠᩮ ᩑᨲᨴᩅᩮᩤᨧ—  “ᩑᨳ ᨾᨿᩴ, ᩋᨿ᩠ᨿᩣ, ᩈᨾᨱᩮᩈᩩ ᩈᨠ᩠ᨿᨸᩩᨲ᩠ᨲᩥᨿᩮᩈᩩ ᨸᨻ᩠ᨻᨩᩥᩔᩣᨾᩣ”ᨲᩥ. “ᩈᨧᩮ ᨡᩮᩣ ᨲ᩠ᩅᩴ, ᩋᨿ᩠ᨿ, ᨸᨻ᩠ᨻᨩᩥᩔᩈᩥ, ᩑᩅᩴ ᨾᨿᨾ᩠ᨸᩥ ᨸᨻ᩠ᨻᨩᩥᩔᩣᨾᩣ”ᨲᩥ. ᩋᨳ ᨡᩮᩣ ᨲᩮ ᨴᩤᩁᨠᩣ ᩑᨠᨾᩮᨠᩔ ᨾᩣᨲᩣᨸᩥᨲᩁᩮᩣ ᩏᨸᩈᩘᨠᨾᩥᨲ᩠ᩅᩣ ᩑᨲᨴᩅᩮᩤᨧᩩᩴ—  “ᩋᨶᩩᨩᩣᨶᩣᨳ ᨾᩴ ᩋᨣᩤᩁᩈ᩠ᨾᩣ ᩋᨶᩣᨣᩤᩁᩥᨿᩴ ᨸᨻ᩠ᨻᨩ᩠ᨩᩣᨿᩣ”ᨲᩥ. ᩋᨳ ᨡᩮᩣ ᨲᩮᩈᩴ ᨴᩤᩁᨠᩣᨶᩴ ᨾᩣᨲᩣᨸᩥᨲᩁᩮᩣ—  “ᩈᨻ᩠ᨻᩮᨸᩥᨾᩮ ᨴᩤᩁᨠᩣ ᩈᨾᩣᨶᨧ᩠ᨨᨶ᩠ᨴᩣ ᨠᩃ᩠ᨿᩣᨱᩣᨵᩥᨸ᩠ᨸᩣᨿᩣ”ᨲᩥ—  ᩋᨶᩩᨩᩣᨶᩥᩴᩈᩩ. ᨲᩮ ᨽᩥᨠ᩠ᨡᩪ ᩏᨸᩈᩘᨠᨾᩥᨲ᩠ᩅᩣ ᨸᨻ᩠ᨻᨩ᩠ᨩᩴ ᨿᩣᨧᩥᩴᩈᩩ. ᨲᩮ ᨽᩥᨠ᩠ᨡᩪ ᨸᨻ᩠ᨻᩣᨩᩮᩈᩩᩴ ᩏᨸᩈᨾ᩠ᨸᩣᨴᩮᩈᩩᩴ. ᨲᩮ ᩁᨲ᩠ᨲᩥᨿᩣ ᨸᨧ᩠ᨧᩪᩈᩈᨾᨿᩴ ᨸᨧ᩠ᨧᩩᨭ᩠ᨮᩣᨿ ᩁᩮᩣᨴᨶ᩠ᨲᩥ—  “ᨿᩣᨣᩩᩴ ᨴᩮᨳ, ᨽᨲ᩠ᨲᩴ ᨴᩮᨳ, ᨡᩣᨴᨶᩦᨿᩴ ᨴᩮᨳᩣ”ᨲᩥ. ᨽᩥᨠ᩠ᨡᩪ ᩑᩅᨾᩣᩉᩴᩈᩩ—  “ᩋᩣᨣᨾᩮᨳ, ᩋᩣᩅᩩᩈᩮᩣ, ᨿᩣᩅ ᩁᨲ᩠ᨲᩥ ᩅᩥᨽᩣᨿᨲᩥ. ᩈᨧᩮ ᨿᩣᨣᩩ ᨽᩅᩥᩔᨲᩥ ᨸᩥᩅᩥᩔᨳ, ᩈᨧᩮ ᨽᨲ᩠ᨲᩴ ᨽᩅᩥᩔᨲᩥ ᨽᩩᨬ᩠ᨩᩥᩔᨳ, ᩈᨧᩮ ᨡᩣᨴᨶᩦᨿᩴ ᨽᩅᩥᩔᨲᩥ ᨡᩣᨴᩥᩔᨳ; ᨶᩮᩣ ᨧᩮ ᨽᩅᩥᩔᨲᩥ ᨿᩣᨣᩩ ᩅᩤ ᨽᨲ᩠ᨲᩴ ᩅᩤ ᨡᩣᨴᨶᩦᨿᩴ ᩅᩤ, ᨸᩥᨱ᩠ᨯᩣᨿ ᨧᩁᩥᨲ᩠ᩅᩣ ᨽᩩᨬ᩠ᨩᩥᩔᨳᩣ”ᨲᩥ. ᩑᩅᨾ᩠ᨸᩥ ᨡᩮᩣ ᨲᩮ ᨽᩥᨠ᩠ᨡᩪ ᨽᩥᨠ᩠ᨡᩪᩉᩥ ᩅᩩᨧ᩠ᨧᨾᩣᨶᩣ ᩁᩮᩣᨴᨶ᩠ᨲᩥᨿᩮᩅ “ᨿᩣᨣᩩᩴ ᨴᩮᨳ, ᨽᨲ᩠ᨲᩴ ᨴᩮᨳ, ᨡᩣᨴᨶᩦᨿᩴ ᨴᩮᨳᩣ”ᨲᩥ; ᩈᩮᨶᩣᩈᨶᩴ ᩏᩉᨴᨶ᩠ᨲᩥᨸᩥ ᩏᨾ᩠ᨾᩥᩉᨶ᩠ᨲᩥᨸᩥ.
</Paragraph>

<Paragraph number="439" book="vi-maha">
ᩋᩔᩮᩣᩈᩥ ᨡᩮᩣ ᨽᨣᩅᩤ ᩁᨲ᩠ᨲᩥᨿᩣ ᨸᨧ᩠ᨧᩪᩈᩈᨾᨿᩴ ᨸᨧ᩠ᨧᩩᨭ᩠ᨮᩣᨿ ᨴᩤᩁᨠᩈᨴ᩠ᨴᩴ. ᩈᩩᨲ᩠ᩅᩣᨶ ᩋᩣᨿᩈ᩠ᨾᨶ᩠ᨲᩴ ᩋᩣᨶᨶ᩠ᨴᩴ ᩋᩣᨾᨶ᩠ᨲᩮᩈᩥ—  “ᨠᩥᩴ ᨶᩩ ᨡᩮᩣ ᩈᩮᩣ, ᩋᩣᨶᨶ᩠ᨴ, ᨴᩤᩁᨠᩈᨴ᩠ᨴᩮᩤ”ᨲᩥ? ᩋᨳ ᨡᩮᩣ ᩋᩣᨿᩈ᩠ᨾᩣ ᩋᩣᨶᨶ᩠ᨴᩮᩣ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩥ …ᨸᩮ…  “ᩈᨧ᩠ᨧᩴ ᨠᩥᩁ, ᨽᩥᨠ᩠ᨡᩅᩮ, ᨽᩥᨠ᩠ᨡᩪ ᨩᩣᨶᩴ ᩐᨶᩅᩦᩈᨲᩥᩅᩔᩴ ᨸᩩᨣ᩠ᨣᩃᩴ ᩏᨸᩈᨾ᩠ᨸᩣᨴᩮᨶ᩠ᨲᩦ”ᨲᩥ? “ᩈᨧ᩠ᨧᩴ, ᨽᨣᩅᩤ”ᨲᩥ. ᩅᩥᨣᩁᩉᩥ ᨻᩩᨴ᩠ᨵᩮᩤ ᨽᨣᩅᩤ …ᨸᩮ…  ᨠᨳᨬ᩠ᩉᩥ ᨶᩣᨾ ᨲᩮ, ᨽᩥᨠ᩠ᨡᩅᩮ, ᨾᩮᩣᨥᨸᩩᩁᩥᩈᩣ ᨩᩣᨶᩴ ᩐᨶᩅᩦᩈᨲᩥᩅᩔᩴ ᨸᩩᨣ᩠ᨣᩃᩴ ᩏᨸᩈᨾ᩠ᨸᩣᨴᩮᩔᨶ᩠ᨲᩥ. ᩐᨶᩅᩦᩈᨲᩥᩅᩔᩮᩣ, ᨽᩥᨠ᩠ᨡᩅᩮ, ᨸᩩᨣ᩠ᨣᩃᩮᩣ ᩋᨠ᩠ᨡᨾᩮᩣ ᩉᩮᩣᨲᩥ ᩈᩦᨲᩔ ᩏᨱ᩠ᩉᩔ ᨩᩥᨥᨧ᩠ᨨᩣᨿ ᨸᩥᨸᩣᩈᩣᨿ ᨯᩴᩈᨾᨠᩈᩅᩤᨲᩣᨲᨸᩈᩁᩦᩈᨸᩈᨾ᩠ᨹᩔᩣᨶᩴ ᨴᩩᩁᩩᨲ᩠ᨲᩣᨶᩴ ᨴᩩᩁᩣᨣᨲᩣᨶᩴ ᩅᨧᨶᨸᨳᩣᨶᩴ ᩏᨸ᩠ᨸᨶ᩠ᨶᩣᨶᩴ ᩈᩣᩁᩦᩁᩥᨠᩣᨶᩴ ᩅᩮᨴᨶᩣᨶᩴ ᨴᩩᨠ᩠ᨡᩣᨶᩴ ᨲᩥᨻ᩠ᨻᩣᨶᩴ ᨡᩁᩣᨶᩴ ᨠᨭᩩᨠᩣᨶᩴ ᩋᩈᩣᨲᩣᨶᩴ ᩋᨾᨶᩣᨸᩣᨶᩴ ᨸᩣᨱᩉᩁᩣᨶᩴ ᩋᨶᨵᩥᩅᩤᩈᨠᨩᩣᨲᩥᨠᩮᩣ ᩉᩮᩣᨲᩥ. ᩅᩦᩈᨲᩥᩅᩔᩮᩣᩅ ᨡᩮᩣ, ᨽᩥᨠ᩠ᨡᩅᩮ, ᨸᩩᨣ᩠ᨣᩃᩮᩣ ᨡᨾᩮᩣ ᩉᩮᩣᨲᩥ ᩈᩦᨲᩔ ᩏᨱ᩠ᩉᩔ ᨩᩥᨥᨧ᩠ᨨᩣᨿ ᨸᩥᨸᩣᩈᩣᨿ ᨯᩴᩈᨾᨠᩈᩅᩤᨲᩣᨲᨸᩈᩁᩦᩈᨸᩈᨾ᩠ᨹᩔᩣᨶᩴ ᨴᩩᩁᩩᨲ᩠ᨲᩣᨶᩴ ᨴᩩᩁᩣᨣᨲᩣᨶᩴ ᩅᨧᨶᨸᨳᩣᨶᩴ, ᩏᨸ᩠ᨸᨶ᩠ᨶᩣᨶᩴ ᩈᩣᩁᩦᩁᩥᨠᩣᨶᩴ ᩅᩮᨴᨶᩣᨶᩴ ᨴᩩᨠ᩠ᨡᩣᨶᩴ ᨲᩥᨻ᩠ᨻᩣᨶᩴ ᨡᩁᩣᨶᩴ ᨠᨭᩩᨠᩣᨶᩴ ᩋᩈᩣᨲᩣᨶᩴ ᩋᨾᨶᩣᨸᩣᨶᩴ ᨸᩣᨱᩉᩁᩣᨶᩴ ᩋᨵᩥᩅᩤᩈᨠᨩᩣᨲᩥᨠᩮᩣ ᩉᩮᩣᨲᩥ. ᨶᩮᨲᩴ, ᨽᩥᨠ᩠ᨡᩅᩮ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ, ᨸᩈᨶ᩠ᨶᩣᨶᩴ ᩅᩤ ᨽᩥᨿ᩠ᨿᩮᩣᨽᩣᩅᩤᨿ …ᨸᩮ…  ᩅᩥᨣᩁᩉᩥᨲ᩠ᩅᩣ …ᨸᩮ…  ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᨶ, ᨽᩥᨠ᩠ᨡᩅᩮ, ᨩᩣᨶᩴ ᩐᨶᩅᩦᩈᨲᩥᩅᩔᩮᩣ ᨸᩩᨣ᩠ᨣᩃᩮᩣ ᩏᨸᩈᨾ᩠ᨸᩣᨴᩮᨲᨻ᩠ᨻᩮᩣ. ᨿᩮᩣ ᩏᨸᩈᨾ᩠ᨸᩣᨴᩮᨿ᩠ᨿ, ᨿᨳᩣᨵᨾ᩠ᨾᩮᩣ ᨠᩣᩁᩮᨲᨻ᩠ᨻᩮᩣ”ᨲᩥ.
</Paragraph>
</Division>