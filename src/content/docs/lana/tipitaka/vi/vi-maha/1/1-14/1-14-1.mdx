---
title: "1.14.1 ᩋᨽᩥᨬ᩠ᨬᩣᨲᩣᨶᩴᨸᨻ᩠ᨻᨩ᩠ᨩᩣ"
tableOfContents: false
sidebar:
  order: 1
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="63" book="vi-maha">

<Paragraph number="239" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨽᩥᨬ᩠ᨬᩣᨲᩣ ᩋᨽᩥᨬ᩠ᨬᩣᨲᩣ ᨾᩣᨣᨵᩥᨠᩣ ᨠᩩᩃᨸᩩᨲ᩠ᨲᩣ ᨽᨣᩅᨲᩥ ᨻᩕᩉ᩠ᨾᨧᩁᩥᨿᩴ ᨧᩁᨶ᩠ᨲᩥ. ᨾᨶᩩᩔᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᩋᨸᩩᨲ᩠ᨲᨠᨲᩣᨿ ᨸᨭᩥᨸᨶ᩠ᨶᩮᩣ ᩈᨾᨱᩮᩣ ᨣᩮᩤᨲᨾᩮᩣ, ᩅᩮᨵᨻ᩠ᨿᩣᨿ ᨸᨭᩥᨸᨶ᩠ᨶᩮᩣ ᩈᨾᨱᩮᩣ ᨣᩮᩤᨲᨾᩮᩣ, ᨠᩩᩃᩩᨸᨧ᩠ᨨᩮᨴᩤᨿ ᨸᨭᩥᨸᨶ᩠ᨶᩮᩣ ᩈᨾᨱᩮᩣ ᨣᩮᩤᨲᨾᩮᩣ, ᩍᨴᩤᨶᩥ ᩋᨶᩮᨶ ᨩᨭᩥᩃᩈᩉᩔᩴ ᨸᨻ᩠ᨻᩣᨩᩥᨲᩴ, ᩍᨾᩣᨶᩥ ᨧ ᩋᨯ᩠ᨰᨲᩮᨿ᩠ᨿᩣᨶᩥ ᨸᩁᩥᨻ᩠ᨻᩣᨩᨠᩈᨲᩣᨶᩥ ᩈᨬ᩠ᨧᨿᩣᨶᩥ ᨸᨻ᩠ᨻᩣᨩᩥᨲᩣᨶᩥ. ᩍᨾᩮ ᨧ ᩋᨽᩥᨬ᩠ᨬᩣᨲᩣ ᩋᨽᩥᨬ᩠ᨬᩣᨲᩣ ᨾᩣᨣᨵᩥᨠᩣ ᨠᩩᩃᨸᩩᨲ᩠ᨲᩣ ᩈᨾᨱᩮ ᨣᩮᩤᨲᨾᩮ ᨻᩕᩉ᩠ᨾᨧᩁᩥᨿᩴ ᨧᩁᨶ᩠ᨲᩦ”ᨲᩥ. ᩋᨸᩥᩔᩩ ᨽᩥᨠ᩠ᨡᩪ ᨴᩥᩈ᩠ᩅᩣ ᩍᨾᩣᨿ ᨣᩤᨳᩣᨿ ᨧᩮᩣᨴᩮᨶ᩠ᨲᩥ—
</Paragraph>

<Paragraph number="240" type="verses" book="vi-maha">
_“ᩋᩣᨣᨲᩮᩣ ᨡᩮᩣ ᨾᩉᩣᩈᨾᨱᩮᩣ,_  
_ᨾᩣᨣᨵᩤᨶᩴ ᨣᩥᩁᩥᨻ᩠ᨻᨩᩴ;_  
_ᩈᨻ᩠ᨻᩮ ᩈᨬ᩠ᨧᨿᩮ ᨶᩮᨲ᩠ᩅᩣᨶ,_  
_ᨠᩴᩈᩩ ᨴᩤᨶᩥ ᨶᨿᩥᩔᨲᩦ”ᨲᩥ._  

</Paragraph>

<Paragraph number="241" book="vi-maha">
ᩋᩔᩮᩣᩈᩩᩴ ᨡᩮᩣ ᨽᩥᨠ᩠ᨡᩪ ᨲᩮᩈᩴ ᨾᨶᩩᩔᩣᨶᩴ ᩏᨩ᩠ᨫᩣᨿᨶ᩠ᨲᩣᨶᩴ ᨡᩥᨿ᩠ᨿᨶ᩠ᨲᩣᨶᩴ ᩅᩥᨸᩣᨧᩮᨶ᩠ᨲᩣᨶᩴ. ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ …ᨸᩮ…  “ᨶ, ᨽᩥᨠ᩠ᨡᩅᩮ, ᩈᩮᩣ ᩈᨴ᩠ᨴᩮᩤ ᨧᩥᩁᩴ ᨽᩅᩥᩔᨲᩥ, ᩈᨲ᩠ᨲᩣᩉᨾᩮᩅ ᨽᩅᩥᩔᨲᩥ, ᩈᨲ᩠ᨲᩣᩉᩔ ᩋᨧ᩠ᨧᨿᩮᨶ ᩋᨶ᩠ᨲᩁᨵᩤᨿᩥᩔᨲᩥ. ᨲᩮᨶ ᩉᩥ, ᨽᩥᨠ᩠ᨡᩅᩮ, ᨿᩮ ᨲᩩᨾ᩠ᩉᩮ ᩍᨾᩣᨿ ᨣᩤᨳᩣᨿ ᨧᩮᩣᨴᩮᨶ᩠ᨲᩥ—
</Paragraph>

<Paragraph number="242" type="verses" book="vi-maha">
_‘ᩋᩣᨣᨲᩮᩣ ᨡᩮᩣ ᨾᩉᩣᩈᨾᨱᩮᩣ,_  
_ᨾᩣᨣᨵᩤᨶᩴ ᨣᩥᩁᩥᨻ᩠ᨻᨩᩴ;_  
_ᩈᨻ᩠ᨻᩮ ᩈᨬ᩠ᨧᨿᩮ ᨶᩮᨲ᩠ᩅᩣᨶ,_  
_ᨠᩴᩈᩩ ᨴᩤᨶᩥ ᨶᨿᩥᩔᨲᩦ’ᨲᩥ._  

</Paragraph>

<Paragraph number="243" book="vi-maha">
ᨲᩮ ᨲᩩᨾ᩠ᩉᩮ ᩍᨾᩣᨿ ᨣᩤᨳᩣᨿ ᨸᨭᩥᨧᩮᩣᨴᩮᨳ—
</Paragraph>

<Paragraph number="244" type="verses" book="vi-maha">
_‘ᨶᨿᨶ᩠ᨲᩥ ᩅᩮ ᨾᩉᩣᩅᩦᩁᩣ,_  
_ᩈᨴ᩠ᨵᨾ᩠ᨾᩮᨶ ᨲᨳᩣᨣᨲᩣ;_  
_ᨵᨾ᩠ᨾᩮᨶ ᨶᨿᨾᩣᨶᩣᨶᩴ,_  
_ᨠᩣ ᩏᩈᩪᨿᩣ ᩅᩥᨩᩣᨶᨲᨶ᩺’”ᨲᩥ._  

</Paragraph>

<Paragraph number="245" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨾᨶᩩᩔᩣ ᨽᩥᨠ᩠ᨡᩪ ᨴᩥᩈ᩠ᩅᩣ ᩍᨾᩣᨿ ᨣᩤᨳᩣᨿ ᨧᩮᩣᨴᩮᨶ᩠ᨲᩥ—
</Paragraph>

<Paragraph number="246" type="verses" book="vi-maha">
_“ᩋᩣᨣᨲᩮᩣ ᨡᩮᩣ ᨾᩉᩣᩈᨾᨱᩮᩣ,_  
_ᨾᩣᨣᨵᩤᨶᩴ ᨣᩥᩁᩥᨻ᩠ᨻᨩᩴ;_  
_ᩈᨻ᩠ᨻᩮ ᩈᨬ᩠ᨧᨿᩮ ᨶᩮᨲ᩠ᩅᩣᨶ,_  
_ᨠᩴᩈᩩ ᨴᩤᨶᩥ ᨶᨿᩥᩔᨲᩦ”ᨲᩥ._  

</Paragraph>

<Paragraph number="247" book="vi-maha">
ᨽᩥᨠ᩠ᨡᩪ ᨲᩮ ᨾᨶᩩᩔᩮ ᩍᨾᩣᨿ ᨣᩤᨳᩣᨿ ᨸᨭᩥᨧᩮᩣᨴᩮᨶ᩠ᨲᩥ—
</Paragraph>

<Paragraph number="248" type="verses" book="vi-maha">
_“ᨶᨿᨶ᩠ᨲᩥ ᩅᩮ ᨾᩉᩣᩅᩦᩁᩣ,_  
_ᩈᨴ᩠ᨵᨾ᩠ᨾᩮᨶ ᨲᨳᩣᨣᨲᩣ;_  
_ᨵᨾ᩠ᨾᩮᨶ ᨶᨿᨾᩣᨶᩣᨶᩴ,_  
_ᨠᩣ ᩏᩈᩪᨿᩣ ᩅᩥᨩᩣᨶᨲᨶ᩺”ᨲᩥ._  

</Paragraph>

<Paragraph number="249" book="vi-maha">
ᨾᨶᩩᩔᩣ ᨵᨾ᩠ᨾᩮᨶ ᨠᩥᩁ ᩈᨾᨱᩣ ᩈᨠ᩠ᨿᨸᩩᨲ᩠ᨲᩥᨿᩣ ᨶᩮᨶ᩠ᨲᩥ ᨶᩮᩣ ᩋᨵᨾ᩠ᨾᩮᨶᩣᨲᩥ ᩈᨲ᩠ᨲᩣᩉᨾᩮᩅ ᩈᩮᩣ ᩈᨴ᩠ᨴᩮᩤ ᩋᩉᩮᩣᩈᩥ, ᩈᨲ᩠ᨲᩣᩉᩔ ᩋᨧ᩠ᨧᨿᩮᨶ ᩋᨶ᩠ᨲᩁᨵᩤᨿᩥ.

</Paragraph>
</Division>

<Paragraph number="250" type="center" book="vi-maha">
ᩈᩣᩁᩥᨸᩩᨲ᩠ᨲᨾᩮᩣᨣ᩠ᨣᩃᩖᩣᨶᨸᨻ᩠ᨻᨩ᩠ᨩᩣᨠᨳᩣ ᨶᩥᨭ᩠ᨮᩥᨲᩣ.

  
ᨧᨲᩩᨲ᩠ᨳᨽᩣᨱᩅᩤᩁᩮᩣ ᨶᩥᨭ᩠ᨮᩥᨲᩮᩣ.
</Paragraph>