---
title: "1.14 ᩈᩣᩁᩥᨸᩩᨲ᩠ᨲᨾᩮᩣᨣ᩠ᨣᩃᩖᩣᨶᨸᨻ᩠ᨻᨩ᩠ᨩᩣᨠᨳᩣ"
tableOfContents: false
sidebar:
  order: 6
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';
import TableOfContents from '@components/TableOfContents.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="60" book="vi-maha">

<Paragraph number="220" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩈᨬ᩠ᨧᨿᩮᩣ ᨸᩁᩥᨻ᩠ᨻᩣᨩᨠᩮᩣ ᩁᩣᨩᨣᩉᩮ ᨸᨭᩥᩅᩈᨲᩥ ᨾᩉᨲᩥᨿᩣ ᨸᩁᩥᨻ᩠ᨻᩣᨩᨠᨸᩁᩥᩈᩣᨿ ᩈᨴ᩠ᨵᩥᩴ ᩋᨯ᩠ᨰᨲᩮᨿ᩠ᨿᩮᩉᩥ ᨸᩁᩥᨻ᩠ᨻᩣᨩᨠᩈᨲᩮᩉᩥ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩈᩣᩁᩥᨸᩩᨲ᩠ᨲᨾᩮᩣᨣ᩠ᨣᩃᩖᩣᨶᩣ ᩈᨬ᩠ᨧᨿᩮ ᨸᩁᩥᨻ᩠ᨻᩣᨩᨠᩮ ᨻᩕᩉ᩠ᨾᨧᩁᩥᨿᩴ ᨧᩁᨶ᩠ᨲᩥ. ᨲᩮᩉᩥ ᨠᨲᩥᨠᩣ ᨠᨲᩣ ᩉᩮᩣᨲᩥ—  “ᨿᩮᩣ ᨸᨮᨾᩴ ᩋᨾᨲᩴ ᩋᨵᩥᨣᨧ᩠ᨨᨲᩥ, ᩈᩮᩣ ᩍᨲᩁᩔ ᩋᩣᩁᩮᩣᨧᩮᨲᩪ”ᨲᩥ.


</Paragraph>

<Paragraph number="221" book="vi-maha">
ᩋᨳ ᨡᩮᩣ ᩋᩣᨿᩈ᩠ᨾᩣ ᩋᩔᨩᩥ ᨸᩩᨻ᩠ᨻᨱ᩠ᩉᩈᨾᨿᩴ ᨶᩥᩅᩤᩈᩮᨲ᩠ᩅᩣ ᨸᨲ᩠ᨲᨧᩦᩅᩁᨾᩣᨴᩤᨿ ᩁᩣᨩᨣᩉᩴ ᨸᩥᨱ᩠ᨯᩣᨿ ᨸᩣᩅᩥᩈᩥ ᨸᩣᩈᩣᨴᩥᨠᩮᨶ ᩋᨽᩥᨠ᩠ᨠᨶ᩠ᨲᩮᨶ ᨸᨭᩥᨠ᩠ᨠᨶ᩠ᨲᩮᨶ ᩋᩣᩃᩮᩣᨠᩥᨲᩮᨶ ᩅᩥᩃᩮᩣᨠᩥᨲᩮᨶ ᩈᨾᩥᨬ᩠ᨩᩥᨲᩮᨶ ᨸᩈᩣᩁᩥᨲᩮᨶ, ᩒᨠ᩠ᨡᩥᨲ᩠ᨲᨧᨠ᩠ᨡᩩ ᩍᩁᩥᨿᩣᨸᨳᩈᨾ᩠ᨸᨶ᩠ᨶᩮᩣ. ᩋᨴ᩠ᨴᩈᩣ ᨡᩮᩣ ᩈᩣᩁᩥᨸᩩᨲ᩠ᨲᩮᩣ ᨸᩁᩥᨻ᩠ᨻᩣᨩᨠᩮᩣ ᩋᩣᨿᩈ᩠ᨾᨶ᩠ᨲᩴ ᩋᩔᨩᩥᩴ ᩁᩣᨩᨣᩉᩮ ᨸᩥᨱ᩠ᨯᩣᨿ ᨧᩁᨶ᩠ᨲᩴ ᨸᩣᩈᩣᨴᩥᨠᩮᨶ ᩋᨽᩥᨠ᩠ᨠᨶ᩠ᨲᩮᨶ ᨸᨭᩥᨠ᩠ᨠᨶ᩠ᨲᩮᨶ ᩋᩣᩃᩮᩣᨠᩥᨲᩮᨶ ᩅᩥᩃᩮᩣᨠᩥᨲᩮᨶ ᩈᨾᩥᨬ᩠ᨩᩥᨲᩮᨶ ᨸᩈᩣᩁᩥᨲᩮᨶ ᩒᨠ᩠ᨡᩥᨲ᩠ᨲᨧᨠ᩠ᨡᩩᩴ ᩍᩁᩥᨿᩣᨸᨳᩈᨾ᩠ᨸᨶ᩠ᨶᩴ. ᨴᩥᩈ᩠ᩅᩣᨶᩔ ᩑᨲᨴᩉᩮᩣᩈᩥ—  “ᨿᩮ ᩅᨲ ᩃᩮᩣᨠᩮ ᩋᩁᩉᨶ᩠ᨲᩮᩣ ᩅᩤ ᩋᩁᩉᨲ᩠ᨲᨾᨣ᩠ᨣᩴ ᩅᩤ ᩈᨾᩣᨸᨶ᩠ᨶᩣ, ᩋᨿᩴ ᨲᩮᩈᩴ ᨽᩥᨠ᩠ᨡᩩ ᩋᨬ᩠ᨬᨲᩁᩮᩣ. ᨿᨶ᩠ᨶᩪᨶᩣᩉᩴ ᩍᨾᩴ ᨽᩥᨠ᩠ᨡᩩᩴ ᩏᨸᩈᩘᨠᨾᩥᨲ᩠ᩅᩣ ᨸᩩᨧ᩠ᨨᩮᨿ᩠ᨿᩴ—  ‘ᨠᩴᩈᩥ ᨲ᩠ᩅᩴ, ᩋᩣᩅᩩᩈᩮᩣ, ᩏᨴ᩠ᨴᩥᩔ ᨸᨻ᩠ᨻᨩᩥᨲᩮᩣ, ᨠᩮᩣ ᩅᩤ ᨲᩮ ᩈᨲ᩠ᨳᩣ, ᨠᩔ ᩅᩤ ᨲ᩠ᩅᩴ ᨵᨾ᩠ᨾᩴ ᩁᩮᩣᨧᩮᩈᩦ’”ᨲᩥ? ᩋᨳ ᨡᩮᩣ ᩈᩣᩁᩥᨸᩩᨲ᩠ᨲᩔ ᨸᩁᩥᨻ᩠ᨻᩣᨩᨠᩔ ᩑᨲᨴᩉᩮᩣᩈᩥ—  “ᩋᨠᩣᩃᩮᩣ ᨡᩮᩣ ᩍᨾᩴ ᨽᩥᨠ᩠ᨡᩩᩴ ᨸᩩᨧ᩠ᨨᩥᨲᩩᩴ, ᩋᨶ᩠ᨲᩁᨥᩁᩴ ᨸᩅᩥᨭ᩠ᨮᩮᩣ ᨸᩥᨱ᩠ᨯᩣᨿ ᨧᩁᨲᩥ. ᨿᨶ᩠ᨶᩪᨶᩣᩉᩴ ᩍᨾᩴ ᨽᩥᨠ᩠ᨡᩩᩴ ᨸᩥᨭ᩠ᨮᩥᨲᩮᩣ ᨸᩥᨭ᩠ᨮᩥᨲᩮᩣ ᩋᨶᩩᨻᨶ᩠ᨵᩮᨿ᩠ᨿᩴ, ᩋᨲ᩠ᨳᩥᨠᩮᩉᩥ ᩏᨸᨬ᩠ᨬᩣᨲᩴ ᨾᨣ᩠ᨣᨶ᩺”ᨲᩥ. ᩋᨳ ᨡᩮᩣ ᩋᩣᨿᩈ᩠ᨾᩣ ᩋᩔᨩᩥ ᩁᩣᨩᨣᩉᩮ ᨸᩥᨱ᩠ᨯᩣᨿ ᨧᩁᩥᨲ᩠ᩅᩣ ᨸᩥᨱ᩠ᨯᨸᩣᨲᩴ ᩋᩣᨴᩤᨿ ᨸᨭᩥᨠ᩠ᨠᨾᩥ. ᩋᨳ ᨡᩮᩣ ᩈᩣᩁᩥᨸᩩᨲ᩠ᨲᩮᩣᨸᩥ ᨸᩁᩥᨻ᩠ᨻᩣᨩᨠᩮᩣ ᨿᩮᨶᩣᨿᩈ᩠ᨾᩣ ᩋᩔᨩᩥ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᩋᩣᨿᩈ᩠ᨾᨲᩣ ᩋᩔᨩᩥᨶᩣ ᩈᨴ᩠ᨵᩥᩴ ᩈᨾ᩠ᨾᩮᩣᨴᩥ, ᩈᨾ᩠ᨾᩮᩣᨴᨶᩦᨿᩴ ᨠᨳᩴ ᩈᩣᩁᨱᩦᨿᩴ ᩅᩦᨲᩥᩈᩣᩁᩮᨲ᩠ᩅᩣ ᩑᨠᨾᨶ᩠ᨲᩴ ᩋᨭ᩠ᨮᩣᩈᩥ. ᩑᨠᨾᨶ᩠ᨲᩴ ᨮᩥᨲᩮᩣ ᨡᩮᩣ ᩈᩣᩁᩥᨸᩩᨲ᩠ᨲᩮᩣ ᨸᩁᩥᨻ᩠ᨻᩣᨩᨠᩮᩣ ᩋᩣᨿᩈ᩠ᨾᨶ᩠ᨲᩴ ᩋᩔᨩᩥᩴ ᩑᨲᨴᩅᩮᩤᨧ—  “ᩅᩥᨸ᩠ᨸᩈᨶ᩠ᨶᩣᨶᩥ ᨡᩮᩣ ᨲᩮ, ᩋᩣᩅᩩᩈᩮᩣ, ᩍᨶ᩠ᨴᩕᩥᨿᩣᨶᩥ, ᨸᩁᩥᩈᩩᨴ᩠ᨵᩮᩤ ᨨᩅᩥᩅᨱ᩠ᨱᩮᩣ ᨸᩁᩥᨿᩮᩣᨴᩤᨲᩮᩣ. ᨠᩴᩈᩥ ᨲ᩠ᩅᩴ, ᩋᩣᩅᩩᩈᩮᩣ, ᩏᨴ᩠ᨴᩥᩔ ᨸᨻ᩠ᨻᨩᩥᨲᩮᩣ, ᨠᩮᩣ ᩅᩤ ᨲᩮ ᩈᨲ᩠ᨳᩣ, ᨠᩔ ᩅᩤ ᨲ᩠ᩅᩴ ᨵᨾ᩠ᨾᩴ ᩁᩮᩣᨧᩮᩈᩦ”ᨲᩥ? “ᩋᨲ᩠ᨳᩣᩅᩩᩈᩮᩣ, ᨾᩉᩣᩈᨾᨱᩮᩣ ᩈᨠ᩠ᨿᨸᩩᨲ᩠ᨲᩮᩣ ᩈᨠ᩠ᨿᨠᩩᩃᩣ ᨸᨻ᩠ᨻᨩᩥᨲᩮᩣ, ᨲᩣᩉᩴ ᨽᨣᩅᨶ᩠ᨲᩴ ᩏᨴ᩠ᨴᩥᩔ ᨸᨻ᩠ᨻᨩᩥᨲᩮᩣ, ᩈᩮᩣ ᨧ ᨾᩮ ᨽᨣᩅᩤ ᩈᨲ᩠ᨳᩣ, ᨲᩔ ᨧᩣᩉᩴ ᨽᨣᩅᨲᩮᩣ ᨵᨾ᩠ᨾᩴ ᩁᩮᩣᨧᩮᨾᩦ”ᨲᩥ. “ᨠᩥᩴᩅᩤᨴᩦ ᨸᨶᩣᨿᩈ᩠ᨾᨲᩮᩣ ᩈᨲ᩠ᨳᩣ, ᨠᩥᨾᨠ᩠ᨡᩣᨿᩦ”ᨲᩥ? “ᩋᩉᩴ ᨡᩮᩣ, ᩋᩣᩅᩩᩈᩮᩣ, ᨶᩅᩮᩤ ᩋᨧᩥᩁᨸᨻ᩠ᨻᨩᩥᨲᩮᩣ, ᩋᨵᩩᨶᩣᨣᨲᩮᩣ ᩍᨾᩴ ᨵᨾ᩠ᨾᩅᩥᨶᨿᩴ, ᨶ ᨲᩣᩉᩴ ᩈᨠ᩠ᨠᩮᩣᨾᩥ ᩅᩥᨲ᩠ᨳᩣᩁᩮᨶ ᨵᨾ᩠ᨾᩴ ᨴᩮᩈᩮᨲᩩᩴ, ᩋᨸᩥ ᨧ ᨲᩮ ᩈᩴᨡᩥᨲ᩠ᨲᩮᨶ ᩋᨲ᩠ᨳᩴ ᩅᨠ᩠ᨡᩣᨾᩦ”ᨲᩥ. ᩋᨳ ᨡᩮᩣ ᩈᩣᩁᩥᨸᩩᨲ᩠ᨲᩮᩣ ᨸᩁᩥᨻ᩠ᨻᩣᨩᨠᩮᩣ ᩋᩣᨿᩈ᩠ᨾᨶ᩠ᨲᩴ ᩋᩔᨩᩥᩴ ᩑᨲᨴᩅᩮᩤᨧ—  “ᩉᩮᩣᨲᩩ, ᩋᩣᩅᩩᩈᩮᩣ—


</Paragraph>

<Paragraph number="222" type="verses" book="vi-maha">
_ᩋᨸ᩠ᨸᩴ ᩅᩤ ᨻᩉᩩᩴ ᩅᩤ ᨽᩣᩈᩔᩩ,_  
_ᩋᨲ᩠ᨳᩴᨿᩮᩅ ᨾᩮ ᨻᩕᩪᩉᩥ;_  
_ᩋᨲ᩠ᨳᩮᨶᩮᩅ ᨾᩮ ᩋᨲ᩠ᨳᩮᩣ,_  
_ᨠᩥᩴ ᨠᩣᩉᩈᩥ ᨻ᩠ᨿᨬ᩠ᨩᨶᩴ ᨻᩉᩩᨶ᩺”ᨲᩥ._  



</Paragraph>

<Paragraph number="223" book="vi-maha">
ᩋᨳ ᨡᩮᩣ ᩋᩣᨿᩈ᩠ᨾᩣ ᩋᩔᨩᩥ ᩈᩣᩁᩥᨸᩩᨲ᩠ᨲᩔ ᨸᩁᩥᨻ᩠ᨻᩣᨩᨠᩔ ᩍᨾᩴ ᨵᨾ᩠ᨾᨸᩁᩥᨿᩣᨿᩴ ᩋᨽᩣᩈᩥ—


</Paragraph>

<Paragraph number="224" type="verses" book="vi-maha">
_“ᨿᩮ ᨵᨾ᩠ᨾᩣ ᩉᩮᨲᩩᨸ᩠ᨸᨽᩅᩤ,_  
_ᨲᩮᩈᩴ ᩉᩮᨲᩩᩴ ᨲᨳᩣᨣᨲᩮᩣ ᩋᩣᩉ;_  
_ᨲᩮᩈᨬ᩠ᨧ ᨿᩮᩣ ᨶᩥᩁᩮᩣᨵᩮᩤ,_  
_ᩑᩅᩴᩅᩤᨴᩦ ᨾᩉᩣᩈᨾᨱᩮᩣ”ᨲᩥ._  



</Paragraph>

<Paragraph number="225" book="vi-maha">
ᩋᨳ ᨡᩮᩣ ᩈᩣᩁᩥᨸᩩᨲ᩠ᨲᩔ ᨸᩁᩥᨻ᩠ᨻᩣᨩᨠᩔ ᩍᨾᩴ ᨵᨾ᩠ᨾᨸᩁᩥᨿᩣᨿᩴ ᩈᩩᨲ᩠ᩅᩣ ᩅᩥᩁᨩᩴ ᩅᩦᨲᨾᩃᩴ ᨵᨾ᩠ᨾᨧᨠ᩠ᨡᩩᩴ ᩏᨴᨸᩣᨴᩥ—  “ᨿᩴ ᨠᩥᨬ᩠ᨧᩥ ᩈᨾᩩᨴᨿᨵᨾ᩠ᨾᩴ ᩈᨻ᩠ᨻᩴ ᨲᩴ ᨶᩥᩁᩮᩣᨵᨵᨾ᩠ᨾᨶ᩺”ᨲᩥ.


</Paragraph>

<Paragraph number="226" type="verses" book="vi-maha">
_“ᩑᩈᩮᩅ ᨵᨾ᩠ᨾᩮᩣ ᨿᨴᩥ ᨲᩣᩅᨴᩮᩅ,_  
_ᨸᨧ᩠ᨧᨻ᩠ᨿᨲ᩠ᨳ ᨸᨴᨾᩈᩮᩣᨠᩴ;_  
_ᩋᨴᩥᨭ᩠ᨮᩴ ᩋᨻ᩠ᨽᨲᩦᨲᩴ,_  
_ᨻᩉᩩᨠᩮᩉᩥ ᨠᨸ᩠ᨸᨶᩉᩩᨲᩮᩉᩦ”ᨲᩥ._  



</Paragraph>

</Division>
<Division number="61" book="vi-maha">

<Paragraph number="227" book="vi-maha">
ᩋᨳ ᨡᩮᩣ ᩈᩣᩁᩥᨸᩩᨲ᩠ᨲᩮᩣ ᨸᩁᩥᨻ᩠ᨻᩣᨩᨠᩮᩣ ᨿᩮᨶ ᨾᩮᩣᨣ᩠ᨣᩃᩖᩣᨶᩮᩣ ᨸᩁᩥᨻ᩠ᨻᩣᨩᨠᩮᩣ ᨲᩮᨶᩩᨸᩈᩘᨠᨾᩥ. ᩋᨴ᩠ᨴᩈᩣ ᨡᩮᩣ ᨾᩮᩣᨣ᩠ᨣᩃᩖᩣᨶᩮᩣ ᨸᩁᩥᨻ᩠ᨻᩣᨩᨠᩮᩣ ᩈᩣᩁᩥᨸᩩᨲ᩠ᨲᩴ ᨸᩁᩥᨻ᩠ᨻᩣᨩᨠᩴ ᨴᩪᩁᨲᩮᩣᩅ ᩋᩣᨣᨧ᩠ᨨᨶ᩠ᨲᩴ, ᨴᩥᩈ᩠ᩅᩣᨶ ᩈᩣᩁᩥᨸᩩᨲ᩠ᨲᩴ ᨸᩁᩥᨻ᩠ᨻᩣᨩᨠᩴ ᩑᨲᨴᩅᩮᩤᨧ—  “ᩅᩥᨸ᩠ᨸᩈᨶ᩠ᨶᩣᨶᩥ ᨡᩮᩣ ᨲᩮ, ᩋᩣᩅᩩᩈᩮᩣ, ᩍᨶ᩠ᨴᩕᩥᨿᩣᨶᩥ, ᨸᩁᩥᩈᩩᨴ᩠ᨵᩮᩤ ᨨᩅᩥᩅᨱ᩠ᨱᩮᩣ ᨸᩁᩥᨿᩮᩣᨴᩤᨲᩮᩣ. ᨠᨧ᩠ᨧᩥ ᨶᩮᩣ ᨲ᩠ᩅᩴ, ᩋᩣᩅᩩᩈᩮᩣ, ᩋᨾᨲᩴ ᩋᨵᩥᨣᨲᩮᩣ”ᨲᩥ? “ᩋᩣᨾᩣᩅᩩᩈᩮᩣ, ᩋᨾᨲᩴ ᩋᨵᩥᨣᨲᩮᩣ”ᨲᩥ. “ᨿᨳᩣᨠᨳᩴ ᨸᨶ ᨲ᩠ᩅᩴ, ᩋᩣᩅᩩᩈᩮᩣ, ᩋᨾᨲᩴ ᩋᨵᩥᨣᨲᩮᩣ”ᨲᩥ? “ᩍᨵᩤᩉᩴ, ᩋᩣᩅᩩᩈᩮᩣ, ᩋᨴ᩠ᨴᩈᩴ ᩋᩔᨩᩥᩴ ᨽᩥᨠ᩠ᨡᩩᩴ ᩁᩣᨩᨣᩉᩮ ᨸᩥᨱ᩠ᨯᩣᨿ ᨧᩁᨶ᩠ᨲᩴ ᨸᩣᩈᩣᨴᩥᨠᩮᨶ ᩋᨽᩥᨠ᩠ᨠᨶ᩠ᨲᩮᨶ ᨸᨭᩥᨠ᩠ᨠᨶ᩠ᨲᩮᨶ ᩋᩣᩃᩮᩣᨠᩥᨲᩮᨶ ᩅᩥᩃᩮᩣᨠᩥᨲᩮᨶ ᩈᨾᩥᨬ᩠ᨩᩥᨲᩮᨶ ᨸᩈᩣᩁᩥᨲᩮᨶ ᩒᨠ᩠ᨡᩥᨲ᩠ᨲᨧᨠ᩠ᨡᩩᩴ ᩍᩁᩥᨿᩣᨸᨳᩈᨾ᩠ᨸᨶ᩠ᨶᩴ. ᨴᩥᩈ᩠ᩅᩣᨶ ᨾᩮ ᩑᨲᨴᩉᩮᩣᩈᩥ—  ‘ᨿᩮ ᩅᨲ ᩃᩮᩣᨠᩮ ᩋᩁᩉᨶ᩠ᨲᩮᩣ ᩅᩤ ᩋᩁᩉᨲ᩠ᨲᨾᨣ᩠ᨣᩴ ᩅᩤ ᩈᨾᩣᨸᨶ᩠ᨶᩣ, ᩋᨿᩴ ᨲᩮᩈᩴ ᨽᩥᨠ᩠ᨡᩩ ᩋᨬ᩠ᨬᨲᩁᩮᩣ. ᨿᨶ᩠ᨶᩪᨶᩣᩉᩴ ᩍᨾᩴ ᨽᩥᨠ᩠ᨡᩩᩴ ᩏᨸᩈᩘᨠᨾᩥᨲ᩠ᩅᩣ ᨸᩩᨧ᩠ᨨᩮᨿ᩠ᨿᩴ—  ᨠᩴᩈᩥ ᨲ᩠ᩅᩴ, ᩋᩣᩅᩩᩈᩮᩣ, ᩏᨴ᩠ᨴᩥᩔ ᨸᨻ᩠ᨻᨩᩥᨲᩮᩣ, ᨠᩮᩣ ᩅᩤ ᨲᩮ ᩈᨲ᩠ᨳᩣ, ᨠᩔ ᩅᩤ ᨲ᩠ᩅᩴ ᨵᨾ᩠ᨾᩴ ᩁᩮᩣᨧᩮᩈᩦ’ᨲᩥ. ᨲᩔ ᨾᨿ᩠ᩉᩴ, ᩋᩣᩅᩩᩈᩮᩣ, ᩑᨲᨴᩉᩮᩣᩈᩥ—  ‘ᩋᨠᩣᩃᩮᩣ ᨡᩮᩣ ᩍᨾᩴ ᨽᩥᨠ᩠ᨡᩩᩴ ᨸᩩᨧ᩠ᨨᩥᨲᩩᩴ ᩋᨶ᩠ᨲᩁᨥᩁᩴ ᨸᩅᩥᨭ᩠ᨮᩮᩣ ᨸᩥᨱ᩠ᨯᩣᨿ ᨧᩁᨲᩥ, ᨿᨶ᩠ᨶᩪᨶᩣᩉᩴ ᩍᨾᩴ ᨽᩥᨠ᩠ᨡᩩᩴ ᨸᩥᨭ᩠ᨮᩥᨲᩮᩣ ᨸᩥᨭ᩠ᨮᩥᨲᩮᩣ ᩋᨶᩩᨻᨶ᩠ᨵᩮᨿ᩠ᨿᩴ ᩋᨲ᩠ᨳᩥᨠᩮᩉᩥ ᩏᨸᨬ᩠ᨬᩣᨲᩴ ᨾᨣ᩠ᨣᨶ᩺’ᨲᩥ. ᩋᨳ ᨡᩮᩣ, ᩋᩣᩅᩩᩈᩮᩣ, ᩋᩔᨩᩥ ᨽᩥᨠ᩠ᨡᩩ ᩁᩣᨩᨣᩉᩮ ᨸᩥᨱ᩠ᨯᩣᨿ ᨧᩁᩥᨲ᩠ᩅᩣ ᨸᩥᨱ᩠ᨯᨸᩣᨲᩴ ᩋᩣᨴᩤᨿ ᨸᨭᩥᨠ᩠ᨠᨾᩥ. ᩋᨳ ᨡ᩠ᩅᩣᩉᩴ, ᩋᩣᩅᩩᩈᩮᩣ, ᨿᩮᨶ ᩋᩔᨩᩥ ᨽᩥᨠ᩠ᨡᩩ ᨲᩮᨶᩩᨸᩈᩘᨠᨾᩥᩴ, ᩏᨸᩈᩘᨠᨾᩥᨲ᩠ᩅᩣ ᩋᩔᨩᩥᨶᩣ ᨽᩥᨠ᩠ᨡᩩᨶᩣ ᩈᨴ᩠ᨵᩥᩴ ᩈᨾ᩠ᨾᩮᩣᨴᩥᩴ, ᩈᨾ᩠ᨾᩮᩣᨴᨶᩦᨿᩴ ᨠᨳᩴ ᩈᩣᩁᨱᩦᨿᩴ ᩅᩦᨲᩥᩈᩣᩁᩮᨲ᩠ᩅᩣ ᩑᨠᨾᨶ᩠ᨲᩴ ᩋᨭ᩠ᨮᩣᩈᩥᩴ. ᩑᨠᨾᨶ᩠ᨲᩴ ᨮᩥᨲᩮᩣ ᨡᩮᩣ ᩋᩉᩴ, ᩋᩣᩅᩩᩈᩮᩣ, ᩋᩔᨩᩥᩴ ᨽᩥᨠ᩠ᨡᩩᩴ ᩑᨲᨴᩅᩮᩤᨧᩴ—  ‘ᩅᩥᨸ᩠ᨸᩈᨶ᩠ᨶᩣᨶᩥ ᨡᩮᩣ ᨲᩮ, ᩋᩣᩅᩩᩈᩮᩣ, ᩍᨶ᩠ᨴᩕᩥᨿᩣᨶᩥ, ᨸᩁᩥᩈᩩᨴ᩠ᨵᩮᩤ ᨨᩅᩥᩅᨱ᩠ᨱᩮᩣ ᨸᩁᩥᨿᩮᩣᨴᩤᨲᩮᩣ. ᨠᩴᩈᩥ ᨲ᩠ᩅᩴ, ᩋᩣᩅᩩᩈᩮᩣ, ᩏᨴ᩠ᨴᩥᩔ ᨸᨻ᩠ᨻᨩᩥᨲᩮᩣ, ᨠᩮᩣ ᩅᩤ ᨲᩮ ᩈᨲ᩠ᨳᩣ, ᨠᩔ ᩅᩤ ᨲ᩠ᩅᩴ ᨵᨾ᩠ᨾᩴ ᩁᩮᩣᨧᩮᩈᩦ’ᨲᩥ? ‘ᩋᨲ᩠ᨳᩣᩅᩩᩈᩮᩣ, ᨾᩉᩣᩈᨾᨱᩮᩣ ᩈᨠ᩠ᨿᨸᩩᨲ᩠ᨲᩮᩣ ᩈᨠ᩠ᨿᨠᩩᩃᩣ ᨸᨻ᩠ᨻᨩᩥᨲᩮᩣ, ᨲᩣᩉᩴ ᨽᨣᩅᨶ᩠ᨲᩴ ᩏᨴ᩠ᨴᩥᩔ ᨸᨻ᩠ᨻᨩᩥᨲᩮᩣ, ᩈᩮᩣ ᨧ ᨾᩮ ᨽᨣᩅᩤ ᩈᨲ᩠ᨳᩣ, ᨲᩔ ᨧᩣᩉᩴ ᨽᨣᩅᨲᩮᩣ ᨵᨾ᩠ᨾᩴ ᩁᩮᩣᨧᩮᨾᩦ’ᨲᩥ. ‘ᨠᩥᩴᩅᩤᨴᩦ ᨸᨶᩣᨿᩈ᩠ᨾᨲᩮᩣ ᩈᨲ᩠ᨳᩣ ᨠᩥᨾᨠ᩠ᨡᩣᨿᩦ’ᨲᩥ. ‘ᩋᩉᩴ ᨡᩮᩣ, ᩋᩣᩅᩩᩈᩮᩣ, ᨶᩅᩮᩤ ᩋᨧᩥᩁᨸᨻ᩠ᨻᨩᩥᨲᩮᩣ ᩋᨵᩩᨶᩣᨣᨲᩮᩣ ᩍᨾᩴ ᨵᨾ᩠ᨾᩅᩥᨶᨿᩴ, ᨶ ᨲᩣᩉᩴ ᩈᨠ᩠ᨠᩮᩣᨾᩥ ᩅᩥᨲ᩠ᨳᩣᩁᩮᨶ ᨵᨾ᩠ᨾᩴ ᨴᩮᩈᩮᨲᩩᩴ, ᩋᨸᩥ ᨧ ᨲᩮ ᩈᩴᨡᩥᨲ᩠ᨲᩮᨶ ᩋᨲ᩠ᨳᩴ ᩅᨠ᩠ᨡᩣᨾᩦ’ᨲᩥ. ᩋᨳ ᨡ᩠ᩅᩣᩉᩴ, ᩋᩣᩅᩩᩈᩮᩣ, ᩋᩔᨩᩥᩴ ᨽᩥᨠ᩠ᨡᩩᩴ ᩑᨲᨴᩅᩮᩤᨧᩴ—  ‘ᩉᩮᩣᨲᩩ, ᩋᩣᩅᩩᩈᩮᩣ,


</Paragraph>

<Paragraph number="228" type="verses" book="vi-maha">
_ᩋᨸ᩠ᨸᩴ ᩅᩤ ᨻᩉᩩᩴ ᩅᩤ ᨽᩣᩈᩔᩩ,_  
_ᩋᨲ᩠ᨳᩴᨿᩮᩅ ᨾᩮ ᨻᩕᩪᩉᩥ;_  
_ᩋᨲ᩠ᨳᩮᨶᩮᩅ ᨾᩮ ᩋᨲ᩠ᨳᩮᩣ,_  
_ᨠᩥᩴ ᨠᩣᩉᩈᩥ ᨻ᩠ᨿᨬ᩠ᨩᨶᩴ ᨻᩉᩩᨶ᩺’ᨲᩥ._  



</Paragraph>

<Paragraph number="229" book="vi-maha">
ᩋᨳ ᨡᩮᩣ, ᩋᩣᩅᩩᩈᩮᩣ, ᩋᩔᨩᩥ ᨽᩥᨠ᩠ᨡᩩ ᩍᨾᩴ ᨵᨾ᩠ᨾᨸᩁᩥᨿᩣᨿᩴ ᩋᨽᩣᩈᩥ—


</Paragraph>

<Paragraph number="230" type="verses" book="vi-maha">
_‘ᨿᩮ ᨵᨾ᩠ᨾᩣ ᩉᩮᨲᩩᨸ᩠ᨸᨽᩅᩤ,_  
_ᨲᩮᩈᩴ ᩉᩮᨲᩩᩴ ᨲᨳᩣᨣᨲᩮᩣ ᩋᩣᩉ;_  
_ᨲᩮᩈᨬ᩠ᨧ ᨿᩮᩣ ᨶᩥᩁᩮᩣᨵᩮᩤ,_  
_ᩑᩅᩴᩅᩤᨴᩦ ᨾᩉᩣᩈᨾᨱᩮᩣ’”ᨲᩥ._  



</Paragraph>

<Paragraph number="231" book="vi-maha">
ᩋᨳ ᨡᩮᩣ ᨾᩮᩣᨣ᩠ᨣᩃᩖᩣᨶᩔ ᨸᩁᩥᨻ᩠ᨻᩣᨩᨠᩔ ᩍᨾᩴ ᨵᨾ᩠ᨾᨸᩁᩥᨿᩣᨿᩴ ᩈᩩᨲ᩠ᩅᩣ ᩅᩥᩁᨩᩴ ᩅᩦᨲᨾᩃᩴ ᨵᨾ᩠ᨾᨧᨠ᩠ᨡᩩᩴ ᩏᨴᨸᩣᨴᩥ—  “ᨿᩴ ᨠᩥᨬ᩠ᨧᩥ ᩈᨾᩩᨴᨿᨵᨾ᩠ᨾᩴ ᩈᨻ᩠ᨻᩴ ᨲᩴ ᨶᩥᩁᩮᩣᨵᨵᨾ᩠ᨾᨶ᩠ᨲᩥ.


</Paragraph>

<Paragraph number="232" type="verses" book="vi-maha">
_ᩑᩈᩮᩅ ᨵᨾ᩠ᨾᩮᩣ ᨿᨴᩥ ᨲᩣᩅᨴᩮᩅ,_  
_ᨸᨧ᩠ᨧᨻ᩠ᨿᨲ᩠ᨳ ᨸᨴᨾᩈᩮᩣᨠᩴ;_  
_ᩋᨴᩥᨭ᩠ᨮᩴ ᩋᨻ᩠ᨽᨲᩦᨲᩴ,_  
_ᨻᩉᩩᨠᩮᩉᩥ ᨠᨸ᩠ᨸᨶᩉᩩᨲᩮᩉᩦ”ᨲᩥ._  



</Paragraph>

</Division>
<Division number="62" book="vi-maha">

<Paragraph number="233" book="vi-maha">
ᩋᨳ ᨡᩮᩣ ᨾᩮᩣᨣ᩠ᨣᩃᩖᩣᨶᩮᩣ ᨸᩁᩥᨻ᩠ᨻᩣᨩᨠᩮᩣ ᩈᩣᩁᩥᨸᩩᨲ᩠ᨲᩴ ᨸᩁᩥᨻ᩠ᨻᩣᨩᨠᩴ ᩑᨲᨴᩅᩮᩤᨧ—  “ᨣᨧ᩠ᨨᩣᨾ ᨾᨿᩴ, ᩋᩣᩅᩩᩈᩮᩣ, ᨽᨣᩅᨲᩮᩣ ᩈᨶ᩠ᨲᩥᨠᩮ, ᩈᩮᩣ ᨶᩮᩣ ᨽᨣᩅᩤ ᩈᨲ᩠ᨳᩣ”ᨲᩥ. “ᩍᨾᩣᨶᩥ ᨡᩮᩣ, ᩋᩣᩅᩩᩈᩮᩣ, ᩋᨯ᩠ᨰᨲᩮᨿ᩠ᨿᩣᨶᩥ ᨸᩁᩥᨻ᩠ᨻᩣᨩᨠᩈᨲᩣᨶᩥ ᩋᨾ᩠ᩉᩮ ᨶᩥᩔᩣᨿ ᩋᨾ᩠ᩉᩮ ᩈᨾ᩠ᨸᩔᨶ᩠ᨲᩣ ᩍᨵ ᩅᩥᩉᩁᨶ᩠ᨲᩥ, ᨲᩮᨸᩥ ᨲᩣᩅ ᩋᨸᩃᩮᩣᨠᩮᨾ. ᨿᨳᩣ ᨲᩮ ᨾᨬ᩠ᨬᩥᩔᨶ᩠ᨲᩥ, ᨲᨳᩣ ᨲᩮ ᨠᩁᩥᩔᨶ᩠ᨲᩦ”ᨲᩥ. ᩋᨳ ᨡᩮᩣ ᩈᩣᩁᩥᨸᩩᨲ᩠ᨲᨾᩮᩣᨣ᩠ᨣᩃᩖᩣᨶᩣ ᨿᩮᨶ ᨲᩮ ᨸᩁᩥᨻ᩠ᨻᩣᨩᨠᩣ ᨲᩮᨶᩩᨸᩈᩘᨠᨾᩥᩴᩈᩩ, ᩏᨸᩈᩘᨠᨾᩥᨲ᩠ᩅᩣ ᨲᩮ ᨸᩁᩥᨻ᩠ᨻᩣᨩᨠᩮ ᩑᨲᨴᩅᩮᩤᨧᩩᩴ—  “ᨣᨧ᩠ᨨᩣᨾ ᨾᨿᩴ, ᩋᩣᩅᩩᩈᩮᩣ, ᨽᨣᩅᨲᩮᩣ ᩈᨶ᩠ᨲᩥᨠᩮ, ᩈᩮᩣ ᨶᩮᩣ ᨽᨣᩅᩤ ᩈᨲ᩠ᨳᩣ”ᨲᩥ. “ᨾᨿᩴ ᩋᩣᨿᩈ᩠ᨾᨶ᩠ᨲᩮ ᨶᩥᩔᩣᨿ ᩋᩣᨿᩈ᩠ᨾᨶ᩠ᨲᩮ ᩈᨾ᩠ᨸᩔᨶ᩠ᨲᩣ ᩍᨵ ᩅᩥᩉᩁᩣᨾ, ᩈᨧᩮ ᩋᩣᨿᩈ᩠ᨾᨶ᩠ᨲᩣ ᨾᩉᩣᩈᨾᨱᩮ ᨻᩕᩉ᩠ᨾᨧᩁᩥᨿᩴ ᨧᩁᩥᩔᨶ᩠ᨲᩥ, ᩈᨻ᩠ᨻᩮᩅ ᨾᨿᩴ ᨾᩉᩣᩈᨾᨱᩮ ᨻᩕᩉ᩠ᨾᨧᩁᩥᨿᩴ ᨧᩁᩥᩔᩣᨾᩣ”ᨲᩥ.


</Paragraph>

<Paragraph number="234" book="vi-maha">
ᩋᨳ ᨡᩮᩣ ᩈᩣᩁᩥᨸᩩᨲ᩠ᨲᨾᩮᩣᨣ᩠ᨣᩃᩖᩣᨶᩣ ᨿᩮᨶ ᩈᨬ᩠ᨧᨿᩮᩣ ᨸᩁᩥᨻ᩠ᨻᩣᨩᨠᩮᩣ ᨲᩮᨶᩩᨸᩈᩘᨠᨾᩥᩴᩈᩩ, ᩏᨸᩈᩘᨠᨾᩥᨲ᩠ᩅᩣ ᩈᨬ᩠ᨧᨿᩴ ᨸᩁᩥᨻ᩠ᨻᩣᨩᨠᩴ ᩑᨲᨴᩅᩮᩤᨧᩩᩴ—  “ᨣᨧ᩠ᨨᩣᨾ ᨾᨿᩴ, ᩋᩣᩅᩩᩈᩮᩣ, ᨽᨣᩅᨲᩮᩣ ᩈᨶ᩠ᨲᩥᨠᩮ, ᩈᩮᩣ ᨶᩮᩣ ᨽᨣᩅᩤ ᩈᨲ᩠ᨳᩣ”ᨲᩥ. “ᩋᩃᩴ, ᩋᩣᩅᩩᩈᩮᩣ, ᨾᩣ ᩋᨣᨾᩥᨲ᩠ᨳ, ᩈᨻ᩠ᨻᩮᩅ ᨲᨿᩮᩣ ᩍᨾᩴ ᨣᨱᩴ ᨸᩁᩥᩉᩁᩥᩔᩣᨾᩣ”ᨲᩥ. ᨴᩩᨲᩥᨿᨾ᩠ᨸᩥ ᨡᩮᩣ …ᨸᩮ…  ᨲᨲᩥᨿᨾ᩠ᨸᩥ ᨡᩮᩣ ᩈᩣᩁᩥᨸᩩᨲ᩠ᨲᨾᩮᩣᨣ᩠ᨣᩃᩖᩣᨶᩣ ᩈᨬ᩠ᨧᨿᩴ ᨸᩁᩥᨻ᩠ᨻᩣᨩᨠᩴ ᩑᨲᨴᩅᩮᩤᨧᩩᩴ—  “ᨣᨧ᩠ᨨᩣᨾ ᨾᨿᩴ, ᩋᩣᩅᩩᩈᩮᩣ, ᨽᨣᩅᨲᩮᩣ ᩈᨶ᩠ᨲᩥᨠᩮ, ᩈᩮᩣ ᨶᩮᩣ ᨽᨣᩅᩤ ᩈᨲ᩠ᨳᩣ”ᨲᩥ. “ᩋᩃᩴ, ᩋᩣᩅᩩᩈᩮᩣ, ᨾᩣ ᩋᨣᨾᩥᨲ᩠ᨳ, ᩈᨻ᩠ᨻᩮᩅ ᨲᨿᩮᩣ ᩍᨾᩴ ᨣᨱᩴ ᨸᩁᩥᩉᩁᩥᩔᩣᨾᩣ”ᨲᩥ. ᩋᨳ ᨡᩮᩣ ᩈᩣᩁᩥᨸᩩᨲ᩠ᨲᨾᩮᩣᨣ᩠ᨣᩃᩖᩣᨶᩣ ᨲᩣᨶᩥ ᩋᨯ᩠ᨰᨲᩮᨿ᩠ᨿᩣᨶᩥ ᨸᩁᩥᨻ᩠ᨻᩣᨩᨠᩈᨲᩣᨶᩥ ᩋᩣᨴᩤᨿ ᨿᩮᨶ ᩅᩮᩊᩩᩅᨶᩴ ᨲᩮᨶᩩᨸᩈᩘᨠᨾᩥᩴᩈᩩ. ᩈᨬ᩠ᨧᨿᩔ ᨸᨶ ᨸᩁᩥᨻ᩠ᨻᩣᨩᨠᩔ ᨲᨲ᩠ᨳᩮᩅ ᩏᨱ᩠ᩉᩴ ᩃᩮᩣᩉᩥᨲᩴ ᨾᩩᨡᨲᩮᩣ ᩏᨣ᩠ᨣᨬ᩠ᨨᩥ.


</Paragraph>

<Paragraph number="235" book="vi-maha">
ᩋᨴ᩠ᨴᩈᩣ ᨡᩮᩣ ᨽᨣᩅᩤ ᩈᩣᩁᩥᨸᩩᨲ᩠ᨲᨾᩮᩣᨣ᩠ᨣᩃᩖᩣᨶᩮ ᨴᩪᩁᨲᩮᩣᩅ ᩋᩣᨣᨧ᩠ᨨᨶ᩠ᨲᩮ, ᨴᩥᩈ᩠ᩅᩣᨶ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᩑᨲᩮ, ᨽᩥᨠ᩠ᨡᩅᩮ, ᨴ᩠ᩅᩮ ᩈᩉᩣᨿᨠᩣ ᩋᩣᨣᨧ᩠ᨨᨶ᩠ᨲᩥ, ᨠᩮᩣᩃᩥᨲᩮᩣ ᩏᨸᨲᩥᩔᩮᩣ ᨧ. ᩑᨲᩴ ᨾᩮ ᩈᩣᩅᨠᨿᩩᨣᩴ ᨽᩅᩥᩔᨲᩥ ᩋᨣ᩠ᨣᩴ ᨽᨴ᩠ᨴᨿᩩᨣᨶ᩺”ᨲᩥ.


</Paragraph>

<Paragraph number="236" type="verses" book="vi-maha">
_ᨣᨾ᩠ᨽᩦᩁᩮ ᨬᩣᨱᩅᩥᩈᨿᩮ,_  
_ᩋᨶᩩᨲ᩠ᨲᩁᩮ ᩏᨸᨵᩥᩈᩘᨡᨿᩮ;_  
_ᩅᩥᨾᩩᨲ᩠ᨲᩮ ᩋᨸ᩠ᨸᨲ᩠ᨲᩮ ᩅᩮᩊᩩᩅᨶᩴ,_  
_ᩋᨳ ᨶᩮ ᩈᨲ᩠ᨳᩣ ᨻ᩠ᨿᩣᨠᩣᩈᩥ._  



</Paragraph>

<Paragraph number="237" type="verses" book="vi-maha">
_“ᩑᨲᩮ ᨴ᩠ᩅᩮ ᩈᩉᩣᨿᨠᩣ,_  
_ᩋᩣᨣᨧ᩠ᨨᨶ᩠ᨲᩥ ᨠᩮᩣᩃᩥᨲᩮᩣ ᩏᨸᨲᩥᩔᩮᩣ ᨧ;_  
_ᩑᨲᩴ ᨾᩮ ᩈᩣᩅᨠᨿᩩᨣᩴ,_  
_ᨽᩅᩥᩔᨲᩥ ᩋᨣ᩠ᨣᩴ ᨽᨴ᩠ᨴᨿᩩᨣᨶ᩺”ᨲᩥ._  



</Paragraph>

<Paragraph number="238" book="vi-maha">
ᩋᨳ ᨡᩮᩣ ᩈᩣᩁᩥᨸᩩᨲ᩠ᨲᨾᩮᩣᨣ᩠ᨣᩃᩖᩣᨶᩣ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥᩴᩈᩩ, ᩏᨸᩈᩘᨠᨾᩥᨲ᩠ᩅᩣ ᨽᨣᩅᨲᩮᩣ ᨸᩣᨴᩮᩈᩩ ᩈᩥᩁᩈᩣ ᨶᩥᨸᨲᩥᨲ᩠ᩅᩣ ᨽᨣᩅᨶ᩠ᨲᩴ ᩑᨲᨴᩅᩮᩤᨧᩩᩴ—  “ᩃᨽᩮᨿ᩠ᨿᩣᨾ ᨾᨿᩴ, ᨽᨶ᩠ᨲᩮ, ᨽᨣᩅᨲᩮᩣ ᩈᨶ᩠ᨲᩥᨠᩮ ᨸᨻ᩠ᨻᨩ᩠ᨩᩴ, ᩃᨽᩮᨿ᩠ᨿᩣᨾ ᩏᨸᩈᨾ᩠ᨸᨴᨶ᩺”ᨲᩥ. “ᩑᨳ ᨽᩥᨠ᩠ᨡᩅᩮᩤ”ᨲᩥ ᨽᨣᩅᩤ ᩋᩅᩮᩤᨧ—  “ᩈ᩠ᩅᩣᨠ᩠ᨡᩣᨲᩮᩣ ᨵᨾ᩠ᨾᩮᩣ, ᨧᩁᨳ ᨻᩕᩉ᩠ᨾᨧᩁᩥᨿᩴ ᩈᨾ᩠ᨾᩣ ᨴᩩᨠ᩠ᨡᩔ ᩋᨶ᩠ᨲᨠᩥᩁᩥᨿᩣᨿᩣ”ᨲᩥ. ᩈᩣᩅ ᨲᩮᩈᩴ ᩋᩣᨿᩈ᩠ᨾᨶ᩠ᨲᩣᨶᩴ ᩏᨸᩈᨾ᩠ᨸᨴᩤ ᩋᩉᩮᩣᩈᩥ.

</Paragraph>
</Division>

<TableOfContents book="vi-maha" section="1.14">
* [1.14.1 ᩋᨽᩥᨬ᩠ᨬᩣᨲᩣᨶᩴᨸᨻ᩠ᨻᨩ᩠ᨩᩣ](1-14/1-14-1)
</TableOfContents>