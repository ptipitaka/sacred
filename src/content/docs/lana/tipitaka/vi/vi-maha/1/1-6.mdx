---
title: "1.6 ᨸᨬ᩠ᨧᩅᨣ᩠ᨣᩥᨿᨠᨳᩣ"
tableOfContents: false
sidebar:
  order: 56
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="10" book="vi-maha">

<Paragraph number="53" book="vi-maha">
ᩋᨳ ᨡᩮᩣ ᨽᨣᩅᨲᩮᩣ ᩑᨲᨴᩉᩮᩣᩈᩥ—  “ᨠᩔ ᨶᩩ ᨡᩮᩣ ᩋᩉᩴ ᨸᨮᨾᩴ ᨵᨾ᩠ᨾᩴ ᨴᩮᩈᩮᨿ᩠ᨿᩴ? ᨠᩮᩣ ᩍᨾᩴ ᨵᨾ᩠ᨾᩴ ᨡᩥᨸ᩠ᨸᨾᩮᩅ ᩋᩣᨩᩣᨶᩥᩔᨲᩦ”ᨲᩥ? ᩋᨳ ᨡᩮᩣ ᨽᨣᩅᨲᩮᩣ ᩑᨲᨴᩉᩮᩣᩈᩥ—  “ᩋᨿᩴ ᨡᩮᩣ ᩋᩣᩊᩣᩁᩮᩣ ᨠᩣᩃᩣᨾᩮᩣ ᨸᨱ᩠ᨯᩥᨲᩮᩣ ᨻ᩠ᨿᨲ᩠ᨲᩮᩣ ᨾᩮᨵᩤᩅᩦ ᨴᩦᨥᩁᨲ᩠ᨲᩴ ᩋᨸ᩠ᨸᩁᨩᨠ᩠ᨡᨩᩣᨲᩥᨠᩮᩣ; ᨿᨶ᩠ᨶᩪᨶᩣᩉᩴ ᩋᩣᩊᩣᩁᩔ ᨠᩣᩃᩣᨾᩔ ᨸᨮᨾᩴ ᨵᨾ᩠ᨾᩴ ᨴᩮᩈᩮᨿ᩠ᨿᩴ, ᩈᩮᩣ ᩍᨾᩴ ᨵᨾ᩠ᨾᩴ ᨡᩥᨸ᩠ᨸᨾᩮᩅ ᩋᩣᨩᩣᨶᩥᩔᨲᩦ”ᨲᩥ. ᩋᨳ ᨡᩮᩣ ᩋᨶ᩠ᨲᩁᩉᩥᨲᩣ ᨴᩮᩅᨲᩣ ᨽᨣᩅᨲᩮᩣ ᩋᩣᩁᩮᩣᨧᩮᩈᩥ—  “ᩈᨲ᩠ᨲᩣᩉᨠᩣᩃᩘᨠᨲᩮᩣ, ᨽᨶ᩠ᨲᩮ, ᩋᩣᩊᩣᩁᩮᩣ ᨠᩣᩃᩣᨾᩮᩣ”ᨲᩥ. ᨽᨣᩅᨲᩮᩣᨸᩥ ᨡᩮᩣ ᨬᩣᨱᩴ ᩏᨴᨸᩣᨴᩥ—  “ᩈᨲ᩠ᨲᩣᩉᨠᩣᩃᩘᨠᨲᩮᩣ ᩋᩣᩊᩣᩁᩮᩣ ᨠᩣᩃᩣᨾᩮᩣ”ᨲᩥ. ᩋᨳ ᨡᩮᩣ ᨽᨣᩅᨲᩮᩣ ᩑᨲᨴᩉᩮᩣᩈᩥ—  “ᨾᩉᩣᨩᩣᨶᩥᨿᩮᩣ ᨡᩮᩣ ᩋᩣᩊᩣᩁᩮᩣ ᨠᩣᩃᩣᨾᩮᩣ; ᩈᨧᩮ ᩉᩥ ᩈᩮᩣ ᩍᨾᩴ ᨵᨾ᩠ᨾᩴ ᩈᩩᨱᩮᨿ᩠ᨿ, ᨡᩥᨸ᩠ᨸᨾᩮᩅ ᩋᩣᨩᩣᨶᩮᨿ᩠ᨿᩣ”ᨲᩥ.
</Paragraph>

<Paragraph number="54" book="vi-maha">
ᩋᨳ ᨡᩮᩣ ᨽᨣᩅᨲᩮᩣ ᩑᨲᨴᩉᩮᩣᩈᩥ—  “ᨠᩔ ᨶᩩ ᨡᩮᩣ ᩋᩉᩴ ᨸᨮᨾᩴ ᨵᨾ᩠ᨾᩴ ᨴᩮᩈᩮᨿ᩠ᨿᩴ? ᨠᩮᩣ ᩍᨾᩴ ᨵᨾ᩠ᨾᩴ ᨡᩥᨸ᩠ᨸᨾᩮᩅ ᩋᩣᨩᩣᨶᩥᩔᨲᩦ”ᨲᩥ? ᩋᨳ ᨡᩮᩣ ᨽᨣᩅᨲᩮᩣ ᩑᨲᨴᩉᩮᩣᩈᩥ—  “ᩋᨿᩴ ᨡᩮᩣ ᩏᨴᨠᩮᩣ ᩁᩣᨾᨸᩩᨲ᩠ᨲᩮᩣ ᨸᨱ᩠ᨯᩥᨲᩮᩣ ᨻ᩠ᨿᨲ᩠ᨲᩮᩣ ᨾᩮᨵᩤᩅᩦ ᨴᩦᨥᩁᨲ᩠ᨲᩴ ᩋᨸ᩠ᨸᩁᨩᨠ᩠ᨡᨩᩣᨲᩥᨠᩮᩣ; ᨿᨶ᩠ᨶᩪᨶᩣᩉᩴ ᩏᨴᨠᩔ ᩁᩣᨾᨸᩩᨲ᩠ᨲᩔ ᨸᨮᨾᩴ ᨵᨾ᩠ᨾᩴ ᨴᩮᩈᩮᨿ᩠ᨿᩴ, ᩈᩮᩣ ᩍᨾᩴ ᨵᨾ᩠ᨾᩴ ᨡᩥᨸ᩠ᨸᨾᩮᩅ ᩋᩣᨩᩣᨶᩥᩔᨲᩦ”ᨲᩥ. ᩋᨳ ᨡᩮᩣ ᩋᨶ᩠ᨲᩁᩉᩥᨲᩣ ᨴᩮᩅᨲᩣ ᨽᨣᩅᨲᩮᩣ ᩋᩣᩁᩮᩣᨧᩮᩈᩥ—  “ᩋᨽᩥᨴᩮᩤᩈᨠᩣᩃᩘᨠᨲᩮᩣ, ᨽᨶ᩠ᨲᩮ, ᩏᨴᨠᩮᩣ ᩁᩣᨾᨸᩩᨲ᩠ᨲᩮᩣ”ᨲᩥ. ᨽᨣᩅᨲᩮᩣᨸᩥ ᨡᩮᩣ ᨬᩣᨱᩴ ᩏᨴᨸᩣᨴᩥ—  “ᩋᨽᩥᨴᩮᩤᩈᨠᩣᩃᩘᨠᨲᩮᩣ ᩏᨴᨠᩮᩣ ᩁᩣᨾᨸᩩᨲ᩠ᨲᩮᩣ”ᨲᩥ. ᩋᨳ ᨡᩮᩣ ᨽᨣᩅᨲᩮᩣ ᩑᨲᨴᩉᩮᩣᩈᩥ—  “ᨾᩉᩣᨩᩣᨶᩥᨿᩮᩣ ᨡᩮᩣ ᩏᨴᨠᩮᩣ ᩁᩣᨾᨸᩩᨲ᩠ᨲᩮᩣ; ᩈᨧᩮ ᩉᩥ ᩈᩮᩣ ᩍᨾᩴ ᨵᨾ᩠ᨾᩴ ᩈᩩᨱᩮᨿ᩠ᨿ, ᨡᩥᨸ᩠ᨸᨾᩮᩅ ᩋᩣᨩᩣᨶᩮᨿ᩠ᨿᩣ”ᨲᩥ.
</Paragraph>

<Paragraph number="55" book="vi-maha">
ᩋᨳ ᨡᩮᩣ ᨽᨣᩅᨲᩮᩣ ᩑᨲᨴᩉᩮᩣᩈᩥ—  “ᨠᩔ ᨶᩩ ᨡᩮᩣ ᩋᩉᩴ ᨸᨮᨾᩴ ᨵᨾ᩠ᨾᩴ ᨴᩮᩈᩮᨿ᩠ᨿᩴ? ᨠᩮᩣ ᩍᨾᩴ ᨵᨾ᩠ᨾᩴ ᨡᩥᨸ᩠ᨸᨾᩮᩅ ᩋᩣᨩᩣᨶᩥᩔᨲᩦ”ᨲᩥ? ᩋᨳ ᨡᩮᩣ ᨽᨣᩅᨲᩮᩣ ᩑᨲᨴᩉᩮᩣᩈᩥ—  “ᨻᩉᩩᨠᩣᩁᩣ ᨡᩮᩣ ᨾᩮ ᨸᨬ᩠ᨧᩅᨣ᩠ᨣᩥᨿᩣ ᨽᩥᨠ᩠ᨡᩪ, ᨿᩮ ᨾᩴ ᨸᨵᩤᨶᨸᩉᩥᨲᨲ᩠ᨲᩴ ᩏᨸᨭ᩠ᨮᩉᩥᩴᩈᩩ; ᨿᨶ᩠ᨶᩪᨶᩣᩉᩴ ᨸᨬ᩠ᨧᩅᨣ᩠ᨣᩥᨿᩣᨶᩴ ᨽᩥᨠ᩠ᨡᩪᨶᩴ ᨸᨮᨾᩴ ᨵᨾ᩠ᨾᩴ ᨴᩮᩈᩮᨿ᩠ᨿᨶ᩺”ᨲᩥ. ᩋᨳ ᨡᩮᩣ ᨽᨣᩅᨲᩮᩣ ᩑᨲᨴᩉᩮᩣᩈᩥ—  “ᨠᩉᩴ ᨶᩩ ᨡᩮᩣ ᩑᨲᩁᩉᩥ ᨸᨬ᩠ᨧᩅᨣ᩠ᨣᩥᨿᩣ ᨽᩥᨠ᩠ᨡᩪ ᩅᩥᩉᩁᨶ᩠ᨲᩦ”ᨲᩥ? ᩋᨴ᩠ᨴᩈᩣ ᨡᩮᩣ ᨽᨣᩅᩤ ᨴᩥᨻ᩠ᨻᩮᨶ ᨧᨠ᩠ᨡᩩᨶᩣ ᩅᩥᩈᩩᨴ᩠ᨵᩮᨶ ᩋᨲᩥᨠ᩠ᨠᨶ᩠ᨲᨾᩣᨶᩩᩈᨠᩮᨶ ᨸᨬ᩠ᨧᩅᨣ᩠ᨣᩥᨿᩮ ᨽᩥᨠ᩠ᨡᩪ ᨻᩣᩁᩣᨱᩈᩥᨿᩴ ᩅᩥᩉᩁᨶ᩠ᨲᩮ ᩍᩈᩥᨸᨲᨶᩮ ᨾᩥᨣᨴᩤᨿᩮ. ᩋᨳ ᨡᩮᩣ ᨽᨣᩅᩤ ᩏᩁᩩᩅᩮᩃᩣᨿᩴ ᨿᨳᩣᨽᩥᩁᨶ᩠ᨲᩴ ᩅᩥᩉᩁᩥᨲ᩠ᩅᩣ ᨿᩮᨶ ᨻᩣᩁᩣᨱᩈᩦ ᨲᩮᨶ ᨧᩣᩁᩥᨠᩴ ᨸᨠ᩠ᨠᩣᨾᩥ.
</Paragraph>

</Division>
<Division number="11" book="vi-maha">

<Paragraph number="56" book="vi-maha">
ᩋᨴ᩠ᨴᩈᩣ ᨡᩮᩣ ᩏᨸᨠᩮᩣ ᩋᩣᨩᩦᩅᨠᩮᩣ ᨽᨣᩅᨶ᩠ᨲᩴ ᩋᨶ᩠ᨲᩁᩣ ᨧ ᨣᨿᩴ ᩋᨶ᩠ᨲᩁᩣ ᨧ ᨻᩮᩣᨵᩥᩴ ᩋᨴ᩠ᨵᩤᨶᨾᨣ᩠ᨣᨸ᩠ᨸᨭᩥᨸᨶ᩠ᨶᩴ, ᨴᩥᩈ᩠ᩅᩣᨶ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᩅᩥᨸ᩠ᨸᩈᨶ᩠ᨶᩣᨶᩥ ᨡᩮᩣ ᨲᩮ, ᩋᩣᩅᩩᩈᩮᩣ, ᩍᨶ᩠ᨴᩕᩥᨿᩣᨶᩥ, ᨸᩁᩥᩈᩩᨴ᩠ᨵᩮᩤ ᨨᩅᩥᩅᨱ᩠ᨱᩮᩣ ᨸᩁᩥᨿᩮᩣᨴᩤᨲᩮᩣ. ᨠᩴᩈᩥ ᨲ᩠ᩅᩴ, ᩋᩣᩅᩩᩈᩮᩣ, ᩏᨴ᩠ᨴᩥᩔ ᨸᨻ᩠ᨻᨩᩥᨲᩮᩣ? ᨠᩮᩣ ᩅᩤ ᨲᩮ ᩈᨲ᩠ᨳᩣ? ᨠᩔ ᩅᩤ ᨲ᩠ᩅᩴ ᨵᨾ᩠ᨾᩴ ᩁᩮᩣᨧᩮᩈᩦ”ᨲᩥ? ᩑᩅᩴ ᩅᩩᨲ᩠ᨲᩮ, ᨽᨣᩅᩤ ᩏᨸᨠᩴ ᩋᩣᨩᩦᩅᨠᩴ ᨣᩤᨳᩣᩉᩥ ᩋᨩ᩠ᨫᨽᩣᩈᩥ—
</Paragraph>

<Paragraph number="57" type="verses" book="vi-maha">
_“ᩈᨻ᩠ᨻᩣᨽᩥᨽᩪ ᩈᨻ᩠ᨻᩅᩥᨴᩪᩉᨾᩈ᩠ᨾᩥ,_  
_ᩈᨻ᩠ᨻᩮᩈᩩ ᨵᨾ᩠ᨾᩮᩈᩩ ᩋᨶᩪᨸᩃᩥᨲ᩠ᨲᩮᩣ;_  
_ᩈᨻ᩠ᨻᨬ᩠ᨩᩉᩮᩣ ᨲᨱ᩠ᩉᩣᨠ᩠ᨡᨿᩮ ᩅᩥᨾᩩᨲ᩠ᨲᩮᩣ,_  
_ᩈᨿᩴ ᩋᨽᩥᨬ᩠ᨬᩣᨿ ᨠᨾᩩᨴ᩠ᨴᩥᩈᩮᨿ᩠ᨿᩴ._  

</Paragraph>

<Paragraph number="58" type="verses" book="vi-maha">
_ᨶ ᨾᩮ ᩋᩣᨧᩁᩥᨿᩮᩣ ᩋᨲ᩠ᨳᩥ,_  
_ᩈᨴᩥᩈᩮᩣ ᨾᩮ ᨶ ᩅᩥᨩ᩠ᨩᨲᩥ;_  
_ᩈᨴᩮᩅᨠᩈ᩠ᨾᩥᩴ ᩃᩮᩣᨠᩈ᩠ᨾᩥᩴ,_  
_ᨶᨲ᩠ᨳᩥ ᨾᩮ ᨸᨭᩥᨸᩩᨣ᩠ᨣᩃᩮᩣ._  

</Paragraph>

<Paragraph number="59" type="verses" book="vi-maha">
_ᩋᩉᨬ᩠ᩉᩥ ᩋᩁᩉᩣ ᩃᩮᩣᨠᩮ,_  
_ᩋᩉᩴ ᩈᨲ᩠ᨳᩣ ᩋᨶᩩᨲ᩠ᨲᩁᩮᩣ;_  
_ᩑᨠᩮᩣᨾ᩠ᩉᩥ ᩈᨾ᩠ᨾᩣᩈᨾ᩠ᨻᩩᨴ᩠ᨵᩮᩤ,_  
_ᩈᩦᨲᩥᨽᩪᨲᩮᩣᩈ᩠ᨾᩥ ᨶᩥᨻ᩠ᨻᩩᨲᩮᩣ._  

</Paragraph>

<Paragraph number="60" type="verses" book="vi-maha">
_ᨵᨾ᩠ᨾᨧᨠ᩠ᨠᩴ ᨸᩅᨲ᩠ᨲᩮᨲᩩᩴ,_  
_ᨣᨧ᩠ᨨᩣᨾᩥ ᨠᩣᩈᩥᨶᩴ ᨸᩩᩁᩴ;_  
_ᩋᨶ᩠ᨵᩦᨽᩪᨲᩈ᩠ᨾᩥᩴ ᩃᩮᩣᨠᩈ᩠ᨾᩥᩴ,_  
_ᩋᩣᩉᨬ᩠ᨨᩴ ᩋᨾᨲᨴᩩᨶ᩠ᨴᩩᨽᩥᨶ᩺”ᨲᩥ._  

</Paragraph>

<Paragraph number="61" book="vi-maha">
“ᨿᨳᩣ ᨡᩮᩣ ᨲ᩠ᩅᩴ, ᩋᩣᩅᩩᩈᩮᩣ, ᨸᨭᩥᨩᩣᨶᩣᩈᩥ, ᩋᩁᩉᩈᩥ ᩋᨶᨶ᩠ᨲᨩᩥᨶᩮᩣ”ᨲᩥ.
</Paragraph>

<Paragraph number="62" type="verses" book="vi-maha">
_“ᨾᩣᨴᩥᩈᩣ ᩅᩮ ᨩᩥᨶᩣ ᩉᩮᩣᨶ᩠ᨲᩥ,_  
_ᨿᩮ ᨸᨲ᩠ᨲᩣ ᩋᩣᩈᩅᨠ᩠ᨡᨿᩴ;_  
_ᨩᩥᨲᩣ ᨾᩮ ᨸᩣᨸᨠᩣ ᨵᨾ᩠ᨾᩣ,_  
_ᨲᩈ᩠ᨾᩣᩉᨾᩩᨸᨠ ᨩᩥᨶᩮᩣ”ᨲᩥ._  

</Paragraph>

<Paragraph number="63" book="vi-maha">
ᩑᩅᩴ ᩅᩩᨲ᩠ᨲᩮ, ᩏᨸᨠᩮᩣ ᩋᩣᨩᩦᩅᨠᩮᩣ ᩉᩩᨸᩮᨿ᩠ᨿᨸᩣᩅᩩᩈᩮᩣᨲᩥ ᩅᨲ᩠ᩅᩣ ᩈᩦᩈᩴ ᩒᨠᨾ᩠ᨸᩮᨲ᩠ᩅᩣ ᩏᨾ᩠ᨾᨣ᩠ᨣᩴ ᨣᩉᩮᨲ᩠ᩅᩣ ᨸᨠ᩠ᨠᩣᨾᩥ.
</Paragraph>

</Division>
<Division number="12" book="vi-maha">

<Paragraph number="64" book="vi-maha">
ᩋᨳ ᨡᩮᩣ ᨽᨣᩅᩤ ᩋᨶᩩᨸᩩᨻ᩠ᨻᩮᨶ ᨧᩣᩁᩥᨠᩴ ᨧᩁᨾᩣᨶᩮᩣ ᨿᩮᨶ ᨻᩣᩁᩣᨱᩈᩦ ᩍᩈᩥᨸᨲᨶᩴ ᨾᩥᨣᨴᩤᨿᩮᩣ, ᨿᩮᨶ ᨸᨬ᩠ᨧᩅᨣ᩠ᨣᩥᨿᩣ ᨽᩥᨠ᩠ᨡᩪ ᨲᩮᨶᩩᨸᩈᩘᨠᨾᩥ. ᩋᨴ᩠ᨴᩈᩴᩈᩩ ᨡᩮᩣ ᨸᨬ᩠ᨧᩅᨣ᩠ᨣᩥᨿᩣ ᨽᩥᨠ᩠ᨡᩪ ᨽᨣᩅᨶ᩠ᨲᩴ ᨴᩪᩁᨲᩮᩣᩅ ᩋᩣᨣᨧ᩠ᨨᨶ᩠ᨲᩴ; ᨴᩥᩈ᩠ᩅᩣᨶ ᩋᨬ᩠ᨬᨾᨬ᩠ᨬᩴ ᨠᨲᩥᨠᩴ ᩈᨱ᩠ᨮᨸᩮᩈᩩᩴ—  “ᩋᨿᩴ, ᩋᩣᩅᩩᩈᩮᩣ, ᩈᨾᨱᩮᩣ ᨣᩮᩤᨲᨾᩮᩣ ᩋᩣᨣᨧ᩠ᨨᨲᩥ, ᨻᩣᩉᩩᩃᩖᩥᨠᩮᩣ ᨸᨵᩤᨶᩅᩥᨻ᩠ᨽᨶ᩠ᨲᩮᩣ ᩋᩣᩅᨲ᩠ᨲᩮᩣ ᨻᩣᩉᩩᩃᩖᩣᨿ. ᩈᩮᩣ ᨶᩮᩅ ᩋᨽᩥᩅᩤᨴᩮᨲᨻ᩠ᨻᩮᩣ, ᨶ ᨸᨧ᩠ᨧᩩᨭ᩠ᨮᩣᨲᨻ᩠ᨻᩮᩣ, ᨶᩣᩔ ᨸᨲ᩠ᨲᨧᩦᩅᩁᩴ ᨸᨭᩥᨣ᩠ᨣᩉᩮᨲᨻ᩠ᨻᩴ; ᩋᨸᩥ ᨧ ᨡᩮᩣ ᩋᩣᩈᨶᩴ ᨮᨸᩮᨲᨻ᩠ᨻᩴ, ᩈᨧᩮ ᩈᩮᩣ ᩋᩣᨠᩘᨡᩥᩔᨲᩥ ᨶᩥᩈᩦᨴᩥᩔᨲᩦ”ᨲᩥ. ᨿᨳᩣ ᨿᨳᩣ ᨡᩮᩣ ᨽᨣᩅᩤ ᨸᨬ᩠ᨧᩅᨣ᩠ᨣᩥᨿᩮ ᨽᩥᨠ᩠ᨡᩪ ᩏᨸᩈᩘᨠᨾᨲᩥ ᨲᨳᩣ ᨲᨳᩣ ᨸᨬ᩠ᨧᩅᨣ᩠ᨣᩥᨿᩣ ᨽᩥᨠ᩠ᨡᩪ ᨶᩣᩈᨠ᩠ᨡᩥᩴᩈᩩ ᩈᨠᩣᨿ ᨠᨲᩥᨠᩣᨿ ᩈᨱ᩠ᨮᩣᨲᩩᩴ. ᩋᩈᨱ᩠ᨮᩉᨶ᩠ᨲᩣ ᨽᨣᩅᨶ᩠ᨲᩴ ᨸᨧ᩠ᨧᩩᨣ᩠ᨣᨶ᩠ᨲ᩠ᩅᩣ ᩑᨠᩮᩣ ᨽᨣᩅᨲᩮᩣ ᨸᨲ᩠ᨲᨧᩦᩅᩁᩴ ᨸᨭᩥᨣ᩠ᨣᩉᩮᩈᩥ, ᩑᨠᩮᩣ ᩋᩣᩈᨶᩴ ᨸᨬ᩠ᨬᨸᩮᩈᩥ, ᩑᨠᩮᩣ ᨸᩣᨴᩮᩤᨴᨠᩴ, ᩑᨠᩮᩣ ᨸᩣᨴᨸᩦᨮᩴ, ᩑᨠᩮᩣ ᨸᩣᨴᨠᨮᩃᩥᨠᩴ ᩏᨸᨶᩥᨠ᩠ᨡᩥᨸᩥ. ᨶᩥᩈᩦᨴᩥ ᨽᨣᩅᩤ ᨸᨬ᩠ᨬᨲ᩠ᨲᩮ ᩋᩣᩈᨶᩮ; ᨶᩥᩈᨩ᩠ᨩ ᨡᩮᩣ ᨽᨣᩅᩤ ᨸᩣᨴᩮ ᨸᨠ᩠ᨡᩣᩃᩮᩈᩥ. ᩋᨸᩥᩔᩩ ᨽᨣᩅᨶ᩠ᨲᩴ ᨶᩣᨾᩮᨶ ᨧ ᩋᩣᩅᩩᩈᩮᩣᩅᩤᨴᩮᨶ ᨧ ᩈᨾᩩᨴᩤᨧᩁᨶ᩠ᨲᩥ.
</Paragraph>

<Paragraph number="65" book="vi-maha">
ᩑᩅᩴ ᩅᩩᨲ᩠ᨲᩮ, ᨽᨣᩅᩤ ᨸᨬ᩠ᨧᩅᨣ᩠ᨣᩥᨿᩮ ᨽᩥᨠ᩠ᨡᩪ ᩑᨲᨴᩅᩮᩤᨧ—  “ᨾᩣ, ᨽᩥᨠ᩠ᨡᩅᩮ, ᨲᨳᩣᨣᨲᩴ ᨶᩣᨾᩮᨶ ᨧ ᩋᩣᩅᩩᩈᩮᩣᩅᩤᨴᩮᨶ ᨧ ᩈᨾᩩᨴᩤᨧᩁᨳ. ᩋᩁᩉᩴ, ᨽᩥᨠ᩠ᨡᩅᩮ, ᨲᨳᩣᨣᨲᩮᩣ ᩈᨾ᩠ᨾᩣᩈᨾ᩠ᨻᩩᨴ᩠ᨵᩮᩤ, ᩒᨴᩉᨳ, ᨽᩥᨠ᩠ᨡᩅᩮ, ᩈᩮᩣᨲᩴ, ᩋᨾᨲᨾᨵᩥᨣᨲᩴ, ᩋᩉᨾᨶᩩᩈᩣᩈᩣᨾᩥ, ᩋᩉᩴ ᨵᨾ᩠ᨾᩴ ᨴᩮᩈᩮᨾᩥ. ᨿᨳᩣᨶᩩᩈᩥᨭ᩠ᨮᩴ ᨲᨳᩣ ᨸᨭᩥᨸᨩ᩠ᨩᨾᩣᨶᩣ ᨶᨧᩥᩁᩔᩮᩅ—  ᨿᩔᨲ᩠ᨳᩣᨿ ᨠᩩᩃᨸᩩᨲ᩠ᨲᩣ ᩈᨾ᩠ᨾᨴᩮᩅ ᩋᨣᩤᩁᩈ᩠ᨾᩣ ᩋᨶᨣᩤᩁᩥᨿᩴ ᨸᨻ᩠ᨻᨩᨶ᩠ᨲᩥ, ᨲᨴᨶᩩᨲ᩠ᨲᩁᩴ—  ᨻᩕᩉ᩠ᨾᨧᩁᩥᨿᨸᩁᩥᨿᩮᩣᩈᩣᨶᩴ ᨴᩥᨭ᩠ᨮᩮᩅ ᨵᨾ᩠ᨾᩮ ᩈᨿᩴ ᩋᨽᩥᨬ᩠ᨬᩣ ᩈᨧ᩠ᨨᩥᨠᨲ᩠ᩅᩣ ᩏᨸᩈᨾ᩠ᨸᨩ᩠ᨩ ᩅᩥᩉᩁᩥᩔᨳᩣ”ᨲᩥ. ᩑᩅᩴ ᩅᩩᨲ᩠ᨲᩮ, ᨸᨬ᩠ᨧᩅᨣ᩠ᨣᩥᨿᩣ ᨽᩥᨠ᩠ᨡᩪ ᨽᨣᩅᨶ᩠ᨲᩴ ᩑᨲᨴᩅᩮᩤᨧᩩᩴ—  “ᨲᩣᨿᨸᩥ ᨡᩮᩣ ᨲ᩠ᩅᩴ, ᩋᩣᩅᩩᩈᩮᩣ ᨣᩮᩤᨲᨾ, ᩍᩁᩥᨿᩣᨿ, ᨲᩣᨿ ᨸᨭᩥᨸᨴᩤᨿ, ᨲᩣᨿ ᨴᩩᨠ᩠ᨠᩁᨠᩣᩁᩥᨠᩣᨿ ᨶᩮᩅᨩ᩠ᨫᨣᩤ ᩏᨲ᩠ᨲᩁᩥ ᨾᨶᩩᩔᨵᨾ᩠ᨾᩣ ᩋᩃᨾᩁᩥᨿᨬᩣᨱᨴᩔᨶᩅᩥᩈᩮᩈᩴ, ᨠᩥᩴ ᨸᨶ ᨲ᩠ᩅᩴ ᩑᨲᩁᩉᩥ, ᨻᩣᩉᩩᩃᩖᩥᨠᩮᩣ ᨸᨵᩤᨶᩅᩥᨻ᩠ᨽᨶ᩠ᨲᩮᩣ ᩋᩣᩅᨲ᩠ᨲᩮᩣ ᨻᩣᩉᩩᩃᩖᩣᨿ, ᩋᨵᩥᨣᨾᩥᩔᩈᩥ ᩏᨲ᩠ᨲᩁᩥ ᨾᨶᩩᩔᨵᨾ᩠ᨾᩣ ᩋᩃᨾᩁᩥᨿᨬᩣᨱᨴᩔᨶᩅᩥᩈᩮᩈᨶ᩺”ᨲᩥ? ᩑᩅᩴ ᩅᩩᨲ᩠ᨲᩮ, ᨽᨣᩅᩤ ᨸᨬ᩠ᨧᩅᨣ᩠ᨣᩥᨿᩮ ᨽᩥᨠ᩠ᨡᩪ ᩑᨲᨴᩅᩮᩤᨧ—  “ᨶ, ᨽᩥᨠ᩠ᨡᩅᩮ, ᨲᨳᩣᨣᨲᩮᩣ ᨻᩣᩉᩩᩃᩖᩥᨠᩮᩣ, ᨶ ᨸᨵᩤᨶᩅᩥᨻ᩠ᨽᨶ᩠ᨲᩮᩣ, ᨶ ᩋᩣᩅᨲ᩠ᨲᩮᩣ ᨻᩣᩉᩩᩃᩖᩣᨿ; ᩋᩁᩉᩴ, ᨽᩥᨠ᩠ᨡᩅᩮ, ᨲᨳᩣᨣᨲᩮᩣ ᩈᨾ᩠ᨾᩣᩈᨾ᩠ᨻᩩᨴ᩠ᨵᩮᩤ. ᩒᨴᩉᨳ, ᨽᩥᨠ᩠ᨡᩅᩮ, ᩈᩮᩣᨲᩴ, ᩋᨾᨲᨾᨵᩥᨣᨲᩴ ᩋᩉᨾᨶᩩᩈᩣᩈᩣᨾᩥ, ᩋᩉᩴ ᨵᨾ᩠ᨾᩴ ᨴᩮᩈᩮᨾᩥ. ᨿᨳᩣᨶᩩᩈᩥᨭ᩠ᨮᩴ ᨲᨳᩣ ᨸᨭᩥᨸᨩ᩠ᨩᨾᩣᨶᩣ ᨶᨧᩥᩁᩔᩮᩅ—  ᨿᩔᨲ᩠ᨳᩣᨿ ᨠᩩᩃᨸᩩᨲ᩠ᨲᩣ ᩈᨾ᩠ᨾᨴᩮᩅ ᩋᨣᩤᩁᩈ᩠ᨾᩣ ᩋᨶᨣᩤᩁᩥᨿᩴ ᨸᨻ᩠ᨻᨩᨶ᩠ᨲᩥ, ᨲᨴᨶᩩᨲ᩠ᨲᩁᩴ—  ᨻᩕᩉ᩠ᨾᨧᩁᩥᨿᨸᩁᩥᨿᩮᩣᩈᩣᨶᩴ ᨴᩥᨭ᩠ᨮᩮᩅ ᨵᨾ᩠ᨾᩮ ᩈᨿᩴ ᩋᨽᩥᨬ᩠ᨬᩣ ᩈᨧ᩠ᨨᩥᨠᨲ᩠ᩅᩣ ᩏᨸᩈᨾ᩠ᨸᨩ᩠ᨩ ᩅᩥᩉᩁᩥᩔᨳᩣ”ᨲᩥ.
</Paragraph>

<Paragraph number="66" book="vi-maha">
ᨴᩩᨲᩥᨿᨾ᩠ᨸᩥ ᨡᩮᩣ ᨸᨬ᩠ᨧᩅᨣ᩠ᨣᩥᨿᩣ ᨽᩥᨠ᩠ᨡᩪ ᨽᨣᩅᨶ᩠ᨲᩴ ᩑᨲᨴᩅᩮᩤᨧᩩᩴ …ᨸᩮ… . ᨴᩩᨲᩥᨿᨾ᩠ᨸᩥ ᨡᩮᩣ ᨽᨣᩅᩤ ᨸᨬ᩠ᨧᩅᨣ᩠ᨣᩥᨿᩮ ᨽᩥᨠ᩠ᨡᩪ ᩑᨲᨴᩅᩮᩤᨧ …ᨸᩮ… . ᨲᨲᩥᨿᨾ᩠ᨸᩥ ᨡᩮᩣ ᨸᨬ᩠ᨧᩅᨣ᩠ᨣᩥᨿᩣ ᨽᩥᨠ᩠ᨡᩪ ᨽᨣᩅᨶ᩠ᨲᩴ ᩑᨲᨴᩅᩮᩤᨧᩩᩴ—  “ᨲᩣᨿᨸᩥ ᨡᩮᩣ ᨲ᩠ᩅᩴ, ᩋᩣᩅᩩᩈᩮᩣ ᨣᩮᩤᨲᨾ, ᩍᩁᩥᨿᩣᨿ, ᨲᩣᨿ ᨸᨭᩥᨸᨴᩤᨿ, ᨲᩣᨿ ᨴᩩᨠ᩠ᨠᩁᨠᩣᩁᩥᨠᩣᨿ ᨶᩮᩅᨩ᩠ᨫᨣᩤ ᩏᨲ᩠ᨲᩁᩥ ᨾᨶᩩᩔᨵᨾ᩠ᨾᩣ ᩋᩃᨾᩁᩥᨿᨬᩣᨱᨴᩔᨶᩅᩥᩈᩮᩈᩴ, ᨠᩥᩴ ᨸᨶ ᨲ᩠ᩅᩴ ᩑᨲᩁᩉᩥ, ᨻᩣᩉᩩᩃᩖᩥᨠᩮᩣ ᨸᨵᩤᨶᩅᩥᨻ᩠ᨽᨶ᩠ᨲᩮᩣ ᩋᩣᩅᨲ᩠ᨲᩮᩣ ᨻᩣᩉᩩᩃᩖᩣᨿ, ᩋᨵᩥᨣᨾᩥᩔᩈᩥ ᩏᨲ᩠ᨲᩁᩥ ᨾᨶᩩᩔᨵᨾ᩠ᨾᩣ ᩋᩃᨾᩁᩥᨿᨬᩣᨱᨴᩔᨶᩅᩥᩈᩮᩈᨶ᩺”ᨲᩥ?
</Paragraph>

<Paragraph number="67" book="vi-maha">
ᩑᩅᩴ ᩅᩩᨲ᩠ᨲᩮ ᨽᨣᩅᩤ ᨸᨬ᩠ᨧᩅᨣ᩠ᨣᩥᨿᩮ ᨽᩥᨠ᩠ᨡᩪ ᩑᨲᨴᩅᩮᩤᨧ—  “ᩋᨽᩥᨩᩣᨶᩣᨳ ᨾᩮ ᨶᩮᩣ ᨲᩩᨾ᩠ᩉᩮ, ᨽᩥᨠ᩠ᨡᩅᩮ, ᩍᨲᩮᩣ ᨸᩩᨻ᩠ᨻᩮ ᩑᩅᩁᩪᨸᩴ ᨸᨽᩣᩅᩥᨲᨾᩮᨲᨶ᩺”ᨲᩥ? “ᨶᩮᩣ ᩉᩮᨲᩴ, ᨽᨶ᩠ᨲᩮ”. “ᩋᩁᩉᩴ, ᨽᩥᨠ᩠ᨡᩅᩮ, ᨲᨳᩣᨣᨲᩮᩣ ᩈᨾ᩠ᨾᩣᩈᨾ᩠ᨻᩩᨴ᩠ᨵᩮᩤ, ᩒᨴᩉᨳ, ᨽᩥᨠ᩠ᨡᩅᩮ, ᩈᩮᩣᨲᩴ, ᩋᨾᨲᨾᨵᩥᨣᨲᩴ ᩋᩉᨾᨶᩩᩈᩣᩈᩣᨾᩥ, ᩋᩉᩴ ᨵᨾ᩠ᨾᩴ ᨴᩮᩈᩮᨾᩥ. ᨿᨳᩣᨶᩩᩈᩥᨭ᩠ᨮᩴ ᨲᨳᩣ ᨸᨭᩥᨸᨩ᩠ᨩᨾᩣᨶᩣ ᨶᨧᩥᩁᩔᩮᩅ—  ᨿᩔᨲ᩠ᨳᩣᨿ ᨠᩩᩃᨸᩩᨲ᩠ᨲᩣ ᩈᨾ᩠ᨾᨴᩮᩅ ᩋᨣᩤᩁᩈ᩠ᨾᩣ ᩋᨶᨣᩤᩁᩥᨿᩴ ᨸᨻ᩠ᨻᨩᨶ᩠ᨲᩥ, ᨲᨴᨶᩩᨲ᩠ᨲᩁᩴ—  ᨻᩕᩉ᩠ᨾᨧᩁᩥᨿᨸᩁᩥᨿᩮᩣᩈᩣᨶᩴ ᨴᩥᨭ᩠ᨮᩮᩅ ᨵᨾ᩠ᨾᩮ ᩈᨿᩴ ᩋᨽᩥᨬ᩠ᨬᩣ ᩈᨧ᩠ᨨᩥᨠᨲ᩠ᩅᩣ ᩏᨸᩈᨾ᩠ᨸᨩ᩠ᨩ ᩅᩥᩉᩁᩥᩔᨳᩣ”ᨲᩥ. ᩋᩈᨠ᩠ᨡᩥ ᨡᩮᩣ ᨽᨣᩅᩤ ᨸᨬ᩠ᨧᩅᨣ᩠ᨣᩥᨿᩮ ᨽᩥᨠ᩠ᨡᩪ ᩈᨬ᩠ᨬᩣᨸᩮᨲᩩᩴ. ᩋᨳ ᨡᩮᩣ ᨸᨬ᩠ᨧᩅᨣ᩠ᨣᩥᨿᩣ ᨽᩥᨠ᩠ᨡᩪ ᨽᨣᩅᨶ᩠ᨲᩴ ᩈᩩᩔᩪᩈᩥᩴᩈᩩ, ᩈᩮᩣᨲᩴ ᩒᨴᩉᩥᩴᩈᩩ, ᩋᨬ᩠ᨬᩣ ᨧᩥᨲ᩠ᨲᩴ ᩏᨸᨭ᩠ᨮᩣᨸᩮᩈᩩᩴ.
</Paragraph>

</Division>
<Division number="13" book="vi-maha">

<Paragraph number="68" book="vi-maha">
ᩋᨳ ᨡᩮᩣ ᨽᨣᩅᩤ ᨸᨬ᩠ᨧᩅᨣ᩠ᨣᩥᨿᩮ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—
</Paragraph>

<Paragraph number="69" book="vi-maha">
“ᨴ᩠ᩅᩮᨾᩮ, ᨽᩥᨠ᩠ᨡᩅᩮ, ᩋᨶ᩠ᨲᩣ ᨸᨻ᩠ᨻᨩᩥᨲᩮᨶ ᨶ ᩈᩮᩅᩥᨲᨻ᩠ᨻᩣ. ᨠᨲᨾᩮ ᨴ᩠ᩅᩮ? ᨿᩮᩣ ᨧᩣᨿᩴ ᨠᩣᨾᩮᩈᩩ ᨠᩣᨾᩈᩩᨡᩃᩖᩥᨠᩣᨶᩩᨿᩮᩣᨣᩮᩤ ᩉᩦᨶᩮᩣ ᨣᨾ᩠ᨾᩮᩣ ᨸᩮᩣᨳᩩᨩ᩠ᨩᨶᩥᨠᩮᩣ ᩋᨶᩁᩥᨿᩮᩣ ᩋᨶᨲ᩠ᨳᩈᩴᩉᩥᨲᩮᩣ, ᨿᩮᩣ ᨧᩣᨿᩴ ᩋᨲ᩠ᨲᨠᩥᩃᨾᨳᩣᨶᩩᨿᩮᩣᨣᩮᩤ ᨴᩩᨠ᩠ᨡᩮᩣ ᩋᨶᩁᩥᨿᩮᩣ ᩋᨶᨲ᩠ᨳᩈᩴᩉᩥᨲᩮᩣ. ᩑᨲᩮ ᨡᩮᩣ, ᨽᩥᨠ᩠ᨡᩅᩮ, ᩏᨽᩮᩣ ᩋᨶ᩠ᨲᩮ ᩋᨶᩩᨸᨣᨾ᩠ᨾ ᨾᨩ᩠ᨫᩥᨾᩣ ᨸᨭᩥᨸᨴᩤ ᨲᨳᩣᨣᨲᩮᨶ ᩋᨽᩥᩈᨾ᩠ᨻᩩᨴ᩠ᨵᩤ ᨧᨠ᩠ᨡᩩᨠᩁᨱᩦ ᨬᩣᨱᨠᩁᨱᩦ ᩏᨸᩈᨾᩣᨿ ᩋᨽᩥᨬ᩠ᨬᩣᨿ ᩈᨾ᩠ᨻᩮᩣᨵᩤᨿ ᨶᩥᨻ᩠ᨻᩣᨶᩣᨿ ᩈᩴᩅᨲ᩠ᨲᨲᩥ.
</Paragraph>

<Paragraph number="70" book="vi-maha">
ᨠᨲᨾᩣ ᨧ ᩈᩣ, ᨽᩥᨠ᩠ᨡᩅᩮ, ᨾᨩ᩠ᨫᩥᨾᩣ ᨸᨭᩥᨸᨴᩤ ᨲᨳᩣᨣᨲᩮᨶ ᩋᨽᩥᩈᨾ᩠ᨻᩩᨴ᩠ᨵᩤ, ᨧᨠ᩠ᨡᩩᨠᩁᨱᩦ ᨬᩣᨱᨠᩁᨱᩦ ᩏᨸᩈᨾᩣᨿ ᩋᨽᩥᨬ᩠ᨬᩣᨿ ᩈᨾ᩠ᨻᩮᩣᨵᩤᨿ ᨶᩥᨻ᩠ᨻᩣᨶᩣᨿ ᩈᩴᩅᨲ᩠ᨲᨲᩥ? ᩋᨿᨾᩮᩅ ᩋᩁᩥᨿᩮᩣ ᩋᨭ᩠ᨮᩘᨣᩥᨠᩮᩣ ᨾᨣ᩠ᨣᩮᩤ, ᩈᩮᨿ᩠ᨿᨳᩥᨴᩴ—  ᩈᨾ᩠ᨾᩣᨴᩥᨭ᩠ᨮᩥ, ᩈᨾ᩠ᨾᩣᩈᩘᨠᨸ᩠ᨸᩮᩣ, ᩈᨾ᩠ᨾᩣᩅᩤᨧᩣ, ᩈᨾ᩠ᨾᩣᨠᨾ᩠ᨾᨶ᩠ᨲᩮᩣ, ᩈᨾ᩠ᨾᩣᩋᩣᨩᩦᩅᩮᩤ, ᩈᨾ᩠ᨾᩣᩅᩤᨿᩣᨾᩮᩣ, ᩈᨾ᩠ᨾᩣᩈᨲᩥ, ᩈᨾ᩠ᨾᩣᩈᨾᩣᨵᩥ. ᩋᨿᩴ ᨡᩮᩣ ᩈᩣ, ᨽᩥᨠ᩠ᨡᩅᩮ, ᨾᨩ᩠ᨫᩥᨾᩣ ᨸᨭᩥᨸᨴᩤ ᨲᨳᩣᨣᨲᩮᨶ ᩋᨽᩥᩈᨾ᩠ᨻᩩᨴ᩠ᨵᩤ, ᨧᨠ᩠ᨡᩩᨠᩁᨱᩦ ᨬᩣᨱᨠᩁᨱᩦ ᩏᨸᩈᨾᩣᨿ ᩋᨽᩥᨬ᩠ᨬᩣᨿ ᩈᨾ᩠ᨻᩮᩣᨵᩤᨿ ᨶᩥᨻ᩠ᨻᩣᨶᩣᨿ ᩈᩴᩅᨲ᩠ᨲᨲᩥ.
</Paragraph>

</Division>
<Division number="14" book="vi-maha">

<Paragraph number="71" book="vi-maha">
ᩍᨴᩴ ᨡᩮᩣ ᨸᨶ, ᨽᩥᨠ᩠ᨡᩅᩮ, ᨴᩩᨠ᩠ᨡᩴ ᩋᩁᩥᨿᩈᨧ᩠ᨧᩴ. ᨩᩣᨲᩥᨸᩥ ᨴᩩᨠ᩠ᨡᩣ, ᨩᩁᩣᨸᩥ ᨴᩩᨠ᩠ᨡᩣ, ᨻ᩠ᨿᩣᨵᩥᨸᩥ ᨴᩩᨠ᩠ᨡᩮᩣ, ᨾᩁᨱᨾ᩠ᨸᩥ ᨴᩩᨠ᩠ᨡᩴ, ᩋᨸ᩠ᨸᩥᨿᩮᩉᩥ ᩈᨾ᩠ᨸᨿᩮᩣᨣᩮᩤ ᨴᩩᨠ᩠ᨡᩮᩣ, ᨸᩥᨿᩮᩉᩥ ᩅᩥᨸ᩠ᨸᨿᩮᩣᨣᩮᩤ ᨴᩩᨠ᩠ᨡᩮᩣ, ᨿᨾ᩠ᨸᩥᨧ᩠ᨨᩴ ᨶ ᩃᨽᨲᩥ ᨲᨾ᩠ᨸᩥ ᨴᩩᨠ᩠ᨡᩴ. ᩈᩴᨡᩥᨲ᩠ᨲᩮᨶ, ᨸᨬ᩠ᨧᩩᨸᩣᨴᩤᨶᨠ᩠ᨡᨶ᩠ᨵᩣ ᨴᩩᨠ᩠ᨡᩣ.
</Paragraph>

<Paragraph number="72" book="vi-maha">
ᩍᨴᩴ ᨡᩮᩣ ᨸᨶ, ᨽᩥᨠ᩠ᨡᩅᩮ, ᨴᩩᨠ᩠ᨡᩈᨾᩩᨴᨿᩴ ᩋᩁᩥᨿᩈᨧ᩠ᨧᩴ—  ᨿᩣᨿᩴ ᨲᨱ᩠ᩉᩣ ᨸᩮᩣᨶᩮᩣᨻ᩠ᨽᩅᩥᨠᩣ ᨶᨶ᩠ᨴᩦᩁᩣᨣᩈᩉᨣᨲᩣ ᨲᨲᩕᨲᨲᩕᩣᨽᩥᨶᨶ᩠ᨴᩥᨶᩦ, ᩈᩮᨿ᩠ᨿᨳᩥᨴᩴ—  ᨠᩣᨾᨲᨱ᩠ᩉᩣ, ᨽᩅᨲᨱ᩠ᩉᩣ, ᩅᩥᨽᩅᨲᨱ᩠ᩉᩣ.
</Paragraph>

<Paragraph number="73" book="vi-maha">
ᩍᨴᩴ ᨡᩮᩣ ᨸᨶ, ᨽᩥᨠ᩠ᨡᩅᩮ, ᨴᩩᨠ᩠ᨡᨶᩥᩁᩮᩣᨵᩴ ᩋᩁᩥᨿᩈᨧ᩠ᨧᩴ—  ᨿᩮᩣ ᨲᩔᩣᨿᩮᩅ ᨲᨱ᩠ᩉᩣᨿ ᩋᩈᩮᩈᩅᩥᩁᩣᨣᨶᩥᩁᩮᩣᨵᩮᩤ, ᨧᩣᨣᩮᩤ, ᨸᨭᩥᨶᩥᩔᨣ᩠ᨣᩮᩤ, ᨾᩩᨲ᩠ᨲᩥ, ᩋᨶᩣᩃᨿᩮᩣ.
</Paragraph>

<Paragraph number="74" book="vi-maha">
ᩍᨴᩴ ᨡᩮᩣ ᨸᨶ, ᨽᩥᨠ᩠ᨡᩅᩮ, ᨴᩩᨠ᩠ᨡᨶᩥᩁᩮᩣᨵᨣᩤᨾᩥᨶᩦ ᨸᨭᩥᨸᨴᩤ ᩋᩁᩥᨿᩈᨧ᩠ᨧᩴ—  ᩋᨿᨾᩮᩅ ᩋᩁᩥᨿᩮᩣ ᩋᨭ᩠ᨮᩘᨣᩥᨠᩮᩣ ᨾᨣ᩠ᨣᩮᩤ, ᩈᩮᨿ᩠ᨿᨳᩥᨴᩴ—  ᩈᨾ᩠ᨾᩣᨴᩥᨭ᩠ᨮᩥ, ᩈᨾ᩠ᨾᩣᩈᩘᨠᨸ᩠ᨸᩮᩣ, ᩈᨾ᩠ᨾᩣᩅᩤᨧᩣ, ᩈᨾ᩠ᨾᩣᨠᨾ᩠ᨾᨶ᩠ᨲᩮᩣ, ᩈᨾ᩠ᨾᩣᩋᩣᨩᩦᩅᩮᩤ, ᩈᨾ᩠ᨾᩣᩅᩤᨿᩣᨾᩮᩣ, ᩈᨾ᩠ᨾᩣᩈᨲᩥ, ᩈᨾ᩠ᨾᩣᩈᨾᩣᨵᩥ.
</Paragraph>

</Division>
<Division number="15" book="vi-maha">

<Paragraph number="75" book="vi-maha">
ᩍᨴᩴ ᨴᩩᨠ᩠ᨡᩴ ᩋᩁᩥᨿᩈᨧ᩠ᨧᨶ᩠ᨲᩥ ᨾᩮ, ᨽᩥᨠ᩠ᨡᩅᩮ, ᨸᩩᨻ᩠ᨻᩮ ᩋᨶᨶᩩᩔᩩᨲᩮᩈᩩ ᨵᨾ᩠ᨾᩮᩈᩩ ᨧᨠ᩠ᨡᩩᩴ ᩏᨴᨸᩣᨴᩥ, ᨬᩣᨱᩴ ᩏᨴᨸᩣᨴᩥ, ᨸᨬ᩠ᨬᩣ ᩏᨴᨸᩣᨴᩥ, ᩅᩥᨩ᩠ᨩᩣ ᩏᨴᨸᩣᨴᩥ, ᩋᩣᩃᩮᩣᨠᩮᩣ ᩏᨴᨸᩣᨴᩥ. ᨲᩴ ᨡᩮᩣ ᨸᨶᩥᨴᩴ ᨴᩩᨠ᩠ᨡᩴ ᩋᩁᩥᨿᩈᨧ᩠ᨧᩴ ᨸᩁᩥᨬ᩠ᨬᩮᨿ᩠ᨿᨶ᩠ᨲᩥ ᨾᩮ, ᨽᩥᨠ᩠ᨡᩅᩮ, ᨸᩩᨻ᩠ᨻᩮ ᩋᨶᨶᩩᩔᩩᨲᩮᩈᩩ ᨵᨾ᩠ᨾᩮᩈᩩ ᨧᨠ᩠ᨡᩩᩴ ᩏᨴᨸᩣᨴᩥ, ᨬᩣᨱᩴ ᩏᨴᨸᩣᨴᩥ, ᨸᨬ᩠ᨬᩣ ᩏᨴᨸᩣᨴᩥ, ᩅᩥᨩ᩠ᨩᩣ ᩏᨴᨸᩣᨴᩥ, ᩋᩣᩃᩮᩣᨠᩮᩣ ᩏᨴᨸᩣᨴᩥ. ᨲᩴ ᨡᩮᩣ ᨸᨶᩥᨴᩴ ᨴᩩᨠ᩠ᨡᩴ ᩋᩁᩥᨿᩈᨧ᩠ᨧᩴ ᨸᩁᩥᨬ᩠ᨬᩣᨲᨶ᩠ᨲᩥ ᨾᩮ, ᨽᩥᨠ᩠ᨡᩅᩮ, ᨸᩩᨻ᩠ᨻᩮ ᩋᨶᨶᩩᩔᩩᨲᩮᩈᩩ ᨵᨾ᩠ᨾᩮᩈᩩ ᨧᨠ᩠ᨡᩩᩴ ᩏᨴᨸᩣᨴᩥ, ᨬᩣᨱᩴ ᩏᨴᨸᩣᨴᩥ, ᨸᨬ᩠ᨬᩣ ᩏᨴᨸᩣᨴᩥ, ᩅᩥᨩ᩠ᨩᩣ ᩏᨴᨸᩣᨴᩥ, ᩋᩣᩃᩮᩣᨠᩮᩣ ᩏᨴᨸᩣᨴᩥ.
</Paragraph>

<Paragraph number="76" book="vi-maha">
ᩍᨴᩴ ᨴᩩᨠ᩠ᨡᩈᨾᩩᨴᨿᩴ ᩋᩁᩥᨿᩈᨧ᩠ᨧᨶ᩠ᨲᩥ ᨾᩮ, ᨽᩥᨠ᩠ᨡᩅᩮ, ᨸᩩᨻ᩠ᨻᩮ ᩋᨶᨶᩩᩔᩩᨲᩮᩈᩩ ᨵᨾ᩠ᨾᩮᩈᩩ ᨧᨠ᩠ᨡᩩᩴ ᩏᨴᨸᩣᨴᩥ, ᨬᩣᨱᩴ ᩏᨴᨸᩣᨴᩥ, ᨸᨬ᩠ᨬᩣ ᩏᨴᨸᩣᨴᩥ, ᩅᩥᨩ᩠ᨩᩣ ᩏᨴᨸᩣᨴᩥ, ᩋᩣᩃᩮᩣᨠᩮᩣ ᩏᨴᨸᩣᨴᩥ. ᨲᩴ ᨡᩮᩣ ᨸᨶᩥᨴᩴ ᨴᩩᨠ᩠ᨡᩈᨾᩩᨴᨿᩴ ᩋᩁᩥᨿᩈᨧ᩠ᨧᩴ ᨸᩉᩣᨲᨻ᩠ᨻᨶ᩠ᨲᩥ ᨾᩮ, ᨽᩥᨠ᩠ᨡᩅᩮ, ᨸᩩᨻ᩠ᨻᩮ ᩋᨶᨶᩩᩔᩩᨲᩮᩈᩩ ᨵᨾ᩠ᨾᩮᩈᩩ ᨧᨠ᩠ᨡᩩᩴ ᩏᨴᨸᩣᨴᩥ, ᨬᩣᨱᩴ ᩏᨴᨸᩣᨴᩥ, ᨸᨬ᩠ᨬᩣ ᩏᨴᨸᩣᨴᩥ, ᩅᩥᨩ᩠ᨩᩣ ᩏᨴᨸᩣᨴᩥ, ᩋᩣᩃᩮᩣᨠᩮᩣ ᩏᨴᨸᩣᨴᩥ. ᨲᩴ ᨡᩮᩣ ᨸᨶᩥᨴᩴ ᨴᩩᨠ᩠ᨡᩈᨾᩩᨴᨿᩴ ᩋᩁᩥᨿᩈᨧ᩠ᨧᩴ ᨸᩉᩦᨶᨶ᩠ᨲᩥ ᨾᩮ, ᨽᩥᨠ᩠ᨡᩅᩮ, ᨸᩩᨻ᩠ᨻᩮ ᩋᨶᨶᩩᩔᩩᨲᩮᩈᩩ ᨵᨾ᩠ᨾᩮᩈᩩ ᨧᨠ᩠ᨡᩩᩴ ᩏᨴᨸᩣᨴᩥ, ᨬᩣᨱᩴ ᩏᨴᨸᩣᨴᩥ, ᨸᨬ᩠ᨬᩣ ᩏᨴᨸᩣᨴᩥ, ᩅᩥᨩ᩠ᨩᩣ ᩏᨴᨸᩣᨴᩥ, ᩋᩣᩃᩮᩣᨠᩮᩣ ᩏᨴᨸᩣᨴᩥ.
</Paragraph>

<Paragraph number="77" book="vi-maha">
ᩍᨴᩴ ᨴᩩᨠ᩠ᨡᨶᩥᩁᩮᩣᨵᩴ ᩋᩁᩥᨿᩈᨧ᩠ᨧᨶ᩠ᨲᩥ ᨾᩮ, ᨽᩥᨠ᩠ᨡᩅᩮ, ᨸᩩᨻ᩠ᨻᩮ ᩋᨶᨶᩩᩔᩩᨲᩮᩈᩩ ᨵᨾ᩠ᨾᩮᩈᩩ ᨧᨠ᩠ᨡᩩᩴ ᩏᨴᨸᩣᨴᩥ, ᨬᩣᨱᩴ ᩏᨴᨸᩣᨴᩥ, ᨸᨬ᩠ᨬᩣ ᩏᨴᨸᩣᨴᩥ, ᩅᩥᨩ᩠ᨩᩣ ᩏᨴᨸᩣᨴᩥ, ᩋᩣᩃᩮᩣᨠᩮᩣ ᩏᨴᨸᩣᨴᩥ. ᨲᩴ ᨡᩮᩣ ᨸᨶᩥᨴᩴ ᨴᩩᨠ᩠ᨡᨶᩥᩁᩮᩣᨵᩴ ᩋᩁᩥᨿᩈᨧ᩠ᨧᩴ ᩈᨧ᩠ᨨᩥᨠᩣᨲᨻ᩠ᨻᨶ᩠ᨲᩥ ᨾᩮ, ᨽᩥᨠ᩠ᨡᩅᩮ, ᨸᩩᨻ᩠ᨻᩮ ᩋᨶᨶᩩᩔᩩᨲᩮᩈᩩ ᨵᨾ᩠ᨾᩮᩈᩩ ᨧᨠ᩠ᨡᩩᩴ ᩏᨴᨸᩣᨴᩥ, ᨬᩣᨱᩴ ᩏᨴᨸᩣᨴᩥ, ᨸᨬ᩠ᨬᩣ ᩏᨴᨸᩣᨴᩥ, ᩅᩥᨩ᩠ᨩᩣ ᩏᨴᨸᩣᨴᩥ, ᩋᩣᩃᩮᩣᨠᩮᩣ ᩏᨴᨸᩣᨴᩥ. ᨲᩴ ᨡᩮᩣ ᨸᨶᩥᨴᩴ ᨴᩩᨠ᩠ᨡᨶᩥᩁᩮᩣᨵᩴ ᩋᩁᩥᨿᩈᨧ᩠ᨧᩴ ᩈᨧ᩠ᨨᩥᨠᨲᨶ᩠ᨲᩥ ᨾᩮ, ᨽᩥᨠ᩠ᨡᩅᩮ, ᨸᩩᨻ᩠ᨻᩮ ᩋᨶᨶᩩᩔᩩᨲᩮᩈᩩ ᨵᨾ᩠ᨾᩮᩈᩩ ᨧᨠ᩠ᨡᩩᩴ ᩏᨴᨸᩣᨴᩥ, ᨬᩣᨱᩴ ᩏᨴᨸᩣᨴᩥ, ᨸᨬ᩠ᨬᩣ ᩏᨴᨸᩣᨴᩥ, ᩅᩥᨩ᩠ᨩᩣ ᩏᨴᨸᩣᨴᩥ, ᩋᩣᩃᩮᩣᨠᩮᩣ ᩏᨴᨸᩣᨴᩥ.
</Paragraph>

<Paragraph number="78" book="vi-maha">
ᩍᨴᩴ ᨴᩩᨠ᩠ᨡᨶᩥᩁᩮᩣᨵᨣᩤᨾᩥᨶᩦ ᨸᨭᩥᨸᨴᩤ ᩋᩁᩥᨿᩈᨧ᩠ᨧᨶ᩠ᨲᩥ ᨾᩮ, ᨽᩥᨠ᩠ᨡᩅᩮ, ᨸᩩᨻ᩠ᨻᩮ ᩋᨶᨶᩩᩔᩩᨲᩮᩈᩩ ᨵᨾ᩠ᨾᩮᩈᩩ ᨧᨠ᩠ᨡᩩᩴ ᩏᨴᨸᩣᨴᩥ, ᨬᩣᨱᩴ ᩏᨴᨸᩣᨴᩥ, ᨸᨬ᩠ᨬᩣ ᩏᨴᨸᩣᨴᩥ, ᩅᩥᨩ᩠ᨩᩣ ᩏᨴᨸᩣᨴᩥ, ᩋᩣᩃᩮᩣᨠᩮᩣ ᩏᨴᨸᩣᨴᩥ. ᨲᩴ ᨡᩮᩣ ᨸᨶᩥᨴᩴ ᨴᩩᨠ᩠ᨡᨶᩥᩁᩮᩣᨵᨣᩤᨾᩥᨶᩦ ᨸᨭᩥᨸᨴᩤ ᩋᩁᩥᨿᩈᨧ᩠ᨧᩴ ᨽᩣᩅᩮᨲᨻ᩠ᨻᨶ᩠ᨲᩥ ᨾᩮ, ᨽᩥᨠ᩠ᨡᩅᩮ, ᨸᩩᨻ᩠ᨻᩮ ᩋᨶᨶᩩᩔᩩᨲᩮᩈᩩ ᨵᨾ᩠ᨾᩮᩈᩩ ᨧᨠ᩠ᨡᩩᩴ ᩏᨴᨸᩣᨴᩥ, ᨬᩣᨱᩴ ᩏᨴᨸᩣᨴᩥ, ᨸᨬ᩠ᨬᩣ ᩏᨴᨸᩣᨴᩥ, ᩅᩥᨩ᩠ᨩᩣ ᩏᨴᨸᩣᨴᩥ, ᩋᩣᩃᩮᩣᨠᩮᩣ ᩏᨴᨸᩣᨴᩥ. ᨲᩴ ᨡᩮᩣ ᨸᨶᩥᨴᩴ ᨴᩩᨠ᩠ᨡᨶᩥᩁᩮᩣᨵᨣᩤᨾᩥᨶᩦ ᨸᨭᩥᨸᨴᩤ ᩋᩁᩥᨿᩈᨧ᩠ᨧᩴ ᨽᩣᩅᩥᨲᨶ᩠ᨲᩥ ᨾᩮ, ᨽᩥᨠ᩠ᨡᩅᩮ, ᨸᩩᨻ᩠ᨻᩮ ᩋᨶᨶᩩᩔᩩᨲᩮᩈᩩ ᨵᨾ᩠ᨾᩮᩈᩩ ᨧᨠ᩠ᨡᩩᩴ ᩏᨴᨸᩣᨴᩥ, ᨬᩣᨱᩴ ᩏᨴᨸᩣᨴᩥ, ᨸᨬ᩠ᨬᩣ ᩏᨴᨸᩣᨴᩥ, ᩅᩥᨩ᩠ᨩᩣ ᩏᨴᨸᩣᨴᩥ, ᩋᩣᩃᩮᩣᨠᩮᩣ ᩏᨴᨸᩣᨴᩥ.
</Paragraph>

</Division>
<Division number="16" book="vi-maha">

<Paragraph number="79" book="vi-maha">
ᨿᩣᩅᨠᩦᩅᨬ᩠ᨧ ᨾᩮ, ᨽᩥᨠ᩠ᨡᩅᩮ, ᩍᨾᩮᩈᩩ ᨧᨲᩪᩈᩩ ᩋᩁᩥᨿᩈᨧ᩠ᨧᩮᩈᩩ ᩑᩅᩴ ᨲᩥᨸᩁᩥᩅᨭ᩠ᨭᩴ ᨴ᩠ᩅᩤᨴᩈᩣᨠᩣᩁᩴ ᨿᨳᩣᨽᩪᨲᩴ ᨬᩣᨱᨴᩔᨶᩴ ᨶ ᩈᩩᩅᩥᩈᩩᨴ᩠ᨵᩴ ᩋᩉᩮᩣᩈᩥ, ᨶᩮᩅ ᨲᩣᩅᩤᩉᩴ, ᨽᩥᨠ᩠ᨡᩅᩮ, ᩈᨴᩮᩅᨠᩮ ᩃᩮᩣᨠᩮ ᩈᨾᩣᩁᨠᩮ ᩈᨻᩕᩉ᩠ᨾᨠᩮ ᩈᩔᨾᨱᨻᩕᩣᩉ᩠ᨾᨱᩥᨿᩣ ᨸᨩᩣᨿ ᩈᨴᩮᩅᨾᨶᩩᩔᩣᨿ ᩋᨶᩩᨲ᩠ᨲᩁᩴ ᩈᨾ᩠ᨾᩣᩈᨾ᩠ᨻᩮᩣᨵᩥᩴ ᩋᨽᩥᩈᨾ᩠ᨻᩩᨴ᩠ᨵᩮᩤᨲᩥ ᨸᨧ᩠ᨧᨬ᩠ᨬᩣᩈᩥᩴ.
</Paragraph>

<Paragraph number="80" book="vi-maha">
ᨿᨲᩮᩣ ᨧ ᨡᩮᩣ ᨾᩮ, ᨽᩥᨠ᩠ᨡᩅᩮ, ᩍᨾᩮᩈᩩ ᨧᨲᩪᩈᩩ ᩋᩁᩥᨿᩈᨧ᩠ᨧᩮᩈᩩ ᩑᩅᩴ ᨲᩥᨸᩁᩥᩅᨭ᩠ᨭᩴ ᨴ᩠ᩅᩤᨴᩈᩣᨠᩣᩁᩴ ᨿᨳᩣᨽᩪᨲᩴ ᨬᩣᨱᨴᩔᨶᩴ ᩈᩩᩅᩥᩈᩩᨴ᩠ᨵᩴ ᩋᩉᩮᩣᩈᩥ, ᩋᨳᩣᩉᩴ, ᨽᩥᨠ᩠ᨡᩅᩮ, ᩈᨴᩮᩅᨠᩮ ᩃᩮᩣᨠᩮ ᩈᨾᩣᩁᨠᩮ ᩈᨻᩕᩉ᩠ᨾᨠᩮ ᩈᩔᨾᨱᨻᩕᩣᩉ᩠ᨾᨱᩥᨿᩣ ᨸᨩᩣᨿ ᩈᨴᩮᩅᨾᨶᩩᩔᩣᨿ ᩋᨶᩩᨲ᩠ᨲᩁᩴ ᩈᨾ᩠ᨾᩣᩈᨾ᩠ᨻᩮᩣᨵᩥᩴ ᩋᨽᩥᩈᨾ᩠ᨻᩩᨴ᩠ᨵᩮᩤᨲᩥ ᨸᨧ᩠ᨧᨬ᩠ᨬᩣᩈᩥᩴ. ᨬᩣᨱᨬ᩠ᨧ ᨸᨶ ᨾᩮ ᨴᩔᨶᩴ ᩏᨴᨸᩣᨴᩥ—  ᩋᨠᩩᨸ᩠ᨸᩣ ᨾᩮ ᩅᩥᨾᩩᨲ᩠ᨲᩥ, ᩋᨿᨾᨶ᩠ᨲᩥᨾᩣ ᨩᩣᨲᩥ, ᨶᨲ᩠ᨳᩥ ᨴᩤᨶᩥ ᨸᩩᨶᨻ᩠ᨽᩅᩮᩤ”ᨲᩥ. ᩍᨴᨾᩅᩮᩤᨧ ᨽᨣᩅᩤ ᩋᨲ᩠ᨲᨾᨶᩣ ᨸᨬ᩠ᨧᩅᨣ᩠ᨣᩥᨿᩣ ᨽᩥᨠ᩠ᨡᩪ ᨽᨣᩅᨲᩮᩣ ᨽᩣᩈᩥᨲᩴ ᩋᨽᩥᨶᨶ᩠ᨴᩩᨶ᩠ᨲᩥ.
</Paragraph>

<Paragraph number="81" book="vi-maha">
ᩍᨾᩈ᩠ᨾᩥᨬ᩠ᨧ ᨸᨶ ᩅᩮᨿ᩠ᨿᩣᨠᩁᨱᩈ᩠ᨾᩥᩴ ᨽᨬ᩠ᨬᨾᩣᨶᩮ ᩋᩣᨿᩈ᩠ᨾᨲᩮᩣ ᨠᩮᩣᨱ᩠ᨯᨬ᩠ᨬᩔ ᩅᩥᩁᨩᩴ ᩅᩦᨲᨾᩃᩴ ᨵᨾ᩠ᨾᨧᨠ᩠ᨡᩩᩴ ᩏᨴᨸᩣᨴᩥ—  “ᨿᩴ ᨠᩥᨬ᩠ᨧᩥ ᩈᨾᩩᨴᨿᨵᨾ᩠ᨾᩴ ᩈᨻ᩠ᨻᩴ ᨲᩴ ᨶᩥᩁᩮᩣᨵᨵᨾ᩠ᨾᨶ᩺”ᨲᩥ.
</Paragraph>

</Division>
<Division number="17" book="vi-maha">

<Paragraph number="82" book="vi-maha">
ᨸᩅᨲ᩠ᨲᩥᨲᩮ ᨧ ᨸᨶ ᨽᨣᩅᨲᩣ ᨵᨾ᩠ᨾᨧᨠ᩠ᨠᩮ, ᨽᩩᨾ᩠ᨾᩣ ᨴᩮᩅᩤ ᩈᨴ᩠ᨴᨾᨶᩩᩔᩣᩅᩮᩈᩩᩴ—  “ᩑᨲᩴ ᨽᨣᩅᨲᩣ ᨻᩣᩁᩣᨱᩈᩥᨿᩴ ᩍᩈᩥᨸᨲᨶᩮ ᨾᩥᨣᨴᩤᨿᩮ ᩋᨶᩩᨲ᩠ᨲᩁᩴ ᨵᨾ᩠ᨾᨧᨠ᩠ᨠᩴ ᨸᩅᨲ᩠ᨲᩥᨲᩴ, ᩋᨸ᩠ᨸᨭᩥᩅᨲ᩠ᨲᩥᨿᩴ ᩈᨾᨱᩮᨶ ᩅᩤ ᨻᩕᩣᩉ᩠ᨾᨱᩮᨶ ᩅᩤ ᨴᩮᩅᩮᨶ ᩅᩤ ᨾᩣᩁᩮᨶ ᩅᩤ ᨻᩕᩉ᩠ᨾᩩᨶᩣ ᩅᩤ ᨠᩮᨶᨧᩥ ᩅᩤ ᩃᩮᩣᨠᩈ᩠ᨾᩥᨶ᩺”ᨲᩥ. ᨽᩩᨾ᩠ᨾᩣᨶᩴ ᨴᩮᩅᩤᨶᩴ ᩈᨴ᩠ᨴᩴ ᩈᩩᨲ᩠ᩅᩣ ᨧᩣᨲᩩᨾᩉᩣᩁᩣᨩᩥᨠᩣ ᨴᩮᩅᩤ ᩈᨴ᩠ᨴᨾᨶᩩᩔᩣᩅᩮᩈᩩᩴ …ᨸᩮ…  ᨧᩣᨲᩩᨾᩉᩣᩁᩣᨩᩥᨠᩣᨶᩴ ᨴᩮᩅᩤᨶᩴ ᩈᨴ᩠ᨴᩴ ᩈᩩᨲ᩠ᩅᩣ ᨲᩣᩅᨲᩥᩴᩈᩣ ᨴᩮᩅᩤ …ᨸᩮ…  ᨿᩣᨾᩣ ᨴᩮᩅᩤ …ᨸᩮ…  ᨲᩩᩈᩥᨲᩣ ᨴᩮᩅᩤ …ᨸᩮ…  ᨶᩥᨾ᩠ᨾᩣᨶᩁᨲᩦ ᨴᩮᩅᩤ …ᨸᩮ…  ᨸᩁᨶᩥᨾ᩠ᨾᩥᨲᩅᩈᩅᨲ᩠ᨲᩦ ᨴᩮᩅᩤ …ᨸᩮ…  ᨻᩕᩉ᩠ᨾᨠᩣᨿᩥᨠᩣ ᨴᩮᩅᩤ ᩈᨴ᩠ᨴᨾᨶᩩᩔᩣᩅᩮᩈᩩᩴ—  “ᩑᨲᩴ ᨽᨣᩅᨲᩣ ᨻᩣᩁᩣᨱᩈᩥᨿᩴ ᩍᩈᩥᨸᨲᨶᩮ ᨾᩥᨣᨴᩤᨿᩮ ᩋᨶᩩᨲ᩠ᨲᩁᩴ ᨵᨾ᩠ᨾᨧᨠ᩠ᨠᩴ ᨸᩅᨲ᩠ᨲᩥᨲᩴ ᩋᨸ᩠ᨸᨭᩥᩅᨲ᩠ᨲᩥᨿᩴ ᩈᨾᨱᩮᨶ ᩅᩤ ᨻᩕᩣᩉ᩠ᨾᨱᩮᨶ ᩅᩤ ᨴᩮᩅᩮᨶ ᩅᩤ ᨾᩣᩁᩮᨶ ᩅᩤ ᨻᩕᩉ᩠ᨾᩩᨶᩣ ᩅᩤ ᨠᩮᨶᨧᩥ ᩅᩤ ᩃᩮᩣᨠᩈ᩠ᨾᩥᨶ᩺”ᨲᩥ.
</Paragraph>

<Paragraph number="83" book="vi-maha">
ᩍᨲᩥᩉ ᨲᩮᨶ ᨡᨱᩮᨶ, ᨲᩮᨶ ᩃᨿᩮᨶ, ᨲᩮᨶ ᨾᩩᩉᩩᨲ᩠ᨲᩮᨶ ᨿᩣᩅ ᨻᩕᩉ᩠ᨾᩃᩮᩣᨠᩣ ᩈᨴ᩠ᨴᩮᩤ ᩋᨻ᩠ᨽᩩᨣ᩠ᨣᨧ᩠ᨨᩥ. ᩋᨿᨬ᩠ᨧ ᨴᩈᩈᩉᩔᩥᩃᩮᩣᨠᨵᩤᨲᩩ ᩈᩘᨠᨾ᩠ᨸᩥ ᩈᨾ᩠ᨸᨠᨾ᩠ᨸᩥ ᩈᨾ᩠ᨸᩅᩮᨵᩥ; ᩋᨸ᩠ᨸᨾᩣᨱᩮᩣ ᨧ ᩏᩊᩣᩁᩮᩣ ᩒᨽᩣᩈᩮᩣ ᩃᩮᩣᨠᩮ ᨸᩣᨲᩩᩁᩉᩮᩣᩈᩥ, ᩋᨲᩥᨠ᩠ᨠᨾ᩠ᨾ ᨴᩮᩅᩤᨶᩴ ᨴᩮᩅᩤᨶᩩᨽᩣᩅᩴ.
</Paragraph>

<Paragraph number="84" book="vi-maha">
ᩋᨳ ᨡᩮᩣ ᨽᨣᩅᩤ ᩍᨾᩴ ᩏᨴᩤᨶᩴ ᩏᨴᩤᨶᩮᩈᩥ—  “ᩋᨬ᩠ᨬᩣᩈᩥ ᩅᨲ ᨽᩮᩣ ᨠᩮᩣᨱ᩠ᨯᨬ᩠ᨬᩮᩣ, ᩋᨬ᩠ᨬᩣᩈᩥ ᩅᨲ ᨽᩮᩣ ᨠᩮᩣᨱ᩠ᨯᨬ᩠ᨬᩮᩣ”ᨲᩥ. ᩍᨲᩥ ᩉᩥᨴᩴ ᩋᩣᨿᩈ᩠ᨾᨲᩮᩣ ᨠᩮᩣᨱ᩠ᨯᨬ᩠ᨬᩔ “ᩋᨬ᩠ᨬᩣᩈᩥᨠᩮᩣᨱ᩠ᨯᨬ᩠ᨬᩮᩣ” ᨲ᩠ᩅᩮᩅ ᨶᩣᨾᩴ ᩋᩉᩮᩣᩈᩥ.
</Paragraph>

</Division>
<Division number="18" book="vi-maha">

<Paragraph number="85" book="vi-maha">
ᩋᨳ ᨡᩮᩣ ᩋᩣᨿᩈ᩠ᨾᩣ ᩋᨬ᩠ᨬᩣᩈᩥᨠᩮᩣᨱ᩠ᨯᨬ᩠ᨬᩮᩣ ᨴᩥᨭ᩠ᨮᨵᨾ᩠ᨾᩮᩣ ᨸᨲ᩠ᨲᨵᨾ᩠ᨾᩮᩣ ᩅᩥᨴᩥᨲᨵᨾ᩠ᨾᩮᩣ ᨸᩁᩥᨿᩮᩣᨣᩤᩊ᩠ᩉᨵᨾ᩠ᨾᩮᩣ ᨲᩥᨱ᩠ᨱᩅᩥᨧᩥᨠᩥᨧ᩠ᨨᩮᩣ ᩅᩥᨣᨲᨠᨳᩴᨠᨳᩮᩣ ᩅᩮᩈᩣᩁᨩ᩠ᨩᨸ᩠ᨸᨲ᩠ᨲᩮᩣ ᩋᨸᩁᨸ᩠ᨸᨧ᩠ᨧᨿᩮᩣ ᩈᨲ᩠ᨳᩩᩈᩣᩈᨶᩮ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᩃᨽᩮᨿ᩠ᨿᩣᩉᩴ, ᨽᨶ᩠ᨲᩮ, ᨽᨣᩅᨲᩮᩣ ᩈᨶ᩠ᨲᩥᨠᩮ ᨸᨻ᩠ᨻᨩ᩠ᨩᩴ, ᩃᨽᩮᨿ᩠ᨿᩴ ᩏᨸᩈᨾ᩠ᨸᨴᨶ᩺”ᨲᩥ. “ᩑᩉᩥ ᨽᩥᨠ᩠ᨡᩪ”ᨲᩥ ᨽᨣᩅᩤ ᩋᩅᩮᩤᨧ—  “ᩈ᩠ᩅᩣᨠ᩠ᨡᩣᨲᩮᩣ ᨵᨾ᩠ᨾᩮᩣ, ᨧᩁ ᨻᩕᩉ᩠ᨾᨧᩁᩥᨿᩴ ᩈᨾ᩠ᨾᩣ ᨴᩩᨠ᩠ᨡᩔ ᩋᨶ᩠ᨲᨠᩥᩁᩥᨿᩣᨿᩣ”ᨲᩥ. ᩈᩣᩅ ᨲᩔ ᩋᩣᨿᩈ᩠ᨾᨲᩮᩣ ᩏᨸᩈᨾ᩠ᨸᨴᩤ ᩋᩉᩮᩣᩈᩥ.
</Paragraph>

</Division>
<Division number="19" book="vi-maha">

<Paragraph number="86" book="vi-maha">
ᩋᨳ ᨡᩮᩣ ᨽᨣᩅᩤ ᨲᨴᩅᩈᩮᩈᩮ ᨽᩥᨠ᩠ᨡᩪ ᨵᨾ᩠ᨾᩥᨿᩣ ᨠᨳᩣᨿ ᩒᩅᨴᩥ ᩋᨶᩩᩈᩣᩈᩥ. ᩋᨳ ᨡᩮᩣ ᩋᩣᨿᩈ᩠ᨾᨲᩮᩣ ᨧ ᩅᨸ᩠ᨸᩔ ᩋᩣᨿᩈ᩠ᨾᨲᩮᩣ ᨧ ᨽᨴ᩠ᨴᩥᨿᩔ ᨽᨣᩅᨲᩣ ᨵᨾ᩠ᨾᩥᨿᩣ ᨠᨳᩣᨿ ᩒᩅᨴᩥᨿᨾᩣᨶᩣᨶᩴ ᩋᨶᩩᩈᩣᩈᩥᨿᨾᩣᨶᩣᨶᩴ ᩅᩥᩁᨩᩴ ᩅᩦᨲᨾᩃᩴ ᨵᨾ᩠ᨾᨧᨠ᩠ᨡᩩᩴ ᩏᨴᨸᩣᨴᩥ—  “ᨿᩴ ᨠᩥᨬ᩠ᨧᩥ ᩈᨾᩩᨴᨿᨵᨾ᩠ᨾᩴ ᩈᨻ᩠ᨻᩴ ᨲᩴ ᨶᩥᩁᩮᩣᨵᨵᨾ᩠ᨾᨶ᩺”ᨲᩥ. ᨲᩮ ᨴᩥᨭ᩠ᨮᨵᨾ᩠ᨾᩣ ᨸᨲ᩠ᨲᨵᨾ᩠ᨾᩣ ᩅᩥᨴᩥᨲᨵᨾ᩠ᨾᩣ ᨸᩁᩥᨿᩮᩣᨣᩤᩊ᩠ᩉᨵᨾ᩠ᨾᩣ ᨲᩥᨱ᩠ᨱᩅᩥᨧᩥᨠᩥᨧ᩠ᨨᩣ ᩅᩥᨣᨲᨠᨳᩴᨠᨳᩣ ᩅᩮᩈᩣᩁᨩ᩠ᨩᨸ᩠ᨸᨲ᩠ᨲᩣ ᩋᨸᩁᨸ᩠ᨸᨧ᩠ᨧᨿᩣ ᩈᨲ᩠ᨳᩩᩈᩣᩈᨶᩮ ᨽᨣᩅᨶ᩠ᨲᩴ ᩑᨲᨴᩅᩮᩤᨧᩩᩴ—  “ᩃᨽᩮᨿ᩠ᨿᩣᨾ ᨾᨿᩴ, ᨽᨶ᩠ᨲᩮ, ᨽᨣᩅᨲᩮᩣ ᩈᨶ᩠ᨲᩥᨠᩮ ᨸᨻ᩠ᨻᨩ᩠ᨩᩴ, ᩃᨽᩮᨿ᩠ᨿᩣᨾ ᩏᨸᩈᨾ᩠ᨸᨴᨶ᩺”ᨲᩥ. “ᩑᨳ ᨽᩥᨠ᩠ᨡᩅᩮᩤ”ᨲᩥ ᨽᨣᩅᩤ ᩋᩅᩮᩤᨧ—  “ᩈ᩠ᩅᩣᨠ᩠ᨡᩣᨲᩮᩣ ᨵᨾ᩠ᨾᩮᩣ, ᨧᩁᨳ ᨻᩕᩉ᩠ᨾᨧᩁᩥᨿᩴ ᩈᨾ᩠ᨾᩣ ᨴᩩᨠ᩠ᨡᩔ ᩋᨶ᩠ᨲᨠᩥᩁᩥᨿᩣᨿᩣ”ᨲᩥ. ᩈᩣᩅ ᨲᩮᩈᩴ ᩋᩣᨿᩈ᩠ᨾᨶ᩠ᨲᩣᨶᩴ ᩏᨸᩈᨾ᩠ᨸᨴᩤ ᩋᩉᩮᩣᩈᩥ.
</Paragraph>

<Paragraph number="87" book="vi-maha">
ᩋᨳ ᨡᩮᩣ ᨽᨣᩅᩤ ᨲᨴᩅᩈᩮᩈᩮ ᨽᩥᨠ᩠ᨡᩪ ᨶᩦᩉᩣᩁᨽᨲ᩠ᨲᩮᩣ ᨵᨾ᩠ᨾᩥᨿᩣ ᨠᨳᩣᨿ ᩒᩅᨴᩥ ᩋᨶᩩᩈᩣᩈᩥ. ᨿᩴ ᨲᨿᩮᩣ ᨽᩥᨠ᩠ᨡᩪ ᨸᩥᨱ᩠ᨯᩣᨿ ᨧᩁᩥᨲ᩠ᩅᩣ ᩋᩣᩉᩁᨶ᩠ᨲᩥ, ᨲᩮᨶ ᨨᨻ᩠ᨻᨣ᩠ᨣᩮᩤ ᨿᩣᨸᩮᨲᩥ. ᩋᨳ ᨡᩮᩣ ᩋᩣᨿᩈ᩠ᨾᨲᩮᩣ ᨧ ᨾᩉᩣᨶᩣᨾᩔ ᩋᩣᨿᩈ᩠ᨾᨲᩮᩣ ᨧ ᩋᩔᨩᩥᩔ ᨽᨣᩅᨲᩣ ᨵᨾ᩠ᨾᩥᨿᩣ ᨠᨳᩣᨿ ᩒᩅᨴᩥᨿᨾᩣᨶᩣᨶᩴ ᩋᨶᩩᩈᩣᩈᩥᨿᨾᩣᨶᩣᨶᩴ ᩅᩥᩁᨩᩴ ᩅᩦᨲᨾᩃᩴ ᨵᨾ᩠ᨾᨧᨠ᩠ᨡᩩᩴ ᩏᨴᨸᩣᨴᩥ—  “ᨿᩴ ᨠᩥᨬ᩠ᨧᩥ ᩈᨾᩩᨴᨿᨵᨾ᩠ᨾᩴ ᩈᨻ᩠ᨻᩴ ᨲᩴ ᨶᩥᩁᩮᩣᨵᨵᨾ᩠ᨾᨶ᩺”ᨲᩥ. ᨲᩮ ᨴᩥᨭ᩠ᨮᨵᨾ᩠ᨾᩣ ᨸᨲ᩠ᨲᨵᨾ᩠ᨾᩣ ᩅᩥᨴᩥᨲᨵᨾ᩠ᨾᩣ ᨸᩁᩥᨿᩮᩣᨣᩤᩊ᩠ᩉᨵᨾ᩠ᨾᩣ ᨲᩥᨱ᩠ᨱᩅᩥᨧᩥᨠᩥᨧ᩠ᨨᩣ ᩅᩥᨣᨲᨠᨳᩴᨠᨳᩣ ᩅᩮᩈᩣᩁᨩ᩠ᨩᨸ᩠ᨸᨲ᩠ᨲᩣ ᩋᨸᩁᨸ᩠ᨸᨧ᩠ᨧᨿᩣ ᩈᨲ᩠ᨳᩩᩈᩣᩈᨶᩮ ᨽᨣᩅᨶ᩠ᨲᩴ ᩑᨲᨴᩅᩮᩤᨧᩩᩴ—  “ᩃᨽᩮᨿ᩠ᨿᩣᨾ ᨾᨿᩴ, ᨽᨶ᩠ᨲᩮ, ᨽᨣᩅᨲᩮᩣ ᩈᨶ᩠ᨲᩥᨠᩮ ᨸᨻ᩠ᨻᨩ᩠ᨩᩴ, ᩃᨽᩮᨿ᩠ᨿᩣᨾ ᩏᨸᩈᨾ᩠ᨸᨴᨶ᩺”ᨲᩥ. “ᩑᨳ ᨽᩥᨠ᩠ᨡᩅᩮᩤ”ᨲᩥ ᨽᨣᩅᩤ ᩋᩅᩮᩤᨧ—  “ᩈ᩠ᩅᩣᨠ᩠ᨡᩣᨲᩮᩣ ᨵᨾ᩠ᨾᩮᩣ, ᨧᩁᨳ ᨻᩕᩉ᩠ᨾᨧᩁᩥᨿᩴ ᩈᨾ᩠ᨾᩣ ᨴᩩᨠ᩠ᨡᩔ ᩋᨶ᩠ᨲᨠᩥᩁᩥᨿᩣᨿᩣ”ᨲᩥ. ᩈᩣᩅ ᨲᩮᩈᩴ ᩋᩣᨿᩈ᩠ᨾᨶ᩠ᨲᩣᨶᩴ ᩏᨸᩈᨾ᩠ᨸᨴᩤ ᩋᩉᩮᩣᩈᩥ.
</Paragraph>

</Division>
<Division number="20" book="vi-maha">

<Paragraph number="88" book="vi-maha">
ᩋᨳ ᨡᩮᩣ ᨽᨣᩅᩤ ᨸᨬ᩠ᨧᩅᨣ᩠ᨣᩥᨿᩮ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—
</Paragraph>

<Paragraph number="89" book="vi-maha">
“ᩁᩪᨸᩴ, ᨽᩥᨠ᩠ᨡᩅᩮ, ᩋᨶᨲ᩠ᨲᩣ. ᩁᩪᨸᨬ᩠ᨧ ᩉᩥᨴᩴ, ᨽᩥᨠ᩠ᨡᩅᩮ, ᩋᨲ᩠ᨲᩣ ᩋᨽᩅᩥᩔ, ᨶᨿᩥᨴᩴ ᩁᩪᨸᩴ ᩋᩣᨻᩣᨵᩤᨿ ᩈᩴᩅᨲ᩠ᨲᩮᨿ᩠ᨿ, ᩃᨻ᩠ᨽᩮᨳ ᨧ ᩁᩪᨸᩮ—  ‘ᩑᩅᩴ ᨾᩮ ᩁᩪᨸᩴ ᩉᩮᩣᨲᩩ, ᩑᩅᩴ ᨾᩮ ᩁᩪᨸᩴ ᨾᩣ ᩋᩉᩮᩣᩈᩦ’ᨲᩥ. ᨿᩈ᩠ᨾᩣ ᨧ ᨡᩮᩣ, ᨽᩥᨠ᩠ᨡᩅᩮ, ᩁᩪᨸᩴ ᩋᨶᨲ᩠ᨲᩣ, ᨲᩈ᩠ᨾᩣ ᩁᩪᨸᩴ ᩋᩣᨻᩣᨵᩤᨿ ᩈᩴᩅᨲ᩠ᨲᨲᩥ, ᨶ ᨧ ᩃᨻ᩠ᨽᨲᩥ ᩁᩪᨸᩮ—  ‘ᩑᩅᩴ ᨾᩮ ᩁᩪᨸᩴ ᩉᩮᩣᨲᩩ, ᩑᩅᩴ ᨾᩮ ᩁᩪᨸᩴ ᨾᩣ ᩋᩉᩮᩣᩈᩦ’ᨲᩥ.
</Paragraph>

<Paragraph number="90" book="vi-maha">
ᩅᩮᨴᨶᩣ ᩋᨶᨲ᩠ᨲᩣ. ᩅᩮᨴᨶᩣ ᨧ ᩉᩥᨴᩴ, ᨽᩥᨠ᩠ᨡᩅᩮ, ᩋᨲ᩠ᨲᩣ ᩋᨽᩅᩥᩔ, ᨶᨿᩥᨴᩴ ᩅᩮᨴᨶᩣ ᩋᩣᨻᩣᨵᩤᨿ ᩈᩴᩅᨲ᩠ᨲᩮᨿ᩠ᨿ, ᩃᨻ᩠ᨽᩮᨳ ᨧ ᩅᩮᨴᨶᩣᨿ—  ‘ᩑᩅᩴ ᨾᩮ ᩅᩮᨴᨶᩣ ᩉᩮᩣᨲᩩ, ᩑᩅᩴ ᨾᩮ ᩅᩮᨴᨶᩣ ᨾᩣ ᩋᩉᩮᩣᩈᩦ’ᨲᩥ. ᨿᩈ᩠ᨾᩣ ᨧ ᨡᩮᩣ, ᨽᩥᨠ᩠ᨡᩅᩮ, ᩅᩮᨴᨶᩣ ᩋᨶᨲ᩠ᨲᩣ, ᨲᩈ᩠ᨾᩣ ᩅᩮᨴᨶᩣ ᩋᩣᨻᩣᨵᩤᨿ ᩈᩴᩅᨲ᩠ᨲᨲᩥ, ᨶ ᨧ ᩃᨻ᩠ᨽᨲᩥ ᩅᩮᨴᨶᩣᨿ—  ‘ᩑᩅᩴ ᨾᩮ ᩅᩮᨴᨶᩣ ᩉᩮᩣᨲᩩ, ᩑᩅᩴ ᨾᩮ ᩅᩮᨴᨶᩣ ᨾᩣ ᩋᩉᩮᩣᩈᩦ’ᨲᩥ.
</Paragraph>

<Paragraph number="91" book="vi-maha">
ᩈᨬ᩠ᨬᩣ ᩋᨶᨲ᩠ᨲᩣ. ᩈᨬ᩠ᨬᩣ ᨧ ᩉᩥᨴᩴ, ᨽᩥᨠ᩠ᨡᩅᩮ, ᩋᨲ᩠ᨲᩣ ᩋᨽᩅᩥᩔ, ᨶᨿᩥᨴᩴ ᩈᨬ᩠ᨬᩣ ᩋᩣᨻᩣᨵᩤᨿ ᩈᩴᩅᨲ᩠ᨲᩮᨿ᩠ᨿ, ᩃᨻ᩠ᨽᩮᨳ ᨧ ᩈᨬ᩠ᨬᩣᨿ—  ‘ᩑᩅᩴ ᨾᩮ ᩈᨬ᩠ᨬᩣ ᩉᩮᩣᨲᩩ, ᩑᩅᩴ ᨾᩮ ᩈᨬ᩠ᨬᩣ ᨾᩣ ᩋᩉᩮᩣᩈᩦ’ᨲᩥ. ᨿᩈ᩠ᨾᩣ ᨧ ᨡᩮᩣ, ᨽᩥᨠ᩠ᨡᩅᩮ, ᩈᨬ᩠ᨬᩣ ᩋᨶᨲ᩠ᨲᩣ, ᨲᩈ᩠ᨾᩣ ᩈᨬ᩠ᨬᩣ ᩋᩣᨻᩣᨵᩤᨿ ᩈᩴᩅᨲ᩠ᨲᨲᩥ, ᨶ ᨧ ᩃᨻ᩠ᨽᨲᩥ ᩈᨬ᩠ᨬᩣᨿ—  ‘ᩑᩅᩴ ᨾᩮ ᩈᨬ᩠ᨬᩣ ᩉᩮᩣᨲᩩ, ᩑᩅᩴ ᨾᩮ ᩈᨬ᩠ᨬᩣ ᨾᩣ ᩋᩉᩮᩣᩈᩦ’ᨲᩥ.
</Paragraph>

<Paragraph number="92" book="vi-maha">
ᩈᩘᨡᩣᩁᩣ ᩋᨶᨲ᩠ᨲᩣ. ᩈᩘᨡᩣᩁᩣ ᨧ ᩉᩥᨴᩴ, ᨽᩥᨠ᩠ᨡᩅᩮ, ᩋᨲ᩠ᨲᩣ ᩋᨽᩅᩥᩔᩴᩈᩩ, ᨶᨿᩥᨴᩴ ᩈᩘᨡᩣᩁᩣ ᩋᩣᨻᩣᨵᩤᨿ ᩈᩴᩅᨲ᩠ᨲᩮᨿ᩠ᨿᩩᩴ, ᩃᨻ᩠ᨽᩮᨳ ᨧ ᩈᩘᨡᩣᩁᩮᩈᩩ—  ‘ᩑᩅᩴ ᨾᩮ ᩈᩘᨡᩣᩁᩣ ᩉᩮᩣᨶ᩠ᨲᩩ, ᩑᩅᩴ ᨾᩮ ᩈᩘᨡᩣᩁᩣ ᨾᩣ ᩋᩉᩮᩈᩩᨶ᩺’ᨲᩥ. ᨿᩈ᩠ᨾᩣ ᨧ ᨡᩮᩣ, ᨽᩥᨠ᩠ᨡᩅᩮ, ᩈᩘᨡᩣᩁᩣ ᩋᨶᨲ᩠ᨲᩣ, ᨲᩈ᩠ᨾᩣ ᩈᩘᨡᩣᩁᩣ ᩋᩣᨻᩣᨵᩤᨿ ᩈᩴᩅᨲ᩠ᨲᨶ᩠ᨲᩥ, ᨶ ᨧ ᩃᨻ᩠ᨽᨲᩥ ᩈᩘᨡᩣᩁᩮᩈᩩ—  ‘ᩑᩅᩴ ᨾᩮ ᩈᩘᨡᩣᩁᩣ ᩉᩮᩣᨶ᩠ᨲᩩ, ᩑᩅᩴ ᨾᩮ ᩈᩘᨡᩣᩁᩣ ᨾᩣ ᩋᩉᩮᩈᩩᨶ᩺’ᨲᩥ.
</Paragraph>

<Paragraph number="93" book="vi-maha">
ᩅᩥᨬ᩠ᨬᩣᨱᩴ ᩋᨶᨲ᩠ᨲᩣ. ᩅᩥᨬ᩠ᨬᩣᨱᨬ᩠ᨧ ᩉᩥᨴᩴ, ᨽᩥᨠ᩠ᨡᩅᩮ, ᩋᨲ᩠ᨲᩣ ᩋᨽᩅᩥᩔ, ᨶᨿᩥᨴᩴ ᩅᩥᨬ᩠ᨬᩣᨱᩴ ᩋᩣᨻᩣᨵᩤᨿ ᩈᩴᩅᨲ᩠ᨲᩮᨿ᩠ᨿ, ᩃᨻ᩠ᨽᩮᨳ ᨧ ᩅᩥᨬ᩠ᨬᩣᨱᩮ—  ‘ᩑᩅᩴ ᨾᩮ ᩅᩥᨬ᩠ᨬᩣᨱᩴ ᩉᩮᩣᨲᩩ, ᩑᩅᩴ ᨾᩮ ᩅᩥᨬ᩠ᨬᩣᨱᩴ ᨾᩣ ᩋᩉᩮᩣᩈᩦ’ᨲᩥ. ᨿᩈ᩠ᨾᩣ ᨧ ᨡᩮᩣ, ᨽᩥᨠ᩠ᨡᩅᩮ, ᩅᩥᨬ᩠ᨬᩣᨱᩴ ᩋᨶᨲ᩠ᨲᩣ, ᨲᩈ᩠ᨾᩣ ᩅᩥᨬ᩠ᨬᩣᨱᩴ ᩋᩣᨻᩣᨵᩤᨿ ᩈᩴᩅᨲ᩠ᨲᨲᩥ, ᨶ ᨧ ᩃᨻ᩠ᨽᨲᩥ ᩅᩥᨬ᩠ᨬᩣᨱᩮ—  ‘ᩑᩅᩴ ᨾᩮ ᩅᩥᨬ᩠ᨬᩣᨱᩴ ᩉᩮᩣᨲᩩ, ᩑᩅᩴ ᨾᩮ ᩅᩥᨬ᩠ᨬᩣᨱᩴ ᨾᩣ ᩋᩉᩮᩣᩈᩦ’ᨲᩥ.
</Paragraph>

</Division>
<Division number="21" book="vi-maha">

<Paragraph number="94" book="vi-maha">
ᨲᩴ ᨠᩥᩴ ᨾᨬ᩠ᨬᨳ, ᨽᩥᨠ᩠ᨡᩅᩮ, ᩁᩪᨸᩴ ᨶᩥᨧ᩠ᨧᩴ ᩅᩤ ᩋᨶᩥᨧ᩠ᨧᩴ ᩅᩤ”ᨲᩥ? “ᩋᨶᩥᨧ᩠ᨧᩴ, ᨽᨶ᩠ᨲᩮ”. “ᨿᩴ ᨸᨶᩣᨶᩥᨧ᩠ᨧᩴ ᨴᩩᨠ᩠ᨡᩴ ᩅᩤ ᨲᩴ ᩈᩩᨡᩴ ᩅᩤ”ᨲᩥ? “ᨴᩩᨠ᩠ᨡᩴ, ᨽᨶ᩠ᨲᩮ”. “ᨿᩴ ᨸᨶᩣᨶᩥᨧ᩠ᨧᩴ ᨴᩩᨠ᩠ᨡᩴ ᩅᩥᨸᩁᩥᨱᩣᨾᨵᨾ᩠ᨾᩴ, ᨠᩃᩖᩴ ᨶᩩ ᨲᩴ ᩈᨾᨶᩩᨸᩔᩥᨲᩩᩴ—  ᩑᨲᩴ ᨾᨾ, ᩑᩈᩮᩣᩉᨾᩈ᩠ᨾᩥ, ᩑᩈᩮᩣ ᨾᩮ ᩋᨲ᩠ᨲᩣ”ᨲᩥ? “ᨶᩮᩣ ᩉᩮᨲᩴ, ᨽᨶ᩠ᨲᩮ”.
</Paragraph>

<Paragraph number="95" book="vi-maha">
“ᩅᩮᨴᨶᩣ ᨶᩥᨧ᩠ᨧᩣ ᩅᩤ ᩋᨶᩥᨧ᩠ᨧᩣ ᩅᩤ”ᨲᩥ? “ᩋᨶᩥᨧ᩠ᨧᩣ, ᨽᨶ᩠ᨲᩮ”. “ᨿᩴ ᨸᨶᩣᨶᩥᨧ᩠ᨧᩴ ᨴᩩᨠ᩠ᨡᩴ ᩅᩤ ᨲᩴ ᩈᩩᨡᩴ ᩅᩤ”ᨲᩥ? “ᨴᩩᨠ᩠ᨡᩴ, ᨽᨶ᩠ᨲᩮ”. “ᨿᩴ ᨸᨶᩣᨶᩥᨧ᩠ᨧᩴ ᨴᩩᨠ᩠ᨡᩴ ᩅᩥᨸᩁᩥᨱᩣᨾᨵᨾ᩠ᨾᩴ, ᨠᩃᩖᩴ ᨶᩩ ᨲᩴ ᩈᨾᨶᩩᨸᩔᩥᨲᩩᩴ—  ᩑᨲᩴ ᨾᨾ, ᩑᩈᩮᩣᩉᨾᩈ᩠ᨾᩥ, ᩑᩈᩮᩣ ᨾᩮ ᩋᨲ᩠ᨲᩣ”ᨲᩥ? “ᨶᩮᩣ ᩉᩮᨲᩴ, ᨽᨶ᩠ᨲᩮ”.
</Paragraph>

<Paragraph number="96" book="vi-maha">
“ᩈᨬ᩠ᨬᩣ ᨶᩥᨧ᩠ᨧᩣ ᩅᩤ ᩋᨶᩥᨧ᩠ᨧᩣ ᩅᩤ”ᨲᩥ? “ᩋᨶᩥᨧ᩠ᨧᩣ, ᨽᨶ᩠ᨲᩮ”. “ᨿᩴ ᨸᨶᩣᨶᩥᨧ᩠ᨧᩴ ᨴᩩᨠ᩠ᨡᩴ ᩅᩤ ᨲᩴ ᩈᩩᨡᩴ ᩅᩤ”ᨲᩥ? “ᨴᩩᨠ᩠ᨡᩴ, ᨽᨶ᩠ᨲᩮ”. “ᨿᩴ ᨸᨶᩣᨶᩥᨧ᩠ᨧᩴ ᨴᩩᨠ᩠ᨡᩴ ᩅᩥᨸᩁᩥᨱᩣᨾᨵᨾ᩠ᨾᩴ, ᨠᩃᩖᩴ ᨶᩩ ᨲᩴ ᩈᨾᨶᩩᨸᩔᩥᨲᩩᩴ—  ᩑᨲᩴ ᨾᨾ, ᩑᩈᩮᩣᩉᨾᩈ᩠ᨾᩥ, ᩑᩈᩮᩣ ᨾᩮ ᩋᨲ᩠ᨲᩣ”ᨲᩥ? “ᨶᩮᩣ ᩉᩮᨲᩴ, ᨽᨶ᩠ᨲᩮ”.
</Paragraph>

<Paragraph number="97" book="vi-maha">
“ᩈᩘᨡᩣᩁᩣ ᨶᩥᨧ᩠ᨧᩣ ᩅᩤ ᩋᨶᩥᨧ᩠ᨧᩣ ᩅᩤ”ᨲᩥ? “ᩋᨶᩥᨧ᩠ᨧᩣ, ᨽᨶ᩠ᨲᩮ”. “ᨿᩴ ᨸᨶᩣᨶᩥᨧ᩠ᨧᩴ ᨴᩩᨠ᩠ᨡᩴ ᩅᩤ ᨲᩴ ᩈᩩᨡᩴ ᩅᩤ”ᨲᩥ? “ᨴᩩᨠ᩠ᨡᩴ, ᨽᨶ᩠ᨲᩮ”. “ᨿᩴ ᨸᨶᩣᨶᩥᨧ᩠ᨧᩴ ᨴᩩᨠ᩠ᨡᩴ ᩅᩥᨸᩁᩥᨱᩣᨾᨵᨾ᩠ᨾᩴ, ᨠᩃᩖᩴ ᨶᩩ ᨲᩴ ᩈᨾᨶᩩᨸᩔᩥᨲᩩᩴ—  ᩑᨲᩴ ᨾᨾ, ᩑᩈᩮᩣᩉᨾᩈ᩠ᨾᩥ, ᩑᩈᩮᩣ ᨾᩮ ᩋᨲ᩠ᨲᩣ”ᨲᩥ? “ᨶᩮᩣ ᩉᩮᨲᩴ, ᨽᨶ᩠ᨲᩮ”.
</Paragraph>

<Paragraph number="98" book="vi-maha">
“ᩅᩥᨬ᩠ᨬᩣᨱᩴ ᨶᩥᨧ᩠ᨧᩴ ᩅᩤ ᩋᨶᩥᨧ᩠ᨧᩴ ᩅᩤ”ᨲᩥ? “ᩋᨶᩥᨧ᩠ᨧᩴ, ᨽᨶ᩠ᨲᩮ”. “ᨿᩴ ᨸᨶᩣᨶᩥᨧ᩠ᨧᩴ ᨴᩩᨠ᩠ᨡᩴ ᩅᩤ ᨲᩴ ᩈᩩᨡᩴ ᩅᩤ”ᨲᩥ? “ᨴᩩᨠ᩠ᨡᩴ, ᨽᨶ᩠ᨲᩮ”. “ᨿᩴ ᨸᨶᩣᨶᩥᨧ᩠ᨧᩴ ᨴᩩᨠ᩠ᨡᩴ ᩅᩥᨸᩁᩥᨱᩣᨾᨵᨾ᩠ᨾᩴ, ᨠᩃᩖᩴ ᨶᩩ ᨲᩴ ᩈᨾᨶᩩᨸᩔᩥᨲᩩᩴ—  ᩑᨲᩴ ᨾᨾ, ᩑᩈᩮᩣᩉᨾᩈ᩠ᨾᩥ, ᩑᩈᩮᩣ ᨾᩮ ᩋᨲ᩠ᨲᩣ”ᨲᩥ? “ᨶᩮᩣ ᩉᩮᨲᩴ, ᨽᨶ᩠ᨲᩮ”.
</Paragraph>

</Division>
<Division number="22" book="vi-maha">

<Paragraph number="99" book="vi-maha">
“ᨲᩈ᩠ᨾᩣᨲᩥᩉ, ᨽᩥᨠ᩠ᨡᩅᩮ, ᨿᩴ ᨠᩥᨬ᩠ᨧᩥ ᩁᩪᨸᩴ ᩋᨲᩦᨲᩣᨶᩣᨣᨲᨸᨧ᩠ᨧᩩᨸ᩠ᨸᨶ᩠ᨶᩴ ᩋᨩ᩠ᨫᨲ᩠ᨲᩴ ᩅᩤ ᨻᩉᩥᨴ᩠ᨵᩤ ᩅᩤ ᩒᩊᩣᩁᩥᨠᩴ ᩅᩤ ᩈᩩᨡᩩᨾᩴ ᩅᩤ ᩉᩦᨶᩴ ᩅᩤ ᨸᨱᩦᨲᩴ ᩅᩤ ᨿᩴ ᨴᩪᩁᩮ ᩈᨶ᩠ᨲᩥᨠᩮ ᩅᩤ, ᩈᨻ᩠ᨻᩴ ᩁᩪᨸᩴ—  ᨶᩮᨲᩴ ᨾᨾ, ᨶᩮᩈᩮᩣᩉᨾᩈ᩠ᨾᩥ, ᨶ ᨾᩮᩈᩮᩣ ᩋᨲ᩠ᨲᩣᨲᩥ—  ᩑᩅᨾᩮᨲᩴ ᨿᨳᩣᨽᩪᨲᩴ ᩈᨾ᩠ᨾᨸ᩠ᨸᨬ᩠ᨬᩣᨿ ᨴᨭ᩠ᨮᨻ᩠ᨻᩴ.
</Paragraph>

<Paragraph number="100" book="vi-maha">
ᨿᩣ ᨠᩣᨧᩥ ᩅᩮᨴᨶᩣ ᩋᨲᩦᨲᩣᨶᩣᨣᨲᨸᨧ᩠ᨧᩩᨸ᩠ᨸᨶ᩠ᨶᩣ ᩋᨩ᩠ᨫᨲ᩠ᨲᩴ ᩅᩤ ᨻᩉᩥᨴ᩠ᨵᩤ ᩅᩤ ᩒᩊᩣᩁᩥᨠᩣ ᩅᩤ ᩈᩩᨡᩩᨾᩣ ᩅᩤ ᩉᩦᨶᩣ ᩅᩤ ᨸᨱᩦᨲᩣ ᩅᩤ ᨿᩣ ᨴᩪᩁᩮ ᩈᨶ᩠ᨲᩥᨠᩮ ᩅᩤ, ᩈᨻ᩠ᨻᩣ ᩅᩮᨴᨶᩣ—  ᨶᩮᨲᩴ ᨾᨾ, ᨶᩮᩈᩮᩣᩉᨾᩈ᩠ᨾᩥ, ᨶ ᨾᩮᩈᩮᩣ ᩋᨲ᩠ᨲᩣᨲᩥ—  ᩑᩅᨾᩮᨲᩴ ᨿᨳᩣᨽᩪᨲᩴ ᩈᨾ᩠ᨾᨸ᩠ᨸᨬ᩠ᨬᩣᨿ ᨴᨭ᩠ᨮᨻ᩠ᨻᩴ.
</Paragraph>

<Paragraph number="101" book="vi-maha">
ᨿᩣ ᨠᩣᨧᩥ ᩈᨬ᩠ᨬᩣ ᩋᨲᩦᨲᩣᨶᩣᨣᨲᨸᨧ᩠ᨧᩩᨸ᩠ᨸᨶ᩠ᨶᩣ ᩋᨩ᩠ᨫᨲ᩠ᨲᩴ ᩅᩤ ᨻᩉᩥᨴ᩠ᨵᩤ ᩅᩤ ᩒᩊᩣᩁᩥᨠᩣ ᩅᩤ ᩈᩩᨡᩩᨾᩣ ᩅᩤ ᩉᩦᨶᩣ ᩅᩤ ᨸᨱᩦᨲᩣ ᩅᩤ ᨿᩣ ᨴᩪᩁᩮ ᩈᨶ᩠ᨲᩥᨠᩮ ᩅᩤ, ᩈᨻ᩠ᨻᩣ ᩈᨬ᩠ᨬᩣ—  ᨶᩮᨲᩴ ᨾᨾ, ᨶᩮᩈᩮᩣᩉᨾᩈ᩠ᨾᩥ, ᨶ ᨾᩮᩈᩮᩣ ᩋᨲ᩠ᨲᩣᨲᩥ—  ᩑᩅᨾᩮᨲᩴ ᨿᨳᩣᨽᩪᨲᩴ ᩈᨾ᩠ᨾᨸ᩠ᨸᨬ᩠ᨬᩣᨿ ᨴᨭ᩠ᨮᨻ᩠ᨻᩴ.
</Paragraph>

<Paragraph number="102" book="vi-maha">
ᨿᩮ ᨠᩮᨧᩥ ᩈᩘᨡᩣᩁᩣ ᩋᨲᩦᨲᩣᨶᩣᨣᨲᨸᨧ᩠ᨧᩩᨸ᩠ᨸᨶ᩠ᨶᩣ ᩋᨩ᩠ᨫᨲ᩠ᨲᩴ ᩅᩤ ᨻᩉᩥᨴ᩠ᨵᩤ ᩅᩤ ᩒᩊᩣᩁᩥᨠᩣ ᩅᩤ ᩈᩩᨡᩩᨾᩣ ᩅᩤ ᩉᩦᨶᩣ ᩅᩤ ᨸᨱᩦᨲᩣ ᩅᩤ ᨿᩮ ᨴᩪᩁᩮ ᩈᨶ᩠ᨲᩥᨠᩮ ᩅᩤ, ᩈᨻ᩠ᨻᩮ ᩈᩘᨡᩣᩁᩣ—  ᨶᩮᨲᩴ ᨾᨾ, ᨶᩮᩈᩮᩣᩉᨾᩈ᩠ᨾᩥ, ᨶ ᨾᩮᩈᩮᩣ ᩋᨲ᩠ᨲᩣᨲᩥ—  ᩑᩅᨾᩮᨲᩴ ᨿᨳᩣᨽᩪᨲᩴ ᩈᨾ᩠ᨾᨸ᩠ᨸᨬ᩠ᨬᩣᨿ ᨴᨭ᩠ᨮᨻ᩠ᨻᩴ.
</Paragraph>

<Paragraph number="103" book="vi-maha">
ᨿᩴ ᨠᩥᨬ᩠ᨧᩥ ᩅᩥᨬ᩠ᨬᩣᨱᩴ ᩋᨲᩦᨲᩣᨶᩣᨣᨲᨸᨧ᩠ᨧᩩᨸ᩠ᨸᨶ᩠ᨶᩴ ᩋᨩ᩠ᨫᨲ᩠ᨲᩴ ᩅᩤ ᨻᩉᩥᨴ᩠ᨵᩤ ᩅᩤ ᩒᩊᩣᩁᩥᨠᩴ ᩅᩤ ᩈᩩᨡᩩᨾᩴ ᩅᩤ ᩉᩦᨶᩴ ᩅᩤ ᨸᨱᩦᨲᩴ ᩅᩤ ᨿᩴ ᨴᩪᩁᩮ ᩈᨶ᩠ᨲᩥᨠᩮ ᩅᩤ, ᩈᨻ᩠ᨻᩴ ᩅᩥᨬ᩠ᨬᩣᨱᩴ—  ᨶᩮᨲᩴ ᨾᨾ, ᨶᩮᩈᩮᩣᩉᨾᩈ᩠ᨾᩥ, ᨶ ᨾᩮᩈᩮᩣ ᩋᨲ᩠ᨲᩣᨲᩥ—  ᩑᩅᨾᩮᨲᩴ ᨿᨳᩣᨽᩪᨲᩴ ᩈᨾ᩠ᨾᨸ᩠ᨸᨬ᩠ᨬᩣᨿ ᨴᨭ᩠ᨮᨻ᩠ᨻᩴ.
</Paragraph>

</Division>
<Division number="23" book="vi-maha">

<Paragraph number="104" book="vi-maha">
ᩑᩅᩴ ᨸᩔᩴ, ᨽᩥᨠ᩠ᨡᩅᩮ, ᩈᩩᨲᩅᩤ ᩋᩁᩥᨿᩈᩣᩅᨠᩮᩣ ᩁᩪᨸᩈ᩠ᨾᩥᨾ᩠ᨸᩥ ᨶᩥᨻ᩠ᨻᩥᨶ᩠ᨴᨲᩥ, ᩅᩮᨴᨶᩣᨿᨸᩥ ᨶᩥᨻ᩠ᨻᩥᨶ᩠ᨴᨲᩥ, ᩈᨬ᩠ᨬᩣᨿᨸᩥ ᨶᩥᨻ᩠ᨻᩥᨶ᩠ᨴᨲᩥ, ᩈᩘᨡᩣᩁᩮᩈᩩᨸᩥ ᨶᩥᨻ᩠ᨻᩥᨶ᩠ᨴᨲᩥ, ᩅᩥᨬ᩠ᨬᩣᨱᩈ᩠ᨾᩥᨾ᩠ᨸᩥ ᨶᩥᨻ᩠ᨻᩥᨶ᩠ᨴᨲᩥ; ᨶᩥᨻ᩠ᨻᩥᨶ᩠ᨴᩴ ᩅᩥᩁᨩ᩠ᨩᨲᩥ; ᩅᩥᩁᩣᨣᩤ ᩅᩥᨾᩩᨧ᩠ᨧᨲᩥ; ᩅᩥᨾᩩᨲ᩠ᨲᩈ᩠ᨾᩥᩴ ᩅᩥᨾᩩᨲ᩠ᨲᨾᩥᨲᩥ ᨬᩣᨱᩴ ᩉᩮᩣᨲᩥ, ‘ᨡᩦᨱᩣ ᨩᩣᨲᩥ, ᩅᩩᩈᩥᨲᩴ ᨻᩕᩉ᩠ᨾᨧᩁᩥᨿᩴ, ᨠᨲᩴ ᨠᩁᨱᩦᨿᩴ, ᨶᩣᨸᩁᩴ ᩍᨲ᩠ᨳᨲ᩠ᨲᩣᨿᩣ’ᨲᩥ ᨸᨩᩣᨶᩣᨲᩦ”ᨲᩥ.
</Paragraph>

</Division>
<Division number="24" book="vi-maha">

<Paragraph number="105" book="vi-maha">
ᩍᨴᨾᩅᩮᩤᨧ ᨽᨣᩅᩤ. ᩋᨲ᩠ᨲᨾᨶᩣ ᨸᨬ᩠ᨧᩅᨣ᩠ᨣᩥᨿᩣ ᨽᩥᨠ᩠ᨡᩪ ᨽᨣᩅᨲᩮᩣ ᨽᩣᩈᩥᨲᩴ ᩋᨽᩥᨶᨶ᩠ᨴᩩᨶ᩠ᨲᩥ. ᩍᨾᩈ᩠ᨾᩥᨬ᩠ᨧ ᨸᨶ ᩅᩮᨿ᩠ᨿᩣᨠᩁᨱᩈ᩠ᨾᩥᩴ ᨽᨬ᩠ᨬᨾᩣᨶᩮ ᨸᨬ᩠ᨧᩅᨣ᩠ᨣᩥᨿᩣᨶᩴ ᨽᩥᨠ᩠ᨡᩪᨶᩴ ᩋᨶᩩᨸᩣᨴᩤᨿ ᩋᩣᩈᩅᩮᩉᩥ ᨧᩥᨲ᩠ᨲᩣᨶᩥ ᩅᩥᨾᩩᨧ᩠ᨧᩥᩴᩈᩩ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨨ ᩃᩮᩣᨠᩮ ᩋᩁᩉᨶ᩠ᨲᩮᩣ ᩉᩮᩣᨶ᩠ᨲᩥ.

</Paragraph>
</Division>

<Paragraph number="106" type="center" book="vi-maha">
ᨸᨬ᩠ᨧᩅᨣ᩠ᨣᩥᨿᨠᨳᩣ ᨶᩥᨭ᩠ᨮᩥᨲᩣ.

  
ᨸᨮᨾᨽᩣᨱᩅᩤᩁᩮᩣ.
</Paragraph>