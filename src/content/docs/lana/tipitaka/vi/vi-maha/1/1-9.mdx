---
title: "1.9 ᨸᨻ᩠ᨻᨩ᩠ᨩᩪᨸᩈᨾ᩠ᨸᨴᩤᨠᨳᩣ"
tableOfContents: false
sidebar:
  order: 66
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="34" book="vi-maha">

<Paragraph number="139" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᨶᩣᨶᩣᨴᩥᩈᩣ ᨶᩣᨶᩣᨩᨶᨸᨴᩤ ᨸᨻ᩠ᨻᨩ᩠ᨩᩣᨸᩮᨠ᩠ᨡᩮ ᨧ ᩏᨸᩈᨾ᩠ᨸᨴᩤᨸᩮᨠ᩠ᨡᩮ ᨧ ᩋᩣᨶᩮᨶ᩠ᨲᩥ—  “ᨽᨣᩅᩤ ᨶᩮ ᨸᨻ᩠ᨻᩣᨩᩮᩔᨲᩥ ᩏᨸᩈᨾ᩠ᨸᩣᨴᩮᩔᨲᩦ”ᨲᩥ. ᨲᨲ᩠ᨳ ᨽᩥᨠ᩠ᨡᩪ ᨧᩮᩅ ᨠᩥᩃᨾᨶ᩠ᨲᩥ ᨸᨻ᩠ᨻᨩ᩠ᨩᩣᨸᩮᨠ᩠ᨡᩣ ᨧ ᩏᨸᩈᨾ᩠ᨸᨴᩤᨸᩮᨠ᩠ᨡᩣ ᨧ. ᩋᨳ ᨡᩮᩣ ᨽᨣᩅᨲᩮᩣ ᩁᩉᩮᩣᨣᨲᩔ ᨸᨭᩥᩈᩃᩖᩦᨶᩔ ᩑᩅᩴ ᨧᩮᨲᩈᩮᩣ ᨸᩁᩥᩅᩥᨲᨠ᩠ᨠᩮᩣ ᩏᨴᨸᩣᨴᩥ—  “ᩑᨲᩁᩉᩥ ᨡᩮᩣ ᨽᩥᨠ᩠ᨡᩪ ᨶᩣᨶᩣᨴᩥᩈᩣ ᨶᩣᨶᩣᨩᨶᨸᨴᩤ ᨸᨻ᩠ᨻᨩ᩠ᨩᩣᨸᩮᨠ᩠ᨡᩮ ᨧ ᩏᨸᩈᨾ᩠ᨸᨴᩤᨸᩮᨠ᩠ᨡᩮ ᨧ ᩋᩣᨶᩮᨶ᩠ᨲᩥ—  ‘ᨽᨣᩅᩤ ᨶᩮ ᨸᨻ᩠ᨻᩣᨩᩮᩔᨲᩥ ᩏᨸᩈᨾ᩠ᨸᩣᨴᩮᩔᨲᩦ’ᨲᩥ. ᨲᨲ᩠ᨳ ᨽᩥᨠ᩠ᨡᩪ ᨧᩮᩅ ᨠᩥᩃᨾᨶ᩠ᨲᩥ ᨸᨻ᩠ᨻᨩ᩠ᨩᩣᨸᩮᨠ᩠ᨡᩣ ᨧ ᩏᨸᩈᨾ᩠ᨸᨴᩤᨸᩮᨠ᩠ᨡᩣ ᨧ. ᨿᨶ᩠ᨶᩪᨶᩣᩉᩴ ᨽᩥᨠ᩠ᨡᩪᨶᩴ ᩋᨶᩩᨩᩣᨶᩮᨿ᩠ᨿᩴ—  ᨲᩩᨾ᩠ᩉᩮᩅ ᨴᩤᨶᩥ, ᨽᩥᨠ᩠ᨡᩅᩮ, ᨲᩣᩈᩩ ᨲᩣᩈᩩ ᨴᩥᩈᩣᩈᩩ ᨲᩮᩈᩩ ᨲᩮᩈᩩ ᨩᨶᨸᨴᩮᩈᩩ ᨸᨻ᩠ᨻᩣᨩᩮᨳ ᩏᨸᩈᨾ᩠ᨸᩣᨴᩮᨳᩣ”ᨲᩥ.
</Paragraph>

<Paragraph number="140" book="vi-maha">
ᩋᨳ ᨡᩮᩣ ᨽᨣᩅᩤ ᩈᩣᨿᨶ᩠ᩉᩈᨾᨿᩴ ᨸᨭᩥᩈᩃᩖᩣᨶᩣ ᩅᩩᨭ᩠ᨮᩥᨲᩮᩣ ᩑᨲᩈ᩠ᨾᩥᩴ ᨶᩥᨴᩤᨶᩮ ᩑᨲᩈ᩠ᨾᩥᩴ ᨸᨠᩁᨱᩮ ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᩍᨵ ᨾᨿ᩠ᩉᩴ, ᨽᩥᨠ᩠ᨡᩅᩮ, ᩁᩉᩮᩣᨣᨲᩔ ᨸᨭᩥᩈᩃᩖᩦᨶᩔ ᩑᩅᩴ ᨧᩮᨲᩈᩮᩣ ᨸᩁᩥᩅᩥᨲᨠ᩠ᨠᩮᩣ ᩏᨴᨸᩣᨴᩥ—  ᩑᨲᩁᩉᩥ ᨡᩮᩣ ᨽᩥᨠ᩠ᨡᩪ ᨶᩣᨶᩣᨴᩥᩈᩣ ᨶᩣᨶᩣᨩᨶᨸᨴᩤ ᨸᨻ᩠ᨻᨩ᩠ᨩᩣᨸᩮᨠ᩠ᨡᩮ ᨧ ᩏᨸᩈᨾ᩠ᨸᨴᩤᨸᩮᨠ᩠ᨡᩮ ᨧ ᩋᩣᨶᩮᨶ᩠ᨲᩥ—  ‘ᨽᨣᩅᩤ ᨶᩮ ᨸᨻ᩠ᨻᩣᨩᩮᩔᨲᩥ ᩏᨸᩈᨾ᩠ᨸᩣᨴᩮᩔᨲᩦ’ᨲᩥ, ᨲᨲ᩠ᨳ ᨽᩥᨠ᩠ᨡᩪ ᨧᩮᩅ ᨠᩥᩃᨾᨶ᩠ᨲᩥ ᨸᨻ᩠ᨻᨩ᩠ᨩᩣᨸᩮᨠ᩠ᨡᩣ ᨧ ᩏᨸᩈᨾ᩠ᨸᨴᩤᨸᩮᨠ᩠ᨡᩣ ᨧ. ᨿᨶ᩠ᨶᩪᨶᩣᩉᩴ ᨽᩥᨠ᩠ᨡᩪᨶᩴ ᩋᨶᩩᨩᩣᨶᩮᨿ᩠ᨿᩴ ᨲᩩᨾ᩠ᩉᩮᩅ ᨴᩤᨶᩥ, ᨽᩥᨠ᩠ᨡᩅᩮ, ᨲᩣᩈᩩ ᨲᩣᩈᩩ ᨴᩥᩈᩣᩈᩩ ᨲᩮᩈᩩ ᨲᩮᩈᩩ ᨩᨶᨸᨴᩮᩈᩩ ᨸᨻ᩠ᨻᩣᨩᩮᨳ ᩏᨸᩈᨾ᩠ᨸᩣᨴᩮᨳᩣᨲᩥ, ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨲᩩᨾ᩠ᩉᩮᩅ ᨴᩤᨶᩥ ᨲᩣᩈᩩ ᨲᩣᩈᩩ ᨴᩥᩈᩣᩈᩩ ᨲᩮᩈᩩ ᨲᩮᩈᩩ ᨩᨶᨸᨴᩮᩈᩩ ᨸᨻ᩠ᨻᩣᨩᩮᨳ ᩏᨸᩈᨾ᩠ᨸᩣᨴᩮᨳ. ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᨸᨻ᩠ᨻᩣᨩᩮᨲᨻ᩠ᨻᩮᩣ ᩏᨸᩈᨾ᩠ᨸᩣᨴᩮᨲᨻ᩠ᨻᩮᩣ—
</Paragraph>

<Paragraph number="141" book="vi-maha">
ᨸᨮᨾᩴ ᨠᩮᩈᨾᩔᩩᩴ ᩒᩉᩣᩁᩣᨸᩮᨲ᩠ᩅᩣ, ᨠᩣᩈᩣᨿᩣᨶᩥ ᩅᨲ᩠ᨳᩣᨶᩥ ᩋᨧ᩠ᨨᩣᨴᩤᨸᩮᨲ᩠ᩅᩣ, ᩑᨠᩴᩈᩴ ᩏᨲ᩠ᨲᩁᩣᩈᩘᨣᩴ ᨠᩣᩁᩣᨸᩮᨲ᩠ᩅᩣ, ᨽᩥᨠ᩠ᨡᩪᨶᩴ ᨸᩣᨴᩮ ᩅᨶ᩠ᨴᩣᨸᩮᨲ᩠ᩅᩣ, ᩏᨠ᩠ᨠᩩᨭᩥᨠᩴ ᨶᩥᩈᩦᨴᩤᨸᩮᨲ᩠ᩅᩣ, ᩋᨬ᩠ᨩᩃᩥᩴ ᨸᨣ᩠ᨣᨱ᩠ᩉᩣᨸᩮᨲ᩠ᩅᩣ ‘ᩑᩅᩴ ᩅᨴᩮᩉᩦ’ᨲᩥ ᩅᨲ᩠ᨲᨻ᩠ᨻᩮᩣ—
</Paragraph>

<Paragraph number="142" type="verses" book="vi-maha">
_‘ᨻᩩᨴ᩠ᨵᩴ ᩈᩁᨱᩴ ᨣᨧ᩠ᨨᩣᨾᩥ,_  
_ᨵᨾ᩠ᨾᩴ ᩈᩁᨱᩴ ᨣᨧ᩠ᨨᩣᨾᩥ,_  
_ᩈᩴᨥᩴ ᩈᩁᨱᩴ ᨣᨧ᩠ᨨᩣᨾᩥ._  

</Paragraph>

<Paragraph number="143" type="verses" book="vi-maha">
_ᨴᩩᨲᩥᨿᨾ᩠ᨸᩥ ᨻᩩᨴ᩠ᨵᩴ ᩈᩁᨱᩴ ᨣᨧ᩠ᨨᩣᨾᩥ,_  
_ᨴᩩᨲᩥᨿᨾ᩠ᨸᩥ ᨵᨾ᩠ᨾᩴ ᩈᩁᨱᩴ ᨣᨧ᩠ᨨᩣᨾᩥ,_  
_ᨴᩩᨲᩥᨿᨾ᩠ᨸᩥ ᩈᩴᨥᩴ ᩈᩁᨱᩴ ᨣᨧ᩠ᨨᩣᨾᩥ._  

</Paragraph>

<Paragraph number="144" type="verses" book="vi-maha">
_ᨲᨲᩥᨿᨾ᩠ᨸᩥ ᨻᩩᨴ᩠ᨵᩴ ᩈᩁᨱᩴ ᨣᨧ᩠ᨨᩣᨾᩥ,_  
_ᨲᨲᩥᨿᨾ᩠ᨸᩥ ᨵᨾ᩠ᨾᩴ ᩈᩁᨱᩴ ᨣᨧ᩠ᨨᩣᨾᩥ,_  
_ᨲᨲᩥᨿᨾ᩠ᨸᩥ ᩈᩴᨥᩴ ᩈᩁᨱᩴ ᨣᨧ᩠ᨨᩣᨾᩦ’ᨲᩥ._  

</Paragraph>

<Paragraph number="145" book="vi-maha">
ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩍᨾᩮᩉᩥ ᨲᩦᩉᩥ ᩈᩁᨱᨣᨾᨶᩮᩉᩥ ᨸᨻ᩠ᨻᨩ᩠ᨩᩴ ᩏᨸᩈᨾ᩠ᨸᨴᨶ᩺”ᨲᩥ.

</Paragraph>
</Division>

<Paragraph number="146" type="center" book="vi-maha">
ᨲᩦᩉᩥ ᩈᩁᨱᨣᨾᨶᩮᩉᩥ ᩏᨸᩈᨾ᩠ᨸᨴᩤᨠᨳᩣ ᨶᩥᨭ᩠ᨮᩥᨲᩣ.
</Paragraph>