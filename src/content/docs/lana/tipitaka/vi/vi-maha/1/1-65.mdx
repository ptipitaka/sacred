---
title: "1.65 ᨧᨲ᩠ᨲᩣᩁᩥᩋᨠᩁᨱᩦᨿ"
tableOfContents: false
sidebar:
  order: 62
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="129" book="vi-maha">

<Paragraph number="539" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᩋᨬ᩠ᨬᨲᩁᩴ ᨽᩥᨠ᩠ᨡᩩᩴ ᩏᨸᩈᨾ᩠ᨸᩣᨴᩮᨲ᩠ᩅᩣ ᩑᨠᨠᩴ ᩒᩉᩣᨿ ᨸᨠ᩠ᨠᨾᩥᩴᩈᩩ. ᩈᩮᩣ ᨸᨧ᩠ᨨᩣ ᩑᨠᨠᩮᩣᩅ ᩋᩣᨣᨧ᩠ᨨᨶ᩠ᨲᩮᩣ ᩋᨶ᩠ᨲᩁᩣᨾᨣ᩠ᨣᩮ ᨸᩩᩁᩣᨱᨴᩩᨲᩥᨿᩥᨠᩣᨿ ᩈᨾᩣᨣᨬ᩠ᨨᩥ. ᩈᩣ ᩑᩅᨾᩣᩉ—  “ᨠᩥᩴ ᨴᩤᨶᩥ ᨸᨻ᩠ᨻᨩᩥᨲᩮᩣᩈᩦ”ᨲᩥ? “ᩋᩣᨾ ᨸᨻ᩠ᨻᨩᩥᨲᩮᩣᨾ᩠ᩉᩦ”ᨲᩥ. “ᨴᩩᩃᩖᨽᩮᩣ ᨡᩮᩣ ᨸᨻ᩠ᨻᨩᩥᨲᩣᨶᩴ ᨾᩮᨳᩩᨶᩮᩣ ᨵᨾ᩠ᨾᩮᩣ; ᩑᩉᩥ, ᨾᩮᨳᩩᨶᩴ ᨵᨾ᩠ᨾᩴ ᨸᨭᩥᩈᩮᩅᩤ”ᨲᩥ. ᩈᩮᩣ ᨲᩔᩣ ᨾᩮᨳᩩᨶᩴ ᨵᨾ᩠ᨾᩴ ᨸᨭᩥᩈᩮᩅᩥᨲ᩠ᩅᩣ ᨧᩥᩁᩮᨶ ᩋᨣᨾᩣᩈᩥ. ᨽᩥᨠ᩠ᨡᩪ ᩑᩅᨾᩣᩉᩴᩈᩩ—  “ᨠᩥᩔ ᨲ᩠ᩅᩴ, ᩋᩣᩅᩩᩈᩮᩣ, ᩑᩅᩴ ᨧᩥᩁᩴ ᩋᨠᩣᩈᩦ”ᨲᩥ? ᩋᨳ ᨡᩮᩣ ᩈᩮᩣ ᨽᩥᨠ᩠ᨡᩩ ᨽᩥᨠ᩠ᨡᩪᨶᩴ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩥ. ᨽᩥᨠ᩠ᨡᩪ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩏᨸᩈᨾ᩠ᨸᩣᨴᩮᨲ᩠ᩅᩣ ᨴᩩᨲᩥᨿᩴ ᨴᩤᨲᩩᩴ, ᨧᨲ᩠ᨲᩣᩁᩥ ᨧ ᩋᨠᩁᨱᩦᨿᩣᨶᩥ ᩋᩣᨧᩥᨠ᩠ᨡᩥᨲᩩᩴ—
</Paragraph>

<Paragraph number="540" book="vi-maha">
ᩏᨸᩈᨾ᩠ᨸᨶ᩠ᨶᩮᨶ ᨽᩥᨠ᩠ᨡᩩᨶᩣ ᨾᩮᨳᩩᨶᩮᩣ ᨵᨾ᩠ᨾᩮᩣ ᨶ ᨸᨭᩥᩈᩮᩅᩥᨲᨻ᩠ᨻᩮᩣ, ᩋᨶ᩠ᨲᨾᩈᩮᩣ ᨲᩥᩁᨧ᩠ᨨᩣᨶᨣᨲᩣᨿᨸᩥ. ᨿᩮᩣ ᨽᩥᨠ᩠ᨡᩩ ᨾᩮᨳᩩᨶᩴ ᨵᨾ᩠ᨾᩴ ᨸᨭᩥᩈᩮᩅᨲᩥ, ᩋᩔᨾᨱᩮᩣ ᩉᩮᩣᨲᩥ ᩋᩈᨠ᩠ᨿᨸᩩᨲ᩠ᨲᩥᨿᩮᩣ. ᩈᩮᨿ᩠ᨿᨳᩣᨸᩥ ᨶᩣᨾ ᨸᩩᩁᩥᩈᩮᩣ ᩈᩦᩈᨧ᩠ᨨᩥᨶ᩠ᨶᩮᩣ ᩋᨽᨻ᩠ᨻᩮᩣ ᨲᩮᨶ ᩈᩁᩦᩁᨻᨶ᩠ᨵᨶᩮᨶ ᨩᩦᩅᩥᨲᩩᩴ; ᩑᩅᨾᩮᩅ ᨽᩥᨠ᩠ᨡᩩ ᨾᩮᨳᩩᨶᩴ ᨵᨾ᩠ᨾᩴ ᨸᨭᩥᩈᩮᩅᩥᨲ᩠ᩅᩣ ᩋᩔᨾᨱᩮᩣ ᩉᩮᩣᨲᩥ ᩋᩈᨠ᩠ᨿᨸᩩᨲ᩠ᨲᩥᨿᩮᩣ. ᨲᩴ ᨲᩮ ᨿᩣᩅᨩᩦᩅᩴ ᩋᨠᩁᨱᩦᨿᩴ. (1)
</Paragraph>

<Paragraph number="541" book="vi-maha">
ᩏᨸᩈᨾ᩠ᨸᨶ᩠ᨶᩮᨶ ᨽᩥᨠ᩠ᨡᩩᨶᩣ ᩋᨴᩥᨶ᩠ᨶᩴ ᨳᩮᨿ᩠ᨿᩈᩘᨡᩣᨲᩴ ᨶ ᩋᩣᨴᩤᨲᨻ᩠ᨻᩴ, ᩋᨶ᩠ᨲᨾᩈᩮᩣ ᨲᩥᨱᩈᩃᩣᨠᩴ ᩏᨸᩣᨴᩤᨿ. ᨿᩮᩣ ᨽᩥᨠ᩠ᨡᩩ ᨸᩣᨴᩴ ᩅᩤ ᨸᩣᨴᩤᩁᩉᩴ ᩅᩤ ᩋᨲᩥᩁᩮᨠᨸᩣᨴᩴ ᩅᩤ ᩋᨴᩥᨶ᩠ᨶᩴ ᨳᩮᨿ᩠ᨿᩈᩘᨡᩣᨲᩴ ᩋᩣᨴᩥᨿᨲᩥ, ᩋᩔᨾᨱᩮᩣ ᩉᩮᩣᨲᩥ ᩋᩈᨠ᩠ᨿᨸᩩᨲ᩠ᨲᩥᨿᩮᩣ. ᩈᩮᨿ᩠ᨿᨳᩣᨸᩥ ᨶᩣᨾ ᨸᨱ᩠ᨯᩩᨸᩃᩣᩈᩮᩣ ᨻᨶ᩠ᨵᨶᩣ ᨸᩅᩩᨲ᩠ᨲᩮᩣ ᩋᨽᨻ᩠ᨻᩮᩣ ᩉᩁᩥᨲᨲ᩠ᨳᩣᨿ; ᩑᩅᨾᩮᩅ ᨽᩥᨠ᩠ᨡᩩ ᨸᩣᨴᩴ ᩅᩤ ᨸᩣᨴᩤᩁᩉᩴ ᩅᩤ ᩋᨲᩥᩁᩮᨠᨸᩣᨴᩴ ᩅᩤ ᩋᨴᩥᨶ᩠ᨶᩴ ᨳᩮᨿ᩠ᨿᩈᩘᨡᩣᨲᩴ ᩋᩣᨴᩥᨿᩥᨲ᩠ᩅᩣ ᩋᩔᨾᨱᩮᩣ ᩉᩮᩣᨲᩥ ᩋᩈᨠ᩠ᨿᨸᩩᨲ᩠ᨲᩥᨿᩮᩣ. ᨲᩴ ᨲᩮ ᨿᩣᩅᨩᩦᩅᩴ ᩋᨠᩁᨱᩦᨿᩴ. (2)
</Paragraph>

<Paragraph number="542" book="vi-maha">
ᩏᨸᩈᨾ᩠ᨸᨶ᩠ᨶᩮᨶ ᨽᩥᨠ᩠ᨡᩩᨶᩣ ᩈᨬ᩠ᨧᩥᨧ᩠ᨧ ᨸᩣᨱᩮᩣ ᨩᩦᩅᩥᨲᩣ ᨶ ᩅᩮᩤᩁᩮᩣᨸᩮᨲᨻ᩠ᨻᩮᩣ, ᩋᨶ᩠ᨲᨾᩈᩮᩣ ᨠᩩᨶ᩠ᨳᨠᩥᨸᩥᩃᩖᩥᨠᩴ ᩏᨸᩣᨴᩤᨿ. ᨿᩮᩣ ᨽᩥᨠ᩠ᨡᩩ ᩈᨬ᩠ᨧᩥᨧ᩠ᨧ ᨾᨶᩩᩔᩅᩥᨣ᩠ᨣᩉᩴ ᨩᩦᩅᩥᨲᩣ ᩅᩮᩤᩁᩮᩣᨸᩮᨲᩥ, ᩋᨶ᩠ᨲᨾᩈᩮᩣ ᨣᨻ᩠ᨽᨸᩣᨲᨶᩴ ᩏᨸᩣᨴᩤᨿ, ᩋᩔᨾᨱᩮᩣ ᩉᩮᩣᨲᩥ ᩋᩈᨠ᩠ᨿᨸᩩᨲ᩠ᨲᩥᨿᩮᩣ. ᩈᩮᨿ᩠ᨿᨳᩣᨸᩥ ᨶᩣᨾ ᨸᩩᨳᩩᩈᩥᩃᩣ ᨴ᩠ᩅᩮᨵᩤ ᨽᩥᨶ᩠ᨶᩣ ᩋᨸ᩠ᨸᨭᩥᩈᨶ᩠ᨵᩥᨠᩣ ᩉᩮᩣᨲᩥ; ᩑᩅᨾᩮᩅ ᨽᩥᨠ᩠ᨡᩩ ᩈᨬ᩠ᨧᩥᨧ᩠ᨧ ᨾᨶᩩᩔᩅᩥᨣ᩠ᨣᩉᩴ ᨩᩦᩅᩥᨲᩣ ᩅᩮᩤᩁᩮᩣᨸᩮᨲ᩠ᩅᩣ ᩋᩔᨾᨱᩮᩣ ᩉᩮᩣᨲᩥ ᩋᩈᨠ᩠ᨿᨸᩩᨲ᩠ᨲᩥᨿᩮᩣ. ᨲᩴ ᨲᩮ ᨿᩣᩅᨩᩦᩅᩴ ᩋᨠᩁᨱᩦᨿᩴ. (3)
</Paragraph>

<Paragraph number="543" book="vi-maha">
ᩏᨸᩈᨾ᩠ᨸᨶ᩠ᨶᩮᨶ ᨽᩥᨠ᩠ᨡᩩᨶᩣ ᩏᨲ᩠ᨲᩁᩥᨾᨶᩩᩔᨵᨾ᩠ᨾᩮᩣ ᨶ ᩏᩃᩖᨸᩥᨲᨻ᩠ᨻᩮᩣ, ᩋᨶ᩠ᨲᨾᩈᩮᩣ ‘ᩈᩩᨬ᩠ᨬᩣᨣᩤᩁᩮ ᩋᨽᩥᩁᨾᩣᨾᩦ’ᨲᩥ. ᨿᩮᩣ ᨽᩥᨠ᩠ᨡᩩ ᨸᩣᨸᩥᨧ᩠ᨨᩮᩣ ᩍᨧ᩠ᨨᩣᨸᨠᨲᩮᩣ ᩋᩈᨶ᩠ᨲᩴ ᩋᨽᩪᨲᩴ ᩏᨲ᩠ᨲᩁᩥᨾᨶᩩᩔᨵᨾ᩠ᨾᩴ ᩏᩃᩖᨸᨲᩥ ᨫᩣᨶᩴ ᩅᩤ ᩅᩥᨾᩮᩣᨠ᩠ᨡᩴ ᩅᩤ ᩈᨾᩣᨵᩥᩴ ᩅᩤ ᩈᨾᩣᨸᨲ᩠ᨲᩥᩴ ᩅᩤ ᨾᨣ᩠ᨣᩴ ᩅᩤ ᨹᩃᩴ ᩅᩤ, ᩋᩔᨾᨱᩮᩣ ᩉᩮᩣᨲᩥ ᩋᩈᨠ᩠ᨿᨸᩩᨲ᩠ᨲᩥᨿᩮᩣ. ᩈᩮᨿ᩠ᨿᨳᩣᨸᩥ ᨶᩣᨾ ᨲᩣᩃᩮᩣ ᨾᨲ᩠ᨳᨠᨧ᩠ᨨᩥᨶ᩠ᨶᩮᩣ ᩋᨽᨻ᩠ᨻᩮᩣ ᨸᩩᨶ ᩅᩥᩁᩩᩊ᩠ᩉᩥᨿᩣ; ᩑᩅᨾᩮᩅ ᨽᩥᨠ᩠ᨡᩩ ᨸᩣᨸᩥᨧ᩠ᨨᩮᩣ ᩍᨧ᩠ᨨᩣᨸᨠᨲᩮᩣ ᩋᩈᨶ᩠ᨲᩴ ᩋᨽᩪᨲᩴ ᩏᨲ᩠ᨲᩁᩥᨾᨶᩩᩔᨵᨾ᩠ᨾᩴ ᩏᩃᩖᨸᩥᨲ᩠ᩅᩣ ᩋᩔᨾᨱᩮᩣ ᩉᩮᩣᨲᩥ ᩋᩈᨠ᩠ᨿᨸᩩᨲ᩠ᨲᩥᨿᩮᩣ. ᨲᩴ ᨲᩮ ᨿᩣᩅᨩᩦᩅᩴ ᩋᨠᩁᨱᩦᨿᨶ᩺”ᨲᩥ. (4)

</Paragraph>
</Division>

<Paragraph number="544" type="center" book="vi-maha">
ᨧᨲ᩠ᨲᩣᩁᩥ ᩋᨠᩁᨱᩦᨿᩣᨶᩥ ᨶᩥᨭ᩠ᨮᩥᨲᩣᨶᩥ.
</Paragraph>