---
title: "1.18 ᩋᩣᨧᩁᩥᨿᩅᨲ᩠ᨲᨠᨳᩣ"
tableOfContents: false
sidebar:
  order: 10
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="74" book="vi-maha">

<Paragraph number="313" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨾᩣᨱᩅᨠᩮᩣ ᨽᩥᨠ᩠ᨡᩪ ᩏᨸᩈᩘᨠᨾᩥᨲ᩠ᩅᩣ ᨸᨻ᩠ᨻᨩ᩠ᨩᩴ ᨿᩣᨧᩥ. ᨲᩔ ᨽᩥᨠ᩠ᨡᩪ ᨸᨭᩥᨠᨧ᩠ᨧᩮᩅ ᨶᩥᩔᨿᩮ ᩋᩣᨧᩥᨠ᩠ᨡᩥᩴᩈᩩ. ᩈᩮᩣ ᩑᩅᨾᩣᩉ—  “ᩈᨧᩮ ᨾᩮ, ᨽᨶ᩠ᨲᩮ, ᨸᨻ᩠ᨻᨩᩥᨲᩮ ᨶᩥᩔᨿᩮ ᩋᩣᨧᩥᨠ᩠ᨡᩮᨿ᩠ᨿᩣᨳ, ᩋᨽᩥᩁᨾᩮᨿ᩠ᨿᩣᨾᩉᩴ. ᨶ ᨴᩤᨶᩣᩉᩴ, ᨽᨶ᩠ᨲᩮ, ᨸᨻ᩠ᨻᨩᩥᩔᩣᨾᩥ; ᨩᩮᨣᩩᨧ᩠ᨨᩣ ᨾᩮ ᨶᩥᩔᨿᩣ ᨸᨭᩥᨠᩪᩃᩣ”ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᨸᨭᩥᨠᨧ᩠ᨧᩮᩅ ᨶᩥᩔᨿᩣ ᩋᩣᨧᩥᨠ᩠ᨡᩥᨲᨻ᩠ᨻᩣ. ᨿᩮᩣ ᩋᩣᨧᩥᨠ᩠ᨡᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩏᨸᩈᨾ᩠ᨸᨶ᩠ᨶᩈᨾᨶᨶ᩠ᨲᩁᩣ ᨶᩥᩔᨿᩮ ᩋᩣᨧᩥᨠ᩠ᨡᩥᨲᩩᨶ᩺”ᨲᩥ.
</Paragraph>

<Paragraph number="314" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᨴᩩᩅᨣ᩠ᨣᩮᨶᨸᩥ ᨲᩥᩅᨣ᩠ᨣᩮᨶᨸᩥ ᨣᨱᩮᨶ ᩏᨸᩈᨾ᩠ᨸᩣᨴᩮᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᩐᨶᨴᩈᩅᨣ᩠ᨣᩮᨶ ᨣᨱᩮᨶ ᩏᨸᩈᨾ᩠ᨸᩣᨴᩮᨲᨻ᩠ᨻᩮᩣ. ᨿᩮᩣ ᩏᨸᩈᨾ᩠ᨸᩣᨴᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨴᩈᩅᨣ᩠ᨣᩮᨶ ᩅᩤ ᩋᨲᩥᩁᩮᨠᨴᩈᩅᨣ᩠ᨣᩮᨶ ᩅᩤ ᨣᨱᩮᨶ ᩏᨸᩈᨾ᩠ᨸᩣᨴᩮᨲᩩᨶ᩺”ᨲᩥ.
</Paragraph>

</Division>
<Division number="75" book="vi-maha">

<Paragraph number="315" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᩑᨠᩅᩔᩣᨸᩥ ᨴᩩᩅᩔᩣᨸᩥ ᩈᨴ᩠ᨵᩥᩅᩥᩉᩣᩁᩥᨠᩴ ᩏᨸᩈᨾ᩠ᨸᩣᨴᩮᨶ᩠ᨲᩥ. ᩋᩣᨿᩈ᩠ᨾᩣᨸᩥ ᩏᨸᩈᩮᨶᩮᩣ ᩅᩘᨣᨶ᩠ᨲᨸᩩᨲ᩠ᨲᩮᩣ ᩑᨠᩅᩔᩮᩣ ᩈᨴ᩠ᨵᩥᩅᩥᩉᩣᩁᩥᨠᩴ ᩏᨸᩈᨾ᩠ᨸᩣᨴᩮᩈᩥ. ᩈᩮᩣ ᩅᩔᩴᩅᩩᨭ᩠ᨮᩮᩣ ᨴᩩᩅᩔᩮᩣ ᩑᨠᩅᩔᩴ ᩈᨴ᩠ᨵᩥᩅᩥᩉᩣᩁᩥᨠᩴ ᩋᩣᨴᩤᨿ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᨶᩥᩈᩦᨴᩥ. ᩋᩣᨧᩥᨱ᩠ᨱᩴ ᨡᩮᩣ ᨸᨶᩮᨲᩴ ᨻᩩᨴ᩠ᨵᩤᨶᩴ ᨽᨣᩅᨶ᩠ᨲᩣᨶᩴ ᩋᩣᨣᨶ᩠ᨲᩩᨠᩮᩉᩥ ᨽᩥᨠ᩠ᨡᩪᩉᩥ ᩈᨴ᩠ᨵᩥᩴ ᨸᨭᩥᩈᨾ᩠ᨾᩮᩣᨴᩥᨲᩩᩴ. ᩋᨳ ᨡᩮᩣ ᨽᨣᩅᩤ ᩋᩣᨿᩈ᩠ᨾᨶ᩠ᨲᩴ ᩏᨸᩈᩮᨶᩴ ᩅᩘᨣᨶ᩠ᨲᨸᩩᨲ᩠ᨲᩴ ᩑᨲᨴᩅᩮᩤᨧ—  “ᨠᨧ᩠ᨧᩥ, ᨽᩥᨠ᩠ᨡᩩ, ᨡᨾᨶᩦᨿᩴ, ᨠᨧ᩠ᨧᩥ ᨿᩣᨸᨶᩦᨿᩴ, ᨠᨧ᩠ᨧᩥ ᨲ᩠ᩅᩴ ᩋᨸ᩠ᨸᨠᩥᩃᨾᨳᩮᨶ ᩋᨴ᩠ᨵᩤᨶᩴ ᩋᩣᨣᨲᩮᩣ”ᨲᩥ? “ᨡᨾᨶᩦᨿᩴ, ᨽᨣᩅᩤ, ᨿᩣᨸᨶᩦᨿᩴ, ᨽᨣᩅᩤ. ᩋᨸ᩠ᨸᨠᩥᩃᨾᨳᩮᨶ ᨾᨿᩴ, ᨽᨶ᩠ᨲᩮ, ᩋᨴ᩠ᨵᩤᨶᩴ ᩋᩣᨣᨲᩣ”ᨲᩥ. ᨩᩣᨶᨶ᩠ᨲᩣᨸᩥ ᨲᨳᩣᨣᨲᩣ ᨸᩩᨧ᩠ᨨᨶ᩠ᨲᩥ, ᨩᩣᨶᨶ᩠ᨲᩣᨸᩥ ᨶ ᨸᩩᨧ᩠ᨨᨶ᩠ᨲᩥ, ᨠᩣᩃᩴ ᩅᩥᨴᩥᨲ᩠ᩅᩣ ᨸᩩᨧ᩠ᨨᨶ᩠ᨲᩥ, ᨠᩣᩃᩴ ᩅᩥᨴᩥᨲ᩠ᩅᩣ ᨶ ᨸᩩᨧ᩠ᨨᨶ᩠ᨲᩥ; ᩋᨲ᩠ᨳᩈᩴᩉᩥᨲᩴ ᨲᨳᩣᨣᨲᩣ ᨸᩩᨧ᩠ᨨᨶ᩠ᨲᩥ; ᨶᩮᩣ ᩋᨶᨲ᩠ᨳᩈᩴᩉᩥᨲᩴ. ᩋᨶᨲ᩠ᨳᩈᩴᩉᩥᨲᩮ ᩈᩮᨲᩩᨥᩣᨲᩮᩣ ᨲᨳᩣᨣᨲᩣᨶᩴ. ᨴ᩠ᩅᩦᩉᩥ ᩋᩣᨠᩣᩁᩮᩉᩥ ᨻᩩᨴ᩠ᨵᩤ ᨽᨣᩅᨶ᩠ᨲᩮᩣ ᨽᩥᨠ᩠ᨡᩪ ᨸᨭᩥᨸᩩᨧ᩠ᨨᨶ᩠ᨲᩥ—  ᨵᨾ᩠ᨾᩴ ᩅᩤ ᨴᩮᩈᩮᩔᩣᨾ, ᩈᩣᩅᨠᩣᨶᩴ ᩅᩤ ᩈᩥᨠ᩠ᨡᩣᨸᨴᩴ ᨸᨬ᩠ᨬᨸᩮᩔᩣᨾᩣᨲᩥ. ᩋᨳ ᨡᩮᩣ ᨽᨣᩅᩤ ᩋᩣᨿᩈ᩠ᨾᨶ᩠ᨲᩴ ᩏᨸᩈᩮᨶᩴ ᩅᩘᨣᨶ᩠ᨲᨸᩩᨲ᩠ᨲᩴ ᩑᨲᨴᩅᩮᩤᨧ—  “ᨠᨲᩥᩅᩔᩮᩣᩈᩥ ᨲ᩠ᩅᩴ, ᨽᩥᨠ᩠ᨡᩪ”ᨲᩥ? “ᨴᩩᩅᩔᩮᩣᩉᩴ, ᨽᨣᩅᩤ”ᨲᩥ. “ᩋᨿᩴ ᨸᨶ ᨽᩥᨠ᩠ᨡᩩ ᨠᨲᩥᩅᩔᩮᩣ”ᨲᩥ? “ᩑᨠᩅᩔᩮᩣ, ᨽᨣᩅᩤ”ᨲᩥ. “ᨠᩥᩴ ᨲᩣᨿᩴ ᨽᩥᨠ᩠ᨡᩩ ᩉᩮᩣᨲᩦ”ᨲᩥ? “ᩈᨴ᩠ᨵᩥᩅᩥᩉᩣᩁᩥᨠᩮᩣ ᨾᩮ, ᨽᨣᩅᩤ”ᨲᩥ. ᩅᩥᨣᩁᩉᩥ ᨻᩩᨴ᩠ᨵᩮᩤ ᨽᨣᩅᩤ—  “ᩋᨶᨶᩩᨧ᩠ᨨᩅᩥᨠᩴ, ᨾᩮᩣᨥᨸᩩᩁᩥᩈ, ᩋᨶᨶᩩᩃᩮᩣᨾᩥᨠᩴ ᩋᨸ᩠ᨸᨲᩥᩁᩪᨸᩴ ᩋᩔᩣᨾᨱᨠᩴ ᩋᨠᨸ᩠ᨸᩥᨿᩴ ᩋᨠᩁᨱᩦᨿᩴ. ᨠᨳᨬ᩠ᩉᩥ ᨶᩣᨾ ᨲ᩠ᩅᩴ, ᨾᩮᩣᨥᨸᩩᩁᩥᩈ, ᩋᨬ᩠ᨬᩮᩉᩥ ᩒᩅᨴᩥᨿᩮᩣ ᩋᨶᩩᩈᩣᩈᩥᨿᩮᩣ ᩋᨬ᩠ᨬᩴ ᩒᩅᨴᩥᨲᩩᩴ ᩋᨶᩩᩈᩣᩈᩥᨲᩩᩴ ᨾᨬ᩠ᨬᩥᩔᩈᩥ. ᩋᨲᩥᩃᩉᩩᩴ ᨡᩮᩣ ᨲ᩠ᩅᩴ, ᨾᩮᩣᨥᨸᩩᩁᩥᩈ, ᨻᩣᩉᩩᩃᩖᩣᨿ ᩋᩣᩅᨲ᩠ᨲᩮᩣ, ᨿᨴᩥᨴᩴ ᨣᨱᨻᨶ᩠ᨵᩥᨠᩴ. ᨶᩮᨲᩴ, ᨾᩮᩣᨥᨸᩩᩁᩥᩈ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ ᨸᩈᨶ᩠ᨶᩣᨶᩴ ᩅᩤ ᨽᩥᨿ᩠ᨿᩮᩣᨽᩣᩅᩤᨿ …ᨸᩮ…  ᩅᩥᨣᩁᩉᩥᨲ᩠ᩅᩣ …ᨸᩮ…  ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᨶ, ᨽᩥᨠ᩠ᨡᩅᩮ, ᩐᨶᨴᩈᩅᩔᩮᨶ ᩏᨸᩈᨾ᩠ᨸᩣᨴᩮᨲᨻ᩠ᨻᩮᩣ. ᨿᩮᩣ ᩏᨸᩈᨾ᩠ᨸᩣᨴᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨴᩈᩅᩔᩮᨶ ᩅᩤ ᩋᨲᩥᩁᩮᨠᨴᩈᩅᩔᩮᨶ ᩅᩤ ᩏᨸᩈᨾ᩠ᨸᩣᨴᩮᨲᩩᨶ᩺”ᨲᩥ.
</Paragraph>

</Division>
<Division number="76" book="vi-maha">

<Paragraph number="316" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ—  ᨴᩈᩅᩔᨾ᩠ᩉᩣ ᨴᩈᩅᩔᨾ᩠ᩉᩣᨲᩥ—  ᨻᩣᩃᩣ ᩋᨻ᩠ᨿᨲ᩠ᨲᩣ ᩏᨸᩈᨾ᩠ᨸᩣᨴᩮᨶ᩠ᨲᩥ. ᨴᩥᩔᨶ᩠ᨲᩥ ᩏᨸᨩ᩠ᨫᩣᨿᩣ ᨻᩣᩃᩣ, ᩈᨴ᩠ᨵᩥᩅᩥᩉᩣᩁᩥᨠᩣ ᨸᨱ᩠ᨯᩥᨲᩣ. ᨴᩥᩔᨶ᩠ᨲᩥ ᩏᨸᨩ᩠ᨫᩣᨿᩣ ᩋᨻ᩠ᨿᨲ᩠ᨲᩣ, ᩈᨴ᩠ᨵᩥᩅᩥᩉᩣᩁᩥᨠᩣ ᨻ᩠ᨿᨲ᩠ᨲᩣ. ᨴᩥᩔᨶ᩠ᨲᩥ ᩏᨸᨩ᩠ᨫᩣᨿᩣ ᩋᨸ᩠ᨸᩔᩩᨲᩣ, ᩈᨴ᩠ᨵᩥᩅᩥᩉᩣᩁᩥᨠᩣ ᨻᩉᩩᩔᩩᨲᩣ. ᨴᩥᩔᨶ᩠ᨲᩥ ᩏᨸᨩ᩠ᨫᩣᨿᩣ ᨴᩩᨸ᩠ᨸᨬ᩠ᨬᩣ, ᩈᨴ᩠ᨵᩥᩅᩥᩉᩣᩁᩥᨠᩣ ᨸᨬ᩠ᨬᩅᨶ᩠ᨲᩮᩣ. ᩋᨬ᩠ᨬᨲᩁᩮᩣᨸᩥ ᩋᨬ᩠ᨬᨲᩥᨲ᩠ᨳᩥᨿᨸᩩᨻ᩠ᨻᩮᩣ ᩏᨸᨩ᩠ᨫᩣᨿᩮᨶ ᩈᩉᨵᨾ᩠ᨾᩥᨠᩴ ᩅᩩᨧ᩠ᨧᨾᩣᨶᩮᩣ ᩏᨸᨩ᩠ᨫᩣᨿᩔ ᩅᩤᨴᩴ ᩋᩣᩁᩮᩣᨸᩮᨲ᩠ᩅᩣ ᨲᩴᨿᩮᩅ ᨲᩥᨲ᩠ᨳᩣᨿᨲᨶᩴ ᩈᩘᨠᨾᩥ. ᨿᩮ ᨲᩮ ᨽᩥᨠ᩠ᨡᩪ ᩋᨸ᩠ᨸᩥᨧ᩠ᨨᩣ …ᨸᩮ…  ᨲᩮ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᨽᩥᨠ᩠ᨡᩪ—  ᨴᩈᩅᩔᨾ᩠ᩉᩣ ᨴᩈᩅᩔᨾ᩠ᩉᩣᨲᩥ—  ᨻᩣᩃᩣ ᩋᨻ᩠ᨿᨲ᩠ᨲᩣ ᩏᨸᩈᨾ᩠ᨸᩣᨴᩮᩔᨶ᩠ᨲᩥ. ᨴᩥᩔᨶ᩠ᨲᩥ ᩏᨸᨩ᩠ᨫᩣᨿᩣ ᨻᩣᩃᩣ ᩈᨴ᩠ᨵᩥᩅᩥᩉᩣᩁᩥᨠᩣ ᨸᨱ᩠ᨯᩥᨲᩣ, ᨴᩥᩔᨶ᩠ᨲᩥ ᩏᨸᨩ᩠ᨫᩣᨿᩣ ᩋᨻ᩠ᨿᨲ᩠ᨲᩣ ᩈᨴ᩠ᨵᩥᩅᩥᩉᩣᩁᩥᨠᩣ ᨻ᩠ᨿᨲ᩠ᨲᩣ, ᨴᩥᩔᨶ᩠ᨲᩥ ᩏᨸᨩ᩠ᨫᩣᨿᩣ ᩋᨸ᩠ᨸᩔᩩᨲᩣ ᩈᨴ᩠ᨵᩥᩅᩥᩉᩣᩁᩥᨠᩣ ᨻᩉᩩᩔᩩᨲᩣ, ᨴᩥᩔᨶ᩠ᨲᩥ ᩏᨸᨩ᩠ᨫᩣᨿᩣ ᨴᩩᨸ᩠ᨸᨬ᩠ᨬᩣ, ᩈᨴ᩠ᨵᩥᩅᩥᩉᩣᩁᩥᨠᩣ ᨸᨬ᩠ᨬᩅᨶ᩠ᨲᩮᩣ”ᨲᩥ.
</Paragraph>

<Paragraph number="317" book="vi-maha">
ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩈᨧ᩠ᨧᩴ ᨠᩥᩁ, ᨽᩥᨠ᩠ᨡᩅᩮ, ᨽᩥᨠ᩠ᨡᩪ—  ᨴᩈᩅᩔᨾ᩠ᩉᩣ ᨴᩈᩅᩔᨾ᩠ᩉᩣᨲᩥ—  ᨻᩣᩃᩣ ᩋᨻ᩠ᨿᨲ᩠ᨲᩣ ᩏᨸᩈᨾ᩠ᨸᩣᨴᩮᨶ᩠ᨲᩥ. ᨴᩥᩔᨶ᩠ᨲᩥ ᩏᨸᨩ᩠ᨫᩣᨿᩣ ᨻᩣᩃᩣ, ᩈᨴ᩠ᨵᩥᩅᩥᩉᩣᩁᩥᨠᩣ ᨸᨱ᩠ᨯᩥᨲᩣ, ᨴᩥᩔᨶ᩠ᨲᩥ ᩏᨸᨩ᩠ᨫᩣᨿᩣ ᩋᨻ᩠ᨿᨲ᩠ᨲᩣ ᩈᨴ᩠ᨵᩥᩅᩥᩉᩣᩁᩥᨠᩣ ᨻ᩠ᨿᨲ᩠ᨲᩣ, ᨴᩥᩔᨶ᩠ᨲᩥ ᩏᨸᨩ᩠ᨫᩣᨿᩣ ᩋᨸ᩠ᨸᩔᩩᨲᩣ, ᩈᨴ᩠ᨵᩥᩅᩥᩉᩣᩁᩥᨠᩣ ᨻᩉᩩᩔᩩᨲᩣ, ᨴᩥᩔᨶ᩠ᨲᩥ ᩏᨸᨩ᩠ᨫᩣᨿᩣ ᨴᩩᨸ᩠ᨸᨬ᩠ᨬᩣ, ᩈᨴ᩠ᨵᩥᩅᩥᩉᩣᩁᩥᨠᩣ ᨸᨬ᩠ᨬᩅᨶ᩠ᨲᩮᩣ”ᨲᩥ? “ᩈᨧ᩠ᨧᩴ, ᨽᨣᩅᩤ”ᨲᩥ. ᩅᩥᨣᩁᩉᩥ ᨻᩩᨴ᩠ᨵᩮᩤ ᨽᨣᩅᩤ …ᨸᩮ…  “ᨠᨳᨬ᩠ᩉᩥ ᨶᩣᨾ ᨲᩮ, ᨽᩥᨠ᩠ᨡᩅᩮ, ᨾᩮᩣᨥᨸᩩᩁᩥᩈᩣ—  ᨴᩈᩅᩔᨾ᩠ᩉᩣ ᨴᩈᩅᩔᨾ᩠ᩉᩣᨲᩥ—  ᨻᩣᩃᩣ ᩋᨻ᩠ᨿᨲ᩠ᨲᩣ ᩏᨸᩈᨾ᩠ᨸᩣᨴᩮᩔᨶ᩠ᨲᩥ. ᨴᩥᩔᨶ᩠ᨲᩥ ᩏᨸᨩ᩠ᨫᩣᨿᩣ ᨻᩣᩃᩣ, ᩈᨴ᩠ᨵᩥᩅᩥᩉᩣᩁᩥᨠᩣ ᨸᨱ᩠ᨯᩥᨲᩣ, ᨴᩥᩔᨶ᩠ᨲᩥ ᩏᨸᨩ᩠ᨫᩣᨿᩣ ᩋᨻ᩠ᨿᨲ᩠ᨲᩣ ᩈᨴ᩠ᨵᩥᩅᩥᩉᩣᩁᩥᨠᩣ ᨻ᩠ᨿᨲ᩠ᨲᩣ, ᨴᩥᩔᨶ᩠ᨲᩥ ᩏᨸᨩ᩠ᨫᩣᨿᩣ ᩋᨸ᩠ᨸᩔᩩᨲᩣ, ᩈᨴ᩠ᨵᩥᩅᩥᩉᩣᩁᩥᨠᩣ ᨻᩉᩩᩔᩩᨲᩣ, ᨴᩥᩔᨶ᩠ᨲᩥ ᩏᨸᨩ᩠ᨫᩣᨿᩣ ᨴᩩᨸ᩠ᨸᨬ᩠ᨬᩣ, ᩈᨴ᩠ᨵᩥᩅᩥᩉᩣᩁᩥᨠᩣ ᨸᨬ᩠ᨬᩅᨶ᩠ᨲᩮᩣ. ᨶᩮᨲᩴ, ᨽᩥᨠ᩠ᨡᩅᩮ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ …ᨸᩮ…  ᩅᩥᨣᩁᩉᩥᨲ᩠ᩅᩣ …ᨸᩮ…  ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᨶ, ᨽᩥᨠ᩠ᨡᩅᩮ, ᨻᩣᩃᩮᨶ ᩋᨻ᩠ᨿᨲ᩠ᨲᩮᨶ ᩏᨸᩈᨾ᩠ᨸᩣᨴᩮᨲᨻ᩠ᨻᩮᩣ. ᨿᩮᩣ ᩏᨸᩈᨾ᩠ᨸᩣᨴᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨻ᩠ᨿᨲ᩠ᨲᩮᨶ ᨽᩥᨠ᩠ᨡᩩᨶᩣ ᨸᨭᩥᨻᩃᩮᨶ ᨴᩈᩅᩔᩮᨶ ᩅᩤ ᩋᨲᩥᩁᩮᨠᨴᩈᩅᩔᩮᨶ ᩅᩤ ᩏᨸᩈᨾ᩠ᨸᩣᨴᩮᨲᩩᨶ᩺”ᨲᩥ.
</Paragraph>

</Division>
<Division number="77" book="vi-maha">

<Paragraph number="318" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᩏᨸᨩ᩠ᨫᩣᨿᩮᩈᩩ ᨸᨠ᩠ᨠᨶ᩠ᨲᩮᩈᩩᨸᩥ ᩅᩥᨻ᩠ᨽᨶ᩠ᨲᩮᩈᩩᨸᩥ ᨠᩣᩃᩘᨠᨲᩮᩈᩩᨸᩥ ᨸᨠ᩠ᨡᩈᩘᨠᨶ᩠ᨲᩮᩈᩩᨸᩥ ᩋᨶᩣᨧᩁᩥᨿᨠᩣ ᩋᨶᩮᩣᩅᨴᩥᨿᨾᩣᨶᩣ ᩋᨶᨶᩩᩈᩣᩈᩥᨿᨾᩣᨶᩣ ᨴᩩᨶ᩠ᨶᩥᩅᨲ᩠ᨳᩣ ᨴᩩᨸ᩠ᨸᩣᩁᩩᨲᩣ ᩋᨶᩣᨠᨸ᩠ᨸᩈᨾ᩠ᨸᨶ᩠ᨶᩣ ᨸᩥᨱ᩠ᨯᩣᨿ ᨧᩁᨶ᩠ᨲᩥ, ᨾᨶᩩᩔᩣᨶᩴ ᨽᩩᨬ᩠ᨩᨾᩣᨶᩣᨶᩴ ᩏᨸᩁᩥᨽᩮᩣᨩᨶᩮᨸᩥ ᩏᨲ᩠ᨲᩥᨭ᩠ᨮᨸᨲ᩠ᨲᩴ ᩏᨸᨶᩣᨾᩮᨶ᩠ᨲᩥ, ᩏᨸᩁᩥᨡᩣᨴᨶᩦᨿᩮᨸᩥ ᩏᨸᩁᩥᩈᩣᨿᨶᩦᨿᩮᨸᩥ ᩏᨸᩁᩥᨸᩣᨶᩦᨿᩮᨸᩥ ᩏᨲ᩠ᨲᩥᨭ᩠ᨮᨸᨲ᩠ᨲᩴ ᩏᨸᨶᩣᨾᩮᨶ᩠ᨲᩥ; ᩈᩣᨾᩴ ᩈᩪᨸᨾ᩠ᨸᩥ ᩒᨴᨶᨾ᩠ᨸᩥ ᩅᩥᨬ᩠ᨬᩣᨸᩮᨲ᩠ᩅᩣ ᨽᩩᨬ᩠ᨩᨶ᩠ᨲᩥ; ᨽᨲ᩠ᨲᨣ᩠ᨣᩮᨸᩥ ᩏᨧ᩠ᨧᩣᩈᨴ᩠ᨴᩤ ᨾᩉᩣᩈᨴ᩠ᨴᩤ ᩅᩥᩉᩁᨶ᩠ᨲᩥ. ᨾᨶᩩᩔᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᩈᨾᨱᩣ ᩈᨠ᩠ᨿᨸᩩᨲ᩠ᨲᩥᨿᩣ ᨴᩩᨶ᩠ᨶᩥᩅᨲ᩠ᨳᩣ ᨴᩩᨸ᩠ᨸᩣᩁᩩᨲᩣ ᩋᨶᩣᨠᨸ᩠ᨸᩈᨾ᩠ᨸᨶ᩠ᨶᩣ ᨸᩥᨱ᩠ᨯᩣᨿ ᨧᩁᩥᩔᨶ᩠ᨲᩥ; ᨾᨶᩩᩔᩣᨶᩴ ᨽᩩᨬ᩠ᨩᨾᩣᨶᩣᨶᩴ ᩏᨸᩁᩥᨽᩮᩣᨩᨶᩮᨸᩥ ᩏᨲ᩠ᨲᩥᨭ᩠ᨮᨸᨲ᩠ᨲᩴ ᩏᨸᨶᩣᨾᩮᩔᨶ᩠ᨲᩥ, ᩏᨸᩁᩥᨡᩣᨴᨶᩦᨿᩮᨸᩥ ᩏᨸᩁᩥᩈᩣᨿᨶᩦᨿᩮᨸᩥ ᩏᨸᩁᩥᨸᩣᨶᩦᨿᩮᨸᩥ ᩏᨲ᩠ᨲᩥᨭ᩠ᨮᨸᨲ᩠ᨲᩴ ᩏᨸᨶᩣᨾᩮᩔᨶ᩠ᨲᩥ; ᩈᩣᨾᩴ ᩈᩪᨸᨾ᩠ᨸᩥ ᩒᨴᨶᨾ᩠ᨸᩥ ᩅᩥᨬ᩠ᨬᩣᨸᩮᨲ᩠ᩅᩣ ᨽᩩᨬ᩠ᨩᩥᩔᨶ᩠ᨲᩥ; ᨽᨲ᩠ᨲᨣ᩠ᨣᩮᨸᩥ ᩏᨧ᩠ᨧᩣᩈᨴ᩠ᨴᩤ ᨾᩉᩣᩈᨴ᩠ᨴᩤ ᩅᩥᩉᩁᩥᩔᨶ᩠ᨲᩥ, ᩈᩮᨿ᩠ᨿᨳᩣᨸᩥ ᨻᩕᩣᩉ᩠ᨾᨱᩣ ᨻᩕᩣᩉ᩠ᨾᨱᨽᩮᩣᨩᨶᩮ”ᨲᩥ. ᩋᩔᩮᩣᩈᩩᩴ ᨡᩮᩣ ᨽᩥᨠ᩠ᨡᩪ ᨲᩮᩈᩴ ᨾᨶᩩᩔᩣᨶᩴ ᩏᨩ᩠ᨫᩣᨿᨶ᩠ᨲᩣᨶᩴ ᨡᩥᨿ᩠ᨿᨶ᩠ᨲᩣᨶᩴ ᩅᩥᨸᩣᨧᩮᨶ᩠ᨲᩣᨶᩴ …ᨸᩮ…  ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩈᨧ᩠ᨧᩴ ᨠᩥᩁ, ᨽᩥᨠ᩠ᨡᩅᩮ …ᨸᩮ…  “ᩈᨧ᩠ᨧᩴ, ᨽᨣᩅᩤ”ᨲᩥ …ᨸᩮ…  ᩅᩥᨣᩁᩉᩥᨲ᩠ᩅᩣ ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—
</Paragraph>

<Paragraph number="319" book="vi-maha">
“ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩋᩣᨧᩁᩥᨿᩴ. ᩋᩣᨧᩁᩥᨿᩮᩣ, ᨽᩥᨠ᩠ᨡᩅᩮ, ᩋᨶ᩠ᨲᩮᩅᩤᩈᩥᨠᨾ᩠ᩉᩥ ᨸᩩᨲ᩠ᨲᨧᩥᨲ᩠ᨲᩴ ᩏᨸᨭ᩠ᨮᩣᨸᩮᩔᨲᩥ, ᩋᨶ᩠ᨲᩮᩅᩤᩈᩥᨠᩮᩣ ᩋᩣᨧᩁᩥᨿᨾ᩠ᩉᩥ ᨸᩥᨲᩩᨧᩥᨲ᩠ᨲᩴ ᩏᨸᨭ᩠ᨮᩣᨸᩮᩔᨲᩥ. ᩑᩅᩴ ᨲᩮ ᩋᨬ᩠ᨬᨾᨬ᩠ᨬᩴ ᩈᨣᩤᩁᩅᩤ ᩈᨸ᩠ᨸᨲᩥᩔᩣ ᩈᨽᩣᨣᩅᩩᨲ᩠ᨲᩥᨶᩮᩣ ᩅᩥᩉᩁᨶ᩠ᨲᩣ ᩍᨾᩈ᩠ᨾᩥᩴ ᨵᨾ᩠ᨾᩅᩥᨶᨿᩮ ᩅᩩᨴ᩠ᨵᩥᩴ ᩅᩥᩁᩩᩊ᩠ᩉᩥᩴ ᩅᩮᨸᩩᩃᩖᩴ ᩋᩣᨸᨩ᩠ᨩᩥᩔᨶ᩠ᨲᩥ. ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨴᩈᩅᩔᩴ ᨶᩥᩔᩣᨿ ᩅᨲ᩠ᨳᩩᩴ, ᨴᩈᩅᩔᩮᨶ ᨶᩥᩔᨿᩴ ᨴᩤᨲᩩᩴ. ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩋᩣᨧᩁᩥᨿᩮᩣ ᨣᩉᩮᨲᨻ᩠ᨻᩮᩣ. ᩑᨠᩴᩈᩴ ᩏᨲ᩠ᨲᩁᩣᩈᩘᨣᩴ ᨠᩁᩥᨲ᩠ᩅᩣ ᨸᩣᨴᩮ ᩅᨶ᩠ᨴᩥᨲ᩠ᩅᩣ ᩏᨠ᩠ᨠᩩᨭᩥᨠᩴ ᨶᩥᩈᩦᨴᩥᨲ᩠ᩅᩣ ᩋᨬ᩠ᨩᩃᩥᩴ ᨸᨣ᩠ᨣᩉᩮᨲ᩠ᩅᩣ ᩑᩅᨾᩔ ᩅᨧᨶᩦᨿᩮᩣ—  ‘ᩋᩣᨧᩁᩥᨿᩮᩣ ᨾᩮ, ᨽᨶ᩠ᨲᩮ, ᩉᩮᩣᩉᩥ, ᩋᩣᨿᩈ᩠ᨾᨲᩮᩣ ᨶᩥᩔᩣᨿ ᩅᨧ᩠ᨨᩣᨾᩥ; ᩋᩣᨧᩁᩥᨿᩮᩣ ᨾᩮ, ᨽᨶ᩠ᨲᩮ, ᩉᩮᩣᩉᩥ, ᩋᩣᨿᩈ᩠ᨾᨲᩮᩣ ᨶᩥᩔᩣᨿ ᩅᨧ᩠ᨨᩣᨾᩥ; ᩋᩣᨧᩁᩥᨿᩮᩣ ᨾᩮ, ᨽᨶ᩠ᨲᩮ, ᩉᩮᩣᩉᩥ, ᩋᩣᨿᩈ᩠ᨾᨲᩮᩣ ᨶᩥᩔᩣᨿ ᩅᨧ᩠ᨨᩣᨾᩦ’ᨲᩥ. ‘ᩈᩣᩉᩪ’ᨲᩥ ᩅᩤ ‘ᩃᩉᩪ’ᨲᩥ ᩅᩤ ‘ᩒᨸᩣᨿᩥᨠᨶ᩺’ᨲᩥ ᩅᩤ ‘ᨸᨲᩥᩁᩪᨸᨶ᩺’ᨲᩥ ᩅᩤ ‘ᨸᩣᩈᩣᨴᩥᨠᩮᨶ ᩈᨾ᩠ᨸᩣᨴᩮᩉᩦ’ᨲᩥ ᩅᩤ ᨠᩣᨿᩮᨶ ᩅᩥᨬ᩠ᨬᩣᨸᩮᨲᩥ, ᩅᩤᨧᩣᨿ ᩅᩥᨬ᩠ᨬᩣᨸᩮᨲᩥ, ᨠᩣᨿᩮᨶ ᩅᩤᨧᩣᨿ ᩅᩥᨬ᩠ᨬᩣᨸᩮᨲᩥ, ᨣᩉᩥᨲᩮᩣ ᩉᩮᩣᨲᩥ ᩋᩣᨧᩁᩥᨿᩮᩣ; ᨶ ᨠᩣᨿᩮᨶ ᩅᩥᨬ᩠ᨬᩣᨸᩮᨲᩥ, ᨶ ᩅᩤᨧᩣᨿ ᩅᩥᨬ᩠ᨬᩣᨸᩮᨲᩥ, ᨶ ᨠᩣᨿᩮᨶ ᩅᩤᨧᩣᨿ ᩅᩥᨬ᩠ᨬᩣᨸᩮᨲᩥ, ᨶ ᨣᩉᩥᨲᩮᩣ ᩉᩮᩣᨲᩥ ᩋᩣᨧᩁᩥᨿᩮᩣ.
</Paragraph>

</Division>
<Division number="78" book="vi-maha">

<Paragraph number="320" book="vi-maha">
ᩋᨶ᩠ᨲᩮᩅᩤᩈᩥᨠᩮᨶ, ᨽᩥᨠ᩠ᨡᩅᩮ, ᩋᩣᨧᩁᩥᨿᨾ᩠ᩉᩥ ᩈᨾ᩠ᨾᩣ ᩅᨲ᩠ᨲᩥᨲᨻ᩠ᨻᩴ. ᨲᨲᩕᩣᨿᩴ ᩈᨾ᩠ᨾᩣᩅᨲ᩠ᨲᨶᩣ—
</Paragraph>

<Paragraph number="321" book="vi-maha">
ᨠᩣᩃᩔᩮᩅ ᩏᨭ᩠ᨮᩣᨿ ᩏᨸᩣᩉᨶᩴ ᩒᨾᩩᨬ᩠ᨧᩥᨲ᩠ᩅᩣ ᩑᨠᩴᩈᩴ ᩏᨲ᩠ᨲᩁᩣᩈᩘᨣᩴ ᨠᩁᩥᨲ᩠ᩅᩣ ᨴᨶ᩠ᨲᨠᨭ᩠ᨮᩴ ᨴᩤᨲᨻ᩠ᨻᩴ, ᨾᩩᨡᩮᩣᨴᨠᩴ ᨴᩤᨲᨻ᩠ᨻᩴ, ᩋᩣᩈᨶᩴ ᨸᨬ᩠ᨬᨸᩮᨲᨻ᩠ᨻᩴ. ᩈᨧᩮ ᨿᩣᨣᩩ ᩉᩮᩣᨲᩥ, ᨽᩣᨩᨶᩴ ᨵᩮᩤᩅᩥᨲ᩠ᩅᩣ ᨿᩣᨣᩩ ᩏᨸᨶᩣᨾᩮᨲᨻ᩠ᨻᩣ. ᨿᩣᨣᩩᩴ ᨸᩦᨲᩔ ᩏᨴᨠᩴ ᨴᨲ᩠ᩅᩣ ᨽᩣᨩᨶᩴ ᨸᨭᩥᨣ᩠ᨣᩉᩮᨲ᩠ᩅᩣ ᨶᩦᨧᩴ ᨠᨲ᩠ᩅᩣ ᩈᩣᨵᩩᨠᩴ ᩋᨸ᩠ᨸᨭᩥᨥᩴᩈᨶ᩠ᨲᩮᨶ ᨵᩮᩤᩅᩥᨲ᩠ᩅᩣ ᨸᨭᩥᩈᩣᨾᩮᨲᨻ᩠ᨻᩴ. ᩋᩣᨧᩁᩥᨿᨾ᩠ᩉᩥ ᩅᩩᨭ᩠ᨮᩥᨲᩮ ᩋᩣᩈᨶᩴ ᩏᨴ᩠ᨵᩁᩥᨲᨻ᩠ᨻᩴ. ᩈᨧᩮ ᩈᩮᩣ ᨴᩮᩈᩮᩣ ᩏᨠᩖᩣᨸᩮᩣ ᩉᩮᩣᨲᩥ, ᩈᩮᩣ ᨴᩮᩈᩮᩣ ᩈᨾ᩠ᨾᨩ᩠ᨩᩥᨲᨻ᩠ᨻᩮᩣ.
</Paragraph>

<Paragraph number="322" book="vi-maha">
ᩈᨧᩮ ᩋᩣᨧᩁᩥᨿᩮᩣ ᨣᩤᨾᩴ ᨸᩅᩥᩈᩥᨲᩩᨠᩣᨾᩮᩣ ᩉᩮᩣᨲᩥ, ᨶᩥᩅᩤᩈᨶᩴ ᨴᩤᨲᨻ᩠ᨻᩴ, ᨸᨭᩥᨶᩥᩅᩤᩈᨶᩴ ᨸᨭᩥᨣ᩠ᨣᩉᩮᨲᨻ᩠ᨻᩴ, ᨠᩣᨿᨻᨶ᩠ᨵᨶᩴ ᨴᩤᨲᨻ᩠ᨻᩴ, ᩈᨣᩩᨱᩴ ᨠᨲ᩠ᩅᩣ ᩈᩘᨥᩣᨭᩥᨿᩮᩣ ᨴᩤᨲᨻ᩠ᨻᩣ, ᨵᩮᩤᩅᩥᨲ᩠ᩅᩣ ᨸᨲ᩠ᨲᩮᩣ ᩈᩮᩣᨴᨠᩮᩣ ᨴᩤᨲᨻ᩠ᨻᩮᩣ. ᩈᨧᩮ ᩋᩣᨧᩁᩥᨿᩮᩣ ᨸᨧ᩠ᨨᩣᩈᨾᨱᩴ ᩋᩣᨠᩘᨡᨲᩥ, ᨲᩥᨾᨱ᩠ᨯᩃᩴ ᨸᨭᩥᨧ᩠ᨨᩣᨴᩮᨶ᩠ᨲᩮᨶ ᨸᩁᩥᨾᨱ᩠ᨯᩃᩴ ᨶᩥᩅᩤᩈᩮᨲ᩠ᩅᩣ ᨠᩣᨿᨻᨶ᩠ᨵᨶᩴ ᨻᨶ᩠ᨵᩥᨲ᩠ᩅᩣ ᩈᨣᩩᨱᩴ ᨠᨲ᩠ᩅᩣ ᩈᩘᨥᩣᨭᩥᨿᩮᩣ ᨸᩣᩁᩩᨸᩥᨲ᩠ᩅᩣ ᨣᨱ᩠ᨮᩥᨠᩴ ᨸᨭᩥᨾᩩᨬ᩠ᨧᩥᨲ᩠ᩅᩣ ᨵᩮᩤᩅᩥᨲ᩠ᩅᩣ ᨸᨲ᩠ᨲᩴ ᨣᩉᩮᨲ᩠ᩅᩣ ᩋᩣᨧᩁᩥᨿᩔ ᨸᨧ᩠ᨨᩣᩈᨾᨱᩮᨶ ᩉᩮᩣᨲᨻ᩠ᨻᩴ. ᨶᩣᨲᩥᨴᩪᩁᩮ ᨣᨶ᩠ᨲᨻ᩠ᨻᩴ, ᨶᩣᨧ᩠ᨧᩣᩈᨶ᩠ᨶᩮ ᨣᨶ᩠ᨲᨻ᩠ᨻᩴ, ᨸᨲ᩠ᨲᨸᩁᩥᨿᩣᨸᨶ᩠ᨶᩴ ᨸᨭᩥᨣ᩠ᨣᩉᩮᨲᨻ᩠ᨻᩴ. ᨶ ᩋᩣᨧᩁᩥᨿᩔ ᨽᨱᨾᩣᨶᩔ ᩋᨶ᩠ᨲᩁᨶ᩠ᨲᩁᩣ ᨠᨳᩣ ᩒᨸᩣᨲᩮᨲᨻ᩠ᨻᩣ. ᩋᩣᨧᩁᩥᨿᩮᩣ ᩋᩣᨸᨲ᩠ᨲᩥᩈᩣᨾᨶ᩠ᨲᩣ ᨽᨱᨾᩣᨶᩮᩣ ᨶᩥᩅᩤᩁᩮᨲᨻ᩠ᨻᩮᩣ.
</Paragraph>

<Paragraph number="323" book="vi-maha">
ᨶᩥᩅᨲ᩠ᨲᨶ᩠ᨲᩮᨶ ᨸᨮᨾᨲᩁᩴ ᩋᩣᨣᨶ᩠ᨲ᩠ᩅᩣ ᩋᩣᩈᨶᩴ ᨸᨬ᩠ᨬᨸᩮᨲᨻ᩠ᨻᩴ, ᨸᩣᨴᩮᩤᨴᨠᩴ ᨸᩣᨴᨸᩦᨮᩴ ᨸᩣᨴᨠᨳᩃᩥᨠᩴ ᩏᨸᨶᩥᨠ᩠ᨡᩥᨸᩥᨲᨻ᩠ᨻᩴ, ᨸᨧ᩠ᨧᩩᨣ᩠ᨣᨶ᩠ᨲ᩠ᩅᩣ ᨸᨲ᩠ᨲᨧᩦᩅᩁᩴ ᨸᨭᩥᨣ᩠ᨣᩉᩮᨲᨻ᩠ᨻᩴ, ᨸᨭᩥᨶᩥᩅᩤᩈᨶᩴ ᨴᩤᨲᨻ᩠ᨻᩴ, ᨶᩥᩅᩤᩈᨶᩴ ᨸᨭᩥᨣ᩠ᨣᩉᩮᨲᨻ᩠ᨻᩴ. ᩈᨧᩮ ᨧᩦᩅᩁᩴ ᩈᩥᨶ᩠ᨶᩴ ᩉᩮᩣᨲᩥ, ᨾᩩᩉᩩᨲ᩠ᨲᩴ ᩏᨱ᩠ᩉᩮ ᩒᨲᩣᨸᩮᨲᨻ᩠ᨻᩴ, ᨶ ᨧ ᩏᨱ᩠ᩉᩮ ᨧᩦᩅᩁᩴ ᨶᩥᨴᩉᩥᨲᨻ᩠ᨻᩴ. ᨧᩦᩅᩁᩴ ᩈᩘᨥᩁᩥᨲᨻ᩠ᨻᩴ. ᨧᩦᩅᩁᩴ ᩈᩘᨥᩁᨶ᩠ᨲᩮᨶ ᨧᨲᩩᩁᩘᨣᩩᩃᩴ ᨠᨱ᩠ᨱᩴ ᩏᩔᩣᩁᩮᨲ᩠ᩅᩣ ᨧᩦᩅᩁᩴ ᩈᩘᨥᩁᩥᨲᨻ᩠ᨻᩴ—  ᨾᩣ ᨾᨩ᩠ᨫᩮ ᨽᩘᨣᩮᩤ ᩋᩉᩮᩣᩈᩦᨲᩥ. ᩒᨽᩮᩣᨣᩮ ᨠᩣᨿᨻᨶ᩠ᨵᨶᩴ ᨠᩣᨲᨻ᩠ᨻᩴ.
</Paragraph>

<Paragraph number="324" book="vi-maha">
ᩈᨧᩮ ᨸᩥᨱ᩠ᨯᨸᩣᨲᩮᩣ ᩉᩮᩣᨲᩥ, ᩋᩣᨧᩁᩥᨿᩮᩣ ᨧ ᨽᩩᨬ᩠ᨩᩥᨲᩩᨠᩣᨾᩮᩣ ᩉᩮᩣᨲᩥ, ᩏᨴᨠᩴ ᨴᨲ᩠ᩅᩣ ᨸᩥᨱ᩠ᨯᨸᩣᨲᩮᩣ ᩏᨸᨶᩣᨾᩮᨲᨻ᩠ᨻᩮᩣ. ᩋᩣᨧᩁᩥᨿᩮᩣ ᨸᩣᨶᩦᨿᩮᨶ ᨸᩩᨧ᩠ᨨᩥᨲᨻ᩠ᨻᩮᩣ. ᨽᩩᨲ᩠ᨲᩣᩅᩥᩔ ᩏᨴᨠᩴ ᨴᨲ᩠ᩅᩣ ᨸᨲ᩠ᨲᩴ ᨸᨭᩥᨣ᩠ᨣᩉᩮᨲ᩠ᩅᩣ ᨶᩦᨧᩴ ᨠᨲ᩠ᩅᩣ ᩈᩣᨵᩩᨠᩴ ᩋᨸ᩠ᨸᨭᩥᨥᩴᩈᨶ᩠ᨲᩮᨶ ᨵᩮᩤᩅᩥᨲ᩠ᩅᩣ ᩅᩮᩤᨴᨠᩴ ᨠᨲ᩠ᩅᩣ ᨾᩩᩉᩩᨲ᩠ᨲᩴ ᩏᨱ᩠ᩉᩮ ᩒᨲᩣᨸᩮᨲᨻ᩠ᨻᩮᩣ, ᨶ ᨧ ᩏᨱ᩠ᩉᩮ ᨸᨲ᩠ᨲᩮᩣ ᨶᩥᨴᩉᩥᨲᨻ᩠ᨻᩮᩣ. ᨸᨲ᩠ᨲᨧᩦᩅᩁᩴ ᨶᩥᨠ᩠ᨡᩥᨸᩥᨲᨻ᩠ᨻᩴ. ᨸᨲ᩠ᨲᩴ ᨶᩥᨠ᩠ᨡᩥᨸᨶ᩠ᨲᩮᨶ ᩑᨠᩮᨶ ᩉᨲ᩠ᨳᩮᨶ ᨸᨲ᩠ᨲᩴ ᨣᩉᩮᨲ᩠ᩅᩣ ᩑᨠᩮᨶ ᩉᨲ᩠ᨳᩮᨶ ᩉᩮᨭ᩠ᨮᩣᨾᨬ᩠ᨧᩴ ᩅᩤ ᩉᩮᨭ᩠ᨮᩣᨸᩦᨮᩴ ᩅᩤ ᨸᩁᩣᨾᩈᩥᨲ᩠ᩅᩣ ᨸᨲ᩠ᨲᩮᩣ ᨶᩥᨠ᩠ᨡᩥᨸᩥᨲᨻ᩠ᨻᩮᩣ. ᨶ ᨧ ᩋᨶᨶ᩠ᨲᩁᩉᩥᨲᩣᨿ ᨽᩪᨾᩥᨿᩣ ᨸᨲ᩠ᨲᩮᩣ ᨶᩥᨠ᩠ᨡᩥᨸᩥᨲᨻ᩠ᨻᩮᩣ. ᨧᩦᩅᩁᩴ ᨶᩥᨠ᩠ᨡᩥᨸᨶ᩠ᨲᩮᨶ ᩑᨠᩮᨶ ᩉᨲ᩠ᨳᩮᨶ ᨧᩦᩅᩁᩴ ᨣᩉᩮᨲ᩠ᩅᩣ ᩑᨠᩮᨶ ᩉᨲ᩠ᨳᩮᨶ ᨧᩦᩅᩁᩅᩴᩈᩴ ᩅᩤ ᨧᩦᩅᩁᩁᨩ᩠ᨩᩩᩴ ᩅᩤ ᨸᨾᨩ᩠ᨩᩥᨲ᩠ᩅᩣ ᨸᩣᩁᨲᩮᩣ ᩋᨶ᩠ᨲᩴ ᩒᩁᨲᩮᩣ ᨽᩮᩣᨣᩴ ᨠᨲ᩠ᩅᩣ ᨧᩦᩅᩁᩴ ᨶᩥᨠ᩠ᨡᩥᨸᩥᨲᨻ᩠ᨻᩴ. ᩋᩣᨧᩁᩥᨿᨾ᩠ᩉᩥ ᩅᩩᨭ᩠ᨮᩥᨲᩮ ᩋᩣᩈᨶᩴ ᩏᨴ᩠ᨵᩁᩥᨲᨻ᩠ᨻᩴ, ᨸᩣᨴᩮᩤᨴᨠᩴ ᨸᩣᨴᨸᩦᨮᩴ ᨸᩣᨴᨠᨳᩃᩥᨠᩴ ᨸᨭᩥᩈᩣᨾᩮᨲᨻ᩠ᨻᩴ. ᩈᨧᩮ ᩈᩮᩣ ᨴᩮᩈᩮᩣ ᩏᨠᩖᩣᨸᩮᩣ ᩉᩮᩣᨲᩥ, ᩈᩮᩣ ᨴᩮᩈᩮᩣ ᩈᨾ᩠ᨾᨩ᩠ᨩᩥᨲᨻ᩠ᨻᩮᩣ.
</Paragraph>

<Paragraph number="325" book="vi-maha">
ᩈᨧᩮ ᩋᩣᨧᩁᩥᨿᩮᩣ ᨶᩉᩣᨿᩥᨲᩩᨠᩣᨾᩮᩣ ᩉᩮᩣᨲᩥ, ᨶᩉᩣᨶᩴ ᨸᨭᩥᨿᩣᨴᩮᨲᨻ᩠ᨻᩴ. ᩈᨧᩮ ᩈᩦᨲᩮᨶ ᩋᨲ᩠ᨳᩮᩣ ᩉᩮᩣᨲᩥ, ᩈᩦᨲᩴ ᨸᨭᩥᨿᩣᨴᩮᨲᨻ᩠ᨻᩴ. ᩈᨧᩮ ᩏᨱ᩠ᩉᩮᨶ ᩋᨲ᩠ᨳᩮᩣ ᩉᩮᩣᨲᩥ, ᩏᨱ᩠ᩉᩴ ᨸᨭᩥᨿᩣᨴᩮᨲᨻ᩠ᨻᩴ.
</Paragraph>

<Paragraph number="326" book="vi-maha">
ᩈᨧᩮ ᩋᩣᨧᩁᩥᨿᩮᩣ ᨩᨶ᩠ᨲᩣᨥᩁᩴ ᨸᩅᩥᩈᩥᨲᩩᨠᩣᨾᩮᩣ ᩉᩮᩣᨲᩥ, ᨧᩩᨱ᩠ᨱᩴ ᩈᨶ᩠ᨶᩮᨲᨻ᩠ᨻᩴ, ᨾᨲ᩠ᨲᩥᨠᩣ ᨲᩮᨾᩮᨲᨻ᩠ᨻᩣ, ᨩᨶ᩠ᨲᩣᨥᩁᨸᩦᨮᩴ ᩋᩣᨴᩤᨿ ᩋᩣᨧᩁᩥᨿᩔ ᨸᩥᨭ᩠ᨮᩥᨲᩮᩣ ᨸᩥᨭ᩠ᨮᩥᨲᩮᩣ ᨣᨶ᩠ᨲ᩠ᩅᩣ ᨩᨶ᩠ᨲᩣᨥᩁᨸᩦᨮᩴ ᨴᨲ᩠ᩅᩣ ᨧᩦᩅᩁᩴ ᨸᨭᩥᨣ᩠ᨣᩉᩮᨲ᩠ᩅᩣ ᩑᨠᨾᨶ᩠ᨲᩴ ᨶᩥᨠ᩠ᨡᩥᨸᩥᨲᨻ᩠ᨻᩴ, ᨧᩩᨱ᩠ᨱᩴ ᨴᩤᨲᨻ᩠ᨻᩴ, ᨾᨲ᩠ᨲᩥᨠᩣ ᨴᩤᨲᨻ᩠ᨻᩣ. ᩈᨧᩮ ᩏᩔᩉᨲᩥ, ᨩᨶ᩠ᨲᩣᨥᩁᩴ ᨸᩅᩥᩈᩥᨲᨻ᩠ᨻᩴ. ᨩᨶ᩠ᨲᩣᨥᩁᩴ ᨸᩅᩥᩈᨶ᩠ᨲᩮᨶ ᨾᨲ᩠ᨲᩥᨠᩣᨿ ᨾᩩᨡᩴ ᨾᨠ᩠ᨡᩮᨲ᩠ᩅᩣ ᨸᩩᩁᨲᩮᩣ ᨧ ᨸᨧ᩠ᨨᨲᩮᩣ ᨧ ᨸᨭᩥᨧ᩠ᨨᩣᨴᩮᨲ᩠ᩅᩣ ᨩᨶ᩠ᨲᩣᨥᩁᩴ ᨸᩅᩥᩈᩥᨲᨻ᩠ᨻᩴ. ᨶ ᨳᩮᩁᩮ ᨽᩥᨠ᩠ᨡᩪ ᩋᨶᩩᨸᨡᨩ᩠ᨩ ᨶᩥᩈᩦᨴᩥᨲᨻ᩠ᨻᩴ. ᨶ ᨶᩅᩤ ᨽᩥᨠ᩠ᨡᩪ ᩋᩣᩈᨶᩮᨶ ᨸᨭᩥᨻᩣᩉᩥᨲᨻ᩠ᨻᩣ. ᨩᨶ᩠ᨲᩣᨥᩁᩮ ᩋᩣᨧᩁᩥᨿᩔ ᨸᩁᩥᨠᨾ᩠ᨾᩴ ᨠᩣᨲᨻ᩠ᨻᩴ. ᨩᨶ᩠ᨲᩣᨥᩁᩣ ᨶᩥᨠ᩠ᨡᨾᨶ᩠ᨲᩮᨶ ᨩᨶ᩠ᨲᩣᨥᩁᨸᩦᨮᩴ ᩋᩣᨴᩤᨿ ᨸᩩᩁᨲᩮᩣ ᨧ ᨸᨧ᩠ᨨᨲᩮᩣ ᨧ ᨸᨭᩥᨧ᩠ᨨᩣᨴᩮᨲ᩠ᩅᩣ ᨩᨶ᩠ᨲᩣᨥᩁᩣ ᨶᩥᨠ᩠ᨡᨾᩥᨲᨻ᩠ᨻᩴ.
</Paragraph>

<Paragraph number="327" book="vi-maha">
ᩏᨴᨠᩮᨸᩥ ᩋᩣᨧᩁᩥᨿᩔ ᨸᩁᩥᨠᨾ᩠ᨾᩴ ᨠᩣᨲᨻ᩠ᨻᩴ. ᨶᩉᩣᨲᩮᨶ ᨸᨮᨾᨲᩁᩴ ᩏᨲ᩠ᨲᩁᩥᨲ᩠ᩅᩣ ᩋᨲ᩠ᨲᨶᩮᩣ ᨣᨲ᩠ᨲᩴ ᩅᩮᩤᨴᨠᩴ ᨠᨲ᩠ᩅᩣ ᨶᩥᩅᩤᩈᩮᨲ᩠ᩅᩣ ᩋᩣᨧᩁᩥᨿᩔ ᨣᨲ᩠ᨲᨲᩮᩣ ᩏᨴᨠᩴ ᨸᨾᨩ᩠ᨩᩥᨲᨻ᩠ᨻᩴ, ᨶᩥᩅᩤᩈᨶᩴ ᨴᩤᨲᨻ᩠ᨻᩴ, ᩈᩘᨥᩣᨭᩥ ᨴᩤᨲᨻ᩠ᨻᩣ, ᨩᨶ᩠ᨲᩣᨥᩁᨸᩦᨮᩴ ᩋᩣᨴᩤᨿ ᨸᨮᨾᨲᩁᩴ ᩋᩣᨣᨶ᩠ᨲ᩠ᩅᩣ ᩋᩣᩈᨶᩴ ᨸᨬ᩠ᨬᨸᩮᨲᨻ᩠ᨻᩴ, ᨸᩣᨴᩮᩤᨴᨠᩴ ᨸᩣᨴᨸᩦᨮᩴ ᨸᩣᨴᨠᨳᩃᩥᨠᩴ ᩏᨸᨶᩥᨠ᩠ᨡᩥᨸᩥᨲᨻ᩠ᨻᩴ. ᩋᩣᨧᩁᩥᨿᩮᩣ ᨸᩣᨶᩦᨿᩮᨶ ᨸᩩᨧ᩠ᨨᩥᨲᨻ᩠ᨻᩮᩣ. ᩈᨧᩮ ᩏᨴ᩠ᨴᩥᩈᩣᨸᩮᨲᩩᨠᩣᨾᩮᩣ ᩉᩮᩣᨲᩥ, ᩏᨴ᩠ᨴᩥᩈᩣᨸᩮᨲᨻ᩠ᨻᩮᩣ. ᩈᨧᩮ ᨸᩁᩥᨸᩩᨧ᩠ᨨᩥᨲᩩᨠᩣᨾᩮᩣ ᩉᩮᩣᨲᩥ, ᨸᩁᩥᨸᩩᨧ᩠ᨨᩥᨲᨻ᩠ᨻᩮᩣ.
</Paragraph>

<Paragraph number="328" book="vi-maha">
ᨿᩈ᩠ᨾᩥᩴ ᩅᩥᩉᩣᩁᩮ ᩋᩣᨧᩁᩥᨿᩮᩣ ᩅᩥᩉᩁᨲᩥ, ᩈᨧᩮ ᩈᩮᩣ ᩅᩥᩉᩣᩁᩮᩣ ᩏᨠᩖᩣᨸᩮᩣ ᩉᩮᩣᨲᩥ, ᩈᨧᩮ ᩏᩔᩉᨲᩥ, ᩈᩮᩣᨵᩮᨲᨻ᩠ᨻᩮᩣ. ᩅᩥᩉᩣᩁᩴ ᩈᩮᩣᨵᩮᨶ᩠ᨲᩮᨶ ᨸᨮᨾᩴ ᨸᨲ᩠ᨲᨧᩦᩅᩁᩴ ᨶᩦᩉᩁᩥᨲ᩠ᩅᩣ ᩑᨠᨾᨶ᩠ᨲᩴ ᨶᩥᨠ᩠ᨡᩥᨸᩥᨲᨻ᩠ᨻᩴ; ᨶᩥᩈᩦᨴᨶᨸᨧ᩠ᨧᨲ᩠ᨳᩁᨱᩴ ᨶᩦᩉᩁᩥᨲ᩠ᩅᩣ ᩑᨠᨾᨶ᩠ᨲᩴ ᨶᩥᨠ᩠ᨡᩥᨸᩥᨲᨻ᩠ᨻᩴ; ᨽᩥᩈᩥᨻᩥᨻ᩠ᨻᩮᩣᩉᨶᩴ ᨶᩦᩉᩁᩥᨲ᩠ᩅᩣ ᩑᨠᨾᨶ᩠ᨲᩴ ᨶᩥᨠ᩠ᨡᩥᨸᩥᨲᨻ᩠ᨻᩴ; ᨾᨬ᩠ᨧᩮᩣ ᨶᩦᨧᩴ ᨠᨲ᩠ᩅᩣ ᩈᩣᨵᩩᨠᩴ ᩋᨸ᩠ᨸᨭᩥᨥᩴᩈᨶ᩠ᨲᩮᨶ, ᩋᩈᩘᨥᨭ᩠ᨭᩮᨶ᩠ᨲᩮᨶ ᨠᩅᩤᨭᨸᩥᨭ᩠ᨮᩴ, ᨶᩦᩉᩁᩥᨲ᩠ᩅᩣ ᩑᨠᨾᨶ᩠ᨲᩴ ᨶᩥᨠ᩠ᨡᩥᨸᩥᨲᨻ᩠ᨻᩮᩣ; ᨸᩦᨮᩴ ᨶᩦᨧᩴ ᨠᨲ᩠ᩅᩣ ᩈᩣᨵᩩᨠᩴ ᩋᨸ᩠ᨸᨭᩥᨥᩴᩈᨶ᩠ᨲᩮᨶ, ᩋᩈᩘᨥᨭ᩠ᨭᩮᨶ᩠ᨲᩮᨶ ᨠᩅᩤᨭᨸᩥᨭ᩠ᨮᩴ, ᨶᩦᩉᩁᩥᨲ᩠ᩅᩣ ᩑᨠᨾᨶ᩠ᨲᩴ ᨶᩥᨠ᩠ᨡᩥᨸᩥᨲᨻ᩠ᨻᩴ; ᨾᨬ᩠ᨧᨸᨭᩥᨸᩣᨴᨠᩣ ᨶᩦᩉᩁᩥᨲ᩠ᩅᩣ ᩑᨠᨾᨶ᩠ᨲᩴ ᨶᩥᨠ᩠ᨡᩥᨸᩥᨲᨻ᩠ᨻᩣ; ᨡᩮᩊᨾᩃᩖᨠᩮᩣ ᨶᩦᩉᩁᩥᨲ᩠ᩅᩣ ᩑᨠᨾᨶ᩠ᨲᩴ ᨶᩥᨠ᩠ᨡᩥᨸᩥᨲᨻ᩠ᨻᩮᩣ; ᩋᨸᩔᩮᨶᨹᩃᨠᩴ ᨶᩦᩉᩁᩥᨲ᩠ᩅᩣ ᩑᨠᨾᨶ᩠ᨲᩴ ᨶᩥᨠ᩠ᨡᩥᨸᩥᨲᨻ᩠ᨻᩴ; ᨽᩪᨾᨲ᩠ᨳᩁᨱᩴ ᨿᨳᩣᨸᨬ᩠ᨬᨲ᩠ᨲᩴ ᩈᩃᩖᨠ᩠ᨡᩮᨲ᩠ᩅᩣ ᨶᩦᩉᩁᩥᨲ᩠ᩅᩣ ᩑᨠᨾᨶ᩠ᨲᩴ ᨶᩥᨠ᩠ᨡᩥᨸᩥᨲᨻ᩠ᨻᩴ. ᩈᨧᩮ ᩅᩥᩉᩣᩁᩮ ᩈᨶ᩠ᨲᩣᨶᨠᩴ ᩉᩮᩣᨲᩥ, ᩏᩃᩖᩮᩣᨠᩣ ᨸᨮᨾᩴ ᩒᩉᩣᩁᩮᨲᨻ᩠ᨻᩴ, ᩋᩣᩃᩮᩣᨠᩈᨶ᩠ᨵᩥᨠᨱ᩠ᨱᨽᩣᨣᩤ ᨸᨾᨩ᩠ᨩᩥᨲᨻ᩠ᨻᩣ. ᩈᨧᩮ ᨣᩮᩁᩩᨠᨸᩁᩥᨠᨾ᩠ᨾᨠᨲᩣ ᨽᩥᨲ᩠ᨲᩥ ᨠᨱ᩠ᨱᨠᩥᨲᩣ ᩉᩮᩣᨲᩥ, ᨧᩮᩣᩊᨠᩴ ᨲᩮᨾᩮᨲ᩠ᩅᩣ ᨸᩦᩊᩮᨲ᩠ᩅᩣ ᨸᨾᨩ᩠ᨩᩥᨲᨻ᩠ᨻᩣ. ᩈᨧᩮ ᨠᩣᩊᩅᨱ᩠ᨱᨠᨲᩣ ᨽᩪᨾᩥ ᨠᨱ᩠ᨱᨠᩥᨲᩣ ᩉᩮᩣᨲᩥ, ᨧᩮᩣᩊᨠᩴ ᨲᩮᨾᩮᨲ᩠ᩅᩣ ᨸᩦᩊᩮᨲ᩠ᩅᩣ ᨸᨾᨩ᩠ᨩᩥᨲᨻ᩠ᨻᩣ. ᩈᨧᩮ ᩋᨠᨲᩣ ᩉᩮᩣᨲᩥ ᨽᩪᨾᩥ, ᩏᨴᨠᩮᨶ ᨸᩁᩥᨸ᩠ᨹᩮᩣᩈᩥᨲ᩠ᩅᩣ ᩈᨾ᩠ᨾᨩ᩠ᨩᩥᨲᨻ᩠ᨻᩣ—  ᨾᩣ ᩅᩥᩉᩣᩁᩮᩣ ᩁᨩᩮᨶ ᩏᩉᨬ᩠ᨬᩦᨲᩥ. ᩈᩘᨠᩣᩁᩴ ᩅᩥᨧᩥᨶᩥᨲ᩠ᩅᩣ ᩑᨠᨾᨶ᩠ᨲᩴ ᨨᨯ᩠ᨯᩮᨲᨻ᩠ᨻᩴ.
</Paragraph>

<Paragraph number="329" book="vi-maha">
ᨽᩪᨾᨲ᩠ᨳᩁᨱᩴ ᩒᨲᩣᨸᩮᨲ᩠ᩅᩣ ᩈᩮᩣᨵᩮᨲ᩠ᩅᩣ ᨸᨸ᩠ᨹᩮᩣᨭᩮᨲ᩠ᩅᩣ ᩋᨲᩥᩉᩁᩥᨲ᩠ᩅᩣ ᨿᨳᩣᨸᨬ᩠ᨬᨲ᩠ᨲᩴ ᨸᨬ᩠ᨬᨸᩮᨲᨻ᩠ᨻᩴ. ᨾᨬ᩠ᨧᨸᨭᩥᨸᩣᨴᨠᩣ ᩒᨲᩣᨸᩮᨲ᩠ᩅᩣ ᨸᨾᨩ᩠ᨩᩥᨲ᩠ᩅᩣ ᩋᨲᩥᩉᩁᩥᨲ᩠ᩅᩣ ᨿᨳᩣᨮᩣᨶᩮ ᨮᨸᩮᨲᨻ᩠ᨻᩣ. ᨾᨬ᩠ᨧᩮᩣ ᩒᨲᩣᨸᩮᨲ᩠ᩅᩣ ᩈᩮᩣᨵᩮᨲ᩠ᩅᩣ ᨸᨸ᩠ᨹᩮᩣᨭᩮᨲ᩠ᩅᩣ ᨶᩦᨧᩴ ᨠᨲ᩠ᩅᩣ ᩈᩣᨵᩩᨠᩴ ᩋᨸ᩠ᨸᨭᩥᨥᩴᩈᨶ᩠ᨲᩮᨶ, ᩋᩈᩘᨥᨭ᩠ᨭᩮᨶ᩠ᨲᩮᨶ ᨠᩅᩤᨭᨸᩥᨭ᩠ᨮᩴ, ᩋᨲᩥᩉᩁᩥᨲ᩠ᩅᩣ ᨿᨳᩣᨸᨬ᩠ᨬᨲ᩠ᨲᩴ ᨸᨬ᩠ᨬᨸᩮᨲᨻ᩠ᨻᩮᩣ. ᨸᩦᨮᩴ ᩒᨲᩣᨸᩮᨲ᩠ᩅᩣ ᩈᩮᩣᨵᩮᨲ᩠ᩅᩣ ᨸᨸ᩠ᨹᩮᩣᨭᩮᨲ᩠ᩅᩣ ᨶᩦᨧᩴ ᨠᨲ᩠ᩅᩣ ᩈᩣᨵᩩᨠᩴ ᩋᨸ᩠ᨸᨭᩥᨥᩴᩈᨶ᩠ᨲᩮᨶ, ᩋᩈᩘᨥᨭ᩠ᨭᩮᨶ᩠ᨲᩮᨶ ᨠᩅᩤᨭᨸᩥᨭ᩠ᨮᩴ, ᩋᨲᩥᩉᩁᩥᨲ᩠ᩅᩣ ᨿᨳᩣᨸᨬ᩠ᨬᨲ᩠ᨲᩴ ᨸᨬ᩠ᨬᨸᩮᨲᨻ᩠ᨻᩴ. ᨽᩥᩈᩥᨻᩥᨻ᩠ᨻᩮᩣᩉᨶᩴ ᩒᨲᩣᨸᩮᨲ᩠ᩅᩣ ᩈᩮᩣᨵᩮᨲ᩠ᩅᩣ ᨸᨸ᩠ᨹᩮᩣᨭᩮᨲ᩠ᩅᩣ ᩋᨲᩥᩉᩁᩥᨲ᩠ᩅᩣ ᨿᨳᩣᨸᨬ᩠ᨬᨲ᩠ᨲᩴ ᨸᨬ᩠ᨬᨸᩮᨲᨻ᩠ᨻᩴ. ᨶᩥᩈᩦᨴᨶᨸᨧ᩠ᨧᨲ᩠ᨳᩁᨱᩴ ᩒᨲᩣᨸᩮᨲ᩠ᩅᩣ ᩈᩮᩣᨵᩮᨲ᩠ᩅᩣ ᨸᨸ᩠ᨹᩮᩣᨭᩮᨲ᩠ᩅᩣ ᩋᨲᩥᩉᩁᩥᨲ᩠ᩅᩣ ᨿᨳᩣᨸᨬ᩠ᨬᨲ᩠ᨲᩴ ᨸᨬ᩠ᨬᨸᩮᨲᨻ᩠ᨻᩴ. ᨡᩮᩊᨾᩃᩖᨠᩮᩣ ᩒᨲᩣᨸᩮᨲ᩠ᩅᩣ ᨸᨾᨩ᩠ᨩᩥᨲ᩠ᩅᩣ ᩋᨲᩥᩉᩁᩥᨲ᩠ᩅᩣ ᨿᨳᩣᨮᩣᨶᩮ ᨮᨸᩮᨲᨻ᩠ᨻᩮᩣ. ᩋᨸᩔᩮᨶᨹᩃᨠᩴ ᩒᨲᩣᨸᩮᨲ᩠ᩅᩣ ᨸᨾᨩ᩠ᨩᩥᨲ᩠ᩅᩣ ᩋᨲᩥᩉᩁᩥᨲ᩠ᩅᩣ ᨿᨳᩣᨮᩣᨶᩮ ᨮᨸᩮᨲᨻ᩠ᨻᩴ. ᨸᨲ᩠ᨲᨧᩦᩅᩁᩴ ᨶᩥᨠ᩠ᨡᩥᨸᩥᨲᨻ᩠ᨻᩴ. ᨸᨲ᩠ᨲᩴ ᨶᩥᨠ᩠ᨡᩥᨸᨶ᩠ᨲᩮᨶ ᩑᨠᩮᨶ ᩉᨲ᩠ᨳᩮᨶ ᨸᨲ᩠ᨲᩴ ᨣᩉᩮᨲ᩠ᩅᩣ ᩑᨠᩮᨶ ᩉᨲ᩠ᨳᩮᨶ ᩉᩮᨭ᩠ᨮᩣᨾᨬ᩠ᨧᩴ ᩅᩤ ᩉᩮᨭ᩠ᨮᩣᨸᩦᨮᩴ ᩅᩤ ᨸᩁᩣᨾᩈᩥᨲ᩠ᩅᩣ ᨸᨲ᩠ᨲᩮᩣ ᨶᩥᨠ᩠ᨡᩥᨸᩥᨲᨻ᩠ᨻᩮᩣ. ᨶ ᨧ ᩋᨶᨶ᩠ᨲᩁᩉᩥᨲᩣᨿ ᨽᩪᨾᩥᨿᩣ ᨸᨲ᩠ᨲᩮᩣ ᨶᩥᨠ᩠ᨡᩥᨸᩥᨲᨻ᩠ᨻᩮᩣ. ᨧᩦᩅᩁᩴ ᨶᩥᨠ᩠ᨡᩥᨸᨶ᩠ᨲᩮᨶ ᩑᨠᩮᨶ ᩉᨲ᩠ᨳᩮᨶ ᨧᩦᩅᩁᩴ ᨣᩉᩮᨲ᩠ᩅᩣ ᩑᨠᩮᨶ ᩉᨲ᩠ᨳᩮᨶ ᨧᩦᩅᩁᩅᩴᩈᩴ ᩅᩤ ᨧᩦᩅᩁᩁᨩ᩠ᨩᩩᩴ ᩅᩤ ᨸᨾᨩ᩠ᨩᩥᨲ᩠ᩅᩣ ᨸᩣᩁᨲᩮᩣ ᩋᨶ᩠ᨲᩴ ᩒᩁᨲᩮᩣ ᨽᩮᩣᨣᩴ ᨠᨲ᩠ᩅᩣ ᨧᩦᩅᩁᩴ ᨶᩥᨠ᩠ᨡᩥᨸᩥᨲᨻ᩠ᨻᩴ.
</Paragraph>

<Paragraph number="330" book="vi-maha">
ᩈᨧᩮ ᨸᩩᩁᨲ᩠ᨳᩥᨾᩣ ᩈᩁᨩᩣ ᩅᩤᨲᩣ ᩅᩤᨿᨶ᩠ᨲᩥ, ᨸᩩᩁᨲ᩠ᨳᩥᨾᩣ ᩅᩤᨲᨸᩣᨶᩣ ᨳᨠᩮᨲᨻ᩠ᨻᩣ. ᩈᨧᩮ ᨸᨧ᩠ᨨᩥᨾᩣ ᩈᩁᨩᩣ ᩅᩤᨲᩣ ᩅᩤᨿᨶ᩠ᨲᩥ, ᨸᨧ᩠ᨨᩥᨾᩣ ᩅᩤᨲᨸᩣᨶᩣ ᨳᨠᩮᨲᨻ᩠ᨻᩣ. ᩈᨧᩮ ᩏᨲ᩠ᨲᩁᩣ ᩈᩁᨩᩣ ᩅᩤᨲᩣ ᩅᩤᨿᨶ᩠ᨲᩥ, ᩏᨲ᩠ᨲᩁᩣ ᩅᩤᨲᨸᩣᨶᩣ ᨳᨠᩮᨲᨻ᩠ᨻᩣ. ᩈᨧᩮ ᨴᨠ᩠ᨡᩥᨱᩣ ᩈᩁᨩᩣ ᩅᩤᨲᩣ ᩅᩤᨿᨶ᩠ᨲᩥ, ᨴᨠ᩠ᨡᩥᨱᩣ ᩅᩤᨲᨸᩣᨶᩣ ᨳᨠᩮᨲᨻ᩠ᨻᩣ. ᩈᨧᩮ ᩈᩦᨲᨠᩣᩃᩮᩣ ᩉᩮᩣᨲᩥ, ᨴᩥᩅᩤ ᩅᩤᨲᨸᩣᨶᩣ ᩅᩥᩅᩁᩥᨲᨻ᩠ᨻᩣ, ᩁᨲ᩠ᨲᩥᩴ ᨳᨠᩮᨲᨻ᩠ᨻᩣ. ᩈᨧᩮ ᩏᨱ᩠ᩉᨠᩣᩃᩮᩣ ᩉᩮᩣᨲᩥ, ᨴᩥᩅᩤ ᩅᩤᨲᨸᩣᨶᩣ ᨳᨠᩮᨲᨻ᩠ᨻᩣ, ᩁᨲ᩠ᨲᩥᩴ ᩅᩥᩅᩁᩥᨲᨻ᩠ᨻᩣ.
</Paragraph>

<Paragraph number="331" book="vi-maha">
ᩈᨧᩮ ᨸᩁᩥᩅᩮᨱᩴ ᩏᨠᩖᩣᨸᩴ ᩉᩮᩣᨲᩥ, ᨸᩁᩥᩅᩮᨱᩴ ᩈᨾ᩠ᨾᨩ᩠ᨩᩥᨲᨻ᩠ᨻᩴ. ᩈᨧᩮ ᨠᩮᩣᨭ᩠ᨮᨠᩮᩣ ᩏᨠᩖᩣᨸᩮᩣ ᩉᩮᩣᨲᩥ, ᨠᩮᩣᨭ᩠ᨮᨠᩮᩣ ᩈᨾ᩠ᨾᨩ᩠ᨩᩥᨲᨻ᩠ᨻᩮᩣ. ᩈᨧᩮ ᩏᨸᨭ᩠ᨮᩣᨶᩈᩣᩃᩣ ᩏᨠᩖᩣᨸᩣ ᩉᩮᩣᨲᩥ, ᩏᨸᨭ᩠ᨮᩣᨶᩈᩣᩃᩣ ᩈᨾ᩠ᨾᨩ᩠ᨩᩥᨲᨻ᩠ᨻᩣ. ᩈᨧᩮ ᩋᨣ᩠ᨣᩥᩈᩣᩃᩣ ᩏᨠᩖᩣᨸᩣ ᩉᩮᩣᨲᩥ, ᩋᨣ᩠ᨣᩥᩈᩣᩃᩣ ᩈᨾ᩠ᨾᨩ᩠ᨩᩥᨲᨻ᩠ᨻᩣ. ᩈᨧᩮ ᩅᨧ᩠ᨧᨠᩩᨭᩥ ᩏᨠᩖᩣᨸᩣ ᩉᩮᩣᨲᩥ, ᩅᨧ᩠ᨧᨠᩩᨭᩥ ᩈᨾ᩠ᨾᨩ᩠ᨩᩥᨲᨻ᩠ᨻᩣ. ᩈᨧᩮ ᨸᩣᨶᩦᨿᩴ ᨶ ᩉᩮᩣᨲᩥ, ᨸᩣᨶᩦᨿᩴ ᩏᨸᨭ᩠ᨮᩣᨸᩮᨲᨻ᩠ᨻᩴ. ᩈᨧᩮ ᨸᩁᩥᨽᩮᩣᨩᨶᩦᨿᩴ ᨶ ᩉᩮᩣᨲᩥ, ᨸᩁᩥᨽᩮᩣᨩᨶᩦᨿᩴ ᩏᨸᨭ᩠ᨮᩣᨸᩮᨲᨻ᩠ᨻᩴ. ᩈᨧᩮ ᩋᩣᨧᨾᨶᨠᩩᨾ᩠ᨽᩥᨿᩴ ᩏᨴᨠᩴ ᨶ ᩉᩮᩣᨲᩥ, ᩋᩣᨧᨾᨶᨠᩩᨾ᩠ᨽᩥᨿᩣ ᩏᨴᨠᩴ ᩋᩣᩈᩥᨬ᩠ᨧᩥᨲᨻ᩠ᨻᩴ.
</Paragraph>

<Paragraph number="332" book="vi-maha">
ᩈᨧᩮ ᩋᩣᨧᩁᩥᨿᩔ ᩋᨶᨽᩥᩁᨲᩥ ᩏᨸ᩠ᨸᨶ᩠ᨶᩣ ᩉᩮᩣᨲᩥ, ᩋᨶ᩠ᨲᩮᩅᩤᩈᩥᨠᩮᨶ ᩅᩪᨸᨠᩣᩈᩮᨲᨻ᩠ᨻᩮᩣ, ᩅᩪᨸᨠᩣᩈᩣᨸᩮᨲᨻ᩠ᨻᩮᩣ, ᨵᨾ᩠ᨾᨠᨳᩣ ᩅᩤᩔ ᨠᩣᨲᨻ᩠ᨻᩣ. ᩈᨧᩮ ᩋᩣᨧᩁᩥᨿᩔ ᨠᩩᨠ᩠ᨠᩩᨧ᩠ᨧᩴ ᩏᨸ᩠ᨸᨶ᩠ᨶᩴ ᩉᩮᩣᨲᩥ, ᩋᨶ᩠ᨲᩮᩅᩤᩈᩥᨠᩮᨶ ᩅᩥᨶᩮᩣᨴᩮᨲᨻ᩠ᨻᩴ, ᩅᩥᨶᩮᩣᨴᩤᨸᩮᨲᨻ᩠ᨻᩴ, ᨵᨾ᩠ᨾᨠᨳᩣ ᩅᩤᩔ ᨠᩣᨲᨻ᩠ᨻᩣ. ᩈᨧᩮ ᩋᩣᨧᩁᩥᨿᩔ ᨴᩥᨭ᩠ᨮᩥᨣᨲᩴ ᩏᨸ᩠ᨸᨶ᩠ᨶᩴ ᩉᩮᩣᨲᩥ, ᩋᨶ᩠ᨲᩮᩅᩤᩈᩥᨠᩮᨶ ᩅᩥᩅᩮᨧᩮᨲᨻ᩠ᨻᩴ, ᩅᩥᩅᩮᨧᩣᨸᩮᨲᨻ᩠ᨻᩴ, ᨵᨾ᩠ᨾᨠᨳᩣ ᩅᩤᩔ ᨠᩣᨲᨻ᩠ᨻᩣ. ᩈᨧᩮ ᩋᩣᨧᩁᩥᨿᩮᩣ ᨣᩁᩩᨵᨾ᩠ᨾᩴ ᩋᨩ᩠ᨫᩣᨸᨶ᩠ᨶᩮᩣ ᩉᩮᩣᨲᩥ ᨸᩁᩥᩅᩤᩈᩣᩁᩉᩮᩣ, ᩋᨶ᩠ᨲᩮᩅᩤᩈᩥᨠᩮᨶ ᩏᩔᩩᨠ᩠ᨠᩴ ᨠᩣᨲᨻ᩠ᨻᩴ—  ᨠᩥᨶ᩠ᨲᩥ ᨶᩩ ᨡᩮᩣ ᩈᩴᨥᩮᩣ ᩋᩣᨧᩁᩥᨿᩔ ᨸᩁᩥᩅᩤᩈᩴ ᨴᨴᩮᨿ᩠ᨿᩣᨲᩥ. ᩈᨧᩮ ᩋᩣᨧᩁᩥᨿᩮᩣ ᨾᩪᩃᩣᨿᨸᨭᩥᨠᩔᨶᩣᩁᩉᩮᩣ ᩉᩮᩣᨲᩥ, ᩋᨶ᩠ᨲᩮᩅᩤᩈᩥᨠᩮᨶ ᩏᩔᩩᨠ᩠ᨠᩴ ᨠᩣᨲᨻ᩠ᨻᩴ—  ᨠᩥᨶ᩠ᨲᩥ ᨶᩩ ᨡᩮᩣ ᩈᩴᨥᩮᩣ ᩋᩣᨧᩁᩥᨿᩴ ᨾᩪᩃᩣᨿ ᨸᨭᩥᨠᩔᩮᨿ᩠ᨿᩣᨲᩥ. ᩈᨧᩮ ᩋᩣᨧᩁᩥᨿᩮᩣ ᨾᩣᨶᨲ᩠ᨲᩣᩁᩉᩮᩣ ᩉᩮᩣᨲᩥ, ᩋᨶ᩠ᨲᩮᩅᩤᩈᩥᨠᩮᨶ ᩏᩔᩩᨠ᩠ᨠᩴ ᨠᩣᨲᨻ᩠ᨻᩴ—  ᨠᩥᨶ᩠ᨲᩥ ᨶᩩ ᨡᩮᩣ ᩈᩴᨥᩮᩣ ᩋᩣᨧᩁᩥᨿᩔ ᨾᩣᨶᨲ᩠ᨲᩴ ᨴᨴᩮᨿ᩠ᨿᩣᨲᩥ. ᩈᨧᩮ ᩋᩣᨧᩁᩥᨿᩮᩣ ᩋᨻ᩠ᨽᩣᨶᩣᩁᩉᩮᩣ ᩉᩮᩣᨲᩥ, ᩋᨶ᩠ᨲᩮᩅᩤᩈᩥᨠᩮᨶ ᩏᩔᩩᨠ᩠ᨠᩴ ᨠᩣᨲᨻ᩠ᨻᩴ—  ᨠᩥᨶ᩠ᨲᩥ ᨶᩩ ᨡᩮᩣ ᩈᩴᨥᩮᩣ ᩋᩣᨧᩁᩥᨿᩴ ᩋᨻ᩠ᨽᩮᨿ᩠ᨿᩣᨲᩥ. ᩈᨧᩮ ᩈᩴᨥᩮᩣ ᩋᩣᨧᩁᩥᨿᩔ ᨠᨾ᩠ᨾᩴ ᨠᨲ᩠ᨲᩩᨠᩣᨾᩮᩣ ᩉᩮᩣᨲᩥ, ᨲᨩ᩠ᨩᨶᩦᨿᩴ ᩅᩤ ᨶᩥᨿᩔᩴ ᩅᩤ ᨸᨻ᩠ᨻᩣᨩᨶᩦᨿᩴ ᩅᩤ ᨸᨭᩥᩈᩣᩁᨱᩦᨿᩴ ᩅᩤ ᩏᨠ᩠ᨡᩮᨸᨶᩦᨿᩴ ᩅᩤ, ᩋᨶ᩠ᨲᩮᩅᩤᩈᩥᨠᩮᨶ ᩏᩔᩩᨠ᩠ᨠᩴ ᨠᩣᨲᨻ᩠ᨻᩴ—  ᨠᩥᨶ᩠ᨲᩥ ᨶᩩ ᨡᩮᩣ ᩈᩴᨥᩮᩣ ᩋᩣᨧᩁᩥᨿᩔ ᨠᨾ᩠ᨾᩴ ᨶ ᨠᩁᩮᨿ᩠ᨿ, ᩃᩉᩩᨠᩣᨿ ᩅᩤ ᨸᩁᩥᨱᩣᨾᩮᨿ᩠ᨿᩣᨲᩥ. ᨠᨲᩴ ᩅᩤ ᨸᨶᩔ ᩉᩮᩣᨲᩥ ᩈᩴᨥᩮᨶ ᨠᨾ᩠ᨾᩴ, ᨲᨩ᩠ᨩᨶᩦᨿᩴ ᩅᩤ ᨶᩥᨿᩔᩴ ᩅᩤ ᨸᨻ᩠ᨻᩣᨩᨶᩦᨿᩴ ᩅᩤ ᨸᨭᩥᩈᩣᩁᨱᩦᨿᩴ ᩅᩤ ᩏᨠ᩠ᨡᩮᨸᨶᩦᨿᩴ ᩅᩤ, ᩋᨶ᩠ᨲᩮᩅᩤᩈᩥᨠᩮᨶ ᩏᩔᩩᨠ᩠ᨠᩴ ᨠᩣᨲᨻ᩠ᨻᩴ—  ᨠᩥᨶ᩠ᨲᩥ ᨶᩩ ᨡᩮᩣ ᩋᩣᨧᩁᩥᨿᩮᩣ ᩈᨾ᩠ᨾᩣ ᩅᨲ᩠ᨲᩮᨿ᩠ᨿ, ᩃᩮᩣᨾᩴ ᨸᩣᨲᩮᨿ᩠ᨿ, ᨶᩮᨲ᩠ᨳᩣᩁᩴ ᩅᨲ᩠ᨲᩮᨿ᩠ᨿ, ᩈᩴᨥᩮᩣ ᨲᩴ ᨠᨾ᩠ᨾᩴ ᨸᨭᩥᨸ᩠ᨸᩔᨾ᩠ᨽᩮᨿ᩠ᨿᩣᨲᩥ.
</Paragraph>

<Paragraph number="333" book="vi-maha">
ᩈᨧᩮ ᩋᩣᨧᩁᩥᨿᩔ ᨧᩦᩅᩁᩴ ᨵᩮᩤᩅᩥᨲᨻ᩠ᨻᩴ ᩉᩮᩣᨲᩥ, ᩋᨶ᩠ᨲᩮᩅᩤᩈᩥᨠᩮᨶ ᨵᩮᩤᩅᩥᨲᨻ᩠ᨻᩴ, ᩏᩔᩩᨠ᩠ᨠᩴ ᩅᩤ ᨠᩣᨲᨻ᩠ᨻᩴ—  ᨠᩥᨶ᩠ᨲᩥ ᨶᩩ ᨡᩮᩣ ᩋᩣᨧᩁᩥᨿᩔ ᨧᩦᩅᩁᩴ ᨵᩮᩤᩅᩥᨿᩮᨳᩣᨲᩥ. ᩈᨧᩮ ᩋᩣᨧᩁᩥᨿᩔ ᨧᩦᩅᩁᩴ ᨠᩣᨲᨻ᩠ᨻᩴ ᩉᩮᩣᨲᩥ, ᩋᨶ᩠ᨲᩮᩅᩤᩈᩥᨠᩮᨶ ᨠᩣᨲᨻ᩠ᨻᩴ, ᩏᩔᩩᨠ᩠ᨠᩴ ᩅᩤ ᨠᩣᨲᨻ᩠ᨻᩴ—  ᨠᩥᨶ᩠ᨲᩥ ᨶᩩ ᨡᩮᩣ ᩋᩣᨧᩁᩥᨿᩔ ᨧᩦᩅᩁᩴ ᨠᩁᩥᨿᩮᨳᩣᨲᩥ. ᩈᨧᩮ ᩋᩣᨧᩁᩥᨿᩔ ᩁᨩᨶᩴ ᨸᨧᩥᨲᨻ᩠ᨻᩴ ᩉᩮᩣᨲᩥ, ᩋᨶ᩠ᨲᩮᩅᩤᩈᩥᨠᩮᨶ ᨸᨧᩥᨲᨻ᩠ᨻᩴ, ᩏᩔᩩᨠ᩠ᨠᩴ ᩅᩤ ᨠᩣᨲᨻ᩠ᨻᩴ—  ᨠᩥᨶ᩠ᨲᩥ ᨶᩩ ᨡᩮᩣ ᩋᩣᨧᩁᩥᨿᩔ ᩁᨩᨶᩴ ᨸᨧᩥᨿᩮᨳᩣᨲᩥ. ᩈᨧᩮ ᩋᩣᨧᩁᩥᨿᩔ ᨧᩦᩅᩁᩴ ᩁᨩᩥᨲᨻ᩠ᨻᩴ ᩉᩮᩣᨲᩥ, ᩋᨶ᩠ᨲᩮᩅᩤᩈᩥᨠᩮᨶ ᩁᨩᩥᨲᨻ᩠ᨻᩴ, ᩏᩔᩩᨠ᩠ᨠᩴ ᩅᩤ ᨠᩣᨲᨻ᩠ᨻᩴ—  ᨠᩥᨶ᩠ᨲᩥ ᨶᩩ ᨡᩮᩣ ᩋᩣᨧᩁᩥᨿᩔ ᨧᩦᩅᩁᩴ ᩁᨩᩥᨿᩮᨳᩣᨲᩥ. ᨧᩦᩅᩁᩴ ᩁᨩᨶ᩠ᨲᩮᨶ ᩈᩣᨵᩩᨠᩴ ᩈᨾ᩠ᨸᩁᩥᩅᨲ᩠ᨲᨠᩴ ᩈᨾ᩠ᨸᩁᩥᩅᨲ᩠ᨲᨠᩴ ᩁᨩᩥᨲᨻ᩠ᨻᩴ, ᨶ ᨧ ᩋᨧ᩠ᨨᩥᨶ᩠ᨶᩮ ᨳᩮᩅᩮ ᨸᨠ᩠ᨠᨾᩥᨲᨻ᩠ᨻᩴ.
</Paragraph>

<Paragraph number="334" book="vi-maha">
ᨶ ᩋᩣᨧᩁᩥᨿᩴ ᩋᨶᩣᨸᩩᨧ᩠ᨨᩣ ᩑᨠᨧ᩠ᨧᩔ ᨸᨲ᩠ᨲᩮᩣ ᨴᩤᨲᨻ᩠ᨻᩮᩣ, ᨶ ᩑᨠᨧ᩠ᨧᩔ ᨸᨲ᩠ᨲᩮᩣ ᨸᨭᩥᨣ᩠ᨣᩉᩮᨲᨻ᩠ᨻᩮᩣ; ᨶ ᩑᨠᨧ᩠ᨧᩔ ᨧᩦᩅᩁᩴ ᨴᩤᨲᨻ᩠ᨻᩴ; ᨶ ᩑᨠᨧ᩠ᨧᩔ ᨧᩦᩅᩁᩴ ᨸᨭᩥᨣ᩠ᨣᩉᩮᨲᨻ᩠ᨻᩴ; ᨶ ᩑᨠᨧ᩠ᨧᩔ ᨸᩁᩥᨠ᩠ᨡᩣᩁᩮᩣ ᨴᩤᨲᨻ᩠ᨻᩮᩣ; ᨶ ᩑᨠᨧ᩠ᨧᩔ ᨸᩁᩥᨠ᩠ᨡᩣᩁᩮᩣ ᨸᨭᩥᨣ᩠ᨣᩉᩮᨲᨻ᩠ᨻᩮᩣ; ᨶ ᩑᨠᨧ᩠ᨧᩔ ᨠᩮᩈᩣ ᨨᩮᨴᩮᨲᨻ᩠ᨻᩣ; ᨶ ᩑᨠᨧ᩠ᨧᩮᨶ ᨠᩮᩈᩣ ᨨᩮᨴᩤᨸᩮᨲᨻ᩠ᨻᩣ; ᨶ ᩑᨠᨧ᩠ᨧᩔ ᨸᩁᩥᨠᨾ᩠ᨾᩴ ᨠᩣᨲᨻ᩠ᨻᩴ; ᨶ ᩑᨠᨧ᩠ᨧᩮᨶ ᨸᩁᩥᨠᨾ᩠ᨾᩴ ᨠᩣᩁᩣᨸᩮᨲᨻ᩠ᨻᩴ; ᨶ ᩑᨠᨧ᩠ᨧᩔ ᩅᩮᨿ᩠ᨿᩣᩅᨧ᩠ᨧᩮᩣ ᨠᩣᨲᨻ᩠ᨻᩮᩣ; ᨶ ᩑᨠᨧ᩠ᨧᩮᨶ ᩅᩮᨿ᩠ᨿᩣᩅᨧ᩠ᨧᩮᩣ ᨠᩣᩁᩣᨸᩮᨲᨻ᩠ᨻᩮᩣ; ᨶ ᩑᨠᨧ᩠ᨧᩔ ᨸᨧ᩠ᨨᩣᩈᨾᨱᩮᨶ ᩉᩮᩣᨲᨻ᩠ᨻᩴ; ᨶ ᩑᨠᨧ᩠ᨧᩮᩣ ᨸᨧ᩠ᨨᩣᩈᨾᨱᩮᩣ ᩋᩣᨴᩤᨲᨻ᩠ᨻᩮᩣ; ᨶ ᩑᨠᨧ᩠ᨧᩔ ᨸᩥᨱ᩠ᨯᨸᩣᨲᩮᩣ ᨶᩦᩉᩁᩥᨲᨻ᩠ᨻᩮᩣ; ᨶ ᩑᨠᨧ᩠ᨧᩮᨶ ᨸᩥᨱ᩠ᨯᨸᩣᨲᩮᩣ ᨶᩦᩉᩁᩣᨸᩮᨲᨻ᩠ᨻᩮᩣ. ᨶ ᩋᩣᨧᩁᩥᨿᩴ ᩋᨶᩣᨸᩩᨧ᩠ᨨᩣ ᨣᩤᨾᩮᩣ ᨸᩅᩥᩈᩥᨲᨻ᩠ᨻᩮᩣ, ᨶ ᩈᩩᩈᩣᨶᩴ ᨣᨶ᩠ᨲᨻ᩠ᨻᩴ, ᨶ ᨴᩥᩈᩣ ᨸᨠ᩠ᨠᨾᩥᨲᨻ᩠ᨻᩣ. ᩈᨧᩮ ᩋᩣᨧᩁᩥᨿᩮᩣ ᨣᩥᩃᩣᨶᩮᩣ ᩉᩮᩣᨲᩥ, ᨿᩣᩅᨩᩦᩅᩴ ᩏᨸᨭ᩠ᨮᩣᨲᨻ᩠ᨻᩮᩣ, ᩅᩩᨭ᩠ᨮᩣᨶᨾᩔ ᩋᩣᨣᨾᩮᨲᨻ᩠ᨻᨶ᩺”ᨲᩥ.

</Paragraph>
</Division>

<Paragraph number="335" type="center" book="vi-maha">
ᩋᩣᨧᩁᩥᨿᩅᨲ᩠ᨲᩴ ᨶᩥᨭ᩠ᨮᩥᨲᩴ.
</Paragraph>