---
title: "1.3 ᨾᩩᨧᩃᩥᨶ᩠ᨴᨠᨳᩣ"
tableOfContents: false
sidebar:
  order: 23
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="5" book="vi-maha">

<Paragraph number="17" book="vi-maha">
ᩋᨳ ᨡᩮᩣ ᨽᨣᩅᩤ ᩈᨲ᩠ᨲᩣᩉᩔ ᩋᨧ᩠ᨧᨿᩮᨶ ᨲᨾ᩠ᩉᩣ ᩈᨾᩣᨵᩥᨾ᩠ᩉᩣ ᩅᩩᨭ᩠ᨮᩉᩥᨲ᩠ᩅᩣ ᩋᨩᨸᩣᩃᨶᩥᨣᩕᩮᩤᨵᨾᩪᩃᩣ ᨿᩮᨶ ᨾᩩᨧᩃᩥᨶ᩠ᨴᩮᩣ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᨾᩩᨧᩃᩥᨶ᩠ᨴᨾᩪᩃᩮ ᩈᨲ᩠ᨲᩣᩉᩴ ᩑᨠᨸᩃᩖᩘᨠᩮᨶ ᨶᩥᩈᩦᨴᩥ ᩅᩥᨾᩩᨲ᩠ᨲᩥᩈᩩᨡᨸᨭᩥᩈᩴᩅᩮᨴᩦ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨾᩉᩣ ᩋᨠᩣᩃᨾᩮᨥᩮᩣ ᩏᨴᨸᩣᨴᩥ, ᩈᨲ᩠ᨲᩣᩉᩅᨴ᩠ᨴᩃᩥᨠᩣ ᩈᩦᨲᩅᩤᨲᨴᩩᨴ᩠ᨴᩥᨶᩦ. ᩋᨳ ᨡᩮᩣ ᨾᩩᨧᩃᩥᨶ᩠ᨴᩮᩣ ᨶᩣᨣᩁᩣᨩᩣ ᩈᨠᨽᩅᨶᩣ ᨶᩥᨠ᩠ᨡᨾᩥᨲ᩠ᩅᩣ ᨽᨣᩅᨲᩮᩣ ᨠᩣᨿᩴ ᩈᨲ᩠ᨲᨠ᩠ᨡᨲ᩠ᨲᩩᩴ ᨽᩮᩣᨣᩮᩉᩥ ᨸᩁᩥᨠ᩠ᨡᩥᨸᩥᨲ᩠ᩅᩣ ᩏᨸᩁᩥᨾᩩᨴ᩠ᨵᨶᩥ ᨾᩉᨶ᩠ᨲᩴ ᨹᨱᩴ ᨠᩁᩥᨲ᩠ᩅᩣ ᩋᨭ᩠ᨮᩣᩈᩥ—  “ᨾᩣ ᨽᨣᩅᨶ᩠ᨲᩴ ᩈᩦᨲᩴ, ᨾᩣ ᨽᨣᩅᨶ᩠ᨲᩴ ᩏᨱ᩠ᩉᩴ, ᨾᩣ ᨽᨣᩅᨶ᩠ᨲᩴ ᨯᩴᩈᨾᨠᩈᩅᩤᨲᩣᨲᨸᩈᩁᩦᩈᨸᩈᨾ᩠ᨹᩔᩮᩣ”ᨲᩥ. ᩋᨳ ᨡᩮᩣ ᨾᩩᨧᩃᩥᨶ᩠ᨴᩮᩣ ᨶᩣᨣᩁᩣᨩᩣ ᩈᨲ᩠ᨲᩣᩉᩔ ᩋᨧ᩠ᨧᨿᩮᨶ ᩅᩥᨴ᩠ᨵᩴ ᩅᩥᨣᨲᩅᩃᩣᩉᨠᩴ ᨴᩮᩅᩴ ᩅᩥᨴᩥᨲ᩠ᩅᩣ ᨽᨣᩅᨲᩮᩣ ᨠᩣᨿᩣ ᨽᩮᩣᨣᩮ ᩅᩥᨶᩥᩅᩮᨮᩮᨲ᩠ᩅᩣ ᩈᨠᩅᨱ᩠ᨱᩴ ᨸᨭᩥᩈᩴᩉᩁᩥᨲ᩠ᩅᩣ ᨾᩣᨱᩅᨠᩅᨱ᩠ᨱᩴ ᩋᨽᩥᨶᩥᨾ᩠ᨾᩥᨶᩥᨲ᩠ᩅᩣ ᨽᨣᩅᨲᩮᩣ ᨸᩩᩁᨲᩮᩣ ᩋᨭ᩠ᨮᩣᩈᩥ ᨸᨬ᩠ᨩᩃᩥᨠᩮᩣ ᨽᨣᩅᨶ᩠ᨲᩴ ᨶᨾᩔᨾᩣᨶᩮᩣ. ᩋᨳ ᨡᩮᩣ ᨽᨣᩅᩤ ᩑᨲᨾᨲ᩠ᨳᩴ ᩅᩥᨴᩥᨲ᩠ᩅᩣ ᨲᩣᨿᩴ ᩅᩮᩃᩣᨿᩴ ᩍᨾᩴ ᩏᨴᩤᨶᩴ ᩏᨴᩤᨶᩮᩈᩥ—
</Paragraph>

<Paragraph number="18" type="verses" book="vi-maha">
_“ᩈᩩᨡᩮᩣ ᩅᩥᩅᩮᨠᩮᩣ ᨲᩩᨭ᩠ᨮᩔ,_  
_ᩈᩩᨲᨵᨾ᩠ᨾᩔ ᨸᩔᨲᩮᩣ;_  
_ᩋᨻ᩠ᨿᩣᨸᨩ᩠ᨩᩴ ᩈᩩᨡᩴ ᩃᩮᩣᨠᩮ,_  
_ᨸᩣᨱᨽᩪᨲᩮᩈᩩ ᩈᩴᨿᨾᩮᩣ._  

</Paragraph>

<Paragraph number="19" type="verses" book="vi-maha">
_ᩈᩩᨡᩣ ᩅᩥᩁᩣᨣᨲᩣ ᩃᩮᩣᨠᩮ,_  
_ᨠᩣᨾᩣᨶᩴ ᩈᨾᨲᩥᨠ᩠ᨠᨾᩮᩣ;_  
_ᩋᩈ᩠ᨾᩥᨾᩣᨶᩔ ᨿᩮᩣ ᩅᩥᨶᨿᩮᩣ,_  
_ᩑᨲᩴ ᩅᩮ ᨸᩁᨾᩴ ᩈᩩᨡᨶ᩺”ᨲᩥ._  


</Paragraph>
</Division>

<Paragraph number="20" type="center" book="vi-maha">
ᨾᩩᨧᩃᩥᨶ᩠ᨴᨠᨳᩣ ᨶᩥᨭ᩠ᨮᩥᨲᩣ.
</Paragraph>