---
title: "1.53 ᨽᩥᨠ᩠ᨡᩩᨶᩥᨴᩪᩈᨠᩅᨲ᩠ᨳᩩ"
tableOfContents: false
sidebar:
  order: 49
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="115" book="vi-maha">

<Paragraph number="489" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩈᨾ᩠ᨻᩉᩩᩃᩣ ᨽᩥᨠ᩠ᨡᩩᨶᩥᨿᩮᩣ ᩈᩣᨠᩮᨲᩣ ᩈᩣᩅᨲ᩠ᨳᩥᩴ ᩋᨴ᩠ᨵᩤᨶᨾᨣ᩠ᨣᨸ᩠ᨸᨭᩥᨸᨶ᩠ᨶᩣ ᩉᩮᩣᨶ᩠ᨲᩥ. ᩋᨶ᩠ᨲᩁᩣᨾᨣ᩠ᨣᩮ ᨧᩮᩣᩁᩣ ᨶᩥᨠ᩠ᨡᨾᩥᨲ᩠ᩅᩣ ᩑᨠᨧ᩠ᨧᩣ ᨽᩥᨠ᩠ᨡᩩᨶᩥᨿᩮᩣ ᩋᨧ᩠ᨨᩥᨶ᩠ᨴᩥᩴᩈᩩ, ᩑᨠᨧ᩠ᨧᩣ ᨽᩥᨠ᩠ᨡᩩᨶᩥᨿᩮᩣ ᨴᩪᩈᩮᩈᩩᩴ. ᩈᩣᩅᨲ᩠ᨳᩥᨿᩣ ᩁᩣᨩᨽᨭᩣ ᨶᩥᨠ᩠ᨡᨾᩥᨲ᩠ᩅᩣ ᩑᨠᨧ᩠ᨧᩮ ᨧᩮᩣᩁᩮ ᩋᨣ᩠ᨣᩉᩮᩈᩩᩴ, ᩑᨠᨧ᩠ᨧᩮ ᨧᩮᩣᩁᩣ ᨸᩃᩣᨿᩥᩴᩈᩩ. ᨿᩮ ᨲᩮ ᨸᩃᩣᨿᩥᩴᩈᩩ, ᨲᩮ ᨽᩥᨠ᩠ᨡᩪᩈᩩ ᨸᨻ᩠ᨻᨩᩥᩴᩈᩩ. ᨿᩮ ᨲᩮ ᨣᩉᩥᨲᩣ, ᨲᩮ ᩅᨵᩤᨿ ᩒᨶᩥᨿ᩠ᨿᨶ᩠ᨲᩥ. ᩋᨴ᩠ᨴᩈᩴᩈᩩ ᨡᩮᩣ ᨲᩮ ᨸᩃᩣᨿᩥᨲ᩠ᩅᩣ ᨸᨻ᩠ᨻᨩᩥᨲᩣ ᨲᩮ ᨧᩮᩣᩁᩮ ᩅᨵᩤᨿ ᩒᨶᩥᨿ᩠ᨿᨾᩣᨶᩮ, ᨴᩥᩈ᩠ᩅᩣᨶ ᩑᩅᨾᩣᩉᩴᩈᩩ—  “ᩈᩣᨵᩩ ᨡᩮᩣ ᨾᨿᩴ ᨸᩃᩣᨿᩥᨾ᩠ᩉᩣ, ᩈᨧᩣ ᨧ ᨾᨿᩴ ᨣᨿ᩠ᩉᩮᨿ᩠ᨿᩣᨾ, ᨾᨿᨾ᩠ᨸᩥ ᩑᩅᨾᩮᩅ ᩉᨬ᩠ᨬᩮᨿ᩠ᨿᩣᨾᩣ”ᨲᩥ. ᨽᩥᨠ᩠ᨡᩪ ᩑᩅᨾᩣᩉᩴᩈᩩ—  “ᨠᩥᩴ ᨸᨶ ᨲᩩᨾ᩠ᩉᩮ, ᩋᩣᩅᩩᩈᩮᩣ, ᩋᨠᨲ᩠ᨳᩣ”ᨲᩥ. ᩋᨳ ᨡᩮᩣ ᨲᩮ ᨸᨻ᩠ᨻᨩᩥᨲᩣ ᨽᩥᨠ᩠ᨡᩪᨶᩴ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. ᨽᩥᨠ᩠ᨡᩪ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨽᩥᨠ᩠ᨡᩩᨶᩥᨴᩪᩈᨠᩮᩣ, ᨽᩥᨠ᩠ᨡᩅᩮ, ᩋᨶᩩᨸᩈᨾ᩠ᨸᨶ᩠ᨶᩮᩣ ᨶ ᩏᨸᩈᨾ᩠ᨸᩣᨴᩮᨲᨻ᩠ᨻᩮᩣ, ᩏᨸᩈᨾ᩠ᨸᨶ᩠ᨶᩮᩣ ᨶᩣᩈᩮᨲᨻ᩠ᨻᩮᩣᨲᩥ. ᩈᩴᨥᨽᩮᨴᨠᩮᩣ, ᨽᩥᨠ᩠ᨡᩅᩮ, ᩋᨶᩩᨸᩈᨾ᩠ᨸᨶ᩠ᨶᩮᩣ ᨶ ᩏᨸᩈᨾ᩠ᨸᩣᨴᩮᨲᨻ᩠ᨻᩮᩣ, ᩏᨸᩈᨾ᩠ᨸᨶ᩠ᨶᩮᩣ ᨶᩣᩈᩮᨲᨻ᩠ᨻᩮᩣᨲᩥ. ᩃᩮᩣᩉᩥᨲᩩᨸ᩠ᨸᩣᨴᨠᩮᩣ, ᨽᩥᨠ᩠ᨡᩅᩮ, ᩋᨶᩩᨸᩈᨾ᩠ᨸᨶ᩠ᨶᩮᩣ ᨶ ᩏᨸᩈᨾ᩠ᨸᩣᨴᩮᨲᨻ᩠ᨻᩮᩣ, ᩏᨸᩈᨾ᩠ᨸᨶ᩠ᨶᩮᩣ ᨶᩣᩈᩮᨲᨻ᩠ᨻᩮᩣ”ᨲᩥ. (8–10)
</Paragraph>
</Division>