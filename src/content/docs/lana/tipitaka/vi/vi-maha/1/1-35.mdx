---
title: "1.35 ᨠᨾ᩠ᨾᩣᩁᨽᨱ᩠ᨯᩩᩅᨲ᩠ᨳᩩ"
tableOfContents: false
sidebar:
  order: 29
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="98" book="vi-maha">

<Paragraph number="436" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨠᨾ᩠ᨾᩣᩁᨽᨱ᩠ᨯᩩ ᨾᩣᨲᩣᨸᩥᨲᩪᩉᩥ ᩈᨴ᩠ᨵᩥᩴ ᨽᨱ᩠ᨯᩥᨲ᩠ᩅᩣ ᩋᩣᩁᩣᨾᩴ ᨣᨶ᩠ᨲ᩠ᩅᩣ ᨽᩥᨠ᩠ᨡᩪᩈᩩ ᨸᨻ᩠ᨻᨩᩥᨲᩮᩣ ᩉᩮᩣᨲᩥ. ᩋᨳ ᨡᩮᩣ ᨲᩔ ᨠᨾ᩠ᨾᩣᩁᨽᨱ᩠ᨯᩩᩔ ᨾᩣᨲᩣᨸᩥᨲᩁᩮᩣ ᨲᩴ ᨠᨾ᩠ᨾᩣᩁᨽᨱ᩠ᨯᩩᩴ ᩅᩥᨧᩥᨶᨶ᩠ᨲᩣ ᩋᩣᩁᩣᨾᩴ ᨣᨶ᩠ᨲ᩠ᩅᩣ ᨽᩥᨠ᩠ᨡᩪ ᨸᩩᨧ᩠ᨨᩥᩴᩈᩩ—  “ᩋᨸᩥ, ᨽᨶ᩠ᨲᩮ, ᩑᩅᩁᩪᨸᩴ ᨴᩤᩁᨠᩴ ᨸᩔᩮᨿ᩠ᨿᩣᨳᩣ”ᨲᩥ? ᨽᩥᨠ᩠ᨡᩪ ᩋᨩᩣᨶᩴᨿᩮᩅ ᩋᩣᩉᩴᩈᩩ—  “ᨶ ᨩᩣᨶᩣᨾᩣ”ᨲᩥ, ᩋᨸᩔᩴᨿᩮᩅ ᩋᩣᩉᩴᩈᩩ—  “ᨶ ᨸᩔᩣᨾᩣ”ᨲᩥ. ᩋᨳ ᨡᩮᩣ ᨲᩔ ᨠᨾ᩠ᨾᩣᩁᨽᨱ᩠ᨯᩩᩔ ᨾᩣᨲᩣᨸᩥᨲᩁᩮᩣ ᨲᩴ ᨠᨾ᩠ᨾᩣᩁᨽᨱ᩠ᨯᩩᩴ ᩅᩥᨧᩥᨶᨶ᩠ᨲᩣ ᨽᩥᨠ᩠ᨡᩪᩈᩩ ᨸᨻ᩠ᨻᨩᩥᨲᩴ ᨴᩥᩈ᩠ᩅᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᩋᩃᨩ᩠ᨩᩥᨶᩮᩣ ᩍᨾᩮ ᩈᨾᨱᩣ ᩈᨠ᩠ᨿᨸᩩᨲ᩠ᨲᩥᨿᩣ, ᨴᩩᩔᩦᩃᩣ ᨾᩩᩈᩣᩅᩤᨴᩥᨶᩮᩣ. ᨩᩣᨶᩴᨿᩮᩅ ᩋᩣᩉᩴᩈᩩ—  ‘ᨶ ᨩᩣᨶᩣᨾᩣ’ᨲᩥ, ᨸᩔᩴᨿᩮᩅ ᩋᩣᩉᩴᩈᩩ—  ‘ᨶ ᨸᩔᩣᨾᩣ’ᨲᩥ. ᩋᨿᩴ ᨴᩤᩁᨠᩮᩣ ᨽᩥᨠ᩠ᨡᩪᩈᩩ ᨸᨻ᩠ᨻᨩᩥᨲᩮᩣ”ᨲᩥ. ᩋᩔᩮᩣᩈᩩᩴ ᨡᩮᩣ ᨽᩥᨠ᩠ᨡᩪ ᨲᩔ ᨠᨾ᩠ᨾᩣᩁᨽᨱ᩠ᨯᩩᩔ ᨾᩣᨲᩣᨸᩥᨲᩪᨶᩴ ᩏᨩ᩠ᨫᩣᨿᨶ᩠ᨲᩣᨶᩴ ᨡᩥᨿ᩠ᨿᨶ᩠ᨲᩣᨶᩴ ᩅᩥᨸᩣᨧᩮᨶ᩠ᨲᩣᨶᩴ. ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩈᩴᨥᩴ ᩋᨸᩃᩮᩣᨠᩮᨲᩩᩴ ᨽᨱ᩠ᨯᩩᨠᨾ᩠ᨾᩣᨿᩣ”ᨲᩥ.
</Paragraph>
</Division>