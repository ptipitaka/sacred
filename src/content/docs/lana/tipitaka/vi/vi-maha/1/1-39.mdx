---
title: "1.39 ᩋᩣᩉᩩᨶ᩠ᨴᩁᩥᨠᩅᨲ᩠ᨳᩩ"
tableOfContents: false
sidebar:
  order: 33
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="102" book="vi-maha">

<Paragraph number="443" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᨣᩅᩤ ᨲᨲ᩠ᨳᩮᩅ ᩁᩣᨩᨣᩉᩮ ᩅᩔᩴ ᩅᩈᩥ, ᨲᨲ᩠ᨳ ᩉᩮᨾᨶ᩠ᨲᩴ, ᨲᨲ᩠ᨳ ᨣᩥᨾ᩠ᩉᩴ. ᨾᨶᩩᩔᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᩋᩣᩉᩩᨶ᩠ᨴᩁᩥᨠᩣ ᩈᨾᨱᩣᨶᩴ ᩈᨠ᩠ᨿᨸᩩᨲ᩠ᨲᩥᨿᩣᨶᩴ ᨴᩥᩈᩣ ᩋᨶ᩠ᨵᨠᩣᩁᩣ, ᨶ ᩍᨾᩮᩈᩴ ᨴᩥᩈᩣ ᨸᨠ᩠ᨡᩣᨿᨶ᩠ᨲᩦ”ᨲᩥ. ᩋᩔᩮᩣᩈᩩᩴ ᨡᩮᩣ ᨽᩥᨠ᩠ᨡᩪ ᨲᩮᩈᩴ ᨾᨶᩩᩔᩣᨶᩴ ᩏᨩ᩠ᨫᩣᨿᨶ᩠ᨲᩣᨶᩴ ᨡᩥᨿ᩠ᨿᨶ᩠ᨲᩣᨶᩴ ᩅᩥᨸᩣᨧᩮᨶ᩠ᨲᩣᨶᩴ. ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. ᩋᨳ ᨡᩮᩣ ᨽᨣᩅᩤ ᩋᩣᨿᩈ᩠ᨾᨶ᩠ᨲᩴ ᩋᩣᨶᨶ᩠ᨴᩴ ᩋᩣᨾᨶ᩠ᨲᩮᩈᩥ—  “ᨣᨧ᩠ᨨᩣᨶᨶ᩠ᨴ, ᩋᩅᩤᨸᩩᩁᨱᩴ ᩋᩣᨴᩤᨿ ᩋᨶᩩᨸᩁᩥᩅᩮᨱᩥᨿᩴ ᨽᩥᨠ᩠ᨡᩪᨶᩴ ᩋᩣᩁᩮᩣᨧᩮᩉᩥ—  ‘ᩍᨧ᩠ᨨᨲᩣᩅᩩᩈᩮᩣ ᨽᨣᩅᩤ ᨴᨠ᩠ᨡᩥᨱᩣᨣᩥᩁᩥᩴ ᨧᩣᩁᩥᨠᩴ ᨸᨠ᩠ᨠᨾᩥᨲᩩᩴ. ᨿᩔᩣᨿᩈ᩠ᨾᨲᩮᩣ ᩋᨲ᩠ᨳᩮᩣ, ᩈᩮᩣ ᩋᩣᨣᨧ᩠ᨨᨲᩪ’”ᨲᩥ. “ᩑᩅᩴ, ᨽᨶ᩠ᨲᩮ”ᨲᩥ ᨡᩮᩣ ᩋᩣᨿᩈ᩠ᨾᩣ ᩋᩣᨶᨶ᩠ᨴᩮᩣ ᨽᨣᩅᨲᩮᩣ ᨸᨭᩥᩔᩩᨱᩥᨲ᩠ᩅᩣ ᩋᩅᩤᨸᩩᩁᨱᩴ ᩋᩣᨴᩤᨿ ᩋᨶᩩᨸᩁᩥᩅᩮᨱᩥᨿᩴ ᨽᩥᨠ᩠ᨡᩪᨶᩴ ᩋᩣᩁᩮᩣᨧᩮᩈᩥ—  “ᩍᨧ᩠ᨨᨲᩣᩅᩩᩈᩮᩣ, ᨽᨣᩅᩤ ᨴᨠ᩠ᨡᩥᨱᩣᨣᩥᩁᩥᩴ ᨧᩣᩁᩥᨠᩴ ᨸᨠ᩠ᨠᨾᩥᨲᩩᩴ. ᨿᩔᩣᨿᩈ᩠ᨾᨲᩮᩣ ᩋᨲ᩠ᨳᩮᩣ, ᩈᩮᩣ ᩋᩣᨣᨧ᩠ᨨᨲᩪ”ᨲᩥ. ᨽᩥᨠ᩠ᨡᩪ ᩑᩅᨾᩣᩉᩴᩈᩩ—  “ᨽᨣᩅᨲᩣ, ᩋᩣᩅᩩᩈᩮᩣ ᩋᩣᨶᨶ᩠ᨴ, ᨸᨬ᩠ᨬᨲ᩠ᨲᩴ ᨴᩈᩅᩔᩣᨶᩥ ᨶᩥᩔᩣᨿ ᩅᨲ᩠ᨳᩩᩴ, ᨴᩈᩅᩔᩮᨶ ᨶᩥᩔᨿᩴ ᨴᩤᨲᩩᩴ. ᨲᨲ᩠ᨳ ᨧ ᨶᩮᩣ ᨣᨶ᩠ᨲᨻ᩠ᨻᩴ ᨽᩅᩥᩔᨲᩥ, ᨶᩥᩔᨿᩮᩣ ᨧ ᨣᩉᩮᨲᨻ᩠ᨻᩮᩣ ᨽᩅᩥᩔᨲᩥ, ᩍᨲ᩠ᨲᩁᩮᩣ ᨧ ᩅᩤᩈᩮᩣ ᨽᩅᩥᩔᨲᩥ, ᨸᩩᨶ ᨧ ᨸᨧ᩠ᨧᩣᨣᨶ᩠ᨲᨻ᩠ᨻᩴ ᨽᩅᩥᩔᨲᩥ, ᨸᩩᨶ ᨧ ᨶᩥᩔᨿᩮᩣ ᨣᩉᩮᨲᨻ᩠ᨻᩮᩣ ᨽᩅᩥᩔᨲᩥ. ᩈᨧᩮ ᩋᨾ᩠ᩉᩣᨠᩴ ᩋᩣᨧᩁᩥᨿᩩᨸᨩ᩠ᨫᩣᨿᩣ ᨣᨾᩥᩔᨶ᩠ᨲᩥ, ᨾᨿᨾ᩠ᨸᩥ ᨣᨾᩥᩔᩣᨾ; ᨶᩮᩣ ᨧᩮ ᩋᨾ᩠ᩉᩣᨠᩴ ᩋᩣᨧᩁᩥᨿᩩᨸᨩ᩠ᨫᩣᨿᩣ ᨣᨾᩥᩔᨶ᩠ᨲᩥ, ᨾᨿᨾ᩠ᨸᩥ ᨶ ᨣᨾᩥᩔᩣᨾ. ᩃᩉᩩᨧᩥᨲ᩠ᨲᨠᨲᩣ ᨶᩮᩣ, ᩋᩣᩅᩩᩈᩮᩣ ᩋᩣᨶᨶ᩠ᨴ, ᨸᨬ᩠ᨬᩣᨿᩥᩔᨲᩦ”ᨲᩥ. ᩋᨳ ᨡᩮᩣ ᨽᨣᩅᩤ ᩒᨣᨱᩮᨶ ᨽᩥᨠ᩠ᨡᩩᩈᩴᨥᩮᨶ ᨴᨠ᩠ᨡᩥᨱᩣᨣᩥᩁᩥᩴ ᨧᩣᩁᩥᨠᩴ ᨸᨠ᩠ᨠᩣᨾᩥ.
</Paragraph>
</Division>