---
title: "1.13 ᨻᩥᨾ᩠ᨻᩥᩈᩣᩁᩈᨾᩣᨣᨾᨠᨳᩣ"
tableOfContents: false
sidebar:
  order: 5
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="55" book="vi-maha">

<Paragraph number="202" book="vi-maha">
ᩋᨳ ᨡᩮᩣ ᨽᨣᩅᩤ ᨣᨿᩣᩈᩦᩈᩮ ᨿᨳᩣᨽᩥᩁᨶ᩠ᨲᩴ ᩅᩥᩉᩁᩥᨲ᩠ᩅᩣ ᨿᩮᨶ ᩁᩣᨩᨣᩉᩴ ᨲᩮᨶ ᨧᩣᩁᩥᨠᩴ ᨸᨠ᩠ᨠᩣᨾᩥ, ᨾᩉᨲᩣ ᨽᩥᨠ᩠ᨡᩩᩈᩴᨥᩮᨶ ᩈᨴ᩠ᨵᩥᩴ ᨽᩥᨠ᩠ᨡᩩᩈᩉᩔᩮᨶ ᩈᨻ᩠ᨻᩮᩉᩮᩅ ᨸᩩᩁᩣᨱᨩᨭᩥᩃᩮᩉᩥ. ᩋᨳ ᨡᩮᩣ ᨽᨣᩅᩤ ᩋᨶᩩᨸᩩᨻ᩠ᨻᩮᨶ ᨧᩣᩁᩥᨠᩴ ᨧᩁᨾᩣᨶᩮᩣ ᨿᩮᨶ ᩁᩣᨩᨣᩉᩴ ᨲᨴᩅᩈᩁᩥ. ᨲᨲᩕ ᩈᩩᨴᩴ ᨽᨣᩅᩤ ᩁᩣᨩᨣᩉᩮ ᩅᩥᩉᩁᨲᩥ ᩃᨭ᩠ᨮᩥᩅᨶᩮ ᩈᩩᨸ᩠ᨸᨲᩥᨭ᩠ᨮᩮ ᨧᩮᨲᩥᨿᩮ. ᩋᩔᩮᩣᩈᩥ ᨡᩮᩣ ᩁᩣᨩᩣ ᨾᩣᨣᨵᩮᩤ ᩈᩮᨶᩥᨿᩮᩣ ᨻᩥᨾ᩠ᨻᩥᩈᩣᩁᩮᩣ—  “ᩈᨾᨱᩮᩣ ᨡᩃᩩ ᨽᩮᩣ ᨣᩮᩤᨲᨾᩮᩣ ᩈᨠ᩠ᨿᨸᩩᨲ᩠ᨲᩮᩣ ᩈᨠ᩠ᨿᨠᩩᩃᩣ ᨸᨻ᩠ᨻᨩᩥᨲᩮᩣ ᩁᩣᨩᨣᩉᩴ ᩋᨶᩩᨸ᩠ᨸᨲ᩠ᨲᩮᩣ ᩁᩣᨩᨣᩉᩮ ᩅᩥᩉᩁᨲᩥ ᩃᨭ᩠ᨮᩥᩅᨶᩮ ᩈᩩᨸ᩠ᨸᨲᩥᨭ᩠ᨮᩮ ᨧᩮᨲᩥᨿᩮ. ᨲᩴ ᨡᩮᩣ ᨸᨶ ᨽᨣᩅᨶ᩠ᨲᩴ ᨣᩮᩤᨲᨾᩴ ᩑᩅᩴ ᨠᩃ᩠ᨿᩣᨱᩮᩣ ᨠᩥᨲ᩠ᨲᩥᩈᨴ᩠ᨴᩮᩤ ᩋᨻ᩠ᨽᩩᨣ᩠ᨣᨲᩮᩣ—  ᩍᨲᩥᨸᩥ ᩈᩮᩣ ᨽᨣᩅᩤ ᩋᩁᩉᩴ ᩈᨾ᩠ᨾᩣᩈᨾ᩠ᨻᩩᨴ᩠ᨵᩮᩤ ᩅᩥᨩ᩠ᨩᩣᨧᩁᨱᩈᨾ᩠ᨸᨶ᩠ᨶᩮᩣ ᩈᩩᨣᨲᩮᩣ ᩃᩮᩣᨠᩅᩥᨴᩪ ᩋᨶᩩᨲ᩠ᨲᩁᩮᩣ ᨸᩩᩁᩥᩈᨴᨾ᩠ᨾᩈᩣᩁᨳᩥ ᩈᨲ᩠ᨳᩣ ᨴᩮᩅᨾᨶᩩᩔᩣᨶᩴ ᨻᩩᨴ᩠ᨵᩮᩤ ᨽᨣᩅᩤ. ᩈᩮᩣ ᩍᨾᩴ ᩃᩮᩣᨠᩴ ᩈᨴᩮᩅᨠᩴ ᩈᨾᩣᩁᨠᩴ ᩈᨻᩕᩉ᩠ᨾᨠᩴ ᩈᩔᨾᨱᨻᩕᩣᩉ᩠ᨾᨱᩥᩴ ᨸᨩᩴ ᩈᨴᩮᩅᨾᨶᩩᩔᩴ ᩈᨿᩴ ᩋᨽᩥᨬ᩠ᨬᩣ ᩈᨧ᩠ᨨᩥᨠᨲ᩠ᩅᩣ ᨸᩅᩮᨴᩮᨲᩥ. ᩈᩮᩣ ᨵᨾ᩠ᨾᩴ ᨴᩮᩈᩮᨲᩥ ᩋᩣᨴᩥᨠᩃ᩠ᨿᩣᨱᩴ ᨾᨩ᩠ᨫᩮᨠᩃ᩠ᨿᩣᨱᩴ ᨸᩁᩥᨿᩮᩣᩈᩣᨶᨠᩃ᩠ᨿᩣᨱᩴ ᩈᩣᨲ᩠ᨳᩴ ᩈᨻ᩠ᨿᨬ᩠ᨩᨶᩴ ᨠᩮᩅᩃᨸᩁᩥᨸᩩᨱ᩠ᨱᩴ ᨸᩁᩥᩈᩩᨴ᩠ᨵᩴ ᨻᩕᩉ᩠ᨾᨧᩁᩥᨿᩴ ᨸᨠᩣᩈᩮᨲᩥ. ᩈᩣᨵᩩ ᨡᩮᩣ ᨸᨶ ᨲᨳᩣᩁᩪᨸᩣᨶᩴ ᩋᩁᩉᨲᩴ ᨴᩔᨶᩴ ᩉᩮᩣᨲᩦ”ᨲᩥ.
</Paragraph>

<Paragraph number="203" book="vi-maha">
ᩋᨳ ᨡᩮᩣ ᩁᩣᨩᩣ ᨾᩣᨣᨵᩮᩤ ᩈᩮᨶᩥᨿᩮᩣ ᨻᩥᨾ᩠ᨻᩥᩈᩣᩁᩮᩣ ᨴ᩠ᩅᩤᨴᩈᨶᩉᩩᨲᩮᩉᩥ ᨾᩣᨣᨵᩥᨠᩮᩉᩥ ᨻᩕᩣᩉ᩠ᨾᨱᨣᩉᨸᨲᩥᨠᩮᩉᩥ ᨸᩁᩥᩅᩩᨲᩮᩣ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᨶᩥᩈᩦᨴᩥ. ᨲᩮᨸᩥ ᨡᩮᩣ ᨴ᩠ᩅᩤᨴᩈᨶᩉᩩᨲᩣ ᨾᩣᨣᨵᩥᨠᩣ ᨻᩕᩣᩉ᩠ᨾᨱᨣᩉᨸᨲᩥᨠᩣ ᩋᨸ᩠ᨸᩮᨠᨧ᩠ᨧᩮ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᨶᩥᩈᩦᨴᩥᩴᩈᩩ, ᩋᨸ᩠ᨸᩮᨠᨧ᩠ᨧᩮ ᨽᨣᩅᨲᩣ ᩈᨴ᩠ᨵᩥᩴ ᩈᨾ᩠ᨾᩮᩣᨴᩥᩴᩈᩩ, ᩈᨾ᩠ᨾᩮᩣᨴᨶᩦᨿᩴ ᨠᨳᩴ ᩈᩣᩁᨱᩦᨿᩴ ᩅᩦᨲᩥᩈᩣᩁᩮᨲ᩠ᩅᩣ ᩑᨠᨾᨶ᩠ᨲᩴ ᨶᩥᩈᩦᨴᩥᩴᩈᩩ, ᩋᨸ᩠ᨸᩮᨠᨧ᩠ᨧᩮ ᨿᩮᨶ ᨽᨣᩅᩤ ᨲᩮᨶᨬ᩠ᨩᩃᩥᩴ ᨸᨱᩣᨾᩮᨲ᩠ᩅᩣ ᩑᨠᨾᨶ᩠ᨲᩴ ᨶᩥᩈᩦᨴᩥᩴᩈᩩ, ᩋᨸ᩠ᨸᩮᨠᨧ᩠ᨧᩮ ᨽᨣᩅᨲᩮᩣ ᩈᨶ᩠ᨲᩥᨠᩮ ᨶᩣᨾᨣᩮᩤᨲ᩠ᨲᩴ ᩈᩣᩅᩮᨲ᩠ᩅᩣ ᩑᨠᨾᨶ᩠ᨲᩴ ᨶᩥᩈᩦᨴᩥᩴᩈᩩ, ᩋᨸ᩠ᨸᩮᨠᨧ᩠ᨧᩮ ᨲᩩᨱ᩠ᩉᩦᨽᩪᨲᩣ ᩑᨠᨾᨶ᩠ᨲᩴ ᨶᩥᩈᩦᨴᩥᩴᩈᩩ. ᩋᨳ ᨡᩮᩣ ᨲᩮᩈᩴ ᨴ᩠ᩅᩤᨴᩈᨶᩉᩩᨲᩣᨶᩴ ᨾᩣᨣᨵᩥᨠᩣᨶᩴ ᨻᩕᩣᩉ᩠ᨾᨱᨣᩉᨸᨲᩥᨠᩣᨶᩴ ᩑᨲᨴᩉᩮᩣᩈᩥ—  “ᨠᩥᩴ ᨶᩩ ᨡᩮᩣ ᨾᩉᩣᩈᨾᨱᩮᩣ ᩏᩁᩩᩅᩮᩃᨠᩔᨸᩮ ᨻᩕᩉ᩠ᨾᨧᩁᩥᨿᩴ ᨧᩁᨲᩥ, ᩏᨴᩤᩉᩩ ᩏᩁᩩᩅᩮᩃᨠᩔᨸᩮᩣ ᨾᩉᩣᩈᨾᨱᩮ ᨻᩕᩉ᩠ᨾᨧᩁᩥᨿᩴ ᨧᩁᨲᩦ”ᨲᩥ? ᩋᨳ ᨡᩮᩣ ᨽᨣᩅᩤ ᨲᩮᩈᩴ ᨴ᩠ᩅᩤᨴᩈᨶᩉᩩᨲᩣᨶᩴ ᨾᩣᨣᨵᩥᨠᩣᨶᩴ ᨻᩕᩣᩉ᩠ᨾᨱᨣᩉᨸᨲᩥᨠᩣᨶᩴ ᨧᩮᨲᩈᩣ ᨧᩮᨲᩮᩣᨸᩁᩥᩅᩥᨲᨠ᩠ᨠᨾᨬ᩠ᨬᩣᨿ ᩋᩣᨿᩈ᩠ᨾᨶ᩠ᨲᩴ ᩏᩁᩩᩅᩮᩃᨠᩔᨸᩴ ᨣᩤᨳᩣᨿ ᩋᨩ᩠ᨫᨽᩣᩈᩥ—
</Paragraph>

<Paragraph number="204" type="verses" book="vi-maha">
_“ᨠᩥᨾᩮᩅ ᨴᩥᩈ᩠ᩅᩣ ᩏᩁᩩᩅᩮᩃᩅᩤᩈᩥ,_  
_ᨸᩉᩣᩈᩥ ᩋᨣ᩠ᨣᩥᩴ ᨠᩥᩈᨠᩮᩣᩅᨴᩤᨶᩮᩣ;_  
_ᨸᩩᨧ᩠ᨨᩣᨾᩥ ᨲᩴ ᨠᩔᨸ ᩑᨲᨾᨲ᩠ᨳᩴ,_  
_ᨠᨳᩴ ᨸᩉᩦᨶᩴ ᨲᩅ ᩋᨣ᩠ᨣᩥᩉᩩᨲ᩠ᨲᨶ᩺”ᨲᩥ._  

</Paragraph>

<Paragraph number="205" type="verses" book="vi-maha">
_“ᩁᩪᨸᩮ ᨧ ᩈᨴ᩠ᨴᩮ ᨧ ᩋᨳᩮᩣ ᩁᩈᩮ ᨧ,_  
_ᨠᩣᨾᩥᨲ᩠ᨳᩥᨿᩮᩣ ᨧᩣᨽᩥᩅᨴᨶ᩠ᨲᩥ ᨿᨬ᩠ᨬᩣ;_  
_ᩑᨲᩴ ᨾᩃᨶ᩠ᨲᩥ ᩏᨸᨵᩦᩈᩩ ᨬᨲ᩠ᩅᩣ,_  
_ᨲᩈ᩠ᨾᩣ ᨶ ᨿᩥᨭ᩠ᨮᩮ ᨶ ᩉᩩᨲᩮ ᩋᩁᨬ᩠ᨩᩥᨶ᩺”ᨲᩥ._  

</Paragraph>

<Paragraph number="206" type="verses" book="vi-maha">
_“ᩑᨲ᩠ᨳᩮᩅ ᨲᩮ ᨾᨶᩮᩣ ᨶ ᩁᨾᩥᨲ᩠ᨳ, __(ᨠᩔᨸᩣᨲᩥ ᨽᨣᩅᩤ)___  
_ᩁᩪᨸᩮᩈᩩ ᩈᨴ᩠ᨴᩮᩈᩩ ᩋᨳᩮᩣ ᩁᩈᩮᩈᩩ;_  
_ᩋᨳ ᨠᩮᩣ ᨧᩁᩉᩥ ᨴᩮᩅᨾᨶᩩᩔᩃᩮᩣᨠᩮ,_  
_ᩁᨲᩮᩣ ᨾᨶᩮᩣ ᨠᩔᨸ ᨻᩕᩪᩉᩥ ᨾᩮᨲᨶ᩺”ᨲᩥ._  

</Paragraph>

<Paragraph number="207" type="verses" book="vi-maha">
_“ᨴᩥᩈ᩠ᩅᩣ ᨸᨴᩴ ᩈᨶ᩠ᨲᨾᨶᩪᨸᨵᩦᨠᩴ,_  
_ᩋᨠᩥᨬ᩠ᨧᨶᩴ ᨠᩣᨾᨽᩅᩮ ᩋᩈᨲ᩠ᨲᩴ;_  
_ᩋᨶᨬ᩠ᨬᨳᩣᨽᩣᩅᩥᨾᨶᨬ᩠ᨬᨶᩮᨿ᩠ᨿᩴ,_  
_ᨲᩈ᩠ᨾᩣ ᨶ ᨿᩥᨭ᩠ᨮᩮ ᨶ ᩉᩩᨲᩮ ᩋᩁᨬ᩠ᨩᩥᨶ᩺”ᨲᩥ._  

</Paragraph>

</Division>
<Division number="56" book="vi-maha">

<Paragraph number="208" book="vi-maha">
ᩋᨳ ᨡᩮᩣ ᩋᩣᨿᩈ᩠ᨾᩣ ᩏᩁᩩᩅᩮᩃᨠᩔᨸᩮᩣ ᩏᨭ᩠ᨮᩣᨿᩣᩈᨶᩣ ᩑᨠᩴᩈᩴ ᩏᨲ᩠ᨲᩁᩣᩈᩘᨣᩴ ᨠᩁᩥᨲ᩠ᩅᩣ ᨽᨣᩅᨲᩮᩣ ᨸᩣᨴᩮᩈᩩ ᩈᩥᩁᩈᩣ ᨶᩥᨸᨲᩥᨲ᩠ᩅᩣ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᩈᨲ᩠ᨳᩣ ᨾᩮ, ᨽᨶ᩠ᨲᩮ, ᨽᨣᩅᩤ, ᩈᩣᩅᨠᩮᩣᩉᨾᩈ᩠ᨾᩥ; ᩈᨲ᩠ᨳᩣ ᨾᩮ, ᨽᨶ᩠ᨲᩮ, ᨽᨣᩅᩤ, ᩈᩣᩅᨠᩮᩣᩉᨾᩈ᩠ᨾᩦ”ᨲᩥ. ᩋᨳ ᨡᩮᩣ ᨲᩮᩈᩴ ᨴ᩠ᩅᩤᨴᩈᨶᩉᩩᨲᩣᨶᩴ ᨾᩣᨣᨵᩥᨠᩣᨶᩴ ᨻᩕᩣᩉ᩠ᨾᨱᨣᩉᨸᨲᩥᨠᩣᨶᩴ ᩑᨲᨴᩉᩮᩣᩈᩥ—  “ᩏᩁᩩᩅᩮᩃᨠᩔᨸᩮᩣ ᨾᩉᩣᩈᨾᨱᩮ ᨻᩕᩉ᩠ᨾᨧᩁᩥᨿᩴ ᨧᩁᨲᩦ”ᨲᩥ. ᩋᨳ ᨡᩮᩣ ᨽᨣᩅᩤ ᨲᩮᩈᩴ ᨴ᩠ᩅᩤᨴᩈᨶᩉᩩᨲᩣᨶᩴ ᨾᩣᨣᨵᩥᨠᩣᨶᩴ ᨻᩕᩣᩉ᩠ᨾᨱᨣᩉᨸᨲᩥᨠᩣᨶᩴ ᨧᩮᨲᩈᩣ ᨧᩮᨲᩮᩣᨸᩁᩥᩅᩥᨲᨠ᩠ᨠᨾᨬ᩠ᨬᩣᨿ ᩋᨶᩩᨸᩩᨻ᩠ᨻᩥᩴ ᨠᨳᩴ ᨠᨳᩮᩈᩥ, ᩈᩮᨿ᩠ᨿᨳᩥᨴᩴ—  ᨴᩤᨶᨠᨳᩴ ᩈᩦᩃᨠᨳᩴ ᩈᨣ᩠ᨣᨠᨳᩴ ᨠᩣᨾᩣᨶᩴ ᩋᩣᨴᩦᨶᩅᩴ ᩒᨠᩣᩁᩴ ᩈᩴᨠᩥᩃᩮᩈᩴ ᨶᩮᨠ᩠ᨡᨾ᩠ᨾᩮ ᩋᩣᨶᩥᩈᩴᩈᩴ ᨸᨠᩣᩈᩮᩈᩥ. ᨿᨴᩤ ᨲᩮ ᨽᨣᩅᩤ ᩋᨬ᩠ᨬᩣᩈᩥ ᨠᩃᩖᨧᩥᨲ᩠ᨲᩮ ᨾᩩᨴᩩᨧᩥᨲ᩠ᨲᩮ ᩅᩥᨶᩦᩅᩁᨱᨧᩥᨲ᩠ᨲᩮ ᩏᨴᨣ᩠ᨣᨧᩥᨲ᩠ᨲᩮ ᨸᩈᨶ᩠ᨶᨧᩥᨲ᩠ᨲᩮ, ᩋᨳ ᨿᩣ ᨻᩩᨴ᩠ᨵᩤᨶᩴ ᩈᩣᨾᩩᨠ᩠ᨠᩴᩈᩥᨠᩣ ᨵᨾ᩠ᨾᨴᩮᩈᨶᩣ, ᨲᩴ ᨸᨠᩣᩈᩮᩈᩥ—  ᨴᩩᨠ᩠ᨡᩴ, ᩈᨾᩩᨴᨿᩴ, ᨶᩥᩁᩮᩣᨵᩴ, ᨾᨣ᩠ᨣᩴ. ᩈᩮᨿ᩠ᨿᨳᩣᨸᩥ ᨶᩣᨾ ᩈᩩᨴ᩠ᨵᩴ ᩅᨲ᩠ᨳᩴ ᩋᨸᨣᨲᨠᩣᩊᨠᩴ ᩈᨾ᩠ᨾᨴᩮᩅ ᩁᨩᨶᩴ ᨸᨭᩥᨣ᩠ᨣᨱ᩠ᩉᩮᨿ᩠ᨿ; ᩑᩅᨾᩮᩅ ᩑᨠᩣᨴᩈᨶᩉᩩᨲᩣᨶᩴ ᨾᩣᨣᨵᩥᨠᩣᨶᩴ ᨻᩕᩣᩉ᩠ᨾᨱᨣᩉᨸᨲᩥᨠᩣᨶᩴ ᨻᩥᨾ᩠ᨻᩥᩈᩣᩁᨸ᩠ᨸᨾᩩᨡᩣᨶᩴ ᨲᩈ᩠ᨾᩥᩴᨿᩮᩅ ᩋᩣᩈᨶᩮ ᩅᩥᩁᨩᩴ ᩅᩦᨲᨾᩃᩴ ᨵᨾ᩠ᨾᨧᨠ᩠ᨡᩩᩴ ᩏᨴᨸᩣᨴᩥ—  “ᨿᩴ ᨠᩥᨬ᩠ᨧᩥ ᩈᨾᩩᨴᨿᨵᨾ᩠ᨾᩴ ᩈᨻ᩠ᨻᩴ ᨲᩴ ᨶᩥᩁᩮᩣᨵᨵᨾ᩠ᨾᨶ᩺”ᨲᩥ. ᩑᨠᨶᩉᩩᨲᩴ ᩏᨸᩣᩈᨠᨲ᩠ᨲᩴ ᨸᨭᩥᩅᩮᨴᩮᩈᩥ.
</Paragraph>

</Division>
<Division number="57" book="vi-maha">

<Paragraph number="209" book="vi-maha">
ᩋᨳ ᨡᩮᩣ ᩁᩣᨩᩣ ᨾᩣᨣᨵᩮᩤ ᩈᩮᨶᩥᨿᩮᩣ ᨻᩥᨾ᩠ᨻᩥᩈᩣᩁᩮᩣ ᨴᩥᨭ᩠ᨮᨵᨾ᩠ᨾᩮᩣ ᨸᨲ᩠ᨲᨵᨾ᩠ᨾᩮᩣ ᩅᩥᨴᩥᨲᨵᨾ᩠ᨾᩮᩣ ᨸᩁᩥᨿᩮᩣᨣᩤᩊ᩠ᩉᨵᨾ᩠ᨾᩮᩣ ᨲᩥᨱ᩠ᨱᩅᩥᨧᩥᨠᩥᨧ᩠ᨨᩮᩣ ᩅᩥᨣᨲᨠᨳᩴᨠᨳᩮᩣ ᩅᩮᩈᩣᩁᨩ᩠ᨩᨸ᩠ᨸᨲ᩠ᨲᩮᩣ ᩋᨸᩁᨸ᩠ᨸᨧ᩠ᨧᨿᩮᩣ ᩈᨲ᩠ᨳᩩᩈᩣᩈᨶᩮ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᨸᩩᨻ᩠ᨻᩮ ᨾᩮ, ᨽᨶ᩠ᨲᩮ, ᨠᩩᨾᩣᩁᩔ ᩈᨲᩮᩣ ᨸᨬ᩠ᨧ ᩋᩔᩣᩈᨠᩣ ᩋᩉᩮᩈᩩᩴ, ᨲᩮ ᨾᩮ ᩑᨲᩁᩉᩥ ᩈᨾᩥᨴ᩠ᨵᩤ. ᨸᩩᨻ᩠ᨻᩮ ᨾᩮ, ᨽᨶ᩠ᨲᩮ, ᨠᩩᨾᩣᩁᩔ ᩈᨲᩮᩣ ᩑᨲᨴᩉᩮᩣᩈᩥ—  ‘ᩋᩉᩮᩣ ᩅᨲ ᨾᩴ ᩁᨩ᩠ᨩᩮ ᩋᨽᩥᩈᩥᨬ᩠ᨧᩮᨿ᩠ᨿᩩᨶ᩺’ᨲᩥ, ᩋᨿᩴ ᨡᩮᩣ ᨾᩮ, ᨽᨶ᩠ᨲᩮ, ᨸᨮᨾᩮᩣ ᩋᩔᩣᩈᨠᩮᩣ ᩋᩉᩮᩣᩈᩥ, ᩈᩮᩣ ᨾᩮ ᩑᨲᩁᩉᩥ ᩈᨾᩥᨴ᩠ᨵᩮᩤ. ‘ᨲᩔ ᨧ ᨾᩮ ᩅᩥᨩᩥᨲᩴ ᩋᩁᩉᩴ ᩈᨾ᩠ᨾᩣᩈᨾ᩠ᨻᩩᨴ᩠ᨵᩮᩤ ᩒᨠ᩠ᨠᨾᩮᨿ᩠ᨿᩣ’ᨲᩥ, ᩋᨿᩴ ᨡᩮᩣ ᨾᩮ, ᨽᨶ᩠ᨲᩮ, ᨴᩩᨲᩥᨿᩮᩣ ᩋᩔᩣᩈᨠᩮᩣ ᩋᩉᩮᩣᩈᩥ, ᩈᩮᩣ ᨾᩮ ᩑᨲᩁᩉᩥ ᩈᨾᩥᨴ᩠ᨵᩮᩤ. ‘ᨲᨬ᩠ᨧᩣᩉᩴ ᨽᨣᩅᨶ᩠ᨲᩴ ᨸᨿᩥᩁᩩᨸᩣᩈᩮᨿ᩠ᨿᨶ᩺’ᨲᩥ, ᩋᨿᩴ ᨡᩮᩣ ᨾᩮ, ᨽᨶ᩠ᨲᩮ, ᨲᨲᩥᨿᩮᩣ ᩋᩔᩣᩈᨠᩮᩣ ᩋᩉᩮᩣᩈᩥ, ᩈᩮᩣ ᨾᩮ ᩑᨲᩁᩉᩥ ᩈᨾᩥᨴ᩠ᨵᩮᩤ. ‘ᩈᩮᩣ ᨧ ᨾᩮ ᨽᨣᩅᩤ ᨵᨾ᩠ᨾᩴ ᨴᩮᩈᩮᨿ᩠ᨿᩣ’ᨲᩥ, ᩋᨿᩴ ᨡᩮᩣ ᨾᩮ, ᨽᨶ᩠ᨲᩮ, ᨧᨲᩩᨲ᩠ᨳᩮᩣ ᩋᩔᩣᩈᨠᩮᩣ ᩋᩉᩮᩣᩈᩥ, ᩈᩮᩣ ᨾᩮ ᩑᨲᩁᩉᩥ ᩈᨾᩥᨴ᩠ᨵᩮᩤ. ‘ᨲᩔ ᨧᩣᩉᩴ ᨽᨣᩅᨲᩮᩣ ᨵᨾ᩠ᨾᩴ ᩋᩣᨩᩣᨶᩮᨿ᩠ᨿᨶ᩺’ᨲᩥ, ᩋᨿᩴ ᨡᩮᩣ ᨾᩮ, ᨽᨶ᩠ᨲᩮ, ᨸᨬ᩠ᨧᨾᩮᩣ ᩋᩔᩣᩈᨠᩮᩣ ᩋᩉᩮᩣᩈᩥ, ᩈᩮᩣ ᨾᩮ ᩑᨲᩁᩉᩥ ᩈᨾᩥᨴ᩠ᨵᩮᩤ. ᨸᩩᨻ᩠ᨻᩮ ᨾᩮ, ᨽᨶ᩠ᨲᩮ, ᨠᩩᨾᩣᩁᩔ ᩈᨲᩮᩣ ᩍᨾᩮ ᨸᨬ᩠ᨧ ᩋᩔᩣᩈᨠᩣ ᩋᩉᩮᩈᩩᩴ, ᨲᩮ ᨾᩮ ᩑᨲᩁᩉᩥ ᩈᨾᩥᨴ᩠ᨵᩤ. ᩋᨽᩥᨠ᩠ᨠᨶ᩠ᨲᩴ, ᨽᨶ᩠ᨲᩮ, ᩋᨽᩥᨠ᩠ᨠᨶ᩠ᨲᩴ, ᨽᨶ᩠ᨲᩮ. ᩈᩮᨿ᩠ᨿᨳᩣᨸᩥ, ᨽᨶ᩠ᨲᩮ, ᨶᩥᨠ᩠ᨠᩩᨩ᩠ᨩᩥᨲᩴ ᩅᩤ ᩏᨠ᩠ᨠᩩᨩ᩠ᨩᩮᨿ᩠ᨿ, ᨸᨭᩥᨧ᩠ᨨᨶ᩠ᨶᩴ ᩅᩤ ᩅᩥᩅᩁᩮᨿ᩠ᨿ, ᨾᩪᩊ᩠ᩉᩔ ᩅᩤ ᨾᨣ᩠ᨣᩴ ᩋᩣᨧᩥᨠ᩠ᨡᩮᨿ᩠ᨿ, ᩋᨶ᩠ᨵᨠᩣᩁᩮ ᩅᩤ ᨲᩮᩃᨸᨩ᩠ᨩᩮᩣᨲᩴ ᨵᩤᩁᩮᨿ᩠ᨿ—  ‘ᨧᨠ᩠ᨡᩩᨾᨶ᩠ᨲᩮᩣ ᩁᩪᨸᩣᨶᩥ ᨴᨠ᩠ᨡᨶ᩠ᨲᩦ’ᨲᩥ; ᩑᩅᨾᩮᩅᩴ ᨽᨣᩅᨲᩣ ᩋᨶᩮᨠᨸᩁᩥᨿᩣᨿᩮᨶ ᨵᨾ᩠ᨾᩮᩣ ᨸᨠᩣᩈᩥᨲᩮᩣ. ᩑᩈᩣᩉᩴ, ᨽᨶ᩠ᨲᩮ, ᨽᨣᩅᨶ᩠ᨲᩴ ᩈᩁᨱᩴ ᨣᨧ᩠ᨨᩣᨾᩥ, ᨵᨾ᩠ᨾᨬ᩠ᨧ, ᨽᩥᨠ᩠ᨡᩩᩈᩴᨥᨬ᩠ᨧ. ᩏᨸᩣᩈᨠᩴ ᨾᩴ, ᨽᨣᩅᩤ ᨵᩤᩁᩮᨲᩩ ᩋᨩ᩠ᨩᨲᨣ᩠ᨣᩮ ᨸᩣᨱᩩᨸᩮᨲᩴ ᩈᩁᨱᩴ ᨣᨲᩴ, ᩋᨵᩥᩅᩤᩈᩮᨲᩩ ᨧ ᨾᩮ, ᨽᨶ᩠ᨲᩮ, ᨽᨣᩅᩤ, ᩈ᩠ᩅᩣᨲᨶᩣᨿ ᨽᨲ᩠ᨲᩴ ᩈᨴ᩠ᨵᩥᩴ ᨽᩥᨠ᩠ᨡᩩᩈᩴᨥᩮᨶᩣ”ᨲᩥ. ᩋᨵᩥᩅᩤᩈᩮᩈᩥ ᨽᨣᩅᩤ ᨲᩩᨱ᩠ᩉᩦᨽᩣᩅᩮᨶ. ᩋᨳ ᨡᩮᩣ ᩁᩣᨩᩣ ᨾᩣᨣᨵᩮᩤ ᩈᩮᨶᩥᨿᩮᩣ ᨻᩥᨾ᩠ᨻᩥᩈᩣᩁᩮᩣ ᨽᨣᩅᨲᩮᩣ ᩋᨵᩥᩅᩤᩈᨶᩴ ᩅᩥᨴᩥᨲ᩠ᩅᩣ ᩏᨭ᩠ᨮᩣᨿᩣᩈᨶᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᨸᨴᨠ᩠ᨡᩥᨱᩴ ᨠᨲ᩠ᩅᩣ ᨸᨠ᩠ᨠᩣᨾᩥ. ᩋᨳ ᨡᩮᩣ ᩁᩣᨩᩣ ᨾᩣᨣᨵᩮᩤ ᩈᩮᨶᩥᨿᩮᩣ ᨻᩥᨾ᩠ᨻᩥᩈᩣᩁᩮᩣ ᨲᩔᩣ ᩁᨲ᩠ᨲᩥᨿᩣ ᩋᨧ᩠ᨧᨿᩮᨶ ᨸᨱᩦᨲᩴ ᨡᩣᨴᨶᩦᨿᩴ ᨽᩮᩣᨩᨶᩦᨿᩴ ᨸᨭᩥᨿᩣᨴᩤᨸᩮᨲ᩠ᩅᩣ ᨽᨣᩅᨲᩮᩣ ᨠᩣᩃᩴ ᩋᩣᩁᩮᩣᨧᩣᨸᩮᩈᩥ—  “ᨠᩣᩃᩮᩣ, ᨽᨶ᩠ᨲᩮ, ᨶᩥᨭ᩠ᨮᩥᨲᩴ ᨽᨲ᩠ᨲᨶ᩺”ᨲᩥ.
</Paragraph>

</Division>
<Division number="58" book="vi-maha">

<Paragraph number="210" book="vi-maha">
ᩋᨳ ᨡᩮᩣ ᨽᨣᩅᩤ ᨸᩩᨻ᩠ᨻᨱ᩠ᩉᩈᨾᨿᩴ ᨶᩥᩅᩤᩈᩮᨲ᩠ᩅᩣ ᨸᨲ᩠ᨲᨧᩦᩅᩁᨾᩣᨴᩤᨿ ᩁᩣᨩᨣᩉᩴ ᨸᩣᩅᩥᩈᩥ ᨾᩉᨲᩣ ᨽᩥᨠ᩠ᨡᩩᩈᩴᨥᩮᨶ ᩈᨴ᩠ᨵᩥᩴ ᨽᩥᨠ᩠ᨡᩩᩈᩉᩔᩮᨶ ᩈᨻ᩠ᨻᩮᩉᩮᩅ ᨸᩩᩁᩣᨱᨩᨭᩥᩃᩮᩉᩥ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩈᨠ᩠ᨠᩮᩣ ᨴᩮᩅᩤᨶᨾᩥᨶ᩠ᨴᩮᩣ ᨾᩣᨱᩅᨠᩅᨱ᩠ᨱᩴ ᩋᨽᩥᨶᩥᨾ᩠ᨾᩥᨶᩥᨲ᩠ᩅᩣ ᨻᩩᨴ᩠ᨵᨸ᩠ᨸᨾᩩᨡᩔ ᨽᩥᨠ᩠ᨡᩩᩈᩴᨥᩔ ᨸᩩᩁᨲᩮᩣ ᨸᩩᩁᨲᩮᩣ ᨣᨧ᩠ᨨᨲᩥ ᩍᨾᩣ ᨣᩤᨳᩣᨿᩮᩣ ᨣᩤᨿᨾᩣᨶᩮᩣ—
</Paragraph>

<Paragraph number="211" type="verses" book="vi-maha">
_“ᨴᨶ᩠ᨲᩮᩣ ᨴᨶ᩠ᨲᩮᩉᩥ ᩈᩉ ᨸᩩᩁᩣᨱᨩᨭᩥᩃᩮᩉᩥ,_  
_ᩅᩥᨸ᩠ᨸᨾᩩᨲ᩠ᨲᩮᩣ ᩅᩥᨸ᩠ᨸᨾᩩᨲ᩠ᨲᩮᩉᩥ;_  
_ᩈᩥᩘᨣᩦᨶᩥᨠ᩠ᨡᩈᩅᨱ᩠ᨱᩮᩣ,_  
_ᩁᩣᨩᨣᩉᩴ ᨸᩣᩅᩥᩈᩥ ᨽᨣᩅᩤ._  

</Paragraph>

<Paragraph number="212" type="verses" book="vi-maha">
_ᨾᩩᨲ᩠ᨲᩮᩣ ᨾᩩᨲ᩠ᨲᩮᩉᩥ ᩈᩉ ᨸᩩᩁᩣᨱᨩᨭᩥᩃᩮᩉᩥ,_  
_ᩅᩥᨸ᩠ᨸᨾᩩᨲ᩠ᨲᩮᩣ ᩅᩥᨸ᩠ᨸᨾᩩᨲ᩠ᨲᩮᩉᩥ;_  
_ᩈᩥᩘᨣᩦᨶᩥᨠ᩠ᨡᩈᩅᨱ᩠ᨱᩮᩣ,_  
_ᩁᩣᨩᨣᩉᩴ ᨸᩣᩅᩥᩈᩥ ᨽᨣᩅᩤ._  

</Paragraph>

<Paragraph number="213" type="verses" book="vi-maha">
_ᨲᩥᨱ᩠ᨱᩮᩣ ᨲᩥᨱ᩠ᨱᩮᩉᩥ ᩈᩉ ᨸᩩᩁᩣᨱᨩᨭᩥᩃᩮᩉᩥ,_  
_ᩅᩥᨸ᩠ᨸᨾᩩᨲ᩠ᨲᩮᩣ ᩅᩥᨸ᩠ᨸᨾᩩᨲ᩠ᨲᩮᩉᩥ;_  
_ᩈᩥᩘᨣᩦᨶᩥᨠ᩠ᨡᩈᩅᨱ᩠ᨱᩮᩣ,_  
_ᩁᩣᨩᨣᩉᩴ ᨸᩣᩅᩥᩈᩥ ᨽᨣᩅᩤ._  

</Paragraph>

<Paragraph number="214" type="verses" book="vi-maha">
_ᩈᨶ᩠ᨲᩮᩣ ᩈᨶ᩠ᨲᩮᩉᩥ ᩈᩉ ᨸᩩᩁᩣᨱᨩᨭᩥᩃᩮᩉᩥ,_  
_ᩅᩥᨸ᩠ᨸᨾᩩᨲ᩠ᨲᩮᩣ ᩅᩥᨸ᩠ᨸᨾᩩᨲ᩠ᨲᩮᩉᩥ;_  
_ᩈᩥᩘᨣᩦᨶᩥᨠ᩠ᨡᩈᩅᨱ᩠ᨱᩮᩣ,_  
_ᩁᩣᨩᨣᩉᩴ ᨸᩣᩅᩥᩈᩥ ᨽᨣᩅᩤ._  

</Paragraph>

<Paragraph number="215" type="verses" book="vi-maha">
_ᨴᩈᩅᩤᩈᩮᩣ ᨴᩈᨻᩃᩮᩣ,_  
_ᨴᩈᨵᨾ᩠ᨾᩅᩥᨴᩪ ᨴᩈᨽᩥ ᨧᩩᨸᩮᨲᩮᩣ;_  
_ᩈᩮᩣ ᨴᩈᩈᨲᨸᩁᩥᩅᩤᩁᩮᩣ,_  
_ᩁᩣᨩᨣᩉᩴ ᨸᩣᩅᩥᩈᩥ ᨽᨣᩅᩤ”ᨲᩥ._  

</Paragraph>

<Paragraph number="216" book="vi-maha">
ᨾᨶᩩᩔᩣ ᩈᨠ᩠ᨠᩴ ᨴᩮᩅᩤᨶᨾᩥᨶ᩠ᨴᩴ ᨸᩔᩥᨲ᩠ᩅᩣ ᩑᩅᨾᩣᩉᩴᩈᩩ—  “ᩋᨽᩥᩁᩪᨸᩮᩣ ᩅᨲᩣᨿᩴ ᨾᩣᨱᩅᨠᩮᩣ, ᨴᩔᨶᩦᨿᩮᩣ ᩅᨲᩣᨿᩴ ᨾᩣᨱᩅᨠᩮᩣ, ᨸᩣᩈᩣᨴᩥᨠᩮᩣ ᩅᨲᩣᨿᩴ ᨾᩣᨱᩅᨠᩮᩣ. ᨠᩔ ᨶᩩ ᨡᩮᩣ ᩋᨿᩴ ᨾᩣᨱᩅᨠᩮᩣ”ᨲᩥ? ᩑᩅᩴ ᩅᩩᨲ᩠ᨲᩮ, ᩈᨠ᩠ᨠᩮᩣ ᨴᩮᩅᩤᨶᨾᩥᨶ᩠ᨴᩮᩣ ᨲᩮ ᨾᨶᩩᩔᩮ ᨣᩤᨳᩣᨿ ᩋᨩ᩠ᨫᨽᩣᩈᩥ—
</Paragraph>

<Paragraph number="217" type="verses" book="vi-maha">
_“ᨿᩮᩣ ᨵᩦᩁᩮᩣ ᩈᨻ᩠ᨻᨵᩥ ᨴᨶ᩠ᨲᩮᩣ,_  
_ᩈᩩᨴ᩠ᨵᩮᩤ ᩋᨸ᩠ᨸᨭᩥᨸᩩᨣ᩠ᨣᩃᩮᩣ;_  
_ᩋᩁᩉᩴ ᩈᩩᨣᨲᩮᩣ ᩃᩮᩣᨠᩮ,_  
_ᨲᩔᩣᩉᩴ ᨸᩁᩥᨧᩣᩁᨠᩮᩣ”ᨲᩥ._  

</Paragraph>

</Division>
<Division number="59" book="vi-maha">

<Paragraph number="218" book="vi-maha">
ᩋᨳ ᨡᩮᩣ ᨽᨣᩅᩤ ᨿᩮᨶ ᩁᨬ᩠ᨬᩮᩣ ᨾᩣᨣᨵᩔ ᩈᩮᨶᩥᨿᩔ ᨻᩥᨾ᩠ᨻᩥᩈᩣᩁᩔ ᨶᩥᩅᩮᩈᨶᩴ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᨸᨬ᩠ᨬᨲ᩠ᨲᩮ ᩋᩣᩈᨶᩮ ᨶᩥᩈᩦᨴᩥ ᩈᨴ᩠ᨵᩥᩴ ᨽᩥᨠ᩠ᨡᩩᩈᩴᨥᩮᨶ. ᩋᨳ ᨡᩮᩣ ᩁᩣᨩᩣ ᨾᩣᨣᨵᩮᩤ ᩈᩮᨶᩥᨿᩮᩣ ᨻᩥᨾ᩠ᨻᩥᩈᩣᩁᩮᩣ ᨻᩩᨴ᩠ᨵᨸ᩠ᨸᨾᩩᨡᩴ ᨽᩥᨠ᩠ᨡᩩᩈᩴᨥᩴ ᨸᨱᩦᨲᩮᨶ ᨡᩣᨴᨶᩦᨿᩮᨶ ᨽᩮᩣᨩᨶᩦᨿᩮᨶ ᩈᩉᨲ᩠ᨳᩣ ᩈᨶ᩠ᨲᨸ᩠ᨸᩮᨲ᩠ᩅᩣ ᩈᨾ᩠ᨸᩅᩤᩁᩮᨲ᩠ᩅᩣ ᨽᨣᩅᨶ᩠ᨲᩴ ᨽᩩᨲ᩠ᨲᩣᩅᩥᩴ ᩒᨶᩦᨲᨸᨲ᩠ᨲᨸᩣᨱᩥᩴ ᩑᨠᨾᨶ᩠ᨲᩴ ᨶᩥᩈᩦᨴᩥ. ᩑᨠᨾᨶ᩠ᨲᩴ ᨶᩥᩈᩥᨶ᩠ᨶᩔ ᨡᩮᩣ ᩁᨬ᩠ᨬᩮᩣ ᨾᩣᨣᨵᩔ ᩈᩮᨶᩥᨿᩔ ᨻᩥᨾ᩠ᨻᩥᩈᩣᩁᩔ ᩑᨲᨴᩉᩮᩣᩈᩥ—  “ᨠᨲ᩠ᨳ ᨶᩩ ᨡᩮᩣ ᨽᨣᩅᩤ ᩅᩥᩉᩁᩮᨿ᩠ᨿ? ᨿᩴ ᩋᩔ ᨣᩤᨾᨲᩮᩣ ᨶᩮᩅ ᩋᨲᩥᨴᩪᩁᩮ ᨶ ᩋᨧ᩠ᨧᩣᩈᨶ᩠ᨶᩮ, ᨣᨾᨶᩣᨣᨾᨶᩈᨾ᩠ᨸᨶ᩠ᨶᩴ, ᩋᨲ᩠ᨳᩥᨠᩣᨶᩴ ᩋᨲ᩠ᨳᩥᨠᩣᨶᩴ ᨾᨶᩩᩔᩣᨶᩴ ᩋᨽᩥᨠ᩠ᨠᨾᨶᩦᨿᩴ, ᨴᩥᩅᩤ ᩋᨸ᩠ᨸᩣᨠᩥᨱ᩠ᨱᩴ, ᩁᨲ᩠ᨲᩥᩴ ᩋᨸ᩠ᨸᩈᨴ᩠ᨴᩴ ᩋᨸ᩠ᨸᨶᩥᨣ᩠ᨥᩮᩣᩈᩴ ᩅᩥᨩᨶᩅᩤᨲᩴ, ᨾᨶᩩᩔᩁᩣᩉᩔᩮᨿ᩠ᨿᨠᩴ, ᨸᨭᩥᩈᩃᩖᩣᨶᩈᩣᩁᩩᨸ᩠ᨸᨶ᩺”ᨲᩥ. ᩋᨳ ᨡᩮᩣ ᩁᨬ᩠ᨬᩮᩣ ᨾᩣᨣᨵᩔ ᩈᩮᨶᩥᨿᩔ ᨻᩥᨾ᩠ᨻᩥᩈᩣᩁᩔ ᩑᨲᨴᩉᩮᩣᩈᩥ—  “ᩍᨴᩴ ᨡᩮᩣ ᩋᨾ᩠ᩉᩣᨠᩴ ᩅᩮᩊᩩᩅᨶᩴ ᩏᨿ᩠ᨿᩣᨶᩴ ᨣᩤᨾᨲᩮᩣ ᨶᩮᩅ ᩋᨲᩥᨴᩪᩁᩮ ᨶ ᩋᨧ᩠ᨧᩣᩈᨶ᩠ᨶᩮ ᨣᨾᨶᩣᨣᨾᨶᩈᨾ᩠ᨸᨶ᩠ᨶᩴ ᩋᨲ᩠ᨳᩥᨠᩣᨶᩴ ᩋᨲ᩠ᨳᩥᨠᩣᨶᩴ ᨾᨶᩩᩔᩣᨶᩴ ᩋᨽᩥᨠ᩠ᨠᨾᨶᩦᨿᩴ ᨴᩥᩅᩤ ᩋᨸ᩠ᨸᩣᨠᩥᨱ᩠ᨱᩴ ᩁᨲ᩠ᨲᩥᩴ ᩋᨸ᩠ᨸᩈᨴ᩠ᨴᩴ ᩋᨸ᩠ᨸᨶᩥᨣ᩠ᨥᩮᩣᩈᩴ ᩅᩥᨩᨶᩅᩤᨲᩴ ᨾᨶᩩᩔᩁᩣᩉᩔᩮᨿ᩠ᨿᨠᩴ ᨸᨭᩥᩈᩃᩖᩣᨶᩈᩣᩁᩩᨸ᩠ᨸᩴ. ᨿᨶ᩠ᨶᩪᨶᩣᩉᩴ ᩅᩮᩊᩩᩅᨶᩴ ᩏᨿ᩠ᨿᩣᨶᩴ ᨻᩩᨴ᩠ᨵᨸ᩠ᨸᨾᩩᨡᩔ ᨽᩥᨠ᩠ᨡᩩᩈᩴᨥᩔ ᨴᨴᩮᨿ᩠ᨿᨶ᩺”ᨲᩥ. ᩋᨳ ᨡᩮᩣ ᩁᩣᨩᩣ ᨾᩣᨣᨵᩮᩤ ᩈᩮᨶᩥᨿᩮᩣ ᨻᩥᨾ᩠ᨻᩥᩈᩣᩁᩮᩣ ᩈᩮᩣᩅᨱ᩠ᨱᨾᨿᩴ ᨽᩥᩘᨠᩣᩁᩴ ᨣᩉᩮᨲ᩠ᩅᩣ ᨽᨣᩅᨲᩮᩣ ᩒᨱᩮᩣᨩᩮᩈᩥ—  “ᩑᨲᩣᩉᩴ, ᨽᨶ᩠ᨲᩮ, ᩅᩮᩊᩩᩅᨶᩴ ᩏᨿ᩠ᨿᩣᨶᩴ ᨻᩩᨴ᩠ᨵᨸ᩠ᨸᨾᩩᨡᩔ ᨽᩥᨠ᩠ᨡᩩᩈᩴᨥᩔ ᨴᨾ᩠ᨾᩦ”ᨲᩥ. ᨸᨭᩥᨣ᩠ᨣᩉᩮᩈᩥ ᨽᨣᩅᩤ ᩋᩣᩁᩣᨾᩴ. ᩋᨳ ᨡᩮᩣ ᨽᨣᩅᩤ ᩁᩣᨩᩣᨶᩴ ᨾᩣᨣᨵᩴ ᩈᩮᨶᩥᨿᩴ ᨻᩥᨾ᩠ᨻᩥᩈᩣᩁᩴ ᨵᨾ᩠ᨾᩥᨿᩣ ᨠᨳᩣᨿ ᩈᨶ᩠ᨴᩔᩮᨲ᩠ᩅᩣ ᩈᨾᩣᨴᨸᩮᨲ᩠ᩅᩣ ᩈᨾᩩᨲ᩠ᨲᩮᨩᩮᨲ᩠ᩅᩣ ᩈᨾ᩠ᨸᩉᩴᩈᩮᨲ᩠ᩅᩣ ᩏᨭ᩠ᨮᩣᨿᩣᩈᨶᩣ ᨸᨠ᩠ᨠᩣᨾᩥ. ᩋᨳ ᨡᩮᩣ ᨽᨣᩅᩤ ᩑᨲᩈ᩠ᨾᩥᩴ ᨶᩥᨴᩤᨶᩮ ᩑᨲᩈ᩠ᨾᩥᩴ ᨸᨠᩁᨱᩮ ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩋᩣᩁᩣᨾᨶ᩺”ᨲᩥ.

</Paragraph>
</Division>

<Paragraph number="219" type="center" book="vi-maha">
ᨻᩥᨾ᩠ᨻᩥᩈᩣᩁᩈᨾᩣᨣᨾᨠᨳᩣ ᨶᩥᨭ᩠ᨮᩥᨲᩣ.
</Paragraph>