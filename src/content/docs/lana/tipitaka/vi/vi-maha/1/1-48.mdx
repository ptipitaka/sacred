---
title: "1.48 ᨳᩮᨿ᩠ᨿᩈᩴᩅᩤᩈᨠᩅᨲ᩠ᨳᩩ"
tableOfContents: false
sidebar:
  order: 43
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="110" book="vi-maha">

<Paragraph number="483" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨸᩩᩁᩣᨱᨠᩩᩃᨸᩩᨲ᩠ᨲᩮᩣ ᨡᩦᨱᨠᩮᩣᩃᨬ᩠ᨬᩮᩣ ᩈᩩᨡᩩᨾᩣᩃᩮᩣ ᩉᩮᩣᨲᩥ. ᩋᨳ ᨡᩮᩣ ᨲᩔ ᨸᩩᩁᩣᨱᨠᩩᩃᨸᩩᨲ᩠ᨲᩔ ᨡᩦᨱᨠᩮᩣᩃᨬ᩠ᨬᩔ ᩑᨲᨴᩉᩮᩣᩈᩥ—  “ᩋᩉᩴ ᨡᩮᩣ ᩈᩩᨡᩩᨾᩣᩃᩮᩣ, ᨶ ᨸᨭᩥᨻᩃᩮᩣ ᩋᨶᨵᩥᨣᨲᩴ ᩅᩤ ᨽᩮᩣᨣᩴ ᩋᨵᩥᨣᨶ᩠ᨲᩩᩴ, ᩋᨵᩥᨣᨲᩴ ᩅᩤ ᨽᩮᩣᨣᩴ ᨹᩣᨲᩥᩴ ᨠᩣᨲᩩᩴ. ᨠᩮᨶ ᨶᩩ ᨡᩮᩣ ᩋᩉᩴ ᩏᨸᩣᨿᩮᨶ ᩈᩩᨡᨬ᩠ᨧ ᨩᩦᩅᩮᨿ᩠ᨿᩴ, ᨶ ᨧ ᨠᩥᩃᨾᩮᨿ᩠ᨿᨶ᩺”ᨲᩥ? ᩋᨳ ᨡᩮᩣ ᨲᩔ ᨸᩩᩁᩣᨱᨠᩩᩃᨸᩩᨲ᩠ᨲᩔ ᨡᩦᨱᨠᩮᩣᩃᨬ᩠ᨬᩔ ᩑᨲᨴᩉᩮᩣᩈᩥ—  “ᩍᨾᩮ ᨡᩮᩣ ᩈᨾᨱᩣ ᩈᨠ᩠ᨿᨸᩩᨲ᩠ᨲᩥᨿᩣ ᩈᩩᨡᩈᩦᩃᩣ ᩈᩩᨡᩈᨾᩣᨧᩣᩁᩣ, ᩈᩩᨽᩮᩣᨩᨶᩣᨶᩥ ᨽᩩᨬ᩠ᨩᩥᨲ᩠ᩅᩣ ᨶᩥᩅᩤᨲᩮᩈᩩ ᩈᨿᨶᩮᩈᩩ ᩈᨿᨶ᩠ᨲᩥ. ᨿᨶ᩠ᨶᩪᨶᩣᩉᩴ ᩈᩣᨾᩴ ᨸᨲ᩠ᨲᨧᩦᩅᩁᩴ ᨸᨭᩥᨿᩣᨴᩮᨲ᩠ᩅᩣ ᨠᩮᩈᨾᩔᩩᩴ ᩒᩉᩣᩁᩮᨲ᩠ᩅᩣ ᨠᩣᩈᩣᨿᩣᨶᩥ ᩅᨲ᩠ᨳᩣᨶᩥ ᩋᨧ᩠ᨨᩣᨴᩮᨲ᩠ᩅᩣ ᩋᩣᩁᩣᨾᩴ ᨣᨶ᩠ᨲ᩠ᩅᩣ ᨽᩥᨠ᩠ᨡᩪᩉᩥ ᩈᨴ᩠ᨵᩥᩴ ᩈᩴᩅᩈᩮᨿ᩠ᨿᨶ᩺”ᨲᩥ. ᩋᨳ ᨡᩮᩣ ᩈᩮᩣ ᨸᩩᩁᩣᨱᨠᩩᩃᨸᩩᨲ᩠ᨲᩮᩣ ᨡᩦᨱᨠᩮᩣᩃᨬ᩠ᨬᩮᩣ ᩈᩣᨾᩴ ᨸᨲ᩠ᨲᨧᩦᩅᩁᩴ ᨸᨭᩥᨿᩣᨴᩮᨲ᩠ᩅᩣ ᨠᩮᩈᨾᩔᩩᩴ ᩒᩉᩣᩁᩮᨲ᩠ᩅᩣ ᨠᩣᩈᩣᨿᩣᨶᩥ ᩅᨲ᩠ᨳᩣᨶᩥ ᩋᨧ᩠ᨨᩣᨴᩮᨲ᩠ᩅᩣ ᩋᩣᩁᩣᨾᩴ ᨣᨶ᩠ᨲ᩠ᩅᩣ ᨽᩥᨠ᩠ᨡᩪ ᩋᨽᩥᩅᩤᨴᩮᨲᩥ. ᨽᩥᨠ᩠ᨡᩪ ᩑᩅᨾᩣᩉᩴᩈᩩ—  “ᨠᨲᩥᩅᩔᩮᩣᩈᩥ ᨲ᩠ᩅᩴ, ᩋᩣᩅᩩᩈᩮᩣ”ᨲᩥ? “ᨠᩥᩴ ᩑᨲᩴ, ᩋᩣᩅᩩᩈᩮᩣ, ᨠᨲᩥᩅᩔᩮᩣ ᨶᩣᨾᩣ”ᨲᩥ? “ᨠᩮᩣ ᨸᨶ ᨲᩮ, ᩋᩣᩅᩩᩈᩮᩣ, ᩏᨸᨩ᩠ᨫᩣᨿᩮᩣ”ᨲᩥ? “ᨠᩥᩴ ᩑᨲᩴ, ᩋᩣᩅᩩᩈᩮᩣ, ᩏᨸᨩ᩠ᨫᩣᨿᩮᩣ ᨶᩣᨾᩣ”ᨲᩥ? ᨽᩥᨠ᩠ᨡᩪ ᩋᩣᨿᩈ᩠ᨾᨶ᩠ᨲᩴ ᩏᨸᩣᩃᩥᩴ ᩑᨲᨴᩅᩮᩤᨧᩩᩴ—  “ᩍᩘᨥᩣᩅᩩᩈᩮᩣ ᩏᨸᩣᩃᩥ, ᩍᨾᩴ ᨸᨻ᩠ᨻᨩᩥᨲᩴ ᩋᨶᩩᨿᩩᨬ᩠ᨩᩣᩉᩦ”ᨲᩥ. ᩋᨳ ᨡᩮᩣ ᩈᩮᩣ ᨸᩩᩁᩣᨱᨠᩩᩃᨸᩩᨲ᩠ᨲᩮᩣ ᨡᩦᨱᨠᩮᩣᩃᨬ᩠ᨬᩮᩣ ᩋᩣᨿᩈ᩠ᨾᨲᩣ ᩏᨸᩣᩃᩥᨶᩣ ᩋᨶᩩᨿᩩᨬ᩠ᨩᩦᨿᨾᩣᨶᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩥ. ᩋᩣᨿᩈ᩠ᨾᩣ ᩏᨸᩣᩃᩥ ᨽᩥᨠ᩠ᨡᩪᨶᩴ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩥ. ᨽᩥᨠ᩠ᨡᩪ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨳᩮᨿ᩠ᨿᩈᩴᩅᩤᩈᨠᩮᩣ, ᨽᩥᨠ᩠ᨡᩅᩮ, ᩋᨶᩩᨸᩈᨾ᩠ᨸᨶ᩠ᨶᩮᩣ ᨶ ᩏᨸᩈᨾ᩠ᨸᩣᨴᩮᨲᨻ᩠ᨻᩮᩣ, ᩏᨸᩈᨾ᩠ᨸᨶ᩠ᨶᩮᩣ ᨶᩣᩈᩮᨲᨻ᩠ᨻᩮᩣᨲᩥ. ᨲᩥᨲ᩠ᨳᩥᨿᨸᨠ᩠ᨠᨶ᩠ᨲᨠᩮᩣ, ᨽᩥᨠ᩠ᨡᩅᩮ, ᩋᨶᩩᨸᩈᨾ᩠ᨸᨶ᩠ᨶᩮᩣ ᨶ ᩏᨸᩈᨾ᩠ᨸᩣᨴᩮᨲᨻ᩠ᨻᩮᩣ, ᩏᨸᩈᨾ᩠ᨸᨶ᩠ᨶᩮᩣ ᨶᩣᩈᩮᨲᨻ᩠ᨻᩮᩣ”ᨲᩥ. (2–3)
</Paragraph>
</Division>