---
title: "1.16 ᩈᨴ᩠ᨵᩥᩅᩥᩉᩣᩁᩥᨠᩅᨲ᩠ᨲᨠᨳᩣ"
tableOfContents: false
sidebar:
  order: 8
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="67" book="vi-maha">

<Paragraph number="271" book="vi-maha">
“ᩏᨸᨩ᩠ᨫᩣᨿᩮᨶ, ᨽᩥᨠ᩠ᨡᩅᩮ, ᩈᨴ᩠ᨵᩥᩅᩥᩉᩣᩁᩥᨠᨾ᩠ᩉᩥ ᩈᨾ᩠ᨾᩣ ᩅᨲ᩠ᨲᩥᨲᨻ᩠ᨻᩴ. ᨲᨲᩕᩣᨿᩴ ᩈᨾ᩠ᨾᩣᩅᨲ᩠ᨲᨶᩣ—
</Paragraph>

<Paragraph number="272" book="vi-maha">
ᩏᨸᨩ᩠ᨫᩣᨿᩮᨶ, ᨽᩥᨠ᩠ᨡᩅᩮ, ᩈᨴ᩠ᨵᩥᩅᩥᩉᩣᩁᩥᨠᩮᩣ ᩈᩘᨣᩉᩮᨲᨻ᩠ᨻᩮᩣ ᩋᨶᩩᨣ᩠ᨣᩉᩮᨲᨻ᩠ᨻᩮᩣ ᩏᨴ᩠ᨴᩮᩈᩮᨶ ᨸᩁᩥᨸᩩᨧ᩠ᨨᩣᨿ ᩒᩅᩤᨴᩮᨶ ᩋᨶᩩᩈᩣᩈᨶᩥᨿᩣ. ᩈᨧᩮ ᩏᨸᨩ᩠ᨫᩣᨿᩔ ᨸᨲ᩠ᨲᩮᩣ ᩉᩮᩣᨲᩥ, ᩈᨴ᩠ᨵᩥᩅᩥᩉᩣᩁᩥᨠᩔ ᨸᨲ᩠ᨲᩮᩣ ᨶ ᩉᩮᩣᨲᩥ, ᩏᨸᨩ᩠ᨫᩣᨿᩮᨶ ᩈᨴ᩠ᨵᩥᩅᩥᩉᩣᩁᩥᨠᩔ ᨸᨲ᩠ᨲᩮᩣ ᨴᩤᨲᨻ᩠ᨻᩮᩣ, ᩏᩔᩩᨠ᩠ᨠᩴ ᩅᩤ ᨠᩣᨲᨻ᩠ᨻᩴ—  ᨠᩥᨶ᩠ᨲᩥ ᨶᩩ ᨡᩮᩣ ᩈᨴ᩠ᨵᩥᩅᩥᩉᩣᩁᩥᨠᩔ ᨸᨲ᩠ᨲᩮᩣ ᩏᨸ᩠ᨸᨩ᩠ᨩᩥᨿᩮᨳᩣᨲᩥ. ᩈᨧᩮ ᩏᨸᨩ᩠ᨫᩣᨿᩔ ᨧᩦᩅᩁᩴ ᩉᩮᩣᨲᩥ, ᩈᨴ᩠ᨵᩥᩅᩥᩉᩣᩁᩥᨠᩔ ᨧᩦᩅᩁᩴ ᨶ ᩉᩮᩣᨲᩥ, ᩏᨸᨩ᩠ᨫᩣᨿᩮᨶ ᩈᨴ᩠ᨵᩥᩅᩥᩉᩣᩁᩥᨠᩔ ᨧᩦᩅᩁᩴ ᨴᩤᨲᨻ᩠ᨻᩴ, ᩏᩔᩩᨠ᩠ᨠᩴ ᩅᩤ ᨠᩣᨲᨻ᩠ᨻᩴ—  ᨠᩥᨶ᩠ᨲᩥ ᨶᩩ ᨡᩮᩣ ᩈᨴ᩠ᨵᩥᩅᩥᩉᩣᩁᩥᨠᩔ ᨧᩦᩅᩁᩴ ᩏᨸ᩠ᨸᨩ᩠ᨩᩥᨿᩮᨳᩣᨲᩥ. ᩈᨧᩮ ᩏᨸᨩ᩠ᨫᩣᨿᩔ ᨸᩁᩥᨠ᩠ᨡᩣᩁᩮᩣ ᩉᩮᩣᨲᩥ, ᩈᨴ᩠ᨵᩥᩅᩥᩉᩣᩁᩥᨠᩔ ᨸᩁᩥᨠ᩠ᨡᩣᩁᩮᩣ ᨶ ᩉᩮᩣᨲᩥ, ᩏᨸᨩ᩠ᨫᩣᨿᩮᨶ ᩈᨴ᩠ᨵᩥᩅᩥᩉᩣᩁᩥᨠᩔ ᨸᩁᩥᨠ᩠ᨡᩣᩁᩮᩣ ᨴᩤᨲᨻ᩠ᨻᩮᩣ, ᩏᩔᩩᨠ᩠ᨠᩴ ᩅᩤ ᨠᩣᨲᨻ᩠ᨻᩴ—  ᨠᩥᨶ᩠ᨲᩥ ᨶᩩ ᨡᩮᩣ ᩈᨴ᩠ᨵᩥᩅᩥᩉᩣᩁᩥᨠᩔ ᨸᩁᩥᨠ᩠ᨡᩣᩁᩮᩣ ᩏᨸ᩠ᨸᨩ᩠ᨩᩥᨿᩮᨳᩣᨲᩥ.
</Paragraph>

<Paragraph number="273" book="vi-maha">
ᩈᨧᩮ ᩈᨴ᩠ᨵᩥᩅᩥᩉᩣᩁᩥᨠᩮᩣ ᨣᩥᩃᩣᨶᩮᩣ ᩉᩮᩣᨲᩥ, ᨠᩣᩃᩔᩮᩅ ᩏᨭ᩠ᨮᩣᨿ ᨴᨶ᩠ᨲᨠᨭ᩠ᨮᩴ ᨴᩤᨲᨻ᩠ᨻᩴ, ᨾᩩᨡᩮᩣᨴᨠᩴ ᨴᩤᨲᨻ᩠ᨻᩴ, ᩋᩣᩈᨶᩴ ᨸᨬ᩠ᨬᨸᩮᨲᨻ᩠ᨻᩴ. ᩈᨧᩮ ᨿᩣᨣᩩ ᩉᩮᩣᨲᩥ, ᨽᩣᨩᨶᩴ ᨵᩮᩤᩅᩥᨲ᩠ᩅᩣ ᨿᩣᨣᩩ ᩏᨸᨶᩣᨾᩮᨲᨻ᩠ᨻᩣ. ᨿᩣᨣᩩᩴ ᨸᩦᨲᩔ ᩏᨴᨠᩴ ᨴᨲ᩠ᩅᩣ ᨽᩣᨩᨶᩴ ᨸᨭᩥᨣ᩠ᨣᩉᩮᨲ᩠ᩅᩣ ᨶᩦᨧᩴ ᨠᨲ᩠ᩅᩣ ᩈᩣᨵᩩᨠᩴ ᩋᨸ᩠ᨸᨭᩥᨥᩴᩈᨶ᩠ᨲᩮᨶ ᨵᩮᩤᩅᩥᨲ᩠ᩅᩣ ᨸᨭᩥᩈᩣᨾᩮᨲᨻ᩠ᨻᩴ. ᩈᨴ᩠ᨵᩥᩅᩥᩉᩣᩁᩥᨠᨾ᩠ᩉᩥ ᩅᩩᨭ᩠ᨮᩥᨲᩮ ᩋᩣᩈᨶᩴ ᩏᨴ᩠ᨵᩁᩥᨲᨻ᩠ᨻᩴ. ᩈᨧᩮ ᩈᩮᩣ ᨴᩮᩈᩮᩣ ᩏᨠᩖᩣᨸᩮᩣ ᩉᩮᩣᨲᩥ, ᩈᩮᩣ ᨴᩮᩈᩮᩣ ᩈᨾ᩠ᨾᨩ᩠ᨩᩥᨲᨻ᩠ᨻᩮᩣ.
</Paragraph>

<Paragraph number="274" book="vi-maha">
ᩈᨧᩮ ᩈᨴ᩠ᨵᩥᩅᩥᩉᩣᩁᩥᨠᩮᩣ ᨣᩤᨾᩴ ᨸᩅᩥᩈᩥᨲᩩᨠᩣᨾᩮᩣ ᩉᩮᩣᨲᩥ, ᨶᩥᩅᩤᩈᨶᩴ ᨴᩤᨲᨻ᩠ᨻᩴ, ᨸᨭᩥᨶᩥᩅᩤᩈᨶᩴ ᨸᨭᩥᨣ᩠ᨣᩉᩮᨲᨻ᩠ᨻᩴ, ᨠᩣᨿᨻᨶ᩠ᨵᨶᩴ ᨴᩤᨲᨻ᩠ᨻᩴ, ᩈᨣᩩᨱᩴ ᨠᨲ᩠ᩅᩣ ᩈᩘᨥᩣᨭᩥᨿᩮᩣ ᨴᩤᨲᨻ᩠ᨻᩣ, ᨵᩮᩤᩅᩥᨲ᩠ᩅᩣ ᨸᨲ᩠ᨲᩮᩣ ᩈᩮᩣᨴᨠᩮᩣ ᨴᩤᨲᨻ᩠ᨻᩮᩣ. ᩑᨲ᩠ᨲᩣᩅᨲᩣ ᨶᩥᩅᨲ᩠ᨲᩥᩔᨲᩦᨲᩥ ᩋᩣᩈᨶᩴ ᨸᨬ᩠ᨬᨸᩮᨲᨻ᩠ᨻᩴ, ᨸᩣᨴᩮᩤᨴᨠᩴ ᨸᩣᨴᨸᩦᨮᩴ ᨸᩣᨴᨠᨳᩃᩥᨠᩴ ᩏᨸᨶᩥᨠ᩠ᨡᩥᨸᩥᨲᨻ᩠ᨻᩴ, ᨸᨧ᩠ᨧᩩᨣ᩠ᨣᨶ᩠ᨲ᩠ᩅᩣ ᨸᨲ᩠ᨲᨧᩦᩅᩁᩴ ᨸᨭᩥᨣ᩠ᨣᩉᩮᨲᨻ᩠ᨻᩴ, ᨸᨭᩥᨶᩥᩅᩤᩈᨶᩴ ᨴᩤᨲᨻ᩠ᨻᩴ, ᨶᩥᩅᩤᩈᨶᩴ ᨸᨭᩥᨣ᩠ᨣᩉᩮᨲᨻ᩠ᨻᩴ. ᩈᨧᩮ ᨧᩦᩅᩁᩴ ᩈᩥᨶ᩠ᨶᩴ ᩉᩮᩣᨲᩥ, ᨾᩩᩉᩩᨲ᩠ᨲᩴ ᩏᨱ᩠ᩉᩮ ᩒᨲᩣᨸᩮᨲᨻ᩠ᨻᩴ, ᨶ ᨧ ᩏᨱ᩠ᩉᩮ ᨧᩦᩅᩁᩴ ᨶᩥᨴᩉᩥᨲᨻ᩠ᨻᩴ; ᨧᩦᩅᩁᩴ ᩈᩘᨥᩁᩥᨲᨻ᩠ᨻᩴ, ᨧᩦᩅᩁᩴ ᩈᩘᨥᩁᨶ᩠ᨲᩮᨶ ᨧᨲᩩᩁᩘᨣᩩᩃᩴ ᨠᨱ᩠ᨱᩴ ᩏᩔᩣᩁᩮᨲ᩠ᩅᩣ ᨧᩦᩅᩁᩴ ᩈᩘᨥᩁᩥᨲᨻ᩠ᨻᩴ—  ᨾᩣ ᨾᨩ᩠ᨫᩮ ᨽᩘᨣᩮᩤ ᩋᩉᩮᩣᩈᩦᨲᩥ. ᩒᨽᩮᩣᨣᩮ ᨠᩣᨿᨻᨶ᩠ᨵᨶᩴ ᨠᩣᨲᨻ᩠ᨻᩴ.
</Paragraph>

<Paragraph number="275" book="vi-maha">
ᩈᨧᩮ ᨸᩥᨱ᩠ᨯᨸᩣᨲᩮᩣ ᩉᩮᩣᨲᩥ, ᩈᨴ᩠ᨵᩥᩅᩥᩉᩣᩁᩥᨠᩮᩣ ᨧ ᨽᩩᨬ᩠ᨩᩥᨲᩩᨠᩣᨾᩮᩣ ᩉᩮᩣᨲᩥ, ᩏᨴᨠᩴ ᨴᨲ᩠ᩅᩣ ᨸᩥᨱ᩠ᨯᨸᩣᨲᩮᩣ ᩏᨸᨶᩣᨾᩮᨲᨻ᩠ᨻᩮᩣ. ᩈᨴ᩠ᨵᩥᩅᩥᩉᩣᩁᩥᨠᩮᩣ ᨸᩣᨶᩦᨿᩮᨶ ᨸᩩᨧ᩠ᨨᩥᨲᨻ᩠ᨻᩮᩣ. ᨽᩩᨲ᩠ᨲᩣᩅᩥᩔ ᩏᨴᨠᩴ ᨴᨲ᩠ᩅᩣ ᨸᨲ᩠ᨲᩴ ᨸᨭᩥᨣ᩠ᨣᩉᩮᨲ᩠ᩅᩣ ᨶᩦᨧᩴ ᨠᨲ᩠ᩅᩣ ᩈᩣᨵᩩᨠᩴ ᩋᨸ᩠ᨸᨭᩥᨥᩴᩈᨶ᩠ᨲᩮᨶ ᨵᩮᩤᩅᩥᨲ᩠ᩅᩣ ᩅᩮᩤᨴᨠᩴ ᨠᨲ᩠ᩅᩣ ᨾᩩᩉᩩᨲ᩠ᨲᩴ ᩏᨱ᩠ᩉᩮ ᩒᨲᩣᨸᩮᨲᨻ᩠ᨻᩮᩣ, ᨶ ᨧ ᩏᨱ᩠ᩉᩮ ᨸᨲ᩠ᨲᩮᩣ ᨶᩥᨴᩉᩥᨲᨻ᩠ᨻᩮᩣ. ᨸᨲ᩠ᨲᨧᩦᩅᩁᩴ ᨶᩥᨠ᩠ᨡᩥᨸᩥᨲᨻ᩠ᨻᩴ. ᨸᨲ᩠ᨲᩴ ᨶᩥᨠ᩠ᨡᩥᨸᨶ᩠ᨲᩮᨶ ᩑᨠᩮᨶ ᩉᨲ᩠ᨳᩮᨶ ᨸᨲ᩠ᨲᩴ ᨣᩉᩮᨲ᩠ᩅᩣ ᩑᨠᩮᨶ ᩉᨲ᩠ᨳᩮᨶ ᩉᩮᨭ᩠ᨮᩣᨾᨬ᩠ᨧᩴ ᩅᩤ ᩉᩮᨭ᩠ᨮᩣᨸᩦᨮᩴ ᩅᩤ ᨸᩁᩣᨾᩈᩥᨲ᩠ᩅᩣ ᨸᨲ᩠ᨲᩮᩣ ᨶᩥᨠ᩠ᨡᩥᨸᩥᨲᨻ᩠ᨻᩮᩣ. ᨶ ᨧ ᩋᨶᨶ᩠ᨲᩁᩉᩥᨲᩣᨿ ᨽᩪᨾᩥᨿᩣ ᨸᨲ᩠ᨲᩮᩣ ᨶᩥᨠ᩠ᨡᩥᨸᩥᨲᨻ᩠ᨻᩮᩣ. ᨧᩦᩅᩁᩴ ᨶᩥᨠ᩠ᨡᩥᨸᨶ᩠ᨲᩮᨶ ᩑᨠᩮᨶ ᩉᨲ᩠ᨳᩮᨶ ᨧᩦᩅᩁᩴ ᨣᩉᩮᨲ᩠ᩅᩣ ᩑᨠᩮᨶ ᩉᨲ᩠ᨳᩮᨶ ᨧᩦᩅᩁᩅᩴᩈᩴ ᩅᩤ ᨧᩦᩅᩁᩁᨩ᩠ᨩᩩᩴ ᩅᩤ ᨸᨾᨩ᩠ᨩᩥᨲ᩠ᩅᩣ ᨸᩣᩁᨲᩮᩣ ᩋᨶ᩠ᨲᩴ ᩒᩁᨲᩮᩣ ᨽᩮᩣᨣᩴ ᨠᨲ᩠ᩅᩣ ᨧᩦᩅᩁᩴ ᨶᩥᨠ᩠ᨡᩥᨸᩥᨲᨻ᩠ᨻᩴ. ᩈᨴ᩠ᨵᩥᩅᩥᩉᩣᩁᩥᨠᨾ᩠ᩉᩥ ᩅᩩᨭ᩠ᨮᩥᨲᩮ ᩋᩣᩈᨶᩴ ᩏᨴ᩠ᨵᩁᩥᨲᨻ᩠ᨻᩴ, ᨸᩣᨴᩮᩤᨴᨠᩴ ᨸᩣᨴᨸᩦᨮᩴ ᨸᩣᨴᨠᨳᩃᩥᨠᩴ ᨸᨭᩥᩈᩣᨾᩮᨲᨻ᩠ᨻᩴ. ᩈᨧᩮ ᩈᩮᩣ ᨴᩮᩈᩮᩣ ᩏᨠᩖᩣᨸᩮᩣ ᩉᩮᩣᨲᩥ, ᩈᩮᩣ ᨴᩮᩈᩮᩣ ᩈᨾ᩠ᨾᨩ᩠ᨩᩥᨲᨻ᩠ᨻᩮᩣ.
</Paragraph>

<Paragraph number="276" book="vi-maha">
ᩈᨧᩮ ᩈᨴ᩠ᨵᩥᩅᩥᩉᩣᩁᩥᨠᩮᩣ ᨶᩉᩣᨿᩥᨲᩩᨠᩣᨾᩮᩣ ᩉᩮᩣᨲᩥ, ᨶᩉᩣᨶᩴ ᨸᨭᩥᨿᩣᨴᩮᨲᨻ᩠ᨻᩴ. ᩈᨧᩮ ᩈᩦᨲᩮᨶ ᩋᨲ᩠ᨳᩮᩣ ᩉᩮᩣᨲᩥ, ᩈᩦᨲᩴ ᨸᨭᩥᨿᩣᨴᩮᨲᨻ᩠ᨻᩴ. ᩈᨧᩮ ᩏᨱ᩠ᩉᩮᨶ ᩋᨲ᩠ᨳᩮᩣ ᩉᩮᩣᨲᩥ, ᩏᨱ᩠ᩉᩴ ᨸᨭᩥᨿᩣᨴᩮᨲᨻ᩠ᨻᩴ.
</Paragraph>

<Paragraph number="277" book="vi-maha">
ᩈᨧᩮ ᩈᨴ᩠ᨵᩥᩅᩥᩉᩣᩁᩥᨠᩮᩣ ᨩᨶ᩠ᨲᩣᨥᩁᩴ ᨸᩅᩥᩈᩥᨲᩩᨠᩣᨾᩮᩣ ᩉᩮᩣᨲᩥ, ᨧᩩᨱ᩠ᨱᩴ ᩈᨶ᩠ᨶᩮᨲᨻ᩠ᨻᩴ, ᨾᨲ᩠ᨲᩥᨠᩣ ᨲᩮᨾᩮᨲᨻ᩠ᨻᩣ, ᨩᨶ᩠ᨲᩣᨥᩁᨸᩦᨮᩴ ᩋᩣᨴᩤᨿ ᨣᨶ᩠ᨲ᩠ᩅᩣ ᨩᨶ᩠ᨲᩣᨥᩁᨸᩦᨮᩴ ᨴᨲ᩠ᩅᩣ ᨧᩦᩅᩁᩴ ᨸᨭᩥᨣ᩠ᨣᩉᩮᨲ᩠ᩅᩣ ᩑᨠᨾᨶ᩠ᨲᩴ ᨶᩥᨠ᩠ᨡᩥᨸᩥᨲᨻ᩠ᨻᩴ, ᨧᩩᨱ᩠ᨱᩴ ᨴᩤᨲᨻ᩠ᨻᩴ, ᨾᨲ᩠ᨲᩥᨠᩣ ᨴᩤᨲᨻ᩠ᨻᩣ. ᩈᨧᩮ ᩏᩔᩉᨲᩥ, ᨩᨶ᩠ᨲᩣᨥᩁᩴ ᨸᩅᩥᩈᩥᨲᨻ᩠ᨻᩴ. ᨩᨶ᩠ᨲᩣᨥᩁᩴ ᨸᩅᩥᩈᨶ᩠ᨲᩮᨶ ᨾᨲ᩠ᨲᩥᨠᩣᨿ ᨾᩩᨡᩴ ᨾᨠ᩠ᨡᩮᨲ᩠ᩅᩣ ᨸᩩᩁᨲᩮᩣ ᨧ ᨸᨧ᩠ᨨᨲᩮᩣ ᨧ ᨸᨭᩥᨧ᩠ᨨᩣᨴᩮᨲ᩠ᩅᩣ ᨩᨶ᩠ᨲᩣᨥᩁᩴ ᨸᩅᩥᩈᩥᨲᨻ᩠ᨻᩴ. ᨶ ᨳᩮᩁᩮ ᨽᩥᨠ᩠ᨡᩪ ᩋᨶᩩᨸᨡᨩ᩠ᨩ ᨶᩥᩈᩦᨴᩥᨲᨻ᩠ᨻᩴ. ᨶ ᨶᩅᩤ ᨽᩥᨠ᩠ᨡᩪ ᩋᩣᩈᨶᩮᨶ ᨸᨭᩥᨻᩣᩉᩥᨲᨻ᩠ᨻᩣ. ᨩᨶ᩠ᨲᩣᨥᩁᩮ ᩈᨴ᩠ᨵᩥᩅᩥᩉᩣᩁᩥᨠᩔ ᨸᩁᩥᨠᨾ᩠ᨾᩴ ᨠᩣᨲᨻ᩠ᨻᩴ. ᨩᨶ᩠ᨲᩣᨥᩁᩣ ᨶᩥᨠ᩠ᨡᨾᨶ᩠ᨲᩮᨶ ᨩᨶ᩠ᨲᩣᨥᩁᨸᩦᨮᩴ ᩋᩣᨴᩤᨿ ᨸᩩᩁᨲᩮᩣ ᨧ ᨸᨧ᩠ᨨᨲᩮᩣ ᨧ ᨸᨭᩥᨧ᩠ᨨᩣᨴᩮᨲ᩠ᩅᩣ ᨩᨶ᩠ᨲᩣᨥᩁᩣ ᨶᩥᨠ᩠ᨡᨾᩥᨲᨻ᩠ᨻᩴ.
</Paragraph>

<Paragraph number="278" book="vi-maha">
ᩏᨴᨠᩮᨸᩥ ᩈᨴ᩠ᨵᩥᩅᩥᩉᩣᩁᩥᨠᩔ ᨸᩁᩥᨠᨾ᩠ᨾᩴ ᨠᩣᨲᨻ᩠ᨻᩴ. ᨶᩉᩣᨲᩮᨶ ᨸᨮᨾᨲᩁᩴ ᩏᨲ᩠ᨲᩁᩥᨲ᩠ᩅᩣ ᩋᨲ᩠ᨲᨶᩮᩣ ᨣᨲ᩠ᨲᩴ ᩅᩮᩤᨴᨠᩴ ᨠᨲ᩠ᩅᩣ ᨶᩥᩅᩤᩈᩮᨲ᩠ᩅᩣ ᩈᨴ᩠ᨵᩥᩅᩥᩉᩣᩁᩥᨠᩔ ᨣᨲ᩠ᨲᨲᩮᩣ ᩏᨴᨠᩴ ᨸᨾᨩ᩠ᨩᩥᨲᨻ᩠ᨻᩴ, ᨶᩥᩅᩤᩈᨶᩴ ᨴᩤᨲᨻ᩠ᨻᩴ, ᩈᩘᨥᩣᨭᩥ ᨴᩤᨲᨻ᩠ᨻᩣ. ᨩᨶ᩠ᨲᩣᨥᩁᨸᩦᨮᩴ ᩋᩣᨴᩤᨿ ᨸᨮᨾᨲᩁᩴ ᩋᩣᨣᨶ᩠ᨲ᩠ᩅᩣ ᩋᩣᩈᨶᩴ ᨸᨬ᩠ᨬᨸᩮᨲᨻ᩠ᨻᩴ, ᨸᩣᨴᩮᩤᨴᨠᩴ ᨸᩣᨴᨸᩦᨮᩴ ᨸᩣᨴᨠᨳᩃᩥᨠᩴ ᩏᨸᨶᩥᨠ᩠ᨡᩥᨸᩥᨲᨻ᩠ᨻᩴ. ᩈᨴ᩠ᨵᩥᩅᩥᩉᩣᩁᩥᨠᩮᩣ ᨸᩣᨶᩦᨿᩮᨶ ᨸᩩᨧ᩠ᨨᩥᨲᨻ᩠ᨻᩮᩣ.
</Paragraph>

<Paragraph number="279" book="vi-maha">
ᨿᩈ᩠ᨾᩥᩴ ᩅᩥᩉᩣᩁᩮ ᩈᨴ᩠ᨵᩥᩅᩥᩉᩣᩁᩥᨠᩮᩣ ᩅᩥᩉᩁᨲᩥ, ᩈᨧᩮ ᩈᩮᩣ ᩅᩥᩉᩣᩁᩮᩣ ᩏᨠᩖᩣᨸᩮᩣ ᩉᩮᩣᨲᩥ, ᩈᨧᩮ ᩏᩔᩉᨲᩥ, ᩈᩮᩣᨵᩮᨲᨻ᩠ᨻᩮᩣ. ᩅᩥᩉᩣᩁᩴ ᩈᩮᩣᨵᩮᨶ᩠ᨲᩮᨶ ᨸᨮᨾᩴ ᨸᨲ᩠ᨲᨧᩦᩅᩁᩴ ᨶᩦᩉᩁᩥᨲ᩠ᩅᩣ ᩑᨠᨾᨶ᩠ᨲᩴ ᨶᩥᨠ᩠ᨡᩥᨸᩥᨲᨻ᩠ᨻᩴ; ᨶᩥᩈᩦᨴᨶᨸᨧ᩠ᨧᨲ᩠ᨳᩁᨱᩴ ᨶᩦᩉᩁᩥᨲ᩠ᩅᩣ ᩑᨠᨾᨶ᩠ᨲᩴ ᨶᩥᨠ᩠ᨡᩥᨸᩥᨲᨻ᩠ᨻᩴ; ᨽᩥᩈᩥᨻᩥᨻ᩠ᨻᩮᩣᩉᨶᩴ ᨶᩦᩉᩁᩥᨲ᩠ᩅᩣ ᩑᨠᨾᨶ᩠ᨲᩴ ᨶᩥᨠ᩠ᨡᩥᨸᩥᨲᨻ᩠ᨻᩴ; ᨾᨬ᩠ᨧᩮᩣ ᨶᩦᨧᩴ ᨠᨲ᩠ᩅᩣ ᩈᩣᨵᩩᨠᩴ ᩋᨸ᩠ᨸᨭᩥᨥᩴᩈᨶ᩠ᨲᩮᨶ, ᩋᩈᩘᨥᨭ᩠ᨭᩮᨶ᩠ᨲᩮᨶ ᨠᩅᩤᨭᨸᩥᨭ᩠ᨮᩴ, ᨶᩦᩉᩁᩥᨲ᩠ᩅᩣ ᩑᨠᨾᨶ᩠ᨲᩴ ᨶᩥᨠ᩠ᨡᩥᨸᩥᨲᨻ᩠ᨻᩮᩣ; ᨸᩦᨮᩴ ᨶᩦᨧᩴ ᨠᨲ᩠ᩅᩣ ᩈᩣᨵᩩᨠᩴ ᩋᨸ᩠ᨸᨭᩥᨥᩴᩈᨶ᩠ᨲᩮᨶ ᩋᩈᩘᨥᨭ᩠ᨭᩮᨶ᩠ᨲᩮᨶ ᨠᩅᩤᨭᨸᩥᨭ᩠ᨮᩴ ᨶᩦᩉᩁᩥᨲ᩠ᩅᩣ ᩑᨠᨾᨶ᩠ᨲᩴ ᨶᩥᨠ᩠ᨡᩥᨸᩥᨲᨻ᩠ᨻᩴ; ᨾᨬ᩠ᨧᨸᨭᩥᨸᩣᨴᨠᩣ ᨶᩦᩉᩁᩥᨲ᩠ᩅᩣ ᩑᨠᨾᨶ᩠ᨲᩴ ᨶᩥᨠ᩠ᨡᩥᨸᩥᨲᨻ᩠ᨻᩣ; ᨡᩮᩊᨾᩃᩖᨠᩮᩣ ᨶᩦᩉᩁᩥᨲ᩠ᩅᩣ ᩑᨠᨾᨶ᩠ᨲᩴ ᨶᩥᨠ᩠ᨡᩥᨸᩥᨲᨻ᩠ᨻᩮᩣ; ᩋᨸᩔᩮᨶᨹᩃᨠᩴ ᨶᩦᩉᩁᩥᨲ᩠ᩅᩣ ᩑᨠᨾᨶ᩠ᨲᩴ ᨶᩥᨠ᩠ᨡᩥᨸᩥᨲᨻ᩠ᨻᩴ; ᨽᩪᨾᨲ᩠ᨳᩁᨱᩴ ᨿᨳᩣᨸᨬ᩠ᨬᨲ᩠ᨲᩴ ᩈᩃᩖᨠ᩠ᨡᩮᨲ᩠ᩅᩣ ᨶᩦᩉᩁᩥᨲ᩠ᩅᩣ ᩑᨠᨾᨶ᩠ᨲᩴ ᨶᩥᨠ᩠ᨡᩥᨸᩥᨲᨻ᩠ᨻᩴ. ᩈᨧᩮ ᩅᩥᩉᩣᩁᩮ ᩈᨶ᩠ᨲᩣᨶᨠᩴ ᩉᩮᩣᨲᩥ, ᩏᩃᩖᩮᩣᨠᩣ ᨸᨮᨾᩴ ᩒᩉᩣᩁᩮᨲᨻ᩠ᨻᩴ, ᩋᩣᩃᩮᩣᨠᩈᨶ᩠ᨵᩥᨠᨱ᩠ᨱᨽᩣᨣᩤ ᨸᨾᨩ᩠ᨩᩥᨲᨻ᩠ᨻᩣ. ᩈᨧᩮ ᨣᩮᩁᩩᨠᨸᩁᩥᨠᨾ᩠ᨾᨠᨲᩣ ᨽᩥᨲ᩠ᨲᩥ ᨠᨱ᩠ᨱᨠᩥᨲᩣ ᩉᩮᩣᨲᩥ, ᨧᩮᩣᩊᨠᩴ ᨲᩮᨾᩮᨲ᩠ᩅᩣ ᨸᩦᩊᩮᨲ᩠ᩅᩣ ᨸᨾᨩ᩠ᨩᩥᨲᨻ᩠ᨻᩣ. ᩈᨧᩮ ᨠᩣᩊᩅᨱ᩠ᨱᨠᨲᩣ ᨽᩪᨾᩥ ᨠᨱ᩠ᨱᨠᩥᨲᩣ ᩉᩮᩣᨲᩥ, ᨧᩮᩣᩊᨠᩴ ᨲᩮᨾᩮᨲ᩠ᩅᩣ ᨸᩦᩊᩮᨲ᩠ᩅᩣ ᨸᨾᨩ᩠ᨩᩥᨲᨻ᩠ᨻᩣ. ᩈᨧᩮ ᩋᨠᨲᩣ ᩉᩮᩣᨲᩥ ᨽᩪᨾᩥ, ᩏᨴᨠᩮᨶ ᨸᩁᩥᨸ᩠ᨹᩮᩣᩈᩥᨲ᩠ᩅᩣ ᩈᨾ᩠ᨾᨩ᩠ᨩᩥᨲᨻ᩠ᨻᩣ—  ᨾᩣ ᩅᩥᩉᩣᩁᩮᩣ ᩁᨩᩮᨶ ᩏᩉᨬ᩠ᨬᩦᨲᩥ. ᩈᩘᨠᩣᩁᩴ ᩅᩥᨧᩥᨶᩥᨲ᩠ᩅᩣ ᩑᨠᨾᨶ᩠ᨲᩴ ᨨᨯ᩠ᨯᩮᨲᨻ᩠ᨻᩴ.
</Paragraph>

<Paragraph number="280" book="vi-maha">
ᨽᩪᨾᨲ᩠ᨳᩁᨱᩴ ᩒᨲᩣᨸᩮᨲ᩠ᩅᩣ ᩈᩮᩣᨵᩮᨲ᩠ᩅᩣ ᨸᨸ᩠ᨹᩮᩣᨭᩮᨲ᩠ᩅᩣ ᩋᨲᩥᩉᩁᩥᨲ᩠ᩅᩣ ᨿᨳᩣᨸᨬ᩠ᨬᨲ᩠ᨲᩴ ᨸᨬ᩠ᨬᨸᩮᨲᨻ᩠ᨻᩴ. ᨾᨬ᩠ᨧᨸᨭᩥᨸᩣᨴᨠᩣ ᩒᨲᩣᨸᩮᨲ᩠ᩅᩣ ᨸᨾᨩ᩠ᨩᩥᨲ᩠ᩅᩣ ᩋᨲᩥᩉᩁᩥᨲ᩠ᩅᩣ ᨿᨳᩣᨮᩣᨶᩮ ᨮᨸᩮᨲᨻ᩠ᨻᩣ. ᨾᨬ᩠ᨧᩮᩣ ᩒᨲᩣᨸᩮᨲ᩠ᩅᩣ ᩈᩮᩣᨵᩮᨲ᩠ᩅᩣ ᨸᨸ᩠ᨹᩮᩣᨭᩮᨲ᩠ᩅᩣ ᨶᩦᨧᩴ ᨠᨲ᩠ᩅᩣ ᩈᩣᨵᩩᨠᩴ ᩋᨸ᩠ᨸᨭᩥᨥᩴᩈᨶ᩠ᨲᩮᨶ, ᩋᩈᩘᨥᨭ᩠ᨭᩮᨶ᩠ᨲᩮᨶ ᨠᩅᩤᨭᨸᩥᨭ᩠ᨮᩴ, ᩋᨲᩥᩉᩁᩥᨲ᩠ᩅᩣ ᨿᨳᩣᨸᨬ᩠ᨬᨲ᩠ᨲᩴ ᨸᨬ᩠ᨬᨸᩮᨲᨻ᩠ᨻᩮᩣ. ᨸᩦᨮᩴ ᩒᨲᩣᨸᩮᨲ᩠ᩅᩣ ᩈᩮᩣᨵᩮᨲ᩠ᩅᩣ ᨸᨸ᩠ᨹᩮᩣᨭᩮᨲ᩠ᩅᩣ ᨶᩦᨧᩴ ᨠᨲ᩠ᩅᩣ ᩈᩣᨵᩩᨠᩴ ᩋᨸ᩠ᨸᨭᩥᨥᩴᩈᨶ᩠ᨲᩮᨶ, ᩋᩈᩘᨥᨭ᩠ᨭᩮᨶ᩠ᨲᩮᨶ ᨠᩅᩤᨭᨸᩥᨭ᩠ᨮᩴ, ᩋᨲᩥᩉᩁᩥᨲ᩠ᩅᩣ ᨿᨳᩣᨸᨬ᩠ᨬᨲ᩠ᨲᩴ ᨸᨬ᩠ᨬᨸᩮᨲᨻ᩠ᨻᩴ. ᨽᩥᩈᩥᨻᩥᨻ᩠ᨻᩮᩣᩉᨶᩴ ᩒᨲᩣᨸᩮᨲ᩠ᩅᩣ ᩈᩮᩣᨵᩮᨲ᩠ᩅᩣ ᨸᨸ᩠ᨹᩮᩣᨭᩮᨲ᩠ᩅᩣ ᩋᨲᩥᩉᩁᩥᨲ᩠ᩅᩣ ᨿᨳᩣᨸᨬ᩠ᨬᨲ᩠ᨲᩴ ᨸᨬ᩠ᨬᨸᩮᨲᨻ᩠ᨻᩴ. ᨶᩥᩈᩦᨴᨶᨸᨧ᩠ᨧᨲ᩠ᨳᩁᨱᩴ ᩒᨲᩣᨸᩮᨲ᩠ᩅᩣ ᩈᩮᩣᨵᩮᨲ᩠ᩅᩣ ᨸᨸ᩠ᨹᩮᩣᨭᩮᨲ᩠ᩅᩣ ᩋᨲᩥᩉᩁᩥᨲ᩠ᩅᩣ ᨿᨳᩣᨸᨬ᩠ᨬᨲ᩠ᨲᩴ ᨸᨬ᩠ᨬᨸᩮᨲᨻ᩠ᨻᩴ. ᨡᩮᩊᨾᩃᩖᨠᩮᩣ ᩒᨲᩣᨸᩮᨲ᩠ᩅᩣ ᨸᨾᨩ᩠ᨩᩥᨲ᩠ᩅᩣ ᩋᨲᩥᩉᩁᩥᨲ᩠ᩅᩣ ᨿᨳᩣᨮᩣᨶᩮ ᨮᨸᩮᨲᨻ᩠ᨻᩮᩣ. ᩋᨸᩔᩮᨶᨹᩃᨠᩴ ᩒᨲᩣᨸᩮᨲ᩠ᩅᩣ ᨸᨾᨩ᩠ᨩᩥᨲ᩠ᩅᩣ ᩋᨲᩥᩉᩁᩥᨲ᩠ᩅᩣ ᨿᨳᩣᨮᩣᨶᩮ ᨮᨸᩮᨲᨻ᩠ᨻᩴ. ᨸᨲ᩠ᨲᨧᩦᩅᩁᩴ ᨶᩥᨠ᩠ᨡᩥᨸᩥᨲᨻ᩠ᨻᩴ. ᨸᨲ᩠ᨲᩴ ᨶᩥᨠ᩠ᨡᩥᨸᨶ᩠ᨲᩮᨶ ᩑᨠᩮᨶ ᩉᨲ᩠ᨳᩮᨶ ᨸᨲ᩠ᨲᩴ ᨣᩉᩮᨲ᩠ᩅᩣ ᩑᨠᩮᨶ ᩉᨲ᩠ᨳᩮᨶ ᩉᩮᨭ᩠ᨮᩣᨾᨬ᩠ᨧᩴ ᩅᩤ ᩉᩮᨭ᩠ᨮᩣᨸᩦᨮᩴ ᩅᩤ ᨸᩁᩣᨾᩈᩥᨲ᩠ᩅᩣ ᨸᨲ᩠ᨲᩮᩣ ᨶᩥᨠ᩠ᨡᩥᨸᩥᨲᨻ᩠ᨻᩮᩣ. ᨶ ᨧ ᩋᨶᨶ᩠ᨲᩁᩉᩥᨲᩣᨿ ᨽᩪᨾᩥᨿᩣ ᨸᨲ᩠ᨲᩮᩣ ᨶᩥᨠ᩠ᨡᩥᨸᩥᨲᨻ᩠ᨻᩮᩣ. ᨧᩦᩅᩁᩴ ᨶᩥᨠ᩠ᨡᩥᨸᨶ᩠ᨲᩮᨶ ᩑᨠᩮᨶ ᩉᨲ᩠ᨳᩮᨶ ᨧᩦᩅᩁᩴ ᨣᩉᩮᨲ᩠ᩅᩣ ᩑᨠᩮᨶ ᩉᨲ᩠ᨳᩮᨶ ᨧᩦᩅᩁᩅᩴᩈᩴ ᩅᩤ ᨧᩦᩅᩁᩁᨩ᩠ᨩᩩᩴ ᩅᩤ ᨸᨾᨩ᩠ᨩᩥᨲ᩠ᩅᩣ ᨸᩣᩁᨲᩮᩣ ᩋᨶ᩠ᨲᩴ ᩒᩁᨲᩮᩣ ᨽᩮᩣᨣᩴ ᨠᨲ᩠ᩅᩣ ᨧᩦᩅᩁᩴ ᨶᩥᨠ᩠ᨡᩥᨸᩥᨲᨻ᩠ᨻᩴ.
</Paragraph>

<Paragraph number="281" book="vi-maha">
ᩈᨧᩮ ᨸᩩᩁᨲ᩠ᨳᩥᨾᩣ ᩈᩁᨩᩣ ᩅᩤᨲᩣ ᩅᩤᨿᨶ᩠ᨲᩥ, ᨸᩩᩁᨲ᩠ᨳᩥᨾᩣ ᩅᩤᨲᨸᩣᨶᩣ ᨳᨠᩮᨲᨻ᩠ᨻᩣ. ᩈᨧᩮ ᨸᨧ᩠ᨨᩥᨾᩣ ᩈᩁᨩᩣ ᩅᩤᨲᩣ ᩅᩤᨿᨶ᩠ᨲᩥ, ᨸᨧ᩠ᨨᩥᨾᩣ ᩅᩤᨲᨸᩣᨶᩣ ᨳᨠᩮᨲᨻ᩠ᨻᩣ. ᩈᨧᩮ ᩏᨲ᩠ᨲᩁᩣ ᩈᩁᨩᩣ ᩅᩤᨲᩣ ᩅᩤᨿᨶ᩠ᨲᩥ, ᩏᨲ᩠ᨲᩁᩣ ᩅᩤᨲᨸᩣᨶᩣ ᨳᨠᩮᨲᨻ᩠ᨻᩣ. ᩈᨧᩮ ᨴᨠ᩠ᨡᩥᨱᩣ ᩈᩁᨩᩣ ᩅᩤᨲᩣ ᩅᩤᨿᨶ᩠ᨲᩥ, ᨴᨠ᩠ᨡᩥᨱᩣ ᩅᩤᨲᨸᩣᨶᩣ ᨳᨠᩮᨲᨻ᩠ᨻᩣ. ᩈᨧᩮ ᩈᩦᨲᨠᩣᩃᩮᩣ ᩉᩮᩣᨲᩥ, ᨴᩥᩅᩤ ᩅᩤᨲᨸᩣᨶᩣ ᩅᩥᩅᩁᩥᨲᨻ᩠ᨻᩣ, ᩁᨲ᩠ᨲᩥᩴ ᨳᨠᩮᨲᨻ᩠ᨻᩣ. ᩈᨧᩮ ᩏᨱ᩠ᩉᨠᩣᩃᩮᩣ ᩉᩮᩣᨲᩥ, ᨴᩥᩅᩤ ᩅᩤᨲᨸᩣᨶᩣ ᨳᨠᩮᨲᨻ᩠ᨻᩣ, ᩁᨲ᩠ᨲᩥᩴ ᩅᩥᩅᩁᩥᨲᨻ᩠ᨻᩣ.
</Paragraph>

<Paragraph number="282" book="vi-maha">
ᩈᨧᩮ ᨸᩁᩥᩅᩮᨱᩴ ᩏᨠᩖᩣᨸᩴ ᩉᩮᩣᨲᩥ, ᨸᩁᩥᩅᩮᨱᩴ ᩈᨾ᩠ᨾᨩ᩠ᨩᩥᨲᨻ᩠ᨻᩴ. ᩈᨧᩮ ᨠᩮᩣᨭ᩠ᨮᨠᩮᩣ ᩏᨠᩖᩣᨸᩮᩣ ᩉᩮᩣᨲᩥ, ᨠᩮᩣᨭ᩠ᨮᨠᩮᩣ ᩈᨾ᩠ᨾᨩ᩠ᨩᩥᨲᨻ᩠ᨻᩮᩣ. ᩈᨧᩮ ᩏᨸᨭ᩠ᨮᩣᨶᩈᩣᩃᩣ ᩏᨠᩖᩣᨸᩣ ᩉᩮᩣᨲᩥ, ᩏᨸᨭ᩠ᨮᩣᨶᩈᩣᩃᩣ ᩈᨾ᩠ᨾᨩ᩠ᨩᩥᨲᨻ᩠ᨻᩣ. ᩈᨧᩮ ᩋᨣ᩠ᨣᩥᩈᩣᩃᩣ ᩏᨠᩖᩣᨸᩣ ᩉᩮᩣᨲᩥ, ᩋᨣ᩠ᨣᩥᩈᩣᩃᩣ ᩈᨾ᩠ᨾᨩ᩠ᨩᩥᨲᨻ᩠ᨻᩣ. ᩈᨧᩮ ᩅᨧ᩠ᨧᨠᩩᨭᩥ ᩏᨠᩖᩣᨸᩣ ᩉᩮᩣᨲᩥ, ᩅᨧ᩠ᨧᨠᩩᨭᩥ ᩈᨾ᩠ᨾᨩ᩠ᨩᩥᨲᨻ᩠ᨻᩣ. ᩈᨧᩮ ᨸᩣᨶᩦᨿᩴ ᨶ ᩉᩮᩣᨲᩥ, ᨸᩣᨶᩦᨿᩴ ᩏᨸᨭ᩠ᨮᩣᨸᩮᨲᨻ᩠ᨻᩴ. ᩈᨧᩮ ᨸᩁᩥᨽᩮᩣᨩᨶᩦᨿᩴ ᨶ ᩉᩮᩣᨲᩥ, ᨸᩁᩥᨽᩮᩣᨩᨶᩦᨿᩴ ᩏᨸᨭ᩠ᨮᩣᨸᩮᨲᨻ᩠ᨻᩴ. ᩈᨧᩮ ᩋᩣᨧᨾᨶᨠᩩᨾ᩠ᨽᩥᨿᩣ ᩏᨴᨠᩴ ᨶ ᩉᩮᩣᨲᩥ, ᩋᩣᨧᨾᨶᨠᩩᨾ᩠ᨽᩥᨿᩣ ᩏᨴᨠᩴ ᩋᩣᩈᩥᨬ᩠ᨧᩥᨲᨻ᩠ᨻᩴ.
</Paragraph>

<Paragraph number="283" book="vi-maha">
ᩈᨧᩮ ᩈᨴ᩠ᨵᩥᩅᩥᩉᩣᩁᩥᨠᩔ ᩋᨶᨽᩥᩁᨲᩥ ᩏᨸ᩠ᨸᨶ᩠ᨶᩣ ᩉᩮᩣᨲᩥ, ᩏᨸᨩ᩠ᨫᩣᨿᩮᨶ ᩅᩪᨸᨠᩣᩈᩮᨲᨻ᩠ᨻᩮᩣ, ᩅᩪᨸᨠᩣᩈᩣᨸᩮᨲᨻ᩠ᨻᩮᩣ, ᨵᨾ᩠ᨾᨠᨳᩣ ᩅᩤᩔ ᨠᩣᨲᨻ᩠ᨻᩣ. ᩈᨧᩮ ᩈᨴ᩠ᨵᩥᩅᩥᩉᩣᩁᩥᨠᩔ ᨠᩩᨠ᩠ᨠᩩᨧ᩠ᨧᩴ ᩏᨸ᩠ᨸᨶ᩠ᨶᩴ ᩉᩮᩣᨲᩥ, ᩏᨸᨩ᩠ᨫᩣᨿᩮᨶ ᩅᩥᨶᩮᩣᨴᩮᨲᨻ᩠ᨻᩴ, ᩅᩥᨶᩮᩣᨴᩤᨸᩮᨲᨻ᩠ᨻᩴ, ᨵᨾ᩠ᨾᨠᨳᩣ ᩅᩤᩔ ᨠᩣᨲᨻ᩠ᨻᩣ. ᩈᨧᩮ ᩈᨴ᩠ᨵᩥᩅᩥᩉᩣᩁᩥᨠᩔ ᨴᩥᨭ᩠ᨮᩥᨣᨲᩴ ᩏᨸ᩠ᨸᨶ᩠ᨶᩴ ᩉᩮᩣᨲᩥ, ᩏᨸᨩ᩠ᨫᩣᨿᩮᨶ ᩅᩥᩅᩮᨧᩮᨲᨻ᩠ᨻᩴ, ᩅᩥᩅᩮᨧᩣᨸᩮᨲᨻ᩠ᨻᩴ, ᨵᨾ᩠ᨾᨠᨳᩣ ᩅᩤᩔ ᨠᩣᨲᨻ᩠ᨻᩣ. ᩈᨧᩮ ᩈᨴ᩠ᨵᩥᩅᩥᩉᩣᩁᩥᨠᩮᩣ ᨣᩁᩩᨵᨾ᩠ᨾᩴ ᩋᨩ᩠ᨫᩣᨸᨶ᩠ᨶᩮᩣ ᩉᩮᩣᨲᩥ ᨸᩁᩥᩅᩤᩈᩣᩁᩉᩮᩣ, ᩏᨸᨩ᩠ᨫᩣᨿᩮᨶ ᩏᩔᩩᨠ᩠ᨠᩴ ᨠᩣᨲᨻ᩠ᨻᩴ—  ᨠᩥᨶ᩠ᨲᩥ ᨶᩩ ᨡᩮᩣ ᩈᩴᨥᩮᩣ ᩈᨴ᩠ᨵᩥᩅᩥᩉᩣᩁᩥᨠᩔ ᨸᩁᩥᩅᩤᩈᩴ ᨴᨴᩮᨿ᩠ᨿᩣᨲᩥ. ᩈᨧᩮ ᩈᨴ᩠ᨵᩥᩅᩥᩉᩣᩁᩥᨠᩮᩣ ᨾᩪᩃᩣᨿᨸᨭᩥᨠᩔᨶᩣᩁᩉᩮᩣ ᩉᩮᩣᨲᩥ, ᩏᨸᨩ᩠ᨫᩣᨿᩮᨶ ᩏᩔᩩᨠ᩠ᨠᩴ ᨠᩣᨲᨻ᩠ᨻᩴ—  ᨠᩥᨶ᩠ᨲᩥ ᨶᩩ ᨡᩮᩣ ᩈᩴᨥᩮᩣ ᩈᨴ᩠ᨵᩥᩅᩥᩉᩣᩁᩥᨠᩴ ᨾᩪᩃᩣᨿ ᨸᨭᩥᨠᩔᩮᨿ᩠ᨿᩣᨲᩥ. ᩈᨧᩮ ᩈᨴ᩠ᨵᩥᩅᩥᩉᩣᩁᩥᨠᩮᩣ ᨾᩣᨶᨲ᩠ᨲᩣᩁᩉᩮᩣ ᩉᩮᩣᨲᩥ, ᩏᨸᨩ᩠ᨫᩣᨿᩮᨶ ᩏᩔᩩᨠ᩠ᨠᩴ ᨠᩣᨲᨻ᩠ᨻᩴ—  ᨠᩥᨶ᩠ᨲᩥ ᨶᩩ ᨡᩮᩣ ᩈᩴᨥᩮᩣ ᩈᨴ᩠ᨵᩥᩅᩥᩉᩣᩁᩥᨠᩔ ᨾᩣᨶᨲ᩠ᨲᩴ ᨴᨴᩮᨿ᩠ᨿᩣᨲᩥ. ᩈᨧᩮ ᩈᨴ᩠ᨵᩥᩅᩥᩉᩣᩁᩥᨠᩮᩣ ᩋᨻ᩠ᨽᩣᨶᩣᩁᩉᩮᩣ ᩉᩮᩣᨲᩥ, ᩏᨸᨩ᩠ᨫᩣᨿᩮᨶ ᩏᩔᩩᨠ᩠ᨠᩴ ᨠᩣᨲᨻ᩠ᨻᩴ—  ᨠᩥᨶ᩠ᨲᩥ ᨶᩩ ᨡᩮᩣ ᩈᩴᨥᩮᩣ ᩈᨴ᩠ᨵᩥᩅᩥᩉᩣᩁᩥᨠᩴ ᩋᨻ᩠ᨽᩮᨿ᩠ᨿᩣᨲᩥ. ᩈᨧᩮ ᩈᩴᨥᩮᩣ ᩈᨴ᩠ᨵᩥᩅᩥᩉᩣᩁᩥᨠᩔ ᨠᨾ᩠ᨾᩴ ᨠᨲ᩠ᨲᩩᨠᩣᨾᩮᩣ ᩉᩮᩣᨲᩥ, ᨲᨩ᩠ᨩᨶᩦᨿᩴ ᩅᩤ ᨶᩥᨿᩔᩴ ᩅᩤ ᨸᨻ᩠ᨻᩣᨩᨶᩦᨿᩴ ᩅᩤ ᨸᨭᩥᩈᩣᩁᨱᩦᨿᩴ ᩅᩤ ᩏᨠ᩠ᨡᩮᨸᨶᩦᨿᩴ ᩅᩤ, ᩏᨸᨩ᩠ᨫᩣᨿᩮᨶ ᩏᩔᩩᨠ᩠ᨠᩴ ᨠᩣᨲᨻ᩠ᨻᩴ—  ᨠᩥᨶ᩠ᨲᩥ ᨶᩩ ᨡᩮᩣ ᩈᩴᨥᩮᩣ ᩈᨴ᩠ᨵᩥᩅᩥᩉᩣᩁᩥᨠᩔ ᨠᨾ᩠ᨾᩴ ᨶ ᨠᩁᩮᨿ᩠ᨿ, ᩃᩉᩩᨠᩣᨿ ᩅᩤ ᨸᩁᩥᨱᩣᨾᩮᨿ᩠ᨿᩣᨲᩥ. ᨠᨲᩴ ᩅᩤ ᨸᨶᩔ ᩉᩮᩣᨲᩥ ᩈᩴᨥᩮᨶ ᨠᨾ᩠ᨾᩴ, ᨲᨩ᩠ᨩᨶᩦᨿᩴ ᩅᩤ ᨶᩥᨿᩔᩴ ᩅᩤ ᨸᨻ᩠ᨻᩣᨩᨶᩦᨿᩴ ᩅᩤ ᨸᨭᩥᩈᩣᩁᨱᩦᨿᩴ ᩅᩤ ᩏᨠ᩠ᨡᩮᨸᨶᩦᨿᩴ ᩅᩤ, ᩏᨸᨩ᩠ᨫᩣᨿᩮᨶ ᩏᩔᩩᨠ᩠ᨠᩴ ᨠᩣᨲᨻ᩠ᨻᩴ—  ᨠᩥᨶ᩠ᨲᩥ ᨶᩩ ᨡᩮᩣ ᩈᨴ᩠ᨵᩥᩅᩥᩉᩣᩁᩥᨠᩮᩣ ᩈᨾ᩠ᨾᩣ ᩅᨲ᩠ᨲᩮᨿ᩠ᨿ, ᩃᩮᩣᨾᩴ ᨸᩣᨲᩮᨿ᩠ᨿ, ᨶᩮᨲ᩠ᨳᩣᩁᩴ ᩅᨲ᩠ᨲᩮᨿ᩠ᨿ, ᩈᩴᨥᩮᩣ ᨲᩴ ᨠᨾ᩠ᨾᩴ ᨸᨭᩥᨸ᩠ᨸᩔᨾ᩠ᨽᩮᨿ᩠ᨿᩣᨲᩥ.
</Paragraph>

<Paragraph number="284" book="vi-maha">
ᩈᨧᩮ ᩈᨴ᩠ᨵᩥᩅᩥᩉᩣᩁᩥᨠᩔ ᨧᩦᩅᩁᩴ ᨵᩮᩤᩅᩥᨲᨻ᩠ᨻᩴ ᩉᩮᩣᨲᩥ, ᩏᨸᨩ᩠ᨫᩣᨿᩮᨶ ᩋᩣᨧᩥᨠ᩠ᨡᩥᨲᨻ᩠ᨻᩴ ᩑᩅᩴ ᨵᩮᩤᩅᩮᨿ᩠ᨿᩣᩈᩦᨲᩥ, ᩏᩔᩩᨠ᩠ᨠᩴ ᩅᩤ ᨠᩣᨲᨻ᩠ᨻᩴ—  ᨠᩥᨶ᩠ᨲᩥ ᨶᩩ ᨡᩮᩣ ᩈᨴ᩠ᨵᩥᩅᩥᩉᩣᩁᩥᨠᩔ ᨧᩦᩅᩁᩴ ᨵᩮᩤᩅᩥᨿᩮᨳᩣᨲᩥ. ᩈᨧᩮ ᩈᨴ᩠ᨵᩥᩅᩥᩉᩣᩁᩥᨠᩔ ᨧᩦᩅᩁᩴ ᨠᩣᨲᨻ᩠ᨻᩴ ᩉᩮᩣᨲᩥ, ᩏᨸᨩ᩠ᨫᩣᨿᩮᨶ ᩋᩣᨧᩥᨠ᩠ᨡᩥᨲᨻ᩠ᨻᩴ ᩑᩅᩴ ᨠᩁᩮᨿ᩠ᨿᩣᩈᩦᨲᩥ, ᩏᩔᩩᨠ᩠ᨠᩴ ᩅᩤ ᨠᩣᨲᨻ᩠ᨻᩴ—  ᨠᩥᨶ᩠ᨲᩥ ᨶᩩ ᨡᩮᩣ ᩈᨴ᩠ᨵᩥᩅᩥᩉᩣᩁᩥᨠᩔ ᨧᩦᩅᩁᩴ ᨠᩁᩥᨿᩮᨳᩣᨲᩥ. ᩈᨧᩮ ᩈᨴ᩠ᨵᩥᩅᩥᩉᩣᩁᩥᨠᩔ ᩁᨩᨶᩴ ᨸᨧᩥᨲᨻ᩠ᨻᩴ ᩉᩮᩣᨲᩥ, ᩏᨸᨩ᩠ᨫᩣᨿᩮᨶ ᩋᩣᨧᩥᨠ᩠ᨡᩥᨲᨻ᩠ᨻᩴ ᩑᩅᩴ ᨸᨧᩮᨿ᩠ᨿᩣᩈᩦᨲᩥ, ᩏᩔᩩᨠ᩠ᨠᩴ ᩅᩤ ᨠᩣᨲᨻ᩠ᨻᩴ—  ᨠᩥᨶ᩠ᨲᩥ ᨶᩩ ᨡᩮᩣ ᩈᨴ᩠ᨵᩥᩅᩥᩉᩣᩁᩥᨠᩔ ᩁᨩᨶᩴ ᨸᨧᩥᨿᩮᨳᩣᨲᩥ. ᩈᨧᩮ ᩈᨴ᩠ᨵᩥᩅᩥᩉᩣᩁᩥᨠᩔ ᨧᩦᩅᩁᩴ ᩁᨩᩥᨲᨻ᩠ᨻᩴ ᩉᩮᩣᨲᩥ, ᩏᨸᨩ᩠ᨫᩣᨿᩮᨶ ᩋᩣᨧᩥᨠ᩠ᨡᩥᨲᨻ᩠ᨻᩴ, ᩑᩅᩴ ᩁᨩᩮᨿ᩠ᨿᩣᩈᩦᨲᩥ, ᩏᩔᩩᨠ᩠ᨠᩴ ᩅᩤ ᨠᩣᨲᨻ᩠ᨻᩴ—  ᨠᩥᨶ᩠ᨲᩥ ᨶᩩ ᨡᩮᩣ ᩈᨴ᩠ᨵᩥᩅᩥᩉᩣᩁᩥᨠᩔ ᨧᩦᩅᩁᩴ ᩁᨩᩥᨿᩮᨳᩣᨲᩥ. ᨧᩦᩅᩁᩴ ᩁᨩᨶ᩠ᨲᩮᨶ ᩈᩣᨵᩩᨠᩴ ᩈᨾ᩠ᨸᩁᩥᩅᨲ᩠ᨲᨠᩴ ᩈᨾ᩠ᨸᩁᩥᩅᨲ᩠ᨲᨠᩴ ᩁᨩᩥᨲᨻ᩠ᨻᩴ. ᨶ ᨧ ᩋᨧ᩠ᨨᩥᨶ᩠ᨶᩮ ᨳᩮᩅᩮ ᨸᨠ᩠ᨠᨾᩥᨲᨻ᩠ᨻᩴ. ᩈᨧᩮ ᩈᨴ᩠ᨵᩥᩅᩥᩉᩣᩁᩥᨠᩮᩣ ᨣᩥᩃᩣᨶᩮᩣ ᩉᩮᩣᨲᩥ, ᨿᩣᩅᨩᩦᩅᩴ ᩏᨸᨭ᩠ᨮᩣᨲᨻ᩠ᨻᩮᩣ, ᩅᩩᨭ᩠ᨮᩣᨶᨾᩔ ᩋᩣᨣᨾᩮᨲᨻ᩠ᨻᨶ᩺”ᨲᩥ.

</Paragraph>
</Division>

<Paragraph number="285" type="center" book="vi-maha">
ᩈᨴ᩠ᨵᩥᩅᩥᩉᩣᩁᩥᨠᩅᨲ᩠ᨲᩴ ᨶᩥᨭ᩠ᨮᩥᨲᩴ.
</Paragraph>