---
title: "1.5 ᨻᩕᩉ᩠ᨾᨿᩣᨧᨶᨠᨳᩣ"
tableOfContents: false
sidebar:
  order: 45
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="7" book="vi-maha">

<Paragraph number="25" book="vi-maha">
ᩋᨳ ᨡᩮᩣ ᨽᨣᩅᩤ ᩈᨲ᩠ᨲᩣᩉᩔ ᩋᨧ᩠ᨧᨿᩮᨶ ᨲᨾ᩠ᩉᩣ ᩈᨾᩣᨵᩥᨾ᩠ᩉᩣ ᩅᩩᨭ᩠ᨮᩉᩥᨲ᩠ᩅᩣ ᩁᩣᨩᩣᨿᨲᨶᨾᩪᩃᩣ ᨿᩮᨶ ᩋᨩᨸᩣᩃᨶᩥᨣᩕᩮᩤᨵᩮᩤ ᨲᩮᨶᩩᨸᩈᩘᨠᨾᩥ. ᨲᨲᩕ ᩈᩩᨴᩴ ᨽᨣᩅᩤ ᩋᨩᨸᩣᩃᨶᩥᨣᩕᩮᩤᨵᨾᩪᩃᩮ ᩅᩥᩉᩁᨲᩥ. ᩋᨳ ᨡᩮᩣ ᨽᨣᩅᨲᩮᩣ ᩁᩉᩮᩣᨣᨲᩔ ᨸᨭᩥᩈᩃᩖᩦᨶᩔ ᩑᩅᩴ ᨧᩮᨲᩈᩮᩣ ᨸᩁᩥᩅᩥᨲᨠ᩠ᨠᩮᩣ ᩏᨴᨸᩣᨴᩥ—  “ᩋᨵᩥᨣᨲᩮᩣ ᨡᩮᩣ ᨾ᩠ᨿᩣᨿᩴ ᨵᨾ᩠ᨾᩮᩣ ᨣᨾ᩠ᨽᩦᩁᩮᩣ ᨴᩩᨴ᩠ᨴᩈᩮᩣ ᨴᩩᩁᨶᩩᨻᩮᩣᨵᩮᩤ ᩈᨶ᩠ᨲᩮᩣ ᨸᨱᩦᨲᩮᩣ ᩋᨲᨠ᩠ᨠᩣᩅᨧᩁᩮᩣ ᨶᩥᨸᩩᨱᩮᩣ ᨸᨱ᩠ᨯᩥᨲᩅᩮᨴᨶᩦᨿᩮᩣ. ᩋᩣᩃᨿᩁᩣᨾᩣ ᨡᩮᩣ ᨸᨶᩣᨿᩴ ᨸᨩᩣ ᩋᩣᩃᨿᩁᨲᩣ ᩋᩣᩃᨿᩈᨾ᩠ᨾᩩᨴᩥᨲᩣ. ᩋᩣᩃᨿᩁᩣᨾᩣᨿ ᨡᩮᩣ ᨸᨶ ᨸᨩᩣᨿ ᩋᩣᩃᨿᩁᨲᩣᨿ ᩋᩣᩃᨿᩈᨾ᩠ᨾᩩᨴᩥᨲᩣᨿ ᨴᩩᨴ᩠ᨴᩈᩴ ᩍᨴᩴ ᨮᩣᨶᩴ ᨿᨴᩥᨴᩴ ᩍᨴᨸ᩠ᨸᨧ᩠ᨧᨿᨲᩣᨸᨭᩥᨧ᩠ᨧᩈᨾᩩᨸ᩠ᨸᩣᨴᩮᩤ; ᩍᨴᨾ᩠ᨸᩥ ᨡᩮᩣ ᨮᩣᨶᩴ ᩈᩩᨴᩩᨴ᩠ᨴᩈᩴ ᨿᨴᩥᨴᩴ ᩈᨻ᩠ᨻᩈᩘᨡᩣᩁᩈᨾᨳᩮᩣ ᩈᨻ᩠ᨻᩪᨸᨵᩥᨸᨭᩥᨶᩥᩔᨣ᩠ᨣᩮᩤ ᨲᨱ᩠ᩉᩣᨠ᩠ᨡᨿᩮᩣ ᩅᩥᩁᩣᨣᩮᩤ ᨶᩥᩁᩮᩣᨵᩮᩤ ᨶᩥᨻ᩠ᨻᩣᨶᩴ. ᩋᩉᨬ᩠ᨧᩮᩅ ᨡᩮᩣ ᨸᨶ ᨵᨾ᩠ᨾᩴ ᨴᩮᩈᩮᨿ᩠ᨿᩴ, ᨸᩁᩮ ᨧ ᨾᩮ ᨶ ᩋᩣᨩᩣᨶᩮᨿ᩠ᨿᩩᩴ, ᩈᩮᩣ ᨾᨾᩔ ᨠᩥᩃᨾᨳᩮᩣ, ᩈᩣ ᨾᨾᩔ ᩅᩥᩉᩮᩈᩣ”ᨲᩥ. ᩋᨸᩥᩔᩩ ᨽᨣᩅᨶ᩠ᨲᩴ ᩍᨾᩣ ᩋᨶᨧ᩠ᨨᩁᩥᨿᩣ ᨣᩤᨳᩣᨿᩮᩣ ᨸᨭᩥᨽᩴᩈᩩ ᨸᩩᨻ᩠ᨻᩮ ᩋᩔᩩᨲᨸᩩᨻ᩠ᨻᩣ—
</Paragraph>

<Paragraph number="26" type="verses" book="vi-maha">
_“ᨠᩥᨧ᩠ᨨᩮᨶ ᨾᩮ ᩋᨵᩥᨣᨲᩴ,_  
_ᩉᩃᩴ ᨴᩤᨶᩥ ᨸᨠᩣᩈᩥᨲᩩᩴ;_  
_ᩁᩣᨣᨴᩮᩤᩈᨸᩁᩮᨲᩮᩉᩥ,_  
_ᨶᩣᨿᩴ ᨵᨾ᩠ᨾᩮᩣ ᩈᩩᩈᨾ᩠ᨻᩩᨵᩮᩤ._  

</Paragraph>

<Paragraph number="27" type="verses" book="vi-maha">
_ᨸᨭᩥᩈᩮᩣᨲᨣᩤᨾᩥᩴ ᨶᩥᨸᩩᨱᩴ,_  
_ᨣᨾ᩠ᨽᩦᩁᩴ ᨴᩩᨴ᩠ᨴᩈᩴ ᩋᨱᩩᩴ;_  
_ᩁᩣᨣᩁᨲ᩠ᨲᩣ ᨶ ᨴᨠ᩠ᨡᨶ᩠ᨲᩥ,_  
_ᨲᨾᩮᩣᨡᨶ᩠ᨵᩮᨶ ᩋᩣᩅᩩᨭᩣ”ᨲᩥ._  

</Paragraph>

<Paragraph number="28" book="vi-maha">
ᩍᨲᩥᩉ ᨽᨣᩅᨲᩮᩣ ᨸᨭᩥᩈᨬ᩠ᨧᩥᨠ᩠ᨡᨲᩮᩣ ᩋᨸ᩠ᨸᩮᩣᩔᩩᨠ᩠ᨠᨲᩣᨿ ᨧᩥᨲ᩠ᨲᩴ ᨶᨾᨲᩥ, ᨶᩮᩣ ᨵᨾ᩠ᨾᨴᩮᩈᨶᩣᨿ.
</Paragraph>

</Division>
<Division number="8" book="vi-maha">

<Paragraph number="29" book="vi-maha">
ᩋᨳ ᨡᩮᩣ ᨻᩕᩉ᩠ᨾᩩᨶᩮᩣ ᩈᩉᨾ᩠ᨸᨲᩥᩔ ᨽᨣᩅᨲᩮᩣ ᨧᩮᨲᩈᩣ ᨧᩮᨲᩮᩣᨸᩁᩥᩅᩥᨲᨠ᩠ᨠᨾᨬ᩠ᨬᩣᨿ ᩑᨲᨴᩉᩮᩣᩈᩥ—  “ᨶᩔᨲᩥ ᩅᨲ ᨽᩮᩣ ᩃᩮᩣᨠᩮᩣ, ᩅᩥᨶᩔᨲᩥ ᩅᨲ ᨽᩮᩣ ᩃᩮᩣᨠᩮᩣ, ᨿᨲᩕ ᩉᩥ ᨶᩣᨾ ᨲᨳᩣᨣᨲᩔ ᩋᩁᩉᨲᩮᩣ ᩈᨾ᩠ᨾᩣᩈᨾ᩠ᨻᩩᨴ᩠ᨵᩔ ᩋᨸ᩠ᨸᩮᩣᩔᩩᨠ᩠ᨠᨲᩣᨿ ᨧᩥᨲ᩠ᨲᩴ ᨶᨾᨲᩥ, ᨶᩮᩣ ᨵᨾ᩠ᨾᨴᩮᩈᨶᩣᨿᩣ”ᨲᩥ. ᩋᨳ ᨡᩮᩣ ᨻᩕᩉ᩠ᨾᩣ ᩈᩉᨾ᩠ᨸᨲᩥ—  ᩈᩮᨿ᩠ᨿᨳᩣᨸᩥ ᨶᩣᨾ ᨻᩃᩅᩤ ᨸᩩᩁᩥᩈᩮᩣ ᩈᨾᩥᨬ᩠ᨩᩥᨲᩴ ᩅᩤ ᨻᩣᩉᩴ ᨸᩈᩣᩁᩮᨿ᩠ᨿ, ᨸᩈᩣᩁᩥᨲᩴ ᩅᩤ ᨻᩣᩉᩴ ᩈᨾᩥᨬ᩠ᨩᩮᨿ᩠ᨿ; ᩑᩅᨾᩮᩅ—  ᨻᩕᩉ᩠ᨾᩃᩮᩣᨠᩮ ᩋᨶ᩠ᨲᩁᩉᩥᨲᩮᩣ ᨽᨣᩅᨲᩮᩣ ᨸᩩᩁᨲᩮᩣ ᨸᩣᨲᩩᩁᩉᩮᩣᩈᩥ. ᩋᨳ ᨡᩮᩣ ᨻᩕᩉ᩠ᨾᩣ ᩈᩉᨾ᩠ᨸᨲᩥ ᩑᨠᩴᩈᩴ ᩏᨲ᩠ᨲᩁᩣᩈᩘᨣᩴ ᨠᩁᩥᨲ᩠ᩅᩣ ᨴᨠ᩠ᨡᩥᨱᨩᩣᨱᩩᨾᨱ᩠ᨯᩃᩴ ᨸᨳᩅᩥᨿᩴ ᨶᩥᩉᨶ᩠ᨲ᩠ᩅᩣ ᨿᩮᨶ ᨽᨣᩅᩤ ᨲᩮᨶᨬ᩠ᨩᩃᩥᩴ ᨸᨱᩣᨾᩮᨲ᩠ᩅᩣ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᨴᩮᩈᩮᨲᩩ, ᨽᨶ᩠ᨲᩮ, ᨽᨣᩅᩤ ᨵᨾ᩠ᨾᩴ, ᨴᩮᩈᩮᨲᩩ ᩈᩩᨣᨲᩮᩣ ᨵᨾ᩠ᨾᩴ. ᩈᨶ᩠ᨲᩥ ᩈᨲ᩠ᨲᩣ ᩋᨸ᩠ᨸᩁᨩᨠ᩠ᨡᨩᩣᨲᩥᨠᩣ, ᩋᩔᩅᨶᨲᩣ ᨵᨾ᩠ᨾᩔ ᨸᩁᩥᩉᩣᨿᨶ᩠ᨲᩥ, ᨽᩅᩥᩔᨶ᩠ᨲᩥ ᨵᨾ᩠ᨾᩔ ᩋᨬ᩠ᨬᩣᨲᩣᩁᩮᩣ”ᨲᩥ. ᩍᨴᨾᩅᩮᩤᨧ ᨻᩕᩉ᩠ᨾᩣ ᩈᩉᨾ᩠ᨸᨲᩥ, ᩍᨴᩴ ᩅᨲ᩠ᩅᩣᨶ ᩋᨳᩣᨸᩁᩴ ᩑᨲᨴᩅᩮᩤᨧ—
</Paragraph>

<Paragraph number="30" type="verses" book="vi-maha">
_“ᨸᩣᨲᩩᩁᩉᩮᩣᩈᩥ ᨾᨣᨵᩮᩈᩩ ᨸᩩᨻ᩠ᨻᩮ,_  
_ᨵᨾ᩠ᨾᩮᩣ ᩋᩈᩩᨴ᩠ᨵᩮᩤ ᩈᨾᩃᩮᩉᩥ ᨧᩥᨶ᩠ᨲᩥᨲᩮᩣ;_  
_ᩋᨸᩣᨸᩩᩁᩮᨲᩴ ᩋᨾᨲᩔ ᨴ᩠ᩅᩤᩁᩴ,_  
_ᩈᩩᨱᨶ᩠ᨲᩩ ᨵᨾ᩠ᨾᩴ ᩅᩥᨾᩃᩮᨶᩣᨶᩩᨻᩩᨴ᩠ᨵᩴ._  

</Paragraph>

<Paragraph number="31" type="verses" book="vi-maha">
_ᩈᩮᩃᩮ ᨿᨳᩣ ᨸᨻ᩠ᨻᨲᨾᩩᨴ᩠ᨵᨶᩥᨭ᩠ᨮᩥᨲᩮᩣ,_  
_ᨿᨳᩣᨸᩥ ᨸᩔᩮ ᨩᨶᨲᩴ ᩈᨾᨶ᩠ᨲᨲᩮᩣ;_  
_ᨲᨳᩪᨸᨾᩴ ᨵᨾ᩠ᨾᨾᨿᩴ ᩈᩩᨾᩮᨵ,_  
_ᨸᩣᩈᩣᨴᨾᩣᩁᩩᨿ᩠ᩉ ᩈᨾᨶ᩠ᨲᨧᨠ᩠ᨡᩩ;_  
_ᩈᩮᩣᨠᩣᩅᨲᩥᨱ᩠ᨱᩴ ᨩᨶᨲᨾᨸᩮᨲᩈᩮᩣᨠᩮᩣ,_  
_ᩋᩅᩮᨠ᩠ᨡᩔᩩ ᨩᩣᨲᩥᨩᩁᩣᨽᩥᨽᩪᨲᩴ._  

</Paragraph>

<Paragraph number="32" type="verses" book="vi-maha">
ᩏᨭ᩠ᨮᩮᩉᩥ ᩅᩦᩁ ᩅᩥᨩᩥᨲᩈᩘᨣᩤᨾ,_  
_ᩈᨲ᩠ᨳᩅᩤᩉ ᩋᨱᨱ ᩅᩥᨧᩁ ᩃᩮᩣᨠᩮ;_  
_ᨴᩮᩈᩔᩩ ᨽᨣᩅᩤ ᨵᨾ᩠ᨾᩴ,_  
_ᩋᨬ᩠ᨬᩣᨲᩣᩁᩮᩣ ᨽᩅᩥᩔᨶ᩠ᨲᩦ”ᨲᩥ._  

</Paragraph>

<Paragraph number="33" book="vi-maha">
ᩑᩅᩴ ᩅᩩᨲ᩠ᨲᩮ, ᨽᨣᩅᩤ ᨻᩕᩉ᩠ᨾᩣᨶᩴ ᩈᩉᨾ᩠ᨸᨲᩥᩴ ᩑᨲᨴᩅᩮᩤᨧ—  “ᨾᨿ᩠ᩉᨾ᩠ᨸᩥ ᨡᩮᩣ, ᨻᩕᩉ᩠ᨾᩮ, ᩑᨲᨴᩉᩮᩣᩈᩥ—  ‘ᩋᨵᩥᨣᨲᩮᩣ ᨡᩮᩣ ᨾ᩠ᨿᩣᨿᩴ ᨵᨾ᩠ᨾᩮᩣ ᨣᨾ᩠ᨽᩦᩁᩮᩣ ᨴᩩᨴ᩠ᨴᩈᩮᩣ ᨴᩩᩁᨶᩩᨻᩮᩣᨵᩮᩤ ᩈᨶ᩠ᨲᩮᩣ ᨸᨱᩦᨲᩮᩣ ᩋᨲᨠ᩠ᨠᩣᩅᨧᩁᩮᩣ ᨶᩥᨸᩩᨱᩮᩣ ᨸᨱ᩠ᨯᩥᨲᩅᩮᨴᨶᩦᨿᩮᩣ. ᩋᩣᩃᨿᩁᩣᨾᩣ ᨡᩮᩣ ᨸᨶᩣᨿᩴ ᨸᨩᩣ ᩋᩣᩃᨿᩁᨲᩣ ᩋᩣᩃᨿᩈᨾ᩠ᨾᩩᨴᩥᨲᩣ. ᩋᩣᩃᨿᩁᩣᨾᩣᨿ ᨡᩮᩣ ᨸᨶ ᨸᨩᩣᨿ ᩋᩣᩃᨿᩁᨲᩣᨿ ᩋᩣᩃᨿᩈᨾ᩠ᨾᩩᨴᩥᨲᩣᨿ ᨴᩩᨴ᩠ᨴᩈᩴ ᩍᨴᩴ ᨮᩣᨶᩴ ᨿᨴᩥᨴᩴ ᩍᨴᨸ᩠ᨸᨧ᩠ᨧᨿᨲᩣᨸᨭᩥᨧ᩠ᨧᩈᨾᩩᨸ᩠ᨸᩣᨴᩮᩤ; ᩍᨴᨾ᩠ᨸᩥ ᨡᩮᩣ ᨮᩣᨶᩴ ᩈᩩᨴᩩᨴ᩠ᨴᩈᩴ ᨿᨴᩥᨴᩴ ᩈᨻ᩠ᨻᩈᩘᨡᩣᩁᩈᨾᨳᩮᩣ ᩈᨻ᩠ᨻᩪᨸᨵᩥᨸᨭᩥᨶᩥᩔᨣ᩠ᨣᩮᩤ ᨲᨱ᩠ᩉᩣᨠ᩠ᨡᨿᩮᩣ ᩅᩥᩁᩣᨣᩮᩤ ᨶᩥᩁᩮᩣᨵᩮᩤ ᨶᩥᨻ᩠ᨻᩣᨶᩴ. ᩋᩉᨬ᩠ᨧᩮᩅ ᨡᩮᩣ ᨸᨶ ᨵᨾ᩠ᨾᩴ ᨴᩮᩈᩮᨿ᩠ᨿᩴ, ᨸᩁᩮ ᨧ ᨾᩮ ᨶ ᩋᩣᨩᩣᨶᩮᨿ᩠ᨿᩩᩴ, ᩈᩮᩣ ᨾᨾᩔ ᨠᩥᩃᨾᨳᩮᩣ, ᩈᩣ ᨾᨾᩔ ᩅᩥᩉᩮᩈᩣ’ᨲᩥ. ᩋᨸᩥᩔᩩ ᨾᩴ, ᨻᩕᩉ᩠ᨾᩮ, ᩍᨾᩣ ᩋᨶᨧ᩠ᨨᩁᩥᨿᩣ ᨣᩤᨳᩣᨿᩮᩣ ᨸᨭᩥᨽᩴᩈᩩ ᨸᩩᨻ᩠ᨻᩮ ᩋᩔᩩᨲᨸᩩᨻ᩠ᨻᩣ—
</Paragraph>

<Paragraph number="34" type="verses" book="vi-maha">
_‘ᨠᩥᨧ᩠ᨨᩮᨶ ᨾᩮ ᩋᨵᩥᨣᨲᩴ,_  
_ᩉᩃᩴ ᨴᩤᨶᩥ ᨸᨠᩣᩈᩥᨲᩩᩴ;_  
_ᩁᩣᨣᨴᩮᩤᩈᨸᩁᩮᨲᩮᩉᩥ,_  
_ᨶᩣᨿᩴ ᨵᨾ᩠ᨾᩮᩣ ᩈᩩᩈᨾ᩠ᨻᩩᨵᩮᩤ._  

</Paragraph>

<Paragraph number="35" type="verses" book="vi-maha">
_ᨸᨭᩥᩈᩮᩣᨲᨣᩤᨾᩥᩴ ᨶᩥᨸᩩᨱᩴ,_  
_ᨣᨾ᩠ᨽᩦᩁᩴ ᨴᩩᨴ᩠ᨴᩈᩴ ᩋᨱᩩᩴ;_  
_ᩁᩣᨣᩁᨲ᩠ᨲᩣ ᨶ ᨴᨠ᩠ᨡᨶ᩠ᨲᩥ,_  
_ᨲᨾᩮᩣᨡᨶ᩠ᨵᩮᨶ ᩋᩣᩅᩩᨭᩣ’ᨲᩥ._  

</Paragraph>

<Paragraph number="36" book="vi-maha">
ᩍᨲᩥᩉ ᨾᩮ, ᨻᩕᩉ᩠ᨾᩮ, ᨸᨭᩥᩈᨬ᩠ᨧᩥᨠ᩠ᨡᨲᩮᩣ ᩋᨸ᩠ᨸᩮᩣᩔᩩᨠ᩠ᨠᨲᩣᨿ ᨧᩥᨲ᩠ᨲᩴ ᨶᨾᨲᩥ ᨶᩮᩣ ᨵᨾ᩠ᨾᨴᩮᩈᨶᩣᨿᩣ”ᨲᩥ.
</Paragraph>

<Paragraph number="37" book="vi-maha">
ᨴᩩᨲᩥᨿᨾ᩠ᨸᩥ ᨡᩮᩣ ᨻᩕᩉ᩠ᨾᩣ ᩈᩉᨾ᩠ᨸᨲᩥ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᨴᩮᩈᩮᨲᩩ, ᨽᨶ᩠ᨲᩮ, ᨽᨣᩅᩤ ᨵᨾ᩠ᨾᩴ, ᨴᩮᩈᩮᨲᩩ ᩈᩩᨣᨲᩮᩣ ᨵᨾ᩠ᨾᩴ; ᩈᨶ᩠ᨲᩥ ᩈᨲ᩠ᨲᩣ ᩋᨸ᩠ᨸᩁᨩᨠ᩠ᨡᨩᩣᨲᩥᨠᩣ, ᩋᩔᩅᨶᨲᩣ ᨵᨾ᩠ᨾᩔ ᨸᩁᩥᩉᩣᨿᨶ᩠ᨲᩥ, ᨽᩅᩥᩔᨶ᩠ᨲᩥ ᨵᨾ᩠ᨾᩔ ᩋᨬ᩠ᨬᩣᨲᩣᩁᩮᩣ”ᨲᩥ. ᩍᨴᨾᩅᩮᩤᨧ ᨻᩕᩉ᩠ᨾᩣ ᩈᩉᨾ᩠ᨸᨲᩥ, ᩍᨴᩴ ᩅᨲ᩠ᩅᩣᨶ ᩋᨳᩣᨸᩁᩴ ᩑᨲᨴᩅᩮᩤᨧ—
</Paragraph>

<Paragraph number="38" type="verses" book="vi-maha">
_“ᨸᩣᨲᩩᩁᩉᩮᩣᩈᩥ ᨾᨣᨵᩮᩈᩩ ᨸᩩᨻ᩠ᨻᩮ,_  
_ᨵᨾ᩠ᨾᩮᩣ ᩋᩈᩩᨴ᩠ᨵᩮᩤ ᩈᨾᩃᩮᩉᩥ ᨧᩥᨶ᩠ᨲᩥᨲᩮᩣ;_  
_ᩋᨸᩣᨸᩩᩁᩮᨲᩴ ᩋᨾᨲᩔ ᨴ᩠ᩅᩤᩁᩴ,_  
_ᩈᩩᨱᨶ᩠ᨲᩩ ᨵᨾ᩠ᨾᩴ ᩅᩥᨾᩃᩮᨶᩣᨶᩩᨻᩩᨴ᩠ᨵᩴ._  

</Paragraph>

<Paragraph number="39" type="verses" book="vi-maha">
_ᩈᩮᩃᩮ ᨿᨳᩣ ᨸᨻ᩠ᨻᨲᨾᩩᨴ᩠ᨵᨶᩥᨭ᩠ᨮᩥᨲᩮᩣ,_  
_ᨿᨳᩣᨸᩥ ᨸᩔᩮ ᨩᨶᨲᩴ ᩈᨾᨶ᩠ᨲᨲᩮᩣ;_  
_ᨲᨳᩪᨸᨾᩴ ᨵᨾ᩠ᨾᨾᨿᩴ ᩈᩩᨾᩮᨵ,_  
_ᨸᩣᩈᩣᨴᨾᩣᩁᩩᨿ᩠ᩉ ᩈᨾᨶ᩠ᨲᨧᨠ᩠ᨡᩩ;_  
_ᩈᩮᩣᨠᩣᩅᨲᩥᨱ᩠ᨱᩴ ᨩᨶᨲᨾᨸᩮᨲᩈᩮᩣᨠᩮᩣ,_  
_ᩋᩅᩮᨠ᩠ᨡᩔᩩ ᨩᩣᨲᩥᨩᩁᩣᨽᩥᨽᩪᨲᩴ._  

</Paragraph>

<Paragraph number="40" type="verses" book="vi-maha">
ᩏᨭ᩠ᨮᩮᩉᩥ ᩅᩦᩁ ᩅᩥᨩᩥᨲᩈᩘᨣᩤᨾ,_  
_ᩈᨲ᩠ᨳᩅᩤᩉ ᩋᨱᨱ ᩅᩥᨧᩁ ᩃᩮᩣᨠᩮ;_  
_ᨴᩮᩈᩔᩩ ᨽᨣᩅᩤ ᨵᨾ᩠ᨾᩴ,_  
_ᩋᨬ᩠ᨬᩣᨲᩣᩁᩮᩣ ᨽᩅᩥᩔᨶ᩠ᨲᩦ”ᨲᩥ._  

</Paragraph>

<Paragraph number="41" book="vi-maha">
ᨴᩩᨲᩥᨿᨾ᩠ᨸᩥ ᨡᩮᩣ ᨽᨣᩅᩤ ᨻᩕᩉ᩠ᨾᩣᨶᩴ ᩈᩉᨾ᩠ᨸᨲᩥᩴ ᩑᨲᨴᩅᩮᩤᨧ—  “ᨾᨿ᩠ᩉᨾ᩠ᨸᩥ ᨡᩮᩣ, ᨻᩕᩉ᩠ᨾᩮ, ᩑᨲᨴᩉᩮᩣᩈᩥ—  ‘ᩋᨵᩥᨣᨲᩮᩣ ᨡᩮᩣ ᨾ᩠ᨿᩣᨿᩴ ᨵᨾ᩠ᨾᩮᩣ ᨣᨾ᩠ᨽᩦᩁᩮᩣ ᨴᩩᨴ᩠ᨴᩈᩮᩣ ᨴᩩᩁᨶᩩᨻᩮᩣᨵᩮᩤ ᩈᨶ᩠ᨲᩮᩣ ᨸᨱᩦᨲᩮᩣ ᩋᨲᨠ᩠ᨠᩣᩅᨧᩁᩮᩣ ᨶᩥᨸᩩᨱᩮᩣ ᨸᨱ᩠ᨯᩥᨲᩅᩮᨴᨶᩦᨿᩮᩣ. ᩋᩣᩃᨿᩁᩣᨾᩣ ᨡᩮᩣ ᨸᨶᩣᨿᩴ ᨸᨩᩣ ᩋᩣᩃᨿᩁᨲᩣ ᩋᩣᩃᨿᩈᨾ᩠ᨾᩩᨴᩥᨲᩣ. ᩋᩣᩃᨿᩁᩣᨾᩣᨿ ᨡᩮᩣ ᨸᨶ ᨸᨩᩣᨿ ᩋᩣᩃᨿᩁᨲᩣᨿ ᩋᩣᩃᨿᩈᨾ᩠ᨾᩩᨴᩥᨲᩣᨿ ᨴᩩᨴ᩠ᨴᩈᩴ ᩍᨴᩴ ᨮᩣᨶᩴ ᨿᨴᩥᨴᩴ ᩍᨴᨸ᩠ᨸᨧ᩠ᨧᨿᨲᩣᨸᨭᩥᨧ᩠ᨧᩈᨾᩩᨸ᩠ᨸᩣᨴᩮᩤ; ᩍᨴᨾ᩠ᨸᩥ ᨡᩮᩣ ᨮᩣᨶᩴ ᩈᩩᨴᩩᨴ᩠ᨴᩈᩴ ᨿᨴᩥᨴᩴ ᩈᨻ᩠ᨻᩈᩘᨡᩣᩁᩈᨾᨳᩮᩣ ᩈᨻ᩠ᨻᩪᨸᨵᩥᨸᨭᩥᨶᩥᩔᨣ᩠ᨣᩮᩤ ᨲᨱ᩠ᩉᩣᨠ᩠ᨡᨿᩮᩣ ᩅᩥᩁᩣᨣᩮᩤ ᨶᩥᩁᩮᩣᨵᩮᩤ ᨶᩥᨻ᩠ᨻᩣᨶᩴ. ᩋᩉᨬ᩠ᨧᩮᩅ ᨡᩮᩣ ᨸᨶ ᨵᨾ᩠ᨾᩴ ᨴᩮᩈᩮᨿ᩠ᨿᩴ, ᨸᩁᩮ ᨧ ᨾᩮ ᨶ ᩋᩣᨩᩣᨶᩮᨿ᩠ᨿᩩᩴ, ᩈᩮᩣ ᨾᨾᩔ ᨠᩥᩃᨾᨳᩮᩣ, ᩈᩣ ᨾᨾᩔ ᩅᩥᩉᩮᩈᩣ’ᨲᩥ. ᩋᨸᩥᩔᩩ ᨾᩴ, ᨻᩕᩉ᩠ᨾᩮ, ᩍᨾᩣ ᩋᨶᨧ᩠ᨨᩁᩥᨿᩣ ᨣᩤᨳᩣᨿᩮᩣ ᨸᨭᩥᨽᩴᩈᩩ ᨸᩩᨻ᩠ᨻᩮ ᩋᩔᩩᨲᨸᩩᨻ᩠ᨻᩣ—
</Paragraph>

<Paragraph number="42" type="verses" book="vi-maha">
_‘ᨠᩥᨧ᩠ᨨᩮᨶ ᨾᩮ ᩋᨵᩥᨣᨲᩴ,_  
_ᩉᩃᩴ ᨴᩤᨶᩥ ᨸᨠᩣᩈᩥᨲᩩᩴ;_  
_ᩁᩣᨣᨴᩮᩤᩈᨸᩁᩮᨲᩮᩉᩥ,_  
_ᨶᩣᨿᩴ ᨵᨾ᩠ᨾᩮᩣ ᩈᩩᩈᨾ᩠ᨻᩩᨵᩮᩤ._  

</Paragraph>

<Paragraph number="43" type="verses" book="vi-maha">
_ᨸᨭᩥᩈᩮᩣᨲᨣᩤᨾᩥᩴ ᨶᩥᨸᩩᨱᩴ,_  
_ᨣᨾ᩠ᨽᩦᩁᩴ ᨴᩩᨴ᩠ᨴᩈᩴ ᩋᨱᩩᩴ;_  
_ᩁᩣᨣᩁᨲ᩠ᨲᩣ ᨶ ᨴᨠ᩠ᨡᨶ᩠ᨲᩥ,_  
_ᨲᨾᩮᩣᨡᨶ᩠ᨵᩮᨶ ᩋᩣᩅᩩᨭᩣ’ᨲᩥ._  

</Paragraph>

<Paragraph number="44" book="vi-maha">
ᩍᨲᩥᩉ ᨾᩮ, ᨻᩕᩉ᩠ᨾᩮ, ᨸᨭᩥᩈᨬ᩠ᨧᩥᨠ᩠ᨡᨲᩮᩣ ᩋᨸ᩠ᨸᩮᩣᩔᩩᨠ᩠ᨠᨲᩣᨿ ᨧᩥᨲ᩠ᨲᩴ ᨶᨾᨲᩥ, ᨶᩮᩣ ᨵᨾ᩠ᨾᨴᩮᩈᨶᩣᨿᩣ”ᨲᩥ.
</Paragraph>

<Paragraph number="45" book="vi-maha">
ᨲᨲᩥᨿᨾ᩠ᨸᩥ ᨡᩮᩣ ᨻᩕᩉ᩠ᨾᩣ ᩈᩉᨾ᩠ᨸᨲᩥ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᨴᩮᩈᩮᨲᩩ, ᨽᨶ᩠ᨲᩮ, ᨽᨣᩅᩤ ᨵᨾ᩠ᨾᩴ, ᨴᩮᩈᩮᨲᩩ ᩈᩩᨣᨲᩮᩣ ᨵᨾ᩠ᨾᩴ. ᩈᨶ᩠ᨲᩥ ᩈᨲ᩠ᨲᩣ ᩋᨸ᩠ᨸᩁᨩᨠ᩠ᨡᨩᩣᨲᩥᨠᩣ, ᩋᩔᩅᨶᨲᩣ ᨵᨾ᩠ᨾᩔ ᨸᩁᩥᩉᩣᨿᨶ᩠ᨲᩥ, ᨽᩅᩥᩔᨶ᩠ᨲᩥ ᨵᨾ᩠ᨾᩔ ᩋᨬ᩠ᨬᩣᨲᩣᩁᩮᩣ”ᨲᩥ. ᩍᨴᨾᩅᩮᩤᨧ ᨻᩕᩉ᩠ᨾᩣ ᩈᩉᨾ᩠ᨸᨲᩥ, ᩍᨴᩴ ᩅᨲ᩠ᩅᩣᨶ ᩋᨳᩣᨸᩁᩴ ᩑᨲᨴᩅᩮᩤᨧ—
</Paragraph>

<Paragraph number="46" type="verses" book="vi-maha">
_“ᨸᩣᨲᩩᩁᩉᩮᩣᩈᩥ ᨾᨣᨵᩮᩈᩩ ᨸᩩᨻ᩠ᨻᩮ,_  
_ᨵᨾ᩠ᨾᩮᩣ ᩋᩈᩩᨴ᩠ᨵᩮᩤ ᩈᨾᩃᩮᩉᩥ ᨧᩥᨶ᩠ᨲᩥᨲᩮᩣ;_  
_ᩋᨸᩣᨸᩩᩁᩮᨲᩴ ᩋᨾᨲᩔ ᨴ᩠ᩅᩤᩁᩴ,_  
_ᩈᩩᨱᨶ᩠ᨲᩩ ᨵᨾ᩠ᨾᩴ ᩅᩥᨾᩃᩮᨶᩣᨶᩩᨻᩩᨴ᩠ᨵᩴ._  

</Paragraph>

<Paragraph number="47" type="verses" book="vi-maha">
_ᩈᩮᩃᩮ ᨿᨳᩣ ᨸᨻ᩠ᨻᨲᨾᩩᨴ᩠ᨵᨶᩥᨭ᩠ᨮᩥᨲᩮᩣ,_  
_ᨿᨳᩣᨸᩥ ᨸᩔᩮ ᨩᨶᨲᩴ ᩈᨾᨶ᩠ᨲᨲᩮᩣ;_  
_ᨲᨳᩪᨸᨾᩴ ᨵᨾ᩠ᨾᨾᨿᩴ ᩈᩩᨾᩮᨵ,_  
_ᨸᩣᩈᩣᨴᨾᩣᩁᩩᨿ᩠ᩉ ᩈᨾᨶ᩠ᨲᨧᨠ᩠ᨡᩩ;_  
_ᩈᩮᩣᨠᩣᩅᨲᩥᨱ᩠ᨱᩴ ᨩᨶᨲᨾᨸᩮᨲᩈᩮᩣᨠᩮᩣ,_  
_ᩋᩅᩮᨠ᩠ᨡᩔᩩ ᨩᩣᨲᩥᨩᩁᩣᨽᩥᨽᩪᨲᩴ._  

</Paragraph>

<Paragraph number="48" type="verses" book="vi-maha">
ᩏᨭ᩠ᨮᩮᩉᩥ ᩅᩦᩁ ᩅᩥᨩᩥᨲᩈᩘᨣᩤᨾ,_  
_ᩈᨲ᩠ᨳᩅᩤᩉ ᩋᨱᨱ ᩅᩥᨧᩁ ᩃᩮᩣᨠᩮ;_  
_ᨴᩮᩈᩔᩩ ᨽᨣᩅᩤ ᨵᨾ᩠ᨾᩴ,_  
_ᩋᨬ᩠ᨬᩣᨲᩣᩁᩮᩣ ᨽᩅᩥᩔᨶ᩠ᨲᩦ”ᨲᩥ._  

</Paragraph>

</Division>
<Division number="9" book="vi-maha">

<Paragraph number="49" book="vi-maha">
ᩋᨳ ᨡᩮᩣ ᨽᨣᩅᩤ ᨻᩕᩉ᩠ᨾᩩᨶᩮᩣ ᨧ ᩋᨩ᩠ᨫᩮᩈᨶᩴ ᩅᩥᨴᩥᨲ᩠ᩅᩣ ᩈᨲ᩠ᨲᩮᩈᩩ ᨧ ᨠᩣᩁᩩᨬ᩠ᨬᨲᩴ ᨸᨭᩥᨧ᩠ᨧ ᨻᩩᨴ᩠ᨵᨧᨠ᩠ᨡᩩᨶᩣ ᩃᩮᩣᨠᩴ ᩅᩮᩤᩃᩮᩣᨠᩮᩈᩥ. ᩋᨴ᩠ᨴᩈᩣ ᨡᩮᩣ ᨽᨣᩅᩤ ᨻᩩᨴ᩠ᨵᨧᨠ᩠ᨡᩩᨶᩣ ᩃᩮᩣᨠᩴ ᩅᩮᩤᩃᩮᩣᨠᩮᨶ᩠ᨲᩮᩣ ᩈᨲ᩠ᨲᩮ ᩋᨸ᩠ᨸᩁᨩᨠ᩠ᨡᩮ ᨾᩉᩣᩁᨩᨠ᩠ᨡᩮ ᨲᩥᨠ᩠ᨡᩥᨶ᩠ᨴᩕᩥᨿᩮ ᨾᩩᨴᩥᨶ᩠ᨴᩕᩥᨿᩮ ᩈ᩠ᩅᩣᨠᩣᩁᩮ ᨴ᩠ᩅᩤᨠᩣᩁᩮ ᩈᩩᩅᩥᨬ᩠ᨬᩣᨸᨿᩮ ᨴᩩᩅᩥᨬ᩠ᨬᩣᨸᨿᩮ, ᩋᨸ᩠ᨸᩮᨠᨧ᩠ᨧᩮ ᨸᩁᩃᩮᩣᨠᩅᨩ᩠ᨩᨽᨿᨴᩔᩣᩅᩥᨶᩮ ᩅᩥᩉᩁᨶ᩠ᨲᩮ, ᩋᨸ᩠ᨸᩮᨠᨧ᩠ᨧᩮ ᨶ ᨸᩁᩃᩮᩣᨠᩅᨩ᩠ᨩᨽᨿᨴᩔᩣᩅᩥᨶᩮ ᩅᩥᩉᩁᨶ᩠ᨲᩮ. ᩈᩮᨿ᩠ᨿᨳᩣᨸᩥ ᨶᩣᨾ ᩏᨸ᩠ᨸᩃᩥᨶᩥᨿᩴ ᩅᩤ ᨸᨴᩩᨾᩥᨶᩥᨿᩴ ᩅᩤ ᨸᩩᨱ᩠ᨯᩁᩦᨠᩥᨶᩥᨿᩴ ᩅᩤ ᩋᨸ᩠ᨸᩮᨠᨧ᩠ᨧᩣᨶᩥ ᩏᨸ᩠ᨸᩃᩣᨶᩥ ᩅᩤ ᨸᨴᩩᨾᩣᨶᩥ ᩅᩤ ᨸᩩᨱ᩠ᨯᩁᩦᨠᩣᨶᩥ ᩅᩤ ᩏᨴᨠᩮ ᨩᩣᨲᩣᨶᩥ ᩏᨴᨠᩮ ᩈᩴᩅᨯ᩠ᨰᩣᨶᩥ ᩏᨴᨠᩣᨶᩩᨣ᩠ᨣᨲᩣᨶᩥ ᩋᨶ᩠ᨲᩮᩣ ᨶᩥᨾᩩᨣ᩠ᨣᨸᩮᩣᩈᩦᨶᩥ, ᩋᨸ᩠ᨸᩮᨠᨧ᩠ᨧᩣᨶᩥ ᩏᨸ᩠ᨸᩃᩣᨶᩥ ᩅᩤ ᨸᨴᩩᨾᩣᨶᩥ ᩅᩤ ᨸᩩᨱ᩠ᨯᩁᩦᨠᩣᨶᩥ ᩅᩤ ᩏᨴᨠᩮ ᨩᩣᨲᩣᨶᩥ ᩏᨴᨠᩮ ᩈᩴᩅᨯ᩠ᨰᩣᨶᩥ ᩈᨾᩮᩣᨴᨠᩴ ᨮᩥᨲᩣᨶᩥ, ᩋᨸ᩠ᨸᩮᨠᨧ᩠ᨧᩣᨶᩥ ᩏᨸ᩠ᨸᩃᩣᨶᩥ ᩅᩤ ᨸᨴᩩᨾᩣᨶᩥ ᩅᩤ ᨸᩩᨱ᩠ᨯᩁᩦᨠᩣᨶᩥ ᩅᩤ ᩏᨴᨠᩮ ᨩᩣᨲᩣᨶᩥ ᩏᨴᨠᩮ ᩈᩴᩅᨯ᩠ᨰᩣᨶᩥ ᩏᨴᨠᩴ ᩋᨧ᩠ᨧᩩᨣ᩠ᨣᨾ᩠ᨾ ᨮᩥᨲᩣᨶᩥ ᩋᨶᩩᨸᩃᩥᨲ᩠ᨲᩣᨶᩥ ᩏᨴᨠᩮᨶ; ᩑᩅᨾᩮᩅᩴ ᨽᨣᩅᩤ ᨻᩩᨴ᩠ᨵᨧᨠ᩠ᨡᩩᨶᩣ ᩃᩮᩣᨠᩴ ᩅᩮᩤᩃᩮᩣᨠᩮᨶ᩠ᨲᩮᩣ ᩋᨴ᩠ᨴᩈ ᩈᨲ᩠ᨲᩮ ᩋᨸ᩠ᨸᩁᨩᨠ᩠ᨡᩮ ᨾᩉᩣᩁᨩᨠ᩠ᨡᩮ ᨲᩥᨠ᩠ᨡᩥᨶ᩠ᨴᩕᩥᨿᩮ ᨾᩩᨴᩥᨶ᩠ᨴᩕᩥᨿᩮ ᩈ᩠ᩅᩣᨠᩣᩁᩮ ᨴ᩠ᩅᩤᨠᩣᩁᩮ ᩈᩩᩅᩥᨬ᩠ᨬᩣᨸᨿᩮ ᨴᩩᩅᩥᨬ᩠ᨬᩣᨸᨿᩮ, ᩋᨸ᩠ᨸᩮᨠᨧ᩠ᨧᩮ ᨸᩁᩃᩮᩣᨠᩅᨩ᩠ᨩᨽᨿᨴᩔᩣᩅᩥᨶᩮ ᩅᩥᩉᩁᨶ᩠ᨲᩮ, ᩋᨸ᩠ᨸᩮᨠᨧ᩠ᨧᩮ ᨶ ᨸᩁᩃᩮᩣᨠᩅᨩ᩠ᨩᨽᨿᨴᩔᩣᩅᩥᨶᩮ ᩅᩥᩉᩁᨶ᩠ᨲᩮ; ᨴᩥᩈ᩠ᩅᩣᨶ ᨻᩕᩉ᩠ᨾᩣᨶᩴ ᩈᩉᨾ᩠ᨸᨲᩥᩴ ᨣᩤᨳᩣᨿ ᨸᨧ᩠ᨧᨽᩣᩈᩥ—
</Paragraph>

<Paragraph number="50" type="verses" book="vi-maha">
_“ᩋᨸᩣᩁᩩᨲᩣ ᨲᩮᩈᩴ ᩋᨾᨲᩔ ᨴ᩠ᩅᩤᩁᩣ,_  
_ᨿᩮ ᩈᩮᩣᨲᩅᨶ᩠ᨲᩮᩣ ᨸᨾᩩᨬ᩠ᨧᨶ᩠ᨲᩩ ᩈᨴ᩠ᨵᩴ;_  
_ᩅᩥᩉᩥᩴᩈᩈᨬ᩠ᨬᩦ ᨸᨣᩩᨱᩴ ᨶ ᨽᩣᩈᩥᩴ,_  
_ᨵᨾ᩠ᨾᩴ ᨸᨱᩦᨲᩴ ᨾᨶᩩᨩᩮᩈᩩ ᨻᩕᩉ᩠ᨾᩮ”ᨲᩥ._  

</Paragraph>

<Paragraph number="51" book="vi-maha">
ᩋᨳ ᨡᩮᩣ ᨻᩕᩉ᩠ᨾᩣ ᩈᩉᨾ᩠ᨸᨲᩥ—  “ᨠᨲᩣᩅᨠᩣᩈᩮᩣ ᨡᩮᩣᨾ᩠ᩉᩥ ᨽᨣᩅᨲᩣ ᨵᨾ᩠ᨾᨴᩮᩈᨶᩣᨿᩣ”ᨲᩥ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᨸᨴᨠ᩠ᨡᩥᨱᩴ ᨠᨲ᩠ᩅᩣ ᨲᨲ᩠ᨳᩮᩅᨶ᩠ᨲᩁᨵᩤᨿᩥ.

</Paragraph>
</Division>

<Paragraph number="52" type="center" book="vi-maha">
ᨻᩕᩉ᩠ᨾᨿᩣᨧᨶᨠᨳᩣ ᨶᩥᨭ᩠ᨮᩥᨲᩣ.
</Paragraph>