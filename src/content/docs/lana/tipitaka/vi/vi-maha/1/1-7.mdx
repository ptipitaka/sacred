---
title: "1.7 ᨸᨻ᩠ᨻᨩ᩠ᨩᩣᨠᨳᩣ"
tableOfContents: false
sidebar:
  order: 64
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="25" book="vi-maha">

<Paragraph number="107" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨻᩣᩁᩣᨱᩈᩥᨿᩴ ᨿᩈᩮᩣ ᨶᩣᨾ ᨠᩩᩃᨸᩩᨲ᩠ᨲᩮᩣ ᩈᩮᨭ᩠ᨮᩥᨸᩩᨲ᩠ᨲᩮᩣ ᩈᩩᨡᩩᨾᩣᩃᩮᩣ ᩉᩮᩣᨲᩥ. ᨲᩔ ᨲᨿᩮᩣ ᨸᩣᩈᩣᨴᩤ ᩉᩮᩣᨶ᩠ᨲᩥ—  ᩑᨠᩮᩣ ᩉᩮᨾᨶ᩠ᨲᩥᨠᩮᩣ, ᩑᨠᩮᩣ ᨣᩥᨾ᩠ᩉᩥᨠᩮᩣ, ᩑᨠᩮᩣ ᩅᩔᩥᨠᩮᩣ. ᩈᩮᩣ ᩅᩔᩥᨠᩮ ᨸᩣᩈᩣᨴᩮ ᨧᨲ᩠ᨲᩣᩁᩮᩣ ᨾᩣᩈᩮ ᨶᩥᨸ᩠ᨸᩩᩁᩥᩈᩮᩉᩥ ᨲᩪᩁᩥᨿᩮᩉᩥ ᨸᩁᩥᨧᩣᩁᨿᨾᩣᨶᩮᩣ ᨶ ᩉᩮᨭ᩠ᨮᩣᨸᩣᩈᩣᨴᩴ ᩒᩁᩮᩣᩉᨲᩥ. ᩋᨳ ᨡᩮᩣ ᨿᩈᩔ ᨠᩩᩃᨸᩩᨲ᩠ᨲᩔ ᨸᨬ᩠ᨧᩉᩥ ᨠᩣᨾᨣᩩᨱᩮᩉᩥ ᩈᨾᨸ᩠ᨸᩥᨲᩔ ᩈᨾᩘᨣᩦᨽᩪᨲᩔ ᨸᩁᩥᨧᩣᩁᨿᨾᩣᨶᩔ ᨸᨭᩥᨠᨧ᩠ᨧᩮᩅ ᨶᩥᨴ᩠ᨴᩤ ᩒᨠ᩠ᨠᨾᩥ, ᨸᩁᩥᨩᨶᩔᨸᩥ ᨶᩥᨴ᩠ᨴᩤ ᩒᨠ᩠ᨠᨾᩥ, ᩈᨻ᩠ᨻᩁᨲ᩠ᨲᩥᨿᩮᩣ ᨧ ᨲᩮᩃᨸᨴᩦᨸᩮᩣ ᨫᩣᨿᨲᩥ. ᩋᨳ ᨡᩮᩣ ᨿᩈᩮᩣ ᨠᩩᩃᨸᩩᨲ᩠ᨲᩮᩣ ᨸᨭᩥᨠᨧ᩠ᨧᩮᩅ ᨸᨻᩩᨩ᩠ᨫᩥᨲ᩠ᩅᩣ ᩋᨴ᩠ᨴᩈ ᩈᨠᩴ ᨸᩁᩥᨩᨶᩴ ᩈᩩᨸᨶ᩠ᨲᩴ—  ᩋᨬ᩠ᨬᩥᩔᩣ ᨠᨧ᩠ᨨᩮ ᩅᩦᨱᩴ, ᩋᨬ᩠ᨬᩥᩔᩣ ᨠᨱ᩠ᨮᩮ ᨾᩩᨴᩥᩘᨣᩴ, ᩋᨬ᩠ᨬᩥᩔᩣ ᨠᨧ᩠ᨨᩮ ᩋᩣᩊᨾ᩠ᨻᩁᩴ, ᩋᨬ᩠ᨬᩴ ᩅᩥᨠᩮᩈᩥᨠᩴ, ᩋᨬ᩠ᨬᩴ ᩅᩥᨠ᩠ᨡᩮᩊᩥᨠᩴ, ᩋᨬ᩠ᨬᩣ ᩅᩥᨸ᩠ᨸᩃᨸᨶ᩠ᨲᩥᨿᩮᩣ, ᩉᨲ᩠ᨳᨸ᩠ᨸᨲ᩠ᨲᩴ ᩈᩩᩈᩣᨶᩴ ᨾᨬ᩠ᨬᩮ. ᨴᩥᩈ᩠ᩅᩣᨶᩔ ᩋᩣᨴᩦᨶᩅᩮᩤ ᨸᩣᨲᩩᩁᩉᩮᩣᩈᩥ, ᨶᩥᨻ᩠ᨻᩥᨴᩤᨿ ᨧᩥᨲ᩠ᨲᩴ ᩈᨱ᩠ᨮᩣᩈᩥ. ᩋᨳ ᨡᩮᩣ ᨿᩈᩮᩣ ᨠᩩᩃᨸᩩᨲ᩠ᨲᩮᩣ ᩏᨴᩤᨶᩴ ᩏᨴᩤᨶᩮᩈᩥ—  “ᩏᨸᨴ᩠ᨴᩩᨲᩴ ᩅᨲ ᨽᩮᩣ, ᩏᨸᩔᨭ᩠ᨮᩴ ᩅᨲ ᨽᩮᩣ”ᨲᩥ.
</Paragraph>

<Paragraph number="108" book="vi-maha">
ᩋᨳ ᨡᩮᩣ ᨿᩈᩮᩣ ᨠᩩᩃᨸᩩᨲ᩠ᨲᩮᩣ ᩈᩩᩅᨱ᩠ᨱᨸᩣᨴᩩᨠᩣᨿᩮᩣ ᩋᩣᩁᩮᩣᩉᩥᨲ᩠ᩅᩣ ᨿᩮᨶ ᨶᩥᩅᩮᩈᨶᨴ᩠ᩅᩤᩁᩴ ᨲᩮᨶᩩᨸᩈᩘᨠᨾᩥ. ᩋᨾᨶᩩᩔᩣ ᨴ᩠ᩅᩤᩁᩴ ᩅᩥᩅᩁᩥᩴᩈᩩ—  “ᨾᩣ ᨿᩈᩔ ᨠᩩᩃᨸᩩᨲ᩠ᨲᩔ ᨠᩮᩣᨧᩥ ᩋᨶ᩠ᨲᩁᩣᨿᨾᨠᩣᩈᩥ ᩋᨣᩤᩁᩈ᩠ᨾᩣ ᩋᨶᨣᩤᩁᩥᨿᩴ ᨸᨻ᩠ᨻᨩ᩠ᨩᩣᨿᩣ”ᨲᩥ. ᩋᨳ ᨡᩮᩣ ᨿᩈᩮᩣ ᨠᩩᩃᨸᩩᨲ᩠ᨲᩮᩣ ᨿᩮᨶ ᨶᨣᩁᨴ᩠ᩅᩤᩁᩴ ᨲᩮᨶᩩᨸᩈᩘᨠᨾᩥ. ᩋᨾᨶᩩᩔᩣ ᨴ᩠ᩅᩤᩁᩴ ᩅᩥᩅᩁᩥᩴᩈᩩ—  “ᨾᩣ ᨿᩈᩔ ᨠᩩᩃᨸᩩᨲ᩠ᨲᩔ ᨠᩮᩣᨧᩥ ᩋᨶ᩠ᨲᩁᩣᨿᨾᨠᩣᩈᩥ ᩋᨣᩤᩁᩈ᩠ᨾᩣ ᩋᨶᨣᩤᩁᩥᨿᩴ ᨸᨻ᩠ᨻᨩ᩠ᨩᩣᨿᩣ”ᨲᩥ. ᩋᨳ ᨡᩮᩣ ᨿᩈᩮᩣ ᨠᩩᩃᨸᩩᨲ᩠ᨲᩮᩣ ᨿᩮᨶ ᩍᩈᩥᨸᨲᨶᩴ ᨾᩥᨣᨴᩤᨿᩮᩣ ᨲᩮᨶᩩᨸᩈᩘᨠᨾᩥ.
</Paragraph>

</Division>
<Division number="26" book="vi-maha">

<Paragraph number="109" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᨣᩅᩤ ᩁᨲ᩠ᨲᩥᨿᩣ ᨸᨧ᩠ᨧᩪᩈᩈᨾᨿᩴ ᨸᨧ᩠ᨧᩩᨭ᩠ᨮᩣᨿ ᩋᨩ᩠ᨫᩮᩣᨠᩣᩈᩮ ᨧᩘᨠᨾᨲᩥ. ᩋᨴ᩠ᨴᩈᩣ ᨡᩮᩣ ᨽᨣᩅᩤ ᨿᩈᩴ ᨠᩩᩃᨸᩩᨲ᩠ᨲᩴ ᨴᩪᩁᨲᩮᩣᩅ ᩋᩣᨣᨧ᩠ᨨᨶ᩠ᨲᩴ, ᨴᩥᩈ᩠ᩅᩣᨶ ᨧᩘᨠᨾᩣ ᩒᩁᩮᩣᩉᩥᨲ᩠ᩅᩣ ᨸᨬ᩠ᨬᨲ᩠ᨲᩮ ᩋᩣᩈᨶᩮ ᨶᩥᩈᩦᨴᩥ. ᩋᨳ ᨡᩮᩣ ᨿᩈᩮᩣ ᨠᩩᩃᨸᩩᨲ᩠ᨲᩮᩣ ᨽᨣᩅᨲᩮᩣ ᩋᩅᩥᨴᩪᩁᩮ ᩏᨴᩤᨶᩴ ᩏᨴᩤᨶᩮᩈᩥ—  “ᩏᨸᨴ᩠ᨴᩩᨲᩴ ᩅᨲ ᨽᩮᩣ, ᩏᨸᩔᨭ᩠ᨮᩴ ᩅᨲ ᨽᩮᩣ”ᨲᩥ. ᩋᨳ ᨡᩮᩣ ᨽᨣᩅᩤ ᨿᩈᩴ ᨠᩩᩃᨸᩩᨲ᩠ᨲᩴ ᩑᨲᨴᩅᩮᩤᨧ—  “ᩍᨴᩴ ᨡᩮᩣ, ᨿᩈ, ᩋᨶᩩᨸᨴ᩠ᨴᩩᨲᩴ, ᩍᨴᩴ ᩋᨶᩩᨸᩔᨭ᩠ᨮᩴ. ᩑᩉᩥ, ᨿᩈ, ᨶᩥᩈᩦᨴ, ᨵᨾ᩠ᨾᩴ ᨲᩮ ᨴᩮᩈᩮᩔᩣᨾᩦ”ᨲᩥ. ᩋᨳ ᨡᩮᩣ ᨿᩈᩮᩣ ᨠᩩᩃᨸᩩᨲ᩠ᨲᩮᩣ—  “ᩍᨴᩴ ᨠᩥᩁ ᩋᨶᩩᨸᨴ᩠ᨴᩩᨲᩴ, ᩍᨴᩴ ᩋᨶᩩᨸᩔᨭ᩠ᨮᨶ᩺”ᨲᩥ ᩉᨭ᩠ᨮᩮᩣ ᩏᨴᨣ᩠ᨣᩮᩤ ᩈᩩᩅᨱ᩠ᨱᨸᩣᨴᩩᨠᩣᩉᩥ ᩒᩁᩮᩣᩉᩥᨲ᩠ᩅᩣ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᨶᩥᩈᩦᨴᩥ.
</Paragraph>

<Paragraph number="110" book="vi-maha">
ᩑᨠᨾᨶ᩠ᨲᩴ ᨶᩥᩈᩥᨶ᩠ᨶᩔ ᨡᩮᩣ ᨿᩈᩔ ᨠᩩᩃᨸᩩᨲ᩠ᨲᩔ ᨽᨣᩅᩤ ᩋᨶᩩᨸᩩᨻ᩠ᨻᩥᩴ ᨠᨳᩴ ᨠᨳᩮᩈᩥ, ᩈᩮᨿ᩠ᨿᨳᩥᨴᩴ—  ᨴᩤᨶᨠᨳᩴ ᩈᩦᩃᨠᨳᩴ ᩈᨣ᩠ᨣᨠᨳᩴ, ᨠᩣᨾᩣᨶᩴ ᩋᩣᨴᩦᨶᩅᩴ ᩒᨠᩣᩁᩴ ᩈᩴᨠᩥᩃᩮᩈᩴ, ᨶᩮᨠ᩠ᨡᨾ᩠ᨾᩮ ᩋᩣᨶᩥᩈᩴᩈᩴ ᨸᨠᩣᩈᩮᩈᩥ. ᨿᨴᩤ ᨽᨣᩅᩤ ᩋᨬ᩠ᨬᩣᩈᩥ ᨿᩈᩴ ᨠᩩᩃᨸᩩᨲ᩠ᨲᩴ ᨠᩃᩖᨧᩥᨲ᩠ᨲᩴ, ᨾᩩᨴᩩᨧᩥᨲ᩠ᨲᩴ, ᩅᩥᨶᩦᩅᩁᨱᨧᩥᨲ᩠ᨲᩴ, ᩏᨴᨣ᩠ᨣᨧᩥᨲ᩠ᨲᩴ, ᨸᩈᨶ᩠ᨶᨧᩥᨲ᩠ᨲᩴ, ᩋᨳ ᨿᩣ ᨻᩩᨴ᩠ᨵᩤᨶᩴ ᩈᩣᨾᩩᨠ᩠ᨠᩴᩈᩥᨠᩣ ᨵᨾ᩠ᨾᨴᩮᩈᨶᩣ ᨲᩴ ᨸᨠᩣᩈᩮᩈᩥ—  ᨴᩩᨠ᩠ᨡᩴ, ᩈᨾᩩᨴᨿᩴ, ᨶᩥᩁᩮᩣᨵᩴ, ᨾᨣ᩠ᨣᩴ. ᩈᩮᨿ᩠ᨿᨳᩣᨸᩥ ᨶᩣᨾ ᩈᩩᨴ᩠ᨵᩴ ᩅᨲ᩠ᨳᩴ ᩋᨸᨣᨲᨠᩣᩊᨠᩴ ᩈᨾ᩠ᨾᨴᩮᩅ ᩁᨩᨶᩴ ᨸᨭᩥᨣ᩠ᨣᨱ᩠ᩉᩮᨿ᩠ᨿ; ᩑᩅᨾᩮᩅ ᨿᩈᩔ ᨠᩩᩃᨸᩩᨲ᩠ᨲᩔ ᨲᩈ᩠ᨾᩥᩴᨿᩮᩅ ᩋᩣᩈᨶᩮ ᩅᩥᩁᨩᩴ ᩅᩦᨲᨾᩃᩴ ᨵᨾ᩠ᨾᨧᨠ᩠ᨡᩩᩴ ᩏᨴᨸᩣᨴᩥ—  “ᨿᩴ ᨠᩥᨬ᩠ᨧᩥ ᩈᨾᩩᨴᨿᨵᨾ᩠ᨾᩴ ᩈᨻ᩠ᨻᩴ ᨲᩴ ᨶᩥᩁᩮᩣᨵᨵᨾ᩠ᨾᨶ᩺”ᨲᩥ.
</Paragraph>

</Division>
<Division number="27" book="vi-maha">

<Paragraph number="111" book="vi-maha">
ᩋᨳ ᨡᩮᩣ ᨿᩈᩔ ᨠᩩᩃᨸᩩᨲ᩠ᨲᩔ ᨾᩣᨲᩣ ᨸᩣᩈᩣᨴᩴ ᩋᨽᩥᩁᩩᩉᩥᨲ᩠ᩅᩣ ᨿᩈᩴ ᨠᩩᩃᨸᩩᨲ᩠ᨲᩴ ᩋᨸᩔᨶ᩠ᨲᩦ ᨿᩮᨶ ᩈᩮᨭ᩠ᨮᩥ ᨣᩉᨸᨲᩥ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᩈᩮᨭ᩠ᨮᩥᩴ ᨣᩉᨸᨲᩥᩴ ᩑᨲᨴᩅᩮᩤᨧ—  “ᨸᩩᨲ᩠ᨲᩮᩣ ᨲᩮ, ᨣᩉᨸᨲᩥ, ᨿᩈᩮᩣ ᨶ ᨴᩥᩔᨲᩦ”ᨲᩥ. ᩋᨳ ᨡᩮᩣ ᩈᩮᨭ᩠ᨮᩥ ᨣᩉᨸᨲᩥ ᨧᨲᩩᨴ᩠ᨴᩥᩈᩣ ᩋᩔᨴᩪᨲᩮ ᩏᨿ᩠ᨿᩮᩣᨩᩮᨲ᩠ᩅᩣ ᩈᩣᨾᩴᨿᩮᩅ ᨿᩮᨶ ᩍᩈᩥᨸᨲᨶᩴ ᨾᩥᨣᨴᩤᨿᩮᩣ ᨲᩮᨶᩩᨸᩈᩘᨠᨾᩥ. ᩋᨴ᩠ᨴᩈᩣ ᨡᩮᩣ ᩈᩮᨭ᩠ᨮᩥ ᨣᩉᨸᨲᩥ ᩈᩩᩅᨱ᩠ᨱᨸᩣᨴᩩᨠᩣᨶᩴ ᨶᩥᨠ᩠ᨡᩮᨸᩴ, ᨴᩥᩈ᩠ᩅᩣᨶ ᨲᩴᨿᩮᩅ ᩋᨶᩩᨣᨾᩣᩈᩥ. ᩋᨴ᩠ᨴᩈᩣ ᨡᩮᩣ ᨽᨣᩅᩤ ᩈᩮᨭ᩠ᨮᩥᩴ ᨣᩉᨸᨲᩥᩴ ᨴᩪᩁᨲᩮᩣᩅ ᩋᩣᨣᨧ᩠ᨨᨶ᩠ᨲᩴ, ᨴᩥᩈ᩠ᩅᩣᨶ ᨽᨣᩅᨲᩮᩣ ᩑᨲᨴᩉᩮᩣᩈᩥ—  “ᨿᨶ᩠ᨶᩪᨶᩣᩉᩴ ᨲᨳᩣᩁᩪᨸᩴ ᩍᨴ᩠ᨵᩤᨽᩥᩈᩘᨡᩣᩁᩴ ᩋᨽᩥᩈᩘᨡᩁᩮᨿ᩠ᨿᩴ ᨿᨳᩣ ᩈᩮᨭ᩠ᨮᩥ ᨣᩉᨸᨲᩥ ᩍᨵ ᨶᩥᩈᩥᨶ᩠ᨶᩮᩣ ᩍᨵ ᨶᩥᩈᩥᨶ᩠ᨶᩴ ᨿᩈᩴ ᨠᩩᩃᨸᩩᨲ᩠ᨲᩴ ᨶ ᨸᩔᩮᨿ᩠ᨿᩣ”ᨲᩥ. ᩋᨳ ᨡᩮᩣ ᨽᨣᩅᩤ ᨲᨳᩣᩁᩪᨸᩴ ᩍᨴ᩠ᨵᩤᨽᩥᩈᩘᨡᩣᩁᩴ ᩋᨽᩥᩈᩘᨡᩁᩮᩈᩥ.
</Paragraph>

<Paragraph number="112" book="vi-maha">
ᩋᨳ ᨡᩮᩣ ᩈᩮᨭ᩠ᨮᩥ ᨣᩉᨸᨲᩥ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᩋᨸᩥ, ᨽᨶ᩠ᨲᩮ, ᨽᨣᩅᩤ ᨿᩈᩴ ᨠᩩᩃᨸᩩᨲ᩠ᨲᩴ ᨸᩔᩮᨿ᩠ᨿᩣ”ᨲᩥ?
</Paragraph>

<Paragraph number="113" book="vi-maha">
“ᨲᩮᨶ ᩉᩥ, ᨣᩉᨸᨲᩥ, ᨶᩥᩈᩦᨴ, ᩋᨸ᩠ᨸᩮᩅ ᨶᩣᨾ ᩍᨵ ᨶᩥᩈᩥᨶ᩠ᨶᩮᩣ ᩍᨵ ᨶᩥᩈᩥᨶ᩠ᨶᩴ ᨿᩈᩴ ᨠᩩᩃᨸᩩᨲ᩠ᨲᩴ ᨸᩔᩮᨿ᩠ᨿᩣᩈᩦ”ᨲᩥ. ᩋᨳ ᨡᩮᩣ ᩈᩮᨭ᩠ᨮᩥ ᨣᩉᨸᨲᩥ—  “ᩍᨵᩮᩅ ᨠᩥᩁᩣᩉᩴ ᨶᩥᩈᩥᨶ᩠ᨶᩮᩣ ᩍᨵ ᨶᩥᩈᩥᨶ᩠ᨶᩴ ᨿᩈᩴ ᨠᩩᩃᨸᩩᨲ᩠ᨲᩴ ᨸᩔᩥᩔᩣᨾᩦ”ᨲᩥ ᩉᨭ᩠ᨮᩮᩣ ᩏᨴᨣ᩠ᨣᩮᩤ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᨶᩥᩈᩦᨴᩥ.
</Paragraph>

<Paragraph number="114" book="vi-maha">
ᩑᨠᨾᨶ᩠ᨲᩴ ᨶᩥᩈᩥᨶ᩠ᨶᩔ ᨡᩮᩣ ᩈᩮᨭ᩠ᨮᩥᩔ ᨣᩉᨸᨲᩥᩔ ᨽᨣᩅᩤ ᩋᨶᩩᨸᩩᨻ᩠ᨻᩥᩴ ᨠᨳᩴ ᨠᨳᩮᩈᩥ, ᩈᩮᨿ᩠ᨿᨳᩥᨴᩴ—  ᨴᩤᨶᨠᨳᩴ ᩈᩦᩃᨠᨳᩴ ᩈᨣ᩠ᨣᨠᨳᩴ, ᨠᩣᨾᩣᨶᩴ ᩋᩣᨴᩦᨶᩅᩴ ᩒᨠᩣᩁᩴ ᩈᩴᨠᩥᩃᩮᩈᩴ, ᨶᩮᨠ᩠ᨡᨾ᩠ᨾᩮ ᩋᩣᨶᩥᩈᩴᩈᩴ ᨸᨠᩣᩈᩮᩈᩥ. ᨿᨴᩤ ᨽᨣᩅᩤ ᩋᨬ᩠ᨬᩣᩈᩥ ᩈᩮᨭ᩠ᨮᩥᩴ ᨣᩉᨸᨲᩥᩴ ᨠᩃᩖᨧᩥᨲ᩠ᨲᩴ, ᨾᩩᨴᩩᨧᩥᨲ᩠ᨲᩴ, ᩅᩥᨶᩦᩅᩁᨱᨧᩥᨲ᩠ᨲᩴ, ᩏᨴᨣ᩠ᨣᨧᩥᨲ᩠ᨲᩴ, ᨸᩈᨶ᩠ᨶᨧᩥᨲ᩠ᨲᩴ, ᩋᨳ ᨿᩣ ᨻᩩᨴ᩠ᨵᩤᨶᩴ ᩈᩣᨾᩩᨠ᩠ᨠᩴᩈᩥᨠᩣ ᨵᨾ᩠ᨾᨴᩮᩈᨶᩣ, ᨲᩴ ᨸᨠᩣᩈᩮᩈᩥ—  ᨴᩩᨠ᩠ᨡᩴ, ᩈᨾᩩᨴᨿᩴ, ᨶᩥᩁᩮᩣᨵᩴ, ᨾᨣ᩠ᨣᩴ. ᩈᩮᨿ᩠ᨿᨳᩣᨸᩥ ᨶᩣᨾ ᩈᩩᨴ᩠ᨵᩴ ᩅᨲ᩠ᨳᩴ ᩋᨸᨣᨲᨠᩣᩊᨠᩴ ᩈᨾ᩠ᨾᨴᩮᩅ ᩁᨩᨶᩴ ᨸᨭᩥᨣ᩠ᨣᨱ᩠ᩉᩮᨿ᩠ᨿ; ᩑᩅᨾᩮᩅ ᩈᩮᨭ᩠ᨮᩥᩔ ᨣᩉᨸᨲᩥᩔ ᨲᩈ᩠ᨾᩥᩴᨿᩮᩅ ᩋᩣᩈᨶᩮ ᩅᩥᩁᨩᩴ ᩅᩦᨲᨾᩃᩴ ᨵᨾ᩠ᨾᨧᨠ᩠ᨡᩩᩴ ᩏᨴᨸᩣᨴᩥ—  “ᨿᩴ ᨠᩥᨬ᩠ᨧᩥ ᩈᨾᩩᨴᨿᨵᨾ᩠ᨾᩴ ᩈᨻ᩠ᨻᩴ ᨲᩴ ᨶᩥᩁᩮᩣᨵᨵᨾ᩠ᨾᨶ᩺”ᨲᩥ.
</Paragraph>

<Paragraph number="115" book="vi-maha">
ᩋᨳ ᨡᩮᩣ ᩈᩮᨭ᩠ᨮᩥ ᨣᩉᨸᨲᩥ ᨴᩥᨭ᩠ᨮᨵᨾ᩠ᨾᩮᩣ ᨸᨲ᩠ᨲᨵᨾ᩠ᨾᩮᩣ ᩅᩥᨴᩥᨲᨵᨾ᩠ᨾᩮᩣ ᨸᩁᩥᨿᩮᩣᨣᩤᩊ᩠ᩉᨵᨾ᩠ᨾᩮᩣ ᨲᩥᨱ᩠ᨱᩅᩥᨧᩥᨠᩥᨧ᩠ᨨᩮᩣ ᩅᩥᨣᨲᨠᨳᩴᨠᨳᩮᩣ ᩅᩮᩈᩣᩁᨩ᩠ᨩᨸ᩠ᨸᨲ᩠ᨲᩮᩣ ᩋᨸᩁᨸ᩠ᨸᨧ᩠ᨧᨿᩮᩣ ᩈᨲ᩠ᨳᩩᩈᩣᩈᨶᩮ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᩋᨽᩥᨠ᩠ᨠᨶ᩠ᨲᩴ, ᨽᨶ᩠ᨲᩮ, ᩋᨽᩥᨠ᩠ᨠᨶ᩠ᨲᩴ, ᨽᨶ᩠ᨲᩮ. ᩈᩮᨿ᩠ᨿᨳᩣᨸᩥ, ᨽᨶ᩠ᨲᩮ, ᨶᩥᨠ᩠ᨠᩩᨩ᩠ᨩᩥᨲᩴ ᩅᩤ ᩏᨠ᩠ᨠᩩᨩ᩠ᨩᩮᨿ᩠ᨿ, ᨸᨭᩥᨧ᩠ᨨᨶ᩠ᨶᩴ ᩅᩤ ᩅᩥᩅᩁᩮᨿ᩠ᨿ, ᨾᩪᩊ᩠ᩉᩔ ᩅᩤ ᨾᨣ᩠ᨣᩴ ᩋᩣᨧᩥᨠ᩠ᨡᩮᨿ᩠ᨿ, ᩋᨶ᩠ᨵᨠᩣᩁᩮ ᩅᩤ ᨲᩮᩃᨸᨩ᩠ᨩᩮᩣᨲᩴ ᨵᩤᩁᩮᨿ᩠ᨿ—  ‘ᨧᨠ᩠ᨡᩩᨾᨶ᩠ᨲᩮᩣ ᩁᩪᨸᩣᨶᩥ ᨴᨠ᩠ᨡᨶ᩠ᨲᩦ’ᨲᩥ; ᩑᩅᨾᩮᩅᩴ ᨽᨣᩅᨲᩣ ᩋᨶᩮᨠᨸᩁᩥᨿᩣᨿᩮᨶ ᨵᨾ᩠ᨾᩮᩣ ᨸᨠᩣᩈᩥᨲᩮᩣ. ᩑᩈᩣᩉᩴ, ᨽᨶ᩠ᨲᩮ, ᨽᨣᩅᨶ᩠ᨲᩴ ᩈᩁᨱᩴ ᨣᨧ᩠ᨨᩣᨾᩥ, ᨵᨾ᩠ᨾᨬ᩠ᨧ, ᨽᩥᨠ᩠ᨡᩩᩈᩴᨥᨬ᩠ᨧ. ᩏᨸᩣᩈᨠᩴ ᨾᩴ ᨽᨣᩅᩤ ᨵᩤᩁᩮᨲᩩ ᩋᨩ᩠ᨩᨲᨣ᩠ᨣᩮ ᨸᩣᨱᩩᨸᩮᨲᩴ ᩈᩁᨱᩴ ᨣᨲᨶ᩺”ᨲᩥ. ᩈᩮᩣᩅ ᩃᩮᩣᨠᩮ ᨸᨮᨾᩴ ᩏᨸᩣᩈᨠᩮᩣ ᩋᩉᩮᩣᩈᩥ ᨲᩮᩅᩤᨧᩥᨠᩮᩣ.
</Paragraph>

</Division>
<Division number="28" book="vi-maha">

<Paragraph number="116" book="vi-maha">
ᩋᨳ ᨡᩮᩣ ᨿᩈᩔ ᨠᩩᩃᨸᩩᨲ᩠ᨲᩔ ᨸᩥᨲᩩᨶᩮᩣ ᨵᨾ᩠ᨾᩮ ᨴᩮᩈᩥᨿᨾᩣᨶᩮ ᨿᨳᩣᨴᩥᨭ᩠ᨮᩴ ᨿᨳᩣᩅᩥᨴᩥᨲᩴ ᨽᩪᨾᩥᩴ ᨸᨧ᩠ᨧᩅᩮᨠ᩠ᨡᨶ᩠ᨲᩔ ᩋᨶᩩᨸᩣᨴᩤᨿ ᩋᩣᩈᩅᩮᩉᩥ ᨧᩥᨲ᩠ᨲᩴ ᩅᩥᨾᩩᨧ᩠ᨧᩥ. ᩋᨳ ᨡᩮᩣ ᨽᨣᩅᨲᩮᩣ ᩑᨲᨴᩉᩮᩣᩈᩥ—  “ᨿᩈᩔ ᨡᩮᩣ ᨠᩩᩃᨸᩩᨲ᩠ᨲᩔ ᨸᩥᨲᩩᨶᩮᩣ ᨵᨾ᩠ᨾᩮ ᨴᩮᩈᩥᨿᨾᩣᨶᩮ ᨿᨳᩣᨴᩥᨭ᩠ᨮᩴ ᨿᨳᩣᩅᩥᨴᩥᨲᩴ ᨽᩪᨾᩥᩴ ᨸᨧ᩠ᨧᩅᩮᨠ᩠ᨡᨶ᩠ᨲᩔ ᩋᨶᩩᨸᩣᨴᩤᨿ ᩋᩣᩈᩅᩮᩉᩥ ᨧᩥᨲ᩠ᨲᩴ ᩅᩥᨾᩩᨲ᩠ᨲᩴ. ᩋᨽᨻ᩠ᨻᩮᩣ ᨡᩮᩣ ᨿᩈᩮᩣ ᨠᩩᩃᨸᩩᨲ᩠ᨲᩮᩣ ᩉᩦᨶᩣᨿᩣᩅᨲ᩠ᨲᩥᨲ᩠ᩅᩣ ᨠᩣᨾᩮ ᨸᩁᩥᨽᩩᨬ᩠ᨩᩥᨲᩩᩴ, ᩈᩮᨿ᩠ᨿᨳᩣᨸᩥ ᨸᩩᨻ᩠ᨻᩮ ᩋᨣᩤᩁᩥᨠᨽᩪᨲᩮᩣ; ᨿᨶ᩠ᨶᩪᨶᩣᩉᩴ ᨲᩴ ᩍᨴ᩠ᨵᩤᨽᩥᩈᩘᨡᩣᩁᩴ ᨸᨭᩥᨸ᩠ᨸᩔᨾ᩠ᨽᩮᨿ᩠ᨿᨶ᩺”ᨲᩥ. ᩋᨳ ᨡᩮᩣ ᨽᨣᩅᩤ ᨲᩴ ᩍᨴ᩠ᨵᩤᨽᩥᩈᩘᨡᩣᩁᩴ ᨸᨭᩥᨸ᩠ᨸᩔᨾ᩠ᨽᩮᩈᩥ.
</Paragraph>

<Paragraph number="117" book="vi-maha">
ᩋᨴ᩠ᨴᩈᩣ ᨡᩮᩣ ᩈᩮᨭ᩠ᨮᩥ ᨣᩉᨸᨲᩥ ᨿᩈᩴ ᨠᩩᩃᨸᩩᨲ᩠ᨲᩴ ᨶᩥᩈᩥᨶ᩠ᨶᩴ ᨴᩥᩈ᩠ᩅᩣᨶ, ᨿᩈᩴ ᨠᩩᩃᨸᩩᨲ᩠ᨲᩴ ᩑᨲᨴᩅᩮᩤᨧ—  “ᨾᩣᨲᩣ ᨲᩮ, ᨲᩣᨲ ᨿᩈ, ᨸᩁᩥᨴᩮᩅᩈᩮᩣᨠᩈᨾᩣᨸᨶ᩠ᨶᩣ, ᨴᩮᩉᩥ ᨾᩣᨲᩩᨿᩣ ᨩᩦᩅᩥᨲᨶ᩺”ᨲᩥ. ᩋᨳ ᨡᩮᩣ ᨿᩈᩮᩣ ᨠᩩᩃᨸᩩᨲ᩠ᨲᩮᩣ ᨽᨣᩅᨶ᩠ᨲᩴ ᩏᩃᩖᩮᩣᨠᩮᩈᩥ. ᩋᨳ ᨡᩮᩣ ᨽᨣᩅᩤ ᩈᩮᨭ᩠ᨮᩥᩴ ᨣᩉᨸᨲᩥᩴ ᩑᨲᨴᩅᩮᩤᨧ—  “ᨲᩴ ᨠᩥᩴ ᨾᨬ᩠ᨬᩈᩥ, ᨣᩉᨸᨲᩥ, ᨿᩔ ᩈᩮᨠ᩠ᨡᩮᨶ ᨬᩣᨱᩮᨶ ᩈᩮᨠ᩠ᨡᩮᨶ ᨴᩔᨶᩮᨶ ᨵᨾ᩠ᨾᩮᩣ ᨴᩥᨭ᩠ᨮᩮᩣ ᩅᩥᨴᩥᨲᩮᩣ ᩈᩮᨿ᩠ᨿᨳᩣᨸᩥ ᨲᨿᩣ, ᨲᩔ ᨿᨳᩣᨴᩥᨭ᩠ᨮᩴ ᨿᨳᩣᩅᩥᨴᩥᨲᩴ ᨽᩪᨾᩥᩴ ᨸᨧ᩠ᨧᩅᩮᨠ᩠ᨡᨶ᩠ᨲᩔ ᩋᨶᩩᨸᩣᨴᩤᨿ ᩋᩣᩈᩅᩮᩉᩥ ᨧᩥᨲ᩠ᨲᩴ ᩅᩥᨾᩩᨲ᩠ᨲᩴ. ᨽᨻ᩠ᨻᩮᩣ ᨶᩩ ᨡᩮᩣ ᩈᩮᩣ, ᨣᩉᨸᨲᩥ, ᩉᩦᨶᩣᨿᩣᩅᨲ᩠ᨲᩥᨲ᩠ᩅᩣ ᨠᩣᨾᩮ ᨸᩁᩥᨽᩩᨬ᩠ᨩᩥᨲᩩᩴ ᩈᩮᨿ᩠ᨿᨳᩣᨸᩥ ᨸᩩᨻ᩠ᨻᩮ ᩋᨣᩤᩁᩥᨠᨽᩪᨲᩮᩣ”ᨲᩥ? “ᨶᩮᩣ ᩉᩮᨲᩴ, ᨽᨶ᩠ᨲᩮ”. “ᨿᩈᩔ ᨡᩮᩣ, ᨣᩉᨸᨲᩥ, ᨠᩩᩃᨸᩩᨲ᩠ᨲᩔ ᩈᩮᨠ᩠ᨡᩮᨶ ᨬᩣᨱᩮᨶ ᩈᩮᨠ᩠ᨡᩮᨶ ᨴᩔᨶᩮᨶ ᨵᨾ᩠ᨾᩮᩣ ᨴᩥᨭ᩠ᨮᩮᩣ ᩅᩥᨴᩥᨲᩮᩣ ᩈᩮᨿ᩠ᨿᨳᩣᨸᩥ ᨲᨿᩣ, ᨲᩔ ᨿᨳᩣᨴᩥᨭ᩠ᨮᩴ ᨿᨳᩣᩅᩥᨴᩥᨲᩴ ᨽᩪᨾᩥᩴ ᨸᨧ᩠ᨧᩅᩮᨠ᩠ᨡᨶ᩠ᨲᩔ ᩋᨶᩩᨸᩣᨴᩤᨿ ᩋᩣᩈᩅᩮᩉᩥ ᨧᩥᨲ᩠ᨲᩴ ᩅᩥᨾᩩᨲ᩠ᨲᩴ. ᩋᨽᨻ᩠ᨻᩮᩣ ᨡᩮᩣ, ᨣᩉᨸᨲᩥ, ᨿᩈᩮᩣ ᨠᩩᩃᨸᩩᨲ᩠ᨲᩮᩣ ᩉᩦᨶᩣᨿᩣᩅᨲ᩠ᨲᩥᨲ᩠ᩅᩣ ᨠᩣᨾᩮ ᨸᩁᩥᨽᩩᨬ᩠ᨩᩥᨲᩩᩴ ᩈᩮᨿ᩠ᨿᨳᩣᨸᩥ ᨸᩩᨻ᩠ᨻᩮ ᩋᨣᩤᩁᩥᨠᨽᩪᨲᩮᩣ”ᨲᩥ. “ᩃᩣᨽᩣ, ᨽᨶ᩠ᨲᩮ, ᨿᩈᩔ ᨠᩩᩃᨸᩩᨲ᩠ᨲᩔ, ᩈᩩᩃᨴ᩠ᨵᩴ, ᨽᨶ᩠ᨲᩮ, ᨿᩈᩔ ᨠᩩᩃᨸᩩᨲ᩠ᨲᩔ, ᨿᨳᩣ ᨿᩈᩔ ᨠᩩᩃᨸᩩᨲ᩠ᨲᩔ ᩋᨶᩩᨸᩣᨴᩤᨿ ᩋᩣᩈᩅᩮᩉᩥ ᨧᩥᨲ᩠ᨲᩴ ᩅᩥᨾᩩᨲ᩠ᨲᩴ. ᩋᨵᩥᩅᩤᩈᩮᨲᩩ ᨾᩮ, ᨽᨶ᩠ᨲᩮ, ᨽᨣᩅᩤ ᩋᨩ᩠ᨩᨲᨶᩣᨿ ᨽᨲ᩠ᨲᩴ ᨿᩈᩮᨶ ᨠᩩᩃᨸᩩᨲ᩠ᨲᩮᨶ ᨸᨧ᩠ᨨᩣᩈᨾᨱᩮᨶᩣ”ᨲᩥ. ᩋᨵᩥᩅᩤᩈᩮᩈᩥ ᨽᨣᩅᩤ ᨲᩩᨱ᩠ᩉᩦᨽᩣᩅᩮᨶ.
</Paragraph>

<Paragraph number="118" book="vi-maha">
ᩋᨳ ᨡᩮᩣ ᩈᩮᨭ᩠ᨮᩥ ᨣᩉᨸᨲᩥ ᨽᨣᩅᨲᩮᩣ ᩋᨵᩥᩅᩤᩈᨶᩴ ᩅᩥᨴᩥᨲ᩠ᩅᩣ ᩏᨭ᩠ᨮᩣᨿᩣᩈᨶᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᨸᨴᨠ᩠ᨡᩥᨱᩴ ᨠᨲ᩠ᩅᩣ ᨸᨠ᩠ᨠᩣᨾᩥ. ᩋᨳ ᨡᩮᩣ ᨿᩈᩮᩣ ᨠᩩᩃᨸᩩᨲ᩠ᨲᩮᩣ ᩋᨧᩥᩁᨸᨠ᩠ᨠᨶ᩠ᨲᩮ ᩈᩮᨭ᩠ᨮᩥᨾ᩠ᩉᩥ ᨣᩉᨸᨲᩥᨾ᩠ᩉᩥ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᩃᨽᩮᨿ᩠ᨿᩣᩉᩴ, ᨽᨶ᩠ᨲᩮ, ᨽᨣᩅᨲᩮᩣ ᩈᨶ᩠ᨲᩥᨠᩮ ᨸᨻ᩠ᨻᨩ᩠ᨩᩴ, ᩃᨽᩮᨿ᩠ᨿᩴ ᩏᨸᩈᨾ᩠ᨸᨴᨶ᩺”ᨲᩥ. “ᩑᩉᩥ ᨽᩥᨠ᩠ᨡᩪ”ᨲᩥ ᨽᨣᩅᩤ ᩋᩅᩮᩤᨧ—  “ᩈ᩠ᩅᩣᨠ᩠ᨡᩣᨲᩮᩣ ᨵᨾ᩠ᨾᩮᩣ, ᨧᩁ ᨻᩕᩉ᩠ᨾᨧᩁᩥᨿᩴ ᩈᨾ᩠ᨾᩣ ᨴᩩᨠ᩠ᨡᩔ ᩋᨶ᩠ᨲᨠᩥᩁᩥᨿᩣᨿᩣ”ᨲᩥ. ᩈᩣᩅ ᨲᩔ ᩋᩣᨿᩈ᩠ᨾᨲᩮᩣ ᩏᨸᩈᨾ᩠ᨸᨴᩤ ᩋᩉᩮᩣᩈᩥ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩈᨲ᩠ᨲ ᩃᩮᩣᨠᩮ ᩋᩁᩉᨶ᩠ᨲᩮᩣ ᩉᩮᩣᨶ᩠ᨲᩥ.

</Paragraph>
</Division>

<Paragraph number="119" type="center" book="vi-maha">
ᨿᩈᩔ ᨸᨻ᩠ᨻᨩ᩠ᨩᩣ ᨶᩥᨭ᩠ᨮᩥᨲᩣ.


</Paragraph>

<Division number="29" book="vi-maha">

<Paragraph number="120" book="vi-maha">
ᩋᨳ ᨡᩮᩣ ᨽᨣᩅᩤ ᨸᩩᨻ᩠ᨻᨱ᩠ᩉᩈᨾᨿᩴ ᨶᩥᩅᩤᩈᩮᨲ᩠ᩅᩣ ᨸᨲ᩠ᨲᨧᩦᩅᩁᨾᩣᨴᩤᨿ ᩋᩣᨿᩈ᩠ᨾᨲᩣ ᨿᩈᩮᨶ ᨸᨧ᩠ᨨᩣᩈᨾᨱᩮᨶ ᨿᩮᨶ ᩈᩮᨭ᩠ᨮᩥᩔ ᨣᩉᨸᨲᩥᩔ ᨶᩥᩅᩮᩈᨶᩴ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᨸᨬ᩠ᨬᨲ᩠ᨲᩮ ᩋᩣᩈᨶᩮ ᨶᩥᩈᩦᨴᩥ. ᩋᨳ ᨡᩮᩣ ᩋᩣᨿᩈ᩠ᨾᨲᩮᩣ ᨿᩈᩔ ᨾᩣᨲᩣ ᨧ ᨸᩩᩁᩣᨱᨴᩩᨲᩥᨿᩥᨠᩣ ᨧ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥᩴᩈᩩ, ᩏᨸᩈᩘᨠᨾᩥᨲ᩠ᩅᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᨶᩥᩈᩦᨴᩥᩴᩈᩩ.
</Paragraph>

<Paragraph number="121" book="vi-maha">
ᨲᩣᩈᩴ ᨽᨣᩅᩤ ᩋᨶᩩᨸᩩᨻ᩠ᨻᩥᩴ ᨠᨳᩴ ᨠᨳᩮᩈᩥ, ᩈᩮᨿ᩠ᨿᨳᩥᨴᩴ—  ᨴᩤᨶᨠᨳᩴ ᩈᩦᩃᨠᨳᩴ ᩈᨣ᩠ᨣᨠᨳᩴ, ᨠᩣᨾᩣᨶᩴ ᩋᩣᨴᩦᨶᩅᩴ ᩒᨠᩣᩁᩴ ᩈᩴᨠᩥᩃᩮᩈᩴ, ᨶᩮᨠ᩠ᨡᨾ᩠ᨾᩮ ᩋᩣᨶᩥᩈᩴᩈᩴ ᨸᨠᩣᩈᩮᩈᩥ. ᨿᨴᩤ ᨲᩣ ᨽᨣᩅᩤ ᩋᨬ᩠ᨬᩣᩈᩥ ᨠᩃᩖᨧᩥᨲ᩠ᨲᩣ, ᨾᩩᨴᩩᨧᩥᨲ᩠ᨲᩣ, ᩅᩥᨶᩦᩅᩁᨱᨧᩥᨲ᩠ᨲᩣ, ᩏᨴᨣ᩠ᨣᨧᩥᨲ᩠ᨲᩣ, ᨸᩈᨶ᩠ᨶᨧᩥᨲ᩠ᨲᩣ, ᩋᨳ ᨿᩣ ᨻᩩᨴ᩠ᨵᩤᨶᩴ ᩈᩣᨾᩩᨠ᩠ᨠᩴᩈᩥᨠᩣ ᨵᨾ᩠ᨾᨴᩮᩈᨶᩣ ᨲᩴ ᨸᨠᩣᩈᩮᩈᩥ—  ᨴᩩᨠ᩠ᨡᩴ, ᩈᨾᩩᨴᨿᩴ, ᨶᩥᩁᩮᩣᨵᩴ, ᨾᨣ᩠ᨣᩴ. ᩈᩮᨿ᩠ᨿᨳᩣᨸᩥ ᨶᩣᨾ ᩈᩩᨴ᩠ᨵᩴ ᩅᨲ᩠ᨳᩴ ᩋᨸᨣᨲᨠᩣᩊᨠᩴ ᩈᨾ᩠ᨾᨴᩮᩅ ᩁᨩᨶᩴ ᨸᨭᩥᨣ᩠ᨣᨱ᩠ᩉᩮᨿ᩠ᨿ; ᩑᩅᨾᩮᩅ ᨲᩣᩈᩴ ᨲᩈ᩠ᨾᩥᩴᨿᩮᩅ ᩋᩣᩈᨶᩮ ᩅᩥᩁᨩᩴ ᩅᩦᨲᨾᩃᩴ ᨵᨾ᩠ᨾᨧᨠ᩠ᨡᩩᩴ ᩏᨴᨸᩣᨴᩥ—  “ᨿᩴ ᨠᩥᨬ᩠ᨧᩥ ᩈᨾᩩᨴᨿᨵᨾ᩠ᨾᩴ ᩈᨻ᩠ᨻᩴ ᨲᩴ ᨶᩥᩁᩮᩣᨵᨵᨾ᩠ᨾᨶ᩺”ᨲᩥ. ᨲᩣ ᨴᩥᨭ᩠ᨮᨵᨾ᩠ᨾᩣ ᨸᨲ᩠ᨲᨵᨾ᩠ᨾᩣ ᩅᩥᨴᩥᨲᨵᨾ᩠ᨾᩣ ᨸᩁᩥᨿᩮᩣᨣᩤᩊ᩠ᩉᨵᨾ᩠ᨾᩣ ᨲᩥᨱ᩠ᨱᩅᩥᨧᩥᨠᩥᨧ᩠ᨨᩣ ᩅᩥᨣᨲᨠᨳᩴᨠᨳᩣ ᩅᩮᩈᩣᩁᨩ᩠ᨩᨸ᩠ᨸᨲ᩠ᨲᩣ ᩋᨸᩁᨸ᩠ᨸᨧ᩠ᨧᨿᩣ ᩈᨲ᩠ᨳᩩᩈᩣᩈᨶᩮ ᨽᨣᩅᨶ᩠ᨲᩴ ᩑᨲᨴᩅᩮᩤᨧᩩᩴ—  “ᩋᨽᩥᨠ᩠ᨠᨶ᩠ᨲᩴ, ᨽᨶ᩠ᨲᩮ, ᩋᨽᩥᨠ᩠ᨠᨶ᩠ᨲᩴ, ᨽᨶ᩠ᨲᩮ …ᨸᩮ…  ᩑᨲᩣ ᨾᨿᩴ, ᨽᨶ᩠ᨲᩮ, ᨽᨣᩅᨶ᩠ᨲᩴ ᩈᩁᨱᩴ ᨣᨧ᩠ᨨᩣᨾ, ᨵᨾ᩠ᨾᨬ᩠ᨧ, ᨽᩥᨠ᩠ᨡᩩᩈᩴᨥᨬ᩠ᨧ. ᩏᨸᩣᩈᩥᨠᩣᨿᩮᩣ ᨶᩮᩣ ᨽᨣᩅᩤ ᨵᩤᩁᩮᨲᩩ ᩋᨩ᩠ᨩᨲᨣ᩠ᨣᩮ ᨸᩣᨱᩩᨸᩮᨲᩣ ᩈᩁᨱᩴ ᨣᨲᩣ”ᨲᩥ. ᨲᩣ ᨧ ᩃᩮᩣᨠᩮ ᨸᨮᨾᩴ ᩏᨸᩣᩈᩥᨠᩣ ᩋᩉᩮᩈᩩᩴ ᨲᩮᩅᩤᨧᩥᨠᩣ.
</Paragraph>

<Paragraph number="122" book="vi-maha">
ᩋᨳ ᨡᩮᩣ ᩋᩣᨿᩈ᩠ᨾᨲᩮᩣ ᨿᩈᩔ ᨾᩣᨲᩣ ᨧ ᨸᩥᨲᩣ ᨧ ᨸᩩᩁᩣᨱᨴᩩᨲᩥᨿᩥᨠᩣ ᨧ ᨽᨣᩅᨶ᩠ᨲᨬ᩠ᨧ ᩋᩣᨿᩈ᩠ᨾᨶ᩠ᨲᨬ᩠ᨧ ᨿᩈᩴ ᨸᨱᩦᨲᩮᨶ ᨡᩣᨴᨶᩦᨿᩮᨶ ᨽᩮᩣᨩᨶᩦᨿᩮᨶ ᩈᩉᨲ᩠ᨳᩣ ᩈᨶ᩠ᨲᨸ᩠ᨸᩮᨲ᩠ᩅᩣ ᩈᨾ᩠ᨸᩅᩤᩁᩮᨲ᩠ᩅᩣ, ᨽᨣᩅᨶ᩠ᨲᩴ ᨽᩩᨲ᩠ᨲᩣᩅᩥᩴ ᩒᨶᩦᨲᨸᨲ᩠ᨲᨸᩣᨱᩥᩴ, ᩑᨠᨾᨶ᩠ᨲᩴ ᨶᩥᩈᩦᨴᩥᩴᩈᩩ. ᩋᨳ ᨡᩮᩣ ᨽᨣᩅᩤ ᩋᩣᨿᩈ᩠ᨾᨲᩮᩣ ᨿᩈᩔ ᨾᩣᨲᩁᨬ᩠ᨧ ᨸᩥᨲᩁᨬ᩠ᨧ ᨸᩩᩁᩣᨱᨴᩩᨲᩥᨿᩥᨠᨬ᩠ᨧ ᨵᨾ᩠ᨾᩥᨿᩣ ᨠᨳᩣᨿ ᩈᨶ᩠ᨴᩔᩮᨲ᩠ᩅᩣ ᩈᨾᩣᨴᨸᩮᨲ᩠ᩅᩣ ᩈᨾᩩᨲ᩠ᨲᩮᨩᩮᨲ᩠ᩅᩣ ᩈᨾ᩠ᨸᩉᩴᩈᩮᨲ᩠ᩅᩣ ᩏᨭ᩠ᨮᩣᨿᩣᩈᨶᩣ ᨸᨠ᩠ᨠᩣᨾᩥ.
</Paragraph>

</Division>
<Division number="30" book="vi-maha">

<Paragraph number="123" book="vi-maha">
ᩋᩔᩮᩣᩈᩩᩴ ᨡᩮᩣ ᩋᩣᨿᩈ᩠ᨾᨲᩮᩣ ᨿᩈᩔ ᨧᨲ᩠ᨲᩣᩁᩮᩣ ᨣᩥᩉᩥᩈᩉᩣᨿᨠᩣ ᨻᩣᩁᩣᨱᩈᩥᨿᩴ ᩈᩮᨭ᩠ᨮᩣᨶᩩᩈᩮᨭ᩠ᨮᩦᨶᩴ ᨠᩩᩃᩣᨶᩴ ᨸᩩᨲ᩠ᨲᩣ—  ᩅᩥᨾᩃᩮᩣ, ᩈᩩᨻᩣᩉᩩ, ᨸᩩᨱ᩠ᨱᨩᩥ, ᨣᩅᨾ᩠ᨸᨲᩥ—  ᨿᩈᩮᩣ ᨠᩥᩁ ᨠᩩᩃᨸᩩᨲ᩠ᨲᩮᩣ ᨠᩮᩈᨾᩔᩩᩴ ᩒᩉᩣᩁᩮᨲ᩠ᩅᩣ ᨠᩣᩈᩣᨿᩣᨶᩥ ᩅᨲ᩠ᨳᩣᨶᩥ ᩋᨧ᩠ᨨᩣᨴᩮᨲ᩠ᩅᩣ ᩋᨣᩤᩁᩈ᩠ᨾᩣ ᩋᨶᨣᩤᩁᩥᨿᩴ ᨸᨻ᩠ᨻᨩᩥᨲᩮᩣᨲᩥ. ᩈᩩᨲ᩠ᩅᩣᨶ ᨶᩮᩈᩴ ᩑᨲᨴᩉᩮᩣᩈᩥ—  “ᨶ ᩉᩥ ᨶᩪᨶ ᩈᩮᩣ ᩒᩁᨠᩮᩣ ᨵᨾ᩠ᨾᩅᩥᨶᨿᩮᩣ, ᨶ ᩈᩣ ᩒᩁᨠᩣ ᨸᨻ᩠ᨻᨩ᩠ᨩᩣ, ᨿᨲ᩠ᨳ ᨿᩈᩮᩣ ᨠᩩᩃᨸᩩᨲ᩠ᨲᩮᩣ ᨠᩮᩈᨾᩔᩩᩴ ᩒᩉᩣᩁᩮᨲ᩠ᩅᩣ ᨠᩣᩈᩣᨿᩣᨶᩥ ᩅᨲ᩠ᨳᩣᨶᩥ ᩋᨧ᩠ᨨᩣᨴᩮᨲ᩠ᩅᩣ ᩋᨣᩤᩁᩈ᩠ᨾᩣ ᩋᨶᨣᩤᩁᩥᨿᩴ ᨸᨻ᩠ᨻᨩᩥᨲᩮᩣ”ᨲᩥ. ᨲᩮ ᨿᩮᨶᩣᨿᩈ᩠ᨾᩣ ᨿᩈᩮᩣ ᨲᩮᨶᩩᨸᩈᩘᨠᨾᩥᩴᩈᩩ, ᩏᨸᩈᩘᨠᨾᩥᨲ᩠ᩅᩣ ᩋᩣᨿᩈ᩠ᨾᨶ᩠ᨲᩴ ᨿᩈᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᩋᨭ᩠ᨮᩴᩈᩩ.
</Paragraph>

<Paragraph number="124" book="vi-maha">
ᩋᨳ ᨡᩮᩣ ᩋᩣᨿᩈ᩠ᨾᩣ ᨿᩈᩮᩣ ᨲᩮ ᨧᨲ᩠ᨲᩣᩁᩮᩣ ᨣᩥᩉᩥᩈᩉᩣᨿᨠᩮ ᩋᩣᨴᩤᨿ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᨶᩥᩈᩦᨴᩥ. ᩑᨠᨾᨶ᩠ᨲᩴ ᨶᩥᩈᩥᨶ᩠ᨶᩮᩣ ᨡᩮᩣ ᩋᩣᨿᩈ᩠ᨾᩣ ᨿᩈᩮᩣ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᩍᨾᩮ ᨾᩮ, ᨽᨶ᩠ᨲᩮ, ᨧᨲ᩠ᨲᩣᩁᩮᩣ ᨣᩥᩉᩥᩈᩉᩣᨿᨠᩣ ᨻᩣᩁᩣᨱᩈᩥᨿᩴ ᩈᩮᨭ᩠ᨮᩣᨶᩩᩈᩮᨭ᩠ᨮᩦᨶᩴ ᨠᩩᩃᩣᨶᩴ ᨸᩩᨲ᩠ᨲᩣ—  ᩅᩥᨾᩃᩮᩣ, ᩈᩩᨻᩣᩉᩩ, ᨸᩩᨱ᩠ᨱᨩᩥ, ᨣᩅᨾ᩠ᨸᨲᩥ. ᩍᨾᩮ ᨽᨣᩅᩤ ᩒᩅᨴᨲᩩ ᩋᨶᩩᩈᩣᩈᨲᩪ”ᨲᩥ.
</Paragraph>

<Paragraph number="125" book="vi-maha">
ᨲᩮᩈᩴ ᨽᨣᩅᩤ ᩋᨶᩩᨸᩩᨻ᩠ᨻᩥᩴ ᨠᨳᩴ ᨠᨳᩮᩈᩥ, ᩈᩮᨿ᩠ᨿᨳᩥᨴᩴ—  ᨴᩤᨶᨠᨳᩴ ᩈᩦᩃᨠᨳᩴ ᩈᨣ᩠ᨣᨠᨳᩴ ᨠᩣᨾᩣᨶᩴ ᩋᩣᨴᩦᨶᩅᩴ ᩒᨠᩣᩁᩴ ᩈᩴᨠᩥᩃᩮᩈᩴ ᨶᩮᨠ᩠ᨡᨾ᩠ᨾᩮ ᩋᩣᨶᩥᩈᩴᩈᩴ ᨸᨠᩣᩈᩮᩈᩥ. ᨿᨴᩤ ᨲᩮ ᨽᨣᩅᩤ ᩋᨬ᩠ᨬᩣᩈᩥ ᨠᩃᩖᨧᩥᨲ᩠ᨲᩮ ᨾᩩᨴᩩᨧᩥᨲ᩠ᨲᩮ ᩅᩥᨶᩦᩅᩁᨱᨧᩥᨲ᩠ᨲᩮ ᩏᨴᨣ᩠ᨣᨧᩥᨲ᩠ᨲᩮ ᨸᩈᨶ᩠ᨶᨧᩥᨲ᩠ᨲᩮ, ᩋᨳ ᨿᩣ ᨻᩩᨴ᩠ᨵᩤᨶᩴ ᩈᩣᨾᩩᨠ᩠ᨠᩴᩈᩥᨠᩣ ᨵᨾ᩠ᨾᨴᩮᩈᨶᩣ, ᨲᩴ ᨸᨠᩣᩈᩮᩈᩥ ᨴᩩᨠ᩠ᨡᩴ ᩈᨾᩩᨴᨿᩴ ᨶᩥᩁᩮᩣᨵᩴ ᨾᨣ᩠ᨣᩴ. ᩈᩮᨿ᩠ᨿᨳᩣᨸᩥ ᨶᩣᨾ ᩈᩩᨴ᩠ᨵᩴ ᩅᨲ᩠ᨳᩴ ᩋᨸᨣᨲᨠᩣᩊᨠᩴ ᩈᨾ᩠ᨾᨴᩮᩅ ᩁᨩᨶᩴ ᨸᨭᩥᨣ᩠ᨣᨱ᩠ᩉᩮᨿ᩠ᨿ; ᩑᩅᨾᩮᩅ ᨲᩮᩈᩴ ᨲᩈ᩠ᨾᩥᩴᨿᩮᩅ ᩋᩣᩈᨶᩮ ᩅᩥᩁᨩᩴ ᩅᩦᨲᨾᩃᩴ ᨵᨾ᩠ᨾᨧᨠ᩠ᨡᩩᩴ ᩏᨴᨸᩣᨴᩥ—  “ᨿᩴ ᨠᩥᨬ᩠ᨧᩥ ᩈᨾᩩᨴᨿᨵᨾ᩠ᨾᩴ ᩈᨻ᩠ᨻᩴ ᨲᩴ ᨶᩥᩁᩮᩣᨵᨵᨾ᩠ᨾᨶ᩺”ᨲᩥ. ᨲᩮ ᨴᩥᨭ᩠ᨮᨵᨾ᩠ᨾᩣ ᨸᨲ᩠ᨲᨵᨾ᩠ᨾᩣ ᩅᩥᨴᩥᨲᨵᨾ᩠ᨾᩣ ᨸᩁᩥᨿᩮᩣᨣᩤᩊ᩠ᩉᨵᨾ᩠ᨾᩣ ᨲᩥᨱ᩠ᨱᩅᩥᨧᩥᨠᩥᨧ᩠ᨨᩣ ᩅᩥᨣᨲᨠᨳᩴᨠᨳᩣ ᩅᩮᩈᩣᩁᨩ᩠ᨩᨸ᩠ᨸᨲ᩠ᨲᩣ ᩋᨸᩁᨸ᩠ᨸᨧ᩠ᨧᨿᩣ ᩈᨲ᩠ᨳᩩᩈᩣᩈᨶᩮ ᨽᨣᩅᨶ᩠ᨲᩴ ᩑᨲᨴᩅᩮᩤᨧᩩᩴ—  “ᩃᨽᩮᨿ᩠ᨿᩣᨾ ᨾᨿᩴ, ᨽᨶ᩠ᨲᩮ, ᨽᨣᩅᨲᩮᩣ ᩈᨶ᩠ᨲᩥᨠᩮ ᨸᨻ᩠ᨻᨩ᩠ᨩᩴ, ᩃᨽᩮᨿ᩠ᨿᩣᨾ ᩏᨸᩈᨾ᩠ᨸᨴᨶ᩺”ᨲᩥ. “ᩑᨳ ᨽᩥᨠ᩠ᨡᩅᩮᩤ”ᨲᩥ ᨽᨣᩅᩤ ᩋᩅᩮᩤᨧ—  “ᩈ᩠ᩅᩣᨠ᩠ᨡᩣᨲᩮᩣ ᨵᨾ᩠ᨾᩮᩣ, ᨧᩁᨳ ᨻᩕᩉ᩠ᨾᨧᩁᩥᨿᩴ ᩈᨾ᩠ᨾᩣ ᨴᩩᨠ᩠ᨡᩔ ᩋᨶ᩠ᨲᨠᩥᩁᩥᨿᩣᨿᩣ”ᨲᩥ. ᩈᩣᩅ ᨲᩮᩈᩴ ᩋᩣᨿᩈ᩠ᨾᨶ᩠ᨲᩣᨶᩴ ᩏᨸᩈᨾ᩠ᨸᨴᩤ ᩋᩉᩮᩣᩈᩥ. ᩋᨳ ᨡᩮᩣ ᨽᨣᩅᩤ ᨲᩮ ᨽᩥᨠ᩠ᨡᩪ ᨵᨾ᩠ᨾᩥᨿᩣ ᨠᨳᩣᨿ ᩒᩅᨴᩥ ᩋᨶᩩᩈᩣᩈᩥ. ᨲᩮᩈᩴ ᨽᨣᩅᨲᩣ ᨵᨾ᩠ᨾᩥᨿᩣ ᨠᨳᩣᨿ ᩒᩅᨴᩥᨿᨾᩣᨶᩣᨶᩴ ᩋᨶᩩᩈᩣᩈᩥᨿᨾᩣᨶᩣᨶᩴ ᩋᨶᩩᨸᩣᨴᩤᨿ ᩋᩣᩈᩅᩮᩉᩥ ᨧᩥᨲ᩠ᨲᩣᨶᩥ ᩅᩥᨾᩩᨧ᩠ᨧᩥᩴᩈᩩ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩑᨠᩣᨴᩈ ᩃᩮᩣᨠᩮ ᩋᩁᩉᨶ᩠ᨲᩮᩣ ᩉᩮᩣᨶ᩠ᨲᩥ.

</Paragraph>
</Division>

<Paragraph number="126" type="center" book="vi-maha">
ᨧᨲᩩᨣᩥᩉᩥᩈᩉᩣᨿᨠᨸᨻ᩠ᨻᨩ᩠ᨩᩣ ᨶᩥᨭ᩠ᨮᩥᨲᩣ.


</Paragraph>

<Division number="31" book="vi-maha">

<Paragraph number="127" book="vi-maha">
ᩋᩔᩮᩣᩈᩩᩴ ᨡᩮᩣ ᩋᩣᨿᩈ᩠ᨾᨲᩮᩣ ᨿᩈᩔ ᨸᨬ᩠ᨬᩣᩈᨾᨲ᩠ᨲᩣ ᨣᩥᩉᩥᩈᩉᩣᨿᨠᩣ ᨩᩣᨶᨸᨴᩤ ᨸᩩᨻ᩠ᨻᩣᨶᩩᨸᩩᨻ᩠ᨻᨠᩣᨶᩴ ᨠᩩᩃᩣᨶᩴ ᨸᩩᨲ᩠ᨲᩣ—  ᨿᩈᩮᩣ ᨠᩥᩁ ᨠᩩᩃᨸᩩᨲ᩠ᨲᩮᩣ ᨠᩮᩈᨾᩔᩩᩴ ᩒᩉᩣᩁᩮᨲ᩠ᩅᩣ ᨠᩣᩈᩣᨿᩣᨶᩥ ᩅᨲ᩠ᨳᩣᨶᩥ ᩋᨧ᩠ᨨᩣᨴᩮᨲ᩠ᩅᩣ ᩋᨣᩤᩁᩈ᩠ᨾᩣ ᩋᨶᨣᩤᩁᩥᨿᩴ ᨸᨻ᩠ᨻᨩᩥᨲᩮᩣᨲᩥ. ᩈᩩᨲ᩠ᩅᩣᨶ ᨶᩮᩈᩴ ᩑᨲᨴᩉᩮᩣᩈᩥ—  “ᨶ ᩉᩥ ᨶᩪᨶ ᩈᩮᩣ ᩒᩁᨠᩮᩣ ᨵᨾ᩠ᨾᩅᩥᨶᨿᩮᩣ, ᨶ ᩈᩣ ᩒᩁᨠᩣ ᨸᨻ᩠ᨻᨩ᩠ᨩᩣ, ᨿᨲ᩠ᨳ ᨿᩈᩮᩣ ᨠᩩᩃᨸᩩᨲ᩠ᨲᩮᩣ ᨠᩮᩈᨾᩔᩩᩴ ᩒᩉᩣᩁᩮᨲ᩠ᩅᩣ ᨠᩣᩈᩣᨿᩣᨶᩥ ᩅᨲ᩠ᨳᩣᨶᩥ ᩋᨧ᩠ᨨᩣᨴᩮᨲ᩠ᩅᩣ ᩋᨣᩤᩁᩈ᩠ᨾᩣ ᩋᨶᨣᩤᩁᩥᨿᩴ ᨸᨻ᩠ᨻᨩᩥᨲᩮᩣ”ᨲᩥ. ᨲᩮ ᨿᩮᨶᩣᨿᩈ᩠ᨾᩣ ᨿᩈᩮᩣ ᨲᩮᨶᩩᨸᩈᩘᨠᨾᩥᩴᩈᩩ, ᩏᨸᩈᩘᨠᨾᩥᨲ᩠ᩅᩣ ᩋᩣᨿᩈ᩠ᨾᨶ᩠ᨲᩴ ᨿᩈᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᩋᨭ᩠ᨮᩴᩈᩩ.
</Paragraph>

<Paragraph number="128" book="vi-maha">
ᩋᨳ ᨡᩮᩣ ᩋᩣᨿᩈ᩠ᨾᩣ ᨿᩈᩮᩣ ᨲᩮ ᨸᨬ᩠ᨬᩣᩈᨾᨲ᩠ᨲᩮ ᨣᩥᩉᩥᩈᩉᩣᨿᨠᩮ ᩋᩣᨴᩤᨿ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᨶᩥᩈᩦᨴᩥ. ᩑᨠᨾᨶ᩠ᨲᩴ ᨶᩥᩈᩥᨶ᩠ᨶᩮᩣ ᨡᩮᩣ ᩋᩣᨿᩈ᩠ᨾᩣ ᨿᩈᩮᩣ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᩍᨾᩮ ᨾᩮ, ᨽᨶ᩠ᨲᩮ, ᨸᨬ᩠ᨬᩣᩈᨾᨲ᩠ᨲᩣ ᨣᩥᩉᩥᩈᩉᩣᨿᨠᩣ ᨩᩣᨶᨸᨴᩤ ᨸᩩᨻ᩠ᨻᩣᨶᩩᨸᩩᨻ᩠ᨻᨠᩣᨶᩴ ᨠᩩᩃᩣᨶᩴ ᨸᩩᨲ᩠ᨲᩣ. ᩍᨾᩮ ᨽᨣᩅᩤ ᩒᩅᨴᨲᩩ ᩋᨶᩩᩈᩣᩈᨲᩪ”ᨲᩥ.
</Paragraph>

<Paragraph number="129" book="vi-maha">
ᨲᩮᩈᩴ ᨽᨣᩅᩤ ᩋᨶᩩᨸᩩᨻ᩠ᨻᩥᩴ ᨠᨳᩴ ᨠᨳᩮᩈᩥ, ᩈᩮᨿ᩠ᨿᨳᩥᨴᩴ—  ᨴᩤᨶᨠᨳᩴ ᩈᩦᩃᨠᨳᩴ ᩈᨣ᩠ᨣᨠᨳᩴ ᨠᩣᨾᩣᨶᩴ ᩋᩣᨴᩦᨶᩅᩴ ᩒᨠᩣᩁᩴ ᩈᩴᨠᩥᩃᩮᩈᩴ ᨶᩮᨠ᩠ᨡᨾ᩠ᨾᩮ ᩋᩣᨶᩥᩈᩴᩈᩴ ᨸᨠᩣᩈᩮᩈᩥ. ᨿᨴᩤ ᨲᩮ ᨽᨣᩅᩤ ᩋᨬ᩠ᨬᩣᩈᩥ ᨠᩃᩖᨧᩥᨲ᩠ᨲᩮ ᨾᩩᨴᩩᨧᩥᨲ᩠ᨲᩮ ᩅᩥᨶᩦᩅᩁᨱᨧᩥᨲ᩠ᨲᩮ ᩏᨴᨣ᩠ᨣᨧᩥᨲ᩠ᨲᩮ ᨸᩈᨶ᩠ᨶᨧᩥᨲ᩠ᨲᩮ, ᩋᨳ ᨿᩣ ᨻᩩᨴ᩠ᨵᩤᨶᩴ ᩈᩣᨾᩩᨠ᩠ᨠᩴᩈᩥᨠᩣ ᨵᨾ᩠ᨾᨴᩮᩈᨶᩣ, ᨲᩴ ᨸᨠᩣᩈᩮᩈᩥ ᨴᩩᨠ᩠ᨡᩴ ᩈᨾᩩᨴᨿᩴ ᨶᩥᩁᩮᩣᨵᩴ ᨾᨣ᩠ᨣᩴ. ᩈᩮᨿ᩠ᨿᨳᩣᨸᩥ ᨶᩣᨾ ᩈᩩᨴ᩠ᨵᩴ ᩅᨲ᩠ᨳᩴ ᩋᨸᨣᨲᨠᩣᩊᨠᩴ ᩈᨾ᩠ᨾᨴᩮᩅ ᩁᨩᨶᩴ ᨸᨭᩥᨣ᩠ᨣᨱ᩠ᩉᩮᨿ᩠ᨿ; ᩑᩅᨾᩮᩅ ᨲᩮᩈᩴ ᨲᩈ᩠ᨾᩥᩴᨿᩮᩅ ᩋᩣᩈᨶᩮ ᩅᩥᩁᨩᩴ ᩅᩦᨲᨾᩃᩴ ᨵᨾ᩠ᨾᨧᨠ᩠ᨡᩩᩴ ᩏᨴᨸᩣᨴᩥ—  “ᨿᩴ ᨠᩥᨬ᩠ᨧᩥ ᩈᨾᩩᨴᨿᨵᨾ᩠ᨾᩴ ᩈᨻ᩠ᨻᩴ ᨲᩴ ᨶᩥᩁᩮᩣᨵᨵᨾ᩠ᨾᨶ᩺”ᨲᩥ. ᨲᩮ ᨴᩥᨭ᩠ᨮᨵᨾ᩠ᨾᩣ ᨸᨲ᩠ᨲᨵᨾ᩠ᨾᩣ ᩅᩥᨴᩥᨲᨵᨾ᩠ᨾᩣ ᨸᩁᩥᨿᩮᩣᨣᩤᩊ᩠ᩉᨵᨾ᩠ᨾᩣ ᨲᩥᨱ᩠ᨱᩅᩥᨧᩥᨠᩥᨧ᩠ᨨᩣ ᩅᩥᨣᨲᨠᨳᩴᨠᨳᩣ ᩅᩮᩈᩣᩁᨩ᩠ᨩᨸ᩠ᨸᨲ᩠ᨲᩣ ᩋᨸᩁᨸ᩠ᨸᨧ᩠ᨧᨿᩣ ᩈᨲ᩠ᨳᩩᩈᩣᩈᨶᩮ ᨽᨣᩅᨶ᩠ᨲᩴ ᩑᨲᨴᩅᩮᩤᨧᩩᩴ—  “ᩃᨽᩮᨿ᩠ᨿᩣᨾ ᨾᨿᩴ, ᨽᨶ᩠ᨲᩮ, ᨽᨣᩅᨲᩮᩣ ᩈᨶ᩠ᨲᩥᨠᩮ ᨸᨻ᩠ᨻᨩ᩠ᨩᩴ, ᩃᨽᩮᨿ᩠ᨿᩣᨾ ᩏᨸᩈᨾ᩠ᨸᨴᨶ᩺”ᨲᩥ. “ᩑᨳ ᨽᩥᨠ᩠ᨡᩅᩮᩤ”ᨲᩥ ᨽᨣᩅᩤ ᩋᩅᩮᩤᨧ—  “ᩈ᩠ᩅᩣᨠ᩠ᨡᩣᨲᩮᩣ ᨵᨾ᩠ᨾᩮᩣ, ᨧᩁᨳ ᨻᩕᩉ᩠ᨾᨧᩁᩥᨿᩴ ᩈᨾ᩠ᨾᩣ ᨴᩩᨠ᩠ᨡᩔ ᩋᨶ᩠ᨲᨠᩥᩁᩥᨿᩣᨿᩣ”ᨲᩥ. ᩈᩣᩅ ᨲᩮᩈᩴ ᩋᩣᨿᩈ᩠ᨾᨶ᩠ᨲᩣᨶᩴ ᩏᨸᩈᨾ᩠ᨸᨴᩤ ᩋᩉᩮᩣᩈᩥ. ᩋᨳ ᨡᩮᩣ ᨽᨣᩅᩤ ᨲᩮ ᨽᩥᨠ᩠ᨡᩪ ᨵᨾ᩠ᨾᩥᨿᩣ ᨠᨳᩣᨿ ᩒᩅᨴᩥ ᩋᨶᩩᩈᩣᩈᩥ. ᨲᩮᩈᩴ ᨽᨣᩅᨲᩣ ᨵᨾ᩠ᨾᩥᨿᩣ ᨠᨳᩣᨿ ᩒᩅᨴᩥᨿᨾᩣᨶᩣᨶᩴ ᩋᨶᩩᩈᩣᩈᩥᨿᨾᩣᨶᩣᨶᩴ ᩋᨶᩩᨸᩣᨴᩤᨿ ᩋᩣᩈᩅᩮᩉᩥ ᨧᩥᨲ᩠ᨲᩣᨶᩥ ᩅᩥᨾᩩᨧ᩠ᨧᩥᩴᩈᩩ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩑᨠᩈᨭ᩠ᨮᩥ ᩃᩮᩣᨠᩮ ᩋᩁᩉᨶ᩠ᨲᩮᩣ ᩉᩮᩣᨶ᩠ᨲᩥ.

</Paragraph>
</Division>

<Paragraph number="130" type="center" book="vi-maha">
ᨸᨬ᩠ᨬᩣᩈᨣᩥᩉᩥᩈᩉᩣᨿᨠᨸᨻ᩠ᨻᨩ᩠ᨩᩣ ᨶᩥᨭ᩠ᨮᩥᨲᩣ.
</Paragraph>