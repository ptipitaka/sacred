---
title: "1.26 ᨸᨬ᩠ᨧᩣᨻᩣᨵᩅᨲ᩠ᨳᩩ"
tableOfContents: false
sidebar:
  order: 19
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="88" book="vi-maha">

<Paragraph number="422" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨾᨣᨵᩮᩈᩩ ᨸᨬ᩠ᨧ ᩋᩣᨻᩣᨵᩤ ᩏᩔᨶ᩠ᨶᩣ ᩉᩮᩣᨶ᩠ᨲᩥ—  ᨠᩩᨭ᩠ᨮᩴ, ᨣᨱ᩠ᨯᩮᩣ, ᨠᩥᩃᩣᩈᩮᩣ, ᩈᩮᩣᩈᩮᩣ, ᩋᨸᨾᩣᩁᩮᩣ. ᨾᨶᩩᩔᩣ ᨸᨬ᩠ᨧᩉᩥ ᩋᩣᨻᩣᨵᩮᩉᩥ ᨹᩩᨭ᩠ᨮᩣ ᨩᩦᩅᨠᩴ ᨠᩮᩣᨾᩣᩁᨽᨧ᩠ᨧᩴ ᩏᨸᩈᩘᨠᨾᩥᨲ᩠ᩅᩣ ᩑᩅᩴ ᩅᨴᨶ᩠ᨲᩥ—  “ᩈᩣᨵᩩ ᨶᩮᩣ, ᩋᩣᨧᩁᩥᨿ, ᨲᩥᨠᩥᨧ᩠ᨨᩣᩉᩦ”ᨲᩥ. “ᩋᩉᩴ ᨡ᩠ᩅᨿ᩠ᨿᩮᩣ, ᨻᩉᩩᨠᩥᨧ᩠ᨧᩮᩣ ᨻᩉᩩᨠᩁᨱᩦᨿᩮᩣ; ᩁᩣᨩᩣ ᨧ ᨾᩮ ᨾᩣᨣᨵᩮᩤ ᩈᩮᨶᩥᨿᩮᩣ ᨻᩥᨾ᩠ᨻᩥᩈᩣᩁᩮᩣ ᩏᨸᨭ᩠ᨮᩣᨲᨻ᩠ᨻᩮᩣ ᩍᨲ᩠ᨳᩣᨣᩤᩁᨬ᩠ᨧ ᨻᩩᨴ᩠ᨵᨸ᩠ᨸᨾᩩᨡᩮᩣ ᨧ ᨽᩥᨠ᩠ᨡᩩᩈᩴᨥᩮᩣ; ᨶᩣᩉᩴ ᩈᨠ᩠ᨠᩮᩣᨾᩥ ᨲᩥᨠᩥᨧ᩠ᨨᩥᨲᩩᨶ᩺”ᨲᩥ. “ᩈᨻ᩠ᨻᩴ ᩈᩣᨸᨲᩮᨿ᩠ᨿᨬ᩠ᨧ ᨲᩮ, ᩋᩣᨧᩁᩥᨿ, ᩉᩮᩣᨲᩩ; ᨾᨿᨬ᩠ᨧ ᨲᩮ ᨴᩤᩈᩣ; ᩈᩣᨵᩩ, ᨶᩮᩣ, ᩋᩣᨧᩁᩥᨿ, ᨲᩥᨠᩥᨧ᩠ᨨᩣᩉᩦ”ᨲᩥ. “ᩋᩉᩴ ᨡ᩠ᩅᨿ᩠ᨿᩮᩣ, ᨻᩉᩩᨠᩥᨧ᩠ᨧᩮᩣ ᨻᩉᩩᨠᩁᨱᩦᨿᩮᩣ ᩁᩣᨩᩣ ᨧ ᨾᩮ ᨾᩣᨣᨵᩮᩤ ᩈᩮᨶᩥᨿᩮᩣ ᨻᩥᨾ᩠ᨻᩥᩈᩣᩁᩮᩣ ᩏᨸᨭ᩠ᨮᩣᨲᨻ᩠ᨻᩮᩣ ᩍᨲ᩠ᨳᩣᨣᩤᩁᨬ᩠ᨧ ᨻᩩᨴ᩠ᨵᨸ᩠ᨸᨾᩩᨡᩮᩣ ᨧ ᨽᩥᨠ᩠ᨡᩩᩈᩴᨥᩮᩣ; ᨶᩣᩉᩴ ᩈᨠ᩠ᨠᩮᩣᨾᩥ ᨲᩥᨠᩥᨧ᩠ᨨᩥᨲᩩᨶ᩺”ᨲᩥ. ᩋᨳ ᨡᩮᩣ ᨲᩮᩈᩴ ᨾᨶᩩᩔᩣᨶᩴ ᩑᨲᨴᩉᩮᩣᩈᩥ—  “ᩍᨾᩮ ᨡᩮᩣ ᩈᨾᨱᩣ ᩈᨠ᩠ᨿᨸᩩᨲ᩠ᨲᩥᨿᩣ ᩈᩩᨡᩈᩦᩃᩣ ᩈᩩᨡᩈᨾᩣᨧᩣᩁᩣ, ᩈᩩᨽᩮᩣᨩᨶᩣᨶᩥ ᨽᩩᨬ᩠ᨩᩥᨲ᩠ᩅᩣ ᨶᩥᩅᩤᨲᩮᩈᩩ ᩈᨿᨶᩮᩈᩩ ᩈᨿᨶ᩠ᨲᩥ. ᨿᨶ᩠ᨶᩪᨶ ᨾᨿᩴ ᩈᨾᨱᩮᩈᩩ ᩈᨠ᩠ᨿᨸᩩᨲ᩠ᨲᩥᨿᩮᩈᩩ ᨸᨻ᩠ᨻᨩᩮᨿ᩠ᨿᩣᨾ. ᨲᨲ᩠ᨳ ᨽᩥᨠ᩠ᨡᩪ ᨧᩮᩅ ᩏᨸᨭ᩠ᨮᩉᩥᩔᨶ᩠ᨲᩥ, ᨩᩦᩅᨠᩮᩣ ᨧ ᨠᩮᩣᨾᩣᩁᨽᨧ᩠ᨧᩮᩣ ᨲᩥᨠᩥᨧ᩠ᨨᩥᩔᨲᩦ”ᨲᩥ. ᩋᨳ ᨡᩮᩣ ᨲᩮ ᨾᨶᩩᩔᩣ ᨽᩥᨠ᩠ᨡᩪ ᩏᨸᩈᩘᨠᨾᩥᨲ᩠ᩅᩣ ᨸᨻ᩠ᨻᨩ᩠ᨩᩴ ᨿᩣᨧᩥᩴᩈᩩ. ᨲᩮ ᨽᩥᨠ᩠ᨡᩪ ᨸᨻ᩠ᨻᩣᨩᩮᩈᩩᩴ, ᩏᨸᩈᨾ᩠ᨸᩣᨴᩮᩈᩩᩴ. ᨲᩮ ᨽᩥᨠ᩠ᨡᩪ ᨧᩮᩅ ᩏᨸᨭ᩠ᨮᩉᩥᩴᩈᩩ ᨩᩦᩅᨠᩮᩣ ᨧ ᨠᩮᩣᨾᩣᩁᨽᨧ᩠ᨧᩮᩣ ᨲᩥᨠᩥᨧ᩠ᨨᩥ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᨻᩉᩪ ᨣᩥᩃᩣᨶᩮ ᨽᩥᨠ᩠ᨡᩪ ᩏᨸᨭ᩠ᨮᩉᨶ᩠ᨲᩣ ᨿᩣᨧᨶᨻᩉᩩᩃᩣ ᩅᩥᨬ᩠ᨬᨲ᩠ᨲᩥᨻᩉᩩᩃᩣ ᩅᩥᩉᩁᨶ᩠ᨲᩥ—  “ᨣᩥᩃᩣᨶᨽᨲ᩠ᨲᩴ ᨴᩮᨳ, ᨣᩥᩃᩣᨶᩩᨸᨭ᩠ᨮᩣᨠᨽᨲ᩠ᨲᩴ ᨴᩮᨳ, ᨣᩥᩃᩣᨶᨽᩮᩈᨩ᩠ᨩᩴ ᨴᩮᨳᩣ”ᨲᩥ. ᨩᩦᩅᨠᩮᩣᨸᩥ ᨠᩮᩣᨾᩣᩁᨽᨧ᩠ᨧᩮᩣ ᨻᩉᩪ ᨣᩥᩃᩣᨶᩮ ᨽᩥᨠ᩠ᨡᩪ ᨲᩥᨠᩥᨧ᩠ᨨᨶ᩠ᨲᩮᩣ ᩋᨬ᩠ᨬᨲᩁᩴ ᩁᩣᨩᨠᩥᨧ᩠ᨧᩴ ᨸᩁᩥᩉᩣᨸᩮᩈᩥ.
</Paragraph>

</Division>
<Division number="89" book="vi-maha">

<Paragraph number="423" book="vi-maha">
ᩋᨬ᩠ᨬᨲᩁᩮᩣᨸᩥ ᨸᩩᩁᩥᩈᩮᩣ ᨸᨬ᩠ᨧᩉᩥ ᩋᩣᨻᩣᨵᩮᩉᩥ ᨹᩩᨭ᩠ᨮᩮᩣ ᨩᩦᩅᨠᩴ ᨠᩮᩣᨾᩣᩁᨽᨧ᩠ᨧᩴ ᩏᨸᩈᩘᨠᨾᩥᨲ᩠ᩅᩣ ᩑᨲᨴᩅᩮᩤᨧ—  “ᩈᩣᨵᩩ ᨾᩴ, ᩋᩣᨧᩁᩥᨿ, ᨲᩥᨠᩥᨧ᩠ᨨᩣᩉᩦ”ᨲᩥ. “ᩋᩉᩴ ᨡ᩠ᩅᨿ᩠ᨿᩮᩣ, ᨻᩉᩩᨠᩥᨧ᩠ᨧᩮᩣ, ᨻᩉᩩᨠᩁᨱᩦᨿᩮᩣ, ᩁᩣᨩᩣ ᨧ ᨾᩮ ᨾᩣᨣᨵᩮᩤ ᩈᩮᨶᩥᨿᩮᩣ ᨻᩥᨾ᩠ᨻᩥᩈᩣᩁᩮᩣ ᩏᨸᨭ᩠ᨮᩣᨲᨻ᩠ᨻᩮᩣ ᩍᨲ᩠ᨳᩣᨣᩤᩁᨬ᩠ᨧ ᨻᩩᨴ᩠ᨵᨸ᩠ᨸᨾᩩᨡᩮᩣ ᨧ ᨽᩥᨠ᩠ᨡᩩᩈᩴᨥᩮᩣ; ᨶᩣᩉᩴ ᩈᨠ᩠ᨠᩮᩣᨾᩥ ᨲᩥᨠᩥᨧ᩠ᨨᩥᨲᩩᨶ᩺”ᨲᩥ. “ᩈᨻ᩠ᨻᩴ ᩈᩣᨸᨲᩮᨿ᩠ᨿᨬ᩠ᨧ ᨲᩮ, ᩋᩣᨧᩁᩥᨿ, ᩉᩮᩣᨲᩩ, ᩋᩉᨬ᩠ᨧ ᨲᩮ ᨴᩤᩈᩮᩣ; ᩈᩣᨵᩩ ᨾᩴ, ᩋᩣᨧᩁᩥᨿ, ᨲᩥᨠᩥᨧ᩠ᨨᩣᩉᩦ”ᨲᩥ. “ᩋᩉᩴ ᨡ᩠ᩅᨿ᩠ᨿᩮᩣ, ᨻᩉᩩᨠᩥᨧ᩠ᨧᩮᩣ ᨻᩉᩩᨠᩁᨱᩦᨿᩮᩣ, ᩁᩣᨩᩣ ᨧ ᨾᩮ ᨾᩣᨣᨵᩮᩤ ᩈᩮᨶᩥᨿᩮᩣ ᨻᩥᨾ᩠ᨻᩥᩈᩣᩁᩮᩣ ᩏᨸᨭ᩠ᨮᩣᨲᨻ᩠ᨻᩮᩣ ᩍᨲ᩠ᨳᩣᨣᩤᩁᨬ᩠ᨧ ᨻᩩᨴ᩠ᨵᨸ᩠ᨸᨾᩩᨡᩮᩣ ᨧ ᨽᩥᨠ᩠ᨡᩩᩈᩴᨥᩮᩣ, ᨶᩣᩉᩴ ᩈᨠ᩠ᨠᩮᩣᨾᩥ ᨲᩥᨠᩥᨧ᩠ᨨᩥᨲᩩᨶ᩺”ᨲᩥ.
</Paragraph>

<Paragraph number="424" book="vi-maha">
ᩋᨳ ᨡᩮᩣ ᨲᩔ ᨸᩩᩁᩥᩈᩔ ᩑᨲᨴᩉᩮᩣᩈᩥ—  “ᩍᨾᩮ ᨡᩮᩣ ᩈᨾᨱᩣ ᩈᨠ᩠ᨿᨸᩩᨲ᩠ᨲᩥᨿᩣ ᩈᩩᨡᩈᩦᩃᩣ ᩈᩩᨡᩈᨾᩣᨧᩣᩁᩣ, ᩈᩩᨽᩮᩣᨩᨶᩣᨶᩥ ᨽᩩᨬ᩠ᨩᩥᨲ᩠ᩅᩣ ᨶᩥᩅᩤᨲᩮᩈᩩ ᩈᨿᨶᩮᩈᩩ ᩈᨿᨶ᩠ᨲᩥ. ᨿᨶ᩠ᨶᩪᨶᩣᩉᩴ ᩈᨾᨱᩮᩈᩩ ᩈᨠ᩠ᨿᨸᩩᨲ᩠ᨲᩥᨿᩮᩈᩩ ᨸᨻ᩠ᨻᨩᩮᨿ᩠ᨿᩴ. ᨲᨲ᩠ᨳ ᨽᩥᨠ᩠ᨡᩪ ᨧᩮᩅ ᩏᨸᨭ᩠ᨮᩉᩥᩔᨶ᩠ᨲᩥ, ᨩᩦᩅᨠᩮᩣ ᨧ ᨠᩮᩣᨾᩣᩁᨽᨧ᩠ᨧᩮᩣ ᨲᩥᨠᩥᨧ᩠ᨨᩥᩔᨲᩥ. ᩈᩮᩣᨾ᩠ᩉᩥ ᩋᩁᩮᩣᨣᩮᩤ ᩅᩥᨻ᩠ᨽᨾᩥᩔᩣᨾᩦ”ᨲᩥ. ᩋᨳ ᨡᩮᩣ ᩈᩮᩣ ᨸᩩᩁᩥᩈᩮᩣ ᨽᩥᨠ᩠ᨡᩩ ᩏᨸᩈᩘᨠᨾᩥᨲ᩠ᩅᩣ ᨸᨻ᩠ᨻᨩ᩠ᨩᩴ ᨿᩣᨧᩥ. ᨲᩴ ᨽᩥᨠ᩠ᨡᩪ ᨸᨻ᩠ᨻᩣᨩᩮᩈᩩᩴ, ᩏᨸᩈᨾ᩠ᨸᩣᨴᩮᩈᩩᩴ. ᨲᩴ ᨽᩥᨠ᩠ᨡᩪ ᨧᩮᩅ ᩏᨸᨭ᩠ᨮᩉᩥᩴᩈᩩ, ᨩᩦᩅᨠᩮᩣ ᨧ ᨠᩮᩣᨾᩣᩁᨽᨧ᩠ᨧᩮᩣ ᨲᩥᨠᩥᨧ᩠ᨨᩥ. ᩈᩮᩣ ᩋᩁᩮᩣᨣᩮᩤ ᩅᩥᨻ᩠ᨽᨾᩥ.
</Paragraph>

<Paragraph number="425" book="vi-maha">
ᩋᨴ᩠ᨴᩈᩣ ᨡᩮᩣ ᨩᩦᩅᨠᩮᩣ ᨠᩮᩣᨾᩣᩁᨽᨧ᩠ᨧᩮᩣ ᨲᩴ ᨸᩩᩁᩥᩈᩴ ᩅᩥᨻ᩠ᨽᨶ᩠ᨲᩴ, ᨴᩥᩈ᩠ᩅᩣᨶ ᨲᩴ ᨸᩩᩁᩥᩈᩴ ᩑᨲᨴᩅᩮᩤᨧ—  “ᨶᨶᩩ ᨲ᩠ᩅᩴ, ᩋᨿ᩠ᨿᩮᩣ, ᨽᩥᨠ᩠ᨡᩪᩈᩩ ᨸᨻ᩠ᨻᨩᩥᨲᩮᩣ ᩋᩉᩮᩣᩈᩦ”ᨲᩥ? “ᩑᩅᩴ, ᩋᩣᨧᩁᩥᨿᩣ”ᨲᩥ. “ᨠᩥᩔ ᨸᨶ ᨲ᩠ᩅᩴ, ᩋᨿ᩠ᨿᩮᩣ, ᩑᩅᩁᩪᨸᨾᨠᩣᩈᩦ”ᨲᩥ? ᩋᨳ ᨡᩮᩣ ᩈᩮᩣ ᨸᩩᩁᩥᩈᩮᩣ ᨩᩦᩅᨠᩔ ᨠᩮᩣᨾᩣᩁᨽᨧ᩠ᨧᩔ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩥ. ᨩᩦᩅᨠᩮᩣ ᨠᩮᩣᨾᩣᩁᨽᨧ᩠ᨧᩮᩣ ᩏᨩ᩠ᨫᩣᨿᨲᩥ ᨡᩥᨿ᩠ᨿᨲᩥ ᩅᩥᨸᩣᨧᩮᨲᩥ—  “ᨠᨳᨬ᩠ᩉᩥ ᨶᩣᨾ ᨽᨴᨶ᩠ᨲᩣ ᨸᨬ᩠ᨧᩉᩥ ᩋᩣᨻᩣᨵᩮᩉᩥ ᨹᩩᨭ᩠ᨮᩴ ᨸᨻ᩠ᨻᩣᨩᩮᩔᨶ᩠ᨲᩦ”ᨲᩥ. ᩋᨳ ᨡᩮᩣ ᨩᩦᩅᨠᩮᩣ ᨠᩮᩣᨾᩣᩁᨽᨧ᩠ᨧᩮᩣ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᨶᩥᩈᩦᨴᩥ. ᩑᨠᨾᨶ᩠ᨲᩴ ᨶᩥᩈᩥᨶ᩠ᨶᩮᩣ ᨡᩮᩣ ᨩᩦᩅᨠᩮᩣ ᨠᩮᩣᨾᩣᩁᨽᨧ᩠ᨧᩮᩣ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᩈᩣᨵᩩ, ᨽᨶ᩠ᨲᩮ, ᩋᨿ᩠ᨿᩣ ᨸᨬ᩠ᨧᩉᩥ ᩋᩣᨻᩣᨵᩮᩉᩥ ᨹᩩᨭ᩠ᨮᩴ ᨶ ᨸᨻ᩠ᨻᩣᨩᩮᨿ᩠ᨿᩩᨶ᩺”ᨲᩥ. ᩋᨳ ᨡᩮᩣ ᨽᨣᩅᩤ ᨩᩦᩅᨠᩴ ᨠᩮᩣᨾᩣᩁᨽᨧ᩠ᨧᩴ ᨵᨾ᩠ᨾᩥᨿᩣ ᨠᨳᩣᨿ ᩈᨶ᩠ᨴᩔᩮᩈᩥ ᩈᨾᩣᨴᨸᩮᩈᩥ ᩈᨾᩩᨲ᩠ᨲᩮᨩᩮᩈᩥ ᩈᨾ᩠ᨸᩉᩴᩈᩮᩈᩥ. ᩋᨳ ᨡᩮᩣ ᨩᩦᩅᨠᩮᩣ ᨠᩮᩣᨾᩣᩁᨽᨧ᩠ᨧᩮᩣ ᨽᨣᩅᨲᩣ ᨵᨾ᩠ᨾᩥᨿᩣ ᨠᨳᩣᨿ ᩈᨶ᩠ᨴᩔᩥᨲᩮᩣ ᩈᨾᩣᨴᨸᩥᨲᩮᩣ ᩈᨾᩩᨲ᩠ᨲᩮᨩᩥᨲᩮᩣ ᩈᨾ᩠ᨸᩉᩴᩈᩥᨲᩮᩣ ᩏᨭ᩠ᨮᩣᨿᩣᩈᨶᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᨸᨴᨠ᩠ᨡᩥᨱᩴ ᨠᨲ᩠ᩅᩣ ᨸᨠ᩠ᨠᩣᨾᩥ. ᩋᨳ ᨡᩮᩣ ᨽᨣᩅᩤ ᩑᨲᩈ᩠ᨾᩥᩴ ᨶᩥᨴᩤᨶᩮ ᩑᨲᩈ᩠ᨾᩥᩴ ᨸᨠᩁᨱᩮ ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᨶ, ᨽᩥᨠ᩠ᨡᩅᩮ, ᨸᨬ᩠ᨧᩉᩥ ᩋᩣᨻᩣᨵᩮᩉᩥ ᨹᩩᨭ᩠ᨮᩮᩣ ᨸᨻ᩠ᨻᩣᨩᩮᨲᨻ᩠ᨻᩮᩣ. ᨿᩮᩣ ᨸᨻ᩠ᨻᩣᨩᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>
</Division>