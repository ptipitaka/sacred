---
title: "1.11 ᨽᨴ᩠ᨴᩅᨣ᩠ᨣᩥᨿᩅᨲ᩠ᨳᩩ"
tableOfContents: false
sidebar:
  order: 3
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="36" book="vi-maha">

<Paragraph number="152" book="vi-maha">
ᩋᨳ ᨡᩮᩣ ᨽᨣᩅᩤ ᨻᩣᩁᩣᨱᩈᩥᨿᩴ ᨿᨳᩣᨽᩥᩁᨶ᩠ᨲᩴ ᩅᩥᩉᩁᩥᨲ᩠ᩅᩣ ᨿᩮᨶ ᩏᩁᩩᩅᩮᩃᩣ ᨲᩮᨶ ᨧᩣᩁᩥᨠᩴ ᨸᨠ᩠ᨠᩣᨾᩥ. ᩋᨳ ᨡᩮᩣ ᨽᨣᩅᩤ ᨾᨣ᩠ᨣᩤ ᩒᨠ᩠ᨠᨾ᩠ᨾ ᨿᩮᨶ ᩋᨬ᩠ᨬᨲᩁᩮᩣ ᩅᨶᩈᨱ᩠ᨯᩮᩣ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᨲᩴ ᩅᨶᩈᨱ᩠ᨯᩴ ᩋᨩ᩠ᨫᩮᩣᨣᩤᩉᩮᨲ᩠ᩅᩣ ᩋᨬ᩠ᨬᨲᩁᩈ᩠ᨾᩥᩴ ᩁᩩᨠ᩠ᨡᨾᩪᩃᩮ ᨶᩥᩈᩦᨴᩥ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨲᩥᩴᩈᨾᨲ᩠ᨲᩣ ᨽᨴ᩠ᨴᩅᨣ᩠ᨣᩥᨿᩣ ᩈᩉᩣᨿᨠᩣ ᩈᨸᨩᩣᨸᨲᩥᨠᩣ ᨲᩈ᩠ᨾᩥᩴ ᩅᨶᩈᨱ᩠ᨯᩮ ᨸᩁᩥᨧᩣᩁᩮᨶ᩠ᨲᩥ. ᩑᨠᩔ ᨸᨩᩣᨸᨲᩥ ᨶᩣᩉᩮᩣᩈᩥ; ᨲᩔ ᩋᨲ᩠ᨳᩣᨿ ᩅᩮᩈᩦ ᩋᩣᨶᩦᨲᩣ ᩋᩉᩮᩣᩈᩥ. ᩋᨳ ᨡᩮᩣ ᩈᩣ ᩅᩮᩈᩦ ᨲᩮᩈᩩ ᨸᨾᨲ᩠ᨲᩮᩈᩩ ᨸᩁᩥᨧᩣᩁᩮᨶ᩠ᨲᩮᩈᩩ ᨽᨱ᩠ᨯᩴ ᩋᩣᨴᩤᨿ ᨸᩃᩣᨿᩥᨲ᩠ᨳ. ᩋᨳ ᨡᩮᩣ ᨲᩮ ᩈᩉᩣᨿᨠᩣ ᩈᩉᩣᨿᨠᩔ ᩅᩮᨿ᩠ᨿᩣᩅᨧ᩠ᨧᩴ ᨠᩁᩮᩣᨶ᩠ᨲᩣ, ᨲᩴ ᩍᨲ᩠ᨳᩥᩴ ᨣᩅᩮᩈᨶ᩠ᨲᩣ, ᨲᩴ ᩅᨶᩈᨱ᩠ᨯᩴ ᩋᩣᩉᩥᨱ᩠ᨯᨶ᩠ᨲᩣ ᩋᨴ᩠ᨴᩈᩴᩈᩩ ᨽᨣᩅᨶ᩠ᨲᩴ ᩋᨬ᩠ᨬᨲᩁᩈ᩠ᨾᩥᩴ ᩁᩩᨠ᩠ᨡᨾᩪᩃᩮ ᨶᩥᩈᩥᨶ᩠ᨶᩴ. ᨴᩥᩈ᩠ᩅᩣᨶ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥᩴᩈᩩ, ᩏᨸᩈᩘᨠᨾᩥᨲ᩠ᩅᩣ ᨽᨣᩅᨶ᩠ᨲᩴ ᩑᨲᨴᩅᩮᩤᨧᩩᩴ—  “ᩋᨸᩥ, ᨽᨶ᩠ᨲᩮ, ᨽᨣᩅᩤ ᩑᨠᩴ ᩍᨲ᩠ᨳᩥᩴ ᨸᩔᩮᨿ᩠ᨿᩣ”ᨲᩥ? “ᨠᩥᩴ ᨸᨶ ᩅᩮᩤ, ᨠᩩᨾᩣᩁᩣ, ᩍᨲ᩠ᨳᩥᨿᩣ”ᨲᩥ? “ᩍᨵ ᨾᨿᩴ, ᨽᨶ᩠ᨲᩮ, ᨲᩥᩴᩈᨾᨲ᩠ᨲᩣ ᨽᨴ᩠ᨴᩅᨣ᩠ᨣᩥᨿᩣ ᩈᩉᩣᨿᨠᩣ ᩈᨸᨩᩣᨸᨲᩥᨠᩣ ᩍᨾᩈ᩠ᨾᩥᩴ ᩅᨶᩈᨱ᩠ᨯᩮ ᨸᩁᩥᨧᩣᩁᩥᨾ᩠ᩉᩣ. ᩑᨠᩔ ᨸᨩᩣᨸᨲᩥ ᨶᩣᩉᩮᩣᩈᩥ; ᨲᩔ ᩋᨲ᩠ᨳᩣᨿ ᩅᩮᩈᩦ ᩋᩣᨶᩦᨲᩣ ᩋᩉᩮᩣᩈᩥ. ᩋᨳ ᨡᩮᩣ ᩈᩣ, ᨽᨶ᩠ᨲᩮ, ᩅᩮᩈᩦ ᩋᨾ᩠ᩉᩮᩈᩩ ᨸᨾᨲ᩠ᨲᩮᩈᩩ ᨸᩁᩥᨧᩣᩁᩮᨶ᩠ᨲᩮᩈᩩ ᨽᨱ᩠ᨯᩴ ᩋᩣᨴᩤᨿ ᨸᩃᩣᨿᩥᨲ᩠ᨳ. ᨲᩮ ᨾᨿᩴ, ᨽᨶ᩠ᨲᩮ, ᩈᩉᩣᨿᨠᩣ ᩈᩉᩣᨿᨠᩔ ᩅᩮᨿ᩠ᨿᩣᩅᨧ᩠ᨧᩴ ᨠᩁᩮᩣᨶ᩠ᨲᩣ, ᨲᩴ ᩍᨲ᩠ᨳᩥᩴ ᨣᩅᩮᩈᨶ᩠ᨲᩣ, ᩍᨾᩴ ᩅᨶᩈᨱ᩠ᨯᩴ ᩋᩣᩉᩥᨱ᩠ᨯᩣᨾᩣ”ᨲᩥ. “ᨲᩴ ᨠᩥᩴ ᨾᨬ᩠ᨬᨳ ᩅᩮᩤ, ᨠᩩᨾᩣᩁᩣ, ᨠᨲᨾᩴ ᨶᩩ ᨡᩮᩣ ᨲᩩᨾ᩠ᩉᩣᨠᩴ ᩅᩁᩴ—  ᨿᩴ ᩅᩤ ᨲᩩᨾ᩠ᩉᩮ ᩍᨲ᩠ᨳᩥᩴ ᨣᩅᩮᩈᩮᨿ᩠ᨿᩣᨳ, ᨿᩴ ᩅᩤ ᩋᨲ᩠ᨲᩣᨶᩴ ᨣᩅᩮᩈᩮᨿ᩠ᨿᩣᨳᩣ”ᨲᩥ? “ᩑᨲᨴᩮᩅ, ᨽᨶ᩠ᨲᩮ, ᩋᨾ᩠ᩉᩣᨠᩴ ᩅᩁᩴ ᨿᩴ ᨾᨿᩴ ᩋᨲ᩠ᨲᩣᨶᩴ ᨣᩅᩮᩈᩮᨿ᩠ᨿᩣᨾᩣ”ᨲᩥ. “ᨲᩮᨶ ᩉᩥ ᩅᩮᩤ, ᨠᩩᨾᩣᩁᩣ, ᨶᩥᩈᩦᨴᨳ, ᨵᨾ᩠ᨾᩴ ᩅᩮᩤ ᨴᩮᩈᩮᩔᩣᨾᩦ”ᨲᩥ. “ᩑᩅᩴ, ᨽᨶ᩠ᨲᩮ”ᨲᩥ ᨡᩮᩣ ᨲᩮ ᨽᨴ᩠ᨴᩅᨣ᩠ᨣᩥᨿᩣ ᩈᩉᩣᨿᨠᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᨶᩥᩈᩦᨴᩥᩴᩈᩩ.
</Paragraph>

<Paragraph number="153" book="vi-maha">
ᨲᩮᩈᩴ ᨽᨣᩅᩤ ᩋᨶᩩᨸᩩᨻ᩠ᨻᩥᩴ ᨠᨳᩴ ᨠᨳᩮᩈᩥ, ᩈᩮᨿ᩠ᨿᨳᩥᨴᩴ—  ᨴᩤᨶᨠᨳᩴ ᩈᩦᩃᨠᨳᩴ ᩈᨣ᩠ᨣᨠᨳᩴ ᨠᩣᨾᩣᨶᩴ ᩋᩣᨴᩦᨶᩅᩴ ᩒᨠᩣᩁᩴ ᩈᩴᨠᩥᩃᩮᩈᩴ ᨶᩮᨠ᩠ᨡᨾ᩠ᨾᩮ ᩋᩣᨶᩥᩈᩴᩈᩴ ᨸᨠᩣᩈᩮᩈᩥ. ᨿᨴᩤ ᨲᩮ ᨽᨣᩅᩤ ᩋᨬ᩠ᨬᩣᩈᩥ ᨠᩃᩖᨧᩥᨲ᩠ᨲᩮ ᨾᩩᨴᩩᨧᩥᨲ᩠ᨲᩮ ᩅᩥᨶᩦᩅᩁᨱᨧᩥᨲ᩠ᨲᩮ ᩏᨴᨣ᩠ᨣᨧᩥᨲ᩠ᨲᩮ ᨸᩈᨶ᩠ᨶᨧᩥᨲ᩠ᨲᩮ, ᩋᨳ ᨿᩣ ᨻᩩᨴ᩠ᨵᩤᨶᩴ ᩈᩣᨾᩩᨠ᩠ᨠᩴᩈᩥᨠᩣ ᨵᨾ᩠ᨾᨴᩮᩈᨶᩣ, ᨲᩴ ᨸᨠᩣᩈᩮᩈᩥ ᨴᩩᨠ᩠ᨡᩴ ᩈᨾᩩᨴᨿᩴ ᨶᩥᩁᩮᩣᨵᩴ ᨾᨣ᩠ᨣᩴ. ᩈᩮᨿ᩠ᨿᨳᩣᨸᩥ ᨶᩣᨾ ᩈᩩᨴ᩠ᨵᩴ ᩅᨲ᩠ᨳᩴ ᩋᨸᨣᨲᨠᩣᩊᨠᩴ ᩈᨾ᩠ᨾᨴᩮᩅ ᩁᨩᨶᩴ ᨸᨭᩥᨣ᩠ᨣᨱ᩠ᩉᩮᨿ᩠ᨿ; ᩑᩅᨾᩮᩅ ᨲᩮᩈᩴ ᨲᩈ᩠ᨾᩥᩴᨿᩮᩅ ᩋᩣᩈᨶᩮ ᩅᩥᩁᨩᩴ ᩅᩦᨲᨾᩃᩴ ᨵᨾ᩠ᨾᨧᨠ᩠ᨡᩩᩴ ᩏᨴᨸᩣᨴᩥ—  “ᨿᩴ ᨠᩥᨬ᩠ᨧᩥ ᩈᨾᩩᨴᨿᨵᨾ᩠ᨾᩴ ᩈᨻ᩠ᨻᩴ ᨲᩴ ᨶᩥᩁᩮᩣᨵᨵᨾ᩠ᨾᨶ᩺”ᨲᩥ. ᨲᩮ ᨴᩥᨭ᩠ᨮᨵᨾ᩠ᨾᩣ ᨸᨲ᩠ᨲᨵᨾ᩠ᨾᩣ ᩅᩥᨴᩥᨲᨵᨾ᩠ᨾᩣ ᨸᩁᩥᨿᩮᩣᨣᩤᩊ᩠ᩉᨵᨾ᩠ᨾᩣ ᨲᩥᨱ᩠ᨱᩅᩥᨧᩥᨠᩥᨧ᩠ᨨᩣ ᩅᩥᨣᨲᨠᨳᩴᨠᨳᩣ ᩅᩮᩈᩣᩁᨩ᩠ᨩᨸ᩠ᨸᨲ᩠ᨲᩣ ᩋᨸᩁᨸ᩠ᨸᨧ᩠ᨧᨿᩣ ᩈᨲ᩠ᨳᩩᩈᩣᩈᨶᩮ ᨽᨣᩅᨶ᩠ᨲᩴ ᩑᨲᨴᩅᩮᩤᨧᩩᩴ—  “ᩃᨽᩮᨿ᩠ᨿᩣᨾ ᨾᨿᩴ, ᨽᨶ᩠ᨲᩮ, ᨽᨣᩅᨲᩮᩣ ᩈᨶ᩠ᨲᩥᨠᩮ ᨸᨻ᩠ᨻᨩ᩠ᨩᩴ, ᩃᨽᩮᨿ᩠ᨿᩣᨾ ᩏᨸᩈᨾ᩠ᨸᨴᨶ᩺”ᨲᩥ. “ᩑᨳ ᨽᩥᨠ᩠ᨡᩅᩮᩤ”ᨲᩥ ᨽᨣᩅᩤ ᩋᩅᩮᩤᨧ—  “ᩈ᩠ᩅᩣᨠ᩠ᨡᩣᨲᩮᩣ ᨵᨾ᩠ᨾᩮᩣ, ᨧᩁᨳ ᨻᩕᩉ᩠ᨾᨧᩁᩥᨿᩴ ᩈᨾ᩠ᨾᩣ ᨴᩩᨠ᩠ᨡᩔ ᩋᨶ᩠ᨲᨠᩥᩁᩥᨿᩣᨿᩣ”ᨲᩥ. ᩈᩣᩅ ᨲᩮᩈᩴ ᩋᩣᨿᩈ᩠ᨾᨶ᩠ᨲᩣᨶᩴ ᩏᨸᩈᨾ᩠ᨸᨴᩤ ᩋᩉᩮᩣᩈᩥ.

</Paragraph>
</Division>

<Paragraph number="154" type="center" book="vi-maha">
ᨽᨴ᩠ᨴᩅᨣ᩠ᨣᩥᨿᩈᩉᩣᨿᨠᩣᨶᩴ ᩅᨲ᩠ᨳᩩ ᨶᩥᨭ᩠ᨮᩥᨲᩴ.

  
ᨴᩩᨲᩥᨿᨽᩣᨱᩅᩤᩁᩮᩣ.
</Paragraph>