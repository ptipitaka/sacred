---
title: "1.4 ᩁᩣᨩᩣᨿᨲᨶᨠᨳᩣ"
tableOfContents: false
sidebar:
  order: 34
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="6" book="vi-maha">

<Paragraph number="21" book="vi-maha">
ᩋᨳ ᨡᩮᩣ ᨽᨣᩅᩤ ᩈᨲ᩠ᨲᩣᩉᩔ ᩋᨧ᩠ᨧᨿᩮᨶ ᨲᨾ᩠ᩉᩣ ᩈᨾᩣᨵᩥᨾ᩠ᩉᩣ ᩅᩩᨭ᩠ᨮᩉᩥᨲ᩠ᩅᩣ ᨾᩩᨧᩃᩥᨶ᩠ᨴᨾᩪᩃᩣ ᨿᩮᨶ ᩁᩣᨩᩣᨿᨲᨶᩴ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᩁᩣᨩᩣᨿᨲᨶᨾᩪᩃᩮ ᩈᨲ᩠ᨲᩣᩉᩴ ᩑᨠᨸᩃᩖᩘᨠᩮᨶ ᨶᩥᩈᩦᨴᩥ ᩅᩥᨾᩩᨲ᩠ᨲᩥᩈᩩᨡᨸᨭᩥᩈᩴᩅᩮᨴᩦ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨲᨸᩩᩔ ᨽᩃᩖᩥᨠᩣ ᩅᩤᨱᩥᨩᩣ ᩏᨠ᩠ᨠᩃᩣ ᨲᩴ ᨴᩮᩈᩴ ᩋᨴ᩠ᨵᩤᨶᨾᨣ᩠ᨣᨸ᩠ᨸᨭᩥᨸᨶ᩠ᨶᩣ ᩉᩮᩣᨶ᩠ᨲᩥ. ᩋᨳ ᨡᩮᩣ ᨲᨸᩩᩔᨽᩃᩖᩥᨠᩣᨶᩴ ᩅᩤᨱᩥᨩᩣᨶᩴ ᨬᩣᨲᩥᩈᩣᩃᩮᩣᩉᩥᨲᩣ ᨴᩮᩅᨲᩣ ᨲᨸᩩᩔᨽᩃᩖᩥᨠᩮ ᩅᩤᨱᩥᨩᩮ ᩑᨲᨴᩅᩮᩤᨧ—  “ᩋᨿᩴ, ᨾᩣᩁᩥᩈᩣ, ᨽᨣᩅᩤ ᩁᩣᨩᩣᨿᨲᨶᨾᩪᩃᩮ ᩅᩥᩉᩁᨲᩥ ᨸᨮᨾᩣᨽᩥᩈᨾ᩠ᨻᩩᨴ᩠ᨵᩮᩤ; ᨣᨧ᩠ᨨᨳ ᨲᩴ ᨽᨣᩅᨶ᩠ᨲᩴ ᨾᨶ᩠ᨳᩮᨶ ᨧ ᨾᨵᩩᨸᩥᨱ᩠ᨯᩥᨠᩣᨿ ᨧ ᨸᨲᩥᨾᩣᨶᩮᨳ; ᨲᩴ ᩅᩮᩤ ᨽᩅᩥᩔᨲᩥ ᨴᩦᨥᩁᨲ᩠ᨲᩴ ᩉᩥᨲᩣᨿ ᩈᩩᨡᩣᨿᩣ”ᨲᩥ.
</Paragraph>

<Paragraph number="22" book="vi-maha">
ᩋᨳ ᨡᩮᩣ ᨲᨸᩩᩔᨽᩃᩖᩥᨠᩣ ᩅᩤᨱᩥᨩᩣ ᨾᨶ᩠ᨳᨬ᩠ᨧ ᨾᨵᩩᨸᩥᨱ᩠ᨯᩥᨠᨬ᩠ᨧ ᩋᩣᨴᩤᨿ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥᩴᩈᩩ, ᩏᨸᩈᩘᨠᨾᩥᨲ᩠ᩅᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᩋᨭ᩠ᨮᩴᩈᩩ. ᩑᨠᨾᨶ᩠ᨲᩴ ᨮᩥᨲᩣ ᨡᩮᩣ ᨲᨸᩩᩔᨽᩃᩖᩥᨠᩣ ᩅᩤᨱᩥᨩᩣ ᨽᨣᩅᨶ᩠ᨲᩴ ᩑᨲᨴᩅᩮᩤᨧᩩᩴ—  “ᨸᨭᩥᨣ᩠ᨣᨱ᩠ᩉᩣᨲᩩ ᨶᩮᩣ, ᨽᨶ᩠ᨲᩮ, ᨽᨣᩅᩤ ᨾᨶ᩠ᨳᨬ᩠ᨧ ᨾᨵᩩᨸᩥᨱ᩠ᨯᩥᨠᨬ᩠ᨧ, ᨿᩴ ᩋᨾ᩠ᩉᩣᨠᩴ ᩋᩔ ᨴᩦᨥᩁᨲ᩠ᨲᩴ ᩉᩥᨲᩣᨿ ᩈᩩᨡᩣᨿᩣ”ᨲᩥ. ᩋᨳ ᨡᩮᩣ ᨽᨣᩅᨲᩮᩣ ᩑᨲᨴᩉᩮᩣᩈᩥ—  “ᨶ ᨡᩮᩣ ᨲᨳᩣᨣᨲᩣ ᩉᨲ᩠ᨳᩮᩈᩩ ᨸᨭᩥᨣ᩠ᨣᨱ᩠ᩉᨶ᩠ᨲᩥ. ᨠᩥᨾ᩠ᩉᩥ ᨶᩩ ᨡᩮᩣ ᩋᩉᩴ ᨸᨭᩥᨣ᩠ᨣᨱ᩠ᩉᩮᨿ᩠ᨿᩴ ᨾᨶ᩠ᨳᨬ᩠ᨧ ᨾᨵᩩᨸᩥᨱ᩠ᨯᩥᨠᨬ᩠ᨧᩣ”ᨲᩥ? ᩋᨳ ᨡᩮᩣ ᨧᨲ᩠ᨲᩣᩁᩮᩣ ᨾᩉᩣᩁᩣᨩᩣᨶᩮᩣ ᨽᨣᩅᨲᩮᩣ ᨧᩮᨲᩈᩣ ᨧᩮᨲᩮᩣᨸᩁᩥᩅᩥᨲᨠ᩠ᨠᨾᨬ᩠ᨬᩣᨿ ᨧᨲᩩᨴ᩠ᨴᩥᩈᩣ ᨧᨲ᩠ᨲᩣᩁᩮᩣ ᩈᩮᩃᨾᨿᩮ ᨸᨲ᩠ᨲᩮ ᨽᨣᩅᨲᩮᩣ ᩏᨸᨶᩣᨾᩮᩈᩩᩴ—  “ᩍᨵ, ᨽᨶ᩠ᨲᩮ, ᨽᨣᩅᩤ ᨸᨭᩥᨣ᩠ᨣᨱ᩠ᩉᩣᨲᩩ ᨾᨶ᩠ᨳᨬ᩠ᨧ ᨾᨵᩩᨸᩥᨱ᩠ᨯᩥᨠᨬ᩠ᨧᩣ”ᨲᩥ. ᨸᨭᩥᨣ᩠ᨣᩉᩮᩈᩥ ᨽᨣᩅᩤ ᨸᨧ᩠ᨧᨣ᩠ᨥᩮ ᩈᩮᩃᨾᨿᩮ ᨸᨲ᩠ᨲᩮ ᨾᨶ᩠ᨳᨬ᩠ᨧ ᨾᨵᩩᨸᩥᨱ᩠ᨯᩥᨠᨬ᩠ᨧ, ᨸᨭᩥᨣ᩠ᨣᩉᩮᨲ᩠ᩅᩣ ᨸᩁᩥᨽᩩᨬ᩠ᨩᩥ.
</Paragraph>

<Paragraph number="23" book="vi-maha">
ᩋᨳ ᨡᩮᩣ ᨲᨸᩩᩔᨽᩃᩖᩥᨠᩣ ᩅᩤᨱᩥᨩᩣ ᨽᨣᩅᨶ᩠ᨲᩴ ᩒᨶᩦᨲᨸᨲ᩠ᨲᨸᩣᨱᩥᩴ ᩅᩥᨴᩥᨲ᩠ᩅᩣ ᨽᨣᩅᨲᩮᩣ ᨸᩣᨴᩮᩈᩩ ᩈᩥᩁᩈᩣ ᨶᩥᨸᨲᩥᨲ᩠ᩅᩣ ᨽᨣᩅᨶ᩠ᨲᩴ ᩑᨲᨴᩅᩮᩤᨧᩩᩴ—  “ᩑᨲᩮ ᨾᨿᩴ, ᨽᨶ᩠ᨲᩮ, ᨽᨣᩅᨶ᩠ᨲᩴ ᩈᩁᨱᩴ ᨣᨧ᩠ᨨᩣᨾ ᨵᨾ᩠ᨾᨬ᩠ᨧ, ᩏᨸᩣᩈᨠᩮ ᨶᩮᩣ ᨽᨣᩅᩤ ᨵᩤᩁᩮᨲᩩ ᩋᨩ᩠ᨩᨲᨣ᩠ᨣᩮ ᨸᩣᨱᩩᨸᩮᨲᩮ ᩈᩁᨱᩴ ᨣᨲᩮ”ᨲᩥ. ᨲᩮ ᨧ ᩃᩮᩣᨠᩮ ᨸᨮᨾᩴ ᩏᨸᩣᩈᨠᩣ ᩋᩉᩮᩈᩩᩴ ᨴ᩠ᩅᩮᩅᩤᨧᩥᨠᩣ.

</Paragraph>
</Division>

<Paragraph number="24" type="center" book="vi-maha">
ᩁᩣᨩᩣᨿᨲᨶᨠᨳᩣ ᨶᩥᨭ᩠ᨮᩥᨲᩣ.
</Paragraph>