---
title: "1.59 ᨣᨾᩥᨠᩣᨴᩥᨶᩥᩔᨿᩅᨲ᩠ᨳᩩ"
tableOfContents: false
sidebar:
  order: 55
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="121" book="vi-maha">

<Paragraph number="507" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᨠᩮᩣᩈᩃᩮᩈᩩ ᨩᨶᨸᨴᩮ ᩋᨴ᩠ᨵᩤᨶᨾᨣ᩠ᨣᨸ᩠ᨸᨭᩥᨸᨶ᩠ᨶᩮᩣ ᩉᩮᩣᨲᩥ. ᩋᨳ ᨡᩮᩣ ᨲᩔ ᨽᩥᨠ᩠ᨡᩩᨶᩮᩣ ᩑᨲᨴᩉᩮᩣᩈᩥ—  “ᨽᨣᩅᨲᩣ ᨸᨬ᩠ᨬᨲ᩠ᨲᩴ—  ‘ᨶ ᩋᨶᩥᩔᩥᨲᩮᨶ ᩅᨲ᩠ᨳᨻ᩠ᨻᨶ᩺’ᨲᩥ. ᩋᩉᨬ᩠ᨧᨾ᩠ᩉᩥ ᨶᩥᩔᨿᨠᩁᨱᩦᨿᩮᩣ ᩋᨴ᩠ᨵᩤᨶᨾᨣ᩠ᨣᨸ᩠ᨸᨭᩥᨸᨶ᩠ᨶᩮᩣ, ᨠᨳᩴ ᨶᩩ ᨡᩮᩣ ᨾᨿᩣ ᨸᨭᩥᨸᨩ᩠ᨩᩥᨲᨻ᩠ᨻᨶ᩺”ᨲᩥ? ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩋᨴ᩠ᨵᩤᨶᨾᨣ᩠ᨣᨸ᩠ᨸᨭᩥᨸᨶ᩠ᨶᩮᨶ ᨽᩥᨠ᩠ᨡᩩᨶᩣ ᨶᩥᩔᨿᩴ ᩋᩃᨽᨾᩣᨶᩮᨶ ᩋᨶᩥᩔᩥᨲᩮᨶ ᩅᨲ᩠ᨳᩩᨶ᩺”ᨲᩥ.
</Paragraph>

<Paragraph number="508" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨴ᩠ᩅᩮ ᨽᩥᨠ᩠ᨡᩪ ᨠᩮᩣᩈᩃᩮᩈᩩ ᨩᨶᨸᨴᩮ ᩋᨴ᩠ᨵᩤᨶᨾᨣ᩠ᨣᨸ᩠ᨸᨭᩥᨸᨶ᩠ᨶᩣ ᩉᩮᩣᨶ᩠ᨲᩥ. ᨲᩮ ᩋᨬ᩠ᨬᨲᩁᩴ ᩋᩣᩅᩤᩈᩴ ᩏᨸᨣᨧ᩠ᨨᩥᩴᩈᩩ. ᨲᨲ᩠ᨳ ᩑᨠᩮᩣ ᨽᩥᨠ᩠ᨡᩩ ᨣᩥᩃᩣᨶᩮᩣ ᩉᩮᩣᨲᩥ. ᩋᨳ ᨡᩮᩣ ᨲᩔ ᨣᩥᩃᩣᨶᩔ ᨽᩥᨠ᩠ᨡᩩᨶᩮᩣ ᩑᨲᨴᩉᩮᩣᩈᩥ—  “ᨽᨣᩅᨲᩣ ᨸᨬ᩠ᨬᨲ᩠ᨲᩴ—  ‘ᨶ ᩋᨶᩥᩔᩥᨲᩮᨶ ᩅᨲ᩠ᨳᨻ᩠ᨻᨶ᩺’ᨲᩥ. ᩋᩉᨬ᩠ᨧᨾ᩠ᩉᩥ ᨶᩥᩔᨿᨠᩁᨱᩦᨿᩮᩣ ᨣᩥᩃᩣᨶᩮᩣ, ᨠᨳᩴ ᨶᩩ ᨡᩮᩣ ᨾᨿᩣ ᨸᨭᩥᨸᨩ᩠ᨩᩥᨲᨻ᩠ᨻᨶ᩺”ᨲᩥ? ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨣᩥᩃᩣᨶᩮᨶ ᨽᩥᨠ᩠ᨡᩩᨶᩣ ᨶᩥᩔᨿᩴ ᩋᩃᨽᨾᩣᨶᩮᨶ ᩋᨶᩥᩔᩥᨲᩮᨶ ᩅᨲ᩠ᨳᩩᨶ᩺”ᨲᩥ.
</Paragraph>

<Paragraph number="509" book="vi-maha">
ᩋᨳ ᨡᩮᩣ ᨲᩔ ᨣᩥᩃᩣᨶᩩᨸᨭ᩠ᨮᩣᨠᩔ ᨽᩥᨠ᩠ᨡᩩᨶᩮᩣ ᩑᨲᨴᩉᩮᩣᩈᩥ—  “ᨽᨣᩅᨲᩣ ᨸᨬ᩠ᨬᨲ᩠ᨲᩴ—  ‘ᨶ ᩋᨶᩥᩔᩥᨲᩮᨶ ᩅᨲ᩠ᨳᨻ᩠ᨻᨶ᩺’ᨲᩥ. ᩋᩉᨬ᩠ᨧᨾ᩠ᩉᩥ ᨶᩥᩔᨿᨠᩁᨱᩦᨿᩮᩣ, ᩋᨿᨬ᩠ᨧ ᨽᩥᨠ᩠ᨡᩩ ᨣᩥᩃᩣᨶᩮᩣ, ᨠᨳᩴ ᨶᩩ ᨡᩮᩣ ᨾᨿᩣ ᨸᨭᩥᨸᨩ᩠ᨩᩥᨲᨻ᩠ᨻᨶ᩺”ᨲᩥ? ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨣᩥᩃᩣᨶᩩᨸᨭ᩠ᨮᩣᨠᩮᨶ ᨽᩥᨠ᩠ᨡᩩᨶᩣ ᨶᩥᩔᨿᩴ ᩋᩃᨽᨾᩣᨶᩮᨶ ᨿᩣᨧᩥᨿᨾᩣᨶᩮᨶ ᩋᨶᩥᩔᩥᨲᩮᨶ ᩅᨲ᩠ᨳᩩᨶ᩺”ᨲᩥ.
</Paragraph>

<Paragraph number="510" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᩋᩁᨬ᩠ᨬᩮ ᩅᩥᩉᩁᨲᩥ. ᨲᩔ ᨧ ᨲᩈ᩠ᨾᩥᩴ ᩈᩮᨶᩣᩈᨶᩮ ᨹᩣᩈᩩ ᩉᩮᩣᨲᩥ. ᩋᨳ ᨡᩮᩣ ᨲᩔ ᨽᩥᨠ᩠ᨡᩩᨶᩮᩣ ᩑᨲᨴᩉᩮᩣᩈᩥ—  “ᨽᨣᩅᨲᩣ ᨸᨬ᩠ᨬᨲ᩠ᨲᩴ—  ‘ᨶ ᩋᨶᩥᩔᩥᨲᩮᨶ ᩅᨲ᩠ᨳᨻ᩠ᨻᨶ᩺’ᨲᩥ. ᩋᩉᨬ᩠ᨧᨾ᩠ᩉᩥ ᨶᩥᩔᨿᨠᩁᨱᩦᨿᩮᩣ ᩋᩁᨬ᩠ᨬᩮ ᩅᩥᩉᩁᩣᨾᩥ, ᨾᨿ᩠ᩉᨬ᩠ᨧ ᩍᨾᩈ᩠ᨾᩥᩴ ᩈᩮᨶᩣᩈᨶᩮ ᨹᩣᩈᩩ ᩉᩮᩣᨲᩥ, ᨠᨳᩴ ᨶᩩ ᨡᩮᩣ ᨾᨿᩣ ᨸᨭᩥᨸᨩ᩠ᨩᩥᨲᨻ᩠ᨻᨶ᩺”ᨲᩥ? ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩋᩣᩁᨬ᩠ᨬᩥᨠᩮᨶ ᨽᩥᨠ᩠ᨡᩩᨶᩣ ᨹᩣᩈᩩᩅᩥᩉᩣᩁᩴ ᩈᩃᩖᨠ᩠ᨡᩮᨶ᩠ᨲᩮᨶ ᨶᩥᩔᨿᩴ ᩋᩃᨽᨾᩣᨶᩮᨶ ᩋᨶᩥᩔᩥᨲᩮᨶ ᩅᨲ᩠ᨳᩩᩴ—  ᨿᨴᩤ ᨸᨲᩥᩁᩪᨸᩮᩣ ᨶᩥᩔᨿᨴᩤᨿᨠᩮᩣ ᩋᩣᨣᨧ᩠ᨨᩥᩔᨲᩥ, ᨲᨴᩤ ᨲᩔ ᨶᩥᩔᩣᨿ ᩅᩈᩥᩔᩣᨾᩦ”ᨲᩥ.
</Paragraph>
</Division>