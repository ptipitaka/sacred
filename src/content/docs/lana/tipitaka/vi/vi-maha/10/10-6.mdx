---
title: "10.6 ᩋᨭ᩠ᨮᩣᩁᩈᩅᨲ᩠ᨳᩩᨠᨳᩣ"
tableOfContents: false
sidebar:
  order: 6
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="468" book="vi-maha">

<Paragraph number="2003" book="vi-maha">
ᩋᨳ ᨡᩮᩣ ᨠᩮᩣᩈᨾ᩠ᨻᨠᩣ ᨽᩥᨠ᩠ᨡᩪ ᩈᩮᨶᩣᩈᨶᩴ ᩈᩴᩈᩣᨾᩮᨲ᩠ᩅᩣ ᨸᨲ᩠ᨲᨧᩦᩅᩁᨾᩣᨴᩤᨿ ᨿᩮᨶ ᩈᩣᩅᨲ᩠ᨳᩥ ᨲᩮᨶᩩᨸᩈᩘᨠᨾᩥᩴᩈᩩ. ᩋᩔᩮᩣᩈᩥ ᨡᩮᩣ ᩋᩣᨿᩈ᩠ᨾᩣ ᩈᩣᩁᩥᨸᩩᨲ᩠ᨲᩮᩣ—  “ᨲᩮ ᨠᩥᩁ ᨠᩮᩣᩈᨾ᩠ᨻᨠᩣ ᨽᩥᨠ᩠ᨡᩪ ᨽᨱ᩠ᨯᨶᨠᩣᩁᨠᩣ ᨠᩃᩉᨠᩣᩁᨠᩣ ᩅᩥᩅᩤᨴᨠᩣᩁᨠᩣ ᨽᩔᨠᩣᩁᨠᩣ ᩈᩴᨥᩮ ᩋᨵᩥᨠᩁᨱᨠᩣᩁᨠᩣ ᩈᩣᩅᨲ᩠ᨳᩥᩴ ᩋᩣᨣᨧ᩠ᨨᨶ᩠ᨲᩦ”ᨲᩥ. ᩋᨳ ᨡᩮᩣ ᩋᩣᨿᩈ᩠ᨾᩣ ᩈᩣᩁᩥᨸᩩᨲ᩠ᨲᩮᩣ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᨶᩥᩈᩦᨴᩥ. ᩑᨠᨾᨶ᩠ᨲᩴ ᨶᩥᩈᩥᨶ᩠ᨶᩮᩣ ᨡᩮᩣ ᩋᩣᨿᩈ᩠ᨾᩣ ᩈᩣᩁᩥᨸᩩᨲ᩠ᨲᩮᩣ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᨲᩮ ᨠᩥᩁ, ᨽᨶ᩠ᨲᩮ, ᨠᩮᩣᩈᨾ᩠ᨻᨠᩣ ᨽᩥᨠ᩠ᨡᩪ ᨽᨱ᩠ᨯᨶᨠᩣᩁᨠᩣ ᨠᩃᩉᨠᩣᩁᨠᩣ ᩅᩥᩅᩤᨴᨠᩣᩁᨠᩣ ᨽᩔᨠᩣᩁᨠᩣ ᩈᩴᨥᩮ ᩋᨵᩥᨠᩁᨱᨠᩣᩁᨠᩣ ᩈᩣᩅᨲ᩠ᨳᩥᩴ ᩋᩣᨣᨧ᩠ᨨᨶ᩠ᨲᩥ. ᨠᨳᩣᩉᩴ, ᨽᨶ᩠ᨲᩮ, ᨲᩮᩈᩩ ᨽᩥᨠ᩠ᨡᩪᩈᩩ ᨸᨭᩥᨸᨩ᩠ᨩᩣᨾᩦ”ᨲᩥ? “ᨲᩮᨶ ᩉᩥ ᨲ᩠ᩅᩴ, ᩈᩣᩁᩥᨸᩩᨲ᩠ᨲ, ᨿᨳᩣ ᨵᨾ᩠ᨾᩮᩣ ᨲᨳᩣ ᨲᩥᨭ᩠ᨮᩣᩉᩦ”ᨲᩥ. “ᨠᨳᩣᩉᩴ, ᨽᨶ᩠ᨲᩮ, ᨩᩣᨶᩮᨿ᩠ᨿᩴ ᨵᨾ᩠ᨾᩴ ᩅᩤ ᩋᨵᨾ᩠ᨾᩴ ᩅᩤ”ᨲᩥ?
</Paragraph>

<Paragraph number="2004" book="vi-maha">
“ᩋᨭ᩠ᨮᩣᩁᩈᩉᩥ ᨡᩮᩣ, ᩈᩣᩁᩥᨸᩩᨲ᩠ᨲ, ᩅᨲ᩠ᨳᩪᩉᩥ ᩋᨵᨾ᩠ᨾᩅᩤᨴᩦ ᨩᩣᨶᩥᨲᨻ᩠ᨻᩮᩣ. ᩍᨵ, ᩈᩣᩁᩥᨸᩩᨲ᩠ᨲ, ᨽᩥᨠ᩠ᨡᩩ ᩋᨵᨾ᩠ᨾᩴ ᨵᨾ᩠ᨾᩮᩣᨲᩥ ᨴᩦᨸᩮᨲᩥ, ᨵᨾ᩠ᨾᩴ ᩋᨵᨾ᩠ᨾᩮᩣᨲᩥ ᨴᩦᨸᩮᨲᩥ; ᩋᩅᩥᨶᨿᩴ ᩅᩥᨶᨿᩮᩣᨲᩥ ᨴᩦᨸᩮᨲᩥ, ᩅᩥᨶᨿᩴ ᩋᩅᩥᨶᨿᩮᩣᨲᩥ ᨴᩦᨸᩮᨲᩥ; ᩋᨽᩣᩈᩥᨲᩴ ᩋᩃᨸᩥᨲᩴ ᨲᨳᩣᨣᨲᩮᨶ ᨽᩣᩈᩥᨲᩴ ᩃᨸᩥᨲᩴ ᨲᨳᩣᨣᨲᩮᨶᩣᨲᩥ ᨴᩦᨸᩮᨲᩥ, ᨽᩣᩈᩥᨲᩴ ᩃᨸᩥᨲᩴ ᨲᨳᩣᨣᨲᩮᨶ ᩋᨽᩣᩈᩥᨲᩴ ᩋᩃᨸᩥᨲᩴ ᨲᨳᩣᨣᨲᩮᨶᩣᨲᩥ ᨴᩦᨸᩮᨲᩥ; ᩋᨶᩣᨧᩥᨱ᩠ᨱᩴ ᨲᨳᩣᨣᨲᩮᨶ ᩋᩣᨧᩥᨱ᩠ᨱᩴ ᨲᨳᩣᨣᨲᩮᨶᩣᨲᩥ ᨴᩦᨸᩮᨲᩥ, ᩋᩣᨧᩥᨱ᩠ᨱᩴ ᨲᨳᩣᨣᨲᩮᨶ ᩋᨶᩣᨧᩥᨱ᩠ᨱᩴ ᨲᨳᩣᨣᨲᩮᨶᩣᨲᩥ ᨴᩦᨸᩮᨲᩥ; ᩋᨸᨬ᩠ᨬᨲ᩠ᨲᩴ ᨲᨳᩣᨣᨲᩮᨶ ᨸᨬ᩠ᨬᨲ᩠ᨲᩴ ᨲᨳᩣᨣᨲᩮᨶᩣᨲᩥ ᨴᩦᨸᩮᨲᩥ, ᨸᨬ᩠ᨬᨲ᩠ᨲᩴ ᨲᨳᩣᨣᨲᩮᨶ ᩋᨸᨬ᩠ᨬᨲ᩠ᨲᩴ ᨲᨳᩣᨣᨲᩮᨶᩣᨲᩥ ᨴᩦᨸᩮᨲᩥ; ᩋᨶᩣᨸᨲ᩠ᨲᩥᩴ ᩋᩣᨸᨲ᩠ᨲᩦᨲᩥ ᨴᩦᨸᩮᨲᩥ, ᩋᩣᨸᨲ᩠ᨲᩥᩴ ᩋᨶᩣᨸᨲ᩠ᨲᩦᨲᩥ ᨴᩦᨸᩮᨲᩥ; ᩃᩉᩩᨠᩴ ᩋᩣᨸᨲ᩠ᨲᩥᩴ ᨣᩁᩩᨠᩣ ᩋᩣᨸᨲ᩠ᨲᩦᨲᩥ ᨴᩦᨸᩮᨲᩥ, ᨣᩁᩩᨠᩴ ᩋᩣᨸᨲ᩠ᨲᩥᩴ ᩃᩉᩩᨠᩣ ᩋᩣᨸᨲ᩠ᨲᩦᨲᩥ ᨴᩦᨸᩮᨲᩥ; ᩈᩣᩅᩈᩮᩈᩴ ᩋᩣᨸᨲ᩠ᨲᩥᩴ ᩋᨶᩅᩈᩮᩈᩣ ᩋᩣᨸᨲ᩠ᨲᩦᨲᩥ ᨴᩦᨸᩮᨲᩥ, ᩋᨶᩅᩈᩮᩈᩴ ᩋᩣᨸᨲ᩠ᨲᩥᩴ ᩈᩣᩅᩈᩮᩈᩣ ᩋᩣᨸᨲ᩠ᨲᩦᨲᩥ ᨴᩦᨸᩮᨲᩥ; ᨴᩩᨭ᩠ᨮᩩᩃᩖᩴ ᩋᩣᨸᨲ᩠ᨲᩥᩴ ᩋᨴᩩᨭ᩠ᨮᩩᩃᩖᩣ ᩋᩣᨸᨲ᩠ᨲᩦᨲᩥ ᨴᩦᨸᩮᨲᩥ, ᩋᨴᩩᨭ᩠ᨮᩩᩃᩖᩴ ᩋᩣᨸᨲ᩠ᨲᩥᩴ ᨴᩩᨭ᩠ᨮᩩᩃᩖᩣ ᩋᩣᨸᨲ᩠ᨲᩦᨲᩥ ᨴᩦᨸᩮᨲᩥ—  ᩍᨾᩮᩉᩥ ᨡᩮᩣ, ᩈᩣᩁᩥᨸᩩᨲ᩠ᨲ, ᩋᨭ᩠ᨮᩣᩁᩈᩉᩥ ᩅᨲ᩠ᨳᩪᩉᩥ ᩋᨵᨾ᩠ᨾᩅᩤᨴᩦ ᨩᩣᨶᩥᨲᨻ᩠ᨻᩮᩣ.
</Paragraph>

<Paragraph number="2005" book="vi-maha">
ᩋᨭ᩠ᨮᩣᩁᩈᩉᩥ ᨧ ᨡᩮᩣ, ᩈᩣᩁᩥᨸᩩᨲ᩠ᨲ, ᩅᨲ᩠ᨳᩪᩉᩥ ᨵᨾ᩠ᨾᩅᩤᨴᩦ ᨩᩣᨶᩥᨲᨻ᩠ᨻᩮᩣ. ᩍᨵ, ᩈᩣᩁᩥᨸᩩᨲ᩠ᨲ, ᨽᩥᨠ᩠ᨡᩩ ᩋᨵᨾ᩠ᨾᩴ ᩋᨵᨾ᩠ᨾᩮᩣᨲᩥ ᨴᩦᨸᩮᨲᩥ, ᨵᨾ᩠ᨾᩴ ᨵᨾ᩠ᨾᩮᩣᨲᩥ ᨴᩦᨸᩮᨲᩥ; ᩋᩅᩥᨶᨿᩴ ᩋᩅᩥᨶᨿᩮᩣᨲᩥ ᨴᩦᨸᩮᨲᩥ, ᩅᩥᨶᨿᩴ ᩅᩥᨶᨿᩮᩣᨲᩥ ᨴᩦᨸᩮᨲᩥ; ᩋᨽᩣᩈᩥᨲᩴ ᩋᩃᨸᩥᨲᩴ ᨲᨳᩣᨣᨲᩮᨶ ᩋᨽᩣᩈᩥᨲᩴ ᩋᩃᨸᩥᨲᩴ ᨲᨳᩣᨣᨲᩮᨶᩣᨲᩥ ᨴᩦᨸᩮᨲᩥ, ᨽᩣᩈᩥᨲᩴ ᩃᨸᩥᨲᩴ ᨲᨳᩣᨣᨲᩮᨶ ᨽᩣᩈᩥᨲᩴ ᩃᨸᩥᨲᩴ ᨲᨳᩣᨣᨲᩮᨶᩣᨲᩥ ᨴᩦᨸᩮᨲᩥ; ᩋᨶᩣᨧᩥᨱ᩠ᨱᩴ ᨲᨳᩣᨣᨲᩮᨶ ᩋᨶᩣᨧᩥᨱ᩠ᨱᩴ ᨲᨳᩣᨣᨲᩮᨶᩣᨲᩥ ᨴᩦᨸᩮᨲᩥ, ᩋᩣᨧᩥᨱ᩠ᨱᩴ ᨲᨳᩣᨣᨲᩮᨶ ᩋᩣᨧᩥᨱ᩠ᨱᩴ ᨲᨳᩣᨣᨲᩮᨶᩣᨲᩥ ᨴᩦᨸᩮᨲᩥ; ᩋᨸᨬ᩠ᨬᨲ᩠ᨲᩴ ᨲᨳᩣᨣᨲᩮᨶ ᩋᨸᨬ᩠ᨬᨲ᩠ᨲᩴ ᨲᨳᩣᨣᨲᩮᨶᩣᨲᩥ ᨴᩦᨸᩮᨲᩥ, ᨸᨬ᩠ᨬᨲ᩠ᨲᩴ ᨲᨳᩣᨣᨲᩮᨶ ᨸᨬ᩠ᨬᨲ᩠ᨲᩴ ᨲᨳᩣᨣᨲᩮᨶᩣᨲᩥ ᨴᩦᨸᩮᨲᩥ; ᩋᨶᩣᨸᨲ᩠ᨲᩥᩴ ᩋᨶᩣᨸᨲ᩠ᨲᩦᨲᩥ ᨴᩦᨸᩮᨲᩥ, ᩋᩣᨸᨲ᩠ᨲᩥᩴ ᩋᩣᨸᨲ᩠ᨲᩦᨲᩥ ᨴᩦᨸᩮᨲᩥ; ᩃᩉᩩᨠᩴ ᩋᩣᨸᨲ᩠ᨲᩥᩴ ᩃᩉᩩᨠᩣ ᩋᩣᨸᨲ᩠ᨲᩦᨲᩥ ᨴᩦᨸᩮᨲᩥ, ᨣᩁᩩᨠᩴ ᩋᩣᨸᨲ᩠ᨲᩥᩴ ᨣᩁᩩᨠᩣ ᩋᩣᨸᨲ᩠ᨲᩦᨲᩥ ᨴᩦᨸᩮᨲᩥ; ᩈᩣᩅᩈᩮᩈᩴ ᩋᩣᨸᨲ᩠ᨲᩥᩴ ᩈᩣᩅᩈᩮᩈᩣ ᩋᩣᨸᨲ᩠ᨲᩦᨲᩥ ᨴᩦᨸᩮᨲᩥ, ᩋᨶᩅᩈᩮᩈᩴ ᩋᩣᨸᨲ᩠ᨲᩥᩴ ᩋᨶᩅᩈᩮᩈᩣ ᩋᩣᨸᨲ᩠ᨲᩦᨲᩥ ᨴᩦᨸᩮᨲᩥ; ᨴᩩᨭ᩠ᨮᩩᩃᩖᩴ ᩋᩣᨸᨲ᩠ᨲᩥᩴ ᨴᩩᨭ᩠ᨮᩩᩃᩖᩣ ᩋᩣᨸᨲ᩠ᨲᩦᨲᩥ ᨴᩦᨸᩮᨲᩥ, ᩋᨴᩩᨭ᩠ᨮᩩᩃᩖᩴ ᩋᩣᨸᨲ᩠ᨲᩥᩴ ᩋᨴᩩᨭ᩠ᨮᩩᩃᩖᩣ ᩋᩣᨸᨲ᩠ᨲᩦᨲᩥ ᨴᩦᨸᩮᨲᩥ—  ᩍᨾᩮᩉᩥ ᨡᩮᩣ, ᩈᩣᩁᩥᨸᩩᨲ᩠ᨲ, ᩋᨭ᩠ᨮᩣᩁᩈᩉᩥ ᩅᨲ᩠ᨳᩪᩉᩥ ᨵᨾ᩠ᨾᩅᩤᨴᩦ ᨩᩣᨶᩥᨲᨻ᩠ᨻᩮᩣ”ᨲᩥ.
</Paragraph>

</Division>
<Division number="469" book="vi-maha">

<Paragraph number="2006" book="vi-maha">
ᩋᩔᩮᩣᩈᩥ ᨡᩮᩣ ᩋᩣᨿᩈ᩠ᨾᩣ ᨾᩉᩣᨾᩮᩣᨣ᩠ᨣᩃᩖᩣᨶᩮᩣ …ᨸᩮ…  ᩋᩔᩮᩣᩈᩥ ᨡᩮᩣ ᩋᩣᨿᩈ᩠ᨾᩣ ᨾᩉᩣᨠᩔᨸᩮᩣ…  ᩋᩔᩮᩣᩈᩥ ᨡᩮᩣ ᩋᩣᨿᩈ᩠ᨾᩣ ᨾᩉᩣᨠᨧ᩠ᨧᩣᨶᩮᩣ…  ᩋᩔᩮᩣᩈᩥ ᨡᩮᩣ ᩋᩣᨿᩈ᩠ᨾᩣ ᨾᩉᩣᨠᩮᩣᨭ᩠ᨮᩥᨠᩮᩣ…  ᩋᩔᩮᩣᩈᩥ ᨡᩮᩣ ᩋᩣᨿᩈ᩠ᨾᩣ ᨾᩉᩣᨠᨸ᩠ᨸᩥᨶᩮᩣ…  ᩋᩔᩮᩣᩈᩥ ᨡᩮᩣ ᩋᩣᨿᩈ᩠ᨾᩣ ᨾᩉᩣᨧᩩᨶ᩠ᨴᩮᩣ…  ᩋᩔᩮᩣᩈᩥ ᨡᩮᩣ ᩋᩣᨿᩈ᩠ᨾᩣ ᩋᨶᩩᩁᩩᨴ᩠ᨵᩮᩤ…  ᩋᩔᩮᩣᩈᩥ ᨡᩮᩣ ᩋᩣᨿᩈ᩠ᨾᩣ ᩁᩮᩅᨲᩮᩣ…  ᩋᩔᩮᩣᩈᩥ ᨡᩮᩣ ᩋᩣᨿᩈ᩠ᨾᩣ ᩏᨸᩣᩃᩥ…  ᩋᩔᩮᩣᩈᩥ ᨡᩮᩣ ᩋᩣᨿᩈ᩠ᨾᩣ ᩋᩣᨶᨶ᩠ᨴᩮᩣ…  ᩋᩔᩮᩣᩈᩥ ᨡᩮᩣ ᩋᩣᨿᩈ᩠ᨾᩣ ᩁᩣᩉᩩᩃᩮᩣ—  “ᨲᩮ ᨠᩥᩁ ᨠᩮᩣᩈᨾ᩠ᨻᨠᩣ ᨽᩥᨠ᩠ᨡᩪ ᨽᨱ᩠ᨯᨶᨠᩣᩁᨠᩣ ᨠᩃᩉᨠᩣᩁᨠᩣ ᩅᩥᩅᩤᨴᨠᩣᩁᨠᩣ ᨽᩔᨠᩣᩁᨠᩣ ᩈᩴᨥᩮ ᩋᨵᩥᨠᩁᨱᨠᩣᩁᨠᩣ ᩈᩣᩅᨲ᩠ᨳᩥᩴ ᩋᩣᨣᨧ᩠ᨨᨶ᩠ᨲᩦ”ᨲᩥ. ᩋᨳ ᨡᩮᩣ ᩋᩣᨿᩈ᩠ᨾᩣ ᩁᩣᩉᩩᩃᩮᩣ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᨶᩥᩈᩦᨴᩥ. ᩑᨠᨾᨶ᩠ᨲᩴ ᨶᩥᩈᩥᨶ᩠ᨶᩮᩣ ᨡᩮᩣ ᩋᩣᨿᩈ᩠ᨾᩣ ᩁᩣᩉᩩᩃᩮᩣ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᨲᩮ ᨠᩥᩁ, ᨽᨶ᩠ᨲᩮ, ᨠᩮᩣᩈᨾ᩠ᨻᨠᩣ ᨽᩥᨠ᩠ᨡᩪ ᨽᨱ᩠ᨯᨶᨠᩣᩁᨠᩣ ᨠᩃᩉᨠᩣᩁᨠᩣ ᩅᩥᩅᩤᨴᨠᩣᩁᨠᩣ ᨽᩔᨠᩣᩁᨠᩣ ᩈᩴᨥᩮ ᩋᨵᩥᨠᩁᨱᨠᩣᩁᨠᩣ ᩈᩣᩅᨲ᩠ᨳᩥᩴ ᩋᩣᨣᨧ᩠ᨨᨶ᩠ᨲᩥ. ᨠᨳᩣᩉᩴ, ᨽᨶ᩠ᨲᩮ, ᨲᩮᩈᩩ ᨽᩥᨠ᩠ᨡᩪᩈᩩ ᨸᨭᩥᨸᨩ᩠ᨩᩣᨾᩦ”ᨲᩥ? “ᨲᩮᨶ ᩉᩥ ᨲ᩠ᩅᩴ, ᩁᩣᩉᩩᩃ, ᨿᨳᩣ ᨵᨾ᩠ᨾᩮᩣ ᨲᨳᩣ ᨲᩥᨭ᩠ᨮᩣᩉᩦ”ᨲᩥ. “ᨠᨳᩣᩉᩴ, ᨽᨶ᩠ᨲᩮ, ᨩᩣᨶᩮᨿ᩠ᨿᩴ ᨵᨾ᩠ᨾᩴ ᩅᩤ ᩋᨵᨾ᩠ᨾᩴ ᩅᩤ”ᨲᩥ?
</Paragraph>

<Paragraph number="2007" book="vi-maha">
“ᩋᨭ᩠ᨮᩣᩁᩈᩉᩥ ᨡᩮᩣ, ᩁᩣᩉᩩᩃ, ᩅᨲ᩠ᨳᩪᩉᩥ ᩋᨵᨾ᩠ᨾᩅᩤᨴᩦ ᨩᩣᨶᩥᨲᨻ᩠ᨻᩮᩣ. ᩍᨵ, ᩁᩣᩉᩩᩃ, ᨽᩥᨠ᩠ᨡᩩ ᩋᨵᨾ᩠ᨾᩴ ᨵᨾ᩠ᨾᩮᩣᨲᩥ ᨴᩦᨸᩮᨲᩥ, ᨵᨾ᩠ᨾᩴ ᩋᨵᨾ᩠ᨾᩮᩣᨲᩥ ᨴᩦᨸᩮᨲᩥ; ᩋᩅᩥᨶᨿᩴ ᩅᩥᨶᨿᩮᩣᨲᩥ ᨴᩦᨸᩮᨲᩥ, ᩅᩥᨶᨿᩴ ᩋᩅᩥᨶᨿᩮᩣᨲᩥ ᨴᩦᨸᩮᨲᩥ; ᩋᨽᩣᩈᩥᨲᩴ ᩋᩃᨸᩥᨲᩴ ᨲᨳᩣᨣᨲᩮᨶ ᨽᩣᩈᩥᨲᩴ ᩃᨸᩥᨲᩴ ᨲᨳᩣᨣᨲᩮᨶᩣᨲᩥ ᨴᩦᨸᩮᨲᩥ, ᨽᩣᩈᩥᨲᩴ ᩃᨸᩥᨲᩴ ᨲᨳᩣᨣᨲᩮᨶ ᩋᨽᩣᩈᩥᨲᩴ ᩋᩃᨸᩥᨲᩴ ᨲᨳᩣᨣᨲᩮᨶᩣᨲᩥ ᨴᩦᨸᩮᨲᩥ; ᩋᨶᩣᨧᩥᨱ᩠ᨱᩴ ᨲᨳᩣᨣᨲᩮᨶ ᩋᩣᨧᩥᨱ᩠ᨱᩴ ᨲᨳᩣᨣᨲᩮᨶᩣᨲᩥ ᨴᩦᨸᩮᨲᩥ, ᩋᩣᨧᩥᨱ᩠ᨱᩴ ᨲᨳᩣᨣᨲᩮᨶ ᩋᨶᩣᨧᩥᨱ᩠ᨱᩴ ᨲᨳᩣᨣᨲᩮᨶᩣᨲᩥ ᨴᩦᨸᩮᨲᩥ; ᩋᨸᨬ᩠ᨬᨲ᩠ᨲᩴ ᨲᨳᩣᨣᨲᩮᨶ ᨸᨬ᩠ᨬᨲ᩠ᨲᩴ ᨲᨳᩣᨣᨲᩮᨶᩣᨲᩥ ᨴᩦᨸᩮᨲᩥ, ᨸᨬ᩠ᨬᨲ᩠ᨲᩴ ᨲᨳᩣᨣᨲᩮᨶ ᩋᨸᨬ᩠ᨬᨲ᩠ᨲᩴ ᨲᨳᩣᨣᨲᩮᨶᩣᨲᩥ ᨴᩦᨸᩮᨲᩥ; ᩋᨶᩣᨸᨲ᩠ᨲᩥᩴ ᩋᩣᨸᨲ᩠ᨲᩦᨲᩥ ᨴᩦᨸᩮᨲᩥ, ᩋᩣᨸᨲ᩠ᨲᩥᩴ ᩋᨶᩣᨸᨲ᩠ᨲᩦᨲᩥ ᨴᩦᨸᩮᨲᩥ; ᩃᩉᩩᨠᩴ ᩋᩣᨸᨲ᩠ᨲᩥᩴ ᨣᩁᩩᨠᩣ ᩋᩣᨸᨲ᩠ᨲᩦᨲᩥ ᨴᩦᨸᩮᨲᩥ, ᨣᩁᩩᨠᩴ ᩋᩣᨸᨲ᩠ᨲᩥᩴ ᩃᩉᩩᨠᩣ ᩋᩣᨸᨲ᩠ᨲᩦᨲᩥ ᨴᩦᨸᩮᨲᩥ; ᩈᩣᩅᩈᩮᩈᩴ ᩋᩣᨸᨲ᩠ᨲᩥᩴ ᩋᨶᩅᩈᩮᩈᩣ ᩋᩣᨸᨲ᩠ᨲᩦᨲᩥ ᨴᩦᨸᩮᨲᩥ, ᩋᨶᩅᩈᩮᩈᩴ ᩋᩣᨸᨲ᩠ᨲᩥᩴ ᩈᩣᩅᩈᩮᩈᩣ ᩋᩣᨸᨲ᩠ᨲᩦᨲᩥ ᨴᩦᨸᩮᨲᩥ; ᨴᩩᨭ᩠ᨮᩩᩃᩖᩴ ᩋᩣᨸᨲ᩠ᨲᩥᩴ ᩋᨴᩩᨭ᩠ᨮᩩᩃᩖᩣ ᩋᩣᨸᨲ᩠ᨲᩦᨲᩥ ᨴᩦᨸᩮᨲᩥ, ᩋᨴᩩᨭ᩠ᨮᩩᩃᩖᩴ ᩋᩣᨸᨲ᩠ᨲᩥᩴ ᨴᩩᨭ᩠ᨮᩩᩃᩖᩣ ᩋᩣᨸᨲ᩠ᨲᩦᨲᩥ ᨴᩦᨸᩮᨲᩥ—  ᩍᨾᩮᩉᩥ ᨡᩮᩣ, ᩁᩣᩉᩩᩃ, ᩋᨭ᩠ᨮᩣᩁᩈᩉᩥ ᩅᨲ᩠ᨳᩪᩉᩥ ᩋᨵᨾ᩠ᨾᩅᩤᨴᩦ ᨩᩣᨶᩥᨲᨻ᩠ᨻᩮᩣ.
</Paragraph>

<Paragraph number="2008" book="vi-maha">
ᩋᨭ᩠ᨮᩣᩁᩈᩉᩥ ᨧ ᨡᩮᩣ, ᩁᩣᩉᩩᩃ, ᩅᨲ᩠ᨳᩪᩉᩥ ᨵᨾ᩠ᨾᩅᩤᨴᩦ ᨩᩣᨶᩥᨲᨻ᩠ᨻᩮᩣ. ᩍᨵ, ᩁᩣᩉᩩᩃ, ᨽᩥᨠ᩠ᨡᩩ ᩋᨵᨾ᩠ᨾᩴ ᩋᨵᨾ᩠ᨾᩮᩣᨲᩥ ᨴᩦᨸᩮᨲᩥ, ᨵᨾ᩠ᨾᩴ ᨵᨾ᩠ᨾᩮᩣᨲᩥ ᨴᩦᨸᩮᨲᩥ; ᩋᩅᩥᨶᨿᩴ ᩋᩅᩥᨶᨿᩮᩣᨲᩥ ᨴᩦᨸᩮᨲᩥ, ᩅᩥᨶᨿᩴ ᩅᩥᨶᨿᩮᩣᨲᩥ ᨴᩦᨸᩮᨲᩥ; ᩋᨽᩣᩈᩥᨲᩴ ᩋᩃᨸᩥᨲᩴ ᨲᨳᩣᨣᨲᩮᨶ ᩋᨽᩣᩈᩥᨲᩴ ᩋᩃᨸᩥᨲᩴ ᨲᨳᩣᨣᨲᩮᨶᩣᨲᩥ ᨴᩦᨸᩮᨲᩥ, ᨽᩣᩈᩥᨲᩴ ᩃᨸᩥᨲᩴ ᨲᨳᩣᨣᨲᩮᨶ ᨽᩣᩈᩥᨲᩴ ᩃᨸᩥᨲᩴ ᨲᨳᩣᨣᨲᩮᨶᩣᨲᩥ ᨴᩦᨸᩮᨲᩥ; ᩋᨶᩣᨧᩥᨱ᩠ᨱᩴ ᨲᨳᩣᨣᨲᩮᨶ ᩋᨶᩣᨧᩥᨱ᩠ᨱᩴ ᨲᨳᩣᨣᨲᩮᨶᩣᨲᩥ ᨴᩦᨸᩮᨲᩥ, ᩋᩣᨧᩥᨱ᩠ᨱᩴ ᨲᨳᩣᨣᨲᩮᨶ ᩋᩣᨧᩥᨱ᩠ᨱᩴ ᨲᨳᩣᨣᨲᩮᨶᩣᨲᩥ ᨴᩦᨸᩮᨲᩥ; ᩋᨸᨬ᩠ᨬᨲ᩠ᨲᩴ ᨲᨳᩣᨣᨲᩮᨶ ᩋᨸᨬ᩠ᨬᨲ᩠ᨲᩴ ᨲᨳᩣᨣᨲᩮᨶᩣᨲᩥ ᨴᩦᨸᩮᨲᩥ, ᨸᨬ᩠ᨬᨲ᩠ᨲᩴ ᨲᨳᩣᨣᨲᩮᨶ ᨸᨬ᩠ᨬᨲ᩠ᨲᩴ ᨲᨳᩣᨣᨲᩮᨶᩣᨲᩥ ᨴᩦᨸᩮᨲᩥ; ᩋᨶᩣᨸᨲ᩠ᨲᩥᩴ ᩋᨶᩣᨸᨲ᩠ᨲᩦᨲᩥ ᨴᩦᨸᩮᨲᩥ, ᩋᩣᨸᨲ᩠ᨲᩥᩴ ᩋᩣᨸᨲ᩠ᨲᩦᨲᩥ ᨴᩦᨸᩮᨲᩥ; ᩃᩉᩩᨠᩴ ᩋᩣᨸᨲ᩠ᨲᩥᩴ ᩃᩉᩩᨠᩣ ᩋᩣᨸᨲ᩠ᨲᩦᨲᩥ ᨴᩦᨸᩮᨲᩥ, ᨣᩁᩩᨠᩴ ᩋᩣᨸᨲ᩠ᨲᩥᩴ ᨣᩁᩩᨠᩣ ᩋᩣᨸᨲ᩠ᨲᩦᨲᩥ ᨴᩦᨸᩮᨲᩥ; ᩈᩣᩅᩈᩮᩈᩴ ᩋᩣᨸᨲ᩠ᨲᩥᩴ ᩈᩣᩅᩈᩮᩈᩣ ᩋᩣᨸᨲ᩠ᨲᩦᨲᩥ ᨴᩦᨸᩮᨲᩥ, ᩋᨶᩅᩈᩮᩈᩴ ᩋᩣᨸᨲ᩠ᨲᩥᩴ ᩋᨶᩅᩈᩮᩈᩣ ᩋᩣᨸᨲ᩠ᨲᩦᨲᩥ ᨴᩦᨸᩮᨲᩥ; ᨴᩩᨭ᩠ᨮᩩᩃᩖᩴ ᩋᩣᨸᨲ᩠ᨲᩥᩴ ᨴᩩᨭ᩠ᨮᩩᩃᩖᩣ ᩋᩣᨸᨲ᩠ᨲᩦᨲᩥ ᨴᩦᨸᩮᨲᩥ, ᩋᨴᩩᨭ᩠ᨮᩩᩃᩖᩴ ᩋᩣᨸᨲ᩠ᨲᩥᩴ ᩋᨴᩩᨭ᩠ᨮᩩᩃᩖᩣ ᩋᩣᨸᨲ᩠ᨲᩦᨲᩥ ᨴᩦᨸᩮᨲᩥ—  ᩍᨾᩮᩉᩥ ᨡᩮᩣ, ᩁᩣᩉᩩᩃ, ᩋᨭ᩠ᨮᩣᩁᩈᩉᩥ ᩅᨲ᩠ᨳᩪᩉᩥ ᨵᨾ᩠ᨾᩅᩤᨴᩦ ᨩᩣᨶᩥᨲᨻ᩠ᨻᩮᩣ”ᨲᩥ.
</Paragraph>

</Division>
<Division number="470" book="vi-maha">

<Paragraph number="2009" book="vi-maha">
ᩋᩔᩮᩣᩈᩥ ᨡᩮᩣ ᨾᩉᩣᨸᨩᩣᨸᨲᩥ ᨣᩮᩤᨲᨾᩦ—  “ᨲᩮ ᨠᩥᩁ ᨠᩮᩣᩈᨾ᩠ᨻᨠᩣ ᨽᩥᨠ᩠ᨡᩪ ᨽᨱ᩠ᨯᨶᨠᩣᩁᨠᩣ ᨠᩃᩉᨠᩣᩁᨠᩣ ᩅᩥᩅᩤᨴᨠᩣᩁᨠᩣ ᨽᩔᨠᩣᩁᨠᩣ ᩈᩴᨥᩮ ᩋᨵᩥᨠᩁᨱᨠᩣᩁᨠᩣ ᩈᩣᩅᨲ᩠ᨳᩥᩴ ᩋᩣᨣᨧ᩠ᨨᨶ᩠ᨲᩦ”ᨲᩥ. ᩋᨳ ᨡᩮᩣ ᨾᩉᩣᨸᨩᩣᨸᨲᩥ ᨣᩮᩤᨲᨾᩦ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᩋᨭ᩠ᨮᩣᩈᩥ. ᩑᨠᨾᨶ᩠ᨲᩴ ᨮᩥᨲᩣ ᨡᩮᩣ ᨾᩉᩣᨸᨩᩣᨸᨲᩥ ᨣᩮᩤᨲᨾᩦ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᨲᩮ ᨠᩥᩁ, ᨽᨶ᩠ᨲᩮ, ᨠᩮᩣᩈᨾ᩠ᨻᨠᩣ ᨽᩥᨠ᩠ᨡᩪ ᨽᨱ᩠ᨯᨶᨠᩣᩁᨠᩣ ᨠᩃᩉᨠᩣᩁᨠᩣ ᩅᩥᩅᩤᨴᨠᩣᩁᨠᩣ ᨽᩔᨠᩣᩁᨠᩣ ᩈᩴᨥᩮ ᩋᨵᩥᨠᩁᨱᨠᩣᩁᨠᩣ ᩈᩣᩅᨲ᩠ᨳᩥᩴ ᩋᩣᨣᨧ᩠ᨨᨶ᩠ᨲᩥ. ᨠᨳᩣᩉᩴ, ᨽᨶ᩠ᨲᩮ, ᨲᩮᩈᩩ ᨽᩥᨠ᩠ᨡᩪᩈᩩ ᨸᨭᩥᨸᨩ᩠ᨩᩣᨾᩦ”ᨲᩥ? “ᨲᩮᨶ ᩉᩥ ᨲ᩠ᩅᩴ, ᨣᩮᩤᨲᨾᩥ, ᩏᨽᨿᨲ᩠ᨳ ᨵᨾ᩠ᨾᩴ ᩈᩩᨱ. ᩏᨽᨿᨲ᩠ᨳ ᨵᨾ᩠ᨾᩴ ᩈᩩᨲ᩠ᩅᩣ ᨿᩮ ᨲᨲ᩠ᨳ ᨽᩥᨠ᩠ᨡᩪ ᨵᨾ᩠ᨾᩅᩤᨴᩥᨶᩮᩣ ᨲᩮᩈᩴ ᨴᩥᨭ᩠ᨮᩥᨬ᩠ᨧ ᨡᨶ᩠ᨲᩥᨬ᩠ᨧ ᩁᩩᨧᩥᨬ᩠ᨧ ᩋᩣᨴᩤᨿᨬ᩠ᨧ ᩁᩮᩣᨧᩮᩉᩥ. ᨿᨬ᩠ᨧ ᨠᩥᨬ᩠ᨧᩥ ᨽᩥᨠ᩠ᨡᩩᨶᩥᩈᩴᨥᩮᨶ ᨽᩥᨠ᩠ᨡᩩᩈᩴᨥᨲᩮᩣ ᨸᨧ᩠ᨧᩣᩈᩦᩈᩥᨲᨻ᩠ᨻᩴ ᩈᨻ᩠ᨻᩴ ᨲᩴ ᨵᨾ᩠ᨾᩅᩤᨴᩥᨲᩮᩣᩅ ᨸᨧ᩠ᨧᩣᩈᩦᩈᩥᨲᨻ᩠ᨻᨶ᩺”ᨲᩥ.
</Paragraph>

</Division>
<Division number="471" book="vi-maha">

<Paragraph number="2010" book="vi-maha">
ᩋᩔᩮᩣᩈᩥ ᨡᩮᩣ ᩋᨶᩣᨳᨸᩥᨱ᩠ᨯᩥᨠᩮᩣ ᨣᩉᨸᨲᩥ—  “ᨲᩮ ᨠᩥᩁ ᨠᩮᩣᩈᨾ᩠ᨻᨠᩣ ᨽᩥᨠ᩠ᨡᩪ ᨽᨱ᩠ᨯᨶᨠᩣᩁᨠᩣ ᨠᩃᩉᨠᩣᩁᨠᩣ ᩅᩥᩅᩤᨴᨠᩣᩁᨠᩣ ᨽᩔᨠᩣᩁᨠᩣ ᩈᩴᨥᩮ ᩋᨵᩥᨠᩁᨱᨠᩣᩁᨠᩣ ᩈᩣᩅᨲ᩠ᨳᩥᩴ ᩋᩣᨣᨧ᩠ᨨᨶ᩠ᨲᩦ”ᨲᩥ. ᩋᨳ ᨡᩮᩣ ᩋᨶᩣᨳᨸᩥᨱ᩠ᨯᩥᨠᩮᩣ ᨣᩉᨸᨲᩥ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᨶᩥᩈᩦᨴᩥ. ᩑᨠᨾᨶ᩠ᨲᩴ ᨶᩥᩈᩥᨶ᩠ᨶᩮᩣ ᨡᩮᩣ ᩋᨶᩣᨳᨸᩥᨱ᩠ᨯᩥᨠᩮᩣ ᨣᩉᨸᨲᩥ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᨲᩮ ᨠᩥᩁ, ᨽᨶ᩠ᨲᩮ, ᨠᩮᩣᩈᨾ᩠ᨻᨠᩣ ᨽᩥᨠ᩠ᨡᩪ ᨽᨱ᩠ᨯᨶᨠᩣᩁᨠᩣ ᨠᩃᩉᨠᩣᩁᨠᩣ ᩅᩥᩅᩤᨴᨠᩣᩁᨠᩣ ᨽᩔᨠᩣᩁᨠᩣ ᩈᩴᨥᩮ ᩋᨵᩥᨠᩁᨱᨠᩣᩁᨠᩣ ᩈᩣᩅᨲ᩠ᨳᩥᩴ ᩋᩣᨣᨧ᩠ᨨᨶ᩠ᨲᩥ. ᨠᨳᩣᩉᩴ, ᨽᨶ᩠ᨲᩮ, ᨲᩮᩈᩩ ᨽᩥᨠ᩠ᨡᩪᩈᩩ ᨸᨭᩥᨸᨩ᩠ᨩᩣᨾᩦ”ᨲᩥ? “ᨲᩮᨶ ᩉᩥ ᨲ᩠ᩅᩴ, ᨣᩉᨸᨲᩥ, ᩏᨽᨿᨲ᩠ᨳ ᨴᩤᨶᩴ ᨴᩮᩉᩥ. ᩏᨽᨿᨲ᩠ᨳ ᨴᩤᨶᩴ ᨴᨲ᩠ᩅᩣ ᩏᨽᨿᨲ᩠ᨳ ᨵᨾ᩠ᨾᩴ ᩈᩩᨱ. ᩏᨽᨿᨲ᩠ᨳ ᨵᨾ᩠ᨾᩴ ᩈᩩᨲ᩠ᩅᩣ ᨿᩮ ᨲᨲ᩠ᨳ ᨽᩥᨠ᩠ᨡᩪ ᨵᨾ᩠ᨾᩅᩤᨴᩥᨶᩮᩣ ᨲᩮᩈᩴ ᨴᩥᨭ᩠ᨮᩥᨬ᩠ᨧ ᨡᨶ᩠ᨲᩥᨬ᩠ᨧ ᩁᩩᨧᩥᨬ᩠ᨧ ᩋᩣᨴᩤᨿᨬ᩠ᨧ ᩁᩮᩣᨧᩮᩉᩦ”ᨲᩥ.
</Paragraph>

</Division>
<Division number="472" book="vi-maha">

<Paragraph number="2011" book="vi-maha">
ᩋᩔᩮᩣᩈᩥ ᨡᩮᩣ ᩅᩥᩈᩣᨡᩣ ᨾᩥᨣᩤᩁᨾᩣᨲᩣ—  “ᨲᩮ ᨠᩥᩁ ᨠᩮᩣᩈᨾ᩠ᨻᨠᩣ ᨽᩥᨠ᩠ᨡᩪ ᨽᨱ᩠ᨯᨶᨠᩣᩁᨠᩣ ᨠᩃᩉᨠᩣᩁᨠᩣ ᩅᩥᩅᩤᨴᨠᩣᩁᨠᩣ ᨽᩔᨠᩣᩁᨠᩣ ᩈᩴᨥᩮ ᩋᨵᩥᨠᩁᨱᨠᩣᩁᨠᩣ ᩈᩣᩅᨲ᩠ᨳᩥᩴ ᩋᩣᨣᨧ᩠ᨨᨶ᩠ᨲᩦ”ᨲᩥ. ᩋᨳ ᨡᩮᩣ ᩅᩥᩈᩣᨡᩣ ᨾᩥᨣᩤᩁᨾᩣᨲᩣ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᨶᩥᩈᩦᨴᩥ. ᩑᨠᨾᨶ᩠ᨲᩴ ᨶᩥᩈᩥᨶ᩠ᨶᩣ ᨡᩮᩣ ᩅᩥᩈᩣᨡᩣ ᨾᩥᨣᩤᩁᨾᩣᨲᩣ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᨲᩮ ᨠᩥᩁ, ᨽᨶ᩠ᨲᩮ, ᨠᩮᩣᩈᨾ᩠ᨻᨠᩣ ᨽᩥᨠ᩠ᨡᩪ ᨽᨱ᩠ᨯᨶᨠᩣᩁᨠᩣ ᨠᩃᩉᨠᩣᩁᨠᩣ ᩅᩥᩅᩤᨴᨠᩣᩁᨠᩣ ᨽᩔᨠᩣᩁᨠᩣ ᩈᩴᨥᩮ ᩋᨵᩥᨠᩁᨱᨠᩣᩁᨠᩣ ᩈᩣᩅᨲ᩠ᨳᩥᩴ ᩋᩣᨣᨧ᩠ᨨᨶ᩠ᨲᩥ. ᨠᨳᩣᩉᩴ, ᨽᨶ᩠ᨲᩮ, ᨲᩮᩈᩩ ᨽᩥᨠ᩠ᨡᩪᩈᩩ ᨸᨭᩥᨸᨩ᩠ᨩᩣᨾᩦ”ᨲᩥ? “ᨲᩮᨶ ᩉᩥ ᨲ᩠ᩅᩴ, ᩅᩥᩈᩣᨡᩮ, ᩏᨽᨿᨲ᩠ᨳ ᨴᩤᨶᩴ ᨴᩮᩉᩥ. ᩏᨽᨿᨲ᩠ᨳ ᨴᩤᨶᩴ ᨴᨲ᩠ᩅᩣ ᩏᨽᨿᨲ᩠ᨳ ᨵᨾ᩠ᨾᩴ ᩈᩩᨱ. ᩏᨽᨿᨲ᩠ᨳ ᨵᨾ᩠ᨾᩴ ᩈᩩᨲ᩠ᩅᩣ ᨿᩮ ᨲᨲ᩠ᨳ ᨽᩥᨠ᩠ᨡᩪ ᨵᨾ᩠ᨾᩅᩤᨴᩥᨶᩮᩣ ᨲᩮᩈᩴ ᨴᩥᨭ᩠ᨮᩥᨬ᩠ᨧ ᨡᨶ᩠ᨲᩥᨬ᩠ᨧ ᩁᩩᨧᩥᨬ᩠ᨧ ᩋᩣᨴᩤᨿᨬ᩠ᨧ ᩁᩮᩣᨧᩮᩉᩦ”ᨲᩥ.
</Paragraph>

</Division>
<Division number="473" book="vi-maha">

<Paragraph number="2012" book="vi-maha">
ᩋᨳ ᨡᩮᩣ ᨠᩮᩣᩈᨾ᩠ᨻᨠᩣ ᨽᩥᨠ᩠ᨡᩪ ᩋᨶᩩᨸᩩᨻ᩠ᨻᩮᨶ ᨿᩮᨶ ᩈᩣᩅᨲ᩠ᨳᩥ ᨲᨴᩅᩈᩁᩩᩴ. ᩋᨳ ᨡᩮᩣ ᩋᩣᨿᩈ᩠ᨾᩣ ᩈᩣᩁᩥᨸᩩᨲ᩠ᨲᩮᩣ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᨶᩥᩈᩦᨴᩥ. ᩑᨠᨾᨶ᩠ᨲᩴ ᨶᩥᩈᩥᨶ᩠ᨶᩮᩣ ᨡᩮᩣ ᩋᩣᨿᩈ᩠ᨾᩣ ᩈᩣᩁᩥᨸᩩᨲ᩠ᨲᩮᩣ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᨲᩮ ᨠᩥᩁ, ᨽᨶ᩠ᨲᩮ, ᨠᩮᩣᩈᨾ᩠ᨻᨠᩣ ᨽᩥᨠ᩠ᨡᩪ ᨽᨱ᩠ᨯᨶᨠᩣᩁᨠᩣ ᨠᩃᩉᨠᩣᩁᨠᩣ ᩅᩥᩅᩤᨴᨠᩣᩁᨠᩣ ᨽᩔᨠᩣᩁᨠᩣ ᩈᩴᨥᩮ ᩋᨵᩥᨠᩁᨱᨠᩣᩁᨠᩣ ᩈᩣᩅᨲ᩠ᨳᩥᩴ ᩋᨶᩩᨸ᩠ᨸᨲ᩠ᨲᩣ. ᨠᨳᩴ ᨶᩩ ᨡᩮᩣ, ᨽᨶ᩠ᨲᩮ, ᨲᩮᩈᩩ ᨽᩥᨠ᩠ᨡᩪᩈᩩ ᩈᩮᨶᩣᩈᨶᩮ ᨸᨭᩥᨸᨩ᩠ᨩᩥᨲᨻ᩠ᨻᨶ᩺”ᨲᩥ? “ᨲᩮᨶ ᩉᩥ, ᩈᩣᩁᩥᨸᩩᨲ᩠ᨲ, ᩅᩥᩅᩥᨲ᩠ᨲᩴ ᩈᩮᨶᩣᩈᨶᩴ ᨴᩤᨲᨻ᩠ᨻᨶ᩺”ᨲᩥ. “ᩈᨧᩮ ᨸᨶ, ᨽᨶ᩠ᨲᩮ, ᩅᩥᩅᩥᨲ᩠ᨲᩴ ᨶ ᩉᩮᩣᨲᩥ, ᨠᨳᩴ ᨸᨭᩥᨸᨩ᩠ᨩᩥᨲᨻ᩠ᨻᨶ᩺”ᨲᩥ? “ᨲᩮᨶ ᩉᩥ, ᩈᩣᩁᩥᨸᩩᨲ᩠ᨲ, ᩅᩥᩅᩥᨲ᩠ᨲᩴ ᨠᨲ᩠ᩅᩣᨸᩥ ᨴᩤᨲᨻ᩠ᨻᩴ, ᨶ ᨲ᩠ᩅᩮᩅᩤᩉᩴ, ᩈᩣᩁᩥᨸᩩᨲ᩠ᨲ, ᨠᩮᨶᨧᩥ ᨸᩁᩥᨿᩣᨿᩮᨶ ᩅᩩᨯ᩠ᨰᨲᩁᩔ ᨽᩥᨠ᩠ᨡᩩᨶᩮᩣ ᩈᩮᨶᩣᩈᨶᩴ ᨸᨭᩥᨻᩣᩉᩥᨲᨻ᩠ᨻᨶ᩠ᨲᩥ ᩅᨴᩤᨾᩥ. ᨿᩮᩣ ᨸᨭᩥᨻᩣᩉᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>

<Paragraph number="2013" book="vi-maha">
“ᩋᩣᨾᩥᩈᩮ ᨸᨶ, ᨽᨶ᩠ᨲᩮ, ᨠᨳᩴ ᨸᨭᩥᨸᨩ᩠ᨩᩥᨲᨻ᩠ᨻᨶ᩺”ᨲᩥ? “ᩋᩣᨾᩥᩈᩴ ᨡᩮᩣ, ᩈᩣᩁᩥᨸᩩᨲ᩠ᨲ, ᩈᨻ᩠ᨻᩮᩈᩴ ᩈᨾᨠᩴ ᨽᩣᨩᩮᨲᨻ᩠ᨻᨶ᩺”ᨲᩥ.
</Paragraph>
</Division>