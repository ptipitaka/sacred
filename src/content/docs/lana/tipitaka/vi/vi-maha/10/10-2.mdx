---
title: "10.2 ᨴᩦᨥᩣᩅᩩᩅᨲ᩠ᨳᩩ"
tableOfContents: false
sidebar:
  order: 2
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="458" book="vi-maha">

<Paragraph number="1960" book="vi-maha">
ᩋᨳ ᨡᩮᩣ ᨽᨣᩅᩤ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᨽᩪᨲᨸᩩᨻ᩠ᨻᩴ, ᨽᩥᨠ᩠ᨡᩅᩮ, ᨻᩣᩁᩣᨱᩈᩥᨿᩴ ᨻᩕᩉ᩠ᨾᨴᨲ᩠ᨲᩮᩣ ᨶᩣᨾ ᨠᩣᩈᩥᩁᩣᨩᩣ ᩋᩉᩮᩣᩈᩥ ᩋᨯ᩠ᨰᩮᩣ ᨾᩉᨴ᩠ᨵᨶᩮᩣ ᨾᩉᩣᨽᩮᩣᨣᩮᩤ ᨾᩉᨻ᩠ᨻᩃᩮᩣ ᨾᩉᩣᩅᩤᩉᨶᩮᩣ ᨾᩉᩣᩅᩥᨩᩥᨲᩮᩣ ᨸᩁᩥᨸᩩᨱ᩠ᨱᨠᩮᩣᩈᨠᩮᩣᨭ᩠ᨮᩣᨣᩤᩁᩮᩣ. ᨴᩦᨥᩦᨲᩥ ᨶᩣᨾ ᨠᩮᩣᩈᩃᩁᩣᨩᩣ ᩋᩉᩮᩣᩈᩥ ᨴᩃᩥᨴ᩠ᨴᩮᩤ ᩋᨸ᩠ᨸᨵᨶᩮᩣ ᩋᨸ᩠ᨸᨽᩮᩣᨣᩮᩤ ᩋᨸ᩠ᨸᨻᩃᩮᩣ ᩋᨸ᩠ᨸᩅᩤᩉᨶᩮᩣ ᩋᨸ᩠ᨸᩅᩥᨩᩥᨲᩮᩣ ᩋᨸᩁᩥᨸᩩᨱ᩠ᨱᨠᩮᩣᩈᨠᩮᩣᨭ᩠ᨮᩣᨣᩤᩁᩮᩣ. ᩋᨳ ᨡᩮᩣ, ᨽᩥᨠ᩠ᨡᩅᩮ, ᨻᩕᩉ᩠ᨾᨴᨲ᩠ᨲᩮᩣ ᨠᩣᩈᩥᩁᩣᨩᩣ ᨧᨲᩩᩁᩘᨣᩥᨶᩥᩴ ᩈᩮᨶᩴ ᩈᨶ᩠ᨶᨿ᩠ᩉᩥᨲ᩠ᩅᩣ ᨴᩦᨥᩦᨲᩥᩴ ᨠᩮᩣᩈᩃᩁᩣᨩᩣᨶᩴ ᩋᨻ᩠ᨽᩩᨿ᩠ᨿᩣᩈᩥ. ᩋᩔᩮᩣᩈᩥ ᨡᩮᩣ, ᨽᩥᨠ᩠ᨡᩅᩮ, ᨴᩦᨥᩦᨲᩥ ᨠᩮᩣᩈᩃᩁᩣᨩᩣ—  ‘ᨻᩕᩉ᩠ᨾᨴᨲ᩠ᨲᩮᩣ ᨠᩥᩁ ᨠᩣᩈᩥᩁᩣᨩᩣ ᨧᨲᩩᩁᩘᨣᩥᨶᩥᩴ ᩈᩮᨶᩴ ᩈᨶ᩠ᨶᨿ᩠ᩉᩥᨲ᩠ᩅᩣ ᨾᨾᩴ ᩋᨻ᩠ᨽᩩᨿ᩠ᨿᩣᨲᩮᩣ’ᨲᩥ. ᩋᨳ ᨡᩮᩣ, ᨽᩥᨠ᩠ᨡᩅᩮ, ᨴᩦᨥᩦᨲᩥᩔ ᨠᩮᩣᩈᩃᩁᨬ᩠ᨬᩮᩣ ᩑᨲᨴᩉᩮᩣᩈᩥ—  ‘ᨻᩕᩉ᩠ᨾᨴᨲ᩠ᨲᩮᩣ ᨡᩮᩣ ᨠᩣᩈᩥᩁᩣᨩᩣ ᩋᨯ᩠ᨰᩮᩣ ᨾᩉᨴ᩠ᨵᨶᩮᩣ ᨾᩉᩣᨽᩮᩣᨣᩮᩤ ᨾᩉᨻ᩠ᨻᩃᩮᩣ ᨾᩉᩣᩅᩤᩉᨶᩮᩣ ᨾᩉᩣᩅᩥᨩᩥᨲᩮᩣ ᨸᩁᩥᨸᩩᨱ᩠ᨱᨠᩮᩣᩈᨠᩮᩣᨭ᩠ᨮᩣᨣᩤᩁᩮᩣ, ᩋᩉᩴ ᨸᨶᨾ᩠ᩉᩥ ᨴᩃᩥᨴ᩠ᨴᩮᩤ ᩋᨸ᩠ᨸᨵᨶᩮᩣ ᩋᨸ᩠ᨸᨽᩮᩣᨣᩮᩤ ᩋᨸ᩠ᨸᨻᩃᩮᩣ ᩋᨸ᩠ᨸᩅᩤᩉᨶᩮᩣ ᩋᨸ᩠ᨸᩅᩥᨩᩥᨲᩮᩣ ᩋᨸᩁᩥᨸᩩᨱ᩠ᨱᨠᩮᩣᩈᨠᩮᩣᨭ᩠ᨮᩣᨣᩤᩁᩮᩣ, ᨶᩣᩉᩴ ᨸᨭᩥᨻᩃᩮᩣ ᨻᩕᩉ᩠ᨾᨴᨲ᩠ᨲᩮᨶ ᨠᩣᩈᩥᩁᨬ᩠ᨬᩣ ᩑᨠᩈᩘᨥᩣᨲᨾ᩠ᨸᩥ ᩈᩉᩥᨲᩩᩴ. ᨿᨶ᩠ᨶᩪᨶᩣᩉᩴ ᨸᨭᩥᨠᨧ᩠ᨧᩮᩅ ᨶᨣᩁᨾ᩠ᩉᩣ ᨶᩥᨸ᩠ᨸᨲᩮᨿ᩠ᨿᨶ᩺’ᨲᩥ.
</Paragraph>

<Paragraph number="1961" book="vi-maha">
ᩋᨳ ᨡᩮᩣ, ᨽᩥᨠ᩠ᨡᩅᩮ, ᨴᩦᨥᩦᨲᩥ ᨠᩮᩣᩈᩃᩁᩣᨩᩣ ᨾᩉᩮᩈᩥᩴ ᩋᩣᨴᩤᨿ ᨸᨭᩥᨠᨧ᩠ᨧᩮᩅ ᨶᨣᩁᨾ᩠ᩉᩣ ᨶᩥᨸ᩠ᨸᨲᩥ. ᩋᨳ ᨡᩮᩣ, ᨽᩥᨠ᩠ᨡᩅᩮ, ᨻᩕᩉ᩠ᨾᨴᨲ᩠ᨲᩮᩣ ᨠᩣᩈᩥᩁᩣᨩᩣ ᨴᩦᨥᩦᨲᩥᩔ ᨠᩮᩣᩈᩃᩁᨬ᩠ᨬᩮᩣ ᨻᩃᨬ᩠ᨧ ᩅᩤᩉᨶᨬ᩠ᨧ ᨩᨶᨸᨴᨬ᩠ᨧ ᨠᩮᩣᩈᨬ᩠ᨧ ᨠᩮᩣᨭ᩠ᨮᩣᨣᩤᩁᨬ᩠ᨧ ᩋᨽᩥᩅᩥᨩᩥᨿ ᩋᨩ᩠ᨫᩣᩅᩈᨲᩥ. ᩋᨳ ᨡᩮᩣ, ᨽᩥᨠ᩠ᨡᩅᩮ, ᨴᩦᨥᩦᨲᩥ ᨠᩮᩣᩈᩃᩁᩣᨩᩣ ᩈᨸᨩᩣᨸᨲᩥᨠᩮᩣ ᨿᩮᨶ ᨻᩣᩁᩣᨱᩈᩦ ᨲᩮᨶ ᨸᨠ᩠ᨠᩣᨾᩥ. ᩋᨶᩩᨸᩩᨻ᩠ᨻᩮᨶ ᨿᩮᨶ ᨻᩣᩁᩣᨱᩈᩦ ᨲᨴᩅᩈᩁᩥ. ᨲᨲᩕ ᩈᩩᨴᩴ, ᨽᩥᨠ᩠ᨡᩅᩮ, ᨴᩦᨥᩦᨲᩥ ᨠᩮᩣᩈᩃᩁᩣᨩᩣ ᩈᨸᨩᩣᨸᨲᩥᨠᩮᩣ ᨻᩣᩁᩣᨱᩈᩥᨿᩴ ᩋᨬ᩠ᨬᨲᩁᩈ᩠ᨾᩥᩴ ᨸᨧ᩠ᨧᨶ᩠ᨲᩥᨾᩮ ᩒᨠᩣᩈᩮ ᨠᩩᨾ᩠ᨽᨠᩣᩁᨶᩥᩅᩮᩈᨶᩮ ᩋᨬ᩠ᨬᩣᨲᨠᩅᩮᩈᩮᨶ ᨸᩁᩥᨻ᩠ᨻᩣᨩᨠᨧ᩠ᨨᨶ᩠ᨶᩮᨶ ᨸᨭᩥᩅᩈᨲᩥ. ᩋᨳ ᨡᩮᩣ, ᨽᩥᨠ᩠ᨡᩅᩮ, ᨴᩦᨥᩦᨲᩥᩔ ᨠᩮᩣᩈᩃᩁᨬ᩠ᨬᩮᩣ ᨾᩉᩮᩈᩦ ᨶᨧᩥᩁᩔᩮᩅ ᨣᨻ᩠ᨽᩥᨶᩦ ᩋᩉᩮᩣᩈᩥ. ᨲᩔᩣ ᩑᩅᩁᩪᨸᩮᩣ ᨴᩮᩤᩉᩊᩮᩣ ᩏᨸ᩠ᨸᨶ᩠ᨶᩮᩣ ᩉᩮᩣᨲᩥ—  ᩍᨧ᩠ᨨᨲᩥ ᩈᩪᩁᩥᨿᩔ ᩏᨣ᩠ᨣᨾᨶᨠᩣᩃᩮ ᨧᨲᩩᩁᩘᨣᩥᨶᩥᩴ ᩈᩮᨶᩴ ᩈᨶ᩠ᨶᨴ᩠ᨵᩴ ᩅᨾ᩠ᨾᩥᨠᩴ ᩈᩩᨽᩪᨾᩮ ᨮᩥᨲᩴ ᨸᩔᩥᨲᩩᩴ, ᨡᨣ᩠ᨣᩤᨶᨬ᩠ᨧ ᨵᩮᩤᩅᨶᩴ ᨸᩣᨲᩩᩴ. ᩋᨳ ᨡᩮᩣ, ᨽᩥᨠ᩠ᨡᩅᩮ, ᨴᩦᨥᩦᨲᩥᩔ ᨠᩮᩣᩈᩃᩁᨬ᩠ᨬᩮᩣ ᨾᩉᩮᩈᩦ ᨴᩦᨥᩦᨲᩥᩴ ᨠᩮᩣᩈᩃᩁᩣᨩᩣᨶᩴ ᩑᨲᨴᩅᩮᩤᨧ—  ‘ᨣᨻ᩠ᨽᩥᨶᩦᨾ᩠ᩉᩥ, ᨴᩮᩅ. ᨲᩔᩣ ᨾᩮ ᩑᩅᩁᩪᨸᩮᩣ ᨴᩮᩤᩉᩊᩮᩣ ᩏᨸ᩠ᨸᨶ᩠ᨶᩮᩣ—  ᩍᨧ᩠ᨨᩣᨾᩥ ᩈᩪᩁᩥᨿᩔ ᩏᨣ᩠ᨣᨾᨶᨠᩣᩃᩮ ᨧᨲᩩᩁᩘᨣᩥᨶᩥᩴ ᩈᩮᨶᩴ ᩈᨶ᩠ᨶᨴ᩠ᨵᩴ ᩅᨾ᩠ᨾᩥᨠᩴ ᩈᩩᨽᩪᨾᩮ ᨮᩥᨲᩴ ᨸᩔᩥᨲᩩᩴ, ᨡᨣ᩠ᨣᩤᨶᨬ᩠ᨧ ᨵᩮᩤᩅᨶᩴ ᨸᩣᨲᩩᨶ᩺’ᨲᩥ. ‘ᨠᩩᨲᩮᩣ, ᨴᩮᩅᩥ, ᩋᨾ᩠ᩉᩣᨠᩴ ᨴᩩᨣ᩠ᨣᨲᩣᨶᩴ ᨧᨲᩩᩁᩘᨣᩥᨶᩦ ᩈᩮᨶᩣ ᩈᨶ᩠ᨶᨴ᩠ᨵᩤ ᩅᨾ᩠ᨾᩥᨠᩣ ᩈᩩᨽᩪᨾᩮ ᨮᩥᨲᩣ, ᨡᨣ᩠ᨣᩤᨶᨬ᩠ᨧ ᨵᩮᩤᩅᨶᩴ ᨸᩣᨲᩩᨶ᩺’ᨲᩥ ‘ᩈᨧᩣᩉᩴ, ᨴᩮᩅ, ᨶ ᩃᨽᩥᩔᩣᨾᩥ, ᨾᩁᩥᩔᩣᨾᩦ’ᨲᩥ.
</Paragraph>

</Division>
<Division number="459" book="vi-maha">

<Paragraph number="1962" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ, ᨻᩕᩉ᩠ᨾᨴᨲ᩠ᨲᩔ ᨠᩣᩈᩥᩁᨬ᩠ᨬᩮᩣ ᨸᩩᩁᩮᩣᩉᩥᨲᩮᩣ ᨻᩕᩣᩉ᩠ᨾᨱᩮᩣ ᨴᩦᨥᩦᨲᩥᩔ ᨠᩮᩣᩈᩃᩁᨬ᩠ᨬᩮᩣ ᩈᩉᩣᨿᩮᩣ ᩉᩮᩣᨲᩥ. ᩋᨳ ᨡᩮᩣ, ᨽᩥᨠ᩠ᨡᩅᩮ, ᨴᩦᨥᩦᨲᩥ ᨠᩮᩣᩈᩃᩁᩣᨩᩣ ᨿᩮᨶ ᨻᩕᩉ᩠ᨾᨴᨲ᩠ᨲᩔ ᨠᩣᩈᩥᩁᨬ᩠ᨬᩮᩣ ᨸᩩᩁᩮᩣᩉᩥᨲᩮᩣ ᨻᩕᩣᩉ᩠ᨾᨱᩮᩣ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᨻᩕᩉ᩠ᨾᨴᨲ᩠ᨲᩔ ᨠᩣᩈᩥᩁᨬ᩠ᨬᩮᩣ ᨸᩩᩁᩮᩣᩉᩥᨲᩴ ᨻᩕᩣᩉ᩠ᨾᨱᩴ ᩑᨲᨴᩅᩮᩤᨧ—  ‘ᩈᨡᩦ ᨲᩮ, ᩈᨾ᩠ᨾ, ᨣᨻ᩠ᨽᩥᨶᩦ. ᨲᩔᩣ ᩑᩅᩁᩪᨸᩮᩣ ᨴᩮᩤᩉᩊᩮᩣ ᩏᨸ᩠ᨸᨶ᩠ᨶᩮᩣ—  ᩍᨧ᩠ᨨᨲᩥ ᩈᩪᩁᩥᨿᩔ ᩏᨣ᩠ᨣᨾᨶᨠᩣᩃᩮ ᨧᨲᩩᩁᩘᨣᩥᨶᩥᩴ ᩈᩮᨶᩴ ᩈᨶ᩠ᨶᨴ᩠ᨵᩴ ᩅᨾ᩠ᨾᩥᨠᩴ ᩈᩩᨽᩪᨾᩮ ᨮᩥᨲᩴ ᨸᩔᩥᨲᩩᩴ, ᨡᨣ᩠ᨣᩤᨶᨬ᩠ᨧ ᨵᩮᩤᩅᨶᩴ ᨸᩣᨲᩩᨶ᩺’ᨲᩥ. ‘ᨲᩮᨶ ᩉᩥ, ᨴᩮᩅ, ᨾᨿᨾ᩠ᨸᩥ ᨴᩮᩅᩥᩴ ᨸᩔᩣᨾᩣ’ᨲᩥ. ᩋᨳ ᨡᩮᩣ, ᨽᩥᨠ᩠ᨡᩅᩮ, ᨴᩦᨥᩦᨲᩥᩔ ᨠᩮᩣᩈᩃᩁᨬ᩠ᨬᩮᩣ ᨾᩉᩮᩈᩦ ᨿᩮᨶ ᨻᩕᩉ᩠ᨾᨴᨲ᩠ᨲᩔ ᨠᩣᩈᩥᩁᨬ᩠ᨬᩮᩣ ᨸᩩᩁᩮᩣᩉᩥᨲᩮᩣ ᨻᩕᩣᩉ᩠ᨾᨱᩮᩣ ᨲᩮᨶᩩᨸᩈᩘᨠᨾᩥ. ᩋᨴ᩠ᨴᩈᩣ ᨡᩮᩣ, ᨽᩥᨠ᩠ᨡᩅᩮ, ᨻᩕᩉ᩠ᨾᨴᨲ᩠ᨲᩔ ᨠᩣᩈᩥᩁᨬ᩠ᨬᩮᩣ ᨸᩩᩁᩮᩣᩉᩥᨲᩮᩣ ᨻᩕᩣᩉ᩠ᨾᨱᩮᩣ ᨴᩦᨥᩦᨲᩥᩔ ᨠᩮᩣᩈᩃᩁᨬ᩠ᨬᩮᩣ ᨾᩉᩮᩈᩥᩴ ᨴᩪᩁᨲᩮᩣᩅ ᩋᩣᨣᨧ᩠ᨨᨶ᩠ᨲᩥᩴ, ᨴᩥᩈ᩠ᩅᩣᨶ ᩏᨭ᩠ᨮᩣᨿᩣᩈᨶᩣ ᩑᨠᩴᩈᩴ ᩏᨲ᩠ᨲᩁᩣᩈᩘᨣᩴ ᨠᩁᩥᨲ᩠ᩅᩣ ᨿᩮᨶ ᨴᩦᨥᩦᨲᩥᩔ ᨠᩮᩣᩈᩃᩁᨬ᩠ᨬᩮᩣ ᨾᩉᩮᩈᩦ ᨲᩮᨶᨬ᩠ᨩᩃᩥᩴ ᨸᨱᩣᨾᩮᨲ᩠ᩅᩣ ᨲᩥᨠ᩠ᨡᨲ᩠ᨲᩩᩴ ᩏᨴᩤᨶᩴ ᩏᨴᩤᨶᩮᩈᩥ—  ‘ᨠᩮᩣᩈᩃᩁᩣᨩᩣ ᩅᨲ ᨽᩮᩣ ᨠᩩᨧ᩠ᨨᩥᨣᨲᩮᩣ, ᨠᩮᩣᩈᩃᩁᩣᨩᩣ ᩅᨲ ᨽᩮᩣ ᨠᩩᨧ᩠ᨨᩥᨣᨲᩮᩣᨲᩥ. ᩋᨲ᩠ᨲᨾᨶᩣ, ᨴᩮᩅᩥ, ᩉᩮᩣᩉᩥ. ᩃᨧ᩠ᨨᩈᩥ ᩈᩪᩁᩥᨿᩔ ᩏᨣ᩠ᨣᨾᨶᨠᩣᩃᩮ ᨧᨲᩩᩁᩘᨣᩥᨶᩥᩴ ᩈᩮᨶᩴ ᩈᨶ᩠ᨶᨴ᩠ᨵᩴ ᩅᨾ᩠ᨾᩥᨠᩴ ᩈᩩᨽᩪᨾᩮ ᨮᩥᨲᩴ ᨸᩔᩥᨲᩩᩴ, ᨡᨣ᩠ᨣᩤᨶᨬ᩠ᨧ ᨵᩮᩤᩅᨶᩴ ᨸᩣᨲᩩᨶ᩺’ᨲᩥ.
</Paragraph>

<Paragraph number="1963" book="vi-maha">
ᩋᨳ ᨡᩮᩣ, ᨽᩥᨠ᩠ᨡᩅᩮ, ᨻᩕᩉ᩠ᨾᨴᨲ᩠ᨲᩔ ᨠᩣᩈᩥᩁᨬ᩠ᨬᩮᩣ ᨸᩩᩁᩮᩣᩉᩥᨲᩮᩣ ᨻᩕᩣᩉ᩠ᨾᨱᩮᩣ ᨿᩮᨶ ᨻᩕᩉ᩠ᨾᨴᨲ᩠ᨲᩮᩣ ᨠᩣᩈᩥᩁᩣᨩᩣ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᨻᩕᩉ᩠ᨾᨴᨲ᩠ᨲᩴ ᨠᩣᩈᩥᩁᩣᨩᩣᨶᩴ ᩑᨲᨴᩅᩮᩤᨧ—  ‘ᨲᨳᩣ, ᨴᩮᩅ, ᨶᩥᨾᩥᨲ᩠ᨲᩣᨶᩥ ᨴᩥᩔᨶ᩠ᨲᩥ, ᩈ᩠ᩅᩮ ᩈᩪᩁᩥᨿᩩᨣ᩠ᨣᨾᨶᨠᩣᩃᩮ ᨧᨲᩩᩁᩘᨣᩥᨶᩦ ᩈᩮᨶᩣ ᩈᨶ᩠ᨶᨴ᩠ᨵᩤ ᩅᨾ᩠ᨾᩥᨠᩣ ᩈᩩᨽᩪᨾᩮ ᨲᩥᨭ᩠ᨮᨲᩩ, ᨡᨣ᩠ᨣᩤ ᨧ ᨵᩮᩤᩅᩥᨿᨶ᩠ᨲᩪ’ᨲᩥ. ᩋᨳ ᨡᩮᩣ, ᨽᩥᨠ᩠ᨡᩅᩮ, ᨻᩕᩉ᩠ᨾᨴᨲ᩠ᨲᩮᩣ ᨠᩣᩈᩥᩁᩣᨩᩣ ᨾᨶᩩᩔᩮ ᩋᩣᨱᩣᨸᩮᩈᩥ—  ‘ᨿᨳᩣ, ᨽᨱᩮ, ᨸᩩᩁᩮᩣᩉᩥᨲᩮᩣ ᨻᩕᩣᩉ᩠ᨾᨱᩮᩣ ᩋᩣᩉ ᨲᨳᩣ ᨠᩁᩮᩣᨳᩣ’ᨲᩥ. ᩋᩃᨽᩥ ᨡᩮᩣ, ᨽᩥᨠ᩠ᨡᩅᩮ, ᨴᩦᨥᩦᨲᩥᩔ ᨠᩮᩣᩈᩃᩁᨬ᩠ᨬᩮᩣ ᨾᩉᩮᩈᩦ ᩈᩪᩁᩥᨿᩔ ᩏᨣ᩠ᨣᨾᨶᨠᩣᩃᩮ ᨧᨲᩩᩁᩘᨣᩥᨶᩥᩴ ᩈᩮᨶᩴ ᩈᨶ᩠ᨶᨴ᩠ᨵᩴ ᩅᨾ᩠ᨾᩥᨠᩴ ᩈᩩᨽᩪᨾᩮ ᨮᩥᨲᩴ ᨸᩔᩥᨲᩩᩴ, ᨡᨣ᩠ᨣᩤᨶᨬ᩠ᨧ ᨵᩮᩤᩅᨶᩴ ᨸᩣᨲᩩᩴ. ᩋᨳ ᨡᩮᩣ, ᨽᩥᨠ᩠ᨡᩅᩮ, ᨴᩦᨥᩦᨲᩥᩔ ᨠᩮᩣᩈᩃᩁᨬ᩠ᨬᩮᩣ ᨾᩉᩮᩈᩦ ᨲᩔ ᨣᨻ᩠ᨽᩔ ᨸᩁᩥᨸᩣᨠᨾᨶ᩠ᩅᩣᨿ ᨸᩩᨲ᩠ᨲᩴ ᩅᩥᨩᩣᨿᩥ. ᨲᩔ ᨴᩦᨥᩣᩅᩪᨲᩥ ᨶᩣᨾᩴ ᩋᨠᩴᩈᩩ. ᩋᨳ ᨡᩮᩣ, ᨽᩥᨠ᩠ᨡᩅᩮ, ᨴᩦᨥᩣᩅᩩ ᨠᩩᨾᩣᩁᩮᩣ ᨶᨧᩥᩁᩔᩮᩅ ᩅᩥᨬ᩠ᨬᩩᨲᩴ ᨸᩣᨸᩩᨱᩥ. ᩋᨳ ᨡᩮᩣ, ᨽᩥᨠ᩠ᨡᩅᩮ, ᨴᩦᨥᩦᨲᩥᩔ ᨠᩮᩣᩈᩃᩁᨬ᩠ᨬᩮᩣ ᩑᨲᨴᩉᩮᩣᩈᩥ—  ‘ᩋᨿᩴ ᨡᩮᩣ ᨻᩕᩉ᩠ᨾᨴᨲ᩠ᨲᩮᩣ ᨠᩣᩈᩥᩁᩣᨩᩣ ᨻᩉᩩᨶᩮᩣ ᩋᨾ᩠ᩉᩣᨠᩴ ᩋᨶᨲ᩠ᨳᩔ ᨠᩣᩁᨠᩮᩣ, ᩍᨾᩥᨶᩣ ᩋᨾ᩠ᩉᩣᨠᩴ ᨻᩃᨬ᩠ᨧ ᩅᩤᩉᨶᨬ᩠ᨧ ᨩᨶᨸᨴᩮᩤ ᨧ ᨠᩮᩣᩈᩮᩣ ᨧ ᨠᩮᩣᨭ᩠ᨮᩣᨣᩤᩁᨬ᩠ᨧ ᩋᨧ᩠ᨨᩥᨶ᩠ᨶᩴ, ᩈᨧᩣᨿᩴ ᩋᨾ᩠ᩉᩮ ᨩᩣᨶᩥᩔᨲᩥ, ᩈᨻ᩠ᨻᩮᩅ ᨲᨿᩮᩣ ᨥᩣᨲᩣᨸᩮᩔᨲᩥ, ᨿᨶ᩠ᨶᩪᨶᩣᩉᩴ ᨴᩦᨥᩣᩅᩩᩴ ᨠᩩᨾᩣᩁᩴ ᨻᩉᩥᨶᨣᩁᩮ ᩅᩤᩈᩮᨿ᩠ᨿᨶ᩺’ᨲᩥ. ᩋᨳ ᨡᩮᩣ, ᨽᩥᨠ᩠ᨡᩅᩮᩤ, ᨴᩦᨥᩦᨲᩥ ᨠᩮᩣᩈᩃᩁᩣᨩᩣ ᨴᩦᨥᩣᩅᩩᩴ ᨠᩩᨾᩣᩁᩴ ᨻᩉᩥᨶᨣᩁᩮ ᩅᩤᩈᩮᩈᩥ. ᩋᨳ ᨡᩮᩣ, ᨽᩥᨠ᩠ᨡᩅᩮ, ᨴᩦᨥᩣᩅᩩ ᨠᩩᨾᩣᩁᩮᩣ ᨻᩉᩥᨶᨣᩁᩮ ᨸᨭᩥᩅᩈᨶ᩠ᨲᩮᩣ ᨶᨧᩥᩁᩔᩮᩅ ᩈᨻ᩠ᨻᩈᩥᨸ᩠ᨸᩣᨶᩥ ᩈᩥᨠ᩠ᨡᩥ.
</Paragraph>

</Division>
<Division number="460" book="vi-maha">

<Paragraph number="1964" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨴᩦᨥᩦᨲᩥᩔ ᨠᩮᩣᩈᩃᩁᨬ᩠ᨬᩮᩣ ᨠᨸ᩠ᨸᨠᩮᩣ ᨻᩕᩉ᩠ᨾᨴᨲ᩠ᨲᩮ ᨠᩣᩈᩥᩁᨬ᩠ᨬᩮ ᨸᨭᩥᩅᩈᨲᩥ. ᩋᨴ᩠ᨴᩈᩣ ᨡᩮᩣ, ᨽᩥᨠ᩠ᨡᩅᩮ, ᨴᩦᨥᩦᨲᩥᩔ ᨠᩮᩣᩈᩃᩁᨬ᩠ᨬᩮᩣ ᨠᨸ᩠ᨸᨠᩮᩣ ᨴᩦᨥᩦᨲᩥᩴ ᨠᩮᩣᩈᩃᩁᩣᨩᩣᨶᩴ ᩈᨸᨩᩣᨸᨲᩥᨠᩴ ᨻᩣᩁᩣᨱᩈᩥᨿᩴ ᩋᨬ᩠ᨬᨲᩁᩈ᩠ᨾᩥᩴ ᨸᨧ᩠ᨧᨶ᩠ᨲᩥᨾᩮ ᩒᨠᩣᩈᩮ ᨠᩩᨾ᩠ᨽᨠᩣᩁᨶᩥᩅᩮᩈᨶᩮ ᩋᨬ᩠ᨬᩣᨲᨠᩅᩮᩈᩮᨶ ᨸᩁᩥᨻ᩠ᨻᩣᨩᨠᨧ᩠ᨨᨶ᩠ᨶᩮᨶ ᨸᨭᩥᩅᩈᨶ᩠ᨲᩴ, ᨴᩥᩈ᩠ᩅᩣᨶ ᨿᩮᨶ ᨻᩕᩉ᩠ᨾᨴᨲ᩠ᨲᩮᩣ ᨠᩣᩈᩥᩁᩣᨩᩣ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᨻᩕᩉ᩠ᨾᨴᨲ᩠ᨲᩴ ᨠᩣᩈᩥᩁᩣᨩᩣᨶᩴ ᩑᨲᨴᩅᩮᩤᨧ—  ‘ᨴᩦᨥᩦᨲᩥ, ᨴᩮᩅ, ᨠᩮᩣᩈᩃᩁᩣᨩᩣ ᩈᨸᨩᩣᨸᨲᩥᨠᩮᩣ ᨻᩣᩁᩣᨱᩈᩥᨿᩴ ᩋᨬ᩠ᨬᨲᩁᩈ᩠ᨾᩥᩴ ᨸᨧ᩠ᨧᨶ᩠ᨲᩥᨾᩮ ᩒᨠᩣᩈᩮ ᨠᩩᨾ᩠ᨽᨠᩣᩁᨶᩥᩅᩮᩈᨶᩮ ᩋᨬ᩠ᨬᩣᨲᨠᩅᩮᩈᩮᨶ ᨸᩁᩥᨻ᩠ᨻᩣᨩᨠᨧ᩠ᨨᨶ᩠ᨶᩮᨶ ᨸᨭᩥᩅᩈᨲᩦ’ᨲᩥ. ᩋᨳ ᨡᩮᩣ, ᨽᩥᨠ᩠ᨡᩅᩮ, ᨻᩕᩉ᩠ᨾᨴᨲ᩠ᨲᩮᩣ ᨠᩣᩈᩥᩁᩣᨩᩣ ᨾᨶᩩᩔᩮ ᩋᩣᨱᩣᨸᩮᩈᩥ—  ‘ᨲᩮᨶ ᩉᩥ, ᨽᨱᩮ, ᨴᩦᨥᩦᨲᩥᩴ ᨠᩮᩣᩈᩃᩁᩣᨩᩣᨶᩴ ᩈᨸᨩᩣᨸᨲᩥᨠᩴ ᩋᩣᨶᩮᨳᩣ’ᨲᩥ. ‘ᩑᩅᩴ, ᨴᩮᩅᩤ’ᨲᩥ ᨡᩮᩣ, ᨽᩥᨠ᩠ᨡᩅᩮ, ᨲᩮ ᨾᨶᩩᩔᩣ ᨻᩕᩉ᩠ᨾᨴᨲ᩠ᨲᩔ ᨠᩣᩈᩥᩁᨬ᩠ᨬᩮᩣ ᨸᨭᩥᩔᩩᨲ᩠ᩅᩣ ᨴᩦᨥᩦᨲᩥᩴ ᨠᩮᩣᩈᩃᩁᩣᨩᩣᨶᩴ ᩈᨸᨩᩣᨸᨲᩥᨠᩴ ᩋᩣᨶᩮᩈᩩᩴ. ᩋᨳ ᨡᩮᩣ, ᨽᩥᨠ᩠ᨡᩅᩮ, ᨻᩕᩉ᩠ᨾᨴᨲ᩠ᨲᩮᩣ ᨠᩣᩈᩥᩁᩣᨩᩣ ᨾᨶᩩᩔᩮ ᩋᩣᨱᩣᨸᩮᩈᩥ—  ‘ᨲᩮᨶ ᩉᩥ, ᨽᨱᩮ, ᨴᩦᨥᩦᨲᩥᩴ ᨠᩮᩣᩈᩃᩁᩣᨩᩣᨶᩴ ᩈᨸᨩᩣᨸᨲᩥᨠᩴ ᨴᩊ᩠ᩉᩣᨿ ᩁᨩ᩠ᨩᩩᨿᩣ ᨸᨧ᩠ᨨᩣᨻᩣᩉᩴ ᨣᩤᩊ᩠ᩉᨻᨶ᩠ᨵᨶᩴ ᨻᨶ᩠ᨵᩥᨲ᩠ᩅᩣ ᨡᩩᩁᨾᩩᨱ᩠ᨯᩴ ᨠᩁᩥᨲ᩠ᩅᩣ ᨡᩁᩔᩁᩮᨶ ᨸᨱᩅᩮᨶ ᩁᨳᩥᨠᩣᨿ ᩁᨳᩥᨠᩴ ᩈᩥᩘᨥᩣᨭᨠᩮᨶ ᩈᩥᩘᨥᩣᨭᨠᩴ ᨸᩁᩥᨶᩮᨲ᩠ᩅᩣ ᨴᨠ᩠ᨡᩥᨱᩮᨶ ᨴ᩠ᩅᩤᩁᩮᨶ ᨶᩥᨠ᩠ᨡᩣᨾᩮᨲ᩠ᩅᩣ ᨴᨠ᩠ᨡᩥᨱᨲᩮᩣ ᨶᨣᩁᩔ ᨧᨲᩩᨵᩤ ᨨᩥᨶ᩠ᨴᩥᨲ᩠ᩅᩣ ᨧᨲᩩᨴ᩠ᨴᩥᩈᩣ ᨻᩥᩃᩣᨶᩥ ᨶᩥᨠ᩠ᨡᩥᨸᨳᩣ’ᨲᩥ. ‘ᩑᩅᩴ, ᨴᩮᩅᩤ’ᨲᩥ ᨡᩮᩣ, ᨽᩥᨠ᩠ᨡᩅᩮ, ᨲᩮ ᨾᨶᩩᩔᩣ ᨻᩕᩉ᩠ᨾᨴᨲ᩠ᨲᩔ ᨠᩣᩈᩥᩁᨬ᩠ᨬᩮᩣ ᨸᨭᩥᩔᩩᨲ᩠ᩅᩣ ᨴᩦᨥᩦᨲᩥᩴ ᨠᩮᩣᩈᩃᩁᩣᨩᩣᨶᩴ ᩈᨸᨩᩣᨸᨲᩥᨠᩴ ᨴᩊ᩠ᩉᩣᨿ ᩁᨩ᩠ᨩᩩᨿᩣ ᨸᨧ᩠ᨨᩣᨻᩣᩉᩴ ᨣᩤᩊ᩠ᩉᨻᨶ᩠ᨵᨶᩴ ᨻᨶ᩠ᨵᩥᨲ᩠ᩅᩣ ᨡᩩᩁᨾᩩᨱ᩠ᨯᩴ ᨠᩁᩥᨲ᩠ᩅᩣ ᨡᩁᩔᩁᩮᨶ ᨸᨱᩅᩮᨶ ᩁᨳᩥᨠᩣᨿ ᩁᨳᩥᨠᩴ ᩈᩥᩘᨥᩣᨭᨠᩮᨶ ᩈᩥᩘᨥᩣᨭᨠᩴ ᨸᩁᩥᨶᩮᨶ᩠ᨲᩥ.
</Paragraph>

<Paragraph number="1965" book="vi-maha">
ᩋᨳ ᨡᩮᩣ, ᨽᩥᨠ᩠ᨡᩅᩮ, ᨴᩦᨥᩣᩅᩩᩔ ᨠᩩᨾᩣᩁᩔ ᩑᨲᨴᩉᩮᩣᩈᩥ—  ‘ᨧᩥᩁᩴᨴᩥᨭ᩠ᨮᩣ ᨡᩮᩣ ᨾᩮ ᨾᩣᨲᩣᨸᩥᨲᩁᩮᩣ. ᨿᨶ᩠ᨶᩪᨶᩣᩉᩴ ᨾᩣᨲᩣᨸᩥᨲᩁᩮᩣ ᨸᩔᩮᨿ᩠ᨿᨶ᩺’ᨲᩥ. ᩋᨳ ᨡᩮᩣ, ᨽᩥᨠ᩠ᨡᩅᩮ, ᨴᩦᨥᩣᩅᩩ ᨠᩩᨾᩣᩁᩮᩣ ᨻᩣᩁᩣᨱᩈᩥᩴ ᨸᩅᩥᩈᩥᨲ᩠ᩅᩣ ᩋᨴ᩠ᨴᩈ ᨾᩣᨲᩣᨸᩥᨲᩁᩮᩣ ᨴᩊ᩠ᩉᩣᨿ ᩁᨩ᩠ᨩᩩᨿᩣ ᨸᨧ᩠ᨨᩣᨻᩣᩉᩴ ᨣᩤᩊ᩠ᩉᨻᨶ᩠ᨵᨶᩴ ᨻᨶ᩠ᨵᩥᨲ᩠ᩅᩣ ᨡᩩᩁᨾᩩᨱ᩠ᨯᩴ ᨠᩁᩥᨲ᩠ᩅᩣ ᨡᩁᩔᩁᩮᨶ ᨸᨱᩅᩮᨶ ᩁᨳᩥᨠᩣᨿ ᩁᨳᩥᨠᩴ ᩈᩥᩘᨥᩣᨭᨠᩮᨶ ᩈᩥᩘᨥᩣᨭᨠᩴ ᨸᩁᩥᨶᩮᨶ᩠ᨲᩮ, ᨴᩥᩈ᩠ᩅᩣᨶ ᨿᩮᨶ ᨾᩣᨲᩣᨸᩥᨲᩁᩮᩣ ᨲᩮᨶᩩᨸᩈᩘᨠᨾᩥ. ᩋᨴ᩠ᨴᩈᩣ ᨡᩮᩣ, ᨽᩥᨠ᩠ᨡᩅᩮ, ᨴᩦᨥᩦᨲᩥ ᨠᩮᩣᩈᩃᩁᩣᨩᩣ ᨴᩦᨥᩣᩅᩩᩴ ᨠᩩᨾᩣᩁᩴ ᨴᩪᩁᨲᩮᩣᩅ ᩋᩣᨣᨧ᩠ᨨᨶ᩠ᨲᩴ; ᨴᩥᩈ᩠ᩅᩣᨶ ᨴᩦᨥᩣᩅᩩᩴ ᨠᩩᨾᩣᩁᩴ ᩑᨲᨴᩅᩮᩤᨧ—  ‘ᨾᩣ ᨡᩮᩣ ᨲ᩠ᩅᩴ, ᨲᩣᨲ ᨴᩦᨥᩣᩅᩩ, ᨴᩦᨥᩴ ᨸᩔ, ᨾᩣ ᩁᩔᩴ. ᨶ ᩉᩥ, ᨲᩣᨲ ᨴᩦᨥᩣᩅᩩ, ᩅᩮᩁᩮᨶ ᩅᩮᩁᩣ ᩈᨾ᩠ᨾᨶ᩠ᨲᩥ; ᩋᩅᩮᩁᩮᨶ ᩉᩥ, ᨲᩣᨲ ᨴᩦᨥᩣᩅᩩ, ᩅᩮᩁᩣ ᩈᨾ᩠ᨾᨶ᩠ᨲᩦ’ᨲᩥ. ᩑᩅᩴ ᩅᩩᨲ᩠ᨲᩮ, ᨽᩥᨠ᩠ᨡᩅᩮ, ᨲᩮ ᨾᨶᩩᩔᩣ ᨴᩦᨥᩦᨲᩥᩴ ᨠᩮᩣᩈᩃᩁᩣᨩᩣᨶᩴ ᩑᨲᨴᩅᩮᩤᨧᩩᩴ—  ‘ᩏᨾ᩠ᨾᨲ᩠ᨲᨠᩮᩣ ᩋᨿᩴ ᨴᩦᨥᩦᨲᩥ ᨠᩮᩣᩈᩃᩁᩣᨩᩣ ᩅᩥᨸ᩠ᨸᩃᨸᨲᩥ. ᨠᩮᩣ ᩍᨾᩔ ᨴᩦᨥᩣᩅᩩ? ᨠᩴ ᩋᨿᩴ ᩑᩅᨾᩣᩉ—  ᨾᩣ ᨡᩮᩣ ᨲ᩠ᩅᩴ, ᨲᩣᨲ ᨴᩦᨥᩣᩅᩩ, ᨴᩦᨥᩴ ᨸᩔ, ᨾᩣ ᩁᩔᩴ. ᨶ ᩉᩥ, ᨲᩣᨲ ᨴᩦᨥᩣᩅᩩ, ᩅᩮᩁᩮᨶ ᩅᩮᩁᩣ ᩈᨾ᩠ᨾᨶ᩠ᨲᩥ; ᩋᩅᩮᩁᩮᨶ ᩉᩥ, ᨲᩣᨲ ᨴᩦᨥᩣᩅᩩ, ᩅᩮᩁᩣ ᩈᨾ᩠ᨾᨶ᩠ᨲᩦ’ᨲᩥ. ‘ᨶᩣᩉᩴ, ᨽᨱᩮ, ᩏᨾ᩠ᨾᨲ᩠ᨲᨠᩮᩣ ᩅᩥᨸ᩠ᨸᩃᨸᩣᨾᩥ, ᩋᨸᩥ ᨧ ᨿᩮᩣ ᩅᩥᨬ᩠ᨬᩪ ᩈᩮᩣ ᩅᩥᨽᩣᩅᩮᩔᨲᩦ’ᨲᩥ. ᨴᩩᨲᩥᨿᨾ᩠ᨸᩥ ᨡᩮᩣ, ᨽᩥᨠ᩠ᨡᩅᩮ …ᨸᩮ…  ᨲᨲᩥᨿᨾ᩠ᨸᩥ ᨡᩮᩣ, ᨽᩥᨠ᩠ᨡᩅᩮ, ᨴᩦᨥᩦᨲᩥ ᨠᩮᩣᩈᩃᩁᩣᨩᩣ ᨴᩦᨥᩣᩅᩩᩴ ᨠᩩᨾᩣᩁᩴ ᩑᨲᨴᩅᩮᩤᨧ—  ‘ᨾᩣ ᨡᩮᩣ ᨲ᩠ᩅᩴ, ᨲᩣᨲ ᨴᩦᨥᩣᩅᩩ, ᨴᩦᨥᩴ ᨸᩔ, ᨾᩣ ᩁᩔᩴ. ᨶ ᩉᩥ, ᨲᩣᨲ ᨴᩦᨥᩣᩅᩩ, ᩅᩮᩁᩮᨶ ᩅᩮᩁᩣ ᩈᨾ᩠ᨾᨶ᩠ᨲᩥ; ᩋᩅᩮᩁᩮᨶ ᩉᩥ, ᨲᩣᨲ ᨴᩦᨥᩣᩅᩩ, ᩅᩮᩁᩣ ᩈᨾ᩠ᨾᨶ᩠ᨲᩦ’ᨲᩥ. ᨲᨲᩥᨿᨾ᩠ᨸᩥ ᨡᩮᩣ, ᨽᩥᨠ᩠ᨡᩅᩮ, ᨲᩮ ᨾᨶᩩᩔᩣ ᨴᩦᨥᩦᨲᩥᩴ ᨠᩮᩣᩈᩃᩁᩣᨩᩣᨶᩴ ᩑᨲᨴᩅᩮᩤᨧᩩᩴ—  ‘ᩏᨾ᩠ᨾᨲ᩠ᨲᨠᩮᩣ ᩋᨿᩴ ᨴᩦᨥᩦᨲᩥ ᨠᩮᩣᩈᩃᩁᩣᨩᩣ ᩅᩥᨸ᩠ᨸᩃᨸᨲᩥ. ᨠᩮᩣ ᩍᨾᩔ ᨴᩦᨥᩣᩅᩩ? ᨠᩴ ᩋᨿᩴ ᩑᩅᨾᩣᩉ—  “ᨾᩣ ᨡᩮᩣ ᨲ᩠ᩅᩴ, ᨲᩣᨲ ᨴᩦᨥᩣᩅᩩ, ᨴᩦᨥᩴ ᨸᩔ, ᨾᩣ ᩁᩔᩴ. ᨶ ᩉᩥ, ᨲᩣᨲ ᨴᩦᨥᩣᩅᩩ, ᩅᩮᩁᩮᨶ ᩅᩮᩁᩣ ᩈᨾ᩠ᨾᨶ᩠ᨲᩥ; ᩋᩅᩮᩁᩮᨶ ᩉᩥ, ᨲᩣᨲ ᨴᩦᨥᩣᩅᩩ, ᩅᩮᩁᩣ ᩈᨾ᩠ᨾᨶ᩠ᨲᩦ”’ᨲᩥ. ‘ᨶᩣᩉᩴ, ᨽᨱᩮ, ᩏᨾ᩠ᨾᨲ᩠ᨲᨠᩮᩣ ᩅᩥᨸ᩠ᨸᩃᨸᩣᨾᩥ, ᩋᨸᩥ ᨧ ᨿᩮᩣ ᩅᩥᨬ᩠ᨬᩪ ᩈᩮᩣ ᩅᩥᨽᩣᩅᩮᩔᨲᩦ’ᨲᩥ.
</Paragraph>

<Paragraph number="1966" book="vi-maha">
ᩋᨳ ᨡᩮᩣ, ᨽᩥᨠ᩠ᨡᩅᩮ, ᨲᩮ ᨾᨶᩩᩔᩣ ᨴᩦᨥᩦᨲᩥᩴ ᨠᩮᩣᩈᩃᩁᩣᨩᩣᨶᩴ ᩈᨸᨩᩣᨸᨲᩥᨠᩴ ᩁᨳᩥᨠᩣᨿ ᩁᨳᩥᨠᩴ ᩈᩥᩘᨥᩣᨭᨠᩮᨶ ᩈᩥᩘᨥᩣᨭᨠᩴ ᨸᩁᩥᨶᩮᨲ᩠ᩅᩣ ᨴᨠ᩠ᨡᩥᨱᩮᨶ ᨴ᩠ᩅᩤᩁᩮᨶ ᨶᩥᨠ᩠ᨡᩣᨾᩮᨲ᩠ᩅᩣ ᨴᨠ᩠ᨡᩥᨱᨲᩮᩣ ᨶᨣᩁᩔ ᨧᨲᩩᨵᩤ ᨨᩥᨶ᩠ᨴᩥᨲ᩠ᩅᩣ ᨧᨲᩩᨴ᩠ᨴᩥᩈᩣ ᨻᩥᩃᩣᨶᩥ ᨶᩥᨠ᩠ᨡᩥᨸᩥᨲ᩠ᩅᩣ ᨣᩩᨾ᩠ᨻᩴ ᨮᨸᩮᨲ᩠ᩅᩣ ᨸᨠ᩠ᨠᨾᩥᩴᩈᩩ. ᩋᨳ ᨡᩮᩣ, ᨽᩥᨠ᩠ᨡᩅᩮ, ᨴᩦᨥᩣᩅᩩ ᨠᩩᨾᩣᩁᩮᩣ ᨻᩣᩁᩣᨱᩈᩥᩴ ᨸᩅᩥᩈᩥᨲ᩠ᩅᩣ ᩈᩩᩁᩴ ᨶᩦᩉᩁᩥᨲ᩠ᩅᩣ ᨣᩩᨾ᩠ᨻᩥᨿᩮ ᨸᩣᨿᩮᩈᩥ. ᨿᨴᩤ ᨲᩮ ᨾᨲ᩠ᨲᩣ ᩋᩉᩮᩈᩩᩴ ᨸᨲᩥᨲᩣ, ᩋᨳ ᨠᨭ᩠ᨮᩣᨶᩥ ᩈᩘᨠᨯ᩠ᨰᩥᨲ᩠ᩅᩣ ᨧᩥᨲᨠᩴ ᨠᩁᩥᨲ᩠ᩅᩣ ᨾᩣᨲᩣᨸᩥᨲᩪᨶᩴ ᩈᩁᩦᩁᩴ ᨧᩥᨲᨠᩴ ᩋᩣᩁᩮᩣᨸᩮᨲ᩠ᩅᩣ ᩋᨣ᩠ᨣᩥᩴ ᨴᨲ᩠ᩅᩣ ᨸᨬ᩠ᨩᩃᩥᨠᩮᩣ ᨲᩥᨠ᩠ᨡᨲ᩠ᨲᩩᩴ ᨧᩥᨲᨠᩴ ᨸᨴᨠ᩠ᨡᩥᨱᩴ ᩋᨠᩣᩈᩥ.
</Paragraph>

</Division>
<Division number="461" book="vi-maha">

<Paragraph number="1967" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨻᩕᩉ᩠ᨾᨴᨲ᩠ᨲᩮᩣ ᨠᩣᩈᩥᩁᩣᨩᩣ ᩏᨸᩁᩥᨸᩣᩈᩣᨴᩅᩁᨣᨲᩮᩣ ᩉᩮᩣᨲᩥ. ᩋᨴ᩠ᨴᩈᩣ ᨡᩮᩣ, ᨽᩥᨠ᩠ᨡᩅᩮ, ᨻᩕᩉ᩠ᨾᨴᨲ᩠ᨲᩮᩣ ᨠᩣᩈᩥᩁᩣᨩᩣ ᨴᩦᨥᩣᩅᩩᩴ ᨠᩩᨾᩣᩁᩴ ᨸᨬ᩠ᨩᩃᩥᨠᩴ ᨲᩥᨠ᩠ᨡᨲ᩠ᨲᩩᩴ ᨧᩥᨲᨠᩴ ᨸᨴᨠ᩠ᨡᩥᨱᩴ ᨠᩁᩮᩣᨶ᩠ᨲᩴ, ᨴᩥᩈ᩠ᩅᩣᨶᩔ ᩑᨲᨴᩉᩮᩣᩈᩥ—  ‘ᨶᩥᩔᩴᩈᨿᩴ ᨡᩮᩣ ᩈᩮᩣ ᨾᨶᩩᩔᩮᩣ ᨴᩦᨥᩦᨲᩥᩔ ᨠᩮᩣᩈᩃᩁᨬ᩠ᨬᩮᩣ ᨬᩣᨲᩥ ᩅᩤ ᩈᩣᩃᩮᩣᩉᩥᨲᩮᩣ ᩅᩤ, ᩋᩉᩮᩣ ᨾᩮ ᩋᨶᨲ᩠ᨳᨲᩮᩣ, ᨶ ᩉᩥ ᨶᩣᨾ ᨾᩮ ᨠᩮᩣᨧᩥ ᩋᩣᩁᩮᩣᨧᩮᩔᨲᩦ’ᨲᩥ. ᩋᨳ ᨡᩮᩣ, ᨽᩥᨠ᩠ᨡᩅᩮ, ᨴᩦᨥᩣᩅᩩ ᨠᩩᨾᩣᩁᩮᩣ ᩋᩁᨬ᩠ᨬᩴ ᨣᨶ᩠ᨲ᩠ᩅᩣ ᨿᩣᩅᨴᨲ᩠ᨳᩴ ᨠᨶ᩠ᨴᩥᨲ᩠ᩅᩣ ᩁᩮᩣᨴᩥᨲ᩠ᩅᩣ ᨡᨸ᩠ᨸᩴ ᨸᩩᨬ᩠ᨨᩥᨲ᩠ᩅᩣ ᨻᩣᩁᩣᨱᩈᩥᩴ ᨸᩅᩥᩈᩥᨲ᩠ᩅᩣ ᩋᨶ᩠ᨲᩮᨸᩩᩁᩔ ᩈᩣᨾᨶ᩠ᨲᩣ ᩉᨲ᩠ᨳᩥᩈᩣᩃᩴ ᨣᨶ᩠ᨲ᩠ᩅᩣ ᩉᨲ᩠ᨳᩣᨧᩁᩥᨿᩴ ᩑᨲᨴᩅᩮᩤᨧ—  ‘ᩍᨧ᩠ᨨᩣᨾᩉᩴ, ᩋᩣᨧᩁᩥᨿ, ᩈᩥᨸ᩠ᨸᩴ ᩈᩥᨠ᩠ᨡᩥᨲᩩᨶ᩺’ᨲᩥ. ‘ᨲᩮᨶ ᩉᩥ, ᨽᨱᩮ ᨾᩣᨱᩅᨠ, ᩈᩥᨠ᩠ᨡᩔᩪ’ᨲᩥ.
</Paragraph>

<Paragraph number="1968" book="vi-maha">
ᩋᨳ ᨡᩮᩣ, ᨽᩥᨠ᩠ᨡᩅᩮ, ᨴᩦᨥᩣᩅᩩ ᨠᩩᨾᩣᩁᩮᩣ ᩁᨲ᩠ᨲᩥᨿᩣ ᨸᨧ᩠ᨧᩪᩈᩈᨾᨿᩴ ᨸᨧ᩠ᨧᩩᨭ᩠ᨮᩣᨿ ᩉᨲ᩠ᨳᩥᩈᩣᩃᩣᨿᩴ ᨾᨬ᩠ᨩᩩᨶᩣ ᩈᩁᩮᨶ ᨣᩤᨿᩥ, ᩅᩦᨱᨬ᩠ᨧ ᩅᩤᨴᩮᩈᩥ. ᩋᩔᩮᩣᩈᩥ ᨡᩮᩣ, ᨽᩥᨠ᩠ᨡᩅᩮ, ᨻᩕᩉ᩠ᨾᨴᨲ᩠ᨲᩮᩣ ᨠᩣᩈᩥᩁᩣᨩᩣ ᩁᨲ᩠ᨲᩥᨿᩣ ᨸᨧ᩠ᨧᩪᩈᩈᨾᨿᩴ ᨸᨧ᩠ᨧᩩᨭ᩠ᨮᩣᨿ ᩉᨲ᩠ᨳᩥᩈᩣᩃᩣᨿᩴ ᨾᨬ᩠ᨩᩩᨶᩣ ᩈᩁᩮᨶ ᨣᩦᨲᩴ ᩅᩦᨱᨬ᩠ᨧ ᩅᩤᨴᩥᨲᩴ, ᩈᩩᨲ᩠ᩅᩣᨶ ᨾᨶᩩᩔᩮ ᨸᩩᨧ᩠ᨨᩥ—  ‘ᨠᩮᩣ, ᨽᨱᩮ, ᩁᨲ᩠ᨲᩥᨿᩣ ᨸᨧ᩠ᨧᩪᩈᩈᨾᨿᩴ ᨸᨧ᩠ᨧᩩᨭ᩠ᨮᩣᨿ ᩉᨲ᩠ᨳᩥᩈᩣᩃᩣᨿᩴ ᨾᨬ᩠ᨩᩩᨶᩣ ᩈᩁᩮᨶ ᨣᩤᨿᩥ, ᩅᩦᨱᨬ᩠ᨧ ᩅᩤᨴᩮᩈᩦ’ᨲᩥ? ‘ᩋᨾᩩᨠᩔ, ᨴᩮᩅ, ᩉᨲ᩠ᨳᩣᨧᩁᩥᨿᩔ ᩋᨶ᩠ᨲᩮᩅᩤᩈᩦ ᨾᩣᨱᩅᨠᩮᩣ ᩁᨲ᩠ᨲᩥᨿᩣ ᨸᨧ᩠ᨧᩪᩈᩈᨾᨿᩴ ᨸᨧ᩠ᨧᩩᨭ᩠ᨮᩣᨿ ᩉᨲ᩠ᨳᩥᩈᩣᩃᩣᨿᩴ ᨾᨬ᩠ᨩᩩᨶᩣ ᩈᩁᩮᨶ ᨣᩤᨿᩥ, ᩅᩦᨱᨬ᩠ᨧ ᩅᩤᨴᩮᩈᩦ’ᨲᩥ. ‘ᨲᩮᨶ ᩉᩥ, ᨽᨱᩮ, ᨲᩴ ᨾᩣᨱᩅᨠᩴ ᩋᩣᨶᩮᨳᩣ’ᨲᩥ. ‘ᩑᩅᩴ, ᨴᩮᩅᩤ’ᨲᩥ ᨡᩮᩣ, ᨽᩥᨠ᩠ᨡᩅᩮ, ᨲᩮ ᨾᨶᩩᩔᩣ ᨻᩕᩉ᩠ᨾᨴᨲ᩠ᨲᩔ ᨠᩣᩈᩥᩁᨬ᩠ᨬᩮᩣ ᨸᨭᩥᩔᩩᨲ᩠ᩅᩣ ᨴᩦᨥᩣᩅᩩᩴ ᨠᩩᨾᩣᩁᩴ ᩋᩣᨶᩮᩈᩩᩴ. ‘ᨲ᩠ᩅᩴ, ᨽᨱᩮ ᨾᩣᨱᩅᨠ, ᩁᨲ᩠ᨲᩥᨿᩣ ᨸᨧ᩠ᨧᩪᩈᩈᨾᨿᩴ ᨸᨧ᩠ᨧᩩᨭ᩠ᨮᩣᨿ ᩉᨲ᩠ᨳᩥᩈᩣᩃᩣᨿᩴ ᨾᨬ᩠ᨩᩩᨶᩣ ᩈᩁᩮᨶ ᨣᩤᨿᩥ, ᩅᩦᨱᨬ᩠ᨧ ᩅᩤᨴᩮᩈᩦ’ᨲᩥ? ‘ᩑᩅᩴ, ᨴᩮᩅᩤ’ᨲᩥ. ‘ᨲᩮᨶ ᩉᩥ ᨲ᩠ᩅᩴ, ᨽᨱᩮ ᨾᩣᨱᩅᨠ, ᨣᩤᨿᩔᩩ, ᩅᩦᨱᨬ᩠ᨧ ᩅᩤᨴᩮᩉᩦ’ᨲᩥ. ‘ᩑᩅᩴ, ᨴᩮᩅᩤ’ᨲᩥ ᨡᩮᩣ, ᨽᩥᨠ᩠ᨡᩅᩮ, ᨴᩦᨥᩣᩅᩩ ᨠᩩᨾᩣᩁᩮᩣ ᨻᩕᩉ᩠ᨾᨴᨲ᩠ᨲᩔ ᨠᩣᩈᩥᩁᨬ᩠ᨬᩮᩣ ᨸᨭᩥᩔᩩᨲ᩠ᩅᩣ ᩋᩣᩁᩣᨵᩤᨸᩮᨠ᩠ᨡᩮᩣ ᨾᨬ᩠ᨩᩩᨶᩣ ᩈᩁᩮᨶ ᨣᩤᨿᩥ, ᩅᩦᨱᨬ᩠ᨧ ᩅᩤᨴᩮᩈᩥ. ‘ᨲ᩠ᩅᩴ, ᨽᨱᩮ ᨾᩣᨱᩅᨠ, ᨾᩴ ᩏᨸᨭ᩠ᨮᩉᩣ’ᨲᩥ. ‘ᩑᩅᩴ, ᨴᩮᩅᩤ’ᨲᩥ ᨡᩮᩣ, ᨽᩥᨠ᩠ᨡᩅᩮ, ᨴᩦᨥᩣᩅᩩ ᨠᩩᨾᩣᩁᩮᩣ ᨻᩕᩉ᩠ᨾᨴᨲ᩠ᨲᩔ ᨠᩣᩈᩥᩁᨬ᩠ᨬᩮᩣ ᨸᨧ᩠ᨧᩔᩮᩣᩈᩥ. ᩋᨳ ᨡᩮᩣ, ᨽᩥᨠ᩠ᨡᩅᩮ, ᨴᩦᨥᩣᩅᩩ ᨠᩩᨾᩣᩁᩮᩣ ᨻᩕᩉ᩠ᨾᨴᨲ᩠ᨲᩔ ᨠᩣᩈᩥᩁᨬ᩠ᨬᩮᩣ ᨸᩩᨻ᩠ᨻᩩᨭ᩠ᨮᩣᨿᩦ ᩋᩉᩮᩣᩈᩥ ᨸᨧ᩠ᨨᩣᨶᩥᨸᩣᨲᩦ ᨠᩥᩴᨠᩣᩁᨸᨭᩥᩔᩣᩅᩦ ᨾᨶᩣᨸᨧᩣᩁᩦ ᨸᩥᨿᩅᩤᨴᩦ. ᩋᨳ ᨡᩮᩣ, ᨽᩥᨠ᩠ᨡᩅᩮ, ᨻᩕᩉ᩠ᨾᨴᨲ᩠ᨲᩮᩣ ᨠᩣᩈᩥᩁᩣᨩᩣ ᨴᩦᨥᩣᩅᩩᩴ ᨠᩩᨾᩣᩁᩴ ᨶᨧᩥᩁᩔᩮᩅ ᩋᨻ᩠ᨽᨶ᩠ᨲᩁᩥᨾᩮ ᩅᩥᩔᩣᩈᩥᨠᨭ᩠ᨮᩣᨶᩮ ᨮᨸᩮᩈᩥ.
</Paragraph>

</Division>
<Division number="462" book="vi-maha">

<Paragraph number="1969" book="vi-maha">
ᩋᨳ ᨡᩮᩣ, ᨽᩥᨠ᩠ᨡᩅᩮ, ᨻᩕᩉ᩠ᨾᨴᨲ᩠ᨲᩮᩣ ᨠᩣᩈᩥᩁᩣᨩᩣ ᨴᩦᨥᩣᩅᩩᩴ ᨠᩩᨾᩣᩁᩴ ᩑᨲᨴᩅᩮᩤᨧ—  ‘ᨲᩮᨶ ᩉᩥ, ᨽᨱᩮ ᨾᩣᨱᩅᨠ, ᩁᨳᩴ ᨿᩮᩣᨩᩮᩉᩥ, ᨾᩥᨣᩅᩴ ᨣᨾᩥᩔᩣᨾᩣ’ᨲᩥ. ‘ᩑᩅᩴ, ᨴᩮᩅᩤ’ᨲᩥ ᨡᩮᩣ, ᨽᩥᨠ᩠ᨡᩅᩮ, ᨴᩦᨥᩣᩅᩩ ᨠᩩᨾᩣᩁᩮᩣ ᨻᩕᩉ᩠ᨾᨴᨲ᩠ᨲᩔ ᨠᩣᩈᩥᩁᨬ᩠ᨬᩮᩣ ᨸᨭᩥᩔᩩᨲ᩠ᩅᩣ ᩁᨳᩴ ᨿᩮᩣᨩᩮᨲ᩠ᩅᩣ ᨻᩕᩉ᩠ᨾᨴᨲ᩠ᨲᩴ ᨠᩣᩈᩥᩁᩣᨩᩣᨶᩴ ᩑᨲᨴᩅᩮᩤᨧ—  ‘ᨿᩩᨲ᩠ᨲᩮᩣ ᨡᩮᩣ ᨲᩮ, ᨴᩮᩅ, ᩁᨳᩮᩣ, ᨿᩔᨴᩤᨶᩥ ᨠᩣᩃᩴ ᨾᨬ᩠ᨬᩈᩦ’ᨲᩥ. ᩋᨳ ᨡᩮᩣ, ᨽᩥᨠ᩠ᨡᩅᩮ, ᨻᩕᩉ᩠ᨾᨴᨲ᩠ᨲᩮᩣ ᨠᩣᩈᩥᩁᩣᨩᩣ ᩁᨳᩴ ᩋᨽᩥᩁᩩᩉᩥ. ᨴᩦᨥᩣᩅᩩ ᨠᩩᨾᩣᩁᩮᩣ ᩁᨳᩴ ᨸᩮᩈᩮᩈᩥ. ᨲᨳᩣ ᨲᨳᩣ ᩁᨳᩴ ᨸᩮᩈᩮᩈᩥ ᨿᨳᩣ ᨿᨳᩣ ᩋᨬ᩠ᨬᩮᨶᩮᩅ ᩈᩮᨶᩣ ᩋᨣᨾᩣᩈᩥ ᩋᨬ᩠ᨬᩮᨶᩮᩅ ᩁᨳᩮᩣ.
</Paragraph>

<Paragraph number="1970" book="vi-maha">
ᩋᨳ ᨡᩮᩣ, ᨽᩥᨠ᩠ᨡᩅᩮ, ᨻᩕᩉ᩠ᨾᨴᨲ᩠ᨲᩮᩣ ᨠᩣᩈᩥᩁᩣᨩᩣ ᨴᩪᩁᩴ ᨣᨶ᩠ᨲ᩠ᩅᩣ ᨴᩦᨥᩣᩅᩩᩴ ᨠᩩᨾᩣᩁᩴ ᩑᨲᨴᩅᩮᩤᨧ—  ‘ᨲᩮᨶ ᩉᩥ, ᨽᨱᩮ ᨾᩣᨱᩅᨠ, ᩁᨳᩴ ᨾᩩᨬ᩠ᨧᩔᩩ, ᨠᩥᩃᨶ᩠ᨲᩮᩣᨾ᩠ᩉᩥ, ᨶᩥᨸᨩ᩠ᨩᩥᩔᩣᨾᩦ’ᨲᩥ. ‘ᩑᩅᩴ, ᨴᩮᩅᩤ’ᨲᩥ ᨡᩮᩣ, ᨽᩥᨠ᩠ᨡᩅᩮ, ᨴᩦᨥᩣᩅᩩ ᨠᩩᨾᩣᩁᩮᩣ ᨻᩕᩉ᩠ᨾᨴᨲ᩠ᨲᩔ ᨠᩣᩈᩥᩁᨬ᩠ᨬᩮᩣ ᨸᨭᩥᩔᩩᨲ᩠ᩅᩣ ᩁᨳᩴ ᨾᩩᨬ᩠ᨧᩥᨲ᩠ᩅᩣ ᨸᨳᩅᩥᨿᩴ ᨸᩃᩖᩘᨠᩮᨶ ᨶᩥᩈᩦᨴᩥ. ᩋᨳ ᨡᩮᩣ, ᨽᩥᨠ᩠ᨡᩅᩮ, ᨻᩕᩉ᩠ᨾᨴᨲ᩠ᨲᩮᩣ ᨠᩣᩈᩥᩁᩣᨩᩣ ᨴᩦᨥᩣᩅᩩᩔ ᨠᩩᨾᩣᩁᩔ ᩏᨧ᩠ᨨᩘᨣᩮ ᩈᩦᩈᩴ ᨠᨲ᩠ᩅᩣ ᩈᩮᨿ᩠ᨿᩴ ᨠᨸ᩠ᨸᩮᩈᩥ. ᨲᩔ ᨠᩥᩃᨶ᩠ᨲᩔ ᨾᩩᩉᩩᨲ᩠ᨲᨠᩮᨶᩮᩅ ᨶᩥᨴ᩠ᨴᩤ ᩒᨠ᩠ᨠᨾᩥ. ᩋᨳ ᨡᩮᩣ, ᨽᩥᨠ᩠ᨡᩅᩮ, ᨴᩦᨥᩣᩅᩩᩔ ᨠᩩᨾᩣᩁᩔ ᩑᨲᨴᩉᩮᩣᩈᩥ—  ‘ᩋᨿᩴ ᨡᩮᩣ ᨻᩕᩉ᩠ᨾᨴᨲ᩠ᨲᩮᩣ ᨠᩣᩈᩥᩁᩣᨩᩣ ᨻᩉᩩᨶᩮᩣ ᩋᨾ᩠ᩉᩣᨠᩴ ᩋᨶᨲ᩠ᨳᩔ ᨠᩣᩁᨠᩮᩣ. ᩍᨾᩥᨶᩣ ᩋᨾ᩠ᩉᩣᨠᩴ ᨻᩃᨬ᩠ᨧ ᩅᩤᩉᨶᨬ᩠ᨧ ᨩᨶᨸᨴᩮᩤ ᨧ ᨠᩮᩣᩈᩮᩣ ᨧ ᨠᩮᩣᨭ᩠ᨮᩣᨣᩤᩁᨬ᩠ᨧ ᩋᨧ᩠ᨨᩥᨶ᩠ᨶᩴ. ᩍᨾᩥᨶᩣ ᨧ ᨾᩮ ᨾᩣᨲᩣᨸᩥᨲᩁᩮᩣ ᩉᨲᩣ. ᩋᨿᩴ ᨡ᩠ᩅᩔ ᨠᩣᩃᩮᩣ ᨿᩮᩣᩉᩴ ᩅᩮᩁᩴ ᩋᨸ᩠ᨸᩮᨿ᩠ᨿᨶ᩺’ᨲᩥ ᨠᩮᩣᩈᩥᨿᩣ ᨡᨣ᩠ᨣᩴ ᨶᩥᨻ᩠ᨻᩣᩉᩥ.
</Paragraph>

<Paragraph number="1971" book="vi-maha">
ᩋᨳ ᨡᩮᩣ, ᨽᩥᨠ᩠ᨡᩅᩮ, ᨴᩦᨥᩣᩅᩩᩔ ᨠᩩᨾᩣᩁᩔ ᩑᨲᨴᩉᩮᩣᩈᩥ—  ‘ᨸᩥᨲᩣ ᨡᩮᩣ ᨾᩴ ᨾᩁᨱᨠᩣᩃᩮ ᩋᩅᨧ “ᨾᩣ ᨡᩮᩣ ᨲ᩠ᩅᩴ, ᨲᩣᨲ ᨴᩦᨥᩣᩅᩩ, ᨴᩦᨥᩴ ᨸᩔ, ᨾᩣ ᩁᩔᩴ. ᨶ ᩉᩥ, ᨲᩣᨲ ᨴᩦᨥᩣᩅᩩ, ᩅᩮᩁᩮᨶ ᩅᩮᩁᩣ ᩈᨾ᩠ᨾᨶ᩠ᨲᩥ; ᩋᩅᩮᩁᩮᨶ ᩉᩥ, ᨲᩣᨲ ᨴᩦᨥᩣᩅᩩ, ᩅᩮᩁᩣ ᩈᨾ᩠ᨾᨶ᩠ᨲᩦ”ᨲᩥ. ᨶ ᨡᩮᩣ ᨾᩮᨲᩴ ᨸᨲᩥᩁᩪᨸᩴ, ᨿ᩠ᩅᩣᩉᩴ ᨸᩥᨲᩩᩅᨧᨶᩴ ᩋᨲᩥᨠ᩠ᨠᨾᩮᨿ᩠ᨿᨶ᩺’ᨲᩥ ᨠᩮᩣᩈᩥᨿᩣ ᨡᨣ᩠ᨣᩴ ᨸᩅᩮᩈᩮᩈᩥ.
</Paragraph>

<Paragraph number="1972" book="vi-maha">
ᨴᩩᨲᩥᨿᨾ᩠ᨸᩥ ᨡᩮᩣ, ᨽᩥᨠ᩠ᨡᩅᩮ, ᨴᩦᨥᩣᩅᩩᩔ ᨠᩩᨾᩣᩁᩔ ᩑᨲᨴᩉᩮᩣᩈᩥ—  ‘ᩋᨿᩴ ᨡᩮᩣ ᨻᩕᩉ᩠ᨾᨴᨲ᩠ᨲᩮᩣ ᨠᩣᩈᩥᩁᩣᨩᩣ ᨻᩉᩩᨶᩮᩣ ᩋᨾ᩠ᩉᩣᨠᩴ ᩋᨶᨲ᩠ᨳᩔ ᨠᩣᩁᨠᩮᩣ, ᩍᨾᩥᨶᩣ ᩋᨾ᩠ᩉᩣᨠᩴ ᨻᩃᨬ᩠ᨧ ᩅᩤᩉᨶᨬ᩠ᨧ ᨩᨶᨸᨴᩮᩤ ᨧ ᨠᩮᩣᩈᩮᩣ ᨧ ᨠᩮᩣᨭ᩠ᨮᩣᨣᩤᩁᨬ᩠ᨧ ᩋᨧ᩠ᨨᩥᨶ᩠ᨶᩴ, ᩍᨾᩥᨶᩣ ᨧ ᨾᩮ ᨾᩣᨲᩣᨸᩥᨲᩁᩮᩣ ᩉᨲᩣ, ᩋᨿᩴ ᨡ᩠ᩅᩔ ᨠᩣᩃᩮᩣ ᨿᩮᩣᩉᩴ ᩅᩮᩁᩴ ᩋᨸ᩠ᨸᩮᨿ᩠ᨿᨶ᩺’ᨲᩥ ᨠᩮᩣᩈᩥᨿᩣ ᨡᨣ᩠ᨣᩴ ᨶᩥᨻ᩠ᨻᩣᩉᩥ. ᨴᩩᨲᩥᨿᨾ᩠ᨸᩥ ᨡᩮᩣ, ᨽᩥᨠ᩠ᨡᩅᩮ, ᨴᩦᨥᩣᩅᩩᩔ ᨠᩩᨾᩣᩁᩔ ᩑᨲᨴᩉᩮᩣᩈᩥ—  ‘ᨸᩥᨲᩣ ᨡᩮᩣ ᨾᩴ ᨾᩁᨱᨠᩣᩃᩮ ᩋᩅᨧ “ᨾᩣ ᨡᩮᩣ ᨲ᩠ᩅᩴ, ᨲᩣᨲ ᨴᩦᨥᩣᩅᩩ, ᨴᩦᨥᩴ ᨸᩔ, ᨾᩣ ᩁᩔᩴ, ᨶ ᩉᩥ, ᨲᩣᨲ ᨴᩦᨥᩣᩅᩩ, ᩅᩮᩁᩮᨶ ᩅᩮᩁᩣ ᩈᨾ᩠ᨾᨶ᩠ᨲᩥ; ᩋᩅᩮᩁᩮᨶ ᩉᩥ, ᨲᩣᨲ ᨴᩦᨥᩣᩅᩩ, ᩅᩮᩁᩣ ᩈᨾ᩠ᨾᨶ᩠ᨲᩦ”ᨲᩥ. ᨶ ᨡᩮᩣ ᨾᩮᨲᩴ ᨸᨲᩥᩁᩪᨸᩴ, ᨿ᩠ᩅᩣᩉᩴ ᨸᩥᨲᩩᩅᨧᨶᩴ ᩋᨲᩥᨠ᩠ᨠᨾᩮᨿ᩠ᨿᨶ᩺’ᨲᩥ. ᨸᩩᨶᨴᩮᩅ ᨠᩮᩣᩈᩥᨿᩣ ᨡᨣ᩠ᨣᩴ ᨸᩅᩮᩈᩮᩈᩥ.
</Paragraph>

<Paragraph number="1973" book="vi-maha">
ᨲᨲᩥᨿᨾ᩠ᨸᩥ ᨡᩮᩣ, ᨽᩥᨠ᩠ᨡᩅᩮ, ᨴᩦᨥᩣᩅᩩᩔ ᨠᩩᨾᩣᩁᩔ ᩑᨲᨴᩉᩮᩣᩈᩥ—  ‘ᩋᨿᩴ ᨡᩮᩣ ᨻᩕᩉ᩠ᨾᨴᨲ᩠ᨲᩮᩣ ᨠᩣᩈᩥᩁᩣᨩᩣ ᨻᩉᩩᨶᩮᩣ ᩋᨾ᩠ᩉᩣᨠᩴ ᩋᨶᨲ᩠ᨳᩔ ᨠᩣᩁᨠᩮᩣ. ᩍᨾᩥᨶᩣ ᩋᨾ᩠ᩉᩣᨠᩴ ᨻᩃᨬ᩠ᨧ ᩅᩤᩉᨶᨬ᩠ᨧ ᨩᨶᨸᨴᩮᩤ ᨧ ᨠᩮᩣᩈᩮᩣ ᨧ ᨠᩮᩣᨭ᩠ᨮᩣᨣᩤᩁᨬ᩠ᨧ ᩋᨧ᩠ᨨᩥᨶ᩠ᨶᩴ. ᩍᨾᩥᨶᩣ ᨧ ᨾᩮ ᨾᩣᨲᩣᨸᩥᨲᩁᩮᩣ ᩉᨲᩣ. ᩋᨿᩴ ᨡ᩠ᩅᩔ ᨠᩣᩃᩮᩣ ᨿᩮᩣᩉᩴ ᩅᩮᩁᩴ ᩋᨸ᩠ᨸᩮᨿ᩠ᨿᨶ᩺’ᨲᩥ ᨠᩮᩣᩈᩥᨿᩣ ᨡᨣ᩠ᨣᩴ ᨶᩥᨻ᩠ᨻᩣᩉᩥ. ᨲᨲᩥᨿᨾ᩠ᨸᩥ ᨡᩮᩣ, ᨽᩥᨠ᩠ᨡᩅᩮ, ᨴᩦᨥᩣᩅᩩᩔ ᨠᩩᨾᩣᩁᩔ ᩑᨲᨴᩉᩮᩣᩈᩥ—  ‘ᨸᩥᨲᩣ ᨡᩮᩣ ᨾᩴ ᨾᩁᨱᨠᩣᩃᩮ ᩋᩅᨧ “ᨾᩣ ᨡᩮᩣ ᨲ᩠ᩅᩴ, ᨲᩣᨲ ᨴᩦᨥᩣᩅᩩ, ᨴᩦᨥᩴ ᨸᩔ, ᨾᩣ ᩁᩔᩴ. ᨶ ᩉᩥ, ᨲᩣᨲ ᨴᩦᨥᩣᩅᩩ, ᩅᩮᩁᩮᨶ ᩅᩮᩁᩣ ᩈᨾ᩠ᨾᨶ᩠ᨲᩥ; ᩋᩅᩮᩁᩮᨶ ᩉᩥ, ᨲᩣᨲ ᨴᩦᨥᩣᩅᩩ, ᩅᩮᩁᩣ ᩈᨾ᩠ᨾᨶ᩠ᨲᩦ”ᨲᩥ. ᨶ ᨡᩮᩣ ᨾᩮᨲᩴ ᨸᨲᩥᩁᩪᨸᩴ, ᨿ᩠ᩅᩣᩉᩴ ᨸᩥᨲᩩᩅᨧᨶᩴ ᩋᨲᩥᨠ᩠ᨠᨾᩮᨿ᩠ᨿᨶ᩺’ᨲᩥ ᨸᩩᨶᨴᩮᩅ ᨠᩮᩣᩈᩥᨿᩣ ᨡᨣ᩠ᨣᩴ ᨸᩅᩮᩈᩮᩈᩥ.
</Paragraph>

<Paragraph number="1974" book="vi-maha">
ᩋᨳ ᨡᩮᩣ, ᨽᩥᨠ᩠ᨡᩅᩮ, ᨻᩕᩉ᩠ᨾᨴᨲ᩠ᨲᩮᩣ ᨠᩣᩈᩥᩁᩣᨩᩣ ᨽᩦᨲᩮᩣ ᩏᨻ᩠ᨻᩥᨣ᩠ᨣᩮᩤ ᩏᩔᩘᨠᩦ ᩏᨲᩕᩈ᩠ᨲᩮᩣ ᩈᩉᩈᩣ ᩅᩩᨭ᩠ᨮᩣᩈᩥ. ᩋᨳ ᨡᩮᩣ, ᨽᩥᨠ᩠ᨡᩅᩮ, ᨴᩦᨥᩣᩅᩩ ᨠᩩᨾᩣᩁᩮᩣ ᨻᩕᩉ᩠ᨾᨴᨲ᩠ᨲᩴ ᨠᩣᩈᩥᩁᩣᨩᩣᨶᩴ ᩑᨲᨴᩅᩮᩤᨧ—  ‘ᨠᩥᩔ ᨲ᩠ᩅᩴ, ᨴᩮᩅ, ᨽᩦᨲᩮᩣ ᩏᨻ᩠ᨻᩥᨣ᩠ᨣᩮᩤ ᩏᩔᩘᨠᩦ ᩏᨲᩕᩈ᩠ᨲᩮᩣ ᩈᩉᩈᩣ ᩅᩩᨭ᩠ᨮᩣᩈᩦ’ᨲᩥ? ‘ᩍᨵ ᨾᩴ, ᨽᨱᩮ ᨾᩣᨱᩅᨠ, ᨴᩦᨥᩦᨲᩥᩔ ᨠᩮᩣᩈᩃᩁᨬ᩠ᨬᩮᩣ ᨸᩩᨲ᩠ᨲᩮᩣ ᨴᩦᨥᩣᩅᩩ ᨠᩩᨾᩣᩁᩮᩣ ᩈᩩᨸᩥᨶᨶ᩠ᨲᩮᨶ ᨡᨣ᩠ᨣᩮᨶ ᨸᩁᩥᨸᩣᨲᩮᩈᩥ. ᨲᩮᨶᩣᩉᩴ ᨽᩦᨲᩮᩣ ᩏᨻ᩠ᨻᩥᨣ᩠ᨣᩮᩤ ᩏᩔᩘᨠᩦ ᩏᨲᩕᩈ᩠ᨲᩮᩣ ᩈᩉᩈᩣ ᩅᩩᨭ᩠ᨮᩣᩈᩥᨶ᩺’ᨲᩥ. ᩋᨳ ᨡᩮᩣ, ᨽᩥᨠ᩠ᨡᩅᩮ, ᨴᩦᨥᩣᩅᩩ ᨠᩩᨾᩣᩁᩮᩣ ᩅᩤᨾᩮᨶ ᩉᨲ᩠ᨳᩮᨶ ᨻᩕᩉ᩠ᨾᨴᨲ᩠ᨲᩔ ᨠᩣᩈᩥᩁᨬ᩠ᨬᩮᩣ ᩈᩦᩈᩴ ᨸᩁᩣᨾᩈᩥᨲ᩠ᩅᩣ ᨴᨠ᩠ᨡᩥᨱᩮᨶ ᩉᨲ᩠ᨳᩮᨶ ᨡᨣ᩠ᨣᩴ ᨶᩥᨻ᩠ᨻᩣᩉᩮᨲ᩠ᩅᩣ ᨻᩕᩉ᩠ᨾᨴᨲ᩠ᨲᩴ ᨠᩣᩈᩥᩁᩣᨩᩣᨶᩴ ᩑᨲᨴᩅᩮᩤᨧ—  ‘ᩋᩉᩴ ᨡᩮᩣ ᩈᩮᩣ, ᨴᩮᩅ, ᨴᩦᨥᩦᨲᩥᩔ ᨠᩮᩣᩈᩃᩁᨬ᩠ᨬᩮᩣ ᨸᩩᨲ᩠ᨲᩮᩣ ᨴᩦᨥᩣᩅᩩ ᨠᩩᨾᩣᩁᩮᩣ. ᨻᩉᩩᨶᩮᩣ ᨲ᩠ᩅᩴ ᩋᨾ᩠ᩉᩣᨠᩴ ᩋᨶᨲ᩠ᨳᩔ ᨠᩣᩁᨠᩮᩣ. ᨲᨿᩣ ᩋᨾ᩠ᩉᩣᨠᩴ ᨻᩃᨬ᩠ᨧ ᩅᩤᩉᨶᨬ᩠ᨧ ᨩᨶᨸᨴᩮᩤ ᨧ ᨠᩮᩣᩈᩮᩣ ᨧ ᨠᩮᩣᨭ᩠ᨮᩣᨣᩤᩁᨬ᩠ᨧ ᩋᨧ᩠ᨨᩥᨶ᩠ᨶᩴ. ᨲᨿᩣ ᨧ ᨾᩮ ᨾᩣᨲᩣᨸᩥᨲᩁᩮᩣ ᩉᨲᩣ. ᩋᨿᩴ ᨡ᩠ᩅᩔ ᨠᩣᩃᩮᩣ ᨿ᩠ᩅᩣᩉᩴ ᩅᩮᩁᩴ ᩋᨸ᩠ᨸᩮᨿ᩠ᨿᨶ᩺’ᨲᩥ. ᩋᨳ ᨡᩮᩣ, ᨽᩥᨠ᩠ᨡᩅᩮ, ᨻᩕᩉ᩠ᨾᨴᨲ᩠ᨲᩮᩣ ᨠᩣᩈᩥᩁᩣᨩᩣ ᨴᩦᨥᩣᩅᩩᩔ ᨠᩩᨾᩣᩁᩔ ᨸᩣᨴᩮᩈᩩ ᩈᩥᩁᩈᩣ ᨶᩥᨸᨲᩥᨲ᩠ᩅᩣ ᨴᩦᨥᩣᩅᩩᩴ ᨠᩩᨾᩣᩁᩴ ᩑᨲᨴᩅᩮᩤᨧ—  ‘ᨩᩦᩅᩥᨲᩴ ᨾᩮ, ᨲᩣᨲ ᨴᩦᨥᩣᩅᩩ, ᨴᩮᩉᩥ. ᨩᩦᩅᩥᨲᩴ ᨾᩮ, ᨲᩣᨲ ᨴᩦᨥᩣᩅᩩ, ᨴᩮᩉᩦ’ᨲᩥ. ‘ᨠ᩠ᨿᩣᩉᩴ ᩏᩔᩉᩣᨾᩥ ᨴᩮᩅᩔ ᨩᩦᩅᩥᨲᩴ ᨴᩤᨲᩩᩴ? ᨴᩮᩅᩮᩤ ᨡᩮᩣ ᨾᩮ ᨩᩦᩅᩥᨲᩴ ᨴᨴᩮᨿ᩠ᨿᩣ’ᨲᩥ. ‘ᨲᩮᨶ ᩉᩥ, ᨲᩣᨲ ᨴᩦᨥᩣᩅᩩ, ᨲ᩠ᩅᨬ᩠ᨧᩮᩅ ᨾᩮ ᨩᩦᩅᩥᨲᩴ ᨴᩮᩉᩥ, ᩋᩉᨬ᩠ᨧ ᨲᩮ ᨩᩦᩅᩥᨲᩴ ᨴᨾ᩠ᨾᩦ’ᨲᩥ. ᩋᨳ ᨡᩮᩣ, ᨽᩥᨠ᩠ᨡᩅᩮ, ᨻᩕᩉ᩠ᨾᨴᨲ᩠ᨲᩮᩣ ᨧ ᨠᩣᩈᩥᩁᩣᨩᩣ ᨴᩦᨥᩣᩅᩩ ᨧ ᨠᩩᨾᩣᩁᩮᩣ ᩋᨬ᩠ᨬᨾᨬ᩠ᨬᩔ ᨩᩦᩅᩥᨲᩴ ᩋᨴᩴᩈᩩ, ᨸᩣᨱᩥᨬ᩠ᨧ ᩋᨣ᩠ᨣᩉᩮᩈᩩᩴ, ᩈᨸᨳᨬ᩠ᨧ ᩋᨠᩴᩈᩩ ᩋᨴ᩠ᨴᩪᨽᩣᨿ.
</Paragraph>

<Paragraph number="1975" book="vi-maha">
ᩋᨳ ᨡᩮᩣ, ᨽᩥᨠ᩠ᨡᩅᩮ, ᨻᩕᩉ᩠ᨾᨴᨲ᩠ᨲᩮᩣ ᨠᩣᩈᩥᩁᩣᨩᩣ ᨴᩦᨥᩣᩅᩩᩴ ᨠᩩᨾᩣᩁᩴ ᩑᨲᨴᩅᩮᩤᨧ—  ‘ᨲᩮᨶ ᩉᩥ, ᨲᩣᨲ ᨴᩦᨥᩣᩅᩩ, ᩁᨳᩴ ᨿᩮᩣᨩᩮᩉᩥ, ᨣᨾᩥᩔᩣᨾᩣ’ᨲᩥ. ‘ᩑᩅᩴ, ᨴᩮᩅᩤ’ᨲᩥ ᨡᩮᩣ, ᨽᩥᨠ᩠ᨡᩅᩮ, ᨴᩦᨥᩣᩅᩩ ᨠᩩᨾᩣᩁᩮᩣ ᨻᩕᩉ᩠ᨾᨴᨲ᩠ᨲᩔ ᨠᩣᩈᩥᩁᨬ᩠ᨬᩮᩣ ᨸᨭᩥᩔᩩᨲ᩠ᩅᩣ ᩁᨳᩴ ᨿᩮᩣᨩᩮᨲ᩠ᩅᩣ ᨻᩕᩉ᩠ᨾᨴᨲ᩠ᨲᩴ ᨠᩣᩈᩥᩁᩣᨩᩣᨶᩴ ᩑᨲᨴᩅᩮᩤᨧ—  ‘ᨿᩩᨲ᩠ᨲᩮᩣ ᨡᩮᩣ ᨲᩮ, ᨴᩮᩅ, ᩁᨳᩮᩣ, ᨿᩔᨴᩤᨶᩥ ᨠᩣᩃᩴ ᨾᨬ᩠ᨬᩈᩦ’ᨲᩥ. ᩋᨳ ᨡᩮᩣ, ᨽᩥᨠ᩠ᨡᩅᩮ, ᨻᩕᩉ᩠ᨾᨴᨲ᩠ᨲᩮᩣ ᨠᩣᩈᩥᩁᩣᨩᩣ ᩁᨳᩴ ᩋᨽᩥᩁᩩᩉᩥ. ᨴᩦᨥᩣᩅᩩ ᨠᩩᨾᩣᩁᩮᩣ ᩁᨳᩴ ᨸᩮᩈᩮᩈᩥ. ᨲᨳᩣ ᨲᨳᩣ ᩁᨳᩴ ᨸᩮᩈᩮᩈᩥ ᨿᨳᩣ ᨿᨳᩣ ᨶᨧᩥᩁᩔᩮᩅ ᩈᩮᨶᩣᨿ ᩈᨾᩣᨣᨬ᩠ᨨᩥ. ᩋᨳ ᨡᩮᩣ, ᨽᩥᨠ᩠ᨡᩅᩮ, ᨻᩕᩉ᩠ᨾᨴᨲ᩠ᨲᩮᩣ ᨠᩣᩈᩥᩁᩣᨩᩣ ᨻᩣᩁᩣᨱᩈᩥᩴ ᨸᩅᩥᩈᩥᨲ᩠ᩅᩣ ᩋᨾᨧ᩠ᨧᩮ ᨸᩣᩁᩥᩈᨩ᩠ᨩᩮ ᩈᨶ᩠ᨶᩥᨸᩣᨲᩣᨸᩮᨲ᩠ᩅᩣ ᩑᨲᨴᩅᩮᩤᨧ—  ‘ᩈᨧᩮ, ᨽᨱᩮ, ᨴᩦᨥᩦᨲᩥᩔ ᨠᩮᩣᩈᩃᩁᨬ᩠ᨬᩮᩣ ᨸᩩᨲ᩠ᨲᩴ ᨴᩦᨥᩣᩅᩩᩴ ᨠᩩᨾᩣᩁᩴ ᨸᩔᩮᨿ᩠ᨿᩣᨳ, ᨠᩥᨶ᩠ᨲᩥ ᨶᩴ ᨠᩁᩮᨿ᩠ᨿᩣᨳᩣ’ᨲᩥ? ᩑᨠᨧ᩠ᨧᩮ ᩑᩅᨾᩣᩉᩴᩈᩩ—  ‘ᨾᨿᩴ, ᨴᩮᩅ, ᩉᨲ᩠ᨳᩮ ᨨᩥᨶ᩠ᨴᩮᨿ᩠ᨿᩣᨾ. ᨾᨿᩴ, ᨴᩮᩅ, ᨸᩣᨴᩮ ᨨᩥᨶ᩠ᨴᩮᨿ᩠ᨿᩣᨾ. ᨾᨿᩴ, ᨴᩮᩅ, ᩉᨲ᩠ᨳᨸᩣᨴᩮ ᨨᩥᨶ᩠ᨴᩮᨿ᩠ᨿᩣᨾ. ᨾᨿᩴ, ᨴᩮᩅ, ᨠᨱ᩠ᨱᩮ ᨨᩥᨶ᩠ᨴᩮᨿ᩠ᨿᩣᨾ. ᨾᨿᩴ, ᨴᩮᩅ, ᨶᩣᩈᩴ ᨨᩥᨶ᩠ᨴᩮᨿ᩠ᨿᩣᨾ. ᨾᨿᩴ, ᨴᩮᩅ, ᨠᨱ᩠ᨱᨶᩣᩈᩴ ᨨᩥᨶ᩠ᨴᩮᨿ᩠ᨿᩣᨾ. ᨾᨿᩴ, ᨴᩮᩅ, ᩈᩦᩈᩴ ᨨᩥᨶ᩠ᨴᩮᨿ᩠ᨿᩣᨾᩣ’ᨲᩥ. ‘ᩋᨿᩴ ᨡᩮᩣ, ᨽᨱᩮ, ᨴᩦᨥᩦᨲᩥᩔ ᨠᩮᩣᩈᩃᩁᨬ᩠ᨬᩮᩣ ᨸᩩᨲ᩠ᨲᩮᩣ ᨴᩦᨥᩣᩅᩩ ᨠᩩᨾᩣᩁᩮᩣ. ᨶᩣᨿᩴ ᩃᨻ᩠ᨽᩣ ᨠᩥᨬ᩠ᨧᩥ ᨠᩣᨲᩩᩴ. ᩍᨾᩥᨶᩣ ᨧ ᨾᩮ ᨩᩦᩅᩥᨲᩴ ᨴᩥᨶ᩠ᨶᩴ, ᨾᨿᩣ ᨧ ᩍᨾᩔ ᨩᩦᩅᩥᨲᩴ ᨴᩥᨶ᩠ᨶᨶ᩺’ᨲᩥ.
</Paragraph>

</Division>
<Division number="463" book="vi-maha">

<Paragraph number="1976" book="vi-maha">
ᩋᨳ ᨡᩮᩣ, ᨽᩥᨠ᩠ᨡᩅᩮ, ᨻᩕᩉ᩠ᨾᨴᨲ᩠ᨲᩮᩣ ᨠᩣᩈᩥᩁᩣᨩᩣ ᨴᩦᨥᩣᩅᩩᩴ ᨠᩩᨾᩣᩁᩴ ᩑᨲᨴᩅᩮᩤᨧ—  ‘ᨿᩴ ᨡᩮᩣ ᨲᩮ, ᨲᩣᨲ ᨴᩦᨥᩣᩅᩩ, ᨸᩥᨲᩣ ᨾᩁᨱᨠᩣᩃᩮ ᩋᩅᨧ “ᨾᩣ ᨡᩮᩣ ᨲ᩠ᩅᩴ, ᨲᩣᨲ ᨴᩦᨥᩣᩅᩩ, ᨴᩦᨥᩴ ᨸᩔ, ᨾᩣ ᩁᩔᩴ. ᨶ ᩉᩥ, ᨲᩣᨲ ᨴᩦᨥᩣᩅᩩ, ᩅᩮᩁᩮᨶ ᩅᩮᩁᩣ ᩈᨾ᩠ᨾᨶ᩠ᨲᩥ; ᩋᩅᩮᩁᩮᨶ ᩉᩥ, ᨲᩣᨲ ᨴᩦᨥᩣᩅᩩ, ᩅᩮᩁᩣ ᩈᨾ᩠ᨾᨶ᩠ᨲᩦ”ᨲᩥ, ᨠᩥᩴ ᨲᩮ ᨸᩥᨲᩣ ᩈᨶ᩠ᨵᩣᨿ ᩋᩅᨧᩣ’ᨲᩥ? ‘ᨿᩴ ᨡᩮᩣ ᨾᩮ, ᨴᩮᩅ, ᨸᩥᨲᩣ ᨾᩁᨱᨠᩣᩃᩮ ᩋᩅᨧ “ᨾᩣ ᨴᩦᨥᨶ᩺”ᨲᩥ ᨾᩣ ᨧᩥᩁᩴ ᩅᩮᩁᩴ ᩋᨠᩣᩈᩦᨲᩥ. ᩍᨾᩴ ᨡᩮᩣ ᨾᩮ, ᨴᩮᩅ, ᨸᩥᨲᩣ ᨾᩁᨱᨠᩣᩃᩮ ᩋᩅᨧ “ᨾᩣ ᨴᩦᨥᨶ᩺”ᨲᩥ. ᨿᩴ ᨡᩮᩣ ᨾᩮ, ᨴᩮᩅ, ᨸᩥᨲᩣ ᨾᩁᨱᨠᩣᩃᩮ ᩋᩅᨧ “ᨾᩣ ᩁᩔᨶ᩺”ᨲᩥ ᨾᩣ ᨡᩥᨸ᩠ᨸᩴ ᨾᩥᨲ᩠ᨲᩮᩉᩥ ᨽᩥᨩ᩠ᨩᩥᨲ᩠ᨳᩣᨲᩥ. ᩍᨾᩴ ᨡᩮᩣ ᨾᩮ, ᨴᩮᩅ, ᨸᩥᨲᩣ ᨾᩁᨱᨠᩣᩃᩮ ᩋᩅᨧ “ᨾᩣ ᩁᩔᨶ᩺”ᨲᩥ. ᨿᩴ ᨡᩮᩣ ᨾᩮ, ᨴᩮᩅ, ᨸᩥᨲᩣ ᨾᩁᨱᨠᩣᩃᩮ ᩋᩅᨧ “ᨶ ᩉᩥ, ᨲᩣᨲ ᨴᩦᨥᩣᩅᩩ, ᩅᩮᩁᩮᨶ ᩅᩮᩁᩣ ᩈᨾ᩠ᨾᨶ᩠ᨲᩥ, ᩋᩅᩮᩁᩮᨶ ᩉᩥ, ᨲᩣᨲ ᨴᩦᨥᩣᩅᩩ, ᩅᩮᩁᩣ ᩈᨾ᩠ᨾᨶ᩠ᨲᩦ”ᨲᩥ ᨴᩮᩅᩮᨶ ᨾᩮ ᨾᩣᨲᩣᨸᩥᨲᩁᩮᩣ ᩉᨲᩣᨲᩥ. ᩈᨧᩣᩉᩴ ᨴᩮᩅᩴ ᨩᩦᩅᩥᨲᩣ ᩅᩮᩤᩁᩮᩣᨸᩮᨿ᩠ᨿᩴ, ᨿᩮ ᨴᩮᩅᩔ ᩋᨲ᩠ᨳᨠᩣᨾᩣ ᨲᩮ ᨾᩴ ᨩᩦᩅᩥᨲᩣ ᩅᩮᩤᩁᩮᩣᨸᩮᨿ᩠ᨿᩩᩴ, ᨿᩮ ᨾᩮ ᩋᨲ᩠ᨳᨠᩣᨾᩣ ᨲᩮ ᨲᩮ ᨩᩦᩅᩥᨲᩣ ᩅᩮᩤᩁᩮᩣᨸᩮᨿ᩠ᨿᩩᩴ—  ᩑᩅᩴ ᨲᩴ ᩅᩮᩁᩴ ᩅᩮᩁᩮᨶ ᨶ ᩅᩪᨸᩈᨾᩮᨿ᩠ᨿ. ᩍᨴᩤᨶᩥ ᨧ ᨸᨶ ᨾᩮ ᨴᩮᩅᩮᨶ ᨩᩦᩅᩥᨲᩴ ᨴᩥᨶ᩠ᨶᩴ, ᨾᨿᩣ ᨧ ᨴᩮᩅᩔ ᨩᩦᩅᩥᨲᩴ ᨴᩥᨶ᩠ᨶᩴ. ᩑᩅᩴ ᨲᩴ ᩅᩮᩁᩴ ᩋᩅᩮᩁᩮᨶ ᩅᩪᨸᩈᨶ᩠ᨲᩴ. ᩍᨾᩴ ᨡᩮᩣ ᨾᩮ, ᨴᩮᩅ, ᨸᩥᨲᩣ ᨾᩁᨱᨠᩣᩃᩮ ᩋᩅᨧ—  “ᨶ ᩉᩥ, ᨲᩣᨲ ᨴᩦᨥᩣᩅᩩ, ᩅᩮᩁᩮᨶ ᩅᩮᩁᩣ ᩈᨾ᩠ᨾᨶ᩠ᨲᩥ; ᩋᩅᩮᩁᩮᨶ ᩉᩥ, ᨲᩣᨲ ᨴᩦᨥᩣᩅᩩ, ᩅᩮᩁᩣ ᩈᨾ᩠ᨾᨶ᩠ᨲᩦ”’ᨲᩥ. ᩋᨳ ᨡᩮᩣ, ᨽᩥᨠ᩠ᨡᩅᩮ, ᨻᩕᩉ᩠ᨾᨴᨲ᩠ᨲᩮᩣ ᨠᩣᩈᩥᩁᩣᨩᩣ—  ‘ᩋᨧ᩠ᨨᩁᩥᨿᩴ ᩅᨲ ᨽᩮᩣ, ᩋᨻ᩠ᨽᩩᨲᩴ ᩅᨲ ᨽᩮᩣ. ᨿᩣᩅ ᨸᨱ᩠ᨯᩥᨲᩮᩣ ᩋᨿᩴ ᨴᩦᨥᩣᩅᩩ ᨠᩩᨾᩣᩁᩮᩣ, ᨿᨲᩕ ᩉᩥ ᨶᩣᨾ ᨸᩥᨲᩩᨶᩮᩣ ᩈᩴᨡᩥᨲ᩠ᨲᩮᨶ ᨽᩣᩈᩥᨲᩔ ᩅᩥᨲ᩠ᨳᩣᩁᩮᨶ ᩋᨲ᩠ᨳᩴ ᩋᩣᨩᩣᨶᩥᩔᨲᩦ’ᨲᩥ ᨸᩮᨲ᩠ᨲᩥᨠᩴ ᨻᩃᨬ᩠ᨧ ᩅᩤᩉᨶᨬ᩠ᨧ ᨩᨶᨸᨴᨬ᩠ᨧ ᨠᩮᩣᩈᨬ᩠ᨧ ᨠᩮᩣᨭ᩠ᨮᩣᨣᩤᩁᨬ᩠ᨧ ᨸᨭᩥᨸᩣᨴᩮᩈᩥ, ᨵᩦᨲᩁᨬ᩠ᨧ ᩋᨴᩤᩈᩥ. ᨲᩮᩈᨬ᩠ᩉᩥ ᨶᩣᨾ, ᨽᩥᨠ᩠ᨡᩅᩮ, ᩁᩣᨩᩪᨶᩴ ᩋᩣᨴᩥᨶ᩠ᨶᨴᨱ᩠ᨯᩣᨶᩴ ᩋᩣᨴᩥᨶ᩠ᨶᩈᨲ᩠ᨳᩣᨶᩴ ᩑᩅᩁᩪᨸᩴ ᨡᨶ᩠ᨲᩥᩈᩮᩣᩁᨧ᩠ᨧᩴ ᨽᩅᩥᩔᨲᩥ. ᩍᨵ ᨡᩮᩣ ᨸᨶ ᨲᩴ, ᨽᩥᨠ᩠ᨡᩅᩮ, ᩈᩮᩣᨽᩮᨳ ᨿᩴ ᨲᩩᨾ᩠ᩉᩮ ᩑᩅᩴ ᩈ᩠ᩅᩣᨠ᩠ᨡᩣᨲᩮ ᨵᨾ᩠ᨾᩅᩥᨶᨿᩮ ᨸᨻ᩠ᨻᨩᩥᨲᩣ ᩈᨾᩣᨶᩣ ᨡᨾᩣ ᨧ ᨽᩅᩮᨿ᩠ᨿᩣᨳ ᩈᩮᩣᩁᨲᩣ ᨧᩣ”ᨲᩥ?
</Paragraph>

<Paragraph number="1977" book="vi-maha">
ᨲᨲᩥᨿᨾ᩠ᨸᩥ ᨡᩮᩣ ᨽᨣᩅᩤ ᨲᩮ ᨽᩥᨠ᩠ᨡᩪ ᩑᨲᨴᩅᩮᩤᨧ—  “ᩋᩃᩴ, ᨽᩥᨠ᩠ᨡᩅᩮ, ᨾᩣ ᨽᨱ᩠ᨯᨶᩴ ᨾᩣ ᨠᩃᩉᩴ ᨾᩣ ᩅᩥᨣ᩠ᨣᩉᩴ ᨾᩣ ᩅᩥᩅᩤᨴᨶ᩺”ᨲᩥ. ᨲᨲᩥᨿᨾ᩠ᨸᩥ ᨡᩮᩣ ᩈᩮᩣ ᩋᨵᨾ᩠ᨾᩅᩤᨴᩦ ᨽᩥᨠ᩠ᨡᩩ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᩋᩣᨣᨾᩮᨲᩩ, ᨽᨶ᩠ᨲᩮ, ᨽᨣᩅᩤ ᨵᨾ᩠ᨾᩔᩣᨾᩦ; ᩋᨸ᩠ᨸᩮᩣᩔᩩᨠ᩠ᨠᩮᩣ, ᨽᨶ᩠ᨲᩮ, ᨽᨣᩅᩤ ᨴᩥᨭ᩠ᨮᨵᨾ᩠ᨾᩈᩩᨡᩅᩥᩉᩣᩁᨾᨶᩩᨿᩩᨲ᩠ᨲᩮᩣ ᩅᩥᩉᩁᨲᩩ. ᨾᨿᨾᩮᨲᩮᨶ ᨽᨱ᩠ᨯᨶᩮᨶ ᨠᩃᩉᩮᨶ ᩅᩥᨣ᩠ᨣᩉᩮᨶ ᩅᩥᩅᩤᨴᩮᨶ ᨸᨬ᩠ᨬᩣᨿᩥᩔᩣᨾᩣ”ᨲᩥ. ᩋᨳ ᨡᩮᩣ ᨽᨣᩅᩤ—  “ᨸᩁᩥᨿᩣᨴᩥᨶ᩠ᨶᩁᩪᨸᩣ ᨡᩮᩣ ᩍᨾᩮ ᨾᩮᩣᨥᨸᩩᩁᩥᩈᩣ, ᨶᨿᩥᨾᩮ ᩈᩩᨠᩁᩣ ᩈᨬ᩠ᨬᩣᨸᩮᨲᩩᨶ᩺”ᨲᩥ—  ᩏᨭ᩠ᨮᩣᨿᩣᩈᨶᩣ ᨸᨠ᩠ᨠᩣᨾᩥ.

</Paragraph>
</Division>

<Paragraph number="1978" type="center" book="vi-maha">
ᨴᩦᨥᩣᩅᩩᨽᩣᨱᩅᩤᩁᩮᩣ ᨶᩥᨭ᩠ᨮᩥᨲᩮᩣ ᨸᨮᨾᩮᩣ.


</Paragraph>

<Division number="464" book="vi-maha">

<Paragraph number="1979" book="vi-maha">
ᩋᨳ ᨡᩮᩣ ᨽᨣᩅᩤ ᨸᩩᨻ᩠ᨻᨱ᩠ᩉᩈᨾᨿᩴ ᨶᩥᩅᩤᩈᩮᨲ᩠ᩅᩣ ᨸᨲ᩠ᨲᨧᩦᩅᩁᨾᩣᨴᩤᨿ ᨠᩮᩣᩈᨾ᩠ᨻᩥᩴ ᨸᩥᨱ᩠ᨯᩣᨿ ᨸᩣᩅᩥᩈᩥ. ᨠᩮᩣᩈᨾ᩠ᨻᩥᨿᩴ ᨸᩥᨱ᩠ᨯᩣᨿ ᨧᩁᩥᨲ᩠ᩅᩣ ᨸᨧ᩠ᨨᩣᨽᨲ᩠ᨲᩴ ᨸᩥᨱ᩠ᨯᨸᩣᨲᨸᨭᩥᨠ᩠ᨠᨶ᩠ᨲᩮᩣ ᩈᩮᨶᩣᩈᨶᩴ ᩈᩴᩈᩣᨾᩮᨲ᩠ᩅᩣ ᨸᨲ᩠ᨲᨧᩦᩅᩁᨾᩣᨴᩤᨿ ᩈᩴᨥᨾᨩ᩠ᨫᩮ ᨮᩥᨲᨠᩮᩣᩅ ᩍᨾᩣ ᨣᩤᨳᩣᨿᩮᩣ ᩋᨽᩣᩈᩥ—
</Paragraph>

<Paragraph number="1980" type="verses" book="vi-maha">
_“ᨸᩩᨳᩩᩈᨴ᩠ᨴᩮᩤ ᩈᨾᨩᨶᩮᩣ,_  
_ᨶ ᨻᩣᩃᩮᩣ ᨠᩮᩣᨧᩥ ᨾᨬ᩠ᨬᨳ;_  
_ᩈᩴᨥᩈ᩠ᨾᩥᩴ ᨽᩥᨩ᩠ᨩᨾᩣᨶᩈ᩠ᨾᩥᩴ,_  
_ᨶᩣᨬ᩠ᨬᩴ ᨽᩥᨿ᩠ᨿᩮᩣ ᩋᨾᨬ᩠ᨬᩁᩩᩴ._  

</Paragraph>

<Paragraph number="1981" type="verses" book="vi-maha">
_ᨸᩁᩥᨾᩩᨭ᩠ᨮᩣ ᨸᨱ᩠ᨯᩥᨲᩣᨽᩣᩈᩣ,_  
_ᩅᩤᨧᩣᨣᩮᩤᨧᩁᨽᩣᨱᩥᨶᩮᩣ;_  
_ᨿᩣᩅᩥᨧ᩠ᨨᨶ᩠ᨲᩥ ᨾᩩᨡᩣᨿᩣᨾᩴ,_  
_ᨿᩮᨶ ᨶᩦᨲᩣ ᨶ ᨲᩴ ᩅᩥᨴᩪ._  

</Paragraph>

<Paragraph number="1982" type="verses" book="vi-maha">
_ᩋᨠ᩠ᨠᩮᩣᨧ᩠ᨨᩥ ᨾᩴ ᩋᩅᨵᩥ ᨾᩴ,_  
_ᩋᨩᩥᨶᩥ ᨾᩴ ᩋᩉᩣᩈᩥ ᨾᩮ;_  
_ᨿᩮ ᨧ ᨲᩴ ᩏᨸᨶᨿ᩠ᩉᨶ᩠ᨲᩥ,_  
_ᩅᩮᩁᩴ ᨲᩮᩈᩴ ᨶ ᩈᨾ᩠ᨾᨲᩥ._  

</Paragraph>

<Paragraph number="1983" type="verses" book="vi-maha">
_ᩋᨠ᩠ᨠᩮᩣᨧ᩠ᨨᩥ ᨾᩴ ᩋᩅᨵᩥ ᨾᩴ,_  
_ᩋᨩᩥᨶᩥ ᨾᩴ ᩋᩉᩣᩈᩥ ᨾᩮ;_  
_ᨿᩮ ᨧ ᨲᩴ ᨶᩩᨸᨶᨿ᩠ᩉᨶ᩠ᨲᩥ,_  
_ᩅᩮᩁᩴ ᨲᩮᩈᩪᨸᩈᨾ᩠ᨾᨲᩥ._  

</Paragraph>

<Paragraph number="1984" type="verses" book="vi-maha">
_ᨶ ᩉᩥ ᩅᩮᩁᩮᨶ ᩅᩮᩁᩣᨶᩥ,_  
_ᩈᨾ᩠ᨾᨶ᩠ᨲᩦᨵ ᨠᩩᨴᩤᨧᨶᩴ;_  
_ᩋᩅᩮᩁᩮᨶ ᨧ ᩈᨾ᩠ᨾᨶ᩠ᨲᩥ,_  
_ᩑᩈᨵᨾ᩠ᨾᩮᩣ ᩈᨶᨶ᩠ᨲᨶᩮᩣ._  

</Paragraph>

<Paragraph number="1985" type="verses" book="vi-maha">
_ᨸᩁᩮ ᨧ ᨶ ᩅᩥᨩᩣᨶᨶ᩠ᨲᩥ,_  
_ᨾᨿᨾᩮᨲ᩠ᨳ ᨿᨾᩣᨾᩈᩮ;_  
_ᨿᩮ ᨧ ᨲᨲ᩠ᨳ ᩅᩥᨩᩣᨶᨶ᩠ᨲᩥ,_  
_ᨲᨲᩮᩣ ᩈᨾ᩠ᨾᨶ᩠ᨲᩥ ᨾᩮᨵᨣᩤ._  

</Paragraph>

<Paragraph number="1986" type="verses" book="vi-maha">
_ᩋᨭ᩠ᨮᩥᨧ᩠ᨨᩥᨶ᩠ᨶᩣ ᨸᩣᨱᩉᩁᩣ,_  
_ᨣᩅᩤᩔᨵᨶᩉᩣᩁᩥᨶᩮᩣ;_  
_ᩁᨭ᩠ᨮᩴ ᩅᩥᩃᩩᨾ᩠ᨸᨾᩣᨶᩣᨶᩴ,_  
_ᨲᩮᩈᨾ᩠ᨸᩥ ᩉᩮᩣᨲᩥ ᩈᩘᨣᨲᩥ._  


</Paragraph>
</Division>

<Paragraph number="1987" type="center" book="vi-maha">
ᨠᩈ᩠ᨾᩣ ᨲᩩᨾ᩠ᩉᩣᨠ ᨶᩮᩣ ᩈᩥᨿᩣ.


</Paragraph>

<Paragraph number="1988" type="verses" book="vi-maha">
_ᩈᨧᩮ ᩃᨽᩮᨳ ᨶᩥᨸᨠᩴ ᩈᩉᩣᨿᩴ,_  
_ᩈᨴ᩠ᨵᩥᨬ᩠ᨧᩁᩴ ᩈᩣᨵᩩᩅᩥᩉᩣᩁᩥ ᨵᩦᩁᩴ;_  
_ᩋᨽᩥᨽᩩᨿ᩠ᨿ ᩈᨻ᩠ᨻᩣᨶᩥ ᨸᩁᩥᩔᨿᩣᨶᩥ,_  
_ᨧᩁᩮᨿ᩠ᨿ ᨲᩮᨶᨲ᩠ᨲᨾᨶᩮᩣ ᩈᨲᩦᨾᩣ._  

</Paragraph>

<Paragraph number="1989" type="verses" book="vi-maha">
_ᨶᩮᩣ ᨧᩮ ᩃᨽᩮᨳ ᨶᩥᨸᨠᩴ ᩈᩉᩣᨿᩴ,_  
_ᩈᨴ᩠ᨵᩥᨬ᩠ᨧᩁᩴ ᩈᩣᨵᩩᩅᩥᩉᩣᩁᩥ ᨵᩦᩁᩴ;_  
_ᩁᩣᨩᩣᩅ ᩁᨭ᩠ᨮᩴ ᩅᩥᨩᩥᨲᩴ ᨸᩉᩣᨿ,_  
_ᩑᨠᩮᩣ ᨧᩁᩮ ᨾᩣᨲᩘᨣᩁᨬ᩠ᨬᩮᩅ ᨶᩣᨣᩮᩤ._  

</Paragraph>

<Paragraph number="1990" type="verses" book="vi-maha">
_ᩑᨠᩔ ᨧᩁᩥᨲᩴ ᩈᩮᨿ᩠ᨿᩮᩣ,_  
_ᨶᨲ᩠ᨳᩥ ᨻᩣᩃᩮ ᩈᩉᩣᨿᨲᩣ;_  
_ᩑᨠᩮᩣ ᨧᩁᩮ ᨶ ᨧ ᨸᩣᨸᩣᨶᩥ ᨠᨿᩥᩁᩣ,_  
_ᩋᨸ᩠ᨸᩮᩣᩔᩩᨠ᩠ᨠᩮᩣ ᨾᩣᨲᩘᨣᩁᨬ᩠ᨬᩮᩅ ᨶᩣᨣᩮᩤ”ᨲᩥ._
</Paragraph>