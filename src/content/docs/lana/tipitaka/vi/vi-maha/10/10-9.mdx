---
title: "10.9 ᩏᨸᩣᩃᩥᩈᩴᨥᩈᩣᨾᨣ᩠ᨣᩦᨸᩩᨧ᩠ᨨᩣ"
tableOfContents: false
sidebar:
  order: 9
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="476" book="vi-maha">

<Paragraph number="2021" book="vi-maha">
ᩋᨳ ᨡᩮᩣ ᩋᩣᨿᩈ᩠ᨾᩣ ᩏᨸᩣᩃᩥ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᨶᩥᩈᩦᨴᩥ. ᩑᨠᨾᨶ᩠ᨲᩴ ᨶᩥᩈᩥᨶ᩠ᨶᩮᩣ ᨡᩮᩣ ᩋᩣᨿᩈ᩠ᨾᩣ ᩏᨸᩣᩃᩥ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᨿᩈ᩠ᨾᩥᩴ, ᨽᨶ᩠ᨲᩮ, ᩅᨲ᩠ᨳᩩᩈ᩠ᨾᩥᩴ ᩉᩮᩣᨲᩥ ᩈᩴᨥᩔ ᨽᨱ᩠ᨯᨶᩴ ᨠᩃᩉᩮᩣ ᩅᩥᨣ᩠ᨣᩉᩮᩣ ᩅᩥᩅᩤᨴᩮᩤ ᩈᩴᨥᨽᩮᨴᩮᩤ ᩈᩴᨥᩁᩣᨩᩥ ᩈᩴᨥᩅᩅᨲ᩠ᨳᩣᨶᩴ ᩈᩴᨥᨶᩣᨶᩣᨠᩁᨱᩴ, ᩈᩴᨥᩮᩣ ᨲᩴ ᩅᨲ᩠ᨳᩩᩴ ᩋᩅᩥᨶᩥᨧ᩠ᨨᩥᨶᩥᨲ᩠ᩅᩣ ᩋᨾᩪᩃᩣ ᨾᩪᩃᩴ ᨣᨶ᩠ᨲ᩠ᩅᩣ ᩈᩴᨥᩈᩣᨾᨣ᩠ᨣᩥᩴ ᨠᩁᩮᩣᨲᩥ, ᨵᨾ᩠ᨾᩥᨠᩣ ᨶᩩ ᨡᩮᩣ ᩈᩣ, ᨽᨶ᩠ᨲᩮ, ᩈᩴᨥᩈᩣᨾᨣ᩠ᨣᩦ”ᨲᩥ? “ᨿᩈ᩠ᨾᩥᩴ, ᩏᨸᩣᩃᩥ, ᩅᨲ᩠ᨳᩩᩈ᩠ᨾᩥᩴ ᩉᩮᩣᨲᩥ ᩈᩴᨥᩔ ᨽᨱ᩠ᨯᨶᩴ ᨠᩃᩉᩮᩣ ᩅᩥᨣ᩠ᨣᩉᩮᩣ ᩅᩥᩅᩤᨴᩮᩤ ᩈᩴᨥᨽᩮᨴᩮᩤ ᩈᩴᨥᩁᩣᨩᩥ ᩈᩴᨥᩅᩅᨲ᩠ᨳᩣᨶᩴ ᩈᩴᨥᨶᩣᨶᩣᨠᩁᨱᩴ, ᩈᩴᨥᩮᩣ ᨲᩴ ᩅᨲ᩠ᨳᩩᩴ ᩋᩅᩥᨶᩥᨧ᩠ᨨᩥᨶᩥᨲ᩠ᩅᩣ ᩋᨾᩪᩃᩣ ᨾᩪᩃᩴ ᨣᨶ᩠ᨲ᩠ᩅᩣ ᩈᩴᨥᩈᩣᨾᨣ᩠ᨣᩥᩴ ᨠᩁᩮᩣᨲᩥ, ᩋᨵᨾ᩠ᨾᩥᨠᩣ ᩈᩣ, ᩏᨸᩣᩃᩥ, ᩈᩴᨥᩈᩣᨾᨣ᩠ᨣᩦ”ᨲᩥ.
</Paragraph>

<Paragraph number="2022" book="vi-maha">
“ᨿᩈ᩠ᨾᩥᩴ ᨸᨶ, ᨽᨶ᩠ᨲᩮ, ᩅᨲ᩠ᨳᩩᩈ᩠ᨾᩥᩴ ᩉᩮᩣᨲᩥ ᩈᩴᨥᩔ ᨽᨱ᩠ᨯᨶᩴ ᨠᩃᩉᩮᩣ ᩅᩥᨣ᩠ᨣᩉᩮᩣ ᩅᩥᩅᩤᨴᩮᩤ ᩈᩴᨥᨽᩮᨴᩮᩤ ᩈᩴᨥᩁᩣᨩᩥ ᩈᩴᨥᩅᩅᨲ᩠ᨳᩣᨶᩴ ᩈᩴᨥᨶᩣᨶᩣᨠᩁᨱᩴ, ᩈᩴᨥᩮᩣ ᨲᩴ ᩅᨲ᩠ᨳᩩᩴ ᩅᩥᨶᩥᨧ᩠ᨨᩥᨶᩥᨲ᩠ᩅᩣ ᨾᩪᩃᩣ ᨾᩪᩃᩴ ᨣᨶ᩠ᨲ᩠ᩅᩣ ᩈᩴᨥᩈᩣᨾᨣ᩠ᨣᩥᩴ ᨠᩁᩮᩣᨲᩥ, ᨵᨾ᩠ᨾᩥᨠᩣ ᨶᩩ ᨡᩮᩣ ᩈᩣ, ᨽᨶ᩠ᨲᩮ, ᩈᩴᨥᩈᩣᨾᨣ᩠ᨣᩦ”ᨲᩥ? “ᨿᩈ᩠ᨾᩥᩴ, ᩏᨸᩣᩃᩥ, ᩅᨲ᩠ᨳᩩᩈ᩠ᨾᩥᩴ ᩉᩮᩣᨲᩥ ᩈᩴᨥᩔ ᨽᨱ᩠ᨯᨶᩴ ᨠᩃᩉᩮᩣ ᩅᩥᨣ᩠ᨣᩉᩮᩣ ᩅᩥᩅᩤᨴᩮᩤ ᩈᩴᨥᨽᩮᨴᩮᩤ ᩈᩴᨥᩁᩣᨩᩥ ᩈᩴᨥᩅᩅᨲ᩠ᨳᩣᨶᩴ ᩈᩴᨥᨶᩣᨶᩣᨠᩁᨱᩴ, ᩈᩴᨥᩮᩣ ᨲᩴ ᩅᨲ᩠ᨳᩩᩴ ᩅᩥᨶᩥᨧ᩠ᨨᩥᨶᩥᨲ᩠ᩅᩣ ᨾᩪᩃᩣ ᨾᩪᩃᩴ ᨣᨶ᩠ᨲ᩠ᩅᩣ ᩈᩴᨥᩈᩣᨾᨣ᩠ᨣᩥᩴ ᨠᩁᩮᩣᨲᩥ, ᨵᨾ᩠ᨾᩥᨠᩣ ᩈᩣ, ᩏᨸᩣᩃᩥ, ᩈᩴᨥᩈᩣᨾᨣ᩠ᨣᩦ”ᨲᩥ.
</Paragraph>

<Paragraph number="2023" book="vi-maha">
“ᨠᨲᩥ ᨶᩩ ᨡᩮᩣ, ᨽᨶ᩠ᨲᩮ, ᩈᩴᨥᩈᩣᨾᨣ᩠ᨣᩥᨿᩮᩣ”ᨲᩥ? “ᨴ᩠ᩅᩮᨾᩣ, ᩏᨸᩣᩃᩥ, ᩈᩴᨥᩈᩣᨾᨣ᩠ᨣᩥᨿᩮᩣ—  ᩋᨲ᩠ᨳᩩᨸᩣᩃᩥ, ᩈᩴᨥᩈᩣᨾᨣ᩠ᨣᩦ ᩋᨲ᩠ᨳᩣᨸᩮᨲᩣ ᨻ᩠ᨿᨬ᩠ᨩᨶᩩᨸᩮᨲᩣ; ᩋᨲ᩠ᨳᩩᨸᩣᩃᩥ, ᩈᩴᨥᩈᩣᨾᨣ᩠ᨣᩦ ᩋᨲ᩠ᨳᩩᨸᩮᨲᩣ ᨧ ᨻ᩠ᨿᨬ᩠ᨩᨶᩩᨸᩮᨲᩣ ᨧ. ᨠᨲᨾᩣ ᨧ, ᩏᨸᩣᩃᩥ, ᩈᩴᨥᩈᩣᨾᨣ᩠ᨣᩦ ᩋᨲ᩠ᨳᩣᨸᩮᨲᩣ ᨻ᩠ᨿᨬ᩠ᨩᨶᩩᨸᩮᨲᩣ? ᨿᩈ᩠ᨾᩥᩴ, ᩏᨸᩣᩃᩥ, ᩅᨲ᩠ᨳᩩᩈ᩠ᨾᩥᩴ ᩉᩮᩣᨲᩥ ᩈᩴᨥᩔ ᨽᨱ᩠ᨯᨶᩴ ᨠᩃᩉᩮᩣ ᩅᩥᨣ᩠ᨣᩉᩮᩣ ᩅᩥᩅᩤᨴᩮᩤ ᩈᩴᨥᨽᩮᨴᩮᩤ ᩈᩴᨥᩁᩣᨩᩥ ᩈᩴᨥᩅᩅᨲ᩠ᨳᩣᨶᩴ ᩈᩴᨥᨶᩣᨶᩣᨠᩁᨱᩴ, ᩈᩴᨥᩮᩣ ᨲᩴ ᩅᨲ᩠ᨳᩩᩴ ᩋᩅᩥᨶᩥᨧ᩠ᨨᩥᨶᩥᨲ᩠ᩅᩣ ᩋᨾᩪᩃᩣ ᨾᩪᩃᩴ ᨣᨶ᩠ᨲ᩠ᩅᩣ ᩈᩴᨥᩈᩣᨾᨣ᩠ᨣᩥᩴ ᨠᩁᩮᩣᨲᩥ, ᩋᨿᩴ ᩅᩩᨧ᩠ᨧᨲᩥ, ᩏᨸᩣᩃᩥ, ᩈᩴᨥᩈᩣᨾᨣ᩠ᨣᩦ ᩋᨲ᩠ᨳᩣᨸᩮᨲᩣ ᨻ᩠ᨿᨬ᩠ᨩᨶᩩᨸᩮᨲᩣ. ᨠᨲᨾᩣ ᨧ, ᩏᨸᩣᩃᩥ, ᩈᩴᨥᩈᩣᨾᨣ᩠ᨣᩦ ᩋᨲ᩠ᨳᩩᨸᩮᨲᩣ ᨧ ᨻ᩠ᨿᨬ᩠ᨩᨶᩩᨸᩮᨲᩣ ᨧ? ᨿᩈ᩠ᨾᩥᩴ, ᩏᨸᩣᩃᩥ, ᩅᨲ᩠ᨳᩩᩈ᩠ᨾᩥᩴ ᩉᩮᩣᨲᩥ ᩈᩴᨥᩔ ᨽᨱ᩠ᨯᨶᩴ ᨠᩃᩉᩮᩣ ᩅᩥᨣ᩠ᨣᩉᩮᩣ ᩅᩥᩅᩤᨴᩮᩤ ᩈᩴᨥᨽᩮᨴᩮᩤ ᩈᩴᨥᩁᩣᨩᩥ ᩈᩴᨥᩅᩅᨲ᩠ᨳᩣᨶᩴ ᩈᩴᨥᨶᩣᨶᩣᨠᩁᨱᩴ, ᩈᩴᨥᩮᩣ ᨲᩴ ᩅᨲ᩠ᨳᩩᩴ ᩅᩥᨶᩥᨧ᩠ᨨᩥᨶᩥᨲ᩠ᩅᩣ ᨾᩪᩃᩣ ᨾᩪᩃᩴ ᨣᨶ᩠ᨲ᩠ᩅᩣ ᩈᩴᨥᩈᩣᨾᨣ᩠ᨣᩥᩴ ᨠᩁᩮᩣᨲᩥ, ᩋᨿᩴ ᩅᩩᨧ᩠ᨧᨲᩥ, ᩏᨸᩣᩃᩥ, ᩈᩴᨥᩈᩣᨾᨣ᩠ᨣᩦ ᩋᨲ᩠ᨳᩩᨸᩮᨲᩣ ᨧ ᨻ᩠ᨿᨬ᩠ᨩᨶᩩᨸᩮᨲᩣ ᨧ. ᩍᨾᩣ ᨡᩮᩣ, ᩏᨸᩣᩃᩥ, ᨴ᩠ᩅᩮ ᩈᩴᨥᩈᩣᨾᨣ᩠ᨣᩥᨿᩮᩣ”ᨲᩥ.
</Paragraph>

</Division>
<Division number="477" book="vi-maha">

<Paragraph number="2024" book="vi-maha">
ᩋᨳ ᨡᩮᩣ ᩋᩣᨿᩈ᩠ᨾᩣ ᩏᨸᩣᩃᩥ ᩏᨭ᩠ᨮᩣᨿᩣᩈᨶᩣ ᩑᨠᩴᩈᩴ ᩏᨲ᩠ᨲᩁᩣᩈᩘᨣᩴ ᨠᩁᩥᨲ᩠ᩅᩣ ᨿᩮᨶ ᨽᨣᩅᩤ ᨲᩮᨶᨬ᩠ᨩᩃᩥᩴ ᨸᨱᩣᨾᩮᨲ᩠ᩅᩣ ᨽᨣᩅᨶ᩠ᨲᩴ ᨣᩤᨳᩣᨿ ᩋᨩ᩠ᨫᨽᩣᩈᩥ—
</Paragraph>

<Paragraph number="2025" type="verses" book="vi-maha">
_“ᩈᩴᨥᩔ ᨠᩥᨧ᩠ᨧᩮᩈᩩ ᨧ ᨾᨶ᩠ᨲᨶᩣᩈᩩ ᨧ,_  
_ᩋᨲ᩠ᨳᩮᩈᩩ ᨩᩣᨲᩮᩈᩩ ᩅᩥᨶᩥᨧ᩠ᨨᨿᩮᩈᩩ ᨧ;_  
_ᨠᨳᩴᨸᨠᩣᩁᩮᩣᨵ ᨶᩁᩮᩣ ᨾᩉᨲ᩠ᨳᩥᨠᩮᩣ,_  
_ᨽᩥᨠ᩠ᨡᩩ ᨠᨳᩴ ᩉᩮᩣᨲᩥᨵ ᨸᨣ᩠ᨣᩉᩣᩁᩉᩮᩣ”ᨲᩥ._  

</Paragraph>

<Paragraph number="2026" type="verses" book="vi-maha">
_“ᩋᨶᩣᨶᩩᩅᨩ᩠ᨩᩮᩣ ᨸᨮᨾᩮᨶ ᩈᩦᩃᨲᩮᩣ,_  
_ᩋᩅᩮᨠ᩠ᨡᩥᨲᩣᨧᩣᩁᩮᩣ ᩈᩩᩈᩴᩅᩩᨲᩥᨶ᩠ᨴᩕᩥᨿᩮᩣ;_  
_ᨸᨧ᩠ᨧᨲ᩠ᨳᩥᨠᩣ ᨶᩪᨸᩅᨴᨶ᩠ᨲᩥ ᨵᨾ᩠ᨾᨲᩮᩣ,_  
_ᨶ ᩉᩥᩔ ᨲᩴ ᩉᩮᩣᨲᩥ ᩅᨴᩮᨿ᩠ᨿᩩ ᨿᩮᨶ ᨶᩴ._  

</Paragraph>

<Paragraph number="2027" type="verses" book="vi-maha">
_ᩈᩮᩣ ᨲᩣᨴᩥᩈᩮᩣ ᩈᩦᩃᩅᩥᩈᩩᨴ᩠ᨵᩥᨿᩣ ᨮᩥᨲᩮᩣ,_  
_ᩅᩥᩈᩣᩁᨴᩮᩤ ᩉᩮᩣᨲᩥ ᩅᩥᩈᨿ᩠ᩉ ᨽᩣᩈᨲᩥ;_  
_ᨶᨧ᩠ᨨᨾ᩠ᨽᨲᩥ ᨸᩁᩥᩈᨣᨲᩮᩣ ᨶ ᩅᩮᨵᨲᩥ,_  
_ᩋᨲ᩠ᨳᩴ ᨶ ᩉᩣᨸᩮᨲᩥ ᩋᨶᩩᨿ᩠ᨿᩩᨲᩴ ᨽᨱᩴ._  

</Paragraph>

<Paragraph number="2028" type="verses" book="vi-maha">
_ᨲᨳᩮᩅ ᨸᨬ᩠ᩉᩴ ᨸᩁᩥᩈᩣᩈᩩ ᨸᩩᨧ᩠ᨨᩥᨲᩮᩣ,_  
_ᨶ ᨧᩮᩅ ᨸᨩ᩠ᨫᩣᨿᨲᩥ ᨶ ᨾᩘᨠᩩ ᩉᩮᩣᨲᩥ;_  
_ᩈᩮᩣ ᨠᩣᩃᩣᨣᨲᩴ ᨻ᩠ᨿᩣᨠᩁᨱᩣᩁᩉᩴ ᩅᨧᩮᩣ,_  
_ᩁᨬ᩠ᨩᩮᨲᩥ ᩅᩥᨬ᩠ᨬᩪᨸᩁᩥᩈᩴ ᩅᩥᨧᨠ᩠ᨡᨱᩮᩣ._  

</Paragraph>

<Paragraph number="2029" type="verses" book="vi-maha">
_ᩈᨣᩤᩁᩅᩮᩤ ᩅᩩᨯ᩠ᨰᨲᩁᩮᩈᩩ ᨽᩥᨠ᩠ᨡᩩᩈᩩ,_  
_ᩋᩣᨧᩮᩁᨠᨾ᩠ᩉᩥ ᨧ ᩈᨠᩮ ᩅᩥᩈᩣᩁᨴᩮᩤ;_  
_ᩋᩃᩴ ᨸᨾᩮᨲᩩᩴ ᨸᨣᩩᨱᩮᩣ ᨠᨳᩮᨲᩅᩮ,_  
_ᨸᨧ᩠ᨧᨲ᩠ᨳᩥᨠᩣᨶᨬ᩠ᨧ ᩅᩥᩁᨴ᩠ᨵᩥᨠᩮᩣᩅᩥᨴᩮᩤ._  

</Paragraph>

<Paragraph number="2030" type="verses" book="vi-maha">
_ᨸᨧ᩠ᨧᨲ᩠ᨳᩥᨠᩣ ᨿᩮᨶ ᩅᨩᨶ᩠ᨲᩥ ᨶᩥᨣ᩠ᨣᩉᩴ,_  
_ᨾᩉᩣᨩᨶᩮᩣ ᩈᨬ᩠ᨬᨸᨶᨬ᩠ᨧ ᨣᨧ᩠ᨨᨲᩥ;_  
_ᩈᨠᨬ᩠ᨧ ᩋᩣᨴᩤᨿᨾᨿᩴ ᨶ ᩁᩥᨬ᩠ᨧᨲᩥ,_  
_ᩅᩥᨿᩣᨠᩁᩴ ᨸᨬ᩠ᩉᨾᨶᩪᨸᨥᩣᨲᩥᨠᩴ._  

</Paragraph>

<Paragraph number="2031" type="verses" book="vi-maha">
_ᨴᩪᨲᩮᨿ᩠ᨿᨠᨾ᩠ᨾᩮᩈᩩ ᩋᩃᩴ ᩈᨾᩩᨣ᩠ᨣᩉᩮᩣ,_  
_ᩈᩴᨥᩔ ᨠᩥᨧ᩠ᨧᩮᩈᩩ ᨧ ᩋᩣᩉᩩ ᨶᩴ ᨿᨳᩣ;_  
_ᨠᩁᩴ ᩅᨧᩮᩣ ᨽᩥᨠ᩠ᨡᩩᨣᨱᩮᨶ ᨸᩮᩈᩥᨲᩮᩣ,_  
_ᩋᩉᩴ ᨠᩁᩮᩣᨾᩦᨲᩥ ᨶ ᨲᩮᨶ ᨾᨬ᩠ᨬᨲᩥ._  

</Paragraph>

<Paragraph number="2032" type="verses" book="vi-maha">
_ᩋᩣᨸᨩ᩠ᨩᨲᩥ ᨿᩣᩅᨲᨠᩮᩈᩩ ᩅᨲ᩠ᨳᩩᩈᩩ,_  
_ᩋᩣᨸᨲ᩠ᨲᩥᨿᩣ ᩉᩮᩣᨲᩥ ᨿᨳᩣ ᨧ ᩅᩩᨭ᩠ᨮᩥᨲᩥ;_  
_ᩑᨲᩮ ᩅᩥᨽᩘᨣᩤ ᩏᨽᨿᩔ ᩈ᩠ᩅᩣᨣᨲᩣ,_  
_ᩋᩣᨸᨲ᩠ᨲᩥ ᩅᩩᨭ᩠ᨮᩣᨶᨸᨴᩔ ᨠᩮᩣᩅᩥᨴᩮᩤ._  

</Paragraph>

<Paragraph number="2033" type="verses" book="vi-maha">
_ᨶᩥᩔᩣᩁᨱᩴ ᨣᨧ᩠ᨨᨲᩥ ᨿᩣᨶᩥ ᨧᩣᨧᩁᩴ,_  
_ᨶᩥᩔᩣᩁᩥᨲᩮᩣ ᩉᩮᩣᨲᩥ ᨿᨳᩣ ᨧ ᩅᨲ᩠ᨲᨶᩣ;_  
_ᩒᩈᩣᩁᨱᩴ ᨲᩴᩅᩩᩈᩥᨲᩔ ᨩᨶ᩠ᨲᩩᨶᩮᩣ,_  
_ᩑᨲᨾ᩠ᨸᩥ ᨩᩣᨶᩣᨲᩥ ᩅᩥᨽᩘᨣᨠᩮᩣᩅᩥᨴᩮᩤ._  

</Paragraph>

<Paragraph number="2034" type="verses" book="vi-maha">
_ᩈᨣᩤᩁᩅᩮᩤ ᩅᩩᨯ᩠ᨰᨲᩁᩮᩈᩩ ᨽᩥᨠ᩠ᨡᩩᩈᩩ,_  
_ᨶᩅᩮᩈᩩ ᨳᩮᩁᩮᩈᩩ ᨧ ᨾᨩ᩠ᨫᩥᨾᩮᩈᩩ ᨧ;_  
_ᨾᩉᩣᨩᨶᩔᨲ᩠ᨳᨧᩁᩮᩣᨵ ᨸᨱ᩠ᨯᩥᨲᩮᩣ,_  
_ᩈᩮᩣ ᨲᩣᨴᩥᩈᩮᩣ ᨽᩥᨠ᩠ᨡᩩ ᩍᨵ ᨸᨣ᩠ᨣᩉᩣᩁᩉᩮᩣ”ᨲᩥ._  


</Paragraph>
</Division>

<Paragraph number="2035" type="center" book="vi-maha">
ᨠᩮᩣᩈᨾ᩠ᨻᨠᨠ᩠ᨡᨶ᩠ᨵᨠᩮᩣ ᨴᩈᨾᩮᩣ.



</Paragraph>

<Paragraph number="2036" type="center" book="vi-maha">
ᨲᩔᩩᨴ᩠ᨴᩤᨶᩴ


</Paragraph>

<Paragraph number="2037" type="verses" book="vi-maha">
_ᨠᩮᩣᩈᨾ᩠ᨻᩥᨿᩴ ᨩᩥᨶᩅᩁᩮᩣ,_  
_ᩅᩥᩅᩤᨴᩤᨸᨲ᩠ᨲᩥᨴᩔᨶᩮ;_  
_ᨶᩩᨠ᩠ᨡᩥᨸᩮᨿ᩠ᨿ ᨿᩈ᩠ᨾᩥᩴ ᨲᩈ᩠ᨾᩥᩴ,_  
_ᩈᨴ᩠ᨵᩤᨿᩣᨸᨲ᩠ᨲᩥ ᨴᩮᩈᨿᩮ._  

</Paragraph>

<Paragraph number="2038" type="verses" book="vi-maha">
_ᩋᨶ᩠ᨲᩮᩣᩈᩦᨾᩣᨿᩴ ᨲᨲ᩠ᨳᩮᩅ,_  
_ᨻᩣᩃᨠᨬ᩠ᨧᩮᩅ ᩅᩴᩈᨴᩤ;_  
_ᨸᩣᩃᩥᩃᩮᨿ᩠ᨿᩣ ᨧ ᩈᩣᩅᨲ᩠ᨳᩥ,_  
_ᩈᩣᩁᩥᨸᩩᨲ᩠ᨲᩮᩣ ᨧ ᨠᩮᩣᩃᩥᨲᩮᩣ._  

</Paragraph>

<Paragraph number="2039" type="verses" book="vi-maha">
_ᨾᩉᩣᨠᩔᨸᨠᨧ᩠ᨧᩣᨶᩣ,_  
_ᨠᩮᩣᨭ᩠ᨮᩥᨠᩮᩣ ᨠᨸ᩠ᨸᩥᨶᩮᨶ ᨧ;_  
_ᨾᩉᩣᨧᩩᨶ᩠ᨴᩮᩣ ᩋᨶᩩᩁᩩᨴ᩠ᨵᩮᩤ,_  
_ᩁᩮᩅᨲᩮᩣ ᩏᨸᩣᩃᩥ ᨧᩩᨽᩮᩣ._  

</Paragraph>

<Paragraph number="2040" type="verses" book="vi-maha">
_ᩋᩣᨶᨶ᩠ᨴᩮᩣ ᩁᩣᩉᩩᩃᩮᩣ ᨧᩮᩅ,_  
_ᨣᩮᩤᨲᨾᩦᨶᩣᨳᨸᩥᨱ᩠ᨯᩥᨠᩮᩣ;_  
_ᩈᩮᨶᩣᩈᨶᩴ ᩅᩥᩅᩥᨲ᩠ᨲᨬ᩠ᨧ,_  
_ᩋᩣᨾᩥᩈᩴ ᩈᨾᨠᨾ᩠ᨸᩥ ᨧ._  

</Paragraph>

<Paragraph number="2041" type="verses" book="vi-maha">
_ᨶ ᨠᩮᩉᩥ ᨨᨶ᩠ᨴᩮᩣ ᨴᩤᨲᨻ᩠ᨻᩮᩣ,_  
ᩏᨸᩣᩃᩥᨸᩁᩥᨸᩩᨧ᩠ᨨᩥᨲᩮᩣ;_  
_ᩋᨶᩣᨶᩩᩅᨩ᩠ᨩᩮᩣ ᩈᩦᩃᩮᨶ,_  
_ᩈᩣᨾᨣ᩠ᨣᩦ ᨩᩥᨶᩈᩣᩈᨶᩮᨲᩥ._  


</Paragraph>

<Paragraph number="2042" type="center" book="vi-maha">
ᨠᩮᩣᩈᨾ᩠ᨻᨠᨠ᩠ᨡᨶ᩠ᨵᨠᩮᩣ ᨶᩥᨭ᩠ᨮᩥᨲᩮᩣ.



</Paragraph>

<Paragraph number="2043" type="center" book="vi-maha">
ᨾᩉᩣᩅᨣ᩠ᨣᩮᩤ ᨶᩥᨭ᩠ᨮᩥᨲᩮᩣ.



</Paragraph>

<Paragraph number="2044" type="center" book="vi-maha">
ᨾᩉᩣᩅᨣ᩠ᨣᨸᩣᩊᩥ ᨶᩥᨭ᩠ᨮᩥᨲᩣ.
</Paragraph>