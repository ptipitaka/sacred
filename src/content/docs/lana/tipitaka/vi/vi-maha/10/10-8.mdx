---
title: "10.8 ᩈᩴᨥᩈᩣᨾᨣ᩠ᨣᩦᨠᨳᩣ"
tableOfContents: false
sidebar:
  order: 8
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="475" book="vi-maha">

<Paragraph number="2015" book="vi-maha">
ᩋᨳ ᨡᩮᩣ ᨲᩮ ᩏᨠ᩠ᨡᩥᨲ᩠ᨲᩣᨶᩩᩅᨲ᩠ᨲᨠᩣ ᨽᩥᨠ᩠ᨡᩪ ᨲᩴ ᩏᨠ᩠ᨡᩥᨲ᩠ᨲᨠᩴ ᨽᩥᨠ᩠ᨡᩩᩴ ᩒᩈᩣᩁᩮᨲ᩠ᩅᩣ ᨿᩮᨶ ᩏᨠ᩠ᨡᩮᨸᨠᩣ ᨽᩥᨠ᩠ᨡᩪ ᨲᩮᨶᩩᨸᩈᩘᨠᨾᩥᩴᩈᩩ, ᩏᨸᩈᩘᨠᨾᩥᨲ᩠ᩅᩣ ᩏᨠ᩠ᨡᩮᨸᨠᩮ ᨽᩥᨠ᩠ᨡᩪ ᩑᨲᨴᩅᩮᩤᨧᩩᩴ—  “ᨿᩈ᩠ᨾᩥᩴ, ᩋᩣᩅᩩᩈᩮᩣ, ᩅᨲ᩠ᨳᩩᩈ᩠ᨾᩥᩴ ᩋᩉᩮᩣᩈᩥ ᩈᩴᨥᩔ ᨽᨱ᩠ᨯᨶᩴ ᨠᩃᩉᩮᩣ ᩅᩥᨣ᩠ᨣᩉᩮᩣ ᩅᩥᩅᩤᨴᩮᩤ ᩈᩴᨥᨽᩮᨴᩮᩤ ᩈᩴᨥᩁᩣᨩᩥ ᩈᩴᨥᩅᩅᨲ᩠ᨳᩣᨶᩴ ᩈᩴᨥᨶᩣᨶᩣᨠᩁᨱᩴ, ᩈᩮᩣ ᩑᩈᩮᩣ ᨽᩥᨠ᩠ᨡᩩ ᩋᩣᨸᨶ᩠ᨶᩮᩣ ᨧ ᩏᨠ᩠ᨡᩥᨲ᩠ᨲᩮᩣ ᨧ ᨸᩔᩥ ᨧ ᩒᩈᩣᩁᩥᨲᩮᩣ ᨧ. ᩉᨶ᩠ᨴ ᨾᨿᩴ, ᩋᩣᩅᩩᩈᩮᩣ, ᨲᩔ ᩅᨲ᩠ᨳᩩᩔ ᩅᩪᨸᩈᨾᩣᨿ ᩈᩴᨥᩈᩣᨾᨣ᩠ᨣᩥᩴ ᨠᩁᩮᩣᨾᩣ”ᨲᩥ.
</Paragraph>

<Paragraph number="2016" book="vi-maha">
ᩋᨳ ᨡᩮᩣ ᨲᩮ ᩏᨠ᩠ᨡᩮᨸᨠᩣ ᨽᩥᨠ᩠ᨡᩪ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥᩴᩈᩩ, ᩏᨸᩈᩘᨠᨾᩥᨲ᩠ᩅᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᨶᩥᩈᩦᨴᩥᩴᩈᩩ. ᩑᨠᨾᨶ᩠ᨲᩴ ᨶᩥᩈᩥᨶ᩠ᨶᩣ ᨡᩮᩣ ᨲᩮ ᨽᩥᨠ᩠ᨡᩪ ᨽᨣᩅᨶ᩠ᨲᩴ ᩑᨲᨴᩅᩮᩤᨧᩩᩴ—  “ᨲᩮ, ᨽᨶ᩠ᨲᩮ, ᩏᨠ᩠ᨡᩥᨲ᩠ᨲᩣᨶᩩᩅᨲ᩠ᨲᨠᩣ ᨽᩥᨠ᩠ᨡᩪ ᩑᩅᨾᩣᩉᩴᩈᩩ—  ‘ᨿᩈ᩠ᨾᩥᩴ, ᩋᩣᩅᩩᩈᩮᩣ, ᩅᨲ᩠ᨳᩩᩈ᩠ᨾᩥᩴ ᩋᩉᩮᩣᩈᩥ ᩈᩴᨥᩔ ᨽᨱ᩠ᨯᨶᩴ ᨠᩃᩉᩮᩣ ᩅᩥᨣ᩠ᨣᩉᩮᩣ ᩅᩥᩅᩤᨴᩮᩤ ᩈᩴᨥᨽᩮᨴᩮᩤ ᩈᩴᨥᩁᩣᨩᩥ ᩈᩴᨥᩅᩅᨲ᩠ᨳᩣᨶᩴ ᩈᩴᨥᨶᩣᨶᩣᨠᩁᨱᩴ, ᩈᩮᩣ ᩑᩈᩮᩣ ᨽᩥᨠ᩠ᨡᩩ ᩋᩣᨸᨶ᩠ᨶᩮᩣ ᨧ ᩏᨠ᩠ᨡᩥᨲ᩠ᨲᩮᩣ ᨧ ᨸᩔᩥ ᨧ ᩒᩈᩣᩁᩥᨲᩮᩣ ᨧ. ᩉᨶ᩠ᨴ ᨾᨿᩴ, ᩋᩣᩅᩩᩈᩮᩣ, ᨲᩔ ᩅᨲ᩠ᨳᩩᩔ ᩅᩪᨸᩈᨾᩣᨿ ᩈᩴᨥᩈᩣᨾᨣ᩠ᨣᩥᩴ ᨠᩁᩮᩣᨾᩣ’ᨲᩥ. ᨠᨳᩴ ᨶᩩ ᨡᩮᩣ, ᨽᨶ᩠ᨲᩮ, ᨸᨭᩥᨸᨩ᩠ᨩᩥᨲᨻ᩠ᨻᨶ᩺”ᨲᩥ? “ᨿᨲᩮᩣ ᨧ ᨡᩮᩣ ᩈᩮᩣ, ᨽᩥᨠ᩠ᨡᩅᩮ, ᨽᩥᨠ᩠ᨡᩩ ᩋᩣᨸᨶ᩠ᨶᩮᩣ ᨧ ᩏᨠ᩠ᨡᩥᨲ᩠ᨲᩮᩣ ᨧ ᨸᩔᩥ ᨧ ᩒᩈᩣᩁᩥᨲᩮᩣ ᨧ, ᨲᩮᨶ ᩉᩥ, ᨽᩥᨠ᩠ᨡᩅᩮ, ᩈᩴᨥᩮᩣ ᨲᩔ ᩅᨲ᩠ᨳᩩᩔ ᩅᩪᨸᩈᨾᩣᨿ ᩈᩴᨥᩈᩣᨾᨣ᩠ᨣᩥᩴ ᨠᩁᩮᩣᨲᩩ. ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᨠᩣᨲᨻ᩠ᨻᩣ. ᩈᨻ᩠ᨻᩮᩉᩮᩅ ᩑᨠᨩ᩠ᨫᩴ ᩈᨶ᩠ᨶᩥᨸᨲᩥᨲᨻ᩠ᨻᩴ ᨣᩥᩃᩣᨶᩮᩉᩥ ᨧ ᩋᨣᩥᩃᩣᨶᩮᩉᩥ ᨧ. ᨶ ᨠᩮᩉᩥᨧᩥ ᨨᨶ᩠ᨴᩮᩣ ᨴᩤᨲᨻ᩠ᨻᩮᩣ. ᩈᨶ᩠ᨶᩥᨸᨲᩥᨲ᩠ᩅᩣ ᨻ᩠ᨿᨲ᩠ᨲᩮᨶ ᨽᩥᨠ᩠ᨡᩩᨶᩣ ᨸᨭᩥᨻᩃᩮᨶ ᩈᩴᨥᩮᩣ ᨬᩣᨸᩮᨲᨻ᩠ᨻᩮᩣ—
</Paragraph>

<Paragraph number="2017" book="vi-maha">
‘ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᨿᩈ᩠ᨾᩥᩴ ᩅᨲ᩠ᨳᩩᩈ᩠ᨾᩥᩴ ᩋᩉᩮᩣᩈᩥ ᩈᩴᨥᩔ ᨽᨱ᩠ᨯᨶᩴ ᨠᩃᩉᩮᩣ ᩅᩥᨣ᩠ᨣᩉᩮᩣ ᩅᩥᩅᩤᨴᩮᩤ ᩈᩴᨥᨽᩮᨴᩮᩤ ᩈᩴᨥᩁᩣᨩᩥ ᩈᩴᨥᩅᩅᨲ᩠ᨳᩣᨶᩴ ᩈᩴᨥᨶᩣᨶᩣᨠᩁᨱᩴ, ᩈᩮᩣ ᩑᩈᩮᩣ ᨽᩥᨠ᩠ᨡᩩ ᩋᩣᨸᨶ᩠ᨶᩮᩣ ᨧ ᩏᨠ᩠ᨡᩥᨲ᩠ᨲᩮᩣ ᨧ ᨸᩔᩥ ᨧ ᩒᩈᩣᩁᩥᨲᩮᩣ ᨧ. ᨿᨴᩥ ᩈᩴᨥᩔ ᨸᨲ᩠ᨲᨠᩃᩖᩴ, ᩈᩴᨥᩮᩣ ᨲᩔ ᩅᨲ᩠ᨳᩩᩔ ᩅᩪᨸᩈᨾᩣᨿ ᩈᩴᨥᩈᩣᨾᨣ᩠ᨣᩥᩴ ᨠᩁᩮᨿ᩠ᨿ. ᩑᩈᩣ ᨬᨲ᩠ᨲᩥ.
</Paragraph>

<Paragraph number="2018" book="vi-maha">
ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᨿᩈ᩠ᨾᩥᩴ ᩅᨲ᩠ᨳᩩᩈ᩠ᨾᩥᩴ ᩋᩉᩮᩣᩈᩥ ᩈᩴᨥᩔ ᨽᨱ᩠ᨯᨶᩴ ᨠᩃᩉᩮᩣ ᩅᩥᨣ᩠ᨣᩉᩮᩣ ᩅᩥᩅᩤᨴᩮᩤ ᩈᩴᨥᨽᩮᨴᩮᩤ ᩈᩴᨥᩁᩣᨩᩥ ᩈᩴᨥᩅᩅᨲ᩠ᨳᩣᨶᩴ ᩈᩴᨥᨶᩣᨶᩣᨠᩁᨱᩴ, ᩈᩮᩣ ᩑᩈᩮᩣ ᨽᩥᨠ᩠ᨡᩩ ᩋᩣᨸᨶ᩠ᨶᩮᩣ ᨧ ᩏᨠ᩠ᨡᩥᨲ᩠ᨲᩮᩣ ᨧ ᨸᩔᩥ ᨧ ᩒᩈᩣᩁᩥᨲᩮᩣ ᨧ. ᩈᩴᨥᩮᩣ ᨲᩔ ᩅᨲ᩠ᨳᩩᩔ ᩅᩪᨸᩈᨾᩣᨿ ᩈᩴᨥᩈᩣᨾᨣ᩠ᨣᩥᩴ ᨠᩁᩮᩣᨲᩥ. ᨿᩔᩣᨿᩈ᩠ᨾᨲᩮᩣ ᨡᨾᨲᩥ ᨲᩔ ᩅᨲ᩠ᨳᩩᩔ ᩅᩪᨸᩈᨾᩣᨿ ᩈᩴᨥᩈᩣᨾᨣ᩠ᨣᩥᨿᩣ ᨠᩁᨱᩴ, ᩈᩮᩣ ᨲᩩᨱ᩠ᩉᩔ, ᨿᩔ ᨶᨠ᩠ᨡᨾᨲᩥ ᩈᩮᩣ ᨽᩣᩈᩮᨿ᩠ᨿ.
</Paragraph>

<Paragraph number="2019" book="vi-maha">
ᨠᨲᩣ ᩈᩴᨥᩮᨶ ᨲᩔ ᩅᨲ᩠ᨳᩩᩔ ᩅᩪᨸᩈᨾᩣᨿ ᩈᩴᨥᩈᩣᨾᨣ᩠ᨣᩦ. ᨶᩥᩉᨲᩮᩣ ᩈᩴᨥᨽᩮᨴᩮᩤ, ᨶᩥᩉᨲᩣ ᩈᩴᨥᩁᩣᨩᩥ, ᨶᩥᩉᨲᩴ ᩈᩴᨥᩅᩅᨲ᩠ᨳᩣᨶᩴ, ᨶᩥᩉᨲᩴ ᩈᩴᨥᨶᩣᨶᩣᨠᩁᨱᩴ. ᨡᨾᨲᩥ ᩈᩴᨥᩔ, ᨲᩈ᩠ᨾᩣ ᨲᩩᨱ᩠ᩉᩦ, ᩑᩅᨾᩮᨲᩴ ᨵᩤᩁᨿᩣᨾᩦ’ᨲᩥ.
</Paragraph>

<Paragraph number="2020" book="vi-maha">
ᨲᩣᩅᨴᩮᩅ ᩏᨸᩮᩣᩈᨳᩮᩣ ᨠᩣᨲᨻ᩠ᨻᩮᩣ, ᨸᩣᨲᩥᨾᩮᩣᨠ᩠ᨡᩴ ᩏᨴ᩠ᨴᩥᩈᩥᨲᨻ᩠ᨻᨶ᩺”ᨲᩥ.
</Paragraph>
</Division>