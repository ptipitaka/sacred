---
title: "10.7 ᩒᩈᩣᩁᨱᩣᨶᩩᨩᩣᨶᨶ"
tableOfContents: false
sidebar:
  order: 7
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="474" book="vi-maha">

<Paragraph number="2014" book="vi-maha">
ᩋᨳ ᨡᩮᩣ ᨲᩔ ᩏᨠ᩠ᨡᩥᨲ᩠ᨲᨠᩔ ᨽᩥᨠ᩠ᨡᩩᨶᩮᩣ ᨵᨾ᩠ᨾᨬ᩠ᨧ ᩅᩥᨶᨿᨬ᩠ᨧ ᨸᨧ᩠ᨧᩅᩮᨠ᩠ᨡᨶ᩠ᨲᩔ ᩑᨲᨴᩉᩮᩣᩈᩥ—  “ᩋᩣᨸᨲ᩠ᨲᩥ ᩑᩈᩣ, ᨶᩮᩈᩣ ᩋᨶᩣᨸᨲ᩠ᨲᩥ. ᩋᩣᨸᨶ᩠ᨶᩮᩣᨾ᩠ᩉᩥ, ᨶᨾ᩠ᩉᩥ ᩋᨶᩣᨸᨶ᩠ᨶᩮᩣ. ᩏᨠ᩠ᨡᩥᨲ᩠ᨲᩮᩣᨾ᩠ᩉᩥ, ᨶᨾ᩠ᩉᩥ ᩋᨶᩩᨠ᩠ᨡᩥᨲ᩠ᨲᩮᩣ. ᨵᨾ᩠ᨾᩥᨠᩮᨶᨾ᩠ᩉᩥ ᨠᨾ᩠ᨾᩮᨶ ᩏᨠ᩠ᨡᩥᨲ᩠ᨲᩮᩣ ᩋᨠᩩᨸ᩠ᨸᩮᨶ ᨮᩣᨶᩣᩁᩉᩮᨶᩣ”ᨲᩥ. ᩋᨳ ᨡᩮᩣ ᩈᩮᩣ ᩏᨠ᩠ᨡᩥᨲ᩠ᨲᨠᩮᩣ ᨽᩥᨠ᩠ᨡᩩ ᨿᩮᨶ ᩏᨠ᩠ᨡᩥᨲ᩠ᨲᩣᨶᩩᩅᨲ᩠ᨲᨠᩣ ᨽᩥᨠ᩠ᨡᩪ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᩏᨠ᩠ᨡᩥᨲ᩠ᨲᩣᨶᩩᩅᨲ᩠ᨲᨠᩮ ᨽᩥᨠ᩠ᨡᩪ ᩑᨲᨴᩅᩮᩤᨧ—  “ᩋᩣᨸᨲ᩠ᨲᩥ ᩑᩈᩣ, ᩋᩣᩅᩩᩈᩮᩣ; ᨶᩮᩈᩣ ᩋᨶᩣᨸᨲ᩠ᨲᩥ. ᩋᩣᨸᨶ᩠ᨶᩮᩣᨾ᩠ᩉᩥ, ᨶᨾ᩠ᩉᩥ ᩋᨶᩣᨸᨶ᩠ᨶᩮᩣ. ᩏᨠ᩠ᨡᩥᨲ᩠ᨲᩮᩣᨾ᩠ᩉᩥ, ᨶᨾ᩠ᩉᩥ ᩋᨶᩩᨠ᩠ᨡᩥᨲ᩠ᨲᩮᩣ. ᨵᨾ᩠ᨾᩥᨠᩮᨶᨾ᩠ᩉᩥ ᨠᨾ᩠ᨾᩮᨶ ᩏᨠ᩠ᨡᩥᨲ᩠ᨲᩮᩣ ᩋᨠᩩᨸ᩠ᨸᩮᨶ ᨮᩣᨶᩣᩁᩉᩮᨶ. ᩑᨳ ᨾᩴ ᩋᩣᨿᩈ᩠ᨾᨶ᩠ᨲᩮᩣ ᩒᩈᩣᩁᩮᨳᩣ”ᨲᩥ. ᩋᨳ ᨡᩮᩣ ᨲᩮ ᩏᨠ᩠ᨡᩥᨲ᩠ᨲᩣᨶᩩᩅᨲ᩠ᨲᨠᩣ ᨽᩥᨠ᩠ᨡᩪ ᨲᩴ ᩏᨠ᩠ᨡᩥᨲ᩠ᨲᨠᩴ ᨽᩥᨠ᩠ᨡᩩᩴ ᩋᩣᨴᩤᨿ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥᩴᩈᩩ, ᩏᨸᩈᩘᨠᨾᩥᨲ᩠ᩅᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᨶᩥᩈᩦᨴᩥᩴᩈᩩ. ᩑᨠᨾᨶ᩠ᨲᩴ ᨶᩥᩈᩥᨶ᩠ᨶᩣ ᨡᩮᩣ ᨲᩮ ᨽᩥᨠ᩠ᨡᩪ ᨽᨣᩅᨶ᩠ᨲᩴ ᩑᨲᨴᩅᩮᩤᨧᩩᩴ—  “ᩋᨿᩴ, ᨽᨶ᩠ᨲᩮ, ᩏᨠ᩠ᨡᩥᨲ᩠ᨲᨠᩮᩣ ᨽᩥᨠ᩠ᨡᩩ ᩑᩅᨾᩣᩉ—  ‘ᩋᩣᨸᨲ᩠ᨲᩥ ᩑᩈᩣ, ᩋᩣᩅᩩᩈᩮᩣ; ᨶᩮᩈᩣ ᩋᨶᩣᨸᨲ᩠ᨲᩥ. ᩋᩣᨸᨶ᩠ᨶᩮᩣᨾ᩠ᩉᩥ, ᨶᨾ᩠ᩉᩥ ᩋᨶᩣᨸᨶ᩠ᨶᩮᩣ. ᩏᨠ᩠ᨡᩥᨲ᩠ᨲᩮᩣᨾ᩠ᩉᩥ, ᨶᨾ᩠ᩉᩥ ᩋᨶᩩᨠ᩠ᨡᩥᨲ᩠ᨲᩮᩣ. ᨵᨾ᩠ᨾᩥᨠᩮᨶᨾ᩠ᩉᩥ ᨠᨾ᩠ᨾᩮᨶ ᩏᨠ᩠ᨡᩥᨲ᩠ᨲᩮᩣ ᩋᨠᩩᨸ᩠ᨸᩮᨶ ᨮᩣᨶᩣᩁᩉᩮᨶ. ᩑᨳ ᨾᩴ ᩋᩣᨿᩈ᩠ᨾᨶ᩠ᨲᩮᩣ ᩒᩈᩣᩁᩮᨳᩣ’ᨲᩥ. ᨠᨳᩴ ᨶᩩ ᨡᩮᩣ, ᨽᨶ᩠ᨲᩮ, ᨸᨭᩥᨸᨩ᩠ᨩᩥᨲᨻ᩠ᨻᨶ᩺”ᨲᩥ? “ᩋᩣᨸᨲ᩠ᨲᩥ ᩑᩈᩣ, ᨽᩥᨠ᩠ᨡᩅᩮ; ᨶᩮᩈᩣ ᩋᨶᩣᨸᨲ᩠ᨲᩥ. ᩋᩣᨸᨶ᩠ᨶᩮᩣ ᩑᩈᩮᩣ ᨽᩥᨠ᩠ᨡᩩ, ᨶᩮᩈᩮᩣ ᨽᩥᨠ᩠ᨡᩩ ᩋᨶᩣᨸᨶ᩠ᨶᩮᩣ. ᩏᨠ᩠ᨡᩥᨲ᩠ᨲᩮᩣ ᩑᩈᩮᩣ ᨽᩥᨠ᩠ᨡᩩ, ᨶᩮᩈᩮᩣ ᨽᩥᨠ᩠ᨡᩩ ᩋᨶᩩᨠ᩠ᨡᩥᨲ᩠ᨲᩮᩣ. ᨵᨾ᩠ᨾᩥᨠᩮᨶ ᨠᨾ᩠ᨾᩮᨶ ᩏᨠ᩠ᨡᩥᨲ᩠ᨲᩮᩣ ᩋᨠᩩᨸ᩠ᨸᩮᨶ ᨮᩣᨶᩣᩁᩉᩮᨶ. ᨿᨲᩮᩣ ᨧ ᨡᩮᩣ ᩈᩮᩣ, ᨽᩥᨠ᩠ᨡᩅᩮ, ᨽᩥᨠ᩠ᨡᩩ ᩋᩣᨸᨶ᩠ᨶᩮᩣ ᨧ ᩏᨠ᩠ᨡᩥᨲ᩠ᨲᩮᩣ ᨧ ᨸᩔᨲᩥ ᨧ, ᨲᩮᨶ ᩉᩥ, ᨽᩥᨠ᩠ᨡᩅᩮ, ᨲᩴ ᨽᩥᨠ᩠ᨡᩩᩴ ᩒᩈᩣᩁᩮᨳᩣ”ᨲᩥ.
</Paragraph>
</Division>