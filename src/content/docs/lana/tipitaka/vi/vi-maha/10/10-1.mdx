---
title: "10.1 ᨠᩮᩣᩈᨾ᩠ᨻᨠᩅᩥᩅᩤᨴᨠᨳᩣ"
tableOfContents: false
sidebar:
  order: 1
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="451" book="vi-maha">

<Paragraph number="1945" book="vi-maha">
ᨲᩮᨶ ᩈᨾᨿᩮᨶ ᨻᩩᨴ᩠ᨵᩮᩤ ᨽᨣᩅᩤ ᨠᩮᩣᩈᨾ᩠ᨻᩥᨿᩴ ᩅᩥᩉᩁᨲᩥ ᨥᩮᩣᩈᩥᨲᩣᩁᩣᨾᩮ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᩋᩣᨸᨲ᩠ᨲᩥᩴ ᩋᩣᨸᨶ᩠ᨶᩮᩣ ᩉᩮᩣᨲᩥ. ᩈᩮᩣ ᨲᩔᩣ ᩋᩣᨸᨲ᩠ᨲᩥᨿᩣ ᩋᩣᨸᨲ᩠ᨲᩥᨴᩥᨭ᩠ᨮᩥ ᩉᩮᩣᨲᩥ; ᩋᨬ᩠ᨬᩮ ᨽᩥᨠ᩠ᨡᩪ ᨲᩔᩣ ᩋᩣᨸᨲ᩠ᨲᩥᨿᩣ ᩋᨶᩣᨸᨲ᩠ᨲᩥᨴᩥᨭ᩠ᨮᩥᨶᩮᩣ ᩉᩮᩣᨶ᩠ᨲᩥ. ᩈᩮᩣ ᩋᨸᩁᩮᨶ ᩈᨾᨿᩮᨶ ᨲᩔᩣ ᩋᩣᨸᨲ᩠ᨲᩥᨿᩣ ᩋᨶᩣᨸᨲ᩠ᨲᩥᨴᩥᨭ᩠ᨮᩥ ᩉᩮᩣᨲᩥ; ᩋᨬ᩠ᨬᩮ ᨽᩥᨠ᩠ᨡᩪ ᨲᩔᩣ ᩋᩣᨸᨲ᩠ᨲᩥᨿᩣ ᩋᩣᨸᨲ᩠ᨲᩥᨴᩥᨭ᩠ᨮᩥᨶᩮᩣ ᩉᩮᩣᨶ᩠ᨲᩥ. ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᨲᩴ ᨽᩥᨠ᩠ᨡᩩᩴ ᩑᨲᨴᩅᩮᩤᨧᩩᩴ—  “ᩋᩣᨸᨲ᩠ᨲᩥᩴ ᨲ᩠ᩅᩴ, ᩋᩣᩅᩩᩈᩮᩣ, ᩋᩣᨸᨶ᩠ᨶᩮᩣ, ᨸᩔᩈᩮᨲᩴ ᩋᩣᨸᨲ᩠ᨲᩥᨶ᩺”ᨲᩥ? “ᨶᨲ᩠ᨳᩥ ᨾᩮ, ᩋᩣᩅᩩᩈᩮᩣ, ᩋᩣᨸᨲ᩠ᨲᩥ ᨿᨾᩉᩴ ᨸᩔᩮᨿ᩠ᨿᨶ᩺”ᨲᩥ. ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᩈᩣᨾᨣ᩠ᨣᩥᩴ ᩃᨽᩥᨲ᩠ᩅᩣ ᨲᩴ ᨽᩥᨠ᩠ᨡᩩᩴ ᩋᩣᨸᨲ᩠ᨲᩥᨿᩣ ᩋᨴᩔᨶᩮ ᩏᨠ᩠ᨡᩥᨸᩥᩴᩈᩩ. ᩈᩮᩣ ᨧ ᨽᩥᨠ᩠ᨡᩩ ᨻᩉᩩᩔᩩᨲᩮᩣ ᩉᩮᩣᨲᩥ ᩋᩣᨣᨲᩣᨣᨾᩮᩣ ᨵᨾ᩠ᨾᨵᩁᩮᩣ ᩅᩥᨶᨿᨵᩁᩮᩣ ᨾᩣᨲᩥᨠᩣᨵᩁᩮᩣ ᨸᨱ᩠ᨯᩥᨲᩮᩣ ᨻ᩠ᨿᨲ᩠ᨲᩮᩣ ᨾᩮᨵᩤᩅᩦ ᩃᨩ᩠ᨩᩦ ᨠᩩᨠ᩠ᨠᩩᨧ᩠ᨧᨠᩮᩣ ᩈᩥᨠ᩠ᨡᩣᨠᩣᨾᩮᩣ. ᩋᨳ ᨡᩮᩣ ᩈᩮᩣ ᨽᩥᨠ᩠ᨡᩩ ᩈᨶ᩠ᨴᩥᨭ᩠ᨮᩮ ᩈᨾ᩠ᨽᨲ᩠ᨲᩮ ᨽᩥᨠ᩠ᨡᩪ ᩏᨸᩈᩘᨠᨾᩥᨲ᩠ᩅᩣ ᩑᨲᨴᩅᩮᩤᨧ—  “ᩋᨶᩣᨸᨲ᩠ᨲᩥ ᩑᩈᩣ, ᩋᩣᩅᩩᩈᩮᩣ, ᨶᩮᩈᩣ ᩋᩣᨸᨲ᩠ᨲᩥ. ᩋᨶᩣᨸᨶ᩠ᨶᩮᩣᨾ᩠ᩉᩥ, ᨶᨾ᩠ᩉᩥ ᩋᩣᨸᨶ᩠ᨶᩮᩣ. ᩋᨶᩩᨠ᩠ᨡᩥᨲ᩠ᨲᩮᩣᨾ᩠ᩉᩥ, ᨶᨾ᩠ᩉᩥ ᩏᨠ᩠ᨡᩥᨲ᩠ᨲᩮᩣ. ᩋᨵᨾ᩠ᨾᩥᨠᩮᨶᨾ᩠ᩉᩥ ᨠᨾ᩠ᨾᩮᨶ ᩏᨠ᩠ᨡᩥᨲ᩠ᨲᩮᩣ ᨠᩩᨸ᩠ᨸᩮᨶ ᩋᨭ᩠ᨮᩣᨶᩣᩁᩉᩮᨶ. ᩉᩮᩣᨳ ᨾᩮ ᩋᩣᨿᩈ᩠ᨾᨶ᩠ᨲᩮᩣ ᨵᨾ᩠ᨾᨲᩮᩣ ᩅᩥᨶᨿᨲᩮᩣ ᨸᨠ᩠ᨡᩣ”ᨲᩥ. ᩋᩃᨽᩥ ᨡᩮᩣ ᩈᩮᩣ ᨽᩥᨠ᩠ᨡᩩ ᩈᨶ᩠ᨴᩥᨭ᩠ᨮᩮ ᩈᨾ᩠ᨽᨲ᩠ᨲᩮ ᨽᩥᨠ᩠ᨡᩪ ᨸᨠ᩠ᨡᩮ. ᨩᩣᨶᨸᨴᩤᨶᨾ᩠ᨸᩥ ᩈᨶ᩠ᨴᩥᨭ᩠ᨮᩣᨶᩴ ᩈᨾ᩠ᨽᨲ᩠ᨲᩣᨶᩴ ᨽᩥᨠ᩠ᨡᩪᨶᩴ ᩈᨶ᩠ᨲᩥᨠᩮ ᨴᩪᨲᩴ ᨸᩣᩉᩮᩈᩥ—  “ᩋᨶᩣᨸᨲ᩠ᨲᩥ ᩑᩈᩣ, ᩋᩣᩅᩩᩈᩮᩣ, ᨶᩮᩈᩣ ᩋᩣᨸᨲ᩠ᨲᩥ. ᩋᨶᩣᨸᨶ᩠ᨶᩮᩣᨾ᩠ᩉᩥ, ᨶᨾ᩠ᩉᩥ ᩋᩣᨸᨶ᩠ᨶᩮᩣ. ᩋᨶᩩᨠ᩠ᨡᩥᨲ᩠ᨲᩮᩣᨾ᩠ᩉᩥ, ᨶᨾ᩠ᩉᩥ ᩏᨠ᩠ᨡᩥᨲ᩠ᨲᩮᩣ. ᩋᨵᨾ᩠ᨾᩥᨠᩮᨶᨾ᩠ᩉᩥ ᨠᨾ᩠ᨾᩮᨶ ᩏᨠ᩠ᨡᩥᨲ᩠ᨲᩮᩣ ᨠᩩᨸ᩠ᨸᩮᨶ ᩋᨭ᩠ᨮᩣᨶᩣᩁᩉᩮᨶ. ᩉᩮᩣᨶ᩠ᨲᩩ ᨾᩮ ᩋᩣᨿᩈ᩠ᨾᨶ᩠ᨲᩮᩣ ᨵᨾ᩠ᨾᨲᩮᩣ ᩅᩥᨶᨿᨲᩮᩣ ᨸᨠ᩠ᨡᩣ”ᨲᩥ. ᩋᩃᨽᩥ ᨡᩮᩣ ᩈᩮᩣ ᨽᩥᨠ᩠ᨡᩩ ᨩᩣᨶᨸᨴᩮᨸᩥ ᩈᨶ᩠ᨴᩥᨭ᩠ᨮᩮ ᩈᨾ᩠ᨽᨲ᩠ᨲᩮ ᨽᩥᨠ᩠ᨡᩪ ᨸᨠ᩠ᨡᩮ. ᩋᨳ ᨡᩮᩣ ᨲᩮ ᩏᨠ᩠ᨡᩥᨲ᩠ᨲᩣᨶᩩᩅᨲ᩠ᨲᨠᩣ ᨽᩥᨠ᩠ᨡᩪ ᨿᩮᨶ ᩏᨠ᩠ᨡᩮᨸᨠᩣ ᨽᩥᨠ᩠ᨡᩪ ᨲᩮᨶᩩᨸᩈᩘᨠᨾᩥᩴᩈᩩ, ᩏᨸᩈᩘᨠᨾᩥᨲ᩠ᩅᩣ ᩏᨠ᩠ᨡᩮᨸᨠᩮ ᨽᩥᨠ᩠ᨡᩪ ᩑᨲᨴᩅᩮᩤᨧᩩᩴ—  “ᩋᨶᩣᨸᨲ᩠ᨲᩥ ᩑᩈᩣ, ᩋᩣᩅᩩᩈᩮᩣ, ᨶᩮᩈᩣ ᩋᩣᨸᨲ᩠ᨲᩥ. ᩋᨶᩣᨸᨶ᩠ᨶᩮᩣ ᩑᩈᩮᩣ ᨽᩥᨠ᩠ᨡᩩ, ᨶᩮᩈᩮᩣ ᨽᩥᨠ᩠ᨡᩩ ᩋᩣᨸᨶ᩠ᨶᩮᩣ. ᩋᨶᩩᨠ᩠ᨡᩥᨲ᩠ᨲᩮᩣ ᩑᩈᩮᩣ ᨽᩥᨠ᩠ᨡᩩ, ᨶᩮᩈᩮᩣ ᨽᩥᨠ᩠ᨡᩩ ᩏᨠ᩠ᨡᩥᨲ᩠ᨲᩮᩣ. ᩋᨵᨾ᩠ᨾᩥᨠᩮᨶ ᨠᨾ᩠ᨾᩮᨶ ᩏᨠ᩠ᨡᩥᨲ᩠ᨲᩮᩣ ᨠᩩᨸ᩠ᨸᩮᨶ ᩋᨭ᩠ᨮᩣᨶᩣᩁᩉᩮᨶᩣ”ᨲᩥ. ᩑᩅᩴ ᩅᩩᨲ᩠ᨲᩮ, ᩏᨠ᩠ᨡᩮᨸᨠᩣ ᨽᩥᨠ᩠ᨡᩪ ᩏᨠ᩠ᨡᩥᨲ᩠ᨲᩣᨶᩩᩅᨲ᩠ᨲᨠᩮ ᨽᩥᨠ᩠ᨡᩪ ᩑᨲᨴᩅᩮᩤᨧᩩᩴ—  “ᩋᩣᨸᨲ᩠ᨲᩥ ᩑᩈᩣ, ᩋᩣᩅᩩᩈᩮᩣ, ᨶᩮᩈᩣ ᩋᨶᩣᨸᨲ᩠ᨲᩥ. ᩋᩣᨸᨶ᩠ᨶᩮᩣ ᩑᩈᩮᩣ ᨽᩥᨠ᩠ᨡᩩ, ᨶᩮᩈᩮᩣ ᨽᩥᨠ᩠ᨡᩩ ᩋᨶᩣᨸᨶ᩠ᨶᩮᩣ. ᩏᨠ᩠ᨡᩥᨲ᩠ᨲᩮᩣ ᩑᩈᩮᩣ ᨽᩥᨠ᩠ᨡᩩ, ᨶᩮᩈᩮᩣ ᨽᩥᨠ᩠ᨡᩩ ᩋᨶᩩᨠ᩠ᨡᩥᨲ᩠ᨲᩮᩣ. ᨵᨾ᩠ᨾᩥᨠᩮᨶ ᨠᨾ᩠ᨾᩮᨶ ᩏᨠ᩠ᨡᩥᨲ᩠ᨲᩮᩣ ᩋᨠᩩᨸ᩠ᨸᩮᨶ ᨮᩣᨶᩣᩁᩉᩮᨶ. ᨾᩣ ᨡᩮᩣ ᨲᩩᨾ᩠ᩉᩮ ᩋᩣᨿᩈ᩠ᨾᨶ᩠ᨲᩮᩣ ᩑᨲᩴ ᩏᨠ᩠ᨡᩥᨲ᩠ᨲᨠᩴ ᨽᩥᨠ᩠ᨡᩩᩴ ᩋᨶᩩᩅᨲ᩠ᨲᩥᨲ᩠ᨳ ᩋᨶᩩᨸᩁᩥᩅᩤᩁᩮᨳᩣ”ᨲᩥ. ᩑᩅᨾ᩠ᨸᩥ ᨡᩮᩣ ᨲᩮ ᩏᨠ᩠ᨡᩥᨲ᩠ᨲᩣᨶᩩᩅᨲ᩠ᨲᨠᩣ ᨽᩥᨠ᩠ᨡᩪ ᩏᨠ᩠ᨡᩮᨸᨠᩮᩉᩥ ᨽᩥᨠ᩠ᨡᩪᩉᩥ ᩅᩩᨧ᩠ᨧᨾᩣᨶᩣ ᨲᨳᩮᩅ ᨲᩴ ᩏᨠ᩠ᨡᩥᨲ᩠ᨲᨠᩴ ᨽᩥᨠ᩠ᨡᩩᩴ ᩋᨶᩩᩅᨲ᩠ᨲᩥᩴᩈᩩ ᩋᨶᩩᨸᩁᩥᩅᩤᩁᩮᩈᩩᩴ.
</Paragraph>

</Division>
<Division number="452" book="vi-maha">

<Paragraph number="1946" book="vi-maha">
ᩋᨳ ᨡᩮᩣ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᨶᩥᩈᩦᨴᩥ. ᩑᨠᨾᨶ᩠ᨲᩴ ᨶᩥᩈᩥᨶ᩠ᨶᩮᩣ ᨡᩮᩣ ᩈᩮᩣ ᨽᩥᨠ᩠ᨡᩩ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᩍᨵ, ᨽᨶ᩠ᨲᩮ, ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᩋᩣᨸᨲ᩠ᨲᩥᩴ ᩋᩣᨸᨶ᩠ᨶᩮᩣ ᩋᩉᩮᩣᩈᩥ. ᩈᩮᩣ ᨲᩔᩣ ᩋᩣᨸᨲ᩠ᨲᩥᨿᩣ ᩋᩣᨸᨲ᩠ᨲᩥᨴᩥᨭ᩠ᨮᩥ ᩋᩉᩮᩣᩈᩥ, ᩋᨬ᩠ᨬᩮ ᨽᩥᨠ᩠ᨡᩪ ᨲᩔᩣ ᩋᩣᨸᨲ᩠ᨲᩥᨿᩣ ᩋᨶᩣᨸᨲ᩠ᨲᩥᨴᩥᨭ᩠ᨮᩥᨶᩮᩣ ᩋᩉᩮᩈᩩᩴ. ᩈᩮᩣ ᩋᨸᩁᩮᨶ ᩈᨾᨿᩮᨶ ᨲᩔᩣ ᩋᩣᨸᨲ᩠ᨲᩥᨿᩣ ᩋᨶᩣᨸᨲ᩠ᨲᩥᨴᩥᨭ᩠ᨮᩥ ᩋᩉᩮᩣᩈᩥ, ᩋᨬ᩠ᨬᩮ ᨽᩥᨠ᩠ᨡᩪ ᨲᩔᩣ ᩋᩣᨸᨲ᩠ᨲᩥᨿᩣ ᩋᩣᨸᨲ᩠ᨲᩥᨴᩥᨭ᩠ᨮᩥᨶᩮᩣ ᩋᩉᩮᩈᩩᩴ. ᩋᨳ ᨡᩮᩣ ᨲᩮ, ᨽᨶ᩠ᨲᩮ, ᨽᩥᨠ᩠ᨡᩪ ᨲᩴ ᨽᩥᨠ᩠ᨡᩩᩴ ᩑᨲᨴᩅᩮᩤᨧᩩᩴ—  ‘ᩋᩣᨸᨲ᩠ᨲᩥᩴ ᨲ᩠ᩅᩴ, ᩋᩣᩅᩩᩈᩮᩣ, ᩋᩣᨸᨶ᩠ᨶᩮᩣ, ᨸᩔᩈᩮᨲᩴ ᩋᩣᨸᨲ᩠ᨲᩥᨶ᩺’ᨲᩥ? ‘ᨶᨲ᩠ᨳᩥ ᨾᩮ, ᩋᩣᩅᩩᩈᩮᩣ, ᩋᩣᨸᨲ᩠ᨲᩥ ᨿᨾᩉᩴ ᨸᩔᩮᨿ᩠ᨿᨶ᩺’ᨲᩥ. ᩋᨳ ᨡᩮᩣ ᨲᩮ, ᨽᨶ᩠ᨲᩮ, ᨽᩥᨠ᩠ᨡᩪ ᩈᩣᨾᨣ᩠ᨣᩥᩴ ᩃᨽᩥᨲ᩠ᩅᩣ ᨲᩴ ᨽᩥᨠ᩠ᨡᩩᩴ ᩋᩣᨸᨲ᩠ᨲᩥᨿᩣ ᩋᨴᩔᨶᩮ ᩏᨠ᩠ᨡᩥᨸᩥᩴᩈᩩ. ᩈᩮᩣ ᨧ, ᨽᨶ᩠ᨲᩮ, ᨽᩥᨠ᩠ᨡᩩ ᨻᩉᩩᩔᩩᨲᩮᩣ ᩋᩣᨣᨲᩣᨣᨾᩮᩣ ᨵᨾ᩠ᨾᨵᩁᩮᩣ ᩅᩥᨶᨿᨵᩁᩮᩣ ᨾᩣᨲᩥᨠᩣᨵᩁᩮᩣ ᨸᨱ᩠ᨯᩥᨲᩮᩣ ᨻ᩠ᨿᨲ᩠ᨲᩮᩣ ᨾᩮᨵᩤᩅᩦ ᩃᨩ᩠ᨩᩦ ᨠᩩᨠ᩠ᨠᩩᨧ᩠ᨧᨠᩮᩣ ᩈᩥᨠ᩠ᨡᩣᨠᩣᨾᩮᩣ. ᩋᨳ ᨡᩮᩣ ᩈᩮᩣ, ᨽᨶ᩠ᨲᩮ, ᨽᩥᨠ᩠ᨡᩩ ᩈᨶ᩠ᨴᩥᨭ᩠ᨮᩮ ᩈᨾ᩠ᨽᨲ᩠ᨲᩮ ᨽᩥᨠ᩠ᨡᩪ ᩏᨸᩈᩘᨠᨾᩥᨲ᩠ᩅᩣ ᩑᨲᨴᩅᩮᩤᨧ—  ‘ᩋᨶᩣᨸᨲ᩠ᨲᩥ ᩑᩈᩣ, ᩋᩣᩅᩩᩈᩮᩣ; ᨶᩮᩈᩣ ᩋᩣᨸᨲ᩠ᨲᩥ. ᩋᨶᩣᨸᨶ᩠ᨶᩮᩣᨾ᩠ᩉᩥ, ᨶᨾ᩠ᩉᩥ ᩋᩣᨸᨶ᩠ᨶᩮᩣ. ᩋᨶᩩᨠ᩠ᨡᩥᨲ᩠ᨲᩮᩣᨾ᩠ᩉᩥ, ᨶᨾ᩠ᩉᩥ ᩏᨠ᩠ᨡᩥᨲ᩠ᨲᩮᩣ. ᩋᨵᨾ᩠ᨾᩥᨠᩮᨶᨾ᩠ᩉᩥ ᨠᨾ᩠ᨾᩮᨶ ᩏᨠ᩠ᨡᩥᨲ᩠ᨲᩮᩣ ᨠᩩᨸ᩠ᨸᩮᨶ ᩋᨭ᩠ᨮᩣᨶᩣᩁᩉᩮᨶ. ᩉᩮᩣᨳ ᨾᩮ ᩋᩣᨿᩈ᩠ᨾᨶ᩠ᨲᩮᩣ ᨵᨾ᩠ᨾᨲᩮᩣ ᩅᩥᨶᨿᨲᩮᩣ ᨸᨠ᩠ᨡᩣ’ᨲᩥ. ᩋᩃᨽᩥ ᨡᩮᩣ ᩈᩮᩣ, ᨽᨶ᩠ᨲᩮ, ᨽᩥᨠ᩠ᨡᩩ ᩈᨶ᩠ᨴᩥᨭ᩠ᨮᩮ ᩈᨾ᩠ᨽᨲ᩠ᨲᩮ ᨽᩥᨠ᩠ᨡᩪ ᨸᨠ᩠ᨡᩮ. ᨩᩣᨶᨸᨴᩤᨶᨾ᩠ᨸᩥ ᩈᨶ᩠ᨴᩥᨭ᩠ᨮᩣᨶᩴ ᩈᨾ᩠ᨽᨲ᩠ᨲᩣᨶᩴ ᨽᩥᨠ᩠ᨡᩪᨶᩴ ᩈᨶ᩠ᨲᩥᨠᩮ ᨴᩪᨲᩴ ᨸᩣᩉᩮᩈᩥ—  ‘ᩋᨶᩣᨸᨲ᩠ᨲᩥ ᩑᩈᩣ, ᩋᩣᩅᩩᩈᩮᩣ; ᨶᩮᩈᩣ ᩋᩣᨸᨲ᩠ᨲᩥ. ᩋᨶᩣᨸᨶ᩠ᨶᩮᩣᨾ᩠ᩉᩥ, ᨶᨾ᩠ᩉᩥ ᩋᩣᨸᨶ᩠ᨶᩮᩣ. ᩋᨶᩩᨠ᩠ᨡᩥᨲ᩠ᨲᩮᩣᨾ᩠ᩉᩥ, ᨶᨾ᩠ᩉᩥ ᩏᨠ᩠ᨡᩥᨲ᩠ᨲᩮᩣ. ᩋᨵᨾ᩠ᨾᩥᨠᩮᨶᨾ᩠ᩉᩥ ᨠᨾ᩠ᨾᩮᨶ ᩏᨠ᩠ᨡᩥᨲ᩠ᨲᩮᩣ ᨠᩩᨸ᩠ᨸᩮᨶ ᩋᨭ᩠ᨮᩣᨶᩣᩁᩉᩮᨶ. ᩉᩮᩣᨶ᩠ᨲᩩ ᨾᩮ ᩋᩣᨿᩈ᩠ᨾᨶ᩠ᨲᩮᩣ ᨵᨾ᩠ᨾᨲᩮᩣ ᩅᩥᨶᨿᨲᩮᩣ ᨸᨠ᩠ᨡᩣ’ᨲᩥ. ᩋᩃᨽᩥ ᨡᩮᩣ ᩈᩮᩣ, ᨽᨶ᩠ᨲᩮ, ᨽᩥᨠ᩠ᨡᩩ ᨩᩣᨶᨸᨴᩮᨸᩥ ᩈᨶ᩠ᨴᩥᨭ᩠ᨮᩮ ᩈᨾ᩠ᨽᨲ᩠ᨲᩮ ᨽᩥᨠ᩠ᨡᩪ ᨸᨠ᩠ᨡᩮ. ᩋᨳ ᨡᩮᩣ ᨲᩮ, ᨽᨶ᩠ᨲᩮ, ᩏᨠ᩠ᨡᩥᨲ᩠ᨲᩣᨶᩩᩅᨲ᩠ᨲᨠᩣ ᨽᩥᨠ᩠ᨡᩪ ᨿᩮᨶ ᩏᨠ᩠ᨡᩮᨸᨠᩣ ᨽᩥᨠ᩠ᨡᩪ ᨲᩮᨶᩩᨸᩈᩘᨠᨾᩥᩴᩈᩩ, ᩏᨸᩈᩘᨠᨾᩥᨲ᩠ᩅᩣ ᩏᨠ᩠ᨡᩮᨸᨠᩮ ᨽᩥᨠ᩠ᨡᩪ ᩑᨲᨴᩅᩮᩤᨧᩩᩴ—  ‘ᩋᨶᩣᨸᨲ᩠ᨲᩥ ᩑᩈᩣ, ᩋᩣᩅᩩᩈᩮᩣ; ᨶᩮᩈᩣ ᩋᩣᨸᨲ᩠ᨲᩥ. ᩋᨶᩣᨸᨶ᩠ᨶᩮᩣ ᩑᩈᩮᩣ ᨽᩥᨠ᩠ᨡᩩ, ᨶᩮᩈᩮᩣ ᨽᩥᨠ᩠ᨡᩩ ᩋᩣᨸᨶ᩠ᨶᩮᩣ. ᩋᨶᩩᨠ᩠ᨡᩥᨲ᩠ᨲᩮᩣ ᩑᩈᩮᩣ ᨽᩥᨠ᩠ᨡᩩ, ᨶᩮᩈᩮᩣ ᨽᩥᨠ᩠ᨡᩩ ᩏᨠ᩠ᨡᩥᨲ᩠ᨲᩮᩣ. ᩋᨵᨾ᩠ᨾᩥᨠᩮᨶ ᨠᨾ᩠ᨾᩮᨶ ᩏᨠ᩠ᨡᩥᨲ᩠ᨲᩮᩣ ᨠᩩᨸ᩠ᨸᩮᨶ ᩋᨭ᩠ᨮᩣᨶᩣᩁᩉᩮᨶᩣ’ᨲᩥ. ᩑᩅᩴ ᩅᩩᨲ᩠ᨲᩮ, ᨲᩮ, ᨽᨶ᩠ᨲᩮ, ᩏᨠ᩠ᨡᩮᨸᨠᩣ ᨽᩥᨠ᩠ᨡᩪ ᩏᨠ᩠ᨡᩥᨲ᩠ᨲᩣᨶᩩᩅᨲ᩠ᨲᨠᩮ ᨽᩥᨠ᩠ᨡᩪ ᩑᨲᨴᩅᩮᩤᨧᩩᩴ—  ‘ᩋᩣᨸᨲ᩠ᨲᩥ ᩑᩈᩣ, ᩋᩣᩅᩩᩈᩮᩣ; ᨶᩮᩈᩣ ᩋᨶᩣᨸᨲ᩠ᨲᩥ. ᩋᩣᨸᨶ᩠ᨶᩮᩣ ᩑᩈᩮᩣ ᨽᩥᨠ᩠ᨡᩩ, ᨶᩮᩈᩮᩣ ᨽᩥᨠ᩠ᨡᩩ ᩋᨶᩣᨸᨶ᩠ᨶᩮᩣ. ᩏᨠ᩠ᨡᩥᨲ᩠ᨲᩮᩣ ᩑᩈᩮᩣ ᨽᩥᨠ᩠ᨡᩩ, ᨶᩮᩈᩮᩣ ᨽᩥᨠ᩠ᨡᩩ ᩋᨶᩩᨠ᩠ᨡᩥᨲ᩠ᨲᩮᩣ. ᨵᨾ᩠ᨾᩥᨠᩮᨶ ᨠᨾ᩠ᨾᩮᨶ ᩏᨠ᩠ᨡᩥᨲ᩠ᨲᩮᩣ ᩋᨠᩩᨸ᩠ᨸᩮᨶ ᨮᩣᨶᩣᩁᩉᩮᨶ. ᨾᩣ ᨡᩮᩣ ᨲᩩᨾ᩠ᩉᩮ ᩋᩣᨿᩈ᩠ᨾᨶ᩠ᨲᩮᩣ ᩑᨲᩴ ᩏᨠ᩠ᨡᩥᨲ᩠ᨲᨠᩴ ᨽᩥᨠ᩠ᨡᩩᩴ ᩋᨶᩩᩅᨲ᩠ᨲᩥᨲ᩠ᨳ ᩋᨶᩩᨸᩁᩥᩅᩤᩁᩮᨳᩣ’ᨲᩥ. ᩑᩅᨾ᩠ᨸᩥ ᨡᩮᩣ ᨲᩮ, ᨽᨶ᩠ᨲᩮ, ᩏᨠ᩠ᨡᩥᨲ᩠ᨲᩣᨶᩩᩅᨲ᩠ᨲᨠᩣ ᨽᩥᨠ᩠ᨡᩪ ᩏᨠ᩠ᨡᩮᨸᨠᩮᩉᩥ ᨽᩥᨠ᩠ᨡᩪᩉᩥ ᩅᩩᨧ᩠ᨧᨾᩣᨶᩣ ᨲᨳᩮᩅ ᨲᩴ ᩏᨠ᩠ᨡᩥᨲ᩠ᨲᨠᩴ ᨽᩥᨠ᩠ᨡᩩᩴ ᩋᨶᩩᩅᨲ᩠ᨲᨶ᩠ᨲᩥ ᩋᨶᩩᨸᩁᩥᩅᩤᩁᩮᨶ᩠ᨲᩦ”ᨲᩥ.
</Paragraph>

</Division>
<Division number="453" book="vi-maha">

<Paragraph number="1947" book="vi-maha">
ᩋᨳ ᨡᩮᩣ ᨽᨣᩅᩤ—  “ᨽᩥᨶ᩠ᨶᩮᩣ ᨽᩥᨠ᩠ᨡᩩᩈᩴᨥᩮᩣ, ᨽᩥᨶ᩠ᨶᩮᩣ ᨽᩥᨠ᩠ᨡᩩᩈᩴᨥᩮᩣ”ᨲᩥ—  ᩏᨭ᩠ᨮᩣᨿᩣᩈᨶᩣ ᨿᩮᨶ ᩏᨠ᩠ᨡᩮᨸᨠᩣ ᨽᩥᨠ᩠ᨡᩪ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᨸᨬ᩠ᨬᨲ᩠ᨲᩮ ᩋᩣᩈᨶᩮ ᨶᩥᩈᩦᨴᩥ, ᨶᩥᩈᨩ᩠ᨩ ᨡᩮᩣ ᨽᨣᩅᩤ ᩏᨠ᩠ᨡᩮᨸᨠᩮ ᨽᩥᨠ᩠ᨡᩪ ᩑᨲᨴᩅᩮᩤᨧ—  “ᨾᩣ ᨡᩮᩣ ᨲᩩᨾ᩠ᩉᩮ, ᨽᩥᨠ᩠ᨡᩅᩮ—  ‘ᨸᨭᩥᨽᩣᨲᩥ ᨶᩮᩣ, ᨸᨭᩥᨽᩣᨲᩥ ᨶᩮᩣ’ᨲᩥ—  ᨿᩈ᩠ᨾᩥᩴ ᩅᩤ ᨲᩈ᩠ᨾᩥᩴ ᩅᩤ ᨽᩥᨠ᩠ᨡᩩᩴ ᩏᨠ᩠ᨡᩥᨸᩥᨲᨻ᩠ᨻᩴ ᨾᨬ᩠ᨬᩥᨲ᩠ᨳ.
</Paragraph>

<Paragraph number="1948" book="vi-maha">
ᩍᨵ ᨸᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩩ ᩋᩣᨸᨲ᩠ᨲᩥᩴ ᩋᩣᨸᨶ᩠ᨶᩮᩣ ᩉᩮᩣᨲᩥ. ᩈᩮᩣ ᨲᩔᩣ ᩋᩣᨸᨲ᩠ᨲᩥᨿᩣ ᩋᨶᩣᨸᨲ᩠ᨲᩥᨴᩥᨭ᩠ᨮᩥ ᩉᩮᩣᨲᩥ, ᩋᨬ᩠ᨬᩮ ᨽᩥᨠ᩠ᨡᩪ ᨲᩔᩣ ᩋᩣᨸᨲ᩠ᨲᩥᨿᩣ ᩋᩣᨸᨲ᩠ᨲᩥᨴᩥᨭ᩠ᨮᩥᨶᩮᩣ ᩉᩮᩣᨶ᩠ᨲᩥ. ᨲᩮ ᨧᩮ, ᨽᩥᨠ᩠ᨡᩅᩮ, ᨽᩥᨠ᩠ᨡᩪ ᨲᩴ ᨽᩥᨠ᩠ᨡᩩᩴ ᩑᩅᩴ ᨩᩣᨶᨶ᩠ᨲᩥ—  ‘ᩋᨿᩴ ᨡᩮᩣ ᩋᩣᨿᩈ᩠ᨾᩣ ᨻᩉᩩᩔᩩᨲᩮᩣ ᩋᩣᨣᨲᩣᨣᨾᩮᩣ ᨵᨾ᩠ᨾᨵᩁᩮᩣ ᩅᩥᨶᨿᨵᩁᩮᩣ ᨾᩣᨲᩥᨠᩣᨵᩁᩮᩣ ᨸᨱ᩠ᨯᩥᨲᩮᩣ ᨻ᩠ᨿᨲ᩠ᨲᩮᩣ ᨾᩮᨵᩤᩅᩦ ᩃᨩ᩠ᨩᩦ ᨠᩩᨠ᩠ᨠᩩᨧ᩠ᨧᨠᩮᩣ ᩈᩥᨠ᩠ᨡᩣᨠᩣᨾᩮᩣ. ᩈᨧᩮ ᨾᨿᩴ ᩍᨾᩴ ᨽᩥᨠ᩠ᨡᩩᩴ ᩋᩣᨸᨲ᩠ᨲᩥᨿᩣ ᩋᨴᩔᨶᩮ ᩏᨠ᩠ᨡᩥᨸᩥᩔᩣᨾ, ᨶ ᨾᨿᩴ ᩍᨾᩥᨶᩣ ᨽᩥᨠ᩠ᨡᩩᨶᩣ ᩈᨴ᩠ᨵᩥᩴ ᩏᨸᩮᩣᩈᨳᩴ ᨠᩁᩥᩔᩣᨾ, ᩅᩥᨶᩣ ᩍᨾᩥᨶᩣ ᨽᩥᨠ᩠ᨡᩩᨶᩣ ᩏᨸᩮᩣᩈᨳᩴ ᨠᩁᩥᩔᩣᨾ, ᨽᩅᩥᩔᨲᩥ ᩈᩴᨥᩔ ᨲᨲᩮᩣᨶᩥᨴᩤᨶᩴ ᨽᨱ᩠ᨯᨶᩴ ᨠᩃᩉᩮᩣ ᩅᩥᨣ᩠ᨣᩉᩮᩣ ᩅᩥᩅᩤᨴᩮᩤ ᩈᩴᨥᨽᩮᨴᩮᩤ ᩈᩴᨥᩁᩣᨩᩥ ᩈᩴᨥᩅᩅᨲ᩠ᨳᩣᨶᩴ ᩈᩴᨥᨶᩣᨶᩣᨠᩁᨱᨶ᩺’ᨲᩥ, ᨽᩮᨴᨣᩁᩩᨠᩮᩉᩥ, ᨽᩥᨠ᩠ᨡᩅᩮ, ᨽᩥᨠ᩠ᨡᩪᩉᩥ ᨶ ᩈᩮᩣ ᨽᩥᨠ᩠ᨡᩩ ᩋᩣᨸᨲ᩠ᨲᩥᨿᩣ ᩋᨴᩔᨶᩮ ᩏᨠ᩠ᨡᩥᨸᩥᨲᨻ᩠ᨻᩮᩣ.
</Paragraph>

<Paragraph number="1949" book="vi-maha">
ᩍᨵ ᨸᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩩ ᩋᩣᨸᨲ᩠ᨲᩥᩴ ᩋᩣᨸᨶ᩠ᨶᩮᩣ ᩉᩮᩣᨲᩥ. ᩈᩮᩣ ᨲᩔᩣ ᩋᩣᨸᨲ᩠ᨲᩥᨿᩣ ᩋᨶᩣᨸᨲ᩠ᨲᩥᨴᩥᨭ᩠ᨮᩥ ᩉᩮᩣᨲᩥ, ᩋᨬ᩠ᨬᩮ ᨽᩥᨠ᩠ᨡᩪ ᨲᩔᩣ ᩋᩣᨸᨲ᩠ᨲᩥᨿᩣ ᩋᩣᨸᨲ᩠ᨲᩥᨴᩥᨭ᩠ᨮᩥᨶᩮᩣ ᩉᩮᩣᨶ᩠ᨲᩥ. ᨲᩮ ᨧᩮ, ᨽᩥᨠ᩠ᨡᩅᩮ, ᨽᩥᨠ᩠ᨡᩪ ᨲᩴ ᨽᩥᨠ᩠ᨡᩩᩴ ᩑᩅᩴ ᨩᩣᨶᨶ᩠ᨲᩥ—  ‘ᩋᨿᩴ ᨡᩮᩣ ᩋᩣᨿᩈ᩠ᨾᩣ ᨻᩉᩩᩔᩩᨲᩮᩣ ᩋᩣᨣᨲᩣᨣᨾᩮᩣ ᨵᨾ᩠ᨾᨵᩁᩮᩣ ᩅᩥᨶᨿᨵᩁᩮᩣ ᨾᩣᨲᩥᨠᩣᨵᩁᩮᩣ ᨸᨱ᩠ᨯᩥᨲᩮᩣ ᨻ᩠ᨿᨲ᩠ᨲᩮᩣ ᨾᩮᨵᩤᩅᩦ ᩃᨩ᩠ᨩᩦ ᨠᩩᨠ᩠ᨠᩩᨧ᩠ᨧᨠᩮᩣ ᩈᩥᨠ᩠ᨡᩣᨠᩣᨾᩮᩣ. ᩈᨧᩮ ᨾᨿᩴ ᩍᨾᩴ ᨽᩥᨠ᩠ᨡᩩᩴ ᩋᩣᨸᨲ᩠ᨲᩥᨿᩣ ᩋᨴᩔᨶᩮ ᩏᨠ᩠ᨡᩥᨸᩥᩔᩣᨾ, ᨶ ᨾᨿᩴ ᩍᨾᩥᨶᩣ ᨽᩥᨠ᩠ᨡᩩᨶᩣ ᩈᨴ᩠ᨵᩥᩴ ᨸᩅᩤᩁᩮᩔᩣᨾ, ᩅᩥᨶᩣ ᩍᨾᩥᨶᩣ ᨽᩥᨠ᩠ᨡᩩᨶᩣ ᨸᩅᩤᩁᩮᩔᩣᨾ. ᨶ ᨾᨿᩴ ᩍᨾᩥᨶᩣ ᨽᩥᨠ᩠ᨡᩩᨶᩣ ᩈᨴ᩠ᨵᩥᩴ ᩈᩴᨥᨠᨾ᩠ᨾᩴ ᨠᩁᩥᩔᩣᨾ, ᩅᩥᨶᩣ ᩍᨾᩥᨶᩣ ᨽᩥᨠ᩠ᨡᩩᨶᩣ ᩈᩴᨥᨠᨾ᩠ᨾᩴ ᨠᩁᩥᩔᩣᨾ. ᨶ ᨾᨿᩴ ᩍᨾᩥᨶᩣ ᨽᩥᨠ᩠ᨡᩩᨶᩣ ᩈᨴ᩠ᨵᩥᩴ ᩋᩣᩈᨶᩮ ᨶᩥᩈᩦᨴᩥᩔᩣᨾ, ᩅᩥᨶᩣ ᩍᨾᩥᨶᩣ ᨽᩥᨠ᩠ᨡᩩᨶᩣ ᩋᩣᩈᨶᩮ ᨶᩥᩈᩦᨴᩥᩔᩣᨾ. ᨶ ᨾᨿᩴ ᩍᨾᩥᨶᩣ ᨽᩥᨠ᩠ᨡᩩᨶᩣ ᩈᨴ᩠ᨵᩥᩴ ᨿᩣᨣᩩᨸᩣᨶᩮ ᨶᩥᩈᩦᨴᩥᩔᩣᨾ, ᩅᩥᨶᩣ ᩍᨾᩥᨶᩣ ᨽᩥᨠ᩠ᨡᩩᨶᩣ ᨿᩣᨣᩩᨸᩣᨶᩮ ᨶᩥᩈᩦᨴᩥᩔᩣᨾ. ᨶ ᨾᨿᩴ ᩍᨾᩥᨶᩣ ᨽᩥᨠ᩠ᨡᩩᨶᩣ ᩈᨴ᩠ᨵᩥᩴ ᨽᨲ᩠ᨲᨣ᩠ᨣᩮ ᨶᩥᩈᩦᨴᩥᩔᩣᨾ, ᩅᩥᨶᩣ ᩍᨾᩥᨶᩣ ᨽᩥᨠ᩠ᨡᩩᨶᩣ ᨽᨲ᩠ᨲᨣ᩠ᨣᩮ ᨶᩥᩈᩦᨴᩥᩔᩣᨾ. ᨶ ᨾᨿᩴ ᩍᨾᩥᨶᩣ ᨽᩥᨠ᩠ᨡᩩᨶᩣ ᩈᨴ᩠ᨵᩥᩴ ᩑᨠᨧ᩠ᨨᨶ᩠ᨶᩮ ᩅᩈᩥᩔᩣᨾ, ᩅᩥᨶᩣ ᩍᨾᩥᨶᩣ ᨽᩥᨠ᩠ᨡᩩᨶᩣ ᩑᨠᨧ᩠ᨨᨶ᩠ᨶᩮ ᩅᩈᩥᩔᩣᨾ. ᨶ ᨾᨿᩴ ᩍᨾᩥᨶᩣ ᨽᩥᨠ᩠ᨡᩩᨶᩣ ᩈᨴ᩠ᨵᩥᩴ ᨿᨳᩣᩅᩩᨯ᩠ᨰᩴ ᩋᨽᩥᩅᩤᨴᨶᩴ ᨸᨧ᩠ᨧᩩᨭ᩠ᨮᩣᨶᩴ ᩋᨬ᩠ᨩᩃᩥᨠᨾ᩠ᨾᩴ ᩈᩣᨾᩦᨧᩥᨠᨾ᩠ᨾᩴ ᨠᩁᩥᩔᩣᨾ, ᩅᩥᨶᩣ ᩍᨾᩥᨶᩣ ᨽᩥᨠ᩠ᨡᩩᨶᩣ ᨿᨳᩣᩅᩩᨯ᩠ᨰᩴ ᩋᨽᩥᩅᩤᨴᨶᩴ ᨸᨧ᩠ᨧᩩᨭ᩠ᨮᩣᨶᩴ ᩋᨬ᩠ᨩᩃᩥᨠᨾ᩠ᨾᩴ ᩈᩣᨾᩦᨧᩥᨠᨾ᩠ᨾᩴ ᨠᩁᩥᩔᩣᨾ. ᨽᩅᩥᩔᨲᩥ ᩈᩴᨥᩔ ᨲᨲᩮᩣᨶᩥᨴᩤᨶᩴ ᨽᨱ᩠ᨯᨶᩴ ᨠᩃᩉᩮᩣ ᩅᩥᨣ᩠ᨣᩉᩮᩣ ᩅᩥᩅᩤᨴᩮᩤ ᩈᩴᨥᨽᩮᨴᩮᩤ ᩈᩴᨥᩁᩣᨩᩥ ᩈᩴᨥᩅᩅᨲ᩠ᨳᩣᨶᩴ ᩈᩴᨥᨶᩣᨶᩣᨠᩁᨱᨶ᩺’ᨲᩥ, ᨽᩮᨴᨣᩁᩩᨠᩮᩉᩥ, ᨽᩥᨠ᩠ᨡᩅᩮ, ᨽᩥᨠ᩠ᨡᩪᩉᩥ ᨶ ᩈᩮᩣ ᨽᩥᨠ᩠ᨡᩩ ᩋᩣᨸᨲ᩠ᨲᩥᨿᩣ ᩋᨴᩔᨶᩮ ᩏᨠ᩠ᨡᩥᨸᩥᨲᨻ᩠ᨻᩮᩣ”ᨲᩥ.
</Paragraph>

</Division>
<Division number="454" book="vi-maha">

<Paragraph number="1950" book="vi-maha">
ᩋᨳ ᨡᩮᩣ ᨽᨣᩅᩤ ᩏᨠ᩠ᨡᩮᨸᨠᩣᨶᩴ ᨽᩥᨠ᩠ᨡᩪᨶᩴ ᩑᨲᨾᨲ᩠ᨳᩴ ᨽᩣᩈᩥᨲ᩠ᩅᩣ ᩏᨭ᩠ᨮᩣᨿᩣᩈᨶᩣ ᨿᩮᨶ ᩏᨠ᩠ᨡᩥᨲ᩠ᨲᩣᨶᩩᩅᨲ᩠ᨲᨠᩣ ᨽᩥᨠ᩠ᨡᩪ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᨸᨬ᩠ᨬᨲ᩠ᨲᩮ ᩋᩣᩈᨶᩮ ᨶᩥᩈᩦᨴᩥ, ᨶᩥᩈᨩ᩠ᨩ ᨡᩮᩣ ᨽᨣᩅᩤ ᩏᨠ᩠ᨡᩥᨲ᩠ᨲᩣᨶᩩᩅᨲ᩠ᨲᨠᩮ ᨽᩥᨠ᩠ᨡᩪ ᩑᨲᨴᩅᩮᩤᨧ—  “ᨾᩣ ᨡᩮᩣ ᨲᩩᨾ᩠ᩉᩮ, ᨽᩥᨠ᩠ᨡᩅᩮ, ᩋᩣᨸᨲ᩠ᨲᩥᩴ ᩋᩣᨸᨩ᩠ᨩᩥᨲ᩠ᩅᩣ ‘ᨶᩣᨾ᩠ᩉ ᩋᩣᨸᨶ᩠ᨶᩣ, ᨶᩣᨾ᩠ᩉ ᩋᩣᨸᨶ᩠ᨶᩣ’ᨲᩥ ᩋᩣᨸᨲ᩠ᨲᩥᩴ ᨶ ᨸᨭᩥᨠᩣᨲᨻ᩠ᨻᩴ ᨾᨬ᩠ᨬᩥᨲ᩠ᨳ.
</Paragraph>

<Paragraph number="1951" book="vi-maha">
ᩍᨵ ᨸᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩩ ᩋᩣᨸᨲ᩠ᨲᩥᩴ ᩋᩣᨸᨶ᩠ᨶᩮᩣ ᩉᩮᩣᨲᩥ. ᩈᩮᩣ ᨲᩔᩣ ᩋᩣᨸᨲ᩠ᨲᩥᨿᩣ ᩋᨶᩣᨸᨲ᩠ᨲᩥᨴᩥᨭ᩠ᨮᩥ ᩉᩮᩣᨲᩥ, ᩋᨬ᩠ᨬᩮ ᨽᩥᨠ᩠ᨡᩪ ᨲᩔᩣ ᩋᩣᨸᨲ᩠ᨲᩥᨿᩣ ᩋᩣᨸᨲ᩠ᨲᩥᨴᩥᨭ᩠ᨮᩥᨶᩮᩣ ᩉᩮᩣᨶ᩠ᨲᩥ. ᩈᩮᩣ ᨧᩮ, ᨽᩥᨠ᩠ᨡᩅᩮ, ᨽᩥᨠ᩠ᨡᩩ ᨲᩮ ᨽᩥᨠ᩠ᨡᩪ ᩑᩅᩴ ᨩᩣᨶᩣᨲᩥ—  ‘ᩍᨾᩮ ᨡᩮᩣ ᩋᩣᨿᩈ᩠ᨾᨶ᩠ᨲᩮᩣ ᨻᩉᩩᩔᩩᨲᩣ ᩋᩣᨣᨲᩣᨣᨾᩣ ᨵᨾ᩠ᨾᨵᩁᩣ ᩅᩥᨶᨿᨵᩁᩣ ᨾᩣᨲᩥᨠᩣᨵᩁᩣ ᨸᨱ᩠ᨯᩥᨲᩣ ᨻ᩠ᨿᨲ᩠ᨲᩣ ᨾᩮᨵᩤᩅᩥᨶᩮᩣ ᩃᨩ᩠ᨩᩥᨶᩮᩣ ᨠᩩᨠ᩠ᨠᩩᨧ᩠ᨧᨠᩣ ᩈᩥᨠ᩠ᨡᩣᨠᩣᨾᩣ, ᨶᩣᩃᩴ ᨾᨾᩴ ᩅᩤ ᨠᩣᩁᨱᩣ ᩋᨬ᩠ᨬᩮᩈᩴ ᩅᩤ ᨠᩣᩁᨱᩣ ᨨᨶ᩠ᨴᩣ ᨴᩮᩤᩈᩣ ᨾᩮᩣᩉᩣ ᨽᨿᩣ ᩋᨣᨲᩥᩴ ᨣᨶ᩠ᨲᩩᩴ. ᩈᨧᩮ ᨾᩴ ᩍᨾᩮ ᨽᩥᨠ᩠ᨡᩪ ᩋᩣᨸᨲ᩠ᨲᩥᨿᩣ ᩋᨴᩔᨶᩮ ᩏᨠ᩠ᨡᩥᨸᩥᩔᨶ᩠ᨲᩥ, ᨶ ᨾᨿᩣ ᩈᨴ᩠ᨵᩥᩴ ᩏᨸᩮᩣᩈᨳᩴ ᨠᩁᩥᩔᨶ᩠ᨲᩥ, ᩅᩥᨶᩣ ᨾᨿᩣ ᩏᨸᩮᩣᩈᨳᩴ ᨠᩁᩥᩔᨶ᩠ᨲᩥ, ᨽᩅᩥᩔᨲᩥ ᩈᩴᨥᩔ ᨲᨲᩮᩣᨶᩥᨴᩤᨶᩴ ᨽᨱ᩠ᨯᨶᩴ ᨠᩃᩉᩮᩣ ᩅᩥᨣ᩠ᨣᩉᩮᩣ ᩅᩥᩅᩤᨴᩮᩤ ᩈᩴᨥᨽᩮᨴᩮᩤ ᩈᩴᨥᩁᩣᨩᩥ ᩈᩴᨥᩅᩅᨲ᩠ᨳᩣᨶᩴ ᩈᩴᨥᨶᩣᨶᩣᨠᩁᨱᨶ᩺’ᨲᩥ, ᨽᩮᨴᨣᩁᩩᨠᩮᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩣ ᨸᩁᩮᩈᨾ᩠ᨸᩥ ᩈᨴ᩠ᨵᩤᨿ ᩋᩣᨸᨲ᩠ᨲᩥ ᨴᩮᩈᩮᨲᨻ᩠ᨻᩣ.
</Paragraph>

<Paragraph number="1952" book="vi-maha">
ᩍᨵ ᨸᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩩ ᩋᩣᨸᨲ᩠ᨲᩥᩴ ᩋᩣᨸᨶ᩠ᨶᩮᩣ ᩉᩮᩣᨲᩥ. ᩈᩮᩣ ᨲᩔᩣ ᩋᩣᨸᨲ᩠ᨲᩥᨿᩣ ᩋᨶᩣᨸᨲ᩠ᨲᩥᨴᩥᨭ᩠ᨮᩥ ᩉᩮᩣᨲᩥ, ᩋᨬ᩠ᨬᩮ ᨽᩥᨠ᩠ᨡᩪ ᨲᩔᩣ ᩋᩣᨸᨲ᩠ᨲᩥᨿᩣ ᩋᩣᨸᨲ᩠ᨲᩥᨴᩥᨭ᩠ᨮᩥᨶᩮᩣ ᩉᩮᩣᨶ᩠ᨲᩥ. ᩈᩮᩣ ᨧᩮ, ᨽᩥᨠ᩠ᨡᩅᩮ, ᨽᩥᨠ᩠ᨡᩩ ᨲᩮ ᨽᩥᨠ᩠ᨡᩪ ᩑᩅᩴ ᨩᩣᨶᩣᨲᩥ—  ‘ᩍᨾᩮ ᨡᩮᩣ ᩋᩣᨿᩈ᩠ᨾᨶ᩠ᨲᩮᩣ ᨻᩉᩩᩔᩩᨲᩣ ᩋᩣᨣᨲᩣᨣᨾᩣ ᨵᨾ᩠ᨾᨵᩁᩣ ᩅᩥᨶᨿᨵᩁᩣ ᨾᩣᨲᩥᨠᩣᨵᩁᩣ ᨸᨱ᩠ᨯᩥᨲᩣ ᨻ᩠ᨿᨲ᩠ᨲᩣ ᨾᩮᨵᩤᩅᩥᨶᩮᩣ ᩃᨩ᩠ᨩᩥᨶᩮᩣ ᨠᩩᨠ᩠ᨠᩩᨧ᩠ᨧᨠᩣ ᩈᩥᨠ᩠ᨡᩣᨠᩣᨾᩣ, ᨶᩣᩃᩴ ᨾᨾᩴ ᩅᩤ ᨠᩣᩁᨱᩣ ᩋᨬ᩠ᨬᩮᩈᩴ ᩅᩤ ᨠᩣᩁᨱᩣ ᨨᨶ᩠ᨴᩣ ᨴᩮᩤᩈᩣ ᨾᩮᩣᩉᩣ ᨽᨿᩣ ᩋᨣᨲᩥᩴ ᨣᨶ᩠ᨲᩩᩴ. ᩈᨧᩮ ᨾᩴ ᩍᨾᩮ ᨽᩥᨠ᩠ᨡᩪ ᩋᩣᨸᨲ᩠ᨲᩥᨿᩣ ᩋᨴᩔᨶᩮ ᩏᨠ᩠ᨡᩥᨸᩥᩔᨶ᩠ᨲᩥ, ᨶ ᨾᨿᩣ ᩈᨴ᩠ᨵᩥᩴ ᨸᩅᩤᩁᩮᩔᨶ᩠ᨲᩥ, ᩅᩥᨶᩣ ᨾᨿᩣ ᨸᩅᩤᩁᩮᩔᨶ᩠ᨲᩥ. ᨶ ᨾᨿᩣ ᩈᨴ᩠ᨵᩥᩴ ᩈᩴᨥᨠᨾ᩠ᨾᩴ ᨠᩁᩥᩔᨶ᩠ᨲᩥ, ᩅᩥᨶᩣ ᨾᨿᩣ ᩈᩴᨥᨠᨾ᩠ᨾᩴ ᨠᩁᩥᩔᨶ᩠ᨲᩥ. ᨶ ᨾᨿᩣ ᩈᨴ᩠ᨵᩥᩴ ᩋᩣᩈᨶᩮ ᨶᩥᩈᩦᨴᩥᩔᨶ᩠ᨲᩥ, ᩅᩥᨶᩣ ᨾᨿᩣ ᩋᩣᩈᨶᩮ ᨶᩥᩈᩦᨴᩥᩔᨶ᩠ᨲᩥ. ᨶ ᨾᨿᩣ ᩈᨴ᩠ᨵᩥᩴ ᨿᩣᨣᩩᨸᩣᨶᩮ ᨶᩥᩈᩦᨴᩥᩔᨶ᩠ᨲᩥ, ᩅᩥᨶᩣ ᨾᨿᩣ ᨿᩣᨣᩩᨸᩣᨶᩮ ᨶᩥᩈᩦᨴᩥᩔᨶ᩠ᨲᩥ. ᨶ ᨾᨿᩣ ᩈᨴ᩠ᨵᩥᩴ ᨽᨲ᩠ᨲᨣ᩠ᨣᩮ ᨶᩥᩈᩦᨴᩥᩔᨶ᩠ᨲᩥ ᩅᩥᨶᩣ ᨾᨿᩣ ᨽᨲ᩠ᨲᨣ᩠ᨣᩮ ᨶᩥᩈᩦᨴᩥᩔᨶ᩠ᨲᩥ. ᨶ ᨾᨿᩣ ᩈᨴ᩠ᨵᩥᩴ ᩑᨠᨧ᩠ᨨᨶ᩠ᨶᩮ ᩅᩈᩥᩔᨶ᩠ᨲᩥ, ᩅᩥᨶᩣ ᨾᨿᩣ ᩑᨠᨧ᩠ᨨᨶ᩠ᨶᩮ ᩅᩈᩥᩔᨶ᩠ᨲᩥ. ᨶ ᨾᨿᩣ ᩈᨴ᩠ᨵᩥᩴ ᨿᨳᩣᩅᩩᨯ᩠ᨰᩴ ᩋᨽᩥᩅᩤᨴᨶᩴ ᨸᨧ᩠ᨧᩩᨭ᩠ᨮᩣᨶᩴ ᩋᨬ᩠ᨩᩃᩥᨠᨾ᩠ᨾᩴ ᩈᩣᨾᩦᨧᩥᨠᨾ᩠ᨾᩴ ᨠᩁᩥᩔᨶ᩠ᨲᩥ, ᩅᩥᨶᩣ ᨾᨿᩣ ᨿᨳᩣᩅᩩᨯ᩠ᨰᩴ ᩋᨽᩥᩅᩤᨴᨶᩴ ᨸᨧ᩠ᨧᩩᨭ᩠ᨮᩣᨶᩴ ᩋᨬ᩠ᨩᩃᩥᨠᨾ᩠ᨾᩴ ᩈᩣᨾᩦᨧᩥᨠᨾ᩠ᨾᩴ ᨠᩁᩥᩔᨶ᩠ᨲᩥ, ᨽᩅᩥᩔᨲᩥ ᩈᩴᨥᩔ ᨲᨲᩮᩣᨶᩥᨴᩤᨶᩴ ᨽᨱ᩠ᨯᨶᩴ ᨠᩃᩉᩮᩣ ᩅᩥᨣ᩠ᨣᩉᩮᩣ ᩅᩥᩅᩤᨴᩮᩤ ᩈᩴᨥᨽᩮᨴᩮᩤ ᩈᩴᨥᩁᩣᨩᩥ ᩈᩴᨥᩅᩅᨲ᩠ᨳᩣᨶᩴ ᩈᩴᨥᨶᩣᨶᩣᨠᩁᨱᨶ᩺’ᨲᩥ, ᨽᩮᨴᨣᩁᩩᨠᩮᨶ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩣ ᨸᩁᩮᩈᨾ᩠ᨸᩥ ᩈᨴ᩠ᨵᩤᨿ ᩋᩣᨸᨲ᩠ᨲᩥ ᨴᩮᩈᩮᨲᨻ᩠ᨻᩣ”ᨲᩥ. ᩋᨳ ᨡᩮᩣ ᨽᨣᩅᩤ ᩏᨠ᩠ᨡᩥᨲ᩠ᨲᩣᨶᩩᩅᨲ᩠ᨲᨠᩣᨶᩴ ᨽᩥᨠ᩠ᨡᩪᨶᩴ ᩑᨲᨾᨲ᩠ᨳᩴ ᨽᩣᩈᩥᨲ᩠ᩅᩣ ᩏᨭ᩠ᨮᩣᨿᩣᩈᨶᩣ ᨸᨠ᩠ᨠᩣᨾᩥ.
</Paragraph>

</Division>
<Division number="455" book="vi-maha">

<Paragraph number="1953" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩏᨠ᩠ᨡᩥᨲ᩠ᨲᩣᨶᩩᩅᨲ᩠ᨲᨠᩣ ᨽᩥᨠ᩠ᨡᩪ ᨲᨲ᩠ᨳᩮᩅ ᩋᨶ᩠ᨲᩮᩣᩈᩦᨾᩣᨿ ᩏᨸᩮᩣᩈᨳᩴ ᨠᩁᩮᩣᨶ᩠ᨲᩥ, ᩈᩴᨥᨠᨾ᩠ᨾᩴ ᨠᩁᩮᩣᨶ᩠ᨲᩥ. ᩏᨠ᩠ᨡᩮᨸᨠᩣ ᨸᨶ ᨽᩥᨠ᩠ᨡᩪ ᨶᩥᩔᩦᨾᩴ ᨣᨶ᩠ᨲ᩠ᩅᩣ ᩏᨸᩮᩣᩈᨳᩴ ᨠᩁᩮᩣᨶ᩠ᨲᩥ, ᩈᩴᨥᨠᨾ᩠ᨾᩴ ᨠᩁᩮᩣᨶ᩠ᨲᩥ. ᩋᨳ ᨡᩮᩣ ᩋᨬ᩠ᨬᨲᩁᩮᩣ ᩏᨠ᩠ᨡᩮᨸᨠᩮᩣ ᨽᩥᨠ᩠ᨡᩩ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᨶᩥᩈᩦᨴᩥ. ᩑᨠᨾᨶ᩠ᨲᩴ ᨶᩥᩈᩥᨶ᩠ᨶᩮᩣ ᨡᩮᩣ ᩈᩮᩣ ᨽᩥᨠ᩠ᨡᩩ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—
</Paragraph>

<Paragraph number="1954" book="vi-maha">
“ᨲᩮ, ᨽᨶ᩠ᨲᩮ, ᩏᨠ᩠ᨡᩥᨲ᩠ᨲᩣᨶᩩᩅᨲ᩠ᨲᨠᩣ ᨽᩥᨠ᩠ᨡᩪ ᨲᨲ᩠ᨳᩮᩅ ᩋᨶ᩠ᨲᩮᩣᩈᩦᨾᩣᨿ ᩏᨸᩮᩣᩈᨳᩴ ᨠᩁᩮᩣᨶ᩠ᨲᩥ, ᩈᩴᨥᨠᨾ᩠ᨾᩴ ᨠᩁᩮᩣᨶ᩠ᨲᩥ. ᨾᨿᩴ ᨸᨶ ᩏᨠ᩠ᨡᩮᨸᨠᩣ ᨽᩥᨠ᩠ᨡᩪ ᨶᩥᩔᩦᨾᩴ ᨣᨶ᩠ᨲ᩠ᩅᩣ ᩏᨸᩮᩣᩈᨳᩴ ᨠᩁᩮᩣᨾ, ᩈᩴᨥᨠᨾ᩠ᨾᩴ ᨠᩁᩮᩣᨾᩣ”ᨲᩥ. “ᨲᩮ ᨧᩮ, ᨽᩥᨠ᩠ᨡᩩ, ᩏᨠ᩠ᨡᩥᨲ᩠ᨲᩣᨶᩩᩅᨲ᩠ᨲᨠᩣ ᨽᩥᨠ᩠ᨡᩪ ᨲᨲ᩠ᨳᩮᩅ ᩋᨶ᩠ᨲᩮᩣᩈᩦᨾᩣᨿ ᩏᨸᩮᩣᩈᨳᩴ ᨠᩁᩥᩔᨶ᩠ᨲᩥ, ᩈᩴᨥᨠᨾ᩠ᨾᩴ ᨠᩁᩥᩔᨶ᩠ᨲᩥ, ᨿᨳᩣ ᨾᨿᩣ ᨬᨲ᩠ᨲᩥ ᨧ ᩋᨶᩩᩔᩣᩅᨶᩣ ᨧ ᨸᨬ᩠ᨬᨲ᩠ᨲᩣ, ᨲᩮᩈᩴ ᨲᩣᨶᩥ ᨠᨾ᩠ᨾᩣᨶᩥ ᨵᨾ᩠ᨾᩥᨠᩣᨶᩥ ᨠᨾ᩠ᨾᩣᨶᩥ ᨽᩅᩥᩔᨶ᩠ᨲᩥ ᩋᨠᩩᨸ᩠ᨸᩣᨶᩥ ᨮᩣᨶᩣᩁᩉᩣᨶᩥ. ᨲᩩᨾ᩠ᩉᩮ ᨧᩮ, ᨽᩥᨠ᩠ᨡᩩ, ᩏᨠ᩠ᨡᩮᨸᨠᩣ ᨽᩥᨠ᩠ᨡᩪ ᨲᨲ᩠ᨳᩮᩅ ᩋᨶ᩠ᨲᩮᩣᩈᩦᨾᩣᨿ ᩏᨸᩮᩣᩈᨳᩴ ᨠᩁᩥᩔᨳ, ᩈᩴᨥᨠᨾ᩠ᨾᩴ ᨠᩁᩥᩔᨳ, ᨿᨳᩣ ᨾᨿᩣ ᨬᨲ᩠ᨲᩥ ᨧ ᩋᨶᩩᩔᩣᩅᨶᩣ ᨧ ᨸᨬ᩠ᨬᨲ᩠ᨲᩣ, ᨲᩩᨾ᩠ᩉᩣᨠᨾ᩠ᨸᩥ ᨲᩣᨶᩥ ᨠᨾ᩠ᨾᩣᨶᩥ ᨵᨾ᩠ᨾᩥᨠᩣᨶᩥ ᨠᨾ᩠ᨾᩣᨶᩥ ᨽᩅᩥᩔᨶ᩠ᨲᩥ ᩋᨠᩩᨸ᩠ᨸᩣᨶᩥ ᨮᩣᨶᩣᩁᩉᩣᨶᩥ. ᨲᩴ ᨠᩥᩔ ᩉᩮᨲᩩ? ᨶᩣᨶᩣᩈᩴᩅᩤᩈᨠᩣ ᩑᨲᩮ ᨽᩥᨠ᩠ᨡᩪ ᨲᩩᨾ᩠ᩉᩮᩉᩥ, ᨲᩩᨾ᩠ᩉᩮ ᨧ ᨲᩮᩉᩥ ᨶᩣᨶᩣᩈᩴᩅᩤᩈᨠᩣ.
</Paragraph>

<Paragraph number="1955" book="vi-maha">
ᨴ᩠ᩅᩮᨾᩣ, ᨽᩥᨠ᩠ᨡᩩ, ᨶᩣᨶᩣᩈᩴᩅᩤᩈᨠᨽᩪᨾᩥᨿᩮᩣ—  ᩋᨲ᩠ᨲᨶᩣ ᩅᩤ ᩋᨲ᩠ᨲᩣᨶᩴ ᨶᩣᨶᩣᩈᩴᩅᩤᩈᨠᩴ ᨠᩁᩮᩣᨲᩥ, ᩈᨾᨣ᩠ᨣᩮᩤ ᩅᩤ ᨶᩴ ᩈᩴᨥᩮᩣ ᩏᨠ᩠ᨡᩥᨸᨲᩥ ᩋᨴᩔᨶᩮ ᩅᩤ ᩋᨸ᩠ᨸᨭᩥᨠᨾ᩠ᨾᩮ ᩅᩤ ᩋᨸ᩠ᨸᨭᩥᨶᩥᩔᨣ᩠ᨣᩮ ᩅᩤ. ᩍᨾᩣ ᨡᩮᩣ, ᨽᩥᨠ᩠ᨡᩩ, ᨴ᩠ᩅᩮ ᨶᩣᨶᩣᩈᩴᩅᩤᩈᨠᨽᩪᨾᩥᨿᩮᩣ. ᨴ᩠ᩅᩮᨾᩣ, ᨽᩥᨠ᩠ᨡᩩ, ᩈᨾᩣᨶᩈᩴᩅᩤᩈᨠᨽᩪᨾᩥᨿᩮᩣ—  ᩋᨲ᩠ᨲᨶᩣ ᩅᩤ ᩋᨲ᩠ᨲᩣᨶᩴ ᩈᨾᩣᨶᩈᩴᩅᩤᩈᩴ ᨠᩁᩮᩣᨲᩥ, ᩈᨾᨣ᩠ᨣᩮᩤ ᩅᩤ ᨶᩴ ᩈᩴᨥᩮᩣ ᩏᨠ᩠ᨡᩥᨲ᩠ᨲᩴ ᩒᩈᩣᩁᩮᨲᩥ ᩋᨴᩔᨶᩮ ᩅᩤ ᩋᨸ᩠ᨸᨭᩥᨠᨾ᩠ᨾᩮ ᩅᩤ ᩋᨸ᩠ᨸᨭᩥᨶᩥᩔᨣ᩠ᨣᩮ ᩅᩤ. ᩍᨾᩣ ᨡᩮᩣ, ᨽᩥᨠ᩠ᨡᩩ, ᨴ᩠ᩅᩮ ᩈᨾᩣᨶᩈᩴᩅᩤᩈᨠᨽᩪᨾᩥᨿᩮᩣ”ᨲᩥ.
</Paragraph>

</Division>
<Division number="456" book="vi-maha">

<Paragraph number="1956" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᨽᨲ᩠ᨲᨣ᩠ᨣᩮ ᩋᨶ᩠ᨲᩁᨥᩁᩮ ᨽᨱ᩠ᨯᨶᨩᩣᨲᩣ ᨠᩃᩉᨩᩣᨲᩣ ᩅᩥᩅᩤᨴᩤᨸᨶ᩠ᨶᩣ ᩋᨬ᩠ᨬᨾᨬ᩠ᨬᩴ ᩋᨶᨶᩩᩃᩮᩣᨾᩥᨠᩴ ᨠᩣᨿᨠᨾ᩠ᨾᩴ ᩅᨧᩦᨠᨾ᩠ᨾᩴ ᩏᨸᨴᩴᩈᩮᨶ᩠ᨲᩥ, ᩉᨲ᩠ᨳᨸᩁᩣᨾᩣᩈᩴ ᨠᩁᩮᩣᨶ᩠ᨲᩥ. ᨾᨶᩩᩔᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᩈᨾᨱᩣ ᩈᨠ᩠ᨿᨸᩩᨲ᩠ᨲᩥᨿᩣ ᨽᨲ᩠ᨲᨣ᩠ᨣᩮ ᩋᨶ᩠ᨲᩁᨥᩁᩮ ᨽᨱ᩠ᨯᨶᨩᩣᨲᩣ ᨠᩃᩉᨩᩣᨲᩣ ᩅᩥᩅᩤᨴᩤᨸᨶ᩠ᨶᩣ ᩋᨬ᩠ᨬᨾᨬ᩠ᨬᩴ ᩋᨶᨶᩩᩃᩮᩣᨾᩥᨠᩴ ᨠᩣᨿᨠᨾ᩠ᨾᩴ ᩅᨧᩦᨠᨾ᩠ᨾᩴ ᩏᨸᨴᩴᩈᩮᩔᨶ᩠ᨲᩥ, ᩉᨲ᩠ᨳᨸᩁᩣᨾᩣᩈᩴ ᨠᩁᩥᩔᨶ᩠ᨲᩦ”ᨲᩥ.
</Paragraph>

<Paragraph number="1957" book="vi-maha">
ᩋᩔᩮᩣᩈᩩᩴ ᨡᩮᩣ ᨽᩥᨠ᩠ᨡᩪ ᨲᩮᩈᩴ ᨾᨶᩩᩔᩣᨶᩴ ᩏᨩ᩠ᨫᩣᨿᨶ᩠ᨲᩣᨶᩴ ᨡᩥᨿ᩠ᨿᨶ᩠ᨲᩣᨶᩴ ᩅᩥᨸᩣᨧᩮᨶ᩠ᨲᩣᨶᩴ. ᨿᩮ ᨲᩮ ᨽᩥᨠ᩠ᨡᩪ ᩋᨸ᩠ᨸᩥᨧ᩠ᨨᩣ ᨲᩮ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᨽᩥᨠ᩠ᨡᩪ ᨽᨲ᩠ᨲᨣ᩠ᨣᩮ ᩋᨶ᩠ᨲᩁᨥᩁᩮ ᨽᨱ᩠ᨯᨶᨩᩣᨲᩣ ᨠᩃᩉᨩᩣᨲᩣ ᩅᩥᩅᩤᨴᩤᨸᨶ᩠ᨶᩣ ᩋᨬ᩠ᨬᨾᨬ᩠ᨬᩴ ᩋᨶᨶᩩᩃᩮᩣᨾᩥᨠᩴ ᨠᩣᨿᨠᨾ᩠ᨾᩴ ᩅᨧᩦᨠᨾ᩠ᨾᩴ ᩏᨸᨴᩴᩈᩮᩔᨶ᩠ᨲᩥ, ᩉᨲ᩠ᨳᨸᩁᩣᨾᩣᩈᩴ ᨠᩁᩥᩔᨶ᩠ᨲᩦ”ᨲᩥ. ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ …ᨸᩮ…  “ᩈᨧ᩠ᨧᩴ ᨠᩥᩁ, ᨽᩥᨠ᩠ᨡᩅᩮ, ᨽᩥᨠ᩠ᨡᩪ ᨽᨲ᩠ᨲᨣ᩠ᨣᩮ ᩋᨶ᩠ᨲᩁᨥᩁᩮ ᨽᨱ᩠ᨯᨶᨩᩣᨲᩣ …ᨸᩮ…  ᩉᨲ᩠ᨳᨸᩁᩣᨾᩣᩈᩴ ᨠᩁᩮᩣᨶ᩠ᨲᩦ”ᨲᩥ? “ᩈᨧ᩠ᨧᩴ, ᨽᨣᩅᩤ”ᨲᩥ. ᩅᩥᨣᩁᩉᩥ ᨻᩩᨴ᩠ᨵᩮᩤ ᨽᨣᩅᩤ …ᨸᩮ…  ᩅᩥᨣᩁᩉᩥᨲ᩠ᩅᩣ ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᨽᩥᨶ᩠ᨶᩮ, ᨽᩥᨠ᩠ᨡᩅᩮ, ᩈᩴᨥᩮ ᩋᨵᨾ᩠ᨾᩥᨿᩣᨿᨾᩣᨶᩮ ᩋᩈᨾ᩠ᨾᩮᩣᨴᩥᨠᩣᨿ ᩅᨲ᩠ᨲᨾᩣᨶᩣᨿ ‘ᩑᨲ᩠ᨲᩣᩅᨲᩣ ᨶ ᩋᨬ᩠ᨬᨾᨬ᩠ᨬᩴ ᩋᨶᨶᩩᩃᩮᩣᨾᩥᨠᩴ ᨠᩣᨿᨠᨾ᩠ᨾᩴ ᩅᨧᩦᨠᨾ᩠ᨾᩴ ᩏᨸᨴᩴᩈᩮᩔᩣᨾ, ᩉᨲ᩠ᨳᨸᩁᩣᨾᩣᩈᩴ ᨠᩁᩥᩔᩣᨾᩣ’ᨲᩥ—  ᩋᩣᩈᨶᩮ ᨶᩥᩈᩦᨴᩥᨲᨻ᩠ᨻᩴ. ᨽᩥᨶ᩠ᨶᩮ, ᨽᩥᨠ᩠ᨡᩅᩮ, ᩈᩴᨥᩮ ᨵᨾ᩠ᨾᩥᨿᩣᨿᨾᩣᨶᩮ ᩈᨾ᩠ᨾᩮᩣᨴᩥᨠᩣᨿ ᩅᨲ᩠ᨲᨾᩣᨶᩣᨿ ᩋᩣᩈᨶᨶ᩠ᨲᩁᩥᨠᩣᨿ ᨶᩥᩈᩦᨴᩥᨲᨻ᩠ᨻᨶ᩺”ᨲᩥ.
</Paragraph>

</Division>
<Division number="457" book="vi-maha">

<Paragraph number="1958" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᩈᩴᨥᨾᨩ᩠ᨫᩮ ᨽᨱ᩠ᨯᨶᨩᩣᨲᩣ ᨠᩃᩉᨩᩣᨲᩣ ᩅᩥᩅᩤᨴᩤᨸᨶ᩠ᨶᩣ ᩋᨬ᩠ᨬᨾᨬ᩠ᨬᩴ ᨾᩩᨡᩈᨲ᩠ᨲᩦᩉᩥ ᩅᩥᨲᩩᨴᨶ᩠ᨲᩣ ᩅᩥᩉᩁᨶ᩠ᨲᩥ. ᨲᩮ ᨶ ᩈᨠ᩠ᨠᩮᩣᨶ᩠ᨲᩥ ᨲᩴ ᩋᨵᩥᨠᩁᨱᩴ ᩅᩪᨸᩈᨾᩮᨲᩩᩴ. ᩋᨳ ᨡᩮᩣ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᩋᨭ᩠ᨮᩣᩈᩥ. ᩑᨠᨾᨶ᩠ᨲᩴ ᨮᩥᨲᩮᩣ ᨡᩮᩣ ᩈᩮᩣ ᨽᩥᨠ᩠ᨡᩩ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᩍᨵ, ᨽᨶ᩠ᨲᩮ, ᨽᩥᨠ᩠ᨡᩪ ᩈᩴᨥᨾᨩ᩠ᨫᩮ ᨽᨱ᩠ᨯᨶᨩᩣᨲᩣ ᨠᩃᩉᨩᩣᨲᩣ ᩅᩥᩅᩤᨴᩤᨸᨶ᩠ᨶᩣ ᩋᨬ᩠ᨬᨾᨬ᩠ᨬᩴ ᨾᩩᨡᩈᨲ᩠ᨲᩦᩉᩥ ᩅᩥᨲᩩᨴᨶ᩠ᨲᩣ ᩅᩥᩉᩁᨶ᩠ᨲᩥ. ᨲᩮ ᨶ ᩈᨠ᩠ᨠᩮᩣᨶ᩠ᨲᩥ ᨲᩴ ᩋᨵᩥᨠᩁᨱᩴ ᩅᩪᨸᩈᨾᩮᨲᩩᩴ. ᩈᩣᨵᩩ, ᨽᨶ᩠ᨲᩮ, ᨽᨣᩅᩤ ᨿᩮᨶ ᨲᩮ ᨽᩥᨠ᩠ᨡᩪ ᨲᩮᨶᩩᨸᩈᩘᨠᨾᨲᩩ ᩋᨶᩩᨠᨾ᩠ᨸᩴ ᩏᨸᩣᨴᩤᨿᩣ”ᨲᩥ. ᩋᨵᩥᩅᩤᩈᩮᩈᩥ ᨽᨣᩅᩤ ᨲᩩᨱ᩠ᩉᩦᨽᩣᩅᩮᨶ.
</Paragraph>

<Paragraph number="1959" book="vi-maha">
ᩋᨳ ᨡᩮᩣ ᨽᨣᩅᩤ ᨿᩮᨶ ᨲᩮ ᨽᩥᨠ᩠ᨡᩪ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᨸᨬ᩠ᨬᨲ᩠ᨲᩮ ᩋᩣᩈᨶᩮ ᨶᩥᩈᩦᨴᩥ, ᨶᩥᩈᨩ᩠ᨩ ᨡᩮᩣ ᨽᨣᩅᩤ ᨲᩮ ᨽᩥᨠ᩠ᨡᩪ ᩑᨲᨴᩅᩮᩤᨧ—  “ᩋᩃᩴ, ᨽᩥᨠ᩠ᨡᩅᩮ, ᨾᩣ ᨽᨱ᩠ᨯᨶᩴ ᨾᩣ ᨠᩃᩉᩴ ᨾᩣ ᩅᩥᨣ᩠ᨣᩉᩴ ᨾᩣ ᩅᩥᩅᩤᨴᨶ᩺”ᨲᩥ. ᩑᩅᩴ ᩅᩩᨲ᩠ᨲᩮ, ᩋᨬ᩠ᨬᨲᩁᩮᩣ ᩋᨵᨾ᩠ᨾᩅᩤᨴᩦ ᨽᩥᨠ᩠ᨡᩩ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᩋᩣᨣᨾᩮᨲᩩ, ᨽᨶ᩠ᨲᩮ, ᨽᨣᩅᩤ ᨵᨾ᩠ᨾᩔᩣᨾᩦ; ᩋᨸ᩠ᨸᩮᩣᩔᩩᨠ᩠ᨠᩮᩣ, ᨽᨶ᩠ᨲᩮ, ᨽᨣᩅᩤ ᨴᩥᨭ᩠ᨮᨵᨾ᩠ᨾᩈᩩᨡᩅᩥᩉᩣᩁᨾᨶᩩᨿᩩᨲ᩠ᨲᩮᩣ ᩅᩥᩉᩁᨲᩩ. ᨾᨿᨾᩮᨲᩮᨶ ᨽᨱ᩠ᨯᨶᩮᨶ ᨠᩃᩉᩮᨶ ᩅᩥᨣ᩠ᨣᩉᩮᨶ ᩅᩥᩅᩤᨴᩮᨶ ᨸᨬ᩠ᨬᩣᨿᩥᩔᩣᨾᩣ”ᨲᩥ. ᨴᩩᨲᩥᨿᨾ᩠ᨸᩥ ᨡᩮᩣ ᨽᨣᩅᩤ ᨲᩮ ᨽᩥᨠ᩠ᨡᩪ ᩑᨲᨴᩅᩮᩤᨧ—  “ᩋᩃᩴ, ᨽᩥᨠ᩠ᨡᩅᩮ, ᨾᩣ ᨽᨱ᩠ᨯᨶᩴ ᨾᩣ ᨠᩃᩉᩴ ᨾᩣ ᩅᩥᨣ᩠ᨣᩉᩴ ᨾᩣ ᩅᩥᩅᩤᨴᨶ᩺”ᨲᩥ. ᨴᩩᨲᩥᨿᨾ᩠ᨸᩥ ᨡᩮᩣ ᩈᩮᩣ ᩋᨵᨾ᩠ᨾᩅᩤᨴᩦ ᨽᩥᨠ᩠ᨡᩩ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᩋᩣᨣᨾᩮᨲᩩ, ᨽᨶ᩠ᨲᩮ, ᨽᨣᩅᩤ ᨵᨾ᩠ᨾᩔᩣᨾᩦ; ᩋᨸ᩠ᨸᩮᩣᩔᩩᨠ᩠ᨠᩮᩣ, ᨽᨶ᩠ᨲᩮ, ᨽᨣᩅᩤ ᨴᩥᨭ᩠ᨮᨵᨾ᩠ᨾᩈᩩᨡᩅᩥᩉᩣᩁᨾᨶᩩᨿᩩᨲ᩠ᨲᩮᩣ ᩅᩥᩉᩁᨲᩩ. ᨾᨿᨾᩮᨲᩮᨶ ᨽᨱ᩠ᨯᨶᩮᨶ ᨠᩃᩉᩮᨶ ᩅᩥᨣ᩠ᨣᩉᩮᨶ ᩅᩥᩅᩤᨴᩮᨶ ᨸᨬ᩠ᨬᩣᨿᩥᩔᩣᨾᩣ”ᨲᩥ.
</Paragraph>
</Division>