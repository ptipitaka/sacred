---
title: "10.4 ᨸᩣᨧᩦᨶᩅᩴᩈᨴᩤᨿᨣᨾᨶᨠᨳᩣ"
tableOfContents: false
sidebar:
  order: 4
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="466" book="vi-maha">

<Paragraph number="1992" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᩣᨿᩈ᩠ᨾᩣ ᨧ ᩋᨶᩩᩁᩩᨴ᩠ᨵᩮᩤ ᩋᩣᨿᩈ᩠ᨾᩣ ᨧ ᨶᨶ᩠ᨴᩥᨿᩮᩣ ᩋᩣᨿᩈ᩠ᨾᩣ ᨧ ᨠᩥᨾᩥᩃᩮᩣ ᨸᩣᨧᩦᨶᩅᩴᩈᨴᩤᨿᩮ ᩅᩥᩉᩁᨶ᩠ᨲᩥ. ᩋᨴ᩠ᨴᩈᩣ ᨡᩮᩣ ᨴᩤᨿᨸᩣᩃᩮᩣ ᨽᨣᩅᨶ᩠ᨲᩴ ᨴᩪᩁᨲᩮᩣᩅ ᩋᩣᨣᨧ᩠ᨨᨶ᩠ᨲᩴ, ᨴᩥᩈ᩠ᩅᩣᨶ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᨾᩣ, ᩈᨾᨱ, ᩑᨲᩴ ᨴᩤᨿᩴ ᨸᩣᩅᩥᩈᩥ. ᩈᨶ᩠ᨲᩮᨲ᩠ᨳ ᨲᨿᩮᩣ ᨠᩩᩃᨸᩩᨲ᩠ᨲᩣ ᩋᨲ᩠ᨲᨠᩣᨾᩁᩪᨸᩣ ᩅᩥᩉᩁᨶ᩠ᨲᩥ. ᨾᩣ ᨲᩮᩈᩴ ᩋᨹᩣᩈᩩᨾᨠᩣᩈᩦ”ᨲᩥ. ᩋᩔᩮᩣᩈᩥ ᨡᩮᩣ ᩋᩣᨿᩈ᩠ᨾᩣ ᩋᨶᩩᩁᩩᨴ᩠ᨵᩮᩤ ᨴᩤᨿᨸᩣᩃᩔ ᨽᨣᩅᨲᩣ ᩈᨴ᩠ᨵᩥᩴ ᨾᨶ᩠ᨲᨿᨾᩣᨶᩔ, ᩈᩩᨲ᩠ᩅᩣᨶ ᨴᩤᨿᨸᩣᩃᩴ ᩑᨲᨴᩅᩮᩤᨧ—  “ᨾᩣᩅᩩᩈᩮᩣ ᨴᩤᨿᨸᩣᩃ, ᨽᨣᩅᨶ᩠ᨲᩴ ᩅᩤᩁᩮᩈᩥ. ᩈᨲ᩠ᨳᩣ ᨶᩮᩣ ᨽᨣᩅᩤ ᩋᨶᩩᨸ᩠ᨸᨲ᩠ᨲᩮᩣ”ᨲᩥ. ᩋᨳ ᨡᩮᩣ ᩋᩣᨿᩈ᩠ᨾᩣ ᩋᨶᩩᩁᩩᨴ᩠ᨵᩮᩤ ᨿᩮᨶᩣᨿᩈ᩠ᨾᩣ ᨧ ᨶᨶ᩠ᨴᩥᨿᩮᩣ ᩋᩣᨿᩈ᩠ᨾᩣ ᨧ ᨠᩥᨾᩥᩃᩮᩣ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᩋᩣᨿᩈ᩠ᨾᨶ᩠ᨲᨬ᩠ᨧ ᨶᨶ᩠ᨴᩥᨿᩴ ᩋᩣᨿᩈ᩠ᨾᨶ᩠ᨲᨬ᩠ᨧ ᨠᩥᨾᩥᩃᩴ ᩑᨲᨴᩅᩮᩤᨧ—  “ᩋᨽᩥᨠ᩠ᨠᨾᨳᩣᨿᩈ᩠ᨾᨶ᩠ᨲᩮᩣ ᩋᨽᩥᨠ᩠ᨠᨾᨳᩣᨿᩈ᩠ᨾᨶ᩠ᨲᩮᩣ, ᩈᨲ᩠ᨳᩣ ᨶᩮᩣ ᨽᨣᩅᩤ ᩋᨶᩩᨸ᩠ᨸᨲ᩠ᨲᩮᩣ”ᨲᩥ.
</Paragraph>

<Paragraph number="1993" book="vi-maha">
ᩋᨳ ᨡᩮᩣ ᩋᩣᨿᩈ᩠ᨾᩣ ᨧ ᩋᨶᩩᩁᩩᨴ᩠ᨵᩮᩤ ᩋᩣᨿᩈ᩠ᨾᩣ ᨧ ᨶᨶ᩠ᨴᩥᨿᩮᩣ ᩋᩣᨿᩈ᩠ᨾᩣ ᨧ ᨠᩥᨾᩥᩃᩮᩣ ᨽᨣᩅᨶ᩠ᨲᩴ ᨸᨧ᩠ᨧᩩᨣ᩠ᨣᨶ᩠ᨲ᩠ᩅᩣ ᩑᨠᩮᩣ ᨽᨣᩅᨲᩮᩣ ᨸᨲ᩠ᨲᨧᩦᩅᩁᩴ ᨸᨭᩥᨣ᩠ᨣᩉᩮᩈᩥ, ᩑᨠᩮᩣ ᩋᩣᩈᨶᩴ ᨸᨬ᩠ᨬᨸᩮᩈᩥ, ᩑᨠᩮᩣ ᨸᩣᨴᩮᩤᨴᨠᩴ ᨸᩣᨴᨸᩦᨮᩴ ᨸᩣᨴᨠᨳᩃᩥᨠᩴ ᩏᨸᨶᩥᨠ᩠ᨡᩥᨸᩥ. ᨶᩥᩈᩦᨴᩥ ᨽᨣᩅᩤ ᨸᨬ᩠ᨬᨲ᩠ᨲᩮ ᩋᩣᩈᨶᩮ, ᨶᩥᩈᨩ᩠ᨩ ᨡᩮᩣ ᨽᨣᩅᩤ ᨸᩣᨴᩮ ᨸᨠ᩠ᨡᩣᩃᩮᩈᩥ. ᨲᩮᨸᩥ ᨡᩮᩣ ᩋᩣᨿᩈ᩠ᨾᨶ᩠ᨲᩮᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᨶᩥᩈᩦᨴᩥᩴᩈᩩ. ᩑᨠᨾᨶ᩠ᨲᩴ ᨶᩥᩈᩥᨶ᩠ᨶᩴ ᨡᩮᩣ ᩋᩣᨿᩈ᩠ᨾᨶ᩠ᨲᩴ ᩋᨶᩩᩁᩩᨴ᩠ᨵᩴ ᨽᨣᩅᩤ ᩑᨲᨴᩅᩮᩤᨧ—  “ᨠᨧ᩠ᨧᩥ ᩅᩮᩤ, ᩋᨶᩩᩁᩩᨴ᩠ᨵᩤ, ᨡᨾᨶᩦᨿᩴ, ᨠᨧ᩠ᨧᩥ ᨿᩣᨸᨶᩦᨿᩴ; ᨠᨧ᩠ᨧᩥ ᨸᩥᨱ᩠ᨯᨠᩮᨶ ᨶ ᨠᩥᩃᨾᨳᩣ”ᨲᩥ? “ᨡᨾᨶᩦᨿᩴ, ᨽᨣᩅᩤ, ᨿᩣᨸᨶᩦᨿᩴ, ᨽᨣᩅᩤ; ᨶ ᨧ ᨾᨿᩴ, ᨽᨶ᩠ᨲᩮ, ᨸᩥᨱ᩠ᨯᨠᩮᨶ ᨠᩥᩃᨾᩣᨾᩣ”ᨲᩥ.
</Paragraph>

<Paragraph number="1994" book="vi-maha">
“ᨠᨧ᩠ᨧᩥ ᨸᨶ ᩅᩮᩤ, ᩋᨶᩩᩁᩩᨴ᩠ᨵᩤ, ᩈᨾᨣ᩠ᨣᩤ ᩈᨾ᩠ᨾᩮᩣᨴᨾᩣᨶᩣ ᩋᩅᩥᩅᨴᨾᩣᨶᩣ ᨡᩦᩁᩮᩣᨴᨠᩦᨽᩪᨲᩣ ᩋᨬ᩠ᨬᨾᨬ᩠ᨬᩴ ᨸᩥᨿᨧᨠ᩠ᨡᩪᩉᩥ ᩈᨾ᩠ᨸᩔᨶ᩠ᨲᩣ ᩅᩥᩉᩁᨳᩣ”ᨲᩥ? “ᨲᨣ᩠ᨥ ᨾᨿᩴ, ᨽᨶ᩠ᨲᩮ, ᩈᨾᨣ᩠ᨣᩤ ᩈᨾ᩠ᨾᩮᩣᨴᨾᩣᨶᩣ ᩋᩅᩥᩅᨴᨾᩣᨶᩣ ᨡᩦᩁᩮᩣᨴᨠᩦᨽᩪᨲᩣ ᩋᨬ᩠ᨬᨾᨬ᩠ᨬᩴ ᨸᩥᨿᨧᨠ᩠ᨡᩪᩉᩥ ᩈᨾ᩠ᨸᩔᨶ᩠ᨲᩣ ᩅᩥᩉᩁᩣᨾᩣ”ᨲᩥ. “ᨿᨳᩣ ᨠᨳᩴ ᨸᨶ ᨲᩩᨾ᩠ᩉᩮ, ᩋᨶᩩᩁᩩᨴ᩠ᨵᩤ, ᩈᨾᨣ᩠ᨣᩤ ᩈᨾ᩠ᨾᩮᩣᨴᨾᩣᨶᩣ ᩋᩅᩥᩅᨴᨾᩣᨶᩣ ᨡᩦᩁᩮᩣᨴᨠᩦᨽᩪᨲᩣ ᩋᨬ᩠ᨬᨾᨬ᩠ᨬᩴ ᨸᩥᨿᨧᨠ᩠ᨡᩪᩉᩥ ᩈᨾ᩠ᨸᩔᨶ᩠ᨲᩣ ᩅᩥᩉᩁᨳᩣ”ᨲᩥ? “ᩍᨵ ᨾᨿ᩠ᩉᩴ, ᨽᨶ᩠ᨲᩮ, ᩑᩅᩴ ᩉᩮᩣᨲᩥ—  ‘ᩃᩣᨽᩣ ᩅᨲ ᨾᩮ, ᩈᩩᩃᨴ᩠ᨵᩴ ᩅᨲ ᨾᩮ, ᨿᩮᩣᩉᩴ ᩑᩅᩁᩪᨸᩮᩉᩥ ᩈᨻᩕᩉ᩠ᨾᨧᩣᩁᩦᩉᩥ ᩈᨴ᩠ᨵᩥᩴ ᩅᩥᩉᩁᩣᨾᩦ’ᨲᩥ. ᨲᩔ ᨾᨿ᩠ᩉᩴ, ᨽᨶ᩠ᨲᩮ, ᩍᨾᩮᩈᩩ ᩋᩣᨿᩈ᩠ᨾᨶ᩠ᨲᩮᩈᩩ ᨾᩮᨲ᩠ᨲᩴ ᨠᩣᨿᨠᨾ᩠ᨾᩴ ᨸᨧ᩠ᨧᩩᨸᨭ᩠ᨮᩥᨲᩴ ᩋᩣᩅᩥ ᨧᩮᩅ ᩁᩉᩮᩣ ᨧ; ᨾᩮᨲ᩠ᨲᩴ ᩅᨧᩦᨠᨾ᩠ᨾᩴ…  ᨾᩮᨲ᩠ᨲᩴ ᨾᨶᩮᩣᨠᨾ᩠ᨾᩴ ᨸᨧ᩠ᨧᩩᨸᨭ᩠ᨮᩥᨲᩴ ᩋᩣᩅᩥ ᨧᩮᩅ ᩁᩉᩮᩣ ᨧ. ᨲᩔ ᨾᨿ᩠ᩉᩴ, ᨽᨶ᩠ᨲᩮ, ᩑᩅᩴ ᩉᩮᩣᨲᩥ—  ‘ᨿᨶ᩠ᨶᩪᨶᩣᩉᩴ ᩈᨠᩴ ᨧᩥᨲ᩠ᨲᩴ ᨶᩥᨠ᩠ᨡᩥᨸᩥᨲ᩠ᩅᩣ ᩍᨾᩮᩈᩴᨿᩮᩅ ᩋᩣᨿᩈ᩠ᨾᨶ᩠ᨲᩣᨶᩴ ᨧᩥᨲ᩠ᨲᩔ ᩅᩈᩮᨶ ᩅᨲ᩠ᨲᩮᨿ᩠ᨿᨶ᩺’ᨲᩥ. ᩈᩮᩣ ᨡᩮᩣ ᩋᩉᩴ, ᨽᨶ᩠ᨲᩮ, ᩈᨠᩴ ᨧᩥᨲ᩠ᨲᩴ ᨶᩥᨠ᩠ᨡᩥᨸᩥᨲ᩠ᩅᩣ ᩍᨾᩮᩈᩴᨿᩮᩅ ᩋᩣᨿᩈ᩠ᨾᨶ᩠ᨲᩣᨶᩴ ᨧᩥᨲ᩠ᨲᩔ ᩅᩈᩮᨶ ᩅᨲ᩠ᨲᩣᨾᩥ. ᨶᩣᨶᩣ ᩉᩥ ᨡᩮᩣ ᨶᩮᩣ, ᨽᨶ᩠ᨲᩮ, ᨠᩣᨿᩣ, ᩑᨠᨬ᩠ᨧ ᨸᨶ ᨾᨬ᩠ᨬᩮ ᨧᩥᨲ᩠ᨲᨶ᩺”ᨲᩥ.
</Paragraph>

<Paragraph number="1995" book="vi-maha">
ᩋᩣᨿᩈ᩠ᨾᩣᨸᩥ ᨡᩮᩣ ᨶᨶ᩠ᨴᩥᨿᩮᩣ …ᨸᩮ…  ᩋᩣᨿᩈ᩠ᨾᩣᨸᩥ ᨡᩮᩣ ᨠᩥᨾᩥᩃᩮᩣ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᨾᨿ᩠ᩉᨾ᩠ᨸᩥ ᨡᩮᩣ, ᨽᨶ᩠ᨲᩮ, ᩑᩅᩴ ᩉᩮᩣᨲᩥ—  ‘ᩃᩣᨽᩣ ᩅᨲ ᨾᩮ, ᩈᩩᩃᨴ᩠ᨵᩴ ᩅᨲ ᨾᩮ, ᨿᩮᩣᩉᩴ ᩑᩅᩁᩪᨸᩮᩉᩥ ᩈᨻᩕᩉ᩠ᨾᨧᩣᩁᩦᩉᩥ ᩈᨴ᩠ᨵᩥᩴ ᩅᩥᩉᩁᩣᨾᩦ’ᨲᩥ. ᨲᩔ ᨾᨿ᩠ᩉᩴ, ᨽᨶ᩠ᨲᩮ, ᩍᨾᩮᩈᩩ ᩋᩣᨿᩈ᩠ᨾᨶ᩠ᨲᩮᩈᩩ ᨾᩮᨲ᩠ᨲᩴ ᨠᩣᨿᨠᨾ᩠ᨾᩴ ᨸᨧ᩠ᨧᩩᨸᨭ᩠ᨮᩥᨲᩴ ᩋᩣᩅᩥ ᨧᩮᩅ ᩁᩉᩮᩣ ᨧ; ᨾᩮᨲ᩠ᨲᩴ ᩅᨧᩦᨠᨾ᩠ᨾᩴ ᨾᩮᨲ᩠ᨲᩴ ᨾᨶᩮᩣᨠᨾ᩠ᨾᩴ ᨸᨧ᩠ᨧᩩᨸᨭ᩠ᨮᩥᨲᩴ ᩋᩣᩅᩥ ᨧᩮᩅ ᩁᩉᩮᩣ ᨧ. ᨲᩔ ᨾᨿ᩠ᩉᩴ, ᨽᨶ᩠ᨲᩮ, ᩑᩅᩴ ᩉᩮᩣᨲᩥ—  ‘ᨿᨶ᩠ᨶᩪᨶᩣᩉᩴ ᩈᨠᩴ ᨧᩥᨲ᩠ᨲᩴ ᨶᩥᨠ᩠ᨡᩥᨸᩥᨲ᩠ᩅᩣ ᩍᨾᩮᩈᩴᨿᩮᩅ ᩋᩣᨿᩈ᩠ᨾᨶ᩠ᨲᩣᨶᩴ ᨧᩥᨲ᩠ᨲᩔ ᩅᩈᩮᨶ ᩅᨲ᩠ᨲᩮᨿ᩠ᨿᨶ᩺’ᨲᩥ. ᩈᩮᩣ ᨡᩮᩣ ᩋᩉᩴ, ᨽᨶ᩠ᨲᩮ, ᩈᨠᩴ ᨧᩥᨲ᩠ᨲᩴ ᨶᩥᨠ᩠ᨡᩥᨸᩥᨲ᩠ᩅᩣ ᩍᨾᩮᩈᩴᨿᩮᩅ ᩋᩣᨿᩈ᩠ᨾᨶ᩠ᨲᩣᨶᩴ ᨧᩥᨲ᩠ᨲᩔ ᩅᩈᩮᨶ ᩅᨲ᩠ᨲᩣᨾᩥ. ᨶᩣᨶᩣ ᩉᩥ ᨡᩮᩣ ᨶᩮᩣ, ᨽᨶ᩠ᨲᩮ, ᨠᩣᨿᩣ, ᩑᨠᨬ᩠ᨧ ᨸᨶ ᨾᨬ᩠ᨬᩮ ᨧᩥᨲ᩠ᨲᨶ᩠ᨲᩥ. ᩑᩅᩴ ᨡᩮᩣ ᨾᨿᩴ, ᨽᨶ᩠ᨲᩮ, ᩈᨾᨣ᩠ᨣᩤ ᩈᨾ᩠ᨾᩮᩣᨴᨾᩣᨶᩣ ᩋᩅᩥᩅᨴᨾᩣᨶᩣ ᨡᩦᩁᩮᩣᨴᨠᩦᨽᩪᨲᩣ ᩋᨬ᩠ᨬᨾᨬ᩠ᨬᩴ ᨸᩥᨿᨧᨠ᩠ᨡᩪᩉᩥ ᩈᨾ᩠ᨸᩔᨶ᩠ᨲᩣ ᩅᩥᩉᩁᩣᨾᩣ”ᨲᩥ.
</Paragraph>

<Paragraph number="1996" book="vi-maha">
“ᨠᨧ᩠ᨧᩥ ᨸᨶ ᩅᩮᩤ, ᩋᨶᩩᩁᩩᨴ᩠ᨵᩤ, ᩋᨸ᩠ᨸᨾᨲ᩠ᨲᩣ ᩋᩣᨲᩣᨸᩥᨶᩮᩣ ᨸᩉᩥᨲᨲ᩠ᨲᩣ ᩅᩥᩉᩁᨳᩣ”ᨲᩥ? “ᨲᨣ᩠ᨥ ᨾᨿᩴ, ᨽᨶ᩠ᨲᩮ, ᩋᨸ᩠ᨸᨾᨲ᩠ᨲᩣ ᩋᩣᨲᩣᨸᩥᨶᩮᩣ ᨸᩉᩥᨲᨲ᩠ᨲᩣ ᩅᩥᩉᩁᩣᨾᩣ”ᨲᩥ. “ᨿᨳᩣ ᨠᨳᩴ ᨸᨶ ᨲᩩᨾ᩠ᩉᩮ, ᩋᨶᩩᩁᩩᨴ᩠ᨵᩤ, ᩋᨸ᩠ᨸᨾᨲ᩠ᨲᩣ ᩋᩣᨲᩣᨸᩥᨶᩮᩣ ᨸᩉᩥᨲᨲ᩠ᨲᩣ ᩅᩥᩉᩁᨳᩣ”ᨲᩥ? “ᩍᨵ, ᨽᨶ᩠ᨲᩮ, ᩋᨾ᩠ᩉᩣᨠᩴ ᨿᩮᩣ ᨸᨮᨾᩴ ᨣᩤᨾᨲᩮᩣ ᨸᩥᨱ᩠ᨯᩣᨿ ᨸᨭᩥᨠ᩠ᨠᨾᨲᩥ ᩈᩮᩣ ᩋᩣᩈᨶᩴ ᨸᨬ᩠ᨬᨸᩮᨲᩥ, ᨸᩣᨴᩮᩤᨴᨠᩴ ᨸᩣᨴᨸᩦᨮᩴ ᨸᩣᨴᨠᨳᩃᩥᨠᩴ ᩏᨸᨶᩥᨠ᩠ᨡᩥᨸᨲᩥ, ᩋᩅᨠ᩠ᨠᩣᩁᨸᩣᨲᩥᩴ ᨵᩮᩤᩅᩥᨲ᩠ᩅᩣ ᩏᨸᨭ᩠ᨮᩣᨸᩮᨲᩥ, ᨸᩣᨶᩦᨿᩴ ᨸᩁᩥᨽᩮᩣᨩᨶᩦᨿᩴ ᩏᨸᨭ᩠ᨮᩣᨸᩮᨲᩥ. ᨿᩮᩣ ᨸᨧ᩠ᨨᩣ ᨣᩤᨾᨲᩮᩣ ᨸᩥᨱ᩠ᨯᩣᨿ ᨸᨭᩥᨠ᩠ᨠᨾᨲᩥ, ᩈᨧᩮ ᩉᩮᩣᨲᩥ ᨽᩩᨲ᩠ᨲᩣᩅᩈᩮᩈᩮᩣ, ᩈᨧᩮ ᩋᩣᨠᩘᨡᨲᩥ ᨽᩩᨬ᩠ᨩᨲᩥ, ᨶᩮᩣ ᨧᩮ ᩋᩣᨠᩘᨡᨲᩥ ᩋᨸ᩠ᨸᩉᩁᩥᨲᩮ ᩅᩤ ᨨᨯ᩠ᨯᩮᨲᩥ. ᩋᨸ᩠ᨸᩣᨱᨠᩮ ᩅᩤ ᩏᨴᨠᩮ ᩒᨸᩥᩃᩣᨸᩮᨲᩥ. ᩈᩮᩣ ᩋᩣᩈᨶᩴ ᩏᨴ᩠ᨵᩁᨲᩥ, ᨸᩣᨴᩮᩤᨴᨠᩴ ᨸᩣᨴᨸᩦᨮᩴ ᨸᩣᨴᨠᨳᩃᩥᨠᩴ ᨸᨭᩥᩈᩣᨾᩮᨲᩥ, ᩋᩅᨠ᩠ᨠᩣᩁᨸᩣᨲᩥᩴ ᨵᩮᩤᩅᩥᨲ᩠ᩅᩣ ᨸᨭᩥᩈᩣᨾᩮᨲᩥ, ᨸᩣᨶᩦᨿᩴ ᨸᩁᩥᨽᩮᩣᨩᨶᩦᨿᩴ ᨸᨭᩥᩈᩣᨾᩮᨲᩥ, ᨽᨲ᩠ᨲᨣ᩠ᨣᩴ ᩈᨾ᩠ᨾᨩ᩠ᨩᨲᩥ. ᨿᩮᩣ ᨸᩔᨲᩥ ᨸᩣᨶᩦᨿᨥᨭᩴ ᩅᩤ ᨸᩁᩥᨽᩮᩣᨩᨶᩦᨿᨥᨭᩴ ᩅᩤ ᩅᨧ᩠ᨧᨥᨭᩴ ᩅᩤ ᩁᩥᨲ᩠ᨲᩴ ᨲᩩᨧ᩠ᨨᩴ ᩈᩮᩣ ᩏᨸᨭ᩠ᨮᩣᨸᩮᨲᩥ. ᩈᨧᩔ ᩉᩮᩣᨲᩥ ᩋᩅᩥᩈᨿ᩠ᩉᩴ, ᩉᨲ᩠ᨳᩅᩥᨠᩣᩁᩮᨶ ᨴᩩᨲᩥᨿᩴ ᩋᩣᨾᨶ᩠ᨲᩮᨲ᩠ᩅᩣ ᩉᨲ᩠ᨳᩅᩥᩃᩘᨥᨠᩮᨶ ᩏᨸᨭ᩠ᨮᩣᨸᩮᨾ, ᨶ ᨲ᩠ᩅᩮᩅ ᨾᨿᩴ, ᨽᨶ᩠ᨲᩮ, ᨲᨸ᩠ᨸᨧ᩠ᨧᨿᩣ ᩅᩤᨧᩴ ᨽᩥᨶ᩠ᨴᩣᨾ. ᨸᨬ᩠ᨧᩣᩉᩥᨠᩴ ᨡᩮᩣ ᨸᨶ ᨾᨿᩴ, ᨽᨶ᩠ᨲᩮ, ᩈᨻ᩠ᨻᩁᨲ᩠ᨲᩥᩴ ᨵᨾ᩠ᨾᩥᨿᩣ ᨠᨳᩣᨿ ᩈᨶ᩠ᨶᩥᩈᩦᨴᩤᨾ. ᩑᩅᩴ ᨡᩮᩣ ᨾᨿᩴ, ᨽᨶ᩠ᨲᩮ, ᩋᨸ᩠ᨸᨾᨲ᩠ᨲᩣ ᩋᩣᨲᩣᨸᩥᨶᩮᩣ ᨸᩉᩥᨲᨲ᩠ᨲᩣ ᩅᩥᩉᩁᩣᨾᩣ”ᨲᩥ.
</Paragraph>
</Division>