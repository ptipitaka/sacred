---
title: "10.5 ᨸᩣᩃᩥᩃᩮᨿ᩠ᨿᨠᨣᨾᨶᨠᨳᩣ"
tableOfContents: false
sidebar:
  order: 5
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="467" book="vi-maha">

<Paragraph number="1997" book="vi-maha">
ᩋᨳ ᨡᩮᩣ ᨽᨣᩅᩤ ᩋᩣᨿᩈ᩠ᨾᨶ᩠ᨲᨬ᩠ᨧ ᩋᨶᩩᩁᩩᨴ᩠ᨵᩴ ᩋᩣᨿᩈ᩠ᨾᨶ᩠ᨲᨬ᩠ᨧ ᨶᨶ᩠ᨴᩥᨿᩴ ᩋᩣᨿᩈ᩠ᨾᨶ᩠ᨲᨬ᩠ᨧ ᨠᩥᨾᩥᩃᩴ ᨵᨾ᩠ᨾᩥᨿᩣ ᨠᨳᩣᨿ ᩈᨶ᩠ᨴᩔᩮᨲ᩠ᩅᩣ ᩈᨾᩣᨴᨸᩮᨲ᩠ᩅᩣ ᩈᨾᩩᨲ᩠ᨲᩮᨩᩮᨲ᩠ᩅᩣ ᩈᨾ᩠ᨸᩉᩴᩈᩮᨲ᩠ᩅᩣ ᩏᨭ᩠ᨮᩣᨿᩣᩈᨶᩣ ᨿᩮᨶ ᨸᩣᩃᩥᩃᩮᨿ᩠ᨿᨠᩴ ᨲᩮᨶ ᨧᩣᩁᩥᨠᩴ ᨸᨠ᩠ᨠᩣᨾᩥ. ᩋᨶᩩᨸᩩᨻ᩠ᨻᩮᨶ ᨧᩣᩁᩥᨠᩴ ᨧᩁᨾᩣᨶᩮᩣ ᨿᩮᨶ ᨸᩣᩃᩥᩃᩮᨿ᩠ᨿᨠᩴ ᨲᨴᩅᩈᩁᩥ. ᨲᨲᩕ ᩈᩩᨴᩴ ᨽᨣᩅᩤ ᨸᩣᩃᩥᩃᩮᨿ᩠ᨿᨠᩮ ᩅᩥᩉᩁᨲᩥ ᩁᨠ᩠ᨡᩥᨲᩅᨶᩈᨱ᩠ᨯᩮ ᨽᨴ᩠ᨴᩈᩣᩃᨾᩪᩃᩮ. ᩋᨳ ᨡᩮᩣ ᨽᨣᩅᨲᩮᩣ ᩁᩉᩮᩣᨣᨲᩔ ᨸᨭᩥᩈᩃᩖᩦᨶᩔ ᩑᩅᩴ ᨧᩮᨲᩈᩮᩣ ᨸᩁᩥᩅᩥᨲᨠ᩠ᨠᩮᩣ ᩏᨴᨸᩣᨴᩥ—  “ᩋᩉᩴ ᨡᩮᩣ ᨸᩩᨻ᩠ᨻᩮ ᩋᩣᨠᩥᨱ᩠ᨱᩮᩣ ᨶ ᨹᩣᩈᩩ ᩅᩥᩉᩣᩈᩥᩴ ᨲᩮᩉᩥ ᨠᩮᩣᩈᨾ᩠ᨻᨠᩮᩉᩥ ᨽᩥᨠ᩠ᨡᩪᩉᩥ ᨽᨱ᩠ᨯᨶᨠᩣᩁᨠᩮᩉᩥ ᨠᩃᩉᨠᩣᩁᨠᩮᩉᩥ ᩅᩥᩅᩤᨴᨠᩣᩁᨠᩮᩉᩥ ᨽᩔᨠᩣᩁᨠᩮᩉᩥ ᩈᩴᨥᩮ ᩋᨵᩥᨠᩁᨱᨠᩣᩁᨠᩮᩉᩥ. ᩈᩮᩣᨾ᩠ᩉᩥ ᩑᨲᩁᩉᩥ ᩑᨠᩮᩣ ᩋᨴᩩᨲᩥᨿᩮᩣ ᩈᩩᨡᩴ ᨹᩣᩈᩩ ᩅᩥᩉᩁᩣᨾᩥ ᩋᨬ᩠ᨬᨲᩕᩮᩅ ᨲᩮᩉᩥ ᨠᩮᩣᩈᨾ᩠ᨻᨠᩮᩉᩥ ᨽᩥᨠ᩠ᨡᩪᩉᩥ ᨽᨱ᩠ᨯᨶᨠᩣᩁᨠᩮᩉᩥ ᨠᩃᩉᨠᩣᩁᨠᩮᩉᩥ ᩅᩥᩅᩤᨴᨠᩣᩁᨠᩮᩉᩥ ᨽᩔᨠᩣᩁᨠᩮᩉᩥ ᩈᩴᨥᩮ ᩋᨵᩥᨠᩁᨱᨠᩣᩁᨠᩮᩉᩦ”ᨲᩥ.
</Paragraph>

<Paragraph number="1998" book="vi-maha">
ᩋᨬ᩠ᨬᨲᩁᩮᩣᨸᩥ ᨡᩮᩣ ᩉᨲ᩠ᨳᩥᨶᩣᨣᩮᩤ ᩋᩣᨠᩥᨱ᩠ᨱᩮᩣ ᩅᩥᩉᩁᨲᩥ ᩉᨲ᩠ᨳᩦᩉᩥ ᩉᨲ᩠ᨳᩥᨶᩦᩉᩥ ᩉᨲ᩠ᨳᩥᨠᩊᨽᩮᩉᩥ ᩉᨲ᩠ᨳᩥᨧ᩠ᨨᩣᨸᩮᩉᩥ, ᨨᩥᨶ᩠ᨶᨣ᩠ᨣᩤᨶᩥ ᨧᩮᩅ ᨲᩥᨱᩣᨶᩥ ᨡᩣᨴᨲᩥ, ᩒᨽᨣ᩠ᨣᩮᩤᨽᨣ᩠ᨣᨬ᩠ᨧᩔ ᩈᩣᨡᩣᨽᩘᨣᩴ ᨡᩣᨴᨶ᩠ᨲᩥ, ᩋᩣᩅᩥᩃᩣᨶᩥ ᨧ ᨸᩣᨶᩦᨿᩣᨶᩥ ᨸᩥᩅᨲᩥ, ᩒᨣᩤᩉᩣ ᨧᩔ ᩒᨲᩥᨱ᩠ᨱᩔ ᩉᨲ᩠ᨳᩥᨶᩥᨿᩮᩣ ᨠᩣᨿᩴ ᩏᨸᨶᩥᨥᩴᩈᨶ᩠ᨲᩥᨿᩮᩣ ᨣᨧ᩠ᨨᨶ᩠ᨲᩥ. ᩋᨳ ᨡᩮᩣ ᨲᩔ ᩉᨲ᩠ᨳᩥᨶᩣᨣᩔ ᩑᨲᨴᩉᩮᩣᩈᩥ—  “ᩋᩉᩴ ᨡᩮᩣ ᩋᩣᨠᩥᨱ᩠ᨱᩮᩣ ᩅᩥᩉᩁᩣᨾᩥ ᩉᨲ᩠ᨳᩦᩉᩥ ᩉᨲ᩠ᨳᩥᨶᩦᩉᩥ ᩉᨲ᩠ᨳᩥᨠᩊᨽᩮᩉᩥ ᩉᨲ᩠ᨳᩥᨧ᩠ᨨᩣᨸᩮᩉᩥ, ᨨᩥᨶ᩠ᨶᨣ᩠ᨣᩤᨶᩥ ᨧᩮᩅ ᨲᩥᨱᩣᨶᩥ ᨡᩣᨴᩤᨾᩥ, ᩒᨽᨣ᩠ᨣᩮᩤᨽᨣ᩠ᨣᨬ᩠ᨧ ᨾᩮ ᩈᩣᨡᩣᨽᩘᨣᩴ ᨡᩣᨴᨶ᩠ᨲᩥ, ᩋᩣᩅᩥᩃᩣᨶᩥ ᨧ ᨸᩣᨶᩦᨿᩣᨶᩥ ᨸᩥᩅᩤᨾᩥ, ᩒᨣᩤᩉᩣ ᨧ ᨾᩮ ᩒᨲᩥᨱ᩠ᨱᩔ ᩉᨲ᩠ᨳᩥᨶᩥᨿᩮᩣ ᨠᩣᨿᩴ ᩏᨸᨶᩥᨥᩴᩈᨶ᩠ᨲᩥᨿᩮᩣ ᨣᨧ᩠ᨨᨶ᩠ᨲᩥ. ᨿᨶ᩠ᨶᩪᨶᩣᩉᩴ ᩑᨠᩮᩣᩅ ᨣᨱᩈ᩠ᨾᩣ ᩅᩪᨸᨠᨭ᩠ᨮᩮᩣ ᩅᩥᩉᩁᩮᨿ᩠ᨿᨶ᩺”ᨲᩥ. ᩋᨳ ᨡᩮᩣ ᩈᩮᩣ ᩉᨲ᩠ᨳᩥᨶᩣᨣᩮᩤ ᨿᩪᨳᩣ ᩋᨸᨠ᩠ᨠᨾ᩠ᨾ ᨿᩮᨶ ᨸᩣᩃᩥᩃᩮᨿ᩠ᨿᨠᩴ ᩁᨠ᩠ᨡᩥᨲᩅᨶᩈᨱ᩠ᨯᩮᩣ ᨽᨴ᩠ᨴᩈᩣᩃᨾᩪᩃᩴ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᩈᩮᩣᨱ᩠ᨯᩣᨿ ᨽᨣᩅᨲᩮᩣ ᨸᩣᨶᩦᨿᩴ ᨸᩁᩥᨽᩮᩣᨩᨶᩦᨿᩴ ᩏᨸᨭ᩠ᨮᩣᨸᩮᨲᩥ, ᩋᨸ᩠ᨸᩉᩁᩥᨲᨬ᩠ᨧ ᨠᩁᩮᩣᨲᩥ.
</Paragraph>

<Paragraph number="1999" book="vi-maha">
ᩋᨳ ᨡᩮᩣ ᨲᩔ ᩉᨲ᩠ᨳᩥᨶᩣᨣᩔ ᩑᨲᨴᩉᩮᩣᩈᩥ—  “ᩋᩉᩴ ᨡᩮᩣ ᨸᩩᨻ᩠ᨻᩮ ᩋᩣᨠᩥᨱ᩠ᨱᩮᩣ ᨶ ᨹᩣᩈᩩ ᩅᩥᩉᩣᩈᩥᩴ ᩉᨲ᩠ᨳᩦᩉᩥ ᩉᨲ᩠ᨳᩥᨶᩦᩉᩥ ᩉᨲ᩠ᨳᩥᨠᩊᨽᩮᩉᩥ ᩉᨲ᩠ᨳᩥᨧ᩠ᨨᩣᨸᩮᩉᩥ, ᨨᩥᨶ᩠ᨶᨣ᩠ᨣᩤᨶᩥ ᨧᩮᩅ ᨲᩥᨱᩣᨶᩥ ᨡᩣᨴᩥᩴ, ᩒᨽᨣ᩠ᨣᩮᩤᨽᨣ᩠ᨣᨬ᩠ᨧ ᨾᩮ ᩈᩣᨡᩣᨽᩘᨣᩴ ᨡᩣᨴᩥᩴᩈᩩ, ᩋᩣᩅᩥᩃᩣᨶᩥ ᨧ ᨸᩣᨶᩦᨿᩣᨶᩥ ᩋᨸᩣᨿᩥᩴ ᩒᨣᩤᩉᩣ ᨧ ᨾᩮ ᩒᨲᩥᨱ᩠ᨱᩔ ᩉᨲ᩠ᨳᩥᨶᩥᨿᩮᩣ ᨠᩣᨿᩴ ᩏᨸᨶᩥᨥᩴᩈᨶ᩠ᨲᩥᨿᩮᩣ ᩋᨣᨾᩴᩈᩩ. ᩈᩮᩣᨾ᩠ᩉᩥ ᩑᨲᩁᩉᩥ ᩑᨠᩮᩣ ᩋᨴᩩᨲᩥᨿᩮᩣ ᩈᩩᨡᩴ ᨹᩣᩈᩩ ᩅᩥᩉᩁᩣᨾᩥ ᩋᨬ᩠ᨬᨲᩕᩮᩅ ᩉᨲ᩠ᨳᩦᩉᩥ ᩉᨲ᩠ᨳᩥᨶᩦᩉᩥ ᩉᨲ᩠ᨳᩥᨠᩊᨽᩮᩉᩥ ᩉᨲ᩠ᨳᩥᨧ᩠ᨨᩣᨸᩮᩉᩦ”ᨲᩥ.
</Paragraph>

<Paragraph number="2000" book="vi-maha">
ᩋᨳ ᨡᩮᩣ ᨽᨣᩅᩤ ᩋᨲ᩠ᨲᨶᩮᩣ ᨧ ᨸᩅᩥᩅᩮᨠᩴ ᩅᩥᨴᩥᨲ᩠ᩅᩣ ᨲᩔ ᨧ ᩉᨲ᩠ᨳᩥᨶᩣᨣᩔ ᨧᩮᨲᩈᩣ ᨧᩮᨲᩮᩣᨸᩁᩥᩅᩥᨲᨠ᩠ᨠᨾᨬ᩠ᨬᩣᨿ ᨲᩣᨿᩴ ᩅᩮᩃᩣᨿᩴ ᩍᨾᩴ ᩏᨴᩤᨶᩴ ᩏᨴᩤᨶᩮᩈᩥ—
</Paragraph>

<Paragraph number="2001" type="verses" book="vi-maha">
_“ᩑᨲᩴ ᨶᩣᨣᩔ ᨶᩣᨣᩮᨶ,_  
_ᩎᩈᩣᨴᨶ᩠ᨲᩔ ᩉᨲ᩠ᨳᩥᨶᩮᩣ;_  
_ᩈᨾᩮᨲᩥ ᨧᩥᨲ᩠ᨲᩴ ᨧᩥᨲ᩠ᨲᩮᨶ,_  
_ᨿᨴᩮᨠᩮᩣ ᩁᨾᨲᩦ ᩅᨶᩮ”ᨲᩥ._  

</Paragraph>

<Paragraph number="2002" book="vi-maha">
ᩋᨳ ᨡᩮᩣ ᨽᨣᩅᩤ ᨸᩣᩃᩥᩃᩮᨿ᩠ᨿᨠᩮ ᨿᨳᩣᨽᩥᩁᨶ᩠ᨲᩴ ᩅᩥᩉᩁᩥᨲ᩠ᩅᩣ ᨿᩮᨶ ᩈᩣᩅᨲ᩠ᨳᩥ ᨲᩮᨶ ᨧᩣᩁᩥᨠᩴ ᨸᨠ᩠ᨠᩣᨾᩥ. ᩋᨶᩩᨸᩩᨻ᩠ᨻᩮᨶ ᨧᩣᩁᩥᨠᩴ ᨧᩁᨾᩣᨶᩮᩣ ᨿᩮᨶ ᩈᩣᩅᨲ᩠ᨳᩥ ᨲᨴᩅᩈᩁᩥ. ᨲᨲᩕ ᩈᩩᨴᩴ ᨽᨣᩅᩤ ᩈᩣᩅᨲ᩠ᨳᩥᨿᩴ ᩅᩥᩉᩁᨲᩥ ᨩᩮᨲᩅᨶᩮ ᩋᨶᩣᨳᨸᩥᨱ᩠ᨯᩥᨠᩔ ᩋᩣᩁᩣᨾᩮ. ᩋᨳ ᨡᩮᩣ ᨠᩮᩣᩈᨾ᩠ᨻᨠᩣ ᩏᨸᩣᩈᨠᩣ—  “ᩍᨾᩮ ᨡᩮᩣ ᩋᨿ᩠ᨿᩣ ᨠᩮᩣᩈᨾ᩠ᨻᨠᩣ ᨽᩥᨠ᩠ᨡᩪ ᨻᩉᩩᨶᩮᩣ ᩋᨾ᩠ᩉᩣᨠᩴ ᩋᨶᨲ᩠ᨳᩔ ᨠᩣᩁᨠᩣ. ᩍᨾᩮᩉᩥ ᩏᨻ᩠ᨻᩣᩊ᩠ᩉᩮᩣ ᨽᨣᩅᩤ ᨸᨠ᩠ᨠᨶ᩠ᨲᩮᩣ. ᩉᨶ᩠ᨴ ᨾᨿᩴ ᩋᨿ᩠ᨿᩮ ᨠᩮᩣᩈᨾ᩠ᨻᨠᩮ ᨽᩥᨠ᩠ᨡᩪ ᨶᩮᩅ ᩋᨽᩥᩅᩤᨴᩮᨿ᩠ᨿᩣᨾ, ᨶ ᨸᨧ᩠ᨧᩩᨭ᩠ᨮᩮᨿ᩠ᨿᩣᨾ, ᨶ ᩋᨬ᩠ᨩᩃᩥᨠᨾ᩠ᨾᩴ ᩈᩣᨾᩦᨧᩥᨠᨾ᩠ᨾᩴ ᨠᩁᩮᨿ᩠ᨿᩣᨾ, ᨶ ᩈᨠ᩠ᨠᩁᩮᨿ᩠ᨿᩣᨾ, ᨶ ᨣᩁᩩᩴ ᨠᩁᩮᨿ᩠ᨿᩣᨾ, ᨶ ᨾᩣᨶᩮᨿ᩠ᨿᩣᨾ, ᨶ ᨽᨩᩮᨿ᩠ᨿᩣᨾ, ᨶ ᨸᩪᨩᩮᨿ᩠ᨿᩣᨾ, ᩏᨸᨣᨲᩣᨶᨾ᩠ᨸᩥ ᨸᩥᨱ᩠ᨯᨠᩴ ᨶ ᨴᨩ᩠ᨩᩮᨿ᩠ᨿᩣᨾ—  ᩑᩅᩴ ᩍᨾᩮ ᩋᨾ᩠ᩉᩮᩉᩥ ᩋᩈᨠ᩠ᨠᩁᩥᨿᨾᩣᨶᩣ ᩋᨣᩁᩩᨠᩁᩥᨿᨾᩣᨶᩣ ᩋᨾᩣᨶᩥᨿᨾᩣᨶᩣ ᩋᨽᨩᩥᨿᨾᩣᨶᩣ ᩋᨸᩪᨩᩥᨿᨾᩣᨶᩣ ᩋᩈᨠ᩠ᨠᩣᩁᨸᨠᨲᩣ ᨸᨠ᩠ᨠᨾᩥᩔᨶ᩠ᨲᩥ ᩅᩤ ᩅᩥᨻ᩠ᨽᨾᩥᩔᨶ᩠ᨲᩥ ᩅᩤ ᨽᨣᩅᨶ᩠ᨲᩴ ᩅᩤ ᨸᩈᩣᨴᩮᩔᨶ᩠ᨲᩦ”ᨲᩥ. ᩋᨳ ᨡᩮᩣ ᨠᩮᩣᩈᨾ᩠ᨻᨠᩣ ᩏᨸᩣᩈᨠᩣ ᨠᩮᩣᩈᨾ᩠ᨻᨠᩮ ᨽᩥᨠ᩠ᨡᩪ ᨶᩮᩅ ᩋᨽᩥᩅᩤᨴᩮᩈᩩᩴ, ᨶ ᨸᨧ᩠ᨧᩩᨭ᩠ᨮᩮᩈᩩᩴ, ᨶ ᩋᨬ᩠ᨩᩃᩥᨠᨾ᩠ᨾᩴ ᩈᩣᨾᩦᨧᩥᨠᨾ᩠ᨾᩴ ᩋᨠᩴᩈᩩ, ᨶ ᩈᨠ᩠ᨠᩁᩥᩴᩈᩩ, ᨶ ᨣᩁᩩᩴ ᨠᩁᩥᩴᩈᩩ, ᨶ ᨾᩣᨶᩮᩈᩩᩴ, ᨶ ᨽᨩᩮᩈᩩᩴ, ᨶ ᨸᩪᨩᩮᩈᩩᩴ, ᩏᨸᨣᨲᩣᨶᨾ᩠ᨸᩥ ᨸᩥᨱ᩠ᨯᨠᩴ ᨶ ᩋᨴᩴᩈᩩ. ᩋᨳ ᨡᩮᩣ ᨠᩮᩣᩈᨾ᩠ᨻᨠᩣ ᨽᩥᨠ᩠ᨡᩪ ᨠᩮᩣᩈᨾ᩠ᨻᨠᩮᩉᩥ ᩏᨸᩣᩈᨠᩮᩉᩥ ᩋᩈᨠ᩠ᨠᩁᩥᨿᨾᩣᨶᩣ ᩋᨣᩁᩩᨠᩁᩥᨿᨾᩣᨶᩣ ᩋᨾᩣᨶᩥᨿᨾᩣᨶᩣ ᩋᨽᨩᩥᨿᨾᩣᨶᩣ ᩋᨸᩪᨩᩥᨿᨾᩣᨶᩣ ᩋᩈᨠ᩠ᨠᩣᩁᨸᨠᨲᩣ ᩑᩅᨾᩣᩉᩴᩈᩩ—  “ᩉᨶ᩠ᨴ ᨾᨿᩴ, ᩋᩣᩅᩩᩈᩮᩣ, ᩈᩣᩅᨲ᩠ᨳᩥᩴ ᨣᨶ᩠ᨲ᩠ᩅᩣ ᨽᨣᩅᨲᩮᩣ ᩈᨶ᩠ᨲᩥᨠᩮ ᩍᨾᩴ ᩋᨵᩥᨠᩁᨱᩴ ᩅᩪᨸᩈᨾᩮᨿ᩠ᨿᩣᨾᩣ”ᨲᩥ.
</Paragraph>
</Division>