---
title: "6.8 ᩈᨲ᩠ᨳᨠᨾ᩠ᨾᨸᨭᩥᨠ᩠ᨡᩮᨸᨠᨳᩣ"
tableOfContents: false
sidebar:
  order: 25
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="279" book="vi-maha">

<Paragraph number="1264" book="vi-maha">
ᩋᨳ ᨡᩮᩣ ᨽᨣᩅᩤ ᩈᩣᩅᨲ᩠ᨳᩥᨿᩴ ᨿᨳᩣᨽᩥᩁᨶ᩠ᨲᩴ ᩅᩥᩉᩁᩥᨲ᩠ᩅᩣ ᨿᩮᨶ ᩁᩣᨩᨣᩉᩴ ᨲᩮᨶ ᨧᩣᩁᩥᨠᩴ ᨸᨠ᩠ᨠᩣᨾᩥ. ᩋᨶᩩᨸᩩᨻ᩠ᨻᩮᨶ ᨧᩣᩁᩥᨠᩴ ᨧᩁᨾᩣᨶᩮᩣ ᨿᩮᨶ ᩁᩣᨩᨣᩉᩴ ᨲᨴᩅᩈᩁᩥ. ᨲᨲᩕ ᩈᩩᨴᩴ ᨽᨣᩅᩤ ᩁᩣᨩᨣᩉᩮ ᩅᩥᩉᩁᨲᩥ ᩅᩮᩊᩩᩅᨶᩮ ᨠᩃᨶ᩠ᨴᨠᨶᩥᩅᩤᨸᩮ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩔ ᨽᩥᨠ᩠ᨡᩩᨶᩮᩣ ᨽᨣᨶ᩠ᨴᩃᩣᨻᩣᨵᩮᩤ ᩉᩮᩣᨲᩥ. ᩋᩣᨠᩣᩈᨣᩮᩤᨲ᩠ᨲᩮᩣ ᩅᩮᨩ᩠ᨩᩮᩣ ᩈᨲ᩠ᨳᨠᨾ᩠ᨾᩴ ᨠᩁᩮᩣᨲᩥ. ᩋᨳ ᨡᩮᩣ ᨽᨣᩅᩤ ᩈᩮᨶᩣᩈᨶᨧᩣᩁᩥᨠᩴ ᩋᩣᩉᩥᨱ᩠ᨯᨶ᩠ᨲᩮᩣ ᨿᩮᨶ ᨲᩔ ᨽᩥᨠ᩠ᨡᩩᨶᩮᩣ ᩅᩥᩉᩣᩁᩮᩣ ᨲᩮᨶᩩᨸᩈᩘᨠᨾᩥ. ᩋᨴ᩠ᨴᩈᩣ ᨡᩮᩣ ᩋᩣᨠᩣᩈᨣᩮᩤᨲ᩠ᨲᩮᩣ ᩅᩮᨩ᩠ᨩᩮᩣ ᨽᨣᩅᨶ᩠ᨲᩴ ᨴᩪᩁᨲᩮᩣᩅ ᩋᩣᨣᨧ᩠ᨨᨶ᩠ᨲᩴ, ᨴᩥᩈ᩠ᩅᩣᨶ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᩋᩣᨣᨧ᩠ᨨᨲᩩ ᨽᩅᩴ ᨣᩮᩤᨲᨾᩮᩣ, ᩍᨾᩔ ᨽᩥᨠ᩠ᨡᩩᨶᩮᩣ ᩅᨧ᩠ᨧᨾᨣ᩠ᨣᩴ ᨸᩔᨲᩩ, ᩈᩮᨿ᩠ᨿᨳᩣᨸᩥ ᨣᩮᩤᨵᩤᨾᩩᨡᨶ᩺”ᨲᩥ. ᩋᨳ ᨡᩮᩣ ᨽᨣᩅᩤ—  “ᩈᩮᩣ ᨾᩴ ᨡ᩠ᩅᩣᨿᩴ ᨾᩮᩣᨥᨸᩩᩁᩥᩈᩮᩣ ᩏᨸ᩠ᨸᨱ᩠ᨯᩮᨲᩦ”ᨲᩥ—  ᨲᨲᩮᩣᩅ ᨸᨭᩥᨶᩥᩅᨲ᩠ᨲᩥᨲ᩠ᩅᩣ, ᩑᨲᩈ᩠ᨾᩥᩴ ᨶᩥᨴᩤᨶᩮ ᩑᨲᩈ᩠ᨾᩥᩴ ᨸᨠᩁᨱᩮ ᨽᩥᨠ᩠ᨡᩩᩈᩴᨥᩴ ᩈᨶ᩠ᨶᩥᨸᩣᨲᩣᨸᩮᨲ᩠ᩅᩣ, ᨽᩥᨠ᩠ᨡᩪ ᨸᨭᩥᨸᩩᨧ᩠ᨨᩥ—  “ᩋᨲ᩠ᨳᩥ ᨠᩥᩁ, ᨽᩥᨠ᩠ᨡᩅᩮ, ᩋᨾᩩᨠᩈ᩠ᨾᩥᩴ ᩅᩥᩉᩣᩁᩮ ᨽᩥᨠ᩠ᨡᩩ ᨣᩥᩃᩣᨶᩮᩣ”ᨲᩥ? “ᩋᨲ᩠ᨳᩥ, ᨽᨣᩅᩤ”ᨲᩥ. “ᨠᩥᩴ ᨲᩔ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩮᩣ ᩋᩣᨻᩣᨵᩮᩤ”ᨲᩥ? “ᨲᩔ, ᨽᨶ᩠ᨲᩮ, ᩋᩣᨿᩈ᩠ᨾᨲᩮᩣ ᨽᨣᨶ᩠ᨴᩃᩣᨻᩣᨵᩮᩤ, ᩋᩣᨠᩣᩈᨣᩮᩤᨲ᩠ᨲᩮᩣ ᩅᩮᨩ᩠ᨩᩮᩣ ᩈᨲ᩠ᨳᨠᨾ᩠ᨾᩴ ᨠᩁᩮᩣᨲᩦ”ᨲᩥ. ᩅᩥᨣᩁᩉᩥ ᨻᩩᨴ᩠ᨵᩮᩤ ᨽᨣᩅᩤ—  “ᩋᨶᨶᩩᨧ᩠ᨨᩅᩥᨠᩴ, ᨽᩥᨠ᩠ᨡᩅᩮ, ᨲᩔ ᨾᩮᩣᨥᨸᩩᩁᩥᩈᩔ, ᩋᨶᨶᩩᩃᩮᩣᨾᩥᨠᩴ, ᩋᨸ᩠ᨸᨲᩥᩁᩪᨸᩴ, ᩋᩔᩣᨾᨱᨠᩴ, ᩋᨠᨸ᩠ᨸᩥᨿᩴ, ᩋᨠᩁᨱᩦᨿᩴ. ᨠᨳᨬ᩠ᩉᩥ ᨶᩣᨾ ᩈᩮᩣ, ᨽᩥᨠ᩠ᨡᩅᩮ, ᨾᩮᩣᨥᨸᩩᩁᩥᩈᩮᩣ ᩈᨾ᩠ᨻᩣᨵᩮ ᩈᨲ᩠ᨳᨠᨾ᩠ᨾᩴ ᨠᩣᩁᩣᨸᩮᩔᨲᩥ. ᩈᨾ᩠ᨻᩣᨵᩮ, ᨽᩥᨠ᩠ᨡᩅᩮ, ᩈᩩᨡᩩᨾᩣ ᨨᩅᩥ, ᨴᩩᩁᩮᩣᨸᨿᩮᩣ ᩅᨱᩮᩣ, ᨴᩩᨸ᩠ᨸᩁᩥᩉᩣᩁᩴ ᩈᨲ᩠ᨳᩴ. ᨶᩮᨲᩴ, ᨽᩥᨠ᩠ᨡᩅᩮ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ …ᨸᩮ…  ᩅᩥᨣᩁᩉᩥᨲ᩠ᩅᩣ …ᨸᩮ…  ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᨶ, ᨽᩥᨠ᩠ᨡᩅᩮ, ᩈᨾ᩠ᨻᩣᨵᩮ ᩈᨲ᩠ᨳᨠᨾ᩠ᨾᩴ ᨠᩣᩁᩣᨸᩮᨲᨻ᩠ᨻᩴ. ᨿᩮᩣ ᨠᩣᩁᩣᨸᩮᨿ᩠ᨿ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔᩣ”ᨲᩥ.
</Paragraph>

<Paragraph number="1265" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ—  “ᨽᨣᩅᨲᩣ ᩈᨲ᩠ᨳᨠᨾ᩠ᨾᩴ ᨸᨭᩥᨠ᩠ᨡᩥᨲ᩠ᨲᨶ᩺”ᨲᩥ—  ᩅᨲ᩠ᨳᩥᨠᨾ᩠ᨾᩴ ᨠᩣᩁᩣᨸᩮᨶ᩠ᨲᩥ. ᨿᩮ ᨲᩮ ᨽᩥᨠ᩠ᨡᩪ ᩋᨸ᩠ᨸᩥᨧ᩠ᨨᩣ, ᨲᩮ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᩅᨲ᩠ᨳᩥᨠᨾ᩠ᨾᩴ ᨠᩣᩁᩣᨸᩮᩔᨶ᩠ᨲᩦ”ᨲᩥ. ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩈᨧ᩠ᨧᩴ ᨠᩥᩁ, ᨽᩥᨠ᩠ᨡᩅᩮ, ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᩅᨲ᩠ᨳᩥᨠᨾ᩠ᨾᩴ ᨠᩣᩁᩣᨸᩮᨶ᩠ᨲᩦ”ᨲᩥ? “ᩈᨧ᩠ᨧᩴ, ᨽᨣᩅᩤ”ᨲᩥ …ᨸᩮ…  ᩅᩥᨣᩁᩉᩥᨲ᩠ᩅᩣ ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᨶ, ᨽᩥᨠ᩠ᨡᩅᩮ, ᩈᨾ᩠ᨻᩣᨵᩔ ᩈᩣᨾᨶ᩠ᨲᩣ ᨴ᩠ᩅᩘᨣᩩᩃᩣ ᩈᨲ᩠ᨳᨠᨾ᩠ᨾᩴ ᩅᩤ ᩅᨲ᩠ᨳᩥᨠᨾ᩠ᨾᩴ ᩅᩤ ᨠᩣᩁᩣᨸᩮᨲᨻ᩠ᨻᩴ. ᨿᩮᩣ ᨠᩣᩁᩣᨸᩮᨿ᩠ᨿ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔᩣ”ᨲᩥ.
</Paragraph>
</Division>