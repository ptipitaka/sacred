---
title: "6.13 ᨻᩮᩃᨭ᩠ᨮᨠᨧ᩠ᨧᩣᨶᩅᨲ᩠ᨳᩩ"
tableOfContents: false
sidebar:
  order: 5
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="284" book="vi-maha">

<Paragraph number="1288" book="vi-maha">
ᩋᨳ ᨡᩮᩣ ᨽᨣᩅᩤ ᩋᨶ᩠ᨵᨠᩅᩥᨶ᩠ᨴᩮ ᨿᨳᩣᨽᩥᩁᨶ᩠ᨲᩴ ᩅᩥᩉᩁᩥᨲ᩠ᩅᩣ ᨿᩮᨶ ᩁᩣᨩᨣᩉᩴ ᨲᩮᨶ ᨧᩣᩁᩥᨠᩴ ᨸᨠ᩠ᨠᩣᨾᩥ, ᨾᩉᨲᩣ ᨽᩥᨠ᩠ᨡᩩᩈᩴᨥᩮᨶ ᩈᨴ᩠ᨵᩥᩴ, ᩋᨯ᩠ᨰᨲᩮᩃᩈᩮᩉᩥ ᨽᩥᨠ᩠ᨡᩩᩈᨲᩮᩉᩥ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨻᩮᩃᨭ᩠ᨮᩮᩣ ᨠᨧ᩠ᨧᩣᨶᩮᩣ ᩁᩣᨩᨣᩉᩣ ᩋᨶ᩠ᨵᨠᩅᩥᨶ᩠ᨴᩴ ᩋᨴ᩠ᨵᩤᨶᨾᨣ᩠ᨣᨸ᩠ᨸᨭᩥᨸᨶ᩠ᨶᩮᩣ ᩉᩮᩣᨲᩥ, ᨸᨬ᩠ᨧᨾᨲ᩠ᨲᩮᩉᩥ ᩈᨠᨭᩈᨲᩮᩉᩥ, ᩈᨻ᩠ᨻᩮᩉᩮᩅ ᨣᩩᩊᨠᩩᨾ᩠ᨽᨸᩪᩁᩮᩉᩥ. ᩋᨴ᩠ᨴᩈᩣ ᨡᩮᩣ ᨽᨣᩅᩤ ᨻᩮᩃᨭ᩠ᨮᩴ ᨠᨧ᩠ᨧᩣᨶᩴ ᨴᩪᩁᨲᩮᩣᩅ ᩋᩣᨣᨧ᩠ᨨᨶ᩠ᨲᩴ, ᨴᩥᩈ᩠ᩅᩣᨶ ᨾᨣ᩠ᨣᩤ ᩒᨠ᩠ᨠᨾ᩠ᨾ ᩋᨬ᩠ᨬᨲᩁᩈ᩠ᨾᩥᩴ ᩁᩩᨠ᩠ᨡᨾᩪᩃᩮ ᨶᩥᩈᩦᨴᩥ.
</Paragraph>

<Paragraph number="1289" book="vi-maha">
ᩋᨳ ᨡᩮᩣ ᨻᩮᩃᨭ᩠ᨮᩮᩣ ᨠᨧ᩠ᨧᩣᨶᩮᩣ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᩋᨭ᩠ᨮᩣᩈᩥ. ᩑᨠᨾᨶ᩠ᨲᩴ ᨮᩥᨲᩮᩣ ᨡᩮᩣ ᨻᩮᩃᨭ᩠ᨮᩮᩣ ᨠᨧ᩠ᨧᩣᨶᩮᩣ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᩍᨧ᩠ᨨᩣᨾᩉᩴ, ᨽᨶ᩠ᨲᩮ, ᩑᨠᨾᩮᨠᩔ ᨽᩥᨠ᩠ᨡᩩᨶᩮᩣ ᩑᨠᨾᩮᨠᩴ ᨣᩩᩊᨠᩩᨾ᩠ᨽᩴ ᨴᩤᨲᩩᨶ᩺”ᨲᩥ. “ᨲᩮᨶ ᩉᩥ ᨲ᩠ᩅᩴ, ᨠᨧ᩠ᨧᩣᨶ, ᩑᨠᩴᨿᩮᩅ ᨣᩩᩊᨠᩩᨾ᩠ᨽᩴ ᩋᩣᩉᩁᩣ”ᨲᩥ. “ᩑᩅᩴ, ᨽᨶ᩠ᨲᩮ”ᨲᩥ ᨡᩮᩣ ᨻᩮᩃᨭ᩠ᨮᩮᩣ ᨠᨧ᩠ᨧᩣᨶᩮᩣ ᨽᨣᩅᨲᩮᩣ ᨸᨭᩥᩔᩩᨱᩥᨲ᩠ᩅᩣ ᩑᨠᩴᨿᩮᩅ ᨣᩩᩊᨠᩩᨾ᩠ᨽᩴ ᩋᩣᨴᩤᨿ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᩋᩣᨽᨲᩮᩣ, ᨽᨶ᩠ᨲᩮ, ᨣᩩᩊᨠᩩᨾ᩠ᨽᩮᩣ; ᨠᨳᩣᩉᩴ, ᨽᨶ᩠ᨲᩮ, ᨸᨭᩥᨸᨩ᩠ᨩᩣᨾᩦ”ᨲᩥ? “ᨲᩮᨶ ᩉᩥ ᨲ᩠ᩅᩴ, ᨠᨧ᩠ᨧᩣᨶ, ᨽᩥᨠ᩠ᨡᩪᨶᩴ ᨣᩩᩊᩴ ᨴᩮᩉᩦ”ᨲᩥ. “ᩑᩅᩴ, ᨽᨶ᩠ᨲᩮ”ᨲᩥ ᨡᩮᩣ ᨻᩮᩃᨭ᩠ᨮᩮᩣ ᨠᨧ᩠ᨧᩣᨶᩮᩣ ᨽᨣᩅᨲᩮᩣ ᨸᨭᩥᩔᩩᨱᩥᨲ᩠ᩅᩣ ᨽᩥᨠ᩠ᨡᩪᨶᩴ ᨣᩩᩊᩴ ᨴᨲ᩠ᩅᩣ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᨴᩥᨶ᩠ᨶᩮᩣ, ᨽᨶ᩠ᨲᩮ, ᨽᩥᨠ᩠ᨡᩪᨶᩴ ᨣᩩᩊᩮᩣ, ᨻᩉᩩ ᨧᩣᨿᩴ ᨣᩩᩊᩮᩣ ᩋᩅᩈᩥᨭ᩠ᨮᩮᩣ. ᨠᨳᩣᩉᩴ, ᨽᨶ᩠ᨲᩮ, ᨸᨭᩥᨸᨩ᩠ᨩᩣᨾᩦ”ᨲᩥ? “ᨲᩮᨶ ᩉᩥ ᨲ᩠ᩅᩴ, ᨠᨧ᩠ᨧᩣᨶ, ᨽᩥᨠ᩠ᨡᩪᨶᩴ ᨣᩩᩊᩴ ᨿᩣᩅᨴᨲ᩠ᨳᩴ ᨴᩮᩉᩦ”ᨲᩥ. “ᩑᩅᩴ, ᨽᨶ᩠ᨲᩮ”ᨲᩥ ᨡᩮᩣ ᨻᩮᩃᨭ᩠ᨮᩮᩣ ᨠᨧ᩠ᨧᩣᨶᩮᩣ ᨽᨣᩅᨲᩮᩣ ᨸᨭᩥᩔᩩᨱᩥᨲ᩠ᩅᩣ ᨽᩥᨠ᩠ᨡᩪᨶᩴ ᨣᩩᩊᩴ ᨿᩣᩅᨴᨲ᩠ᨳᩴ ᨴᨲ᩠ᩅᩣ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᨴᩥᨶ᩠ᨶᩮᩣ, ᨽᨶ᩠ᨲᩮ, ᨽᩥᨠ᩠ᨡᩪᨶᩴ ᨣᩩᩊᩮᩣ ᨿᩣᩅᨴᨲ᩠ᨳᩮᩣ, ᨻᩉᩩ ᨧᩣᨿᩴ ᨣᩩᩊᩮᩣ ᩋᩅᩈᩥᨭ᩠ᨮᩮᩣ. ᨠᨳᩣᩉᩴ, ᨽᨶ᩠ᨲᩮ, ᨸᨭᩥᨸᨩ᩠ᨩᩣᨾᩦ”ᨲᩥ? “ᨲᩮᨶ ᩉᩥ ᨲ᩠ᩅᩴ, ᨠᨧ᩠ᨧᩣᨶ, ᨽᩥᨠ᩠ᨡᩪ ᨣᩩᩊᩮᩉᩥ ᩈᨶ᩠ᨲᨸ᩠ᨸᩮᩉᩦ”ᨲᩥ. “ᩑᩅᩴ, ᨽᨶ᩠ᨲᩮ”ᨲᩥ ᨡᩮᩣ ᨻᩮᩃᨭ᩠ᨮᩮᩣ ᨠᨧ᩠ᨧᩣᨶᩮᩣ ᨽᨣᩅᨲᩮᩣ ᨸᨭᩥᩔᩩᨱᩥᨲ᩠ᩅᩣ ᨽᩥᨠ᩠ᨡᩪ ᨣᩩᩊᩮᩉᩥ ᩈᨶ᩠ᨲᨸ᩠ᨸᩮᩈᩥ. ᩑᨠᨧ᩠ᨧᩮ ᨽᩥᨠ᩠ᨡᩪ ᨸᨲ᩠ᨲᩮᨸᩥ ᨸᩪᩁᩮᩈᩩᩴ ᨸᩁᩥᩔᩣᩅᨶᩣᨶᩥᨸᩥ ᨳᩅᩥᨠᩣᨿᩮᩣᨸᩥ ᨸᩪᩁᩮᩈᩩᩴ. ᩋᨳ ᨡᩮᩣ ᨻᩮᩃᨭ᩠ᨮᩮᩣ ᨠᨧ᩠ᨧᩣᨶᩮᩣ ᨽᩥᨠ᩠ᨡᩪ ᨣᩩᩊᩮᩉᩥ ᩈᨶ᩠ᨲᨸ᩠ᨸᩮᨲ᩠ᩅᩣ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᩈᨶ᩠ᨲᨸ᩠ᨸᩥᨲᩣ, ᨽᨶ᩠ᨲᩮ, ᨽᩥᨠ᩠ᨡᩪ ᨣᩩᩊᩮᩉᩥ, ᨻᩉᩩ ᨧᩣᨿᩴ ᨣᩩᩊᩮᩣ ᩋᩅᩈᩥᨭ᩠ᨮᩮᩣ. ᨠᨳᩣᩉᩴ, ᨽᨶ᩠ᨲᩮ, ᨸᨭᩥᨸᨩ᩠ᨩᩣᨾᩦ”ᨲᩥ? “ᨲᩮᨶ ᩉᩥ ᨲ᩠ᩅᩴ, ᨠᨧ᩠ᨧᩣᨶ, ᩅᩥᨥᩣᩈᩣᨴᩤᨶᩴ ᨣᩩᩊᩴ ᨴᩮᩉᩦ”ᨲᩥ. “ᩑᩅᩴ, ᨽᨶ᩠ᨲᩮ”ᨲᩥ ᨡᩮᩣ ᨻᩮᩃᨭ᩠ᨮᩮᩣ ᨠᨧ᩠ᨧᩣᨶᩮᩣ ᨽᨣᩅᨲᩮᩣ ᨸᨭᩥᩔᩩᨱᩥᨲ᩠ᩅᩣ ᩅᩥᨥᩣᩈᩣᨴᩤᨶᩴ ᨣᩩᩊᩴ ᨴᨲ᩠ᩅᩣ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᨴᩥᨶ᩠ᨶᩮᩣ, ᨽᨶ᩠ᨲᩮ, ᩅᩥᨥᩣᩈᩣᨴᩤᨶᩴ ᨣᩩᩊᩮᩣ, ᨻᩉᩩ ᨧᩣᨿᩴ ᨣᩩᩊᩮᩣ ᩋᩅᩈᩥᨭ᩠ᨮᩮᩣ. ᨠᨳᩣᩉᩴ, ᨽᨶ᩠ᨲᩮ, ᨸᨭᩥᨸᨩ᩠ᨩᩣᨾᩦ”ᨲᩥ? “ᨲᩮᨶ ᩉᩥ ᨲ᩠ᩅᩴ, ᨠᨧ᩠ᨧᩣᨶ, ᩅᩥᨥᩣᩈᩣᨴᩤᨶᩴ ᨣᩩᩊᩴ ᨿᩣᩅᨴᨲ᩠ᨳᩴ ᨴᩮᩉᩦ”ᨲᩥ. “ᩑᩅᩴ, ᨽᨶ᩠ᨲᩮ”ᨲᩥ ᨡᩮᩣ ᨻᩮᩃᨭ᩠ᨮᩮᩣ ᨠᨧ᩠ᨧᩣᨶᩮᩣ ᨽᨣᩅᨲᩮᩣ ᨸᨭᩥᩔᩩᨱᩥᨲ᩠ᩅᩣ ᩅᩥᨥᩣᩈᩣᨴᩤᨶᩴ ᨣᩩᩊᩴ ᨿᩣᩅᨴᨲ᩠ᨳᩴ ᨴᨲ᩠ᩅᩣ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᨴᩥᨶ᩠ᨶᩮᩣ, ᨽᨶ᩠ᨲᩮ, ᩅᩥᨥᩣᩈᩣᨴᩤᨶᩴ ᨣᩩᩊᩮᩣ ᨿᩣᩅᨴᨲ᩠ᨳᩮᩣ, ᨻᩉᩩ ᨧᩣᨿᩴ ᨣᩩᩊᩮᩣ ᩋᩅᩈᩥᨭ᩠ᨮᩮᩣ. ᨠᨳᩣᩉᩴ, ᨽᨶ᩠ᨲᩮ, ᨸᨭᩥᨸᨩ᩠ᨩᩣᨾᩦ”ᨲᩥ? “ᨲᩮᨶ ᩉᩥ ᨲ᩠ᩅᩴ, ᨠᨧ᩠ᨧᩣᨶ, ᩅᩥᨥᩣᩈᩣᨴᩮ ᨣᩩᩊᩮᩉᩥ ᩈᨶ᩠ᨲᨸ᩠ᨸᩮᩉᩦ”ᨲᩥ. “ᩑᩅᩴ, ᨽᨶ᩠ᨲᩮ”ᨲᩥ ᨡᩮᩣ ᨻᩮᩃᨭ᩠ᨮᩮᩣ ᨠᨧ᩠ᨧᩣᨶᩮᩣ ᨽᨣᩅᨲᩮᩣ ᨸᨭᩥᩔᩩᨱᩥᨲ᩠ᩅᩣ ᩅᩥᨥᩣᩈᩣᨴᩮ ᨣᩩᩊᩮᩉᩥ ᩈᨶ᩠ᨲᨸ᩠ᨸᩮᩈᩥ. ᩑᨠᨧ᩠ᨧᩮ ᩅᩥᨥᩣᩈᩣᨴᩤ ᨠᩮᩣᩃᨾ᩠ᨻᩮᨸᩥ ᨥᨭᩮᨸᩥ ᨸᩪᩁᩮᩈᩩᩴ, ᨸᩥᨭᨠᩣᨶᩥᨸᩥ ᩏᨧ᩠ᨨᩘᨣᩮᨸᩥ ᨸᩪᩁᩮᩈᩩᩴ. ᩋᨳ ᨡᩮᩣ ᨻᩮᩃᨭ᩠ᨮᩮᩣ ᨠᨧ᩠ᨧᩣᨶᩮᩣ ᩅᩥᨥᩣᩈᩣᨴᩮ ᨣᩩᩊᩮᩉᩥ ᩈᨶ᩠ᨲᨸ᩠ᨸᩮᨲ᩠ᩅᩣ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᩈᨶ᩠ᨲᨸ᩠ᨸᩥᨲᩣ, ᨽᨶ᩠ᨲᩮ, ᩅᩥᨥᩣᩈᩣᨴᩤ ᨣᩩᩊᩮᩉᩥ, ᨻᩉᩩ ᨧᩣᨿᩴ ᨣᩩᩊᩮᩣ ᩋᩅᩈᩥᨭ᩠ᨮᩮᩣ. ᨠᨳᩣᩉᩴ, ᨽᨶ᩠ᨲᩮ, ᨸᨭᩥᨸᨩ᩠ᨩᩣᨾᩦ”ᨲᩥ? “ᨶᩣᩉᩴ ᨲᩴ, ᨠᨧ᩠ᨧᩣᨶ, ᨸᩔᩣᨾᩥ ᩈᨴᩮᩅᨠᩮ ᩃᩮᩣᨠᩮ ᩈᨾᩣᩁᨠᩮ ᩈᨻᩕᩉ᩠ᨾᨠᩮ ᩈᩔᨾᨱᨻᩕᩣᩉ᩠ᨾᨱᩥᨿᩣ ᨸᨩᩣᨿ ᩈᨴᩮᩅᨾᨶᩩᩔᩣᨿ ᨿᩔ ᩈᩮᩣ ᨣᩩᩊᩮᩣ ᨸᩁᩥᨽᩩᨲ᩠ᨲᩮᩣ ᩈᨾ᩠ᨾᩣ ᨸᩁᩥᨱᩣᨾᩴ ᨣᨧ᩠ᨨᩮᨿ᩠ᨿ, ᩋᨬ᩠ᨬᨲᩕ ᨲᨳᩣᨣᨲᩔ ᩅᩤ ᨲᨳᩣᨣᨲᩈᩣᩅᨠᩔ ᩅᩤ. ᨲᩮᨶ ᩉᩥ ᨲ᩠ᩅᩴ, ᨠᨧ᩠ᨧᩣᨶ, ᨲᩴ ᨣᩩᩊᩴ ᩋᨸ᩠ᨸᩉᩁᩥᨲᩮ ᩅᩤ ᨨᨯ᩠ᨯᩮᩉᩥ, ᩋᨸ᩠ᨸᩣᨱᨠᩮ ᩅᩤ ᩏᨴᨠᩮ ᩒᨸᩥᩃᩣᨸᩮᩉᩦ”ᨲᩥ. “ᩑᩅᩴ, ᨽᨶ᩠ᨲᩮ”ᨲᩥ ᨡᩮᩣ ᨻᩮᩃᨭ᩠ᨮᩮᩣ ᨠᨧ᩠ᨧᩣᨶᩮᩣ ᨽᨣᩅᨲᩮᩣ ᨸᨭᩥᩔᩩᨱᩥᨲ᩠ᩅᩣ ᨲᩴ ᨣᩩᩊᩴ ᩋᨸ᩠ᨸᩣᨱᨠᩮ ᩏᨴᨠᩮ ᩒᨸᩥᩃᩣᨸᩮᨲᩥ. ᩋᨳ ᨡᩮᩣ ᩈᩮᩣ ᨣᩩᩊᩮᩣ ᩏᨴᨠᩮ ᨸᨠ᩠ᨡᩥᨲ᩠ᨲᩮᩣ ᨧᩥᨧ᩠ᨧᩥᨭᩣᨿᨲᩥ ᨧᩥᨭᩥᨧᩥᨭᩣᨿᨲᩥ ᨸᨵᩪᨸᩣᨿᨲᩥ ᩈᨾ᩠ᨸᨵᩪᨸᩣᨿᨲᩥ. ᩈᩮᨿ᩠ᨿᨳᩣᨸᩥ ᨶᩣᨾ ᨹᩣᩃᩮᩣ ᨴᩥᩅᩈᩴᩈᨶ᩠ᨲᨲ᩠ᨲᩮᩣ ᩏᨴᨠᩮ ᨸᨠ᩠ᨡᩥᨲ᩠ᨲᩮᩣ ᨧᩥᨧ᩠ᨧᩥᨭᩣᨿᨲᩥ ᨧᩥᨭᩥᨧᩥᨭᩣᨿᨲᩥ ᨸᨵᩪᨸᩣᨿᨲᩥ ᩈᨾ᩠ᨸᨵᩪᨸᩣᨿᨲᩥ; ᩑᩅᨾᩮᩅ ᩈᩮᩣ ᨣᩩᩊᩮᩣ ᩏᨴᨠᩮ ᨸᨠ᩠ᨡᩥᨲ᩠ᨲᩮᩣ ᨧᩥᨧ᩠ᨧᩥᨭᩣᨿᨲᩥ ᨧᩥᨭᩥᨧᩥᨭᩣᨿᨲᩥ ᨸᨵᩪᨸᩣᨿᨲᩥ ᩈᨾ᩠ᨸᨵᩪᨸᩣᨿᨲᩥ.
</Paragraph>

<Paragraph number="1290" book="vi-maha">
ᩋᨳ ᨡᩮᩣ ᨻᩮᩃᨭ᩠ᨮᩮᩣ ᨠᨧ᩠ᨧᩣᨶᩮᩣ ᩈᩴᩅᩥᨣ᩠ᨣᩮᩤ ᩃᩮᩣᨾᩉᨭ᩠ᨮᨩᩣᨲᩮᩣ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᨶᩥᩈᩦᨴᩥ. ᩑᨠᨾᨶ᩠ᨲᩴ ᨶᩥᩈᩥᨶ᩠ᨶᩔ ᨡᩮᩣ ᨻᩮᩃᨭ᩠ᨮᩔ ᨠᨧ᩠ᨧᩣᨶᩔ ᨽᨣᩅᩤ ᩋᨶᩩᨸᩩᨻ᩠ᨻᩥᩴ ᨠᨳᩴ ᨠᨳᩮᩈᩥ, ᩈᩮᨿ᩠ᨿᨳᩥᨴᩴ—  ᨴᩤᨶᨠᨳᩴ ᩈᩦᩃᨠᨳᩴ ᩈᨣ᩠ᨣᨠᨳᩴ, ᨠᩣᨾᩣᨶᩴ ᩋᩣᨴᩦᨶᩅᩴ ᩒᨠᩣᩁᩴ ᩈᩴᨠᩥᩃᩮᩈᩴ, ᨶᩮᨠ᩠ᨡᨾ᩠ᨾᩮ ᩋᩣᨶᩥᩈᩴᩈᩴ ᨸᨠᩣᩈᩮᩈᩥ. ᨿᨴᩤ ᨽᨣᩅᩤ ᩋᨬ᩠ᨬᩣᩈᩥ ᨻᩮᩃᨭ᩠ᨮᩴ ᨠᨧ᩠ᨧᩣᨶᩴ ᨠᩃᩖᨧᩥᨲ᩠ᨲᩴ, ᨾᩩᨴᩩᨧᩥᨲ᩠ᨲᩴ, ᩅᩥᨶᩦᩅᩁᨱᨧᩥᨲ᩠ᨲᩴ, ᩏᨴᨣ᩠ᨣᨧᩥᨲ᩠ᨲᩴ, ᨸᩈᨶ᩠ᨶᨧᩥᨲ᩠ᨲᩴ, ᩋᨳ ᨿᩣ ᨻᩩᨴ᩠ᨵᩤᨶᩴ ᩈᩣᨾᩩᨠ᩠ᨠᩴᩈᩥᨠᩣ ᨵᨾ᩠ᨾᨴᩮᩈᨶᩣ, ᨲᩴ ᨸᨠᩣᩈᩮᩈᩥ …ᨸᩮ…  ᩑᩅᨾᩮᩅ ᨻᩮᩃᨭ᩠ᨮᩔ ᨠᨧ᩠ᨧᩣᨶᩔ ᨲᩈ᩠ᨾᩥᩴᨿᩮᩅ ᩋᩣᩈᨶᩮ ᩅᩥᩁᨩᩴ ᩅᩦᨲᨾᩃᩴ ᨵᨾ᩠ᨾᨧᨠ᩠ᨡᩩᩴ ᩏᨴᨸᩣᨴᩥ—  “ᨿᩴ ᨠᩥᨬ᩠ᨧᩥ ᩈᨾᩩᨴᨿᨵᨾ᩠ᨾᩴ, ᩈᨻ᩠ᨻᩴ ᨲᩴ ᨶᩥᩁᩮᩣᨵᨵᨾ᩠ᨾᨶ᩺”ᨲᩥ. ᩋᨳ ᨡᩮᩣ ᨻᩮᩃᨭ᩠ᨮᩮᩣ ᨠᨧ᩠ᨧᩣᨶᩮᩣ ᨴᩥᨭ᩠ᨮᨵᨾ᩠ᨾᩮᩣ ᨸᨲ᩠ᨲᨵᨾ᩠ᨾᩮᩣ ᩅᩥᨴᩥᨲᨵᨾ᩠ᨾᩮᩣ ᨸᩁᩥᨿᩮᩣᨣᩤᩊ᩠ᩉᨵᨾ᩠ᨾᩮᩣ ᨲᩥᨱ᩠ᨱᩅᩥᨧᩥᨠᩥᨧ᩠ᨨᩮᩣ ᩅᩥᨣᨲᨠᨳᩴᨠᨳᩮᩣ ᩅᩮᩈᩣᩁᨩ᩠ᨩᨸ᩠ᨸᨲ᩠ᨲᩮᩣ ᩋᨸᩁᨸ᩠ᨸᨧ᩠ᨧᨿᩮᩣ ᩈᨲ᩠ᨳᩩᩈᩣᩈᨶᩮ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᩋᨽᩥᨠ᩠ᨠᨶ᩠ᨲᩴ, ᨽᨶ᩠ᨲᩮ, ᩋᨽᩥᨠ᩠ᨠᨶ᩠ᨲᩴ, ᨽᨶ᩠ᨲᩮ. ᩈᩮᨿ᩠ᨿᨳᩣᨸᩥ, ᨽᨶ᩠ᨲᩮ, ᨶᩥᨠ᩠ᨠᩩᨩ᩠ᨩᩥᨲᩴ ᩅᩤ ᩏᨠ᩠ᨠᩩᨩ᩠ᨩᩮᨿ᩠ᨿ …ᨸᩮ…  ᩑᩅᨾᩮᩅᩴ ᨡᩮᩣ ᨽᨣᩅᨲᩣ ᩋᨶᩮᨠᨸᩁᩥᨿᩣᨿᩮᨶ ᨵᨾ᩠ᨾᩮᩣ ᨸᨠᩣᩈᩥᨲᩮᩣ. ᩑᩈᩣᩉᩴ, ᨽᨶ᩠ᨲᩮ, ᨽᨣᩅᨶ᩠ᨲᩴ ᩈᩁᨱᩴ ᨣᨧ᩠ᨨᩣᨾᩥ, ᨵᨾ᩠ᨾᨬ᩠ᨧ, ᨽᩥᨠ᩠ᨡᩩᩈᩴᨥᨬ᩠ᨧ. ᩏᨸᩣᩈᨠᩴ ᨾᩴ ᨽᨣᩅᩤ ᨵᩤᩁᩮᨲᩩ ᩋᨩ᩠ᨩᨲᨣ᩠ᨣᩮ ᨸᩣᨱᩩᨸᩮᨲᩴ ᩈᩁᨱᨣᨲᨶ᩺”ᨲᩥ.
</Paragraph>

<Paragraph number="1291" book="vi-maha">
ᩋᨳ ᨡᩮᩣ ᨽᨣᩅᩤ ᩋᨶᩩᨸᩩᨻ᩠ᨻᩮᨶ ᨧᩣᩁᩥᨠᩴ ᨧᩁᨾᩣᨶᩮᩣ ᨿᩮᨶ ᩁᩣᨩᨣᩉᩴ ᨲᨴᩅᩈᩁᩥ. ᨲᨲᩕ ᩈᩩᨴᩴ ᨽᨣᩅᩤ ᩁᩣᨩᨣᩉᩮ ᩅᩥᩉᩁᨲᩥ ᩅᩮᩊᩩᩅᨶᩮ ᨠᩃᨶ᩠ᨴᨠᨶᩥᩅᩤᨸᩮ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩁᩣᨩᨣᩉᩮ ᨣᩩᩊᩮᩣ ᩏᩔᨶ᩠ᨶᩮᩣ ᩉᩮᩣᨲᩥ. ᨽᩥᨠ᩠ᨡᩪ—  “ᨣᩥᩃᩣᨶᩔᩮᩅ ᨽᨣᩅᨲᩣ ᨣᩩᩊᩮᩣ ᩋᨶᩩᨬ᩠ᨬᩣᨲᩮᩣ, ᨶᩮᩣ ᩋᨣᩥᩃᩣᨶᩔᩣ”ᨲᩥ—  ᨠᩩᨠ᩠ᨠᩩᨧ᩠ᨧᩣᨿᨶ᩠ᨲᩣ ᨣᩩᩊᩴ ᨶ ᨽᩩᨬ᩠ᨩᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨣᩥᩃᩣᨶᩔ ᨣᩩᩊᩴ, ᩋᨣᩥᩃᩣᨶᩔ ᨣᩩᩊᩮᩣᨴᨠᨶ᩺”ᨲᩥ.
</Paragraph>
</Division>