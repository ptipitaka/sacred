---
title: "6.22 ᨸᨬ᩠ᨧᨣᩮᩤᩁᩈᩣᨴᩥᩋᨶᩩᨩᩣᨶᨶ"
tableOfContents: false
sidebar:
  order: 15
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="299" book="vi-maha">

<Paragraph number="1350" book="vi-maha">
ᩋᨳ ᨡᩮᩣ ᨽᨣᩅᩤ ᨽᨴ᩠ᨴᩥᨿᩮ ᨿᨳᩣᨽᩥᩁᨶ᩠ᨲᩴ ᩅᩥᩉᩁᩥᨲ᩠ᩅᩣ ᨾᩮᨱ᩠ᨯᨠᩴ ᨣᩉᨸᨲᩥᩴ ᩋᨶᩣᨸᩩᨧ᩠ᨨᩣ ᨿᩮᨶ ᩋᩘᨣᩩᨲ᩠ᨲᩁᩣᨸᩮᩣ ᨲᩮᨶ ᨧᩣᩁᩥᨠᩴ ᨸᨠ᩠ᨠᩣᨾᩥ ᨾᩉᨲᩣ ᨽᩥᨠ᩠ᨡᩩᩈᩴᨥᩮᨶ ᩈᨴ᩠ᨵᩥᩴ ᩋᨯ᩠ᨰᨲᩮᩃᩈᩮᩉᩥ ᨽᩥᨠ᩠ᨡᩩᩈᨲᩮᩉᩥ. ᩋᩔᩮᩣᩈᩥ ᨡᩮᩣ ᨾᩮᨱ᩠ᨯᨠᩮᩣ ᨣᩉᨸᨲᩥ—  “ᨽᨣᩅᩤ ᨠᩥᩁ ᨿᩮᨶ ᩋᩘᨣᩩᨲ᩠ᨲᩁᩣᨸᩮᩣ ᨲᩮᨶ ᨧᩣᩁᩥᨠᩴ ᨸᨠ᩠ᨠᨶ᩠ᨲᩮᩣ ᨾᩉᨲᩣ ᨽᩥᨠ᩠ᨡᩩᩈᩴᨥᩮᨶ ᩈᨴ᩠ᨵᩥᩴ ᩋᨯ᩠ᨰᨲᩮᩃᩈᩮᩉᩥ ᨽᩥᨠ᩠ᨡᩩᩈᨲᩮᩉᩦ”ᨲᩥ. ᩋᨳ ᨡᩮᩣ ᨾᩮᨱ᩠ᨯᨠᩮᩣ ᨣᩉᨸᨲᩥ ᨴᩤᩈᩮ ᨧ ᨠᨾ᩠ᨾᨠᩁᩮ ᨧ ᩋᩣᨱᩣᨸᩮᩈᩥ—  “ᨲᩮᨶ ᩉᩥ, ᨽᨱᩮ, ᨻᩉᩩᩴ ᩃᩮᩣᨱᨾ᩠ᨸᩥ, ᨲᩮᩃᨾ᩠ᨸᩥ, ᨲᨱ᩠ᨯᩩᩃᨾ᩠ᨸᩥ, ᨡᩣᨴᨶᩦᨿᨾ᩠ᨸᩥ ᩈᨠᨭᩮᩈᩩ ᩋᩣᩁᩮᩣᨸᩮᨲ᩠ᩅᩣ ᩋᩣᨣᨧ᩠ᨨᨳ, ᩋᨯ᩠ᨰᨲᩮᩃᩈᩣᨶᩥ ᨧ ᨣᩮᩤᨸᩣᩃᨠᩈᨲᩣᨶᩥ ᩋᨯ᩠ᨰᨲᩮᩃᩈᩣᨶᩥ ᨧ ᨵᩮᨶᩩᩈᨲᩣᨶᩥ ᩋᩣᨴᩤᨿ ᩋᩣᨣᨧ᩠ᨨᨶ᩠ᨲᩩ, ᨿᨲ᩠ᨳ ᨽᨣᩅᨶ᩠ᨲᩴ ᨸᩔᩥᩔᩣᨾ ᨲᨲ᩠ᨳ ᨲᩁᩩᨱᩮᨶ ᨡᩦᩁᩮᨶ ᨽᩮᩣᨩᩮᩔᩣᨾᩣ”ᨲᩥ. ᩋᨳ ᨡᩮᩣ ᨾᩮᨱ᩠ᨯᨠᩮᩣ ᨣᩉᨸᨲᩥ ᨽᨣᩅᨶ᩠ᨲᩴ ᩋᨶ᩠ᨲᩁᩣᨾᨣ᩠ᨣᩮ ᨠᨶ᩠ᨲᩣᩁᩮ ᩈᨾ᩠ᨽᩣᩅᩮᩈᩥ. ᩋᨳ ᨡᩮᩣ ᨾᩮᨱ᩠ᨯᨠᩮᩣ ᨣᩉᨸᨲᩥ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥ; ᩏᨸᩈᩘᨠᨾᩥᨲ᩠ᩅᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᩋᨭ᩠ᨮᩣᩈᩥ. ᩑᨠᨾᨶ᩠ᨲᩴ ᨮᩥᨲᩮᩣ ᨡᩮᩣ ᨾᩮᨱ᩠ᨯᨠᩮᩣ ᨣᩉᨸᨲᩥ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᩋᨵᩥᩅᩤᩈᩮᨲᩩ ᨾᩮ, ᨽᨶ᩠ᨲᩮ, ᨽᨣᩅᩤ ᩈ᩠ᩅᩣᨲᨶᩣᨿ ᨽᨲ᩠ᨲᩴ ᩈᨴ᩠ᨵᩥᩴ ᨽᩥᨠ᩠ᨡᩩᩈᩴᨥᩮᨶᩣ”ᨲᩥ. ᩋᨵᩥᩅᩤᩈᩮᩈᩥ ᨽᨣᩅᩤ ᨲᩩᨱ᩠ᩉᩦᨽᩣᩅᩮᨶ. ᩋᨳ ᨡᩮᩣ ᨾᩮᨱ᩠ᨯᨠᩮᩣ ᨣᩉᨸᨲᩥ ᨽᨣᩅᨲᩮᩣ ᩋᨵᩥᩅᩤᩈᨶᩴ ᩅᩥᨴᩥᨲ᩠ᩅᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᨸᨴᨠ᩠ᨡᩥᨱᩴ ᨠᨲ᩠ᩅᩣ ᨸᨠ᩠ᨠᩣᨾᩥ.
</Paragraph>

<Paragraph number="1351" book="vi-maha">
ᩋᨳ ᨡᩮᩣ ᨾᩮᨱ᩠ᨯᨠᩮᩣ ᨣᩉᨸᨲᩥ ᨲᩔᩣ ᩁᨲ᩠ᨲᩥᨿᩣ ᩋᨧ᩠ᨧᨿᩮᨶ ᨸᨱᩦᨲᩴ ᨡᩣᨴᨶᩦᨿᩴ ᨽᩮᩣᨩᨶᩦᨿᩴ ᨸᨭᩥᨿᩣᨴᩤᨸᩮᨲ᩠ᩅᩣ ᨽᨣᩅᨲᩮᩣ ᨠᩣᩃᩴ ᩋᩣᩁᩮᩣᨧᩣᨸᩮᩈᩥ—  “ᨠᩣᩃᩮᩣ, ᨽᨶ᩠ᨲᩮ, ᨶᩥᨭ᩠ᨮᩥᨲᩴ ᨽᨲ᩠ᨲᨶ᩺”ᨲᩥ. ᩋᨳ ᨡᩮᩣ ᨽᨣᩅᩤ ᨸᩩᨻ᩠ᨻᨱ᩠ᩉᩈᨾᨿᩴ ᨶᩥᩅᩤᩈᩮᨲ᩠ᩅᩣ ᨸᨲ᩠ᨲᨧᩦᩅᩁᨾᩣᨴᩤᨿ ᨿᩮᨶ ᨾᩮᨱ᩠ᨯᨠᩔ ᨣᩉᨸᨲᩥᩔ ᨸᩁᩥᩅᩮᩈᨶᩣ ᨲᩮᨶᩩᨸᩈᩘᨠᨾᩥ; ᩏᨸᩈᩘᨠᨾᩥᨲ᩠ᩅᩣ ᨸᨬ᩠ᨬᨲ᩠ᨲᩮ ᩋᩣᩈᨶᩮ ᨶᩥᩈᩦᨴᩥ ᩈᨴ᩠ᨵᩥᩴ ᨽᩥᨠ᩠ᨡᩩᩈᩴᨥᩮᨶ. ᩋᨳ ᨡᩮᩣ ᨾᩮᨱ᩠ᨯᨠᩮᩣ ᨣᩉᨸᨲᩥ ᩋᨯ᩠ᨰᨲᩮᩃᩈᩣᨶᩥ ᨣᩮᩤᨸᩣᩃᨠᩈᨲᩣᨶᩥ ᩋᩣᨱᩣᨸᩮᩈᩥ—  “ᨲᩮᨶ ᩉᩥ, ᨽᨱᩮ, ᩑᨠᨾᩮᨠᩴ ᨵᩮᨶᩩᩴ ᨣᩉᩮᨲ᩠ᩅᩣ ᩑᨠᨾᩮᨠᩔ ᨽᩥᨠ᩠ᨡᩩᨶᩮᩣ ᩏᨸᨲᩥᨭ᩠ᨮᨳ ᨲᩁᩩᨱᩮᨶ ᨡᩦᩁᩮᨶ ᨽᩮᩣᨩᩮᩔᩣᨾᩣ”ᨲᩥ. ᩋᨳ ᨡᩮᩣ ᨾᩮᨱ᩠ᨯᨠᩮᩣ ᨣᩉᨸᨲᩥ ᨻᩩᨴ᩠ᨵᨸ᩠ᨸᨾᩩᨡᩴ ᨽᩥᨠ᩠ᨡᩩᩈᩴᨥᩴ ᨸᨱᩦᨲᩮᨶ ᨡᩣᨴᨶᩦᨿᩮᨶ ᨽᩮᩣᨩᨶᩦᨿᩮᨶ ᩈᩉᨲ᩠ᨳᩣ ᩈᨶ᩠ᨲᨸ᩠ᨸᩮᩈᩥ ᩈᨾ᩠ᨸᩅᩤᩁᩮᩈᩥ, ᨲᩁᩩᨱᩮᨶ ᨧ ᨡᩦᩁᩮᨶ. ᨽᩥᨠ᩠ᨡᩪ ᨠᩩᨠ᩠ᨠᩩᨧ᩠ᨧᩣᨿᨶ᩠ᨲᩣ ᨡᩦᩁᩴ ᨶ ᨸᨭᩥᨣ᩠ᨣᨱ᩠ᩉᨶ᩠ᨲᩥ. “ᨸᨭᩥᨣ᩠ᨣᨱ᩠ᩉᨳ, ᨽᩥᨠ᩠ᨡᩅᩮ, ᨸᩁᩥᨽᩩᨬ᩠ᨩᨳᩣ”ᨲᩥ. ᩋᨳ ᨡᩮᩣ ᨾᩮᨱ᩠ᨯᨠᩮᩣ ᨣᩉᨸᨲᩥ ᨻᩩᨴ᩠ᨵᨸ᩠ᨸᨾᩩᨡᩴ ᨽᩥᨠ᩠ᨡᩩᩈᩴᨥᩴ ᨸᨱᩦᨲᩮᨶ ᨡᩣᨴᨶᩦᨿᩮᨶ ᨽᩮᩣᨩᨶᩦᨿᩮᨶ ᩈᩉᨲ᩠ᨳᩣ ᩈᨶ᩠ᨲᨸ᩠ᨸᩮᨲ᩠ᩅᩣ ᩈᨾ᩠ᨸᩅᩤᩁᩮᨲ᩠ᩅᩣ ᨲᩁᩩᨱᩮᨶ ᨧ ᨡᩦᩁᩮᨶ ᨽᨣᩅᨶ᩠ᨲᩴ ᨽᩩᨲ᩠ᨲᩣᩅᩥᩴ ᩒᨶᩦᨲᨸᨲ᩠ᨲᨸᩣᨱᩥᩴ ᩑᨠᨾᨶ᩠ᨲᩴ ᨶᩥᩈᩦᨴᩥ. ᩑᨠᨾᨶ᩠ᨲᩴ ᨶᩥᩈᩥᨶ᩠ᨶᩮᩣ ᨡᩮᩣ ᨾᩮᨱ᩠ᨯᨠᩮᩣ ᨣᩉᨸᨲᩥ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᩈᨶ᩠ᨲᩥ, ᨽᨶ᩠ᨲᩮ, ᨾᨣ᩠ᨣᩤ ᨠᨶ᩠ᨲᩣᩁᩣ, ᩋᨸ᩠ᨸᩮᩣᨴᨠᩣ ᩋᨸ᩠ᨸᨽᨠ᩠ᨡᩣ, ᨶ ᩈᩩᨠᩁᩣ ᩋᨸᩣᨳᩮᨿ᩠ᨿᩮᨶ ᨣᨶ᩠ᨲᩩᩴ. ᩈᩣᨵᩩ, ᨽᨶ᩠ᨲᩮ, ᨽᨣᩅᩤ ᨽᩥᨠ᩠ᨡᩪᨶᩴ ᨸᩣᨳᩮᨿ᩠ᨿᩴ ᩋᨶᩩᨩᩣᨶᩣᨲᩪ”ᨲᩥ. ᩋᨳ ᨡᩮᩣ ᨽᨣᩅᩤ ᨾᩮᨱ᩠ᨯᨠᩴ ᨣᩉᨸᨲᩥᩴ ᨵᨾ᩠ᨾᩥᨿᩣ ᨠᨳᩣᨿ ᩈᨶ᩠ᨴᩔᩮᨲ᩠ᩅᩣ ᩈᨾᩣᨴᨸᩮᨲ᩠ᩅᩣ ᩈᨾᩩᨲ᩠ᨲᩮᨩᩮᨲ᩠ᩅᩣ ᩈᨾ᩠ᨸᩉᩴᩈᩮᨲ᩠ᩅᩣ ᩏᨭ᩠ᨮᩣᨿᩣᩈᨶᩣ ᨸᨠ᩠ᨠᩣᨾᩥ.
</Paragraph>

<Paragraph number="1352" book="vi-maha">
ᩋᨳ ᨡᩮᩣ ᨽᨣᩅᩤ ᩑᨲᩈ᩠ᨾᩥᩴ ᨶᩥᨴᩤᨶᩮ ᩑᨲᩈ᩠ᨾᩥᩴ ᨸᨠᩁᨱᩮ ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨸᨬ᩠ᨧ ᨣᩮᩤᩁᩈᩮ—  ᨡᩦᩁᩴ, ᨴᨵᩥᩴ, ᨲᨠ᩠ᨠᩴ, ᨶᩅᨶᩦᨲᩴ, ᩈᨸ᩠ᨸᩥᩴ. ᩈᨶ᩠ᨲᩥ, ᨽᩥᨠ᩠ᨡᩅᩮ, ᨾᨣ᩠ᨣᩤ ᨠᨶ᩠ᨲᩣᩁᩣ ᩋᨸ᩠ᨸᩮᩣᨴᨠᩣ ᩋᨸ᩠ᨸᨽᨠ᩠ᨡᩣ, ᨶ ᩈᩩᨠᩁᩣ ᩋᨸᩣᨳᩮᨿ᩠ᨿᩮᨶ ᨣᨶ᩠ᨲᩩᩴ. ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨸᩣᨳᩮᨿ᩠ᨿᩴ ᨸᩁᩥᨿᩮᩈᩥᨲᩩᩴ ᨲᨱ᩠ᨯᩩᩃᩮᩣ ᨲᨱ᩠ᨯᩩᩃᨲ᩠ᨳᩥᨠᩮᨶ, ᨾᩩᨣ᩠ᨣᩮᩤ ᨾᩩᨣ᩠ᨣᨲ᩠ᨳᩥᨠᩮᨶ, ᨾᩣᩈᩮᩣ ᨾᩣᩈᨲ᩠ᨳᩥᨠᩮᨶ, ᩃᩮᩣᨱᩴ ᩃᩮᩣᨱᨲ᩠ᨳᩥᨠᩮᨶ, ᨣᩩᩊᩮᩣ ᨣᩩᩊᨲ᩠ᨳᩥᨠᩮᨶ, ᨲᩮᩃᩴ ᨲᩮᩃᨲ᩠ᨳᩥᨠᩮᨶ, ᩈᨸ᩠ᨸᩥ ᩈᨸ᩠ᨸᩥᨲ᩠ᨳᩥᨠᩮᨶ. ᩈᨶ᩠ᨲᩥ, ᨽᩥᨠ᩠ᨡᩅᩮ, ᨾᨶᩩᩔᩣ, ᩈᨴ᩠ᨵᩤ ᨸᩈᨶ᩠ᨶᩣ, ᨲᩮ ᨠᨸ᩠ᨸᩥᨿᨠᩣᩁᨠᩣᨶᩴ ᩉᨲ᩠ᨳᩮ ᩉᩥᩁᨬ᩠ᨬᩴ ᩏᨸᨶᩥᨠ᩠ᨡᩥᨸᨶ᩠ᨲᩥ—  ‘ᩍᨾᩥᨶᩣ ᩋᨿ᩠ᨿᩔ ᨿᩴ ᨠᨸ᩠ᨸᩥᨿᩴ ᨲᩴ ᨴᩮᨳᩣ’ᨲᩥ. ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨿᩴ ᨲᨲᩮᩣ ᨠᨸ᩠ᨸᩥᨿᩴ ᨲᩴ ᩈᩣᨴᩥᨲᩩᩴ; ᨶ ᨲ᩠ᩅᩮᩅᩤᩉᩴ, ᨽᩥᨠ᩠ᨡᩅᩮ, ᨠᩮᨶᨧᩥ ᨸᩁᩥᨿᩣᨿᩮᨶ ᨩᩣᨲᩁᩪᨸᩁᨩᨲᩴ ᩈᩣᨴᩥᨲᨻ᩠ᨻᩴ ᨸᩁᩥᨿᩮᩈᩥᨲᨻ᩠ᨻᨶ᩠ᨲᩥ ᩅᨴᩤᨾᩦ”ᨲᩥ.
</Paragraph>
</Division>