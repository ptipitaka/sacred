---
title: "6.12 ᨲᩁᩩᨱᨸᩈᨶ᩠ᨶᨾᩉᩣᨾᨲ᩠ᨲᩅᨲ᩠ᨳᩩ"
tableOfContents: false
sidebar:
  order: 4
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="283" book="vi-maha">

<Paragraph number="1286" book="vi-maha">
ᩋᩔᩮᩣᩈᩩᩴ ᨡᩮᩣ ᨾᨶᩩᩔᩣ ᨽᨣᩅᨲᩣ ᨠᩥᩁ ᨿᩣᨣᩩ ᩋᨶᩩᨬ᩠ᨬᩣᨲᩣ ᨾᨵᩩᨣᩮᩤᩊᨠᨬ᩠ᨧᩣᨲᩥ. ᨲᩮ ᨠᩣᩃᩔᩮᩅ, ᨽᩮᩣᨩ᩠ᨩᨿᩣᨣᩩᩴ ᨸᨭᩥᨿᩣᨴᩮᨶ᩠ᨲᩥ ᨾᨵᩩᨣᩮᩤᩊᨠᨬ᩠ᨧ. ᨽᩥᨠ᩠ᨡᩪ ᨠᩣᩃᩔᩮᩅ ᨽᩮᩣᨩ᩠ᨩᨿᩣᨣᩩᨿᩣ ᨵᩤᨲᩣ ᨾᨵᩩᨣᩮᩤᩊᨠᩮᨶ ᨧ ᨽᨲ᩠ᨲᨣ᩠ᨣᩮ ᨶ ᨧᩥᨲ᩠ᨲᩁᩪᨸᩴ ᨸᩁᩥᨽᩩᨬ᩠ᨩᨶ᩠ᨲᩥ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᨶ ᨲᩁᩩᨱᨸᩈᨶ᩠ᨶᩮᨶ ᨾᩉᩣᨾᨲ᩠ᨲᩮᨶ ᩈ᩠ᩅᩣᨲᨶᩣᨿ ᨻᩩᨴ᩠ᨵᨸ᩠ᨸᨾᩩᨡᩮᩣ ᨽᩥᨠ᩠ᨡᩩᩈᩴᨥᩮᩣ ᨶᩥᨾᨶ᩠ᨲᩥᨲᩮᩣ ᩉᩮᩣᨲᩥ. ᩋᨳ ᨡᩮᩣ ᨲᩔ ᨲᩁᩩᨱᨸᩈᨶ᩠ᨶᩔ ᨾᩉᩣᨾᨲ᩠ᨲᩔ ᩑᨲᨴᩉᩮᩣᩈᩥ—  “ᨿᨶ᩠ᨶᩪᨶᩣᩉᩴ ᩋᨯ᩠ᨰᨲᩮᩃᩈᨶ᩠ᨶᩴ ᨽᩥᨠ᩠ᨡᩩᩈᨲᩣᨶᩴ ᩋᨯ᩠ᨰᨲᩮᩃᩈᩣᨶᩥ ᨾᩴᩈᨸᩣᨲᩥᩈᨲᩣᨶᩥ ᨸᨭᩥᨿᩣᨴᩮᨿ᩠ᨿᩴ, ᩑᨠᨾᩮᨠᩔ ᨽᩥᨠ᩠ᨡᩩᨶᩮᩣ ᩑᨠᨾᩮᨠᩴ ᨾᩴᩈᨸᩣᨲᩥᩴ ᩏᨸᨶᩣᨾᩮᨿ᩠ᨿᨶ᩺”ᨲᩥ. ᩋᨳ ᨡᩮᩣ ᩈᩮᩣ ᨲᩁᩩᨱᨸᩈᨶ᩠ᨶᩮᩣ ᨾᩉᩣᨾᨲ᩠ᨲᩮᩣ ᨲᩔᩣ ᩁᨲ᩠ᨲᩥᨿᩣ ᩋᨧ᩠ᨧᨿᩮᨶ ᨸᨱᩦᨲᩴ ᨡᩣᨴᨶᩦᨿᩴ ᨽᩮᩣᨩᨶᩦᨿᩴ ᨸᨭᩥᨿᩣᨴᩤᨸᩮᨲ᩠ᩅᩣ ᩋᨯ᩠ᨰᨲᩮᩃᩈᩣᨶᩥ ᨧ ᨾᩴᩈᨸᩣᨲᩥᩈᨲᩣᨶᩥ, ᨽᨣᩅᨲᩮᩣ ᨠᩣᩃᩴ ᩋᩣᩁᩮᩣᨧᩣᨸᩮᩈᩥ—  “ᨠᩣᩃᩮᩣ, ᨽᨶ᩠ᨲᩮ, ᨶᩥᨭ᩠ᨮᩥᨲᩴ ᨽᨲ᩠ᨲᨶ᩺”ᨲᩥ. ᩋᨳ ᨡᩮᩣ ᨽᨣᩅᩤ ᨸᩩᨻ᩠ᨻᨱ᩠ᩉᩈᨾᨿᩴ ᨶᩥᩅᩤᩈᩮᨲ᩠ᩅᩣ ᨸᨲ᩠ᨲᨧᩦᩅᩁᨾᩣᨴᩤᨿ ᨿᩮᨶ ᨲᩔ ᨲᩁᩩᨱᨸᩈᨶ᩠ᨶᩔ ᨾᩉᩣᨾᨲ᩠ᨲᩔ ᨶᩥᩅᩮᩈᨶᩴ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᨸᨬ᩠ᨬᨲ᩠ᨲᩮ ᩋᩣᩈᨶᩮ ᨶᩥᩈᩦᨴᩥ, ᩈᨴ᩠ᨵᩥᩴ ᨽᩥᨠ᩠ᨡᩩᩈᩴᨥᩮᨶ. ᩋᨳ ᨡᩮᩣ ᩈᩮᩣ ᨲᩁᩩᨱᨸᩈᨶ᩠ᨶᩮᩣ ᨾᩉᩣᨾᨲ᩠ᨲᩮᩣ ᨽᨲ᩠ᨲᨣ᩠ᨣᩮ ᨽᩥᨠ᩠ᨡᩪ ᨸᩁᩥᩅᩥᩈᨲᩥ. ᨽᩥᨠ᩠ᨡᩪ ᩑᩅᨾᩣᩉᩴᩈᩩ—  “ᨳᩮᩣᨠᩴ, ᩋᩣᩅᩩᩈᩮᩣ, ᨴᩮᩉᩥ; ᨳᩮᩣᨠᩴ, ᩋᩣᩅᩩᩈᩮᩣ, ᨴᩮᩉᩦ”ᨲᩥ. “ᨾᩣ ᨡᩮᩣ ᨲᩩᨾ᩠ᩉᩮ, ᨽᨶ᩠ᨲᩮ—  ‘ᩋᨿᩴ ᨲᩁᩩᨱᨸᩈᨶ᩠ᨶᩮᩣ ᨾᩉᩣᨾᨲ᩠ᨲᩮᩣ’ᨲᩥ—  ᨳᩮᩣᨠᩴ ᨳᩮᩣᨠᩴ ᨸᨭᩥᨣ᩠ᨣᨱ᩠ᩉᨳ. ᨻᩉᩩᩴ ᨾᩮ ᨡᩣᨴᨶᩦᨿᩴ ᨽᩮᩣᨩᨶᩦᨿᩴ ᨸᨭᩥᨿᨲ᩠ᨲᩴ, ᩋᨯ᩠ᨰᨲᩮᩃᩈᩣᨶᩥ ᨧ ᨾᩴᩈᨸᩣᨲᩥᩈᨲᩣᨶᩥ. ᩑᨠᨾᩮᨠᩔ ᨽᩥᨠ᩠ᨡᩩᨶᩮᩣ ᩑᨠᨾᩮᨠᩴ ᨾᩴᩈᨸᩣᨲᩥᩴ ᩏᨸᨶᩣᨾᩮᩔᩣᨾᩦᨲᩥ. ᨸᨭᩥᨣ᩠ᨣᨱ᩠ᩉᨳ, ᨽᨶ᩠ᨲᩮ, ᨿᩣᩅᨴᨲ᩠ᨳᨶ᩺”ᨲᩥ. “ᨶ ᨡᩮᩣ ᨾᨿᩴ, ᩋᩣᩅᩩᩈᩮᩣ, ᩑᨲᩴᨠᩣᩁᨱᩣ ᨳᩮᩣᨠᩴ ᨳᩮᩣᨠᩴ ᨸᨭᩥᨣ᩠ᨣᨱ᩠ᩉᩣᨾ, ᩋᨸᩥ ᨧ ᨾᨿᩴ ᨠᩣᩃᩔᩮᩅ ᨽᩮᩣᨩ᩠ᨩᨿᩣᨣᩩᨿᩣ ᨵᩤᨲᩣ ᨾᨵᩩᨣᩮᩤᩊᨠᩮᨶ ᨧ. ᨲᩮᨶ ᨾᨿᩴ ᨳᩮᩣᨠᩴ ᨳᩮᩣᨠᩴ ᨸᨭᩥᨣ᩠ᨣᨱ᩠ᩉᩣᨾᩣ”ᨲᩥ. ᩋᨳ ᨡᩮᩣ ᩈᩮᩣ ᨲᩁᩩᨱᨸᩈᨶ᩠ᨶᩮᩣ ᨾᩉᩣᨾᨲ᩠ᨲᩮᩣ ᩏᨩ᩠ᨫᩣᨿᨲᩥ ᨡᩥᨿ᩠ᨿᨲᩥ ᩅᩥᨸᩣᨧᩮᨲᩥ—  “ᨠᨳᨬ᩠ᩉᩥ ᨶᩣᨾ ᨽᨴᨶ᩠ᨲᩣ ᨾᨿᩣ ᨶᩥᨾᨶ᩠ᨲᩥᨲᩣ ᩋᨬ᩠ᨬᩔ ᨽᩮᩣᨩ᩠ᨩᨿᩣᨣᩩᩴ ᨸᩁᩥᨽᩩᨬ᩠ᨩᩥᩔᨶ᩠ᨲᩥ, ᨶ ᨧᩣᩉᩴ ᨸᨭᩥᨻᩃᩮᩣ ᨿᩣᩅᨴᨲ᩠ᨳᩴ ᨴᩤᨲᩩᨶ᩺”ᨲᩥ ᨠᩩᨸᩥᨲᩮᩣ ᩋᨶᨲ᩠ᨲᨾᨶᩮᩣ ᩋᩣᩈᩣᨴᨶᩣᨸᩮᨠ᩠ᨡᩮᩣ ᨽᩥᨠ᩠ᨡᩪᨶᩴ ᨸᨲ᩠ᨲᩮ ᨸᩪᩁᩮᨶ᩠ᨲᩮᩣ ᩋᨣᨾᩣᩈᩥ—  “ᨽᩩᨬ᩠ᨩᨳ ᩅᩤ ᩉᩁᨳ ᩅᩤ”ᨲᩥ. ᩋᨳ ᨡᩮᩣ ᩈᩮᩣ ᨲᩁᩩᨱᨸᩈᨶ᩠ᨶᩮᩣ ᨾᩉᩣᨾᨲ᩠ᨲᩮᩣ ᨻᩩᨴ᩠ᨵᨸ᩠ᨸᨾᩩᨡᩴ ᨽᩥᨠ᩠ᨡᩩᩈᩴᨥᩴ ᨸᨱᩦᨲᩮᨶ ᨡᩣᨴᨶᩦᨿᩮᨶ ᨽᩮᩣᨩᨶᩦᨿᩮᨶ ᩈᩉᨲ᩠ᨳᩣ ᩈᨶ᩠ᨲᨸ᩠ᨸᩮᨲ᩠ᩅᩣ ᩈᨾ᩠ᨸᩅᩤᩁᩮᨲ᩠ᩅᩣ ᨽᨣᩅᨶ᩠ᨲᩴ ᨽᩩᨲ᩠ᨲᩣᩅᩥᩴ ᩒᨶᩦᨲᨸᨲ᩠ᨲᨸᩣᨱᩥᩴ ᩑᨠᨾᨶ᩠ᨲᩴ ᨶᩥᩈᩦᨴᩥ. ᩑᨠᨾᨶ᩠ᨲᩴ ᨶᩥᩈᩥᨶ᩠ᨶᩴ ᨡᩮᩣ ᨲᩴ ᨲᩁᩩᨱᨸᩈᨶ᩠ᨶᩴ ᨾᩉᩣᨾᨲ᩠ᨲᩴ ᨽᨣᩅᩤ ᨵᨾ᩠ᨾᩥᨿᩣ ᨠᨳᩣᨿ ᩈᨶ᩠ᨴᩔᩮᨲ᩠ᩅᩣ ᩈᨾᩣᨴᨸᩮᨲ᩠ᩅᩣ ᩈᨾᩩᨲ᩠ᨲᩮᨩᩮᨲ᩠ᩅᩣ ᩈᨾ᩠ᨸᩉᩴᩈᩮᨲ᩠ᩅᩣ ᩏᨭ᩠ᨮᩣᨿᩣᩈᨶᩣ ᨸᨠ᩠ᨠᩣᨾᩥ.
</Paragraph>

<Paragraph number="1287" book="vi-maha">
ᩋᨳ ᨡᩮᩣ ᨲᩔ ᨲᩁᩩᨱᨸᩈᨶ᩠ᨶᩔ ᨾᩉᩣᨾᨲ᩠ᨲᩔ ᩋᨧᩥᩁᨸᨠ᩠ᨠᨶ᩠ᨲᩔ ᨽᨣᩅᨲᩮᩣ ᩋᩉᩩᨴᩮᩅ ᨠᩩᨠ᩠ᨠᩩᨧ᩠ᨧᩴ, ᩋᩉᩩ ᩅᩥᨸ᩠ᨸᨭᩥᩈᩣᩁᩮᩣ—  “ᩋᩃᩣᨽᩣ ᩅᨲ ᨾᩮ, ᨶ ᩅᨲ ᨾᩮ ᩃᩣᨽᩣ; ᨴᩩᩃᩖᨴ᩠ᨵᩴ ᩅᨲ ᨾᩮ, ᨶ ᩅᨲ ᨾᩮ ᩈᩩᩃᨴ᩠ᨵᩴ; ᨿᩮᩣᩉᩴ ᨠᩩᨸᩥᨲᩮᩣ ᩋᨶᨲ᩠ᨲᨾᨶᩮᩣ ᩋᩣᩈᩣᨴᨶᩣᨸᩮᨠ᩠ᨡᩮᩣ ᨽᩥᨠ᩠ᨡᩪᨶᩴ ᨸᨲ᩠ᨲᩮ ᨸᩪᩁᩮᨶ᩠ᨲᩮᩣ ᩋᨣᨾᩣᩈᩥᩴ—  ‘ᨽᩩᨬ᩠ᨩᨳ ᩅᩤ ᩉᩁᨳ ᩅᩤ’ᨲᩥ. ᨠᩥᩴ ᨶᩩ ᨡᩮᩣ ᨾᨿᩣ ᨻᩉᩩᩴ ᨸᩈᩩᨲᩴ ᨸᩩᨬ᩠ᨬᩴ ᩅᩤ ᩋᨸᩩᨬ᩠ᨬᩴ ᩅᩤ”ᨲᩥ? ᩋᨳ ᨡᩮᩣ ᩈᩮᩣ ᨲᩁᩩᨱᨸᩈᨶ᩠ᨶᩮᩣ ᨾᩉᩣᨾᨲ᩠ᨲᩮᩣ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᨶᩥᩈᩦᨴᩥ. ᩑᨠᨾᨶ᩠ᨲᩴ ᨶᩥᩈᩥᨶ᩠ᨶᩮᩣ ᨡᩮᩣ ᩈᩮᩣ ᨲᩁᩩᨱᨸᩈᨶ᩠ᨶᩮᩣ ᨾᩉᩣᨾᨲ᩠ᨲᩮᩣ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᩍᨵ ᨾᨿ᩠ᩉᩴ, ᨽᨶ᩠ᨲᩮ, ᩋᨧᩥᩁᨸᨠ᩠ᨠᨶ᩠ᨲᩔ ᨽᨣᩅᨲᩮᩣ ᩋᩉᩩᨴᩮᩅ ᨠᩩᨠ᩠ᨠᩩᨧ᩠ᨧᩴ, ᩋᩉᩩ ᩅᩥᨸ᩠ᨸᨭᩥᩈᩣᩁᩮᩣ ‘ᩋᩃᩣᨽᩣ ᩅᨲ ᨾᩮ, ᨶ ᩅᨲ ᨾᩮ ᩃᩣᨽᩣ; ᨴᩩᩃᩖᨴ᩠ᨵᩴ ᩅᨲ ᨾᩮ, ᨶ ᩅᨲ ᨾᩮ ᩈᩩᩃᨴ᩠ᨵᩴ; ᨿᩮᩣᩉᩴ ᨠᩩᨸᩥᨲᩮᩣ ᩋᨶᨲ᩠ᨲᨾᨶᩮᩣ ᩋᩣᩈᩣᨴᨶᩣᨸᩮᨠ᩠ᨡᩮᩣ ᨽᩥᨠ᩠ᨡᩪᨶᩴ ᨸᨲ᩠ᨲᩮ ᨸᩪᩁᩮᨶ᩠ᨲᩮᩣ ᩋᨣᨾᩣᩈᩥᩴ—  ᨽᩩᨬ᩠ᨩᨳ ᩅᩤ ᩉᩁᨳ ᩅᩤᨲᩥ. ᨠᩥᩴ ᨶᩩ ᨡᩮᩣ ᨾᨿᩣ ᨻᩉᩩᩴ ᨸᩈᩩᨲᩴ, ᨸᩩᨬ᩠ᨬᩴ ᩅᩤ ᩋᨸᩩᨬ᩠ᨬᩴ ᩅᩤ’ᨲᩥ. ᨠᩥᩴ ᨶᩩ ᨡᩮᩣ ᨾᨿᩣ, ᨽᨶ᩠ᨲᩮ, ᨻᩉᩩᩴ ᨸᩈᩩᨲᩴ, ᨸᩩᨬ᩠ᨬᩴ ᩅᩤ ᩋᨸᩩᨬ᩠ᨬᩴ ᩅᩤ”ᨲᩥ? “ᨿᨴᨣ᩠ᨣᩮᨶ ᨲᨿᩣ, ᩋᩣᩅᩩᩈᩮᩣ, ᩈ᩠ᩅᩣᨲᨶᩣᨿ ᨻᩩᨴ᩠ᨵᨸ᩠ᨸᨾᩩᨡᩮᩣ ᨽᩥᨠ᩠ᨡᩩᩈᩴᨥᩮᩣ ᨶᩥᨾᨶ᩠ᨲᩥᨲᩮᩣ ᨲᨴᨣ᩠ᨣᩮᨶ ᨲᩮ ᨻᩉᩩᩴ ᨸᩩᨬ᩠ᨬᩴ ᨸᩈᩩᨲᩴ. ᨿᨴᨣ᩠ᨣᩮᨶ ᨲᩮ ᩑᨠᨾᩮᨠᩮᨶ ᨽᩥᨠ᩠ᨡᩩᨶᩣ ᩑᨠᨾᩮᨠᩴ ᩈᩥᨲ᩠ᨳᩴ ᨸᨭᩥᨣ᩠ᨣᩉᩥᨲᩴ ᨲᨴᨣ᩠ᨣᩮᨶ ᨲᩮ ᨻᩉᩩᩴ ᨸᩩᨬ᩠ᨬᩴ ᨸᩈᩩᨲᩴ, ᩈᨣ᩠ᨣᩤ ᨲᩮ ᩋᩣᩁᨴ᩠ᨵᩤ”ᨲᩥ. ᩋᨳ ᨡᩮᩣ ᩈᩮᩣ ᨲᩁᩩᨱᨸᩈᨶ᩠ᨶᩮᩣ ᨾᩉᩣᨾᨲ᩠ᨲᩮᩣ—  “ᩃᩣᨽᩣ ᨠᩥᩁ ᨾᩮ, ᩈᩩᩃᨴ᩠ᨵᩴ ᨠᩥᩁ ᨾᩮ, ᨻᩉᩩᩴ ᨠᩥᩁ ᨾᨿᩣ ᨸᩩᨬ᩠ᨬᩴ ᨸᩈᩩᨲᩴ, ᩈᨣ᩠ᨣᩤ ᨠᩥᩁ ᨾᩮ ᩋᩣᩁᨴ᩠ᨵᩤ”ᨲᩥ—  ᩉᨭ᩠ᨮᩮᩣ ᩏᨴᨣ᩠ᨣᩮᩤ ᩏᨭ᩠ᨮᩣᨿᩣᩈᨶᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᨸᨴᨠ᩠ᨡᩥᨱᩴ ᨠᨲ᩠ᩅᩣ ᨸᨠ᩠ᨠᩣᨾᩥ. ᩋᨳ ᨡᩮᩣ ᨽᨣᩅᩤ ᩑᨲᩈ᩠ᨾᩥᩴ ᨶᩥᨴᩤᨶᩮ ᩑᨲᩈ᩠ᨾᩥᩴ ᨸᨠᩁᨱᩮ ᨽᩥᨠ᩠ᨡᩩᩈᩴᨥᩴ ᩈᨶ᩠ᨶᩥᨸᩣᨲᩣᨸᩮᨲ᩠ᩅᩣ ᨽᩥᨠ᩠ᨡᩪ ᨸᨭᩥᨸᩩᨧ᩠ᨨᩥ—  “ᩈᨧ᩠ᨧᩴ ᨠᩥᩁ, ᨽᩥᨠ᩠ᨡᩅᩮ, ᨽᩥᨠ᩠ᨡᩪ ᩋᨬ᩠ᨬᨲᩕ ᨶᩥᨾᨶ᩠ᨲᩥᨲᩣ ᩋᨬ᩠ᨬᩔ ᨽᩮᩣᨩ᩠ᨩᨿᩣᨣᩩᩴ ᨸᩁᩥᨽᩩᨬ᩠ᨩᨶ᩠ᨲᩦ”ᨲᩥ? “ᩈᨧ᩠ᨧᩴ, ᨽᨣᩅᩤ”ᨲᩥ. ᩅᩥᨣᩁᩉᩥ ᨻᩩᨴ᩠ᨵᩮᩤ ᨽᨣᩅᩤ …ᨸᩮ…  ᨠᨳᨬ᩠ᩉᩥ ᨶᩣᨾ ᨲᩮ, ᨽᩥᨠ᩠ᨡᩅᩮ, ᨾᩮᩣᨥᨸᩩᩁᩥᩈᩣ ᩋᨬ᩠ᨬᨲᩕ ᨶᩥᨾᨶ᩠ᨲᩥᨲᩣ ᩋᨬ᩠ᨬᩔ ᨽᩮᩣᨩ᩠ᨩᨿᩣᨣᩩᩴ ᨸᩁᩥᨽᩩᨬ᩠ᨩᩥᩔᨶ᩠ᨲᩥ. ᨶᩮᨲᩴ, ᨽᩥᨠ᩠ᨡᩅᩮ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ …ᨸᩮ…  ᩅᩥᨣᩁᩉᩥᨲ᩠ᩅᩣ ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᨶ, ᨽᩥᨠ᩠ᨡᩅᩮ, ᩋᨬ᩠ᨬᨲᩕ ᨶᩥᨾᨶ᩠ᨲᩥᨲᩮᨶ ᩋᨬ᩠ᨬᩔ ᨽᩮᩣᨩ᩠ᨩᨿᩣᨣᩩ ᨸᩁᩥᨽᩩᨬ᩠ᨩᩥᨲᨻ᩠ᨻᩣ. ᨿᩮᩣ ᨸᩁᩥᨽᩩᨬ᩠ᨩᩮᨿ᩠ᨿ, ᨿᨳᩣᨵᨾ᩠ᨾᩮᩣ ᨠᩣᩁᩮᨲᨻ᩠ᨻᩮᩣ”ᨲᩥ.
</Paragraph>
</Division>