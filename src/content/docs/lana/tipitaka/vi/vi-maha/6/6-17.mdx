---
title: "6.17 ᩋᨾ᩠ᨻᨸᩣᩃᩦᩅᨲ᩠ᨳᩩ"
tableOfContents: false
sidebar:
  order: 9
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="288" book="vi-maha">

<Paragraph number="1312" book="vi-maha">
ᩋᩔᩮᩣᩈᩥ ᨡᩮᩣ ᩋᨾ᩠ᨻᨸᩣᩃᩦ ᨣᨱᩥᨠᩣ—  “ᨽᨣᩅᩤ ᨠᩥᩁ ᨠᩮᩣᨭᩥᨣᩤᨾᩴ ᩋᨶᩩᨸ᩠ᨸᨲ᩠ᨲᩮᩣ”ᨲᩥ. ᩋᨳ ᨡᩮᩣ ᩋᨾ᩠ᨻᨸᩣᩃᩦ ᨣᨱᩥᨠᩣ ᨽᨴᩕᩤᨶᩥ ᨽᨴᩕᩤᨶᩥ ᨿᩣᨶᩣᨶᩥ ᨿᩮᩣᨩᩣᨸᩮᨲ᩠ᩅᩣ ᨽᨴᩕᩴ ᨽᨴᩕᩴ ᨿᩣᨶᩴ ᩋᨽᩥᩁᩩᩉᩥᨲ᩠ᩅᩣ ᨽᨴᩕᩮᩉᩥ ᨽᨴᩕᩮᩉᩥ ᨿᩣᨶᩮᩉᩥ ᩅᩮᩈᩣᩃᩥᨿᩣ ᨶᩥᨿ᩠ᨿᩣᩈᩥ ᨽᨣᩅᨶ᩠ᨲᩴ ᨴᩔᨶᩣᨿ. ᨿᩣᩅᨲᩥᨠᩣ ᨿᩣᨶᩔ ᨽᩪᨾᩥ, ᨿᩣᨶᩮᨶ ᨣᨶ᩠ᨲ᩠ᩅᩣ, ᨿᩣᨶᩣ ᨸᨧ᩠ᨧᩮᩣᩁᩮᩣᩉᩥᨲ᩠ᩅᩣ, ᨸᨲ᩠ᨲᩥᨠᩣᩅ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥ; ᩏᨸᩈᩘᨠᨾᩥᨲ᩠ᩅᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᨶᩥᩈᩦᨴᩥ. ᩑᨠᨾᨶ᩠ᨲᩴ ᨶᩥᩈᩥᨶ᩠ᨶᩴ ᨡᩮᩣ ᩋᨾ᩠ᨻᨸᩣᩃᩥᩴ ᨣᨱᩥᨠᩴ ᨽᨣᩅᩤ ᨵᨾ᩠ᨾᩥᨿᩣ ᨠᨳᩣᨿ ᩈᨶ᩠ᨴᩔᩮᩈᩥ ᩈᨾᩣᨴᨸᩮᩈᩥ ᩈᨾᩩᨲ᩠ᨲᩮᨩᩮᩈᩥ ᩈᨾ᩠ᨸᩉᩴᩈᩮᩈᩥ. ᩋᨳ ᨡᩮᩣ ᩋᨾ᩠ᨻᨸᩣᩃᩦ ᨣᨱᩥᨠᩣ ᨽᨣᩅᨲᩣ ᨵᨾ᩠ᨾᩥᨿᩣ ᨠᨳᩣᨿ ᩈᨶ᩠ᨴᩔᩥᨲᩣ ᩈᨾᩣᨴᨸᩥᨲᩣ ᩈᨾᩩᨲ᩠ᨲᩮᨩᩥᨲᩣ ᩈᨾ᩠ᨸᩉᩴᩈᩥᨲᩣ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᩋᨵᩥᩅᩤᩈᩮᨲᩩ ᨾᩮ, ᨽᨶ᩠ᨲᩮ, ᨽᨣᩅᩤ ᩈ᩠ᩅᩣᨲᨶᩣᨿ ᨽᨲ᩠ᨲᩴ ᩈᨴ᩠ᨵᩥᩴ ᨽᩥᨠ᩠ᨡᩩᩈᩴᨥᩮᨶᩣ”ᨲᩥ. ᩋᨵᩥᩅᩤᩈᩮᩈᩥ ᨽᨣᩅᩤ ᨲᩩᨱ᩠ᩉᩦᨽᩣᩅᩮᨶ. ᩋᨳ ᨡᩮᩣ ᩋᨾ᩠ᨻᨸᩣᩃᩦ ᨣᨱᩥᨠᩣ ᨽᨣᩅᨲᩮᩣ ᩋᨵᩥᩅᩤᩈᨶᩴ ᩅᩥᨴᩥᨲ᩠ᩅᩣ ᩏᨭ᩠ᨮᩣᨿᩣᩈᨶᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᨸᨴᨠ᩠ᨡᩥᨱᩴ ᨠᨲ᩠ᩅᩣ ᨸᨠ᩠ᨠᩣᨾᩥ.
</Paragraph>
</Division>