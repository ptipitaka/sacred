---
title: "6.11 ᨿᩣᨣᩩᨾᨵᩩᨣᩮᩤᩊᨠᩣᨶᩩᨩᩣᨶᨶ"
tableOfContents: false
sidebar:
  order: 3
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="282" book="vi-maha">

<Paragraph number="1278" book="vi-maha">
ᩋᨳ ᨡᩮᩣ ᨽᨣᩅᩤ ᨻᩣᩁᩣᨱᩈᩥᨿᩴ ᨿᨳᩣᨽᩥᩁᨶ᩠ᨲᩴ ᩅᩥᩉᩁᩥᨲ᩠ᩅᩣ ᨿᩮᨶ ᩋᨶ᩠ᨵᨠᩅᩥᨶ᩠ᨴᩴ ᨲᩮᨶ ᨧᩣᩁᩥᨠᩴ ᨸᨠ᩠ᨠᩣᨾᩥ, ᨾᩉᨲᩣ ᨽᩥᨠ᩠ᨡᩩᩈᩴᨥᩮᨶ ᩈᨴ᩠ᨵᩥᩴ, ᩋᨯ᩠ᨰᨲᩮᩃᩈᩮᩉᩥ ᨽᩥᨠ᩠ᨡᩩᩈᨲᩮᩉᩥ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨩᩣᨶᨸᨴᩤ ᨾᨶᩩᩔᩣ ᨻᩉᩩᩴ ᩃᩮᩣᨱᨾ᩠ᨸᩥ, ᨲᩮᩃᨾ᩠ᨸᩥ, ᨲᨱ᩠ᨯᩩᩃᨾ᩠ᨸᩥ, ᨡᩣᨴᨶᩦᨿᨾ᩠ᨸᩥ ᩈᨠᨭᩮᩈᩩ ᩋᩣᩁᩮᩣᨸᩮᨲ᩠ᩅᩣ ᨻᩩᨴ᩠ᨵᨸ᩠ᨸᨾᩩᨡᩔ ᨽᩥᨠ᩠ᨡᩩᩈᩴᨥᩔ ᨸᩥᨭ᩠ᨮᩥᨲᩮᩣ ᨸᩥᨭ᩠ᨮᩥᨲᩮᩣ ᩋᨶᩩᨻᨶ᩠ᨵᩣ ᩉᩮᩣᨶ᩠ᨲᩥ—  “ᨿᨴᩤ ᨸᨭᩥᨸᩣᨭᩥᩴ ᩃᨽᩥᩔᩣᨾ ᨲᨴᩤ ᨽᨲ᩠ᨲᩴ ᨠᩁᩥᩔᩣᨾᩣ”ᨲᩥ, ᨸᨬ᩠ᨧᨾᨲ᩠ᨲᩣᨶᩥ ᨧ ᩅᩥᨥᩣᩈᩣᨴᩈᨲᩣᨶᩥ.
</Paragraph>

<Paragraph number="1279" book="vi-maha">
ᩋᨳ ᨡᩮᩣ ᨽᨣᩅᩤ ᩋᨶᩩᨸᩩᨻ᩠ᨻᩮᨶ ᨧᩣᩁᩥᨠᩴ ᨧᩁᨾᩣᨶᩮᩣ ᨿᩮᨶ ᩋᨶ᩠ᨵᨠᩅᩥᨶ᩠ᨴᩴ ᨲᨴᩅᩈᩁᩥ. ᩋᨳ ᨡᩮᩣ ᩋᨬ᩠ᨬᨲᩁᩔ ᨻᩕᩣᩉ᩠ᨾᨱᩔ ᨸᨭᩥᨸᩣᨭᩥᩴ ᩋᩃᨽᨶ᩠ᨲᩔ ᩑᨲᨴᩉᩮᩣᩈᩥ—  “ᩋᨲᩦᨲᩣᨶᩥ ᨡᩮᩣ ᨾᩮ ᨴ᩠ᩅᩮ ᨾᩣᩈᩣᨶᩥ ᨻᩩᨴ᩠ᨵᨸ᩠ᨸᨾᩩᨡᩴ ᨽᩥᨠ᩠ᨡᩩᩈᩴᨥᩴ ᩋᨶᩩᨻᨶ᩠ᨵᨶ᩠ᨲᩔ ‘ᨿᨴᩤ ᨸᨭᩥᨸᩣᨭᩥᩴ ᩃᨽᩥᩔᩣᨾᩥ ᨲᨴᩤ ᨽᨲ᩠ᨲᩴ ᨠᩁᩥᩔᩣᨾᩦ’ᨲᩥ, ᨶ ᨧ ᨾᩮ ᨸᨭᩥᨸᩣᨭᩥ ᩃᨻ᩠ᨽᨲᩥ, ᩋᩉᨬ᩠ᨧᨾ᩠ᩉᩥ ᩑᨠᨲ᩠ᨲᨠᩮᩣ, ᨻᩉᩩ ᨧ ᨾᩮ ᨥᩁᩣᩅᩤᩈᨲ᩠ᨳᩮᩣ ᩉᩣᨿᨲᩥ. ᨿᨶ᩠ᨶᩪᨶᩣᩉᩴ ᨽᨲ᩠ᨲᨣ᩠ᨣᩴ ᩒᩃᩮᩣᨠᩮᨿ᩠ᨿᩴ; ᨿᩴ ᨽᨲ᩠ᨲᨣ᩠ᨣᩮ ᨶᩣᩔ, ᨲᩴ ᨸᨭᩥᨿᩣᨴᩮᨿ᩠ᨿᨶ᩺”ᨲᩥ. ᩋᨳ ᨡᩮᩣ ᩈᩮᩣ ᨻᩕᩣᩉ᩠ᨾᨱᩮᩣ ᨽᨲ᩠ᨲᨣ᩠ᨣᩴ ᩒᩃᩮᩣᨠᩮᨶ᩠ᨲᩮᩣ ᨴ᩠ᩅᩮ ᨶᩣᨴ᩠ᨴᩈ—  ᨿᩣᨣᩩᨬ᩠ᨧ ᨾᨵᩩᨣᩮᩤᩊᨠᨬ᩠ᨧ. ᩋᨳ ᨡᩮᩣ ᩈᩮᩣ ᨻᩕᩣᩉ᩠ᨾᨱᩮᩣ ᨿᩮᨶᩣᨿᩈ᩠ᨾᩣ ᩋᩣᨶᨶ᩠ᨴᩮᩣ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᩋᩣᨿᩈ᩠ᨾᨶ᩠ᨲᩴ ᩋᩣᨶᨶ᩠ᨴᩴ ᩑᨲᨴᩅᩮᩤᨧ—  “ᩍᨵ ᨾᩮ, ᨽᩮᩣ ᩋᩣᨶᨶ᩠ᨴ, ᨸᨭᩥᨸᩣᨭᩥᩴ ᩋᩃᨽᨶ᩠ᨲᩔ ᩑᨲᨴᩉᩮᩣᩈᩥ—  ‘ᩋᨲᩦᨲᩣᨶᩥ ᨡᩮᩣ ᨾᩮ ᨴ᩠ᩅᩮ ᨾᩣᩈᩣᨶᩥ ᨻᩩᨴ᩠ᨵᨸ᩠ᨸᨾᩩᨡᩴ ᨽᩥᨠ᩠ᨡᩩᩈᩴᨥᩴ ᩋᨶᩩᨻᨶ᩠ᨵᨶ᩠ᨲᩔ, “ᨿᨴᩤ ᨸᨭᩥᨸᩣᨭᩥᩴ ᩃᨽᩥᩔᩣᨾᩥ ᨲᨴᩤ ᨽᨲ᩠ᨲᩴ ᨠᩁᩥᩔᩣᨾᩦ”ᨲᩥ. ᨶ ᨧ ᨾᩮ ᨸᨭᩥᨸᩣᨭᩥ ᩃᨻ᩠ᨽᨲᩥ, ᩋᩉᨬ᩠ᨧᨾ᩠ᩉᩥ ᩑᨠᨲ᩠ᨲᨠᩮᩣ, ᨻᩉᩩ ᨧ ᨾᩮ ᨥᩁᩣᩅᩤᩈᨲ᩠ᨳᩮᩣ ᩉᩣᨿᨲᩥ. ᨿᨶ᩠ᨶᩪᨶᩣᩉᩴ ᨽᨲ᩠ᨲᨣ᩠ᨣᩴ ᩒᩃᩮᩣᨠᩮᨿ᩠ᨿᩴ; ᨿᩴ ᨽᨲ᩠ᨲᨣ᩠ᨣᩮ ᨶᩣᩔ, ᨲᩴ ᨸᨭᩥᨿᩣᨴᩮᨿ᩠ᨿᨶ᩺’ᨲᩥ. ᩈᩮᩣ ᨡᩮᩣ ᩋᩉᩴ, ᨽᩮᩣ ᩋᩣᨶᨶ᩠ᨴ, ᨽᨲ᩠ᨲᨣ᩠ᨣᩴ ᩒᩃᩮᩣᨠᩮᨶ᩠ᨲᩮᩣ ᨴ᩠ᩅᩮ ᨶᩣᨴ᩠ᨴᩈᩴ—  ᨿᩣᨣᩩᨬ᩠ᨧ ᨾᨵᩩᨣᩮᩤᩊᨠᨬ᩠ᨧ. ᩈᨧᩣᩉᩴ, ᨽᩮᩣ ᩋᩣᨶᨶ᩠ᨴ, ᨸᨭᩥᨿᩣᨴᩮᨿ᩠ᨿᩴ ᨿᩣᨣᩩᨬ᩠ᨧ ᨾᨵᩩᨣᩮᩤᩊᨠᨬ᩠ᨧ, ᨸᨭᩥᨣ᩠ᨣᨱ᩠ᩉᩮᨿ᩠ᨿ ᨾᩮ ᨽᩅᩴ ᨣᩮᩤᨲᨾᩮᩣ”ᨲᩥ? “ᨲᩮᨶ ᩉᩥ, ᨻᩕᩣᩉ᩠ᨾᨱ, ᨽᨣᩅᨶ᩠ᨲᩴ ᨸᨭᩥᨸᩩᨧ᩠ᨨᩥᩔᩣᨾᩦ”ᨲᩥ. ᩋᨳ ᨡᩮᩣ ᩋᩣᨿᩈ᩠ᨾᩣ ᩋᩣᨶᨶ᩠ᨴᩮᩣ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩥ. “ᨲᩮᨶ ᩉᩣᨶᨶ᩠ᨴ, ᨸᨭᩥᨿᩣᨴᩮᨲᩪ”ᨲᩥ. “ᨲᩮᨶ ᩉᩥ, ᨻᩕᩣᩉ᩠ᨾᨱ, ᨸᨭᩥᨿᩣᨴᩮᩉᩦ”ᨲᩥ.
</Paragraph>

<Paragraph number="1280" book="vi-maha">
ᩋᨳ ᨡᩮᩣ ᩈᩮᩣ ᨻᩕᩣᩉ᩠ᨾᨱᩮᩣ ᨲᩔᩣ ᩁᨲ᩠ᨲᩥᨿᩣ ᩋᨧ᩠ᨧᨿᩮᨶ ᨸᩉᩪᨲᩴ ᨿᩣᨣᩩᨬ᩠ᨧ ᨾᨵᩩᨣᩮᩤᩊᨠᨬ᩠ᨧ ᨸᨭᩥᨿᩣᨴᩤᨸᩮᨲ᩠ᩅᩣ ᨽᨣᩅᨲᩮᩣ ᩏᨸᨶᩣᨾᩮᩈᩥ—  “ᨸᨭᩥᨣ᩠ᨣᨱ᩠ᩉᩣᨲᩩ ᨾᩮ ᨽᩅᩴ ᨣᩮᩤᨲᨾᩮᩣ ᨿᩣᨣᩩᨬ᩠ᨧ ᨾᨵᩩᨣᩮᩤᩊᨠᨬ᩠ᨧᩣ”ᨲᩥ. “ᨲᩮᨶ ᩉᩥ, ᨻᩕᩣᩉ᩠ᨾᨱ, ᨽᩥᨠ᩠ᨡᩪᨶᩴ ᨴᩮᩉᩦ”ᨲᩥ. ᨽᩥᨠ᩠ᨡᩪ ᨠᩩᨠ᩠ᨠᩩᨧ᩠ᨧᩣᨿᨶ᩠ᨲᩣ ᨶ ᨸᨭᩥᨣ᩠ᨣᨱ᩠ᩉᨶ᩠ᨲᩥ. “ᨸᨭᩥᨣ᩠ᨣᨱ᩠ᩉᨳ, ᨽᩥᨠ᩠ᨡᩅᩮ, ᨸᩁᩥᨽᩩᨬ᩠ᨩᨳᩣ”ᨲᩥ. ᩋᨳ ᨡᩮᩣ ᩈᩮᩣ ᨻᩕᩣᩉ᩠ᨾᨱᩮᩣ ᨻᩩᨴ᩠ᨵᨸ᩠ᨸᨾᩩᨡᩴ ᨽᩥᨠ᩠ᨡᩩᩈᩴᨥᩴ ᨸᩉᩪᨲᩣᨿ ᨿᩣᨣᩩᨿᩣ ᨧ ᨾᨵᩩᨣᩮᩤᩊᨠᩮᨶ ᨧ ᩈᩉᨲ᩠ᨳᩣ ᩈᨶ᩠ᨲᨸ᩠ᨸᩮᨲ᩠ᩅᩣ ᩈᨾ᩠ᨸᩅᩤᩁᩮᨲ᩠ᩅᩣ ᨽᨣᩅᨶ᩠ᨲᩴ ᨵᩮᩤᨲᩉᨲ᩠ᨳᩴ ᩒᨶᩦᨲᨸᨲ᩠ᨲᨸᩣᨱᩥᩴ ᩑᨠᨾᨶ᩠ᨲᩴ ᨶᩥᩈᩦᨴᩥ. ᩑᨠᨾᨶ᩠ᨲᩴ ᨶᩥᩈᩥᨶ᩠ᨶᩴ ᨡᩮᩣ ᨲᩴ ᨻᩕᩣᩉ᩠ᨾᨱᩴ ᨽᨣᩅᩤ ᩑᨲᨴᩅᩮᩤᨧ—
</Paragraph>

<Paragraph number="1281" book="vi-maha">
“ᨴᩈᨿᩥᨾᩮ, ᨻᩕᩣᩉ᩠ᨾᨱ, ᩋᩣᨶᩥᩈᩴᩈᩣ ᨿᩣᨣᩩᨿᩣ. ᨠᨲᨾᩮ ᨴᩈ? ᨿᩣᨣᩩᩴ ᨴᩮᨶ᩠ᨲᩮᩣ ᩋᩣᨿᩩᩴ ᨴᩮᨲᩥ, ᩅᨱ᩠ᨱᩴ ᨴᩮᨲᩥ, ᩈᩩᨡᩴ ᨴᩮᨲᩥ, ᨻᩃᩴ ᨴᩮᨲᩥ, ᨸᨭᩥᨽᩣᨶᩴ ᨴᩮᨲᩥ, ᨿᩣᨣᩩ ᨸᩦᨲᩣ ᨡᩩᨴ᩠ᨴᩴ ᨸᨭᩥᩉᨶᨲᩥ, ᨸᩥᨸᩣᩈᩴ ᩅᩥᨶᩮᨲᩥ, ᩅᩤᨲᩴ ᩋᨶᩩᩃᩮᩣᨾᩮᨲᩥ, ᩅᨲ᩠ᨳᩥᩴ ᩈᩮᩣᨵᩮᨲᩥ, ᩋᩣᨾᩣᩅᩈᩮᩈᩴ ᨸᩣᨧᩮᨲᩥ—  ᩍᨾᩮ ᨡᩮᩣ, ᨻᩕᩣᩉ᩠ᨾᨱ, ᨴᩈᩣᨶᩥᩈᩴᩈᩣ ᨿᩣᨣᩩᨿᩣᨲᩥ.
</Paragraph>

<Paragraph number="1282" type="verses" book="vi-maha">
_ᨿᩮᩣ ᩈᨬ᩠ᨬᨲᩣᨶᩴ ᨸᩁᨴᨲ᩠ᨲᨽᩮᩣᨩᩥᨶᩴ,_  
_ᨠᩣᩃᩮᨶ ᩈᨠ᩠ᨠᨧ᩠ᨧ ᨴᨴᩤᨲᩥ ᨿᩣᨣᩩᩴ;_  
_ᨴᩈᩔ ᨮᩣᨶᩣᨶᩥ ᩋᨶᩩᨸ᩠ᨸᩅᩮᨧ᩠ᨨᨲᩥ,_  
_ᩋᩣᨿᩩᨬ᩠ᨧ ᩅᨱ᩠ᨱᨬ᩠ᨧ ᩈᩩᨡᩴ ᨻᩃᨬ᩠ᨧ._  

</Paragraph>

<Paragraph number="1283" type="verses" book="vi-maha">
_ᨸᨭᩥᨽᩣᨶᨾᩔ ᩏᨸᨩᩣᨿᨲᩮ ᨲᨲᩮᩣ,_  
_ᨡᩩᨴ᩠ᨴᩴ ᨸᩥᨸᩣᩈᨬ᩠ᨧ ᨻ᩠ᨿᨸᨶᩮᨲᩥ ᩅᩤᨲᩴ;_  
_ᩈᩮᩣᨵᩮᨲᩥ ᩅᨲ᩠ᨳᩥᩴ ᨸᩁᩥᨱᩣᨾᩮᨲᩥ ᨽᨲ᩠ᨲᩴ,_  
_ᨽᩮᩈᨩ᩠ᨩᨾᩮᨲᩴ ᩈᩩᨣᨲᩮᨶ ᩅᨱ᩠ᨱᩥᨲᩴ._  

</Paragraph>

<Paragraph number="1284" type="verses" book="vi-maha">
_ᨲᩈ᩠ᨾᩣ ᩉᩥ ᨿᩣᨣᩩᩴ ᩋᩃᨾᩮᩅ ᨴᩤᨲᩩᩴ,_  
_ᨶᩥᨧ᩠ᨧᩴ ᨾᨶᩩᩔᩮᨶ ᩈᩩᨡᨲ᩠ᨳᩥᨠᩮᨶ;_  
_ᨴᩥᨻ᩠ᨻᩣᨶᩥ ᩅᩤ ᨸᨲ᩠ᨳᨿᨲᩣ ᩈᩩᨡᩣᨶᩥ,_  
_ᨾᨶᩩᩔᩈᩮᩣᨽᨣ᩠ᨿᨲᨾᩥᨧ᩠ᨨᨲᩣ ᩅᩤ”ᨲᩥ._  

</Paragraph>

<Paragraph number="1285" book="vi-maha">
ᩋᨳ ᨡᩮᩣ ᨽᨣᩅᩤ ᨲᩴ ᨻᩕᩣᩉ᩠ᨾᨱᩴ ᩍᨾᩣᩉᩥ ᨣᩤᨳᩣᩉᩥ ᩋᨶᩩᨾᩮᩣᨴᩥᨲ᩠ᩅᩣ ᩏᨭ᩠ᨮᩣᨿᩣᩈᨶᩣ ᨸᨠ᩠ᨠᩣᨾᩥ. ᩋᨳ ᨡᩮᩣ ᨽᨣᩅᩤ ᩑᨲᩈ᩠ᨾᩥᩴ ᨶᩥᨴᩤᨶᩮ ᩑᨲᩈ᩠ᨾᩥᩴ ᨸᨠᩁᨱᩮ ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨿᩣᨣᩩᨬ᩠ᨧ ᨾᨵᩩᨣᩮᩤᩊᨠᨬ᩠ᨧᩣ”ᨲᩥ.
</Paragraph>
</Division>