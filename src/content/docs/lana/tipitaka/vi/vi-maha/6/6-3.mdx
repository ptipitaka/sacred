---
title: "6.3 ᨸᩥᩃᩥᨶ᩠ᨴᩅᨧ᩠ᨨᩅᨲ᩠ᨳᩩ"
tableOfContents: false
sidebar:
  order: 20
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="270" book="vi-maha">

<Paragraph number="1240" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᩣᨿᩈ᩠ᨾᩣ ᨸᩥᩃᩥᨶ᩠ᨴᩅᨧ᩠ᨨᩮᩣ ᩁᩣᨩᨣᩉᩮ ᨸᨻ᩠ᨽᩣᩁᩴ ᩈᩮᩣᨵᩤᨸᩮᨲᩥ ᩃᩮᨱᩴ ᨠᨲ᩠ᨲᩩᨠᩣᨾᩮᩣ. ᩋᨳ ᨡᩮᩣ ᩁᩣᨩᩣ ᨾᩣᨣᨵᩮᩤ ᩈᩮᨶᩥᨿᩮᩣ ᨻᩥᨾ᩠ᨻᩥᩈᩣᩁᩮᩣ ᨿᩮᨶᩣᨿᩈ᩠ᨾᩣ ᨸᩥᩃᩥᨶ᩠ᨴᩅᨧ᩠ᨨᩮᩣ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᩋᩣᨿᩈ᩠ᨾᨶ᩠ᨲᩴ ᨸᩥᩃᩥᨶ᩠ᨴᩅᨧ᩠ᨨᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᨶᩥᩈᩦᨴᩥ. ᩑᨠᨾᨶ᩠ᨲᩴ ᨶᩥᩈᩥᨶ᩠ᨶᩮᩣ ᨡᩮᩣ ᩁᩣᨩᩣ ᨾᩣᨣᨵᩮᩤ ᩈᩮᨶᩥᨿᩮᩣ ᨻᩥᨾ᩠ᨻᩥᩈᩣᩁᩮᩣ ᩋᩣᨿᩈ᩠ᨾᨶ᩠ᨲᩴ ᨸᩥᩃᩥᨶ᩠ᨴᩅᨧ᩠ᨨᩴ ᩑᨲᨴᩅᩮᩤᨧ—  “ᨠᩥᩴ, ᨽᨶ᩠ᨲᩮ, ᨳᩮᩁᩮᩣ ᨠᩣᩁᩣᨸᩮᨲᩦ”ᨲᩥ? “ᨸᨻ᩠ᨽᩣᩁᩴ, ᨾᩉᩣᩁᩣᨩ, ᩈᩮᩣᨵᩤᨸᩮᨾᩥ, ᩃᩮᨱᩴ ᨠᨲ᩠ᨲᩩᨠᩣᨾᩮᩣ”ᨲᩥ. “ᩋᨲ᩠ᨳᩮᩣ, ᨽᨶ᩠ᨲᩮ, ᩋᨿ᩠ᨿᩔ ᩋᩣᩁᩣᨾᩥᨠᩮᨶᩣ”ᨲᩥ? “ᨶ ᨡᩮᩣ, ᨾᩉᩣᩁᩣᨩ, ᨽᨣᩅᨲᩣ ᩋᩣᩁᩣᨾᩥᨠᩮᩣ ᩋᨶᩩᨬ᩠ᨬᩣᨲᩮᩣ”ᨲᩥ. “ᨲᩮᨶ ᩉᩥ, ᨽᨶ᩠ᨲᩮ, ᨽᨣᩅᨶ᩠ᨲᩴ ᨸᨭᩥᨸᩩᨧ᩠ᨨᩥᨲ᩠ᩅᩣ ᨾᨾ ᩋᩣᩁᩮᩣᨧᩮᨿ᩠ᨿᩣᨳᩣ”ᨲᩥ. “ᩑᩅᩴ, ᨾᩉᩣᩁᩣᨩᩣ”ᨲᩥ ᨡᩮᩣ ᩋᩣᨿᩈ᩠ᨾᩣ ᨸᩥᩃᩥᨶ᩠ᨴᩅᨧ᩠ᨨᩮᩣ ᩁᨬ᩠ᨬᩮᩣ ᨾᩣᨣᨵᩔ ᩈᩮᨶᩥᨿᩔ ᨻᩥᨾ᩠ᨻᩥᩈᩣᩁᩔ ᨸᨧ᩠ᨧᩔᩮᩣᩈᩥ. ᩋᨳ ᨡᩮᩣ ᩋᩣᨿᩈ᩠ᨾᩣ ᨸᩥᩃᩥᨶ᩠ᨴᩅᨧ᩠ᨨᩮᩣ ᩁᩣᨩᩣᨶᩴ ᨾᩣᨣᨵᩴ ᩈᩮᨶᩥᨿᩴ ᨻᩥᨾ᩠ᨻᩥᩈᩣᩁᩴ ᨵᨾ᩠ᨾᩥᨿᩣ ᨠᨳᩣᨿ ᩈᨶ᩠ᨴᩔᩮᩈᩥ, ᩈᨾᩣᨴᨸᩮᩈᩥ, ᩈᨾᩩᨲ᩠ᨲᩮᨩᩮᩈᩥ, ᩈᨾ᩠ᨸᩉᩴᩈᩮᩈᩥ. ᩋᨳ ᨡᩮᩣ ᩁᩣᨩᩣ ᨾᩣᨣᨵᩮᩤ ᩈᩮᨶᩥᨿᩮᩣ ᨻᩥᨾ᩠ᨻᩥᩈᩣᩁᩮᩣ ᩋᩣᨿᩈ᩠ᨾᨲᩣ ᨸᩥᩃᩥᨶ᩠ᨴᩅᨧ᩠ᨨᩮᨶ ᨵᨾ᩠ᨾᩥᨿᩣ ᨠᨳᩣᨿ ᩈᨶ᩠ᨴᩔᩥᨲᩮᩣ ᩈᨾᩣᨴᨸᩥᨲᩮᩣ ᩈᨾᩩᨲ᩠ᨲᩮᨩᩥᨲᩮᩣ ᩈᨾ᩠ᨸᩉᩴᩈᩥᨲᩮᩣ ᩏᨭ᩠ᨮᩣᨿᩣᩈᨶᩣ ᩋᩣᨿᩈ᩠ᨾᨶ᩠ᨲᩴ ᨸᩥᩃᩥᨶ᩠ᨴᩅᨧ᩠ᨨᩴ ᩋᨽᩥᩅᩤᨴᩮᨲ᩠ᩅᩣ ᨸᨴᨠ᩠ᨡᩥᨱᩴ ᨠᨲ᩠ᩅᩣ ᨸᨠ᩠ᨠᩣᨾᩥ.
</Paragraph>

<Paragraph number="1241" book="vi-maha">
ᩋᨳ ᨡᩮᩣ ᩋᩣᨿᩈ᩠ᨾᩣ ᨸᩥᩃᩥᨶ᩠ᨴᩅᨧ᩠ᨨᩮᩣ ᨽᨣᩅᨲᩮᩣ ᩈᨶ᩠ᨲᩥᨠᩮ ᨴᩪᨲᩴ ᨸᩣᩉᩮᩈᩥ—  “ᩁᩣᨩᩣ, ᨽᨶ᩠ᨲᩮ, ᨾᩣᨣᨵᩮᩤ ᩈᩮᨶᩥᨿᩮᩣ ᨻᩥᨾ᩠ᨻᩥᩈᩣᩁᩮᩣ ᩋᩣᩁᩣᨾᩥᨠᩴ ᨴᩤᨲᩩᨠᩣᨾᩮᩣ. ᨠᨳᩴ ᨶᩩ ᨡᩮᩣ, ᨽᨶ᩠ᨲᩮ, ᨾᨿᩣ ᨸᨭᩥᨸᨩ᩠ᨩᩥᨲᨻ᩠ᨻᨶ᩺”ᨲᩥ? ᩋᨳ ᨡᩮᩣ ᨽᨣᩅᩤ ᩑᨲᩈ᩠ᨾᩥᩴ ᨶᩥᨴᩤᨶᩮ ᩑᨲᩈ᩠ᨾᩥᩴ ᨸᨠᩁᨱᩮ ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩋᩣᩁᩣᨾᩥᨠᨶ᩺”ᨲᩥ. ᨴᩩᨲᩥᨿᨾ᩠ᨸᩥ ᨡᩮᩣ ᩁᩣᨩᩣ ᨾᩣᨣᨵᩮᩤ ᩈᩮᨶᩥᨿᩮᩣ ᨻᩥᨾ᩠ᨻᩥᩈᩣᩁᩮᩣ ᨿᩮᨶᩣᨿᩈ᩠ᨾᩣ ᨸᩥᩃᩥᨶ᩠ᨴᩅᨧ᩠ᨨᩮᩣ ᨲᩮᨶᩩᨸᩈᩘᨠᨾᩥ; ᩏᨸᩈᩘᨠᨾᩥᨲ᩠ᩅᩣ ᩋᩣᨿᩈ᩠ᨾᨶ᩠ᨲᩴ ᨸᩥᩃᩥᨶ᩠ᨴᩅᨧ᩠ᨨᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᨶᩥᩈᩦᨴᩥ. ᩑᨠᨾᨶ᩠ᨲᩴ ᨶᩥᩈᩥᨶ᩠ᨶᩮᩣ ᨡᩮᩣ ᩁᩣᨩᩣ ᨾᩣᨣᨵᩮᩤ ᩈᩮᨶᩥᨿᩮᩣ ᨻᩥᨾ᩠ᨻᩥᩈᩣᩁᩮᩣ ᩋᩣᨿᩈ᩠ᨾᨶ᩠ᨲᩴ ᨸᩥᩃᩥᨶ᩠ᨴᩅᨧ᩠ᨨᩴ ᩑᨲᨴᩅᩮᩤᨧ—  “ᩋᨶᩩᨬ᩠ᨬᩣᨲᩮᩣ, ᨽᨶ᩠ᨲᩮ, ᨽᨣᩅᨲᩣ ᩋᩣᩁᩣᨾᩥᨠᩮᩣ”ᨲᩥ? “ᩑᩅᩴ, ᨾᩉᩣᩁᩣᨩᩣ”ᨲᩥ. “ᨲᩮᨶ ᩉᩥ, ᨽᨶ᩠ᨲᩮ, ᩋᨿ᩠ᨿᩔ ᩋᩣᩁᩣᨾᩥᨠᩴ ᨴᨾ᩠ᨾᩦ”ᨲᩥ.
</Paragraph>

<Paragraph number="1242" book="vi-maha">
ᩋᨳ ᨡᩮᩣ ᩁᩣᨩᩣ ᨾᩣᨣᨵᩮᩤ ᩈᩮᨶᩥᨿᩮᩣ ᨻᩥᨾ᩠ᨻᩥᩈᩣᩁᩮᩣ ᩋᩣᨿᩈ᩠ᨾᨲᩮᩣ ᨸᩥᩃᩥᨶ᩠ᨴᩅᨧ᩠ᨨᩔ ᩋᩣᩁᩣᨾᩥᨠᩴ ᨸᨭᩥᩔᩩᨲ᩠ᩅᩣ, ᩅᩥᩔᩁᩥᨲ᩠ᩅᩣ, ᨧᩥᩁᩮᨶ ᩈᨲᩥᩴ ᨸᨭᩥᩃᨽᩥᨲ᩠ᩅᩣ, ᩋᨬ᩠ᨬᨲᩁᩴ ᩈᨻ᩠ᨻᨲ᩠ᨳᨠᩴ ᨾᩉᩣᨾᨲ᩠ᨲᩴ ᩋᩣᨾᨶ᩠ᨲᩮᩈᩥ—  “ᨿᩮᩣ ᨾᨿᩣ, ᨽᨱᩮ, ᩋᨿ᩠ᨿᩔ ᩋᩣᩁᩣᨾᩥᨠᩮᩣ ᨸᨭᩥᩔᩩᨲᩮᩣ, ᨴᩥᨶ᩠ᨶᩮᩣ ᩈᩮᩣ ᩋᩣᩁᩣᨾᩥᨠᩮᩣ”ᨲᩥ? “ᨶ ᨡᩮᩣ, ᨴᩮᩅ, ᩋᨿ᩠ᨿᩔ ᩋᩣᩁᩣᨾᩥᨠᩮᩣ ᨴᩥᨶ᩠ᨶᩮᩣ”ᨲᩥ. “ᨠᩦᩅ ᨧᩥᩁᩴ ᨶᩩ ᨡᩮᩣ, ᨽᨱᩮ, ᩍᨲᩮᩣ ᩉᩥ ᨲᩴ ᩉᩮᩣᨲᩦ”ᨲᩥ? ᩋᨳ ᨡᩮᩣ ᩈᩮᩣ ᨾᩉᩣᨾᨲ᩠ᨲᩮᩣ ᩁᨲ᩠ᨲᩥᨿᩮᩣ ᨣᨱᩮᨲ᩠ᩅᩣ ᩁᩣᨩᩣᨶᩴ ᨾᩣᨣᨵᩴ ᩈᩮᨶᩥᨿᩴ ᨻᩥᨾ᩠ᨻᩥᩈᩣᩁᩴ ᩑᨲᨴᩅᩮᩤᨧ—  “ᨸᨬ᩠ᨧ, ᨴᩮᩅ, ᩁᨲ᩠ᨲᩥᩈᨲᩣᨶᩦ”ᨲᩥ. “ᨲᩮᨶ ᩉᩥ, ᨽᨱᩮ, ᩋᨿ᩠ᨿᩔ ᨸᨬ᩠ᨧ ᩋᩣᩁᩣᨾᩥᨠᩈᨲᩣᨶᩥ ᨴᩮᩉᩦ”ᨲᩥ. “ᩑᩅᩴ, ᨴᩮᩅᩤ”ᨲᩥ ᨡᩮᩣ ᩈᩮᩣ ᨾᩉᩣᨾᨲ᩠ᨲᩮᩣ ᩁᨬ᩠ᨬᩮᩣ ᨾᩣᨣᨵᩔ ᩈᩮᨶᩥᨿᩔ ᨻᩥᨾ᩠ᨻᩥᩈᩣᩁᩔ ᨸᨭᩥᩔᩩᨲ᩠ᩅᩣ ᩋᩣᨿᩈ᩠ᨾᨲᩮᩣ ᨸᩥᩃᩥᨶ᩠ᨴᩅᨧ᩠ᨨᩔ ᨸᨬ᩠ᨧ ᩋᩣᩁᩣᨾᩥᨠᩈᨲᩣᨶᩥ ᨸᩣᨴᩤᩈᩥ, ᨸᩣᨭᩥᨿᩮᨠ᩠ᨠᩮᩣ ᨣᩤᨾᩮᩣ ᨶᩥᩅᩥᩈᩥ. “ᩋᩣᩁᩣᨾᩥᨠᨣᩤᨾᨠᩮᩣ”ᨲᩥᨸᩥ ᨶᩴ ᩋᩣᩉᩴᩈᩩ, “ᨸᩥᩃᩥᨶ᩠ᨴᨣᩤᨾᨠᩮᩣ”ᨲᩥᨸᩥ ᨶᩴ ᩋᩣᩉᩴᩈᩩ.
</Paragraph>

</Division>
<Division number="271" book="vi-maha">

<Paragraph number="1243" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᩣᨿᩈ᩠ᨾᩣ ᨸᩥᩃᩥᨶ᩠ᨴᩅᨧ᩠ᨨᩮᩣ ᨲᩈ᩠ᨾᩥᩴ ᨣᩤᨾᨠᩮ ᨠᩩᩃᩪᨸᨠᩮᩣ ᩉᩮᩣᨲᩥ. ᩋᨳ ᨡᩮᩣ ᩋᩣᨿᩈ᩠ᨾᩣ ᨸᩥᩃᩥᨶ᩠ᨴᩅᨧ᩠ᨨᩮᩣ ᨸᩩᨻ᩠ᨻᨱ᩠ᩉᩈᨾᨿᩴ ᨶᩥᩅᩤᩈᩮᨲ᩠ᩅᩣ ᨸᨲ᩠ᨲᨧᩦᩅᩁᨾᩣᨴᩤᨿ ᨸᩥᩃᩥᨶ᩠ᨴᨣᩤᨾᩴ ᨸᩥᨱ᩠ᨯᩣᨿ ᨸᩣᩅᩥᩈᩥ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨲᩈ᩠ᨾᩥᩴ ᨣᩤᨾᨠᩮ ᩏᩔᩅᩮᩤ ᩉᩮᩣᨲᩥ. ᨴᩤᩁᨠᩣ ᩋᩃᩘᨠᨲᩣ ᨾᩣᩃᩣᨠᩥᨲᩣ ᨠᩦᩊᨶ᩠ᨲᩥ. ᩋᨳ ᨡᩮᩣ ᩋᩣᨿᩈ᩠ᨾᩣ ᨸᩥᩃᩥᨶ᩠ᨴᩅᨧ᩠ᨨᩮᩣ ᨸᩥᩃᩥᨶ᩠ᨴᨣᩤᨾᨠᩮ ᩈᨸᨴᩤᨶᩴ ᨸᩥᨱ᩠ᨯᩣᨿ ᨧᩁᨾᩣᨶᩮᩣ ᨿᩮᨶ ᩋᨬ᩠ᨬᨲᩁᩔ ᩋᩣᩁᩣᨾᩥᨠᩔ ᨶᩥᩅᩮᩈᨶᩴ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᨸᨬ᩠ᨬᨲ᩠ᨲᩮ ᩋᩣᩈᨶᩮ ᨶᩥᩈᩦᨴᩥ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨲᩔᩣ ᩋᩣᩁᩣᨾᩥᨠᩥᨶᩥᨿᩣ ᨵᩦᨲᩣ ᩋᨬ᩠ᨬᩮ ᨴᩤᩁᨠᩮ ᩋᩃᩘᨠᨲᩮ ᨾᩣᩃᩣᨠᩥᨲᩮ ᨸᩔᩥᨲ᩠ᩅᩣ ᩁᩮᩣᨴᨲᩥ—  “ᨾᩣᩃᩴ ᨾᩮ ᨴᩮᨳ, ᩋᩃᩘᨠᩣᩁᩴ ᨾᩮ ᨴᩮᨳᩣ”ᨲᩥ. ᩋᨳ ᨡᩮᩣ ᩋᩣᨿᩈ᩠ᨾᩣ ᨸᩥᩃᩥᨶ᩠ᨴᩅᨧ᩠ᨨᩮᩣ ᨲᩴ ᩋᩣᩁᩣᨾᩥᨠᩥᨶᩥᩴ ᩑᨲᨴᩅᩮᩤᨧ—  “ᨠᩥᩔᩣᨿᩴ ᨴᩤᩁᩥᨠᩣ ᩁᩮᩣᨴᨲᩦ”ᨲᩥ? “ᩋᨿᩴ, ᨽᨶ᩠ᨲᩮ, ᨴᩤᩁᩥᨠᩣ ᩋᨬ᩠ᨬᩮ ᨴᩤᩁᨠᩮ ᩋᩃᩘᨠᨲᩮ ᨾᩣᩃᩣᨠᩥᨲᩮ ᨸᩔᩥᨲ᩠ᩅᩣ ᩁᩮᩣᨴᨲᩥ—  ‘ᨾᩣᩃᩴ ᨾᩮ ᨴᩮᨳ, ᩋᩃᩘᨠᩣᩁᩴ ᨾᩮ ᨴᩮᨳᩣ’ᨲᩥ. ᨠᩩᨲᩮᩣ ᩋᨾ᩠ᩉᩣᨠᩴ ᨴᩩᨣ᩠ᨣᨲᩣᨶᩴ ᨾᩣᩃᩣ, ᨠᩩᨲᩮᩣ ᩋᩃᩘᨠᩣᩁᩮᩣ”ᨲᩥ? ᩋᨳ ᨡᩮᩣ ᩋᩣᨿᩈ᩠ᨾᩣ ᨸᩥᩃᩥᨶ᩠ᨴᩅᨧ᩠ᨨᩮᩣ ᩋᨬ᩠ᨬᨲᩁᩴ ᨲᩥᨱᨱ᩠ᨯᩩᨸᨠᩴ ᨣᩉᩮᨲ᩠ᩅᩣ ᨲᩴ ᩋᩣᩁᩣᨾᩥᨠᩥᨶᩥᩴ ᩑᨲᨴᩅᩮᩤᨧ—  “ᩉᨶ᩠ᨴᩥᨾᩴ ᨲᩥᨱᨱ᩠ᨯᩩᨸᨠᩴ ᨲᩔᩣ ᨴᩤᩁᩥᨠᩣᨿ ᩈᩦᩈᩮ ᨸᨭᩥᨾᩩᨬ᩠ᨧᩣ”ᨲᩥ. ᩋᨳ ᨡᩮᩣ ᩈᩣ ᩋᩣᩁᩣᨾᩥᨠᩥᨶᩦ ᨲᩴ ᨲᩥᨱᨱ᩠ᨯᩩᨸᨠᩴ ᨣᩉᩮᨲ᩠ᩅᩣ ᨲᩔᩣ ᨴᩤᩁᩥᨠᩣᨿ ᩈᩦᩈᩮ ᨸᨭᩥᨾᩩᨬ᩠ᨧᩥ. ᩈᩣ ᩋᩉᩮᩣᩈᩥ ᩈᩩᩅᨱ᩠ᨱᨾᩣᩃᩣ ᩋᨽᩥᩁᩪᨸᩣ, ᨴᩔᨶᩦᨿᩣ, ᨸᩣᩈᩣᨴᩥᨠᩣ; ᨶᨲ᩠ᨳᩥ ᨲᩣᨴᩥᩈᩣ ᩁᨬ᩠ᨬᩮᩣᨸᩥ ᩋᨶ᩠ᨲᩮᨸᩩᩁᩮ ᩈᩩᩅᨱ᩠ᨱᨾᩣᩃᩣ. ᨾᨶᩩᩔᩣ ᩁᨬ᩠ᨬᩮᩣ ᨾᩣᨣᨵᩔ ᩈᩮᨶᩥᨿᩔ ᨻᩥᨾ᩠ᨻᩥᩈᩣᩁᩔ ᩋᩣᩁᩮᩣᨧᩮᩈᩩᩴ—  “ᩋᨾᩩᨠᩔ, ᨴᩮᩅ, ᩋᩣᩁᩣᨾᩥᨠᩔ ᨥᩁᩮ ᩈᩩᩅᨱ᩠ᨱᨾᩣᩃᩣ ᩋᨽᩥᩁᩪᨸᩣ, ᨴᩔᨶᩦᨿᩣ, ᨸᩣᩈᩣᨴᩥᨠᩣ; ᨶᨲ᩠ᨳᩥ ᨲᩣᨴᩥᩈᩣ ᨴᩮᩅᩔᨸᩥ ᩋᨶ᩠ᨲᩮᨸᩩᩁᩮ ᩈᩩᩅᨱ᩠ᨱᨾᩣᩃᩣ; ᨠᩩᨲᩮᩣ ᨲᩔ ᨴᩩᨣ᩠ᨣᨲᩔ? ᨶᩥᩔᩴᩈᨿᩴ ᨧᩮᩣᩁᩥᨠᩣᨿ ᩋᩣᨽᨲᩣ”ᨲᩥ.
</Paragraph>

<Paragraph number="1244" book="vi-maha">
ᩋᨳ ᨡᩮᩣ ᩁᩣᨩᩣ ᨾᩣᨣᨵᩮᩤ ᩈᩮᨶᩥᨿᩮᩣ ᨻᩥᨾ᩠ᨻᩥᩈᩣᩁᩮᩣ ᨲᩴ ᩋᩣᩁᩣᨾᩥᨠᨠᩩᩃᩴ ᨻᨶ᩠ᨵᩣᨸᩮᩈᩥ. ᨴᩩᨲᩥᨿᨾ᩠ᨸᩥ ᨡᩮᩣ ᩋᩣᨿᩈ᩠ᨾᩣ ᨸᩥᩃᩥᨶ᩠ᨴᩅᨧ᩠ᨨᩮᩣ ᨸᩩᨻ᩠ᨻᨱ᩠ᩉᩈᨾᨿᩴ ᨶᩥᩅᩤᩈᩮᨲ᩠ᩅᩣ ᨸᨲ᩠ᨲᨧᩦᩅᩁᨾᩣᨴᩤᨿ ᨸᩥᩃᩥᨶ᩠ᨴᨣᩤᨾᩴ ᨸᩥᨱ᩠ᨯᩣᨿ ᨸᩣᩅᩥᩈᩥ. ᨸᩥᩃᩥᨶ᩠ᨴᨣᩤᨾᨠᩮ ᩈᨸᨴᩤᨶᩴ ᨸᩥᨱ᩠ᨯᩣᨿ ᨧᩁᨾᩣᨶᩮᩣ ᨿᩮᨶ ᨲᩔ ᩋᩣᩁᩣᨾᩥᨠᩔ ᨶᩥᩅᩮᩈᨶᩴ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᨸᨭᩥᩅᩥᩔᨠᩮ ᨸᩩᨧ᩠ᨨᩥ—  “ᨠᩉᩴ ᩍᨾᩴ ᩋᩣᩁᩣᨾᩥᨠᨠᩩᩃᩴ ᨣᨲᨶ᩺”ᨲᩥ? “ᩑᨲᩥᩔᩣ, ᨽᨶ᩠ᨲᩮ, ᩈᩩᩅᨱ᩠ᨱᨾᩣᩃᩣᨿ ᨠᩣᩁᨱᩣ ᩁᨬ᩠ᨬᩣ ᨻᨶ᩠ᨵᩣᨸᩥᨲᨶ᩺”ᨲᩥ. ᩋᨳ ᨡᩮᩣ ᩋᩣᨿᩈ᩠ᨾᩣ ᨸᩥᩃᩥᨶ᩠ᨴᩅᨧ᩠ᨨᩮᩣ ᨿᩮᨶ ᩁᨬ᩠ᨬᩮᩣ ᨾᩣᨣᨵᩔ ᩈᩮᨶᩥᨿᩔ ᨻᩥᨾ᩠ᨻᩥᩈᩣᩁᩔ ᨶᩥᩅᩮᩈᨶᩴ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᨸᨬ᩠ᨬᨲ᩠ᨲᩮ ᩋᩣᩈᨶᩮ ᨶᩥᩈᩦᨴᩥ. ᩋᨳ ᨡᩮᩣ ᩁᩣᨩᩣ ᨾᩣᨣᨵᩮᩤ ᩈᩮᨶᩥᨿᩮᩣ ᨻᩥᨾ᩠ᨻᩥᩈᩣᩁᩮᩣ ᨿᩮᨶᩣᨿᩈ᩠ᨾᩣ ᨸᩥᩃᩥᨶ᩠ᨴᩅᨧ᩠ᨨᩮᩣ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᩋᩣᨿᩈ᩠ᨾᨶ᩠ᨲᩴ ᨸᩥᩃᩥᨶ᩠ᨴᩅᨧ᩠ᨨᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᨶᩥᩈᩦᨴᩥ. ᩑᨠᨾᨶ᩠ᨲᩴ ᨶᩥᩈᩥᨶ᩠ᨶᩴ ᨡᩮᩣ ᩁᩣᨩᩣᨶᩴ ᨾᩣᨣᨵᩴ ᩈᩮᨶᩥᨿᩴ ᨻᩥᨾ᩠ᨻᩥᩈᩣᩁᩴ ᩋᩣᨿᩈ᩠ᨾᩣ ᨸᩥᩃᩥᨶ᩠ᨴᩅᨧ᩠ᨨᩮᩣ ᩑᨲᨴᩅᩮᩤᨧ—  “ᨠᩥᩔ, ᨾᩉᩣᩁᩣᨩ, ᩋᩣᩁᩣᨾᩥᨠᨠᩩᩃᩴ ᨻᨶ᩠ᨵᩣᨸᩥᨲᨶ᩺”ᨲᩥ? “ᨲᩔ, ᨽᨶ᩠ᨲᩮ, ᩋᩣᩁᩣᨾᩥᨠᩔ ᨥᩁᩮ ᩈᩩᩅᨱ᩠ᨱᨾᩣᩃᩣ ᩋᨽᩥᩁᩪᨸᩣ, ᨴᩔᨶᩦᨿᩣ, ᨸᩣᩈᩣᨴᩥᨠᩣ; ᨶᨲ᩠ᨳᩥ ᨲᩣᨴᩥᩈᩣ ᩋᨾ᩠ᩉᩣᨠᨾ᩠ᨸᩥ ᩋᨶ᩠ᨲᩮᨸᩩᩁᩮ ᩈᩩᩅᨱ᩠ᨱᨾᩣᩃᩣ; ᨠᩩᨲᩮᩣ ᨲᩔ ᨴᩩᨣ᩠ᨣᨲᩔ? ᨶᩥᩔᩴᩈᨿᩴ ᨧᩮᩣᩁᩥᨠᩣᨿ ᩋᩣᨽᨲᩣ”ᨲᩥ. ᩋᨳ ᨡᩮᩣ ᩋᩣᨿᩈ᩠ᨾᩣ ᨸᩥᩃᩥᨶ᩠ᨴᩅᨧ᩠ᨨᩮᩣ ᩁᨬ᩠ᨬᩮᩣ ᨾᩣᨣᨵᩔ ᩈᩮᨶᩥᨿᩔ ᨻᩥᨾ᩠ᨻᩥᩈᩣᩁᩔ ᨸᩣᩈᩣᨴᩴ ᩈᩩᩅᨱ᩠ᨱᨶ᩠ᨲᩥ ᩋᨵᩥᨾᩩᨧ᩠ᨧᩥ; ᩈᩮᩣ ᩋᩉᩮᩣᩈᩥ ᩈᨻ᩠ᨻᩈᩮᩣᩅᨱ᩠ᨱᨾᨿᩮᩣ. “ᩍᨴᩴ ᨸᨶ ᨲᩮ, ᨾᩉᩣᩁᩣᨩ, ᨲᩣᩅ ᨻᩉᩩᩴ ᩈᩩᩅᨱ᩠ᨱᩴ ᨠᩩᨲᩮᩣ”ᨲᩥ? “ᩋᨬ᩠ᨬᩣᨲᩴ, ᨽᨶ᩠ᨲᩮ, ᩋᨿ᩠ᨿᩔᩮᩅᩮᩈᩮᩣ ᩍᨴ᩠ᨵᩤᨶᩩᨽᩣᩅᩮᩤ”ᨲᩥ ᨲᩴ ᩋᩣᩁᩣᨾᩥᨠᨠᩩᩃᩴ ᨾᩩᨬ᩠ᨧᩣᨸᩮᩈᩥ.
</Paragraph>

<Paragraph number="1245" book="vi-maha">
ᨾᨶᩩᩔᩣ—  “ᩋᨿ᩠ᨿᩮᨶ ᨠᩥᩁ ᨸᩥᩃᩥᨶ᩠ᨴᩅᨧ᩠ᨨᩮᨶ ᩈᩁᩣᨩᩥᨠᩣᨿ ᨸᩁᩥᩈᩣᨿ ᩏᨲ᩠ᨲᩁᩥ ᨾᨶᩩᩔᨵᨾ᩠ᨾᩴ ᩍᨴ᩠ᨵᩥᨸᩣᨭᩥᩉᩣᩁᩥᨿᩴ ᨴᩔᩥᨲᨶ᩺”ᨲᩥ—  ᩋᨲ᩠ᨲᨾᨶᩣ ᩋᨽᩥᨸ᩠ᨸᩈᨶ᩠ᨶᩣ ᩋᩣᨿᩈ᩠ᨾᨲᩮᩣ ᨸᩥᩃᩥᨶ᩠ᨴᩅᨧ᩠ᨨᩔ ᨸᨬ᩠ᨧ ᨽᩮᩈᨩ᩠ᨩᩣᨶᩥ ᩋᨽᩥᩉᩁᩥᩴᩈᩩ, ᩈᩮᨿ᩠ᨿᨳᩥᨴᩴ—  ᩈᨸ᩠ᨸᩥᩴ, ᨶᩅᨶᩦᨲᩴ, ᨲᩮᩃᩴ, ᨾᨵᩩᩴ, ᨹᩣᨱᩥᨲᩴ. ᨸᨠᨲᩥᨿᩣᨸᩥ ᨧ ᩋᩣᨿᩈ᩠ᨾᩣ ᨸᩥᩃᩥᨶ᩠ᨴᩅᨧ᩠ᨨᩮᩣ ᩃᩣᨽᩦ ᩉᩮᩣᨲᩥ ᨸᨬ᩠ᨧᨶ᩠ᨶᩴ ᨽᩮᩈᨩ᩠ᨩᩣᨶᩴ; ᩃᨴ᩠ᨵᩴ ᩃᨴ᩠ᨵᩴ ᨸᩁᩥᩈᩣᨿ ᩅᩥᩔᨩ᩠ᨩᩮᨲᩥ. ᨸᩁᩥᩈᩣ ᨧᩔ ᩉᩮᩣᨲᩥ ᨻᩣᩉᩩᩃᩖᩥᨠᩣ; ᩃᨴ᩠ᨵᩴ ᩃᨴ᩠ᨵᩴ ᨠᩮᩣᩃᨾ᩠ᨻᩮᨸᩥ, ᨥᨭᩮᨸᩥ, ᨸᩪᩁᩮᨲ᩠ᩅᩣ ᨸᨭᩥᩈᩣᨾᩮᨲᩥ; ᨸᩁᩥᩔᩣᩅᨶᩣᨶᩥᨸᩥ, ᨳᩅᩥᨠᩣᨿᩮᩣᨸᩥ, ᨸᩪᩁᩮᨲ᩠ᩅᩣ ᩅᩤᨲᨸᩣᨶᩮᩈᩩ ᩃᨣ᩠ᨣᩮᨲᩥ. ᨲᩣᨶᩥ ᩒᩃᩦᨶᩅᩥᩃᩦᨶᩣᨶᩥ ᨲᩥᨭ᩠ᨮᨶ᩠ᨲᩥ. ᩏᨶ᩠ᨴᩪᩁᩮᩉᩥᨸᩥ ᩅᩥᩉᩣᩁᩣ ᩒᨠᩥᨱ᩠ᨱᩅᩥᨠᩥᨱ᩠ᨱᩣ ᩉᩮᩣᨶ᩠ᨲᩥ. ᨾᨶᩩᩔᩣ ᩅᩥᩉᩣᩁᨧᩣᩁᩥᨠᩴ ᩋᩣᩉᩥᨱ᩠ᨯᨶ᩠ᨲᩣ ᨸᩔᩥᨲ᩠ᩅᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᩋᨶ᩠ᨲᩮᩣᨠᩮᩣᨭ᩠ᨮᩣᨣᩤᩁᩥᨠᩣ ᩍᨾᩮ ᩈᨾᨱᩣ ᩈᨠ᩠ᨿᨸᩩᨲ᩠ᨲᩥᨿᩣ, ᩈᩮᨿ᩠ᨿᨳᩣᨸᩥ ᩁᩣᨩᩣ ᨾᩣᨣᨵᩮᩤ ᩈᩮᨶᩥᨿᩮᩣ ᨻᩥᨾ᩠ᨻᩥᩈᩣᩁᩮᩣ”ᨲᩥ.
</Paragraph>

<Paragraph number="1246" book="vi-maha">
ᩋᩔᩮᩣᩈᩩᩴ ᨡᩮᩣ ᨽᩥᨠ᩠ᨡᩪ ᨲᩮᩈᩴ ᨾᨶᩩᩔᩣᨶᩴ ᩏᨩ᩠ᨫᩣᨿᨶ᩠ᨲᩣᨶᩴ ᨡᩥᨿ᩠ᨿᨶ᩠ᨲᩣᨶᩴ ᩅᩥᨸᩣᨧᩮᨶ᩠ᨲᩣᨶᩴ. ᨿᩮ ᨲᩮ ᨽᩥᨠ᩠ᨡᩪ ᩋᨸ᩠ᨸᩥᨧ᩠ᨨᩣ, ᨲᩮ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᨽᩥᨠ᩠ᨡᩪ ᩑᩅᩁᩪᨸᩣᨿ ᨻᩣᩉᩩᩃᩖᩣᨿ ᨧᩮᨲᩮᩔᨶ᩠ᨲᩦ”ᨲᩥ. ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᨲᩮ ᩋᨶᩮᨠᨸᩁᩥᨿᩣᨿᩮᨶ ᩅᩥᨣᩁᩉᩥᨲ᩠ᩅᩣ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ …ᨸᩮ…  “ᩈᨧ᩠ᨧᩴ ᨠᩥᩁ, ᨽᩥᨠ᩠ᨡᩅᩮ, ᨽᩥᨠ᩠ᨡᩪ ᩑᩅᩁᩪᨸᩣᨿ ᨻᩣᩉᩩᩃᩖᩣᨿ ᨧᩮᨲᩮᨶ᩠ᨲᩦ”ᨲᩥ? “ᩈᨧ᩠ᨧᩴ, ᨽᨣᩅᩤ”ᨲᩥ …ᨸᩮ…  ᩅᩥᨣᩁᩉᩥᨲ᩠ᩅᩣ ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᨿᩣᨶᩥ ᨡᩮᩣ ᨸᨶ ᨲᩣᨶᩥ ᨣᩥᩃᩣᨶᩣᨶᩴ ᨽᩥᨠ᩠ᨡᩪᨶᩴ ᨸᨭᩥᩈᩣᨿᨶᩦᨿᩣᨶᩥ ᨽᩮᩈᨩ᩠ᨩᩣᨶᩥ, ᩈᩮᨿ᩠ᨿᨳᩥᨴᩴ—  ᩈᨸ᩠ᨸᩥ, ᨶᩅᨶᩦᨲᩴ, ᨲᩮᩃᩴ, ᨾᨵᩩ, ᨹᩣᨱᩥᨲᩴ, ᨲᩣᨶᩥ ᨸᨭᩥᨣ᩠ᨣᩉᩮᨲ᩠ᩅᩣ ᩈᨲ᩠ᨲᩣᩉᨸᩁᨾᩴ ᩈᨶ᩠ᨶᩥᨵᩥᨠᩣᩁᨠᩴ ᨸᩁᩥᨽᩩᨬ᩠ᨩᩥᨲᨻ᩠ᨻᩣᨶᩥ. ᨲᩴ ᩋᨲᩥᨠ᩠ᨠᩣᨾᨿᨲᩮᩣ ᨿᨳᩣᨵᨾ᩠ᨾᩮᩣ ᨠᩣᩁᩮᨲᨻ᩠ᨻᩮᩣ”ᨲᩥ.

</Paragraph>
</Division>

<Paragraph number="1247" type="center" book="vi-maha">
ᨽᩮᩈᨩ᩠ᨩᩣᨶᩩᨬ᩠ᨬᩣᨲᨽᩣᨱᩅᩤᩁᩮᩣ ᨶᩥᨭ᩠ᨮᩥᨲᩮᩣ ᨸᨮᨾᩮᩣ.
</Paragraph>