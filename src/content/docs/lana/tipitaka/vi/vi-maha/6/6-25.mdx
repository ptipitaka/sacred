---
title: "6.25 ᩅᩩᨯ᩠ᨰᨸᨻ᩠ᨻᨩᩥᨲᩅᨲ᩠ᨳᩩ"
tableOfContents: false
sidebar:
  order: 18
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="303" book="vi-maha">

<Paragraph number="1363" book="vi-maha">
ᩋᨳ ᨡᩮᩣ ᨽᨣᩅᩤ ᨠᩩᩈᩥᨶᩣᩁᩣᨿᩴ ᨿᨳᩣᨽᩥᩁᨶ᩠ᨲᩴ ᩅᩥᩉᩁᩥᨲ᩠ᩅᩣ ᨿᩮᨶ ᩋᩣᨲᩩᨾᩣ ᨲᩮᨶ ᨧᩣᩁᩥᨠᩴ ᨸᨠ᩠ᨠᩣᨾᩥ ᨾᩉᨲᩣ ᨽᩥᨠ᩠ᨡᩩᩈᩴᨥᩮᨶ ᩈᨴ᩠ᨵᩥᩴ ᩋᨯ᩠ᨰᨲᩮᩃᩈᩮᩉᩥ ᨽᩥᨠ᩠ᨡᩩᩈᨲᩮᩉᩥ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᩅᩩᨯ᩠ᨰᨸᨻ᩠ᨻᨩᩥᨲᩮᩣ ᩋᩣᨲᩩᨾᩣᨿᩴ ᨸᨭᩥᩅᩈᨲᩥ ᨶᩉᩣᨸᩥᨲᨸᩩᨻ᩠ᨻᩮᩣ. ᨲᩔ ᨴ᩠ᩅᩮ ᨴᩤᩁᨠᩣ ᩉᩮᩣᨶ᩠ᨲᩥ, ᨾᨬ᩠ᨩᩩᨠᩣ ᨸᨭᩥᨽᩣᨶᩮᨿ᩠ᨿᨠᩣ, ᨴᨠ᩠ᨡᩣ ᨸᩁᩥᨿᩮᩣᨴᩤᨲᩈᩥᨸ᩠ᨸᩣ ᩈᨠᩮ ᩋᩣᨧᩁᩥᨿᨠᩮ ᨶᩉᩣᨸᩥᨲᨠᨾ᩠ᨾᩮ. ᩋᩔᩮᩣᩈᩥ ᨡᩮᩣ ᩈᩮᩣ ᩅᩩᨯ᩠ᨰᨸᨻ᩠ᨻᨩᩥᨲᩮᩣ—  “ᨽᨣᩅᩤ ᨠᩥᩁ ᩋᩣᨲᩩᨾᩴ ᩋᩣᨣᨧ᩠ᨨᨲᩥ ᨾᩉᨲᩣ ᨽᩥᨠ᩠ᨡᩩᩈᩴᨥᩮᨶ ᩈᨴ᩠ᨵᩥᩴ ᩋᨯ᩠ᨰᨲᩮᩃᩈᩮᩉᩥ ᨽᩥᨠ᩠ᨡᩩᩈᨲᩮᩉᩦ”ᨲᩥ. ᩋᨳ ᨡᩮᩣ ᩈᩮᩣ ᩅᩩᨯ᩠ᨰᨸᨻ᩠ᨻᨩᩥᨲᩮᩣ ᨲᩮ ᨴᩤᩁᨠᩮ ᩑᨲᨴᩅᩮᩤᨧ—  “ᨽᨣᩅᩤ ᨠᩥᩁ, ᨲᩣᨲᩣ, ᩋᩣᨲᩩᨾᩴ ᩋᩣᨣᨧ᩠ᨨᨲᩥ ᨾᩉᨲᩣ ᨽᩥᨠ᩠ᨡᩩᩈᩴᨥᩮᨶ ᩈᨴ᩠ᨵᩥᩴ ᩋᨯ᩠ᨰᨲᩮᩃᩈᩮᩉᩥ ᨽᩥᨠ᩠ᨡᩩᩈᨲᩮᩉᩥ. ᨣᨧ᩠ᨨᨳ ᨲᩩᨾ᩠ᩉᩮ, ᨲᩣᨲᩣ, ᨡᩩᩁᨽᨱ᩠ᨯᩴ ᩋᩣᨴᩤᨿ ᨶᩣᩊᩥᨿᩣᩅᩤᨸᨠᩮᨶ ᩋᨶᩩᨥᩁᨠᩴ ᩋᨶᩩᨥᩁᨠᩴ ᩋᩣᩉᩥᨱ᩠ᨯᨳ, ᩃᩮᩣᨱᨾ᩠ᨸᩥ, ᨲᩮᩃᨾ᩠ᨸᩥ, ᨲᨱ᩠ᨯᩩᩃᨾ᩠ᨸᩥ, ᨡᩣᨴᨶᩦᨿᨾ᩠ᨸᩥ ᩈᩴᩉᩁᨳ, ᨽᨣᩅᨲᩮᩣ ᩋᩣᨣᨲᩔ ᨿᩣᨣᩩᨸᩣᨶᩴ ᨠᩁᩥᩔᩣᨾᩣ”ᨲᩥ. “ᩑᩅᩴ, ᨲᩣᨲᩣ”ᨲᩥ ᨡᩮᩣ ᨲᩮ ᨴᩤᩁᨠᩣ ᨲᩔ ᩅᩩᨯ᩠ᨰᨸᨻ᩠ᨻᨩᩥᨲᩔ ᨸᨭᩥᩔᩩᨱᩥᨲ᩠ᩅᩣ ᨡᩩᩁᨽᨱ᩠ᨯᩴ ᩋᩣᨴᩤᨿ ᨶᩣᩊᩥᨿᩣᩅᩤᨸᨠᩮᨶ ᩋᨶᩩᨥᩁᨠᩴ ᩋᨶᩩᨥᩁᨠᩴ ᩋᩣᩉᩥᨱ᩠ᨯᨶ᩠ᨲᩥ, ᩃᩮᩣᨱᨾ᩠ᨸᩥ, ᨲᩮᩃᨾ᩠ᨸᩥ, ᨲᨱ᩠ᨯᩩᩃᨾ᩠ᨸᩥ, ᨡᩣᨴᨶᩦᨿᨾ᩠ᨸᩥ ᩈᩴᩉᩁᨶ᩠ᨲᩣ. ᨾᨶᩩᩔᩣ ᨲᩮ ᨴᩤᩁᨠᩮ ᨾᨬ᩠ᨩᩩᨠᩮ ᨸᨭᩥᨽᩣᨶᩮᨿ᩠ᨿᨠᩮ ᨸᩔᩥᨲ᩠ᩅᩣ ᨿᩮᨸᩥ ᨶ ᨠᩣᩁᩣᨸᩮᨲᩩᨠᩣᨾᩣ ᨲᩮᨸᩥ ᨠᩣᩁᩣᨸᩮᨶ᩠ᨲᩥ, ᨠᩣᩁᩣᨸᩮᨲ᩠ᩅᩣᨸᩥ ᨻᩉᩩᩴ ᨴᩮᨶ᩠ᨲᩥ. ᩋᨳ ᨡᩮᩣ ᨲᩮ ᨴᩤᩁᨠᩣ ᨻᩉᩩᩴ ᩃᩮᩣᨱᨾ᩠ᨸᩥ, ᨲᩮᩃᨾ᩠ᨸᩥ, ᨲᨱ᩠ᨯᩩᩃᨾ᩠ᨸᩥ, ᨡᩣᨴᨶᩦᨿᨾ᩠ᨸᩥ ᩈᩴᩉᩁᩥᩴᩈᩩ.
</Paragraph>

<Paragraph number="1364" book="vi-maha">
ᩋᨳ ᨡᩮᩣ ᨽᨣᩅᩤ ᩋᨶᩩᨸᩩᨻ᩠ᨻᩮᨶ ᨧᩣᩁᩥᨠᩴ ᨧᩁᨾᩣᨶᩮᩣ ᨿᩮᨶ ᩋᩣᨲᩩᨾᩣ ᨲᨴᩅᩈᩁᩥ. ᨲᨲᩕ ᩈᩩᨴᩴ ᨽᨣᩅᩤ ᩋᩣᨲᩩᨾᩣᨿᩴ ᩅᩥᩉᩁᨲᩥ ᨽᩩᩈᩣᨣᩤᩁᩮ. ᩋᨳ ᨡᩮᩣ ᩈᩮᩣ ᩅᩩᨯ᩠ᨰᨸᨻ᩠ᨻᨩᩥᨲᩮᩣ ᨲᩔᩣ ᩁᨲ᩠ᨲᩥᨿᩣ ᩋᨧ᩠ᨧᨿᩮᨶ ᨸᩉᩪᨲᩴ ᨿᩣᨣᩩᩴ ᨸᨭᩥᨿᩣᨴᩤᨸᩮᨲ᩠ᩅᩣ ᨽᨣᩅᨲᩮᩣ ᩏᨸᨶᩣᨾᩮᩈᩥ—  “ᨸᨭᩥᨣ᩠ᨣᨱ᩠ᩉᩣᨲᩩ ᨾᩮ, ᨽᨶ᩠ᨲᩮ, ᨽᨣᩅᩤ ᨿᩣᨣᩩᨶ᩺”ᨲᩥ. ᨩᩣᨶᨶ᩠ᨲᩣᨸᩥ ᨲᨳᩣᨣᨲᩣ ᨸᩩᨧ᩠ᨨᨶ᩠ᨲᩥ …ᨸᩮ…  ᩈᩣᩅᨠᩣᨶᩴ ᩅᩤ ᩈᩥᨠ᩠ᨡᩣᨸᨴᩴ ᨸᨬ᩠ᨬᨸᩮᩔᩣᨾᩣᨲᩥ. ᩋᨳ ᨡᩮᩣ ᨽᨣᩅᩤ ᨲᩴ ᩅᩩᨯ᩠ᨰᨸᨻ᩠ᨻᨩᩥᨲᩴ ᩑᨲᨴᩅᩮᩤᨧ—  “ᨠᩩᨲᩣᨿᩴ, ᨽᩥᨠ᩠ᨡᩩ, ᨿᩣᨣᩪ”ᨲᩥ? ᩋᨳ ᨡᩮᩣ ᩈᩮᩣ ᩅᩩᨯ᩠ᨰᨸᨻ᩠ᨻᨩᩥᨲᩮᩣ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩥ. ᩅᩥᨣᩁᩉᩥ ᨻᩩᨴ᩠ᨵᩮᩤ ᨽᨣᩅᩤ—  “ᩋᨶᨶᩩᨧ᩠ᨨᩅᩥᨠᩴ, ᨾᩮᩣᨥᨸᩩᩁᩥᩈ, ᩋᨶᨶᩩᩃᩮᩣᨾᩥᨠᩴ ᩋᨸ᩠ᨸᨲᩥᩁᩪᨸᩴ ᩋᩔᩣᨾᨱᨠᩴ ᩋᨠᨸ᩠ᨸᩥᨿᩴ ᩋᨠᩁᨱᩦᨿᩴ. ᨠᨳᨬ᩠ᩉᩥ ᨶᩣᨾ ᨲ᩠ᩅᩴ, ᨾᩮᩣᨥᨸᩩᩁᩥᩈ, ᨸᨻ᩠ᨻᨩᩥᨲᩮᩣ ᩋᨠᨸ᩠ᨸᩥᨿᩮ ᩈᨾᩣᨴᨸᩮᩔᩈᩥ. ᨶᩮᨲᩴ, ᨾᩮᩣᨥᨸᩩᩁᩥᩈ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ …ᨸᩮ…  ᩅᩥᨣᩁᩉᩥᨲ᩠ᩅᩣ ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᨶ, ᨽᩥᨠ᩠ᨡᩅᩮ, ᨸᨻ᩠ᨻᨩᩥᨲᩮᨶ ᩋᨠᨸ᩠ᨸᩥᨿᩮ ᩈᨾᩣᨴᨸᩮᨲᨻ᩠ᨻᩴ, ᨿᩮᩣ ᩈᨾᩣᨴᨸᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨶ ᨧ, ᨽᩥᨠ᩠ᨡᩅᩮ, ᨶᩉᩣᨸᩥᨲᨸᩩᨻ᩠ᨻᩮᨶ ᨡᩩᩁᨽᨱ᩠ᨯᩴ ᨸᩁᩥᩉᩁᩥᨲᨻ᩠ᨻᩴ. ᨿᩮᩣ ᨸᩁᩥᩉᩁᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>

<Paragraph number="1365" book="vi-maha">
ᩋᨳ ᨡᩮᩣ ᨽᨣᩅᩤ ᩋᩣᨲᩩᨾᩣᨿᩴ ᨿᨳᩣᨽᩥᩁᨶ᩠ᨲᩴ ᩅᩥᩉᩁᩥᨲ᩠ᩅᩣ ᨿᩮᨶ ᩈᩣᩅᨲ᩠ᨳᩥ ᨲᩮᨶ ᨧᩣᩁᩥᨠᩴ ᨸᨠ᩠ᨠᩣᨾᩥ. ᩋᨶᩩᨸᩩᨻ᩠ᨻᩮᨶ ᨧᩣᩁᩥᨠᩴ ᨧᩁᨾᩣᨶᩮᩣ ᨿᩮᨶ ᩈᩣᩅᨲ᩠ᨳᩥ ᨲᨴᩅᩈᩁᩥ. ᨲᨲᩕ ᩈᩩᨴᩴ ᨽᨣᩅᩤ ᩈᩣᩅᨲ᩠ᨳᩥᨿᩴ ᩅᩥᩉᩁᨲᩥ ᨩᩮᨲᩅᨶᩮ ᩋᨶᩣᨳᨸᩥᨱ᩠ᨯᩥᨠᩔ ᩋᩣᩁᩣᨾᩮ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩈᩣᩅᨲ᩠ᨳᩥᨿᩴ ᨻᩉᩩᩴ ᨹᩃᨡᩣᨴᨶᩦᨿᩴ ᩏᨸ᩠ᨸᨶ᩠ᨶᩴ ᩉᩮᩣᨲᩥ. ᩋᨳ ᨡᩮᩣ ᨽᩥᨠ᩠ᨡᩪᨶᩴ ᩑᨲᨴᩉᩮᩣᩈᩥ—  “ᨠᩥᩴ ᨶᩩ ᨡᩮᩣ ᨽᨣᩅᨲᩣ ᨹᩃᨡᩣᨴᨶᩦᨿᩴ ᩋᨶᩩᨬ᩠ᨬᩣᨲᩴ, ᨠᩥᩴ ᩋᨶᨶᩩᨬ᩠ᨬᩣᨲᨶ᩺”ᨲᩥ? ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩈᨻ᩠ᨻᩴ ᨹᩃᨡᩣᨴᨶᩦᨿᨶ᩺”ᨲᩥ.
</Paragraph>

</Division>
<Division number="304" book="vi-maha">

<Paragraph number="1366" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩈᩴᨥᩥᨠᩣᨶᩥ ᨻᩦᨩᩣᨶᩥ ᨸᩩᨣ᩠ᨣᩃᩥᨠᩣᨿ ᨽᩪᨾᩥᨿᩣ ᩁᩮᩣᨸᩥᨿᨶ᩠ᨲᩥ, ᨸᩩᨣ᩠ᨣᩃᩥᨠᩣᨶᩥ ᨻᩦᨩᩣᨶᩥ ᩈᩴᨥᩥᨠᩣᨿ ᨽᩪᨾᩥᨿᩣ ᩁᩮᩣᨸᩥᨿᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩈᩴᨥᩥᨠᩣᨶᩥ, ᨽᩥᨠ᩠ᨡᩅᩮ, ᨻᩦᨩᩣᨶᩥ ᨸᩩᨣ᩠ᨣᩃᩥᨠᩣᨿ ᨽᩪᨾᩥᨿᩣ ᩁᩮᩣᨸᩥᨲᩣᨶᩥ ᨽᩣᨣᩴ ᨴᨲ᩠ᩅᩣ ᨸᩁᩥᨽᩩᨬ᩠ᨩᩥᨲᨻ᩠ᨻᩣᨶᩥ. ᨸᩩᨣ᩠ᨣᩃᩥᨠᩣᨶᩥ ᨻᩦᨩᩣᨶᩥ ᩈᩴᨥᩥᨠᩣᨿ ᨽᩪᨾᩥᨿᩣ ᩁᩮᩣᨸᩥᨲᩣᨶᩥ ᨽᩣᨣᩴ ᨴᨲ᩠ᩅᩣ ᨸᩁᩥᨽᩩᨬ᩠ᨩᩥᨲᨻ᩠ᨻᩣᨶᩦ”ᨲᩥ.
</Paragraph>
</Division>