---
title: "6.9 ᨾᨶᩩᩔᨾᩴᩈᨸᨭᩥᨠ᩠ᨡᩮᨸᨠᨳᩣ"
tableOfContents: false
sidebar:
  order: 26
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="280" book="vi-maha">

<Paragraph number="1266" book="vi-maha">
ᩋᨳ ᨡᩮᩣ ᨽᨣᩅᩤ ᩁᩣᨩᨣᩉᩮ ᨿᨳᩣᨽᩥᩁᨶ᩠ᨲᩴ ᩅᩥᩉᩁᩥᨲ᩠ᩅᩣ ᨿᩮᨶ ᨻᩣᩁᩣᨱᩈᩦ ᨲᩮᨶ ᨧᩣᩁᩥᨠᩴ ᨸᨠ᩠ᨠᩣᨾᩥ. ᩋᨶᩩᨸᩩᨻ᩠ᨻᩮᨶ ᨧᩣᩁᩥᨠᩴ ᨧᩁᨾᩣᨶᩮᩣ ᨿᩮᨶ ᨻᩣᩁᩣᨱᩈᩦ ᨲᨴᩅᩈᩁᩥ. ᨲᨲᩕ ᩈᩩᨴᩴ ᨽᨣᩅᩤ ᨻᩣᩁᩣᨱᩈᩥᨿᩴ ᩅᩥᩉᩁᨲᩥ ᩍᩈᩥᨸᨲᨶᩮ ᨾᩥᨣᨴᩤᨿᩮ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨻᩣᩁᩣᨱᩈᩥᨿᩴ ᩈᩩᨸ᩠ᨸᩥᨿᩮᩣ ᨧ ᩏᨸᩣᩈᨠᩮᩣ ᩈᩩᨸ᩠ᨸᩥᨿᩣ ᨧ ᩏᨸᩣᩈᩥᨠᩣ ᩏᨽᨲᩮᩣᨸᩈᨶ᩠ᨶᩣ ᩉᩮᩣᨶ᩠ᨲᩥ, ᨴᩤᨿᨠᩣ, ᨠᩣᩁᨠᩣ, ᩈᩴᨥᩩᨸᨭ᩠ᨮᩣᨠᩣ. ᩋᨳ ᨡᩮᩣ ᩈᩩᨸ᩠ᨸᩥᨿᩣ ᩏᨸᩣᩈᩥᨠᩣ ᩋᩣᩁᩣᨾᩴ ᨣᨶ᩠ᨲ᩠ᩅᩣ ᩅᩥᩉᩣᩁᩮᨶ ᩅᩥᩉᩣᩁᩴ ᨸᩁᩥᩅᩮᨱᩮᨶ ᨸᩁᩥᩅᩮᨱᩴ ᩏᨸᩈᩘᨠᨾᩥᨲ᩠ᩅᩣ ᨽᩥᨠ᩠ᨡᩪ ᨸᩩᨧ᩠ᨨᨲᩥ—  “ᨠᩮᩣ, ᨽᨶ᩠ᨲᩮ, ᨣᩥᩃᩣᨶᩮᩣ, ᨠᩔ ᨠᩥᩴ ᩋᩣᩉᩁᩥᨿᨲᩪ”ᨲᩥ? ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᨶ ᨽᩥᨠ᩠ᨡᩩᨶᩣ ᩅᩥᩁᩮᨧᨶᩴ ᨸᩦᨲᩴ ᩉᩮᩣᨲᩥ. ᩋᨳ ᨡᩮᩣ ᩈᩮᩣ ᨽᩥᨠ᩠ᨡᩩ ᩈᩩᨸ᩠ᨸᩥᨿᩴ ᩏᨸᩣᩈᩥᨠᩴ ᩑᨲᨴᩅᩮᩤᨧ—  “ᨾᨿᩣ ᨡᩮᩣ, ᨽᨣᩥᨶᩥ, ᩅᩥᩁᩮᨧᨶᩴ ᨸᩦᨲᩴ. ᩋᨲ᩠ᨳᩮᩣ ᨾᩮ ᨸᨭᩥᨧ᩠ᨨᩣᨴᨶᩦᨿᩮᨶᩣ”ᨲᩥ. “ᩈᩩᨭ᩠ᨮᩩ, ᩋᨿ᩠ᨿ, ᩋᩣᩉᩁᩥᨿᩥᩔᨲᩦ”ᨲᩥ ᨥᩁᩴ ᨣᨶ᩠ᨲ᩠ᩅᩣ ᩋᨶ᩠ᨲᩮᩅᩤᩈᩥᩴ ᩋᩣᨱᩣᨸᩮᩈᩥ—  “ᨣᨧ᩠ᨨ, ᨽᨱᩮ, ᨸᩅᨲ᩠ᨲᨾᩴᩈᩴ ᨩᩣᨶᩣᩉᩦ”ᨲᩥ. “ᩑᩅᩴ, ᩋᨿ᩠ᨿᩮ”ᨲᩥ ᨡᩮᩣ ᩈᩮᩣ ᨸᩩᩁᩥᩈᩮᩣ ᩈᩩᨸ᩠ᨸᩥᨿᩣᨿ ᩏᨸᩣᩈᩥᨠᩣᨿ ᨸᨭᩥᩔᩩᨱᩥᨲ᩠ᩅᩣ ᨠᩮᩅᩃᨠᨸ᩠ᨸᩴ ᨻᩣᩁᩣᨱᩈᩥᩴ ᩋᩣᩉᩥᨱ᩠ᨯᨶ᩠ᨲᩮᩣ ᨶ ᩋᨴ᩠ᨴᩈ ᨸᩅᨲ᩠ᨲᨾᩴᩈᩴ.
</Paragraph>

<Paragraph number="1267" book="vi-maha">
ᩋᨳ ᨡᩮᩣ ᩈᩮᩣ ᨸᩩᩁᩥᩈᩮᩣ ᨿᩮᨶ ᩈᩩᨸ᩠ᨸᩥᨿᩣ ᩏᨸᩣᩈᩥᨠᩣ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᩈᩩᨸ᩠ᨸᩥᨿᩴ ᩏᨸᩣᩈᩥᨠᩴ ᩑᨲᨴᩅᩮᩤᨧ—  “ᨶᨲ᩠ᨳᨿ᩠ᨿᩮ ᨸᩅᨲ᩠ᨲᨾᩴᩈᩴ. ᨾᩣᨥᩣᨲᩮᩣ ᩋᨩ᩠ᨩᩣ”ᨲᩥ. ᩋᨳ ᨡᩮᩣ ᩈᩩᨸ᩠ᨸᩥᨿᩣᨿ ᩏᨸᩣᩈᩥᨠᩣᨿ ᩑᨲᨴᩉᩮᩣᩈᩥ—  “ᨲᩔ ᨡᩮᩣ ᨣᩥᩃᩣᨶᩔ ᨽᩥᨠ᩠ᨡᩩᨶᩮᩣ ᨸᨭᩥᨧ᩠ᨨᩣᨴᨶᩦᨿᩴ ᩋᩃᨽᨶ᩠ᨲᩔ ᩋᩣᨻᩣᨵᩮᩤ ᩅᩤ ᩋᨽᩥᩅᨯ᩠ᨰᩥᩔᨲᩥ, ᨠᩣᩃᩴᨠᩥᩁᩥᨿᩣ ᩅᩤ ᨽᩅᩥᩔᨲᩥ. ᨶ ᨡᩮᩣ ᨾᩮᨲᩴ ᨸᨲᩥᩁᩪᨸᩴ ᨿᩣᩉᩴ ᨸᨭᩥᩔᩩᨱᩥᨲ᩠ᩅᩣ ᨶ ᩉᩁᩣᨸᩮᨿ᩠ᨿᨶ᩺”ᨲᩥ. ᨸᩮᩣᨲ᩠ᨳᨶᩥᨠᩴ ᨣᩉᩮᨲ᩠ᩅᩣ ᩐᩁᩩᨾᩴᩈᩴ ᩏᨠ᩠ᨠᨶ᩠ᨲᩥᨲ᩠ᩅᩣ ᨴᩤᩈᩥᨿᩣ ᩋᨴᩤᩈᩥ—  “ᩉᨶ᩠ᨴ, ᨩᩮ, ᩍᨾᩴ ᨾᩴᩈᩴ ᩈᨾ᩠ᨸᩣᨴᩮᨲ᩠ᩅᩣ ᩋᨾᩩᨠᩈ᩠ᨾᩥᩴ ᩅᩥᩉᩣᩁᩮ ᨽᩥᨠ᩠ᨡᩩ ᨣᩥᩃᩣᨶᩮᩣ, ᨲᩔ ᨴᨩ᩠ᨩᩣᩉᩥ. ᨿᩮᩣ ᨧ ᨾᩴ ᨸᩩᨧ᩠ᨨᨲᩥ, ‘ᨣᩥᩃᩣᨶᩣ’ᨲᩥ ᨸᨭᩥᩅᩮᨴᩮᩉᩦ”ᨲᩥ ᩏᨲ᩠ᨲᩁᩣᩈᩘᨣᩮᨶ ᩐᩁᩩᩴ ᩅᩮᨮᩮᨲ᩠ᩅᩣ ᩒᩅᩁᨠᩴ ᨸᩅᩥᩈᩥᨲ᩠ᩅᩣ ᨾᨬ᩠ᨧᨠᩮ ᨶᩥᨸᨩ᩠ᨩᩥ. ᩋᨳ ᨡᩮᩣ ᩈᩩᨸ᩠ᨸᩥᨿᩮᩣ ᩏᨸᩣᩈᨠᩮᩣ ᨥᩁᩴ ᨣᨶ᩠ᨲ᩠ᩅᩣ ᨴᩤᩈᩥᩴ ᨸᩩᨧ᩠ᨨᩥ—  “ᨠᩉᩴ ᩈᩩᨸ᩠ᨸᩥᨿᩣ”ᨲᩥ? “ᩑᩈᩣᨿ᩠ᨿ, ᩒᩅᩁᨠᩮ ᨶᩥᨸᨶ᩠ᨶᩣ”ᨲᩥ.
</Paragraph>

<Paragraph number="1268" book="vi-maha">
ᩋᨳ ᨡᩮᩣ ᩈᩩᨸ᩠ᨸᩥᨿᩮᩣ ᩏᨸᩣᩈᨠᩮᩣ ᨿᩮᨶ ᩈᩩᨸ᩠ᨸᩥᨿᩣ ᩏᨸᩣᩈᩥᨠᩣ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᩈᩩᨸ᩠ᨸᩥᨿᩴ ᩏᨸᩣᩈᩥᨠᩴ ᩑᨲᨴᩅᩮᩤᨧ—  “ᨠᩥᩔ ᨶᩥᨸᨶ᩠ᨶᩣᩈᩦ”ᨲᩥ? “ᨣᩥᩃᩣᨶᩣᨾ᩠ᩉᩦ”ᨲᩥ. “ᨠᩥᩴ ᨲᩮ ᩋᩣᨻᩣᨵᩮᩤ”ᨲᩥ? ᩋᨳ ᨡᩮᩣ ᩈᩩᨸ᩠ᨸᩥᨿᩣ ᩏᨸᩣᩈᩥᨠᩣ ᩈᩩᨸ᩠ᨸᩥᨿᩔ ᩏᨸᩣᩈᨠᩔ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩥ. ᩋᨳ ᨡᩮᩣ ᩈᩩᨸ᩠ᨸᩥᨿᩮᩣ ᩏᨸᩣᩈᨠᩮᩣ—  “ᩋᨧ᩠ᨨᩁᩥᨿᩴ ᩅᨲ ᨽᩮᩣ, ᩋᨻ᩠ᨽᩩᨲᩴ ᩅᨲ ᨽᩮᩣ. ᨿᩣᩅ ᩈᨴ᩠ᨵᩤᨿᩴ ᩈᩩᨸ᩠ᨸᩥᨿᩣ ᨸᩈᨶ᩠ᨶᩣ, ᨿᨲᩕ ᩉᩥ ᨶᩣᨾ ᩋᨲ᩠ᨲᨶᩮᩣᨸᩥ ᨾᩴᩈᩣᨶᩥ ᨸᩁᩥᨧ᩠ᨧᨲ᩠ᨲᩣᨶᩥ. ᨠᩥᨾ᩠ᨸᩥᨾᩣᨿ ᩋᨬ᩠ᨬᩴ ᨠᩥᨬ᩠ᨧᩥ ᩋᨴᩮᨿ᩠ᨿᩴ ᨽᩅᩥᩔᨲᩦ”ᨲᩥ—  ᩉᨭ᩠ᨮᩮᩣ ᩏᨴᨣ᩠ᨣᩮᩤ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᨶᩥᩈᩦᨴᩥ. ᩑᨠᨾᨶ᩠ᨲᩴ ᨶᩥᩈᩥᨶ᩠ᨶᩮᩣ ᨡᩮᩣ ᩈᩩᨸ᩠ᨸᩥᨿᩮᩣ ᩏᨸᩣᩈᨠᩮᩣ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᩋᨵᩥᩅᩤᩈᩮᨲᩩ ᨾᩮ, ᨽᨶ᩠ᨲᩮ, ᨽᨣᩅᩤ ᩈ᩠ᩅᩣᨲᨶᩣᨿ ᨽᨲ᩠ᨲᩴ, ᩈᨴ᩠ᨵᩥᩴ ᨽᩥᨠ᩠ᨡᩩᩈᩴᨥᩮᨶᩣ”ᨲᩥ. ᩋᨵᩥᩅᩤᩈᩮᩈᩥ ᨽᨣᩅᩤ ᨲᩩᨱ᩠ᩉᩦᨽᩣᩅᩮᨶ. ᩋᨳ ᨡᩮᩣ ᩈᩩᨸ᩠ᨸᩥᨿᩮᩣ ᩏᨸᩣᩈᨠᩮᩣ ᨽᨣᩅᨲᩮᩣ ᩋᨵᩥᩅᩤᩈᨶᩴ ᩅᩥᨴᩥᨲ᩠ᩅᩣ ᩏᨭ᩠ᨮᩣᨿᩣᩈᨶᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᨸᨴᨠ᩠ᨡᩥᨱᩴ ᨠᨲ᩠ᩅᩣ ᨸᨠ᩠ᨠᩣᨾᩥ. ᩋᨳ ᨡᩮᩣ ᩈᩩᨸ᩠ᨸᩥᨿᩮᩣ ᩏᨸᩣᩈᨠᩮᩣ ᨲᩔᩣ ᩁᨲ᩠ᨲᩥᨿᩣ ᩋᨧ᩠ᨧᨿᩮᨶ ᨸᨱᩦᨲᩴ ᨡᩣᨴᨶᩦᨿᩴ ᨽᩮᩣᨩᨶᩦᨿᩴ ᨸᨭᩥᨿᩣᨴᩤᨸᩮᨲ᩠ᩅᩣ ᨽᨣᩅᨲᩮᩣ ᨠᩣᩃᩴ ᩋᩣᩁᩮᩣᨧᩣᨸᩮᩈᩥ—  “ᨠᩣᩃᩮᩣ, ᨽᨶ᩠ᨲᩮ, ᨶᩥᨭ᩠ᨮᩥᨲᩴ ᨽᨲ᩠ᨲᨶ᩺”ᨲᩥ.
</Paragraph>

<Paragraph number="1269" book="vi-maha">
ᩋᨳ ᨡᩮᩣ ᨽᨣᩅᩤ ᨸᩩᨻ᩠ᨻᨱ᩠ᩉᩈᨾᨿᩴ ᨶᩥᩅᩤᩈᩮᨲ᩠ᩅᩣ ᨸᨲ᩠ᨲᨧᩦᩅᩁᨾᩣᨴᩤᨿ ᨿᩮᨶ ᩈᩩᨸ᩠ᨸᩥᨿᩔ ᩏᨸᩣᩈᨠᩔ ᨶᩥᩅᩮᩈᨶᩴ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᨸᨬ᩠ᨬᨲ᩠ᨲᩮ ᩋᩣᩈᨶᩮ ᨶᩥᩈᩦᨴᩥ, ᩈᨴ᩠ᨵᩥᩴ ᨽᩥᨠ᩠ᨡᩩᩈᩴᨥᩮᨶ. ᩋᨳ ᨡᩮᩣ ᩈᩩᨸ᩠ᨸᩥᨿᩮᩣ ᩏᨸᩣᩈᨠᩮᩣ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᩋᨭ᩠ᨮᩣᩈᩥ. ᩑᨠᨾᨶ᩠ᨲᩴ ᨮᩥᨲᩴ ᨡᩮᩣ ᩈᩩᨸ᩠ᨸᩥᨿᩴ ᩏᨸᩣᩈᨠᩴ ᨽᨣᩅᩤ ᩑᨲᨴᩅᩮᩤᨧ—  “ᨠᩉᩴ, ᩈᩩᨸ᩠ᨸᩥᨿᩣ”ᨲᩥ? “ᨣᩥᩃᩣᨶᩣ, ᨽᨣᩅᩤ”ᨲᩥ. “ᨲᩮᨶ ᩉᩥ ᩋᩣᨣᨧ᩠ᨨᨲᩪ”ᨲᩥ. “ᨶ, ᨽᨣᩅᩤ, ᩏᩔᩉᨲᩦ”ᨲᩥ. “ᨲᩮᨶ ᩉᩥ ᨸᩁᩥᨣ᩠ᨣᩉᩮᨲ᩠ᩅᩣᨸᩥ ᩋᩣᨶᩮᨳᩣ”ᨲᩥ. ᩋᨳ ᨡᩮᩣ ᩈᩩᨸ᩠ᨸᩥᨿᩮᩣ ᩏᨸᩣᩈᨠᩮᩣ ᩈᩩᨸ᩠ᨸᩥᨿᩴ ᩏᨸᩣᩈᩥᨠᩴ ᨸᩁᩥᨣ᩠ᨣᩉᩮᨲ᩠ᩅᩣ ᩋᩣᨶᩮᩈᩥ. ᨲᩔᩣ ᩈᩉ ᨴᩔᨶᩮᨶ ᨽᨣᩅᨲᩮᩣ ᨲᩣᩅ ᨾᩉᩣᩅᨱᩮᩣ ᩁᩩᩊ᩠ᩉᩮᩣ ᩋᩉᩮᩣᩈᩥ ᩈᩩᨧ᩠ᨨᩅᩥᩃᩮᩣᨾᨩᩣᨲᩮᩣ. ᩋᨳ ᨡᩮᩣ ᩈᩩᨸ᩠ᨸᩥᨿᩮᩣ ᨧ ᩏᨸᩣᩈᨠᩮᩣ ᩈᩩᨸ᩠ᨸᩥᨿᩣ ᨧ ᩏᨸᩣᩈᩥᨠᩣ—  “ᩋᨧ᩠ᨨᩁᩥᨿᩴ ᩅᨲ ᨽᩮᩣ, ᩋᨻ᩠ᨽᩩᨲᩴ ᩅᨲ ᨽᩮᩣ. ᨲᨳᩣᨣᨲᩔ ᨾᩉᩥᨴ᩠ᨵᩥᨠᨲᩣ ᨾᩉᩣᨶᩩᨽᩣᩅᨲᩣ, ᨿᨲᩕ ᩉᩥ ᨶᩣᨾ ᩈᩉ ᨴᩔᨶᩮᨶ ᨽᨣᩅᨲᩮᩣ ᨲᩣᩅ ᨾᩉᩣᩅᨱᩮᩣ ᩁᩩᩊ᩠ᩉᩮᩣ ᨽᩅᩥᩔᨲᩥ ᩈᩩᨧ᩠ᨨᩅᩥᩃᩮᩣᨾᨩᩣᨲᩮᩣ”ᨲᩥ—  ᩉᨭ᩠ᨮᩣ ᩏᨴᨣ᩠ᨣᩤ ᨻᩩᨴ᩠ᨵᨸ᩠ᨸᨾᩩᨡᩴ ᨽᩥᨠ᩠ᨡᩩᩈᩴᨥᩴ ᨸᨱᩦᨲᩮᨶ ᨡᩣᨴᨶᩦᨿᩮᨶ ᨽᩮᩣᨩᨶᩦᨿᩮᨶ ᩈᩉᨲ᩠ᨳᩣ ᩈᨶ᩠ᨲᨸ᩠ᨸᩮᨲ᩠ᩅᩣ ᩈᨾ᩠ᨸᩅᩤᩁᩮᨲ᩠ᩅᩣ ᨽᨣᩅᨶ᩠ᨲᩴ ᨽᩩᨲ᩠ᨲᩣᩅᩥᩴ ᩒᨶᩦᨲᨸᨲ᩠ᨲᨸᩣᨱᩥᩴ ᩑᨠᨾᨶ᩠ᨲᩴ ᨶᩥᩈᩦᨴᩥᩴᩈᩩ. ᩋᨳ ᨡᩮᩣ ᨽᨣᩅᩤ ᩈᩩᨸ᩠ᨸᩥᨿᨬ᩠ᨧ ᩏᨸᩣᩈᨠᩴ ᩈᩩᨸ᩠ᨸᩥᨿᨬ᩠ᨧ ᩏᨸᩣᩈᩥᨠᩴ ᨵᨾ᩠ᨾᩥᨿᩣ ᨠᨳᩣᨿ ᩈᨶ᩠ᨴᩔᩮᨲ᩠ᩅᩣ ᩈᨾᩣᨴᨸᩮᨲ᩠ᩅᩣ ᩈᨾᩩᨲ᩠ᨲᩮᨩᩮᨲ᩠ᩅᩣ ᩈᨾ᩠ᨸᩉᩴᩈᩮᨲ᩠ᩅᩣ ᩏᨭ᩠ᨮᩣᨿᩣᩈᨶᩣ ᨸᨠ᩠ᨠᩣᨾᩥ.
</Paragraph>

<Paragraph number="1270" book="vi-maha">
ᩋᨳ ᨡᩮᩣ ᨽᨣᩅᩤ ᩑᨲᩈ᩠ᨾᩥᩴ ᨶᩥᨴᩤᨶᩮ ᩑᨲᩈ᩠ᨾᩥᩴ ᨸᨠᩁᨱᩮ ᨽᩥᨠ᩠ᨡᩩᩈᩴᨥᩴ ᩈᨶ᩠ᨶᩥᨸᩣᨲᩣᨸᩮᨲ᩠ᩅᩣ ᨽᩥᨠ᩠ᨡᩪ ᨸᨭᩥᨸᩩᨧ᩠ᨨᩥ—  “ᨠᩮᩣ, ᨽᩥᨠ᩠ᨡᩅᩮ, ᩈᩩᨸ᩠ᨸᩥᨿᩴ ᩏᨸᩣᩈᩥᨠᩴ ᨾᩴᩈᩴ ᩅᩥᨬ᩠ᨬᩣᨸᩮᩈᩦ”ᨲᩥ? ᩑᩅᩴ ᩅᩩᨲ᩠ᨲᩮ, ᩈᩮᩣ ᨽᩥᨠ᩠ᨡᩩ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᩋᩉᩴ ᨡᩮᩣ, ᨽᨶ᩠ᨲᩮ, ᩈᩩᨸ᩠ᨸᩥᨿᩴ ᩏᨸᩣᩈᩥᨠᩴ ᨾᩴᩈᩴ ᩅᩥᨬ᩠ᨬᩣᨸᩮᩈᩥᨶ᩺”ᨲᩥ. “ᩋᩣᩉᩁᩥᨿᩥᨲ᩠ᨳ, ᨽᩥᨠ᩠ᨡᩪ”ᨲᩥ? “ᩋᩣᩉᩁᩥᨿᩥᨲ᩠ᨳ, ᨽᨣᩅᩤ”ᨲᩥ. “ᨸᩁᩥᨽᩩᨬ᩠ᨩᩥ ᨲ᩠ᩅᩴ, ᨽᩥᨠ᩠ᨡᩪ”ᨲᩥ? “ᨸᩁᩥᨽᩩᨬ᩠ᨩᩣᨾᩉᩴ, ᨽᨣᩅᩤ”ᨲᩥ. “ᨸᨭᩥᩅᩮᨠ᩠ᨡᩥ ᨲ᩠ᩅᩴ, ᨽᩥᨠ᩠ᨡᩪ”ᨲᩥ? “ᨶᩣᩉᩴ, ᨽᨣᩅᩤ, ᨸᨭᩥᩅᩮᨠ᩠ᨡᩥᨶ᩺”ᨲᩥ. ᩅᩥᨣᩁᩉᩥ ᨻᩩᨴ᩠ᨵᩮᩤ ᨽᨣᩅᩤ …ᨸᩮ…  ᨠᨳᨬ᩠ᩉᩥ ᨶᩣᨾ ᨲ᩠ᩅᩴ, ᨾᩮᩣᨥᨸᩩᩁᩥᩈ, ᩋᨸ᩠ᨸᨭᩥᩅᩮᨠ᩠ᨡᩥᨲ᩠ᩅᩣ ᨾᩴᩈᩴ ᨸᩁᩥᨽᩩᨬ᩠ᨩᩥᩔᩈᩥ. ᨾᨶᩩᩔᨾᩴᩈᩴ ᨡᩮᩣ ᨲᨿᩣ, ᨾᩮᩣᨥᨸᩩᩁᩥᩈ, ᨸᩁᩥᨽᩩᨲ᩠ᨲᩴ. ᨶᩮᨲᩴ, ᨾᩮᩣᨥᨸᩩᩁᩥᩈ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ …ᨸᩮ…  ᩅᩥᨣᩁᩉᩥᨲ᩠ᩅᩣ ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᩈᨶ᩠ᨲᩥ, ᨽᩥᨠ᩠ᨡᩅᩮ, ᨾᨶᩩᩔᩣ ᩈᨴ᩠ᨵᩤ ᨸᩈᨶ᩠ᨶᩣ, ᨲᩮᩉᩥ ᩋᨲ᩠ᨲᨶᩮᩣᨸᩥ ᨾᩴᩈᩣᨶᩥ ᨸᩁᩥᨧ᩠ᨧᨲ᩠ᨲᩣᨶᩥ. ᨶ, ᨽᩥᨠ᩠ᨡᩅᩮ, ᨾᨶᩩᩔᨾᩴᩈᩴ ᨸᩁᩥᨽᩩᨬ᩠ᨩᩥᨲᨻ᩠ᨻᩴ. ᨿᩮᩣ ᨸᩁᩥᨽᩩᨬ᩠ᨩᩮᨿ᩠ᨿ, ᩋᩣᨸᨲ᩠ᨲᩥ ᨳᩩᩃᩖᨧ᩠ᨧᨿᩔ. ᨶ ᨧ, ᨽᩥᨠ᩠ᨡᩅᩮ, ᩋᨸ᩠ᨸᨭᩥᩅᩮᨠ᩠ᨡᩥᨲ᩠ᩅᩣ ᨾᩴᩈᩴ ᨸᩁᩥᨽᩩᨬ᩠ᨩᩥᨲᨻ᩠ᨻᩴ. ᨿᩮᩣ ᨸᩁᩥᨽᩩᨬ᩠ᨩᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>
</Division>