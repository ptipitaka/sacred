---
title: "6.10 ᩉᨲ᩠ᨳᩥᨾᩴᩈᩣᨴᩥᨸᨭᩥᨠ᩠ᨡᩮᨸᨠᨳᩣ"
tableOfContents: false
sidebar:
  order: 2
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="281" book="vi-maha">

<Paragraph number="1271" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩁᨬ᩠ᨬᩮᩣ ᩉᨲ᩠ᨳᩦ ᨾᩁᨶ᩠ᨲᩥ. ᨾᨶᩩᩔᩣ ᨴᩩᨻ᩠ᨽᩥᨠ᩠ᨡᩮ ᩉᨲ᩠ᨳᩥᨾᩴᩈᩴ ᨸᩁᩥᨽᩩᨬ᩠ᨩᨶ᩠ᨲᩥ, ᨽᩥᨠ᩠ᨡᩪᨶᩴ ᨸᩥᨱ᩠ᨯᩣᨿ ᨧᩁᨶ᩠ᨲᩣᨶᩴ ᩉᨲ᩠ᨳᩥᨾᩴᩈᩴ ᨴᩮᨶ᩠ᨲᩥ. ᨽᩥᨠ᩠ᨡᩪ ᩉᨲ᩠ᨳᩥᨾᩴᩈᩴ ᨸᩁᩥᨽᩩᨬ᩠ᨩᨶ᩠ᨲᩥ. ᨾᨶᩩᩔᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᩈᨾᨱᩣ ᩈᨠ᩠ᨿᨸᩩᨲ᩠ᨲᩥᨿᩣ ᩉᨲ᩠ᨳᩥᨾᩴᩈᩴ ᨸᩁᩥᨽᩩᨬ᩠ᨩᩥᩔᨶ᩠ᨲᩥ. ᩁᩣᨩᩘᨣᩴ ᩉᨲ᩠ᨳᩦ, ᩈᨧᩮ ᩁᩣᨩᩣ ᨩᩣᨶᩮᨿ᩠ᨿ, ᨶ ᨶᩮᩈᩴ ᩋᨲ᩠ᨲᨾᨶᩮᩣ ᩋᩔᩣ”ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᩉᨲ᩠ᨳᩥᨾᩴᩈᩴ ᨸᩁᩥᨽᩩᨬ᩠ᨩᩥᨲᨻ᩠ᨻᩴ. ᨿᩮᩣ ᨸᩁᩥᨽᩩᨬ᩠ᨩᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>

<Paragraph number="1272" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩁᨬ᩠ᨬᩮᩣ ᩋᩔᩣ ᨾᩁᨶ᩠ᨲᩥ. ᨾᨶᩩᩔᩣ ᨴᩩᨻ᩠ᨽᩥᨠ᩠ᨡᩮ ᩋᩔᨾᩴᩈᩴ ᨸᩁᩥᨽᩩᨬ᩠ᨩᨶ᩠ᨲᩥ, ᨽᩥᨠ᩠ᨡᩪᨶᩴ ᨸᩥᨱ᩠ᨯᩣᨿ ᨧᩁᨶ᩠ᨲᩣᨶᩴ ᩋᩔᨾᩴᩈᩴ ᨴᩮᨶ᩠ᨲᩥ. ᨽᩥᨠ᩠ᨡᩪ ᩋᩔᨾᩴᩈᩴ ᨸᩁᩥᨽᩩᨬ᩠ᨩᨶ᩠ᨲᩥ. ᨾᨶᩩᩔᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᩈᨾᨱᩣ ᩈᨠ᩠ᨿᨸᩩᨲ᩠ᨲᩥᨿᩣ ᩋᩔᨾᩴᩈᩴ ᨸᩁᩥᨽᩩᨬ᩠ᨩᩥᩔᨶ᩠ᨲᩥ. ᩁᩣᨩᩘᨣᩴ ᩋᩔᩣ, ᩈᨧᩮ ᩁᩣᨩᩣ ᨩᩣᨶᩮᨿ᩠ᨿ, ᨶ ᨶᩮᩈᩴ ᩋᨲ᩠ᨲᨾᨶᩮᩣ ᩋᩔᩣ”ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᩋᩔᨾᩴᩈᩴ ᨸᩁᩥᨽᩩᨬ᩠ᨩᩥᨲᨻ᩠ᨻᩴ. ᨿᩮᩣ ᨸᩁᩥᨽᩩᨬ᩠ᨩᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>

<Paragraph number="1273" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨾᨶᩩᩔᩣ ᨴᩩᨻ᩠ᨽᩥᨠ᩠ᨡᩮ ᩈᩩᨶᨡᨾᩴᩈᩴ ᨸᩁᩥᨽᩩᨬ᩠ᨩᨶ᩠ᨲᩥ, ᨽᩥᨠ᩠ᨡᩪᨶᩴ ᨸᩥᨱ᩠ᨯᩣᨿ ᨧᩁᨶ᩠ᨲᩣᨶᩴ ᩈᩩᨶᨡᨾᩴᩈᩴ ᨴᩮᨶ᩠ᨲᩥ. ᨽᩥᨠ᩠ᨡᩪ ᩈᩩᨶᨡᨾᩴᩈᩴ ᨸᩁᩥᨽᩩᨬ᩠ᨩᨶ᩠ᨲᩥ. ᨾᨶᩩᩔᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᩈᨾᨱᩣ ᩈᨠ᩠ᨿᨸᩩᨲ᩠ᨲᩥᨿᩣ ᩈᩩᨶᨡᨾᩴᩈᩴ ᨸᩁᩥᨽᩩᨬ᩠ᨩᩥᩔᨶ᩠ᨲᩥ, ᨩᩮᨣᩩᨧ᩠ᨨᩮᩣ ᩈᩩᨶᨡᩮᩣ ᨸᨭᩥᨠᩪᩃᩮᩣ”ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᩈᩩᨶᨡᨾᩴᩈᩴ ᨸᩁᩥᨽᩩᨬ᩠ᨩᩥᨲᨻ᩠ᨻᩴ. ᨿᩮᩣ ᨸᩁᩥᨽᩩᨬ᩠ᨩᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>

<Paragraph number="1274" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨾᨶᩩᩔᩣ ᨴᩩᨻ᩠ᨽᩥᨠ᩠ᨡᩮ ᩋᩉᩥᨾᩴᩈᩴ ᨸᩁᩥᨽᩩᨬ᩠ᨩᨶ᩠ᨲᩥ, ᨽᩥᨠ᩠ᨡᩪᨶᩴ ᨸᩥᨱ᩠ᨯᩣᨿ ᨧᩁᨶ᩠ᨲᩣᨶᩴ ᩋᩉᩥᨾᩴᩈᩴ ᨴᩮᨶ᩠ᨲᩥ. ᨽᩥᨠ᩠ᨡᩪ ᩋᩉᩥᨾᩴᩈᩴ ᨸᩁᩥᨽᩩᨬ᩠ᨩᨶ᩠ᨲᩥ. ᨾᨶᩩᩔᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᨠᨳᨬ᩠ᩉᩥ ᨶᩣᨾ ᩈᨾᨱᩣ ᩈᨠ᩠ᨿᨸᩩᨲ᩠ᨲᩥᨿᩣ ᩋᩉᩥᨾᩴᩈᩴ ᨸᩁᩥᨽᩩᨬ᩠ᨩᩥᩔᨶ᩠ᨲᩥ, ᨩᩮᨣᩩᨧ᩠ᨨᩮᩣ ᩋᩉᩥ ᨸᨭᩥᨠᩪᩃᩮᩣ”ᨲᩥ. ᩈᩩᨸᩔᩮᩣᨸᩥ ᨶᩣᨣᩁᩣᨩᩣ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᩋᨭ᩠ᨮᩣᩈᩥ. ᩑᨠᨾᨶ᩠ᨲᩴ ᨮᩥᨲᩮᩣ ᨡᩮᩣ ᩈᩩᨸᩔᩮᩣ ᨶᩣᨣᩁᩣᨩᩣ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᩈᨶ᩠ᨲᩥ, ᨽᨶ᩠ᨲᩮ, ᨶᩣᨣᩤ ᩋᩔᨴ᩠ᨵᩤ ᩋᨸ᩠ᨸᩈᨶ᩠ᨶᩣ. ᨲᩮ ᩋᨸ᩠ᨸᨾᨲ᩠ᨲᨠᩮᩉᩥᨸᩥ ᨽᩥᨠ᩠ᨡᩪ ᩅᩥᩉᩮᨮᩮᨿ᩠ᨿᩩᩴ. ᩈᩣᨵᩩ, ᨽᨶ᩠ᨲᩮ, ᩋᨿ᩠ᨿᩣ ᩋᩉᩥᨾᩴᩈᩴ ᨶ ᨸᩁᩥᨽᩩᨬ᩠ᨩᩮᨿ᩠ᨿᩩᨶ᩺”ᨲᩥ. ᩋᨳ ᨡᩮᩣ ᨽᨣᩅᩤ ᩈᩩᨸᩔᩴ ᨶᩣᨣᩁᩣᨩᩣᨶᩴ ᨵᨾ᩠ᨾᩥᨿᩣ ᨠᨳᩣᨿ ᩈᨶ᩠ᨴᩔᩮᩈᩥ …ᨸᩮ…  ᨸᨴᨠ᩠ᨡᩥᨱᩴ ᨠᨲ᩠ᩅᩣ ᨸᨠ᩠ᨠᩣᨾᩥ. ᩋᨳ ᨡᩮᩣ ᨽᨣᩅᩤ ᩑᨲᩈ᩠ᨾᩥᩴ ᨶᩥᨴᩤᨶᩮ ᩑᨲᩈ᩠ᨾᩥᩴ ᨸᨠᩁᨱᩮ ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᨶ, ᨽᩥᨠ᩠ᨡᩅᩮ, ᩋᩉᩥᨾᩴᩈᩴ ᨸᩁᩥᨽᩩᨬ᩠ᨩᩥᨲᨻ᩠ᨻᩴ. ᨿᩮᩣ ᨸᩁᩥᨽᩩᨬ᩠ᨩᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>

<Paragraph number="1275" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩃᩩᨴ᩠ᨴᨠᩣ ᩈᩦᩉᩴ ᩉᨶ᩠ᨲ᩠ᩅᩣ ᩈᩦᩉᨾᩴᩈᩴ ᨸᩁᩥᨽᩩᨬ᩠ᨩᨶ᩠ᨲᩥ, ᨽᩥᨠ᩠ᨡᩪᨶᩴ ᨸᩥᨱ᩠ᨯᩣᨿ ᨧᩁᨶ᩠ᨲᩣᨶᩴ ᩈᩦᩉᨾᩴᩈᩴ ᨴᩮᨶ᩠ᨲᩥ. ᨽᩥᨠ᩠ᨡᩪ ᩈᩦᩉᨾᩴᩈᩴ ᨸᩁᩥᨽᩩᨬ᩠ᨩᩥᨲ᩠ᩅᩣ ᩋᩁᨬ᩠ᨬᩮ ᩅᩥᩉᩁᨶ᩠ᨲᩥ. ᩈᩦᩉᩣ ᩈᩦᩉᨾᩴᩈᨣᨶ᩠ᨵᩮᨶ ᨽᩥᨠ᩠ᨡᩪ ᨸᩁᩥᨸᩣᨲᩮᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᩈᩦᩉᨾᩴᩈᩴ ᨸᩁᩥᨽᩩᨬ᩠ᨩᩥᨲᨻ᩠ᨻᩴ. ᨿᩮᩣ ᨸᩁᩥᨽᩩᨬ᩠ᨩᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>

<Paragraph number="1276" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩃᩩᨴ᩠ᨴᨠᩣ ᨻ᩠ᨿᨣ᩠ᨥᩴ ᩉᨶ᩠ᨲ᩠ᩅᩣ …ᨸᩮ…  ᨴᩦᨸᩥᩴ ᩉᨶ᩠ᨲ᩠ᩅᩣ …ᨸᩮ…  ᩋᨧ᩠ᨨᩴ ᩉᨶ᩠ᨲ᩠ᩅᩣ …ᨸᩮ…  ᨲᩁᨧ᩠ᨨᩴ ᩉᨶ᩠ᨲ᩠ᩅᩣ ᨲᩁᨧ᩠ᨨᨾᩴᩈᩴ ᨸᩁᩥᨽᩩᨬ᩠ᨩᨶ᩠ᨲᩥ, ᨽᩥᨠ᩠ᨡᩪᨶᩴ ᨸᩥᨱ᩠ᨯᩣᨿ ᨧᩁᨶ᩠ᨲᩣᨶᩴ ᨲᩁᨧ᩠ᨨᨾᩴᩈᩴ ᨴᩮᨶ᩠ᨲᩥ. ᨽᩥᨠ᩠ᨡᩪ ᨲᩁᨧ᩠ᨨᨾᩴᩈᩴ ᨸᩁᩥᨽᩩᨬ᩠ᨩᩥᨲ᩠ᩅᩣ ᩋᩁᨬ᩠ᨬᩮ ᩅᩥᩉᩁᨶ᩠ᨲᩥ. ᨲᩁᨧ᩠ᨨᩣ ᨲᩁᨧ᩠ᨨᨾᩴᩈᨣᨶ᩠ᨵᩮᨶ ᨽᩥᨠ᩠ᨡᩪ ᨸᩁᩥᨸᩣᨲᩮᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᨲᩁᨧ᩠ᨨᨾᩴᩈᩴ ᨸᩁᩥᨽᩩᨬ᩠ᨩᩥᨲᨻ᩠ᨻᩴ. ᨿᩮᩣ ᨸᩁᩥᨽᩩᨬ᩠ᨩᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.

</Paragraph>
</Division>

<Paragraph number="1277" type="center" book="vi-maha">
ᩈᩩᨸ᩠ᨸᩥᨿᨽᩣᨱᩅᩤᩁᩮᩣ ᨶᩥᨭ᩠ᨮᩥᨲᩮᩣ ᨴᩩᨲᩥᨿᩮᩣ.
</Paragraph>