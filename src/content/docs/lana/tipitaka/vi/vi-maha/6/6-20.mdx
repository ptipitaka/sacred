---
title: "6.20 ᨠᨸ᩠ᨸᩥᨿᨽᩪᨾᩥᩋᨶᩩᨩᩣᨶᨶ"
tableOfContents: false
sidebar:
  order: 13
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="295" book="vi-maha">

<Paragraph number="1334" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩅᩮᩈᩣᩃᩦ ᩈᩩᨽᩥᨠ᩠ᨡᩣ ᩉᩮᩣᨲᩥ ᩈᩩᩈᩔᩣ ᩈᩩᩃᨽᨸᩥᨱ᩠ᨯᩣ, ᩈᩩᨠᩁᩣ ᩏᨬ᩠ᨨᩮᨶ ᨸᨣ᩠ᨣᩉᩮᨶ ᨿᩣᨸᩮᨲᩩᩴ. ᩋᨳ ᨡᩮᩣ ᨽᨣᩅᨲᩮᩣ ᩁᩉᩮᩣᨣᨲᩔ ᨸᨭᩥᩈᩃᩖᩦᨶᩔ ᩑᩅᩴ ᨧᩮᨲᩈᩮᩣ ᨸᩁᩥᩅᩥᨲᨠ᩠ᨠᩮᩣ ᩏᨴᨸᩣᨴᩥ—  “ᨿᩣᨶᩥ ᨲᩣᨶᩥ ᨾᨿᩣ ᨽᩥᨠ᩠ᨡᩪᨶᩴ ᩋᨶᩩᨬ᩠ᨬᩣᨲᩣᨶᩥ ᨴᩩᨻ᩠ᨽᩥᨠ᩠ᨡᩮ ᨴᩩᩔᩔᩮ ᨴᩩᩃᩖᨽᨸᩥᨱ᩠ᨯᩮ ᩋᨶ᩠ᨲᩮᩣ ᩅᩩᨭ᩠ᨮᩴ ᩋᨶ᩠ᨲᩮᩣ ᨸᨠ᩠ᨠᩴ ᩈᩣᨾᩴ ᨸᨠ᩠ᨠᩴ ᩏᨣ᩠ᨣᩉᩥᨲᨸᨭᩥᨣ᩠ᨣᩉᩥᨲᨠᩴ ᨲᨲᩮᩣ ᨶᩦᩉᨭᩴ ᨸᩩᩁᩮᨽᨲ᩠ᨲᩴ ᨸᨭᩥᨣ᩠ᨣᩉᩥᨲᩴ ᩅᨶᨭ᩠ᨮᩴ ᨸᩮᩣᨠ᩠ᨡᩁᨭ᩠ᨮᩴ, ᩋᨩ᩠ᨩᩣᨸᩥ ᨶᩩ ᨡᩮᩣ ᨲᩣᨶᩥ ᨽᩥᨠ᩠ᨡᩪ ᨸᩁᩥᨽᩩᨬ᩠ᨩᨶ᩠ᨲᩦ”ᨲᩥ. ᩋᨳ ᨡᩮᩣ ᨽᨣᩅᩤ ᩈᩣᨿᨶ᩠ᩉᩈᨾᨿᩴ ᨸᨭᩥᩈᩃᩖᩣᨶᩣ ᩅᩩᨭ᩠ᨮᩥᨲᩮᩣ ᩋᩣᨿᩈ᩠ᨾᨶ᩠ᨲᩴ ᩋᩣᨶᨶ᩠ᨴᩴ ᩋᩣᨾᨶ᩠ᨲᩮᩈᩥ—  “ᨿᩣᨶᩥ ᨲᩣᨶᩥ, ᩋᩣᨶᨶ᩠ᨴ, ᨾᨿᩣ ᨽᩥᨠ᩠ᨡᩪᨶᩴ ᩋᨶᩩᨬ᩠ᨬᩣᨲᩣᨶᩥ ᨴᩩᨻ᩠ᨽᩥᨠ᩠ᨡᩮ ᨴᩩᩔᩔᩮ ᨴᩩᩃᩖᨽᨸᩥᨱ᩠ᨯᩮ ᩋᨶ᩠ᨲᩮᩣ ᩅᩩᨭ᩠ᨮᩴ ᩋᨶ᩠ᨲᩮᩣ ᨸᨠ᩠ᨠᩴ ᩈᩣᨾᩴ ᨸᨠ᩠ᨠᩴ ᩏᨣ᩠ᨣᩉᩥᨲᨸᨭᩥᨣ᩠ᨣᩉᩥᨲᨠᩴ ᨲᨲᩮᩣ ᨶᩦᩉᨭᩴ ᨸᩩᩁᩮᨽᨲ᩠ᨲᩴ ᨸᨭᩥᨣ᩠ᨣᩉᩥᨲᩴ ᩅᨶᨭ᩠ᨮᩴ ᨸᩮᩣᨠ᩠ᨡᩁᨭ᩠ᨮᩴ, ᩋᨩ᩠ᨩᩣᨸᩥ ᨶᩩ ᨡᩮᩣ ᨲᩣᨶᩥ ᨽᩥᨠ᩠ᨡᩪ ᨸᩁᩥᨽᩩᨬ᩠ᨩᨶ᩠ᨲᩦ”ᨲᩥ? “ᨸᩁᩥᨽᩩᨬ᩠ᨩᨶ᩠ᨲᩥ, ᨽᨣᩅᩤ”ᨲᩥ.
</Paragraph>

<Paragraph number="1335" book="vi-maha">
ᩋᨳ ᨡᩮᩣ ᨽᨣᩅᩤ ᩑᨲᩈ᩠ᨾᩥᩴ ᨶᩥᨴᩤᨶᩮ ᩑᨲᩈ᩠ᨾᩥᩴ ᨸᨠᩁᨱᩮ ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᨿᩣᨶᩥ ᨲᩣᨶᩥ, ᨽᩥᨠ᩠ᨡᩅᩮ, ᨾᨿᩣ ᨽᩥᨠ᩠ᨡᩪᨶᩴ ᩋᨶᩩᨬ᩠ᨬᩣᨲᩣᨶᩥ ᨴᩩᨻ᩠ᨽᩥᨠ᩠ᨡᩮ ᨴᩩᩔᩔᩮ ᨴᩩᩃᩖᨽᨸᩥᨱ᩠ᨯᩮ ᩋᨶ᩠ᨲᩮᩣ ᩅᩩᨭ᩠ᨮᩴ ᩋᨶ᩠ᨲᩮᩣ ᨸᨠ᩠ᨠᩴ ᩈᩣᨾᩴ ᨸᨠ᩠ᨠᩴ ᩏᨣ᩠ᨣᩉᩥᨲᨸᨭᩥᨣ᩠ᨣᩉᩥᨲᨠᩴ ᨲᨲᩮᩣ ᨶᩦᩉᨭᩴ ᨸᩩᩁᩮᨽᨲ᩠ᨲᩴ ᨸᨭᩥᨣ᩠ᨣᩉᩥᨲᩴ ᩅᨶᨭ᩠ᨮᩴ ᨸᩮᩣᨠ᩠ᨡᩁᨭ᩠ᨮᩴ, ᨲᩣᨶᩣᩉᩴ ᩋᨩ᩠ᨩᨲᨣ᩠ᨣᩮ ᨸᨭᩥᨠ᩠ᨡᩥᨸᩣᨾᩥ. ᨶ, ᨽᩥᨠ᩠ᨡᩅᩮ, ᩋᨶ᩠ᨲᩮᩣ ᩅᩩᨭ᩠ᨮᩴ ᩋᨶ᩠ᨲᩮᩣ ᨸᨠ᩠ᨠᩴ ᩈᩣᨾᩴ ᨸᨠ᩠ᨠᩴ ᩏᨣ᩠ᨣᩉᩥᨲᨸᨭᩥᨣ᩠ᨣᩉᩥᨲᨠᩴ ᨸᩁᩥᨽᩩᨬ᩠ᨩᩥᨲᨻ᩠ᨻᩴ. ᨿᩮᩣ ᨸᩁᩥᨽᩩᨬ᩠ᨩᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨶ ᨧ, ᨽᩥᨠ᩠ᨡᩅᩮ, ᨲᨲᩮᩣ ᨶᩦᩉᨭᩴ ᨸᩩᩁᩮᨽᨲ᩠ᨲᩴ ᨸᨭᩥᨣ᩠ᨣᩉᩥᨲᩴ ᩅᨶᨭ᩠ᨮᩴ ᨸᩮᩣᨠ᩠ᨡᩁᨭ᩠ᨮᩴ ᨽᩩᨲ᩠ᨲᩣᩅᩥᨶᩣ ᨸᩅᩤᩁᩥᨲᩮᨶ ᩋᨶᨲᩥᩁᩥᨲ᩠ᨲᩴ ᨸᩁᩥᨽᩩᨬ᩠ᨩᩥᨲᨻ᩠ᨻᩴ. ᨿᩮᩣ ᨸᩁᩥᨽᩩᨬ᩠ᨩᩮᨿ᩠ᨿ, ᨿᨳᩣᨵᨾ᩠ᨾᩮᩣ ᨠᩣᩁᩮᨲᨻ᩠ᨻᩮᩣ”ᨲᩥ.
</Paragraph>

<Paragraph number="1336" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨩᩣᨶᨸᨴᩤ ᨾᨶᩩᩔᩣ ᨻᩉᩩᩴ ᩃᩮᩣᨱᨾ᩠ᨸᩥ, ᨲᩮᩃᨾ᩠ᨸᩥ, ᨲᨱ᩠ᨯᩩᩃᨾ᩠ᨸᩥ, ᨡᩣᨴᨶᩦᨿᨾ᩠ᨸᩥ ᩈᨠᨭᩮᩈᩩ ᩋᩣᩁᩮᩣᨸᩮᨲ᩠ᩅᩣ ᨻᩉᩣᩁᩣᨾᨠᩮᩣᨭ᩠ᨮᨠᩮ ᩈᨠᨭᨸᩁᩥᩅᨭ᩠ᨭᩴ ᨠᩁᩥᨲ᩠ᩅᩣ ᩋᨧ᩠ᨨᨶ᩠ᨲᩥ—  “ᨿᨴᩤ ᨸᨭᩥᨸᩣᨭᩥᩴ ᩃᨽᩥᩔᩣᨾ, ᨲᨴᩤ ᨽᨲ᩠ᨲᩴ ᨠᩁᩥᩔᩣᨾᩣ”ᨲᩥ. ᨾᩉᩣ ᨧ ᨾᩮᨥᩮᩣ ᩏᨣ᩠ᨣᨲᩮᩣ ᩉᩮᩣᨲᩥ. ᩋᨳ ᨡᩮᩣ ᨲᩮ ᨾᨶᩩᩔᩣ ᨿᩮᨶᩣᨿᩈ᩠ᨾᩣ ᩋᩣᨶᨶ᩠ᨴᩮᩣ ᨲᩮᨶᩩᨸᩈᩘᨠᨾᩥᩴᩈᩩ, ᩏᨸᩈᩘᨠᨾᩥᨲ᩠ᩅᩣ ᩋᩣᨿᩈ᩠ᨾᨶ᩠ᨲᩴ ᩋᩣᨶᨶ᩠ᨴᩴ ᩑᨲᨴᩅᩮᩤᨧᩩᩴ—  “ᩍᨵ, ᨽᨶ᩠ᨲᩮ ᩋᩣᨶᨶ᩠ᨴ, ᨻᩉᩩᩴ ᩃᩮᩣᨱᨾ᩠ᨸᩥ, ᨲᩮᩃᨾ᩠ᨸᩥ, ᨲᨱ᩠ᨯᩩᩃᨾ᩠ᨸᩥ, ᨡᩣᨴᨶᩦᨿᨾ᩠ᨸᩥ ᩈᨠᨭᩮᩈᩩ ᩋᩣᩁᩮᩣᨸᩥᨲᩣ ᨲᩥᨭ᩠ᨮᨶ᩠ᨲᩥ, ᨾᩉᩣ ᨧ ᨾᩮᨥᩮᩣ ᩏᨣ᩠ᨣᨲᩮᩣ; ᨠᨳᩴ ᨶᩩ ᨡᩮᩣ, ᨽᨶ᩠ᨲᩮ ᩋᩣᨶᨶ᩠ᨴ, ᨸᨭᩥᨸᨩ᩠ᨩᩥᨲᨻ᩠ᨻᨶ᩺”ᨲᩥ? ᩋᨳ ᨡᩮᩣ ᩋᩣᨿᩈ᩠ᨾᩣ ᩋᩣᨶᨶ᩠ᨴᩮᩣ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩥ. “ᨲᩮᨶ ᩉᩣᨶᨶ᩠ᨴ, ᩈᩴᨥᩮᩣ ᨸᨧ᩠ᨧᨶ᩠ᨲᩥᨾᩴ ᩅᩥᩉᩣᩁᩴ ᨠᨸ᩠ᨸᩥᨿᨽᩪᨾᩥᩴ ᩈᨾ᩠ᨾᨶ᩠ᨶᩥᨲ᩠ᩅᩣ ᨲᨲ᩠ᨳ ᩅᩤᩈᩮᨲᩩ, ᨿᩴ ᩈᩴᨥᩮᩣ ᩋᩣᨠᩘᨡᨲᩥ ᩅᩥᩉᩣᩁᩴ ᩅᩤ ᩋᨯ᩠ᨰᨿᩮᩣᨣᩴ ᩅᩤ ᨸᩣᩈᩣᨴᩴ ᩅᩤ ᩉᨾ᩠ᨾᩥᨿᩴ ᩅᩤ ᨣᩩᩉᩴ ᩅᩤ. ᩑᩅᨬ᩠ᨧ ᨸᨶ, ᨽᩥᨠ᩠ᨡᩅᩮ, ᩈᨾ᩠ᨾᨶ᩠ᨶᩥᨲᨻ᩠ᨻᩣ. ᨻ᩠ᨿᨲ᩠ᨲᩮᨶ ᨽᩥᨠ᩠ᨡᩩᨶᩣ ᨸᨭᩥᨻᩃᩮᨶ ᩈᩴᨥᩮᩣ ᨬᩣᨸᩮᨲᨻ᩠ᨻᩮᩣ—
</Paragraph>

<Paragraph number="1337" book="vi-maha">
‘ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᨿᨴᩥ ᩈᩴᨥᩔ ᨸᨲ᩠ᨲᨠᩃᩖᩴ, ᩈᩴᨥᩮᩣ ᩍᨲ᩠ᨳᨶ᩠ᨶᩣᨾᩴ ᩅᩥᩉᩣᩁᩴ ᨠᨸ᩠ᨸᩥᨿᨽᩪᨾᩥᩴ ᩈᨾ᩠ᨾᨶ᩠ᨶᩮᨿ᩠ᨿ, ᩑᩈᩣ ᨬᨲ᩠ᨲᩥ.
</Paragraph>

<Paragraph number="1338" book="vi-maha">
ᩈᩩᨱᩣᨲᩩ ᨾᩮ, ᨽᨶ᩠ᨲᩮ, ᩈᩴᨥᩮᩣ. ᩈᩴᨥᩮᩣ ᩍᨲ᩠ᨳᨶ᩠ᨶᩣᨾᩴ ᩅᩥᩉᩣᩁᩴ ᨠᨸ᩠ᨸᩥᨿᨽᩪᨾᩥᩴ ᩈᨾ᩠ᨾᨶ᩠ᨶᨲᩥ. ᨿᩔᩣᨿᩈ᩠ᨾᨲᩮᩣ ᨡᨾᨲᩥ ᩍᨲ᩠ᨳᨶ᩠ᨶᩣᨾᩔ ᩅᩥᩉᩣᩁᩔ ᨠᨸ᩠ᨸᩥᨿᨽᩪᨾᩥᨿᩣ ᩈᨾ᩠ᨾᩩᨲᩥ, ᩈᩮᩣ ᨲᩩᨱ᩠ᩉᩔ; ᨿᩔ ᨶᨠ᩠ᨡᨾᨲᩥ, ᩈᩮᩣ ᨽᩣᩈᩮᨿ᩠ᨿ.
</Paragraph>

<Paragraph number="1339" book="vi-maha">
ᩈᨾ᩠ᨾᨲᩮᩣ ᩈᩴᨥᩮᨶ ᩍᨲ᩠ᨳᨶ᩠ᨶᩣᨾᩮᩣ ᩅᩥᩉᩣᩁᩮᩣ ᨠᨸ᩠ᨸᩥᨿᨽᩪᨾᩥ. ᨡᨾᨲᩥ ᩈᩴᨥᩔ, ᨲᩈ᩠ᨾᩣ ᨲᩩᨱ᩠ᩉᩦ, ᩑᩅᨾᩮᨲᩴ ᨵᩤᩁᨿᩣᨾᩦ’”ᨲᩥ.
</Paragraph>

<Paragraph number="1340" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨾᨶᩩᩔᩣ ᨲᨲ᩠ᨳᩮᩅ ᩈᨾ᩠ᨾᩩᨲᩥᨿᩣ ᨠᨸ᩠ᨸᩥᨿᨽᩪᨾᩥᨿᩣ ᨿᩣᨣᩩᨿᩮᩣ ᨸᨧᨶ᩠ᨲᩥ, ᨽᨲ᩠ᨲᩣᨶᩥ ᨸᨧᨶ᩠ᨲᩥ, ᩈᩪᨸᩣᨶᩥ ᩈᨾ᩠ᨸᩣᨴᩮᨶ᩠ᨲᩥ, ᨾᩴᩈᩣᨶᩥ ᨠᩮᩣᨭ᩠ᨭᩮᨶ᩠ᨲᩥ, ᨠᨭ᩠ᨮᩣᨶᩥ ᨹᩣᩃᩮᨶ᩠ᨲᩥ. ᩋᩔᩮᩣᩈᩥ ᨡᩮᩣ ᨽᨣᩅᩤ ᩁᨲ᩠ᨲᩥᨿᩣ ᨸᨧ᩠ᨧᩪᩈᩈᨾᨿᩴ ᨸᨧ᩠ᨧᩩᨭ᩠ᨮᩣᨿ ᩏᨧ᩠ᨧᩣᩈᨴ᩠ᨴᩴ ᨾᩉᩣᩈᨴ᩠ᨴᩴ ᨠᩣᨠᩮᩣᩁᩅᩈᨴ᩠ᨴᩴ, ᩈᩩᨲ᩠ᩅᩣᨶ ᩋᩣᨿᩈ᩠ᨾᨶ᩠ᨲᩴ ᩋᩣᨶᨶ᩠ᨴᩴ ᩋᩣᨾᨶ᩠ᨲᩮᩈᩥ—  “ᨠᩥᩴ ᨶᩩ ᨡᩮᩣ ᩈᩮᩣ, ᩋᩣᨶᨶ᩠ᨴ, ᩏᨧ᩠ᨧᩣᩈᨴ᩠ᨴᩮᩤ ᨾᩉᩣᩈᨴ᩠ᨴᩮᩤ ᨠᩣᨠᩮᩣᩁᩅᩈᨴ᩠ᨴᩮᩤ”ᨲᩥ? “ᩑᨲᩁᩉᩥ, ᨽᨶ᩠ᨲᩮ, ᨾᨶᩩᩔᩣ ᨲᨲ᩠ᨳᩮᩅ ᩈᨾ᩠ᨾᩩᨲᩥᨿᩣ ᨠᨸ᩠ᨸᩥᨿᨽᩪᨾᩥᨿᩣ ᨿᩣᨣᩩᨿᩮᩣ ᨸᨧᨶ᩠ᨲᩥ, ᨽᨲ᩠ᨲᩣᨶᩥ ᨸᨧᨶ᩠ᨲᩥ, ᩈᩪᨸᩣᨶᩥ ᩈᨾ᩠ᨸᩣᨴᩮᨶ᩠ᨲᩥ, ᨾᩴᩈᩣᨶᩥ ᨠᩮᩣᨭ᩠ᨭᩮᨶ᩠ᨲᩥ, ᨠᨭ᩠ᨮᩣᨶᩥ ᨹᩣᩃᩮᨶ᩠ᨲᩥ. ᩈᩮᩣ ᩑᩈᩮᩣ, ᨽᨣᩅᩤ, ᩏᨧ᩠ᨧᩣᩈᨴ᩠ᨴᩮᩤ ᨾᩉᩣᩈᨴ᩠ᨴᩮᩤ ᨠᩣᨠᩮᩣᩁᩅᩈᨴ᩠ᨴᩮᩤ”ᨲᩥ. ᩋᨳ ᨡᩮᩣ ᨽᨣᩅᩤ ᩑᨲᩈ᩠ᨾᩥᩴ ᨶᩥᨴᩤᨶᩮ ᩑᨲᩈ᩠ᨾᩥᩴ ᨸᨠᩁᨱᩮ ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᨶ, ᨽᩥᨠ᩠ᨡᩅᩮ, ᩈᨾ᩠ᨾᩩᨲᩥ ᨠᨸ᩠ᨸᩥᨿᨽᩪᨾᩥ ᨸᩁᩥᨽᩩᨬ᩠ᨩᩥᨲᨻ᩠ᨻᩣ. ᨿᩮᩣ ᨸᩁᩥᨽᩩᨬ᩠ᨩᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨲᩥᩔᩮᩣ ᨠᨸ᩠ᨸᩥᨿᨽᩪᨾᩥᨿᩮᩣ—  ᩏᩔᩣᩅᨶᨶ᩠ᨲᩥᨠᩴ ᨣᩮᩤᨶᩥᩈᩣᨴᩥᨠᩴ ᨣᩉᨸᨲᩥᨶ᩺”ᨲᩥ.
</Paragraph>

<Paragraph number="1341" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᩣᨿᩈ᩠ᨾᩣ ᨿᩈᩮᩣᨩᩮᩣ ᨣᩥᩃᩣᨶᩮᩣ ᩉᩮᩣᨲᩥ. ᨲᩔᨲ᩠ᨳᩣᨿ ᨽᩮᩈᨩ᩠ᨩᩣᨶᩥ ᩋᩣᩉᩁᩥᨿᨶ᩠ᨲᩥ. ᨲᩣᨶᩥ ᨽᩥᨠ᩠ᨡᩪ ᨻᩉᩥ ᩅᩤᩈᩮᨶ᩠ᨲᩥ. ᩏᨠ᩠ᨠᨸᩥᨱ᩠ᨯᨠᩣᨸᩥ ᨡᩣᨴᨶ᩠ᨲᩥ, ᨧᩮᩣᩁᩣᨸᩥ ᩉᩁᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩈᨾ᩠ᨾᩩᨲᩥᩴ ᨠᨸ᩠ᨸᩥᨿᨽᩪᨾᩥᩴ ᨸᩁᩥᨽᩩᨬ᩠ᨩᩥᨲᩩᩴ. ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨧᨲᩔᩮᩣ ᨠᨸ᩠ᨸᩥᨿᨽᩪᨾᩥᨿᩮᩣ—  ᩏᩔᩣᩅᨶᨶ᩠ᨲᩥᨠᩴ ᨣᩮᩤᨶᩥᩈᩣᨴᩥᨠᩴ ᨣᩉᨸᨲᩥᩴ ᩈᨾ᩠ᨾᩩᨲᩥᨶ᩺”ᨲᩥ.

</Paragraph>
</Division>

<Paragraph number="1342" type="center" book="vi-maha">
ᩈᩦᩉᨽᩣᨱᩅᩤᩁᩮᩣ ᨶᩥᨭ᩠ᨮᩥᨲᩮᩣ ᨧᨲᩩᨲ᩠ᨳᩮᩣ.
</Paragraph>