---
title: "6.21 ᨾᩮᨱ᩠ᨯᨠᨣᩉᨸᨲᩥᩅᨲ᩠ᨳᩩ"
tableOfContents: false
sidebar:
  order: 14
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="296" book="vi-maha">

<Paragraph number="1343" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᨴ᩠ᨴᩥᨿᨶᨣᩁᩮ ᨾᩮᨱ᩠ᨯᨠᩮᩣ ᨣᩉᨸᨲᩥ ᨸᨭᩥᩅᩈᨲᩥ. ᨲᩔ ᩑᩅᩁᩪᨸᩮᩣ ᩍᨴ᩠ᨵᩤᨶᩩᨽᩣᩅᩮᩤ ᩉᩮᩣᨲᩥ—  ᩈᩦᩈᩴ ᨶᩉᩣᨿᩥᨲ᩠ᩅᩣ ᨵᨬ᩠ᨬᩣᨣᩤᩁᩴ ᩈᨾ᩠ᨾᨩ᩠ᨩᩣᨸᩮᨲ᩠ᩅᩣ ᨻᩉᩥᨴ᩠ᩅᩤᩁᩮ ᨶᩥᩈᩦᨴᨲᩥ, ᩋᨶ᩠ᨲᩃᩥᨠ᩠ᨡᩣ ᨵᨬ᩠ᨬᩔ ᨵᩤᩁᩣ ᩒᨸᨲᩥᨲ᩠ᩅᩣ ᨵᨬ᩠ᨬᩣᨣᩤᩁᩴ ᨸᩪᩁᩮᨲᩥ. ᨽᩁᩥᨿᩣᨿ ᩑᩅᩁᩪᨸᩮᩣ ᩍᨴ᩠ᨵᩤᨶᩩᨽᩣᩅᩮᩤ ᩉᩮᩣᨲᩥ—  ᩑᨠᩴᨿᩮᩅ ᩋᩣᩊ᩠ᩉᨠᨳᩣᩃᩥᨠᩴ ᩏᨸᨶᩥᩈᩦᨴᩥᨲ᩠ᩅᩣ ᩑᨠᨬ᩠ᨧ ᩈᩪᨸᨽᩥᨬ᩠ᨩᨶᨠᩴ ᨴᩤᩈᨠᨾ᩠ᨾᨠᩁᨸᩮᩣᩁᩥᩈᩴ ᨽᨲ᩠ᨲᩮᨶ ᨸᩁᩥᩅᩥᩈᨲᩥ, ᨶ ᨲᩣᩅ ᨲᩴ ᨡᩥᨿ᩠ᨿᨲᩥ ᨿᩣᩅ ᩈᩣ ᨶ ᩅᩩᨭ᩠ᨮᩣᨲᩥ. ᨸᩩᨲ᩠ᨲᩔ ᩑᩅᩁᩪᨸᩮᩣ ᩍᨴ᩠ᨵᩤᨶᩩᨽᩣᩅᩮᩤ ᩉᩮᩣᨲᩥ—  ᩑᨠᩴᨿᩮᩅ ᩈᩉᩔᨳᩅᩥᨠᩴ ᨣᩉᩮᨲ᩠ᩅᩣ ᨴᩤᩈᨠᨾ᩠ᨾᨠᩁᨸᩮᩣᩁᩥᩈᩔ ᨨᨾᩣᩈᩥᨠᩴ ᩅᩮᨲᨶᩴ ᨴᩮᨲᩥ, ᨶ ᨲᩣᩅ ᨲᩴ ᨡᩥᨿ᩠ᨿᨲᩥ ᨿᩣᩅᩔ ᩉᨲ᩠ᨳᨣᨲᩣ. ᩈᩩᨱᩥᩈᩣᨿ ᩑᩅᩁᩪᨸᩮᩣ ᩍᨴ᩠ᨵᩤᨶᩩᨽᩣᩅᩮᩤ ᩉᩮᩣᨲᩥ—  ᩑᨠᩴᨿᩮᩅ ᨧᨲᩩᨴᩮᩤᨱᩥᨠᩴ ᨸᩥᨭᨠᩴ ᩏᨸᨶᩥᩈᩦᨴᩥᨲ᩠ᩅᩣ ᨴᩤᩈᨠᨾ᩠ᨾᨠᩁᨸᩮᩣᩁᩥᩈᩔ ᨨᨾᩣᩈᩥᨠᩴ ᨽᨲ᩠ᨲᩴ ᨴᩮᨲᩥ, ᨶ ᨲᩣᩅ ᨲᩴ ᨡᩥᨿ᩠ᨿᨲᩥ ᨿᩣᩅ ᩈᩣ ᨶ ᩅᩩᨭ᩠ᨮᩣᨲᩥ. ᨴᩤᩈᩔ ᩑᩅᩁᩪᨸᩮᩣ ᩍᨴ᩠ᨵᩤᨶᩩᨽᩣᩅᩮᩤ ᩉᩮᩣᨲᩥ—  ᩑᨠᩮᨶ ᨶᩘᨣᩃᩮᨶ ᨠᩈᨶ᩠ᨲᩔ ᩈᨲ᩠ᨲ ᩈᩦᨲᩣᨿᩮᩣ ᨣᨧ᩠ᨨᨶ᩠ᨲᩥ.
</Paragraph>

<Paragraph number="1344" book="vi-maha">
ᩋᩔᩮᩣᩈᩥ ᨡᩮᩣ ᩁᩣᨩᩣ ᨾᩣᨣᨵᩮᩤ ᩈᩮᨶᩥᨿᩮᩣ ᨻᩥᨾ᩠ᨻᩥᩈᩣᩁᩮᩣ—  “ᩋᨾ᩠ᩉᩣᨠᩴ ᨠᩥᩁ ᩅᩥᨩᩥᨲᩮ ᨽᨴ᩠ᨴᩥᨿᨶᨣᩁᩮ ᨾᩮᨱ᩠ᨯᨠᩮᩣ ᨣᩉᨸᨲᩥ ᨸᨭᩥᩅᩈᨲᩥ. ᨲᩔ ᩑᩅᩁᩪᨸᩮᩣ ᩍᨴ᩠ᨵᩤᨶᩩᨽᩣᩅᩮᩤ—  ᩈᩦᩈᩴ ᨶᩉᩣᨿᩥᨲ᩠ᩅᩣ ᨵᨬ᩠ᨬᩣᨣᩤᩁᩴ ᩈᨾ᩠ᨾᨩ᩠ᨩᩣᨸᩮᨲ᩠ᩅᩣ ᨻᩉᩥᨴ᩠ᩅᩤᩁᩮ ᨶᩥᩈᩦᨴᨲᩥ, ᩋᨶ᩠ᨲᩃᩥᨠ᩠ᨡᩣ ᨵᨬ᩠ᨬᩔ ᨵᩤᩁᩣ ᩒᨸᨲᩥᨲ᩠ᩅᩣ ᨵᨬ᩠ᨬᩣᨣᩤᩁᩴ ᨸᩪᩁᩮᨲᩥ. ᨽᩁᩥᨿᩣᨿ ᩑᩅᩁᩪᨸᩮᩣ ᩍᨴ᩠ᨵᩤᨶᩩᨽᩣᩅᩮᩤ—  ᩑᨠᩴᨿᩮᩅ ᩋᩣᩊ᩠ᩉᨠᨳᩣᩃᩥᨠᩴ ᩏᨸᨶᩥᩈᩦᨴᩥᨲ᩠ᩅᩣ ᩑᨠᨬ᩠ᨧ ᩈᩪᨸᨽᩥᨬ᩠ᨩᨶᨠᩴ ᨴᩤᩈᨠᨾ᩠ᨾᨠᩁᨸᩮᩣᩁᩥᩈᩴ ᨽᨲ᩠ᨲᩮᨶ ᨸᩁᩥᩅᩥᩈᨲᩥ, ᨶ ᨲᩣᩅ ᨲᩴ ᨡᩥᨿ᩠ᨿᨲᩥ ᨿᩣᩅ ᩈᩣ ᨶ ᩅᩩᨭ᩠ᨮᩣᨲᩥ. ᨸᩩᨲ᩠ᨲᩔ ᩑᩅᩁᩪᨸᩮᩣ ᩍᨴ᩠ᨵᩤᨶᩩᨽᩣᩅᩮᩤ—  ᩑᨠᩴᨿᩮᩅ ᩈᩉᩔᨳᩅᩥᨠᩴ ᨣᩉᩮᨲ᩠ᩅᩣ ᨴᩤᩈᨠᨾ᩠ᨾᨠᩁᨸᩮᩣᩁᩥᩈᩔ ᨨᨾᩣᩈᩥᨠᩴ ᩅᩮᨲᨶᩴ ᨴᩮᨲᩥ, ᨶ ᨲᩣᩅ ᨲᩴ ᨡᩥᨿ᩠ᨿᨲᩥ ᨿᩣᩅᩔ ᩉᨲ᩠ᨳᨣᨲᩣ. ᩈᩩᨱᩥᩈᩣᨿ ᩑᩅᩁᩪᨸᩮᩣ ᩍᨴ᩠ᨵᩤᨶᩩᨽᩣᩅᩮᩤ—  ᩑᨠᩴᨿᩮᩅ ᨧᨲᩩᨴᩮᩤᨱᩥᨠᩴ ᨸᩥᨭᨠᩴ ᩏᨸᨶᩥᩈᩦᨴᩥᨲ᩠ᩅᩣ ᨴᩤᩈᨠᨾ᩠ᨾᨠᩁᨸᩮᩣᩁᩥᩈᩔ ᨨᨾᩣᩈᩥᨠᩴ ᨽᨲ᩠ᨲᩴ ᨴᩮᨲᩥ, ᨶ ᨲᩣᩅ ᨲᩴ ᨡᩥᨿ᩠ᨿᨲᩥ ᨿᩣᩅ ᩈᩣ ᨶ ᩅᩩᨭ᩠ᨮᩣᨲᩥ. ᨴᩤᩈᩔ ᩑᩅᩁᩪᨸᩮᩣ ᩍᨴ᩠ᨵᩤᨶᩩᨽᩣᩅᩮᩤ—  ᩑᨠᩮᨶ ᨶᩘᨣᩃᩮᨶ ᨠᩈᨶ᩠ᨲᩔ ᩈᨲ᩠ᨲ ᩈᩦᨲᩣᨿᩮᩣ ᨣᨧ᩠ᨨᨶ᩠ᨲᩦ”ᨲᩥ. ᩋᨳ ᨡᩮᩣ ᩁᩣᨩᩣ ᨾᩣᨣᨵᩮᩤ ᩈᩮᨶᩥᨿᩮᩣ ᨻᩥᨾ᩠ᨻᩥᩈᩣᩁᩮᩣ ᩋᨬ᩠ᨬᨲᩁᩴ ᩈᨻ᩠ᨻᨲ᩠ᨳᨠᩴ ᨾᩉᩣᨾᨲ᩠ᨲᩴ ᩋᩣᨾᨶ᩠ᨲᩮᩈᩥ—  “ᩋᨾ᩠ᩉᩣᨠᩴ ᨠᩥᩁ, ᨽᨱᩮ, ᩅᩥᨩᩥᨲᩮ ᨽᨴ᩠ᨴᩥᨿᨶᨣᩁᩮ ᨾᩮᨱ᩠ᨯᨠᩮᩣ ᨣᩉᨸᨲᩥ ᨸᨭᩥᩅᩈᨲᩥ. ᨲᩔ ᩑᩅᩁᩪᨸᩮᩣ ᩍᨴ᩠ᨵᩤᨶᩩᨽᩣᩅᩮᩤ—  ᩈᩦᩈᩴ ᨶᩉᩣᨿᩥᨲ᩠ᩅᩣ ᨵᨬ᩠ᨬᩣᨣᩤᩁᩴ ᩈᨾ᩠ᨾᨩ᩠ᨩᩣᨸᩮᨲ᩠ᩅᩣ ᨻᩉᩥᨴ᩠ᩅᩤᩁᩮ ᨶᩥᩈᩦᨴᨲᩥ, ᩋᨶ᩠ᨲᩃᩥᨠ᩠ᨡᩣ ᨵᨬ᩠ᨬᩔ ᨵᩤᩁᩣ ᩒᨸᨲᩥᨲ᩠ᩅᩣ ᨵᨬ᩠ᨬᩣᨣᩤᩁᩴ ᨸᩪᩁᩮᨲᩥ. ᨽᩁᩥᨿᩣᨿ …ᨸᩮ…  ᨸᩩᨲ᩠ᨲᩔ…  ᩈᩩᨱᩥᩈᩣᨿ…  ᨴᩤᩈᩔ ᩑᩅᩁᩪᨸᩮᩣ ᩍᨴ᩠ᨵᩤᨶᩩᨽᩣᩅᩮᩤ, ᩑᨠᩮᨶ ᨶᩘᨣᩃᩮᨶ ᨠᩈᨶ᩠ᨲᩔ ᩈᨲ᩠ᨲ ᩈᩦᨲᩣᨿᩮᩣ ᨣᨧ᩠ᨨᨶ᩠ᨲᩦᨲᩥ. ᨣᨧ᩠ᨨ, ᨽᨱᩮ, ᨩᩣᨶᩣᩉᩥ. ᨿᨳᩣ ᨾᨿᩣ ᩈᩣᨾᩴ ᨴᩥᨭ᩠ᨮᩮᩣ, ᩑᩅᩴ ᨲᩅ ᨴᩥᨭ᩠ᨮᩮᩣ ᨽᩅᩥᩔᨲᩦ”ᨲᩥ.
</Paragraph>

</Division>
<Division number="297" book="vi-maha">

<Paragraph number="1345" book="vi-maha">
“ᩑᩅᩴ, ᨴᩮᩅᩤ”ᨲᩥ ᨡᩮᩣ ᩈᩮᩣ ᨾᩉᩣᨾᨲ᩠ᨲᩮᩣ ᩁᨬ᩠ᨬᩮᩣ ᨾᩣᨣᨵᩔ ᩈᩮᨶᩥᨿᩔ ᨻᩥᨾ᩠ᨻᩥᩈᩣᩁᩔ ᨸᨭᩥᩔᩩᨱᩥᨲ᩠ᩅᩣ ᨧᨲᩩᩁᩘᨣᩥᨶᩥᨿᩣ ᩈᩮᨶᩣᨿ ᨿᩮᨶ ᨽᨴ᩠ᨴᩥᨿᩴ ᨲᩮᨶ ᨸᩣᨿᩣᩈᩥ. ᩋᨶᩩᨸᩩᨻ᩠ᨻᩮᨶ ᨿᩮᨶ ᨽᨴ᩠ᨴᩥᨿᩴ ᨿᩮᨶ ᨾᩮᨱ᩠ᨯᨠᩮᩣ ᨣᩉᨸᨲᩥ ᨲᩮᨶᩩᨸᩈᩘᨠᨾᩥ; ᩏᨸᩈᩘᨠᨾᩥᨲ᩠ᩅᩣ ᨾᩮᨱ᩠ᨯᨠᩴ ᨣᩉᨸᨲᩥᩴ ᩑᨲᨴᩅᩮᩤᨧ—  “ᩋᩉᨬ᩠ᩉᩥ, ᨣᩉᨸᨲᩥ, ᩁᨬ᩠ᨬᩣ ᩋᩣᨱᨲ᩠ᨲᩮᩣ—  ‘ᩋᨾ᩠ᩉᩣᨠᩴ ᨠᩥᩁ, ᨽᨱᩮ, ᩅᩥᨩᩥᨲᩮ ᨽᨴ᩠ᨴᩥᨿᨶᨣᩁᩮ ᨾᩮᨱ᩠ᨯᨠᩮᩣ ᨣᩉᨸᨲᩥ ᨸᨭᩥᩅᩈᨲᩥ, ᨲᩔ ᩑᩅᩁᩪᨸᩮᩣ ᩍᨴ᩠ᨵᩤᨶᩩᨽᩣᩅᩮᩤ, ᩈᩦᩈᩴ ᨶᩉᩣᨿᩥᨲ᩠ᩅᩣ …ᨸᩮ…  ᨽᩁᩥᨿᩣᨿ…  ᨸᩩᨲ᩠ᨲᩔ…  ᩈᩩᨱᩥᩈᩣᨿ…  ᨴᩤᩈᩔ ᩑᩅᩁᩪᨸᩮᩣ ᩍᨴ᩠ᨵᩤᨶᩩᨽᩣᩅᩮᩤ, ᩑᨠᩮᨶ ᨶᩘᨣᩃᩮᨶ ᨠᩈᨶ᩠ᨲᩔ ᩈᨲ᩠ᨲ ᩈᩦᨲᩣᨿᩮᩣ ᨣᨧ᩠ᨨᨶ᩠ᨲᩦᨲᩥ, ᨣᨧ᩠ᨨ, ᨽᨱᩮ, ᨩᩣᨶᩣᩉᩥ. ᨿᨳᩣ ᨾᨿᩣ ᩈᩣᨾᩴ ᨴᩥᨭ᩠ᨮᩮᩣ, ᩑᩅᩴ ᨲᩅ ᨴᩥᨭ᩠ᨮᩮᩣ ᨽᩅᩥᩔᨲᩦ’ᨲᩥ. ᨸᩔᩣᨾ ᨲᩮ, ᨣᩉᨸᨲᩥ, ᩍᨴ᩠ᨵᩤᨶᩩᨽᩣᩅᨶ᩺”ᨲᩥ. ᩋᨳ ᨡᩮᩣ ᨾᩮᨱ᩠ᨯᨠᩮᩣ ᨣᩉᨸᨲᩥ ᩈᩦᩈᩴ ᨶᩉᩣᨿᩥᨲ᩠ᩅᩣ ᨵᨬ᩠ᨬᩣᨣᩤᩁᩴ ᩈᨾ᩠ᨾᨩ᩠ᨩᩣᨸᩮᨲ᩠ᩅᩣ ᨻᩉᩥᨴ᩠ᩅᩤᩁᩮ ᨶᩥᩈᩦᨴᩥ, ᩋᨶ᩠ᨲᩃᩥᨠ᩠ᨡᩣ ᨵᨬ᩠ᨬᩔ ᨵᩤᩁᩣ ᩒᨸᨲᩥᨲ᩠ᩅᩣ ᨵᨬ᩠ᨬᩣᨣᩤᩁᩴ ᨸᩪᩁᩮᩈᩥ. “ᨴᩥᨭ᩠ᨮᩮᩣ ᨲᩮ, ᨣᩉᨸᨲᩥ, ᩍᨴ᩠ᨵᩤᨶᩩᨽᩣᩅᩮᩤ. ᨽᩁᩥᨿᩣᨿ ᨲᩮ ᩍᨴ᩠ᨵᩤᨶᩩᨽᩣᩅᩴ ᨸᩔᩥᩔᩣᨾᩣ”ᨲᩥ.
</Paragraph>

<Paragraph number="1346" book="vi-maha">
ᩋᨳ ᨡᩮᩣ ᨾᩮᨱ᩠ᨯᨠᩮᩣ ᨣᩉᨸᨲᩥ ᨽᩁᩥᨿᩴ ᩋᩣᨱᩣᨸᩮᩈᩥ—  “ᨲᩮᨶ ᩉᩥ ᨧᨲᩩᩁᩘᨣᩥᨶᩥᩴ ᩈᩮᨶᩴ ᨽᨲ᩠ᨲᩮᨶ ᨸᩁᩥᩅᩥᩈᩣ”ᨲᩥ. ᩋᨳ ᨡᩮᩣ ᨾᩮᨱ᩠ᨯᨠᩔ ᨣᩉᨸᨲᩥᩔ ᨽᩁᩥᨿᩣ ᩑᨠᩴᨿᩮᩅ ᩋᩣᩊ᩠ᩉᨠᨳᩣᩃᩥᨠᩴ ᩏᨸᨶᩥᩈᩦᨴᩥᨲ᩠ᩅᩣ ᩑᨠᨬ᩠ᨧ ᩈᩪᨸᨽᩥᨬ᩠ᨩᨶᨠᩴ ᨧᨲᩩᩁᩘᨣᩥᨶᩥᩴ ᩈᩮᨶᩴ ᨽᨲ᩠ᨲᩮᨶ ᨸᩁᩥᩅᩥᩈᩥ, ᨶ ᨲᩣᩅ ᨲᩴ ᨡᩥᨿ᩠ᨿᨲᩥ, ᨿᩣᩅ ᩈᩣ ᨶ ᩅᩩᨭ᩠ᨮᩣᨲᩥ. “ᨴᩥᨭ᩠ᨮᩮᩣ ᨲᩮ, ᨣᩉᨸᨲᩥ, ᨽᩁᩥᨿᩣᨿᨸᩥ ᩍᨴ᩠ᨵᩤᨶᩩᨽᩣᩅᩮᩤ. ᨸᩩᨲ᩠ᨲᩔ ᨲᩮ ᩍᨴ᩠ᨵᩤᨶᩩᨽᩣᩅᩴ ᨸᩔᩥᩔᩣᨾᩣ”ᨲᩥ. ᩋᨳ ᨡᩮᩣ ᨾᩮᨱ᩠ᨯᨠᩮᩣ ᨣᩉᨸᨲᩥ ᨸᩩᨲ᩠ᨲᩴ ᩋᩣᨱᩣᨸᩮᩈᩥ—  “ᨲᩮᨶ ᩉᩥ ᨧᨲᩩᩁᩘᨣᩥᨶᩥᨿᩣ ᩈᩮᨶᩣᨿ ᨨᨾᩣᩈᩥᨠᩴ ᩅᩮᨲᨶᩴ ᨴᩮᩉᩦ”ᨲᩥ. ᩋᨳ ᨡᩮᩣ ᨾᩮᨱ᩠ᨯᨠᩔ ᨣᩉᨸᨲᩥᩔ ᨸᩩᨲ᩠ᨲᩮᩣ ᩑᨠᩴᨿᩮᩅ ᩈᩉᩔᨳᩅᩥᨠᩴ ᨣᩉᩮᨲ᩠ᩅᩣ ᨧᨲᩩᩁᩘᨣᩥᨶᩥᨿᩣ ᩈᩮᨶᩣᨿ ᨨᨾᩣᩈᩥᨠᩴ ᩅᩮᨲᨶᩴ ᩋᨴᩤᩈᩥ, ᨶ ᨲᩣᩅ ᨲᩴ ᨡᩥᨿ᩠ᨿᨲᩥ, ᨿᩣᩅᩔ ᩉᨲ᩠ᨳᨣᨲᩣ. “ᨴᩥᨭ᩠ᨮᩮᩣ ᨲᩮ, ᨣᩉᨸᨲᩥ, ᨸᩩᨲ᩠ᨲᩔᨸᩥ ᩍᨴ᩠ᨵᩤᨶᩩᨽᩣᩅᩮᩤ. ᩈᩩᨱᩥᩈᩣᨿ ᨲᩮ ᩍᨴ᩠ᨵᩤᨶᩩᨽᩣᩅᩴ ᨸᩔᩥᩔᩣᨾᩣ”ᨲᩥ. ᩋᨳ ᨡᩮᩣ ᨾᩮᨱ᩠ᨯᨠᩮᩣ ᨣᩉᨸᨲᩥ ᩈᩩᨱᩥᩈᩴ ᩋᩣᨱᩣᨸᩮᩈᩥ—  “ᨲᩮᨶ ᩉᩥ ᨧᨲᩩᩁᩘᨣᩥᨶᩥᨿᩣ ᩈᩮᨶᩣᨿ ᨨᨾᩣᩈᩥᨠᩴ ᨽᨲ᩠ᨲᩴ ᨴᩮᩉᩦ”ᨲᩥ. ᩋᨳ ᨡᩮᩣ ᨾᩮᨱ᩠ᨯᨠᩔ ᨣᩉᨸᨲᩥᩔ ᩈᩩᨱᩥᩈᩣ ᩑᨠᩴᨿᩮᩅ ᨧᨲᩩᨴᩮᩤᨱᩥᨠᩴ ᨸᩥᨭᨠᩴ ᩏᨸᨶᩥᩈᩦᨴᩥᨲ᩠ᩅᩣ ᨧᨲᩩᩁᩘᨣᩥᨶᩥᨿᩣ ᩈᩮᨶᩣᨿ ᨨᨾᩣᩈᩥᨠᩴ ᨽᨲ᩠ᨲᩴ ᩋᨴᩤᩈᩥ, ᨶ ᨲᩣᩅ ᨲᩴ ᨡᩥᨿ᩠ᨿᨲᩥ ᨿᩣᩅ ᩈᩣ ᨶ ᩅᩩᨭ᩠ᨮᩣᨲᩥ. “ᨴᩥᨭ᩠ᨮᩮᩣ ᨲᩮ, ᨣᩉᨸᨲᩥ, ᩈᩩᨱᩥᩈᩣᨿᨸᩥ ᩍᨴ᩠ᨵᩤᨶᩩᨽᩣᩅᩮᩤ. ᨴᩤᩈᩔ ᨲᩮ ᩍᨴ᩠ᨵᩤᨶᩩᨽᩣᩅᩴ ᨸᩔᩥᩔᩣᨾᩣ”ᨲᩥ. “ᨾᨿ᩠ᩉᩴ ᨡᩮᩣ, ᩈᩣᨾᩥ, ᨴᩤᩈᩔ ᩍᨴ᩠ᨵᩤᨶᩩᨽᩣᩅᩮᩤ ᨡᩮᨲ᩠ᨲᩮ ᨸᩔᩥᨲᨻ᩠ᨻᩮᩣ”ᨲᩥ. “ᩋᩃᩴ, ᨣᩉᨸᨲᩥ, ᨴᩥᨭ᩠ᨮᩮᩣ ᨲᩮ ᨴᩤᩈᩔᨸᩥ ᩍᨴ᩠ᨵᩤᨶᩩᨽᩣᩅᩮᩤ”ᨲᩥ. ᩋᨳ ᨡᩮᩣ ᩈᩮᩣ ᨾᩉᩣᨾᨲ᩠ᨲᩮᩣ ᨧᨲᩩᩁᩘᨣᩥᨶᩥᨿᩣ ᩈᩮᨶᩣᨿ ᨸᩩᨶᨴᩮᩅ ᩁᩣᨩᨣᩉᩴ ᨸᨧ᩠ᨧᩣᨣᨬ᩠ᨨᩥ. ᨿᩮᨶ ᩁᩣᨩᩣ ᨾᩣᨣᨵᩮᩤ ᩈᩮᨶᩥᨿᩮᩣ ᨻᩥᨾ᩠ᨻᩥᩈᩣᩁᩮᩣ ᨲᩮᨶᩩᨸᩈᩘᨠᨾᩥ; ᩏᨸᩈᩘᨠᨾᩥᨲ᩠ᩅᩣ ᩁᨬ᩠ᨬᩮᩣ ᨾᩣᨣᨵᩔ ᩈᩮᨶᩥᨿᩔ ᨻᩥᨾ᩠ᨻᩥᩈᩣᩁᩔ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩥ.
</Paragraph>

</Division>
<Division number="298" book="vi-maha">

<Paragraph number="1347" book="vi-maha">
ᩋᨳ ᨡᩮᩣ ᨽᨣᩅᩤ ᩅᩮᩈᩣᩃᩥᨿᩴ ᨿᨳᩣᨽᩥᩁᨶ᩠ᨲᩴ ᩅᩥᩉᩁᩥᨲ᩠ᩅᩣ ᨿᩮᨶ ᨽᨴ᩠ᨴᩥᨿᩴ ᨲᩮᨶ ᨧᩣᩁᩥᨠᩴ ᨸᨠ᩠ᨠᩣᨾᩥ ᨾᩉᨲᩣ ᨽᩥᨠ᩠ᨡᩩᩈᩴᨥᩮᨶ ᩈᨴ᩠ᨵᩥᩴ ᩋᨯ᩠ᨰᨲᩮᩃᩈᩮᩉᩥ ᨽᩥᨠ᩠ᨡᩩᩈᨲᩮᩉᩥ. ᩋᨳ ᨡᩮᩣ ᨽᨣᩅᩤ ᩋᨶᩩᨸᩩᨻ᩠ᨻᩮᨶ ᨧᩣᩁᩥᨠᩴ ᨧᩁᨾᩣᨶᩮᩣ ᨿᩮᨶ ᨽᨴ᩠ᨴᩥᨿᩴ ᨲᨴᩅᩈᩁᩥ. ᨲᨲᩕ ᩈᩩᨴᩴ ᨽᨣᩅᩤ ᨽᨴ᩠ᨴᩥᨿᩮ ᩅᩥᩉᩁᨲᩥ ᨩᩣᨲᩥᨿᩣ ᩅᨶᩮ. ᩋᩔᩮᩣᩈᩥ ᨡᩮᩣ ᨾᩮᨱ᩠ᨯᨠᩮᩣ ᨣᩉᨸᨲᩥ—  “ᩈᨾᨱᩮᩣ ᨡᩃᩩ ᨽᩮᩣ ᨣᩮᩤᨲᨾᩮᩣ ᩈᨠ᩠ᨿᨸᩩᨲ᩠ᨲᩮᩣ ᩈᨠ᩠ᨿᨠᩩᩃᩣ ᨸᨻ᩠ᨻᨩᩥᨲᩮᩣ ᨽᨴ᩠ᨴᩥᨿᩴ ᩋᨶᩩᨸ᩠ᨸᨲ᩠ᨲᩮᩣ ᨽᨴ᩠ᨴᩥᨿᩮ ᩅᩥᩉᩁᨲᩥ ᨩᩣᨲᩥᨿᩣ ᩅᨶᩮ. ᨲᩴ ᨡᩮᩣ ᨸᨶ ᨽᨣᩅᨶ᩠ᨲᩴ ᨣᩮᩤᨲᨾᩴ ᩑᩅᩴ ᨠᩃ᩠ᨿᩣᨱᩮᩣ ᨠᩥᨲ᩠ᨲᩥᩈᨴ᩠ᨴᩮᩤ ᩋᨻ᩠ᨽᩩᨣ᩠ᨣᨲᩮᩣ—  ‘ᩍᨲᩥᨸᩥ ᩈᩮᩣ ᨽᨣᩅᩤ ᩋᩁᩉᩴ ᩈᨾ᩠ᨾᩣᩈᨾ᩠ᨻᩩᨴ᩠ᨵᩮᩤ ᩅᩥᨩ᩠ᨩᩣᨧᩁᨱᩈᨾ᩠ᨸᨶ᩠ᨶᩮᩣ ᩈᩩᨣᨲᩮᩣ ᩃᩮᩣᨠᩅᩥᨴᩪ ᩋᨶᩩᨲ᩠ᨲᩁᩮᩣ ᨸᩩᩁᩥᩈᨴᨾ᩠ᨾᩈᩣᩁᨳᩥ ᩈᨲ᩠ᨳᩣ ᨴᩮᩅᨾᨶᩩᩔᩣᨶᩴ ᨻᩩᨴ᩠ᨵᩮᩤ ᨽᨣᩅᩤ’. ᩈᩮᩣ ᩍᨾᩴ ᩃᩮᩣᨠᩴ ᩈᨴᩮᩅᨠᩴ ᩈᨾᩣᩁᨠᩴ ᩈᨻᩕᩉ᩠ᨾᨠᩴ ᩈᩔᨾᨱᨻᩕᩣᩉ᩠ᨾᨱᩥᩴ ᨸᨩᩴ ᩈᨴᩮᩅᨾᨶᩩᩔᩴ ᩈᨿᩴ ᩋᨽᩥᨬ᩠ᨬᩣ ᩈᨧ᩠ᨨᩥᨠᨲ᩠ᩅᩣ ᨸᩅᩮᨴᩮᨲᩥ. ᩈᩮᩣ ᨵᨾ᩠ᨾᩴ ᨴᩮᩈᩮᨲᩥ ᩋᩣᨴᩥᨠᩃ᩠ᨿᩣᨱᩴ ᨾᨩ᩠ᨫᩮᨠᩃ᩠ᨿᩣᨱᩴ ᨸᩁᩥᨿᩮᩣᩈᩣᨶᨠᩃ᩠ᨿᩣᨱᩴ ᩈᩣᨲ᩠ᨳᩴ ᩈᨻ᩠ᨿᨬ᩠ᨩᨶᩴ ᨠᩮᩅᩃᨸᩁᩥᨸᩩᨱ᩠ᨱᩴ ᨸᩁᩥᩈᩩᨴ᩠ᨵᩴ ᨻᩕᩉ᩠ᨾᨧᩁᩥᨿᩴ ᨸᨠᩣᩈᩮᨲᩥ. ᩈᩣᨵᩩ ᨡᩮᩣ ᨸᨶ ᨲᨳᩣᩁᩪᨸᩣᨶᩴ ᩋᩁᩉᨲᩴ ᨴᩔᨶᩴ ᩉᩮᩣᨲᩦ”ᨲᩥ.
</Paragraph>

<Paragraph number="1348" book="vi-maha">
ᩋᨳ ᨡᩮᩣ ᨾᩮᨱ᩠ᨯᨠᩮᩣ ᨣᩉᨸᨲᩥ ᨽᨴᩕᩤᨶᩥ ᨽᨴᩕᩤᨶᩥ ᨿᩣᨶᩣᨶᩥ ᨿᩮᩣᨩᩣᨸᩮᨲ᩠ᩅᩣ ᨽᨴᩕᩴ ᨽᨴᩕᩴ ᨿᩣᨶᩴ ᩋᨽᩥᩁᩩᩉᩥᨲ᩠ᩅᩣ ᨽᨴᩕᩮᩉᩥ ᨽᨴᩕᩮᩉᩥ ᨿᩣᨶᩮᩉᩥ ᨽᨴ᩠ᨴᩥᨿᩣ ᨶᩥᨿ᩠ᨿᩣᩈᩥ ᨽᨣᩅᨶ᩠ᨲᩴ ᨴᩔᨶᩣᨿ. ᩋᨴ᩠ᨴᩈᩴᩈᩩ ᨡᩮᩣ ᩈᨾ᩠ᨻᩉᩩᩃᩣ ᨲᩥᨲ᩠ᨳᩥᨿᩣ ᨾᩮᨱ᩠ᨯᨠᩴ ᨣᩉᨸᨲᩥᩴ ᨴᩪᩁᨲᩮᩣᩅ ᩋᩣᨣᨧ᩠ᨨᨶ᩠ᨲᩴ, ᨴᩥᩈ᩠ᩅᩣᨶ ᨾᩮᨱ᩠ᨯᨠᩴ ᨣᩉᨸᨲᩥᩴ ᩑᨲᨴᩅᩮᩤᨧᩩᩴ—  “ᨠᩉᩴ ᨲ᩠ᩅᩴ, ᨣᩉᨸᨲᩥ, ᨣᨧ᩠ᨨᩈᩦ”ᨲᩥ? “ᨣᨧ᩠ᨨᩣᨾᩉᩴ, ᨽᨶ᩠ᨲᩮ, ᨽᨣᩅᨶ᩠ᨲᩴ ᩈᨾᨱᩴ ᨣᩮᩤᨲᨾᩴ ᨴᩔᨶᩣᨿᩣ”ᨲᩥ. “ᨠᩥᩴ ᨸᨶ ᨲ᩠ᩅᩴ, ᨣᩉᨸᨲᩥ, ᨠᩥᩁᩥᨿᩅᩤᨴᩮᩤ ᩈᨾᩣᨶᩮᩣ ᩋᨠᩥᩁᩥᨿᩅᩤᨴᩴ ᩈᨾᨱᩴ ᨣᩮᩤᨲᨾᩴ ᨴᩔᨶᩣᨿ ᩏᨸᩈᩘᨠᨾᩥᩔᩈᩥ? ᩈᨾᨱᩮᩣ ᩉᩥ, ᨣᩉᨸᨲᩥ, ᨣᩮᩤᨲᨾᩮᩣ ᩋᨠᩥᩁᩥᨿᩅᩤᨴᩮᩤ ᩋᨠᩥᩁᩥᨿᩣᨿ ᨵᨾ᩠ᨾᩴ ᨴᩮᩈᩮᨲᩥ, ᨲᩮᨶ ᨧ ᩈᩣᩅᨠᩮ ᩅᩥᨶᩮᨲᩦ”ᨲᩥ. ᩋᨳ ᨡᩮᩣ ᨾᩮᨱ᩠ᨯᨠᩔ ᨣᩉᨸᨲᩥᩔ ᩑᨲᨴᩉᩮᩣᩈᩥ—  “ᨶᩥᩔᩴᩈᨿᩴ ᨡᩮᩣ ᩈᩮᩣ ᨽᨣᩅᩤ ᩋᩁᩉᩴ ᩈᨾ᩠ᨾᩣᩈᨾ᩠ᨻᩩᨴ᩠ᨵᩮᩤ ᨽᩅᩥᩔᨲᩥ, ᨿᨳᨿᩥᨾᩮ ᨲᩥᨲ᩠ᨳᩥᨿᩣ ᩏᩈᩪᨿᨶ᩠ᨲᩦ”ᨲᩥ. ᨿᩣᩅᨲᩥᨠᩣ ᨿᩣᨶᩔ ᨽᩪᨾᩥ, ᨿᩣᨶᩮᨶ ᨣᨶ᩠ᨲ᩠ᩅᩣ ᨿᩣᨶᩣ ᨸᨧ᩠ᨧᩮᩣᩁᩮᩣᩉᩥᨲ᩠ᩅᩣ ᨸᨲ᩠ᨲᩥᨠᩮᩣᩅ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᨶᩥᩈᩦᨴᩥ. ᩑᨠᨾᨶ᩠ᨲᩴ ᨶᩥᩈᩥᨶ᩠ᨶᩔ ᨡᩮᩣ ᨾᩮᨱ᩠ᨯᨠᩔ ᨣᩉᨸᨲᩥᩔ ᨽᨣᩅᩤ ᩋᨶᩩᨸᩩᨻ᩠ᨻᩥᩴ ᨠᨳᩴ ᨠᨳᩮᩈᩥ, ᩈᩮᨿ᩠ᨿᨳᩥᨴᩴ—  ᨴᩤᨶᨠᨳᩴ …ᨸᩮ…  ᩋᨸᩁᨸ᩠ᨸᨧ᩠ᨧᨿᩮᩣ ᩈᨲ᩠ᨳᩩᩈᩣᩈᨶᩮ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᩋᨽᩥᨠ᩠ᨠᨶ᩠ᨲᩴ, ᨽᨶ᩠ᨲᩮ …ᨸᩮ…  ᩏᨸᩣᩈᨠᩴ ᨾᩴ ᨽᨣᩅᩤ ᨵᩤᩁᩮᨲᩩ ᩋᨩ᩠ᨩᨲᨣ᩠ᨣᩮ ᨸᩣᨱᩩᨸᩮᨲᩴ ᩈᩁᨱᩴ ᨣᨲᩴ. ᩋᨵᩥᩅᩤᩈᩮᨲᩩ ᨧ ᨾᩮ, ᨽᨶ᩠ᨲᩮ, ᨽᨣᩅᩤ ᩈ᩠ᩅᩣᨲᨶᩣᨿ ᨽᨲ᩠ᨲᩴ ᩈᨴ᩠ᨵᩥᩴ ᨽᩥᨠ᩠ᨡᩩᩈᩴᨥᩮᨶᩣ”ᨲᩥ. ᩋᨵᩥᩅᩤᩈᩮᩈᩥ ᨽᨣᩅᩤ ᨲᩩᨱ᩠ᩉᩦᨽᩣᩅᩮᨶ. ᩋᨳ ᨡᩮᩣ ᨾᩮᨱ᩠ᨯᨠᩮᩣ ᨣᩉᨸᨲᩥ ᨽᨣᩅᨲᩮᩣ ᩋᨵᩥᩅᩤᩈᨶᩴ ᩅᩥᨴᩥᨲ᩠ᩅᩣ ᩏᨭ᩠ᨮᩣᨿᩣᩈᨶᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᨸᨴᨠ᩠ᨡᩥᨱᩴ ᨠᨲ᩠ᩅᩣ ᨸᨠ᩠ᨠᩣᨾᩥ.
</Paragraph>

<Paragraph number="1349" book="vi-maha">
ᩋᨳ ᨡᩮᩣ ᨾᩮᨱ᩠ᨯᨠᩮᩣ ᨣᩉᨸᨲᩥ ᨲᩔᩣ ᩁᨲ᩠ᨲᩥᨿᩣ ᩋᨧ᩠ᨧᨿᩮᨶ ᨸᨱᩦᨲᩴ ᨡᩣᨴᨶᩦᨿᩴ ᨽᩮᩣᨩᨶᩦᨿᩴ ᨸᨭᩥᨿᩣᨴᩤᨸᩮᨲ᩠ᩅᩣ ᨽᨣᩅᨲᩮᩣ ᨠᩣᩃᩴ ᩋᩣᩁᩮᩣᨧᩣᨸᩮᩈᩥ—  “ᨠᩣᩃᩮᩣ, ᨽᨶ᩠ᨲᩮ, ᨶᩥᨭ᩠ᨮᩥᨲᩴ ᨽᨲ᩠ᨲᨶ᩺”ᨲᩥ. ᩋᨳ ᨡᩮᩣ ᨽᨣᩅᩤ ᨸᩩᨻ᩠ᨻᨱ᩠ᩉᩈᨾᨿᩴ ᨶᩥᩅᩤᩈᩮᨲ᩠ᩅᩣ ᨸᨲ᩠ᨲᨧᩦᩅᩁᨾᩣᨴᩤᨿ ᨿᩮᨶ ᨾᩮᨱ᩠ᨯᨠᩔ ᨣᩉᨸᨲᩥᩔ ᨶᩥᩅᩮᩈᨶᩴ ᨲᩮᨶᩩᨸᩈᩘᨠᨾᩥ; ᩏᨸᩈᩘᨠᨾᩥᨲ᩠ᩅᩣ ᨸᨬ᩠ᨬᨲ᩠ᨲᩮ ᩋᩣᩈᨶᩮ ᨶᩥᩈᩦᨴᩥ ᩈᨴ᩠ᨵᩥᩴ ᨽᩥᨠ᩠ᨡᩩᩈᩴᨥᩮᨶ. ᩋᨳ ᨡᩮᩣ ᨾᩮᨱ᩠ᨯᨠᩔ ᨣᩉᨸᨲᩥᩔ ᨽᩁᩥᨿᩣ ᨧ ᨸᩩᨲ᩠ᨲᩮᩣ ᨧ ᩈᩩᨱᩥᩈᩣ ᨧ ᨴᩤᩈᩮᩣ ᨧ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥᩴᩈᩩ, ᩏᨸᩈᩘᨠᨾᩥᨲ᩠ᩅᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᨶᩥᩈᩦᨴᩥᩴᩈᩩ. ᨲᩮᩈᩴ ᨽᨣᩅᩤ ᩋᨶᩩᨸᩩᨻ᩠ᨻᩥᩴ ᨠᨳᩴ ᨠᨳᩮᩈᩥ, ᩈᩮᨿ᩠ᨿᨳᩥᨴᩴ—  ᨴᩤᨶᨠᨳᩴ …ᨸᩮ…  ᩋᨸᩁᨸ᩠ᨸᨧ᩠ᨧᨿᩣ ᩈᨲ᩠ᨳᩩᩈᩣᩈᨶᩮ ᨽᨣᩅᨶ᩠ᨲᩴ ᩑᨲᨴᩅᩮᩤᨧᩩᩴ—  “ᩋᨽᩥᨠ᩠ᨠᨶ᩠ᨲᩴ, ᨽᨶ᩠ᨲᩮ …ᨸᩮ…  ᩑᨲᩮ ᨾᨿᩴ, ᨽᨶ᩠ᨲᩮ, ᨽᨣᩅᨶ᩠ᨲᩴ ᩈᩁᨱᩴ ᨣᨧ᩠ᨨᩣᨾ ᨵᨾ᩠ᨾᨬ᩠ᨧ ᨽᩥᨠ᩠ᨡᩩᩈᩴᨥᨬ᩠ᨧ. ᩏᨸᩣᩈᨠᩮ ᨶᩮᩣ ᨽᨣᩅᩤ ᨵᩤᩁᩮᨲᩩ ᩋᨩ᩠ᨩᨲᨣ᩠ᨣᩮ ᨸᩣᨱᩩᨸᩮᨲᩮ ᩈᩁᨱᩴ ᨣᨲᩮ”ᨲᩥ. ᩋᨳ ᨡᩮᩣ ᨾᩮᨱ᩠ᨯᨠᩮᩣ ᨣᩉᨸᨲᩥ ᨻᩩᨴ᩠ᨵᨸ᩠ᨸᨾᩩᨡᩴ ᨽᩥᨠ᩠ᨡᩩᩈᩴᨥᩴ ᨸᨱᩦᨲᩮᨶ ᨡᩣᨴᨶᩦᨿᩮᨶ ᨽᩮᩣᨩᨶᩦᨿᩮᨶ ᩈᩉᨲ᩠ᨳᩣ ᩈᨶ᩠ᨲᨸ᩠ᨸᩮᨲ᩠ᩅᩣ ᩈᨾ᩠ᨸᩅᩤᩁᩮᨲ᩠ᩅᩣ ᨽᨣᩅᨶ᩠ᨲᩴ ᨽᩩᨲ᩠ᨲᩣᩅᩥᩴ ᩒᨶᩦᨲᨸᨲ᩠ᨲᨸᩣᨱᩥᩴ ᩑᨠᨾᨶ᩠ᨲᩴ ᨶᩥᩈᩦᨴᩥ. ᩑᨠᨾᨶ᩠ᨲᩴ ᨶᩥᩈᩥᨶ᩠ᨶᩮᩣ ᨡᩮᩣ ᨾᩮᨱ᩠ᨯᨠᩮᩣ ᨣᩉᨸᨲᩥ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᨿᩣᩅ, ᨽᨶ᩠ᨲᩮ, ᨽᨣᩅᩤ ᨽᨴ᩠ᨴᩥᨿᩮ ᩅᩥᩉᩁᨲᩥ ᨲᩣᩅ ᩋᩉᩴ ᨻᩩᨴ᩠ᨵᨸ᩠ᨸᨾᩩᨡᩔ ᨽᩥᨠ᩠ᨡᩩᩈᩴᨥᩔ ᨵᩩᩅᨽᨲ᩠ᨲᩮᨶᩣ”ᨲᩥ. ᩋᨳ ᨡᩮᩣ ᨽᨣᩅᩤ ᨾᩮᨱ᩠ᨯᨠᩴ ᨣᩉᨸᨲᩥᩴ ᨵᨾ᩠ᨾᩥᨿᩣ ᨠᨳᩣᨿ ᩈᨶ᩠ᨴᩔᩮᨲ᩠ᩅᩣ ᩈᨾᩣᨴᨸᩮᨲ᩠ᩅᩣ ᩈᨾᩩᨲ᩠ᨲᩮᨩᩮᨲ᩠ᩅᩣ ᩈᨾ᩠ᨸᩉᩴᩈᩮᨲ᩠ᩅᩣ ᩏᨭ᩠ᨮᩣᨿᩣᩈᨶᩣ ᨸᨠ᩠ᨠᩣᨾᩥ.
</Paragraph>
</Division>