---
title: "6.18 ᩃᩥᨧ᩠ᨨᩅᩦᩅᨲ᩠ᨳᩩ"
tableOfContents: false
sidebar:
  order: 10
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="289" book="vi-maha">

<Paragraph number="1313" book="vi-maha">
ᩋᩔᩮᩣᩈᩩᩴ ᨡᩮᩣ ᩅᩮᩈᩣᩃᩥᨠᩣ ᩃᩥᨧ᩠ᨨᩅᩦ—  “ᨽᨣᩅᩤ ᨠᩥᩁ ᨠᩮᩣᨭᩥᨣᩤᨾᩴ ᩋᨶᩩᨸ᩠ᨸᨲ᩠ᨲᩮᩣ”ᨲᩥ. ᩋᨳ ᨡᩮᩣ ᩅᩮᩈᩣᩃᩥᨠᩣ ᩃᩥᨧ᩠ᨨᩅᩦ ᨽᨴᩕᩤᨶᩥ ᨽᨴᩕᩤᨶᩥ ᨿᩣᨶᩣᨶᩥ ᨿᩮᩣᨩᩣᨸᩮᨲ᩠ᩅᩣ ᨽᨴᩕᩴ ᨽᨴᩕᩴ ᨿᩣᨶᩴ ᩋᨽᩥᩁᩩᩉᩥᨲ᩠ᩅᩣ ᨽᨴᩕᩮᩉᩥ ᨽᨴᩕᩮᩉᩥ ᨿᩣᨶᩮᩉᩥ ᩅᩮᩈᩣᩃᩥᨿᩣ ᨶᩥᨿ᩠ᨿᩣᩈᩩᩴ ᨽᨣᩅᨶ᩠ᨲᩴ ᨴᩔᨶᩣᨿ. ᩋᨸ᩠ᨸᩮᨠᨧ᩠ᨧᩮ ᩃᩥᨧ᩠ᨨᩅᩦ ᨶᩦᩃᩣ ᩉᩮᩣᨶ᩠ᨲᩥ ᨶᩦᩃᩅᨱ᩠ᨱᩣ ᨶᩦᩃᩅᨲ᩠ᨳᩣ ᨶᩦᩃᩣᩃᩘᨠᩣᩁᩣ, ᩋᨸ᩠ᨸᩮᨠᨧ᩠ᨧᩮ ᩃᩥᨧ᩠ᨨᩅᩦ ᨸᩦᨲᩣ ᩉᩮᩣᨶ᩠ᨲᩥ ᨸᩦᨲᩅᨱ᩠ᨱᩣ ᨸᩦᨲᩅᨲ᩠ᨳᩣ ᨸᩦᨲᩣᩃᩘᨠᩣᩁᩣ, ᩋᨸ᩠ᨸᩮᨠᨧ᩠ᨧᩮ ᩃᩥᨧ᩠ᨨᩅᩦ ᩃᩮᩣᩉᩥᨲᩣ ᩉᩮᩣᨶ᩠ᨲᩥ ᩃᩮᩣᩉᩥᨲᩅᨱ᩠ᨱᩣ ᩃᩮᩣᩉᩥᨲᩅᨲ᩠ᨳᩣ ᩃᩮᩣᩉᩥᨲᩣᩃᩘᨠᩣᩁᩣ, ᩋᨸ᩠ᨸᩮᨠᨧ᩠ᨧᩮ ᩃᩥᨧ᩠ᨨᩅᩦ ᩒᨴᩤᨲᩣ ᩉᩮᩣᨶ᩠ᨲᩥ ᩒᨴᩤᨲᩅᨱ᩠ᨱᩣ ᩒᨴᩤᨲᩅᨲ᩠ᨳᩣ ᩒᨴᩤᨲᩣᩃᩘᨠᩣᩁᩣ. ᩋᨳ ᨡᩮᩣ ᩋᨾ᩠ᨻᨸᩣᩃᩦ ᨣᨱᩥᨠᩣ ᨴᩉᩁᩣᨶᩴ ᨴᩉᩁᩣᨶᩴ ᩃᩥᨧ᩠ᨨᩅᩦᨶᩴ ᩎᩈᩣᨿ ᩎᩈᩴ ᨿᩩᨣᩮᨶ ᨿᩩᨣᩴ ᨧᨠ᩠ᨠᩮᨶ ᨧᨠ᩠ᨠᩴ ᩋᨠ᩠ᨡᩮᨶ ᩋᨠ᩠ᨡᩴ ᨸᨭᩥᩅᨭ᩠ᨭᩮᩈᩥ. ᩋᨳ ᨡᩮᩣ ᨲᩮ ᩃᩥᨧ᩠ᨨᩅᩦ ᩋᨾ᩠ᨻᨸᩣᩃᩥᩴ ᨣᨱᩥᨠᩴ ᩑᨲᨴᩅᩮᩤᨧᩩᩴ—  “ᨠᩥᩔ, ᨩᩮ ᩋᨾ᩠ᨻᨸᩣᩃᩥ, ᨴᩉᩁᩣᨶᩴ ᨴᩉᩁᩣᨶᩴ ᩃᩥᨧ᩠ᨨᩅᩦᨶᩴ ᩎᩈᩣᨿ ᩎᩈᩴ ᨿᩩᨣᩮᨶ ᨿᩩᨣᩴ ᨧᨠ᩠ᨠᩮᨶ ᨧᨠ᩠ᨠᩴ ᩋᨠ᩠ᨡᩮᨶ ᩋᨠ᩠ᨡᩴ ᨸᨭᩥᩅᨭ᩠ᨭᩮᩈᩦ”ᨲᩥ? “ᨲᨳᩣ ᩉᩥ ᨸᨶ ᨾᨿᩣ, ᩋᨿ᩠ᨿᨸᩩᨲ᩠ᨲᩣ, ᩈ᩠ᩅᩣᨲᨶᩣᨿ ᨻᩩᨴ᩠ᨵᨸ᩠ᨸᨾᩩᨡᩮᩣ ᨽᩥᨠ᩠ᨡᩩᩈᩴᨥᩮᩣ ᨶᩥᨾᨶ᩠ᨲᩥᨲᩮᩣ”ᨲᩥ. “ᨴᩮᩉᩥ, ᨩᩮ ᩋᨾ᩠ᨻᨸᩣᩃᩥ, ᩋᨾ᩠ᩉᩣᨠᩴ ᩑᨲᩴ ᨽᨲ᩠ᨲᩴ ᩈᨲᩈᩉᩔᩮᨶᩣ”ᨲᩥ. “ᩈᨧᩮᨸᩥ ᨾᩮ, ᩋᨿ᩠ᨿᨸᩩᨲ᩠ᨲᩣ, ᩅᩮᩈᩣᩃᩥᩴ ᩈᩣᩉᩣᩁᩴ ᨴᨩ᩠ᨩᩮᨿ᩠ᨿᩣᨳ, ᨶᩮᩅ ᨴᨩ᩠ᨩᩣᩉᩴ ᨲᩴ ᨽᨲ᩠ᨲᨶ᩺”ᨲᩥ. ᩋᨳ ᨡᩮᩣ ᨲᩮ ᩃᩥᨧ᩠ᨨᩅᩦ ᩋᩘᨣᩩᩃᩥᩴ ᨹᩮᩣᨭᩮᩈᩩᩴ—  “ᨩᩥᨲᨾ᩠ᩉ ᩅᨲ ᨽᩮᩣ ᩋᨾ᩠ᨻᨠᩣᨿ, ᨸᩁᩣᨩᩥᨲᨾ᩠ᩉ ᩅᨲ ᨽᩮᩣ ᩋᨾ᩠ᨻᨠᩣᨿᩣ”ᨲᩥ. ᩋᨳ ᨡᩮᩣ ᨲᩮ ᩃᩥᨧ᩠ᨨᩅᩦ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥᩴᩈᩩ. ᩋᨴ᩠ᨴᩈᩣ ᨡᩮᩣ ᨽᨣᩅᩤ ᨲᩮ ᩃᩥᨧ᩠ᨨᩅᩦ ᨴᩪᩁᨲᩮᩣᩅ ᩋᩣᨣᨧ᩠ᨨᨶ᩠ᨲᩮ, ᨴᩥᩈ᩠ᩅᩣᨶ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᨿᩮᩉᩥ, ᨽᩥᨠ᩠ᨡᩅᩮ, ᨽᩥᨠ᩠ᨡᩪᩉᩥ ᨴᩮᩅᩤ ᨲᩣᩅᨲᩥᩴᩈᩣ ᩋᨴᩥᨭ᩠ᨮᨸᩩᨻ᩠ᨻᩣ, ᩒᩃᩮᩣᨠᩮᨳ, ᨽᩥᨠ᩠ᨡᩅᩮ, ᩃᩥᨧ᩠ᨨᩅᩦᨸᩁᩥᩈᩴ; ᩋᨸᩃᩮᩣᨠᩮᨳ, ᨽᩥᨠ᩠ᨡᩅᩮ, ᩃᩥᨧ᩠ᨨᩅᩦᨸᩁᩥᩈᩴ; ᩏᨸᩈᩴᩉᩁᨳ, ᨽᩥᨠ᩠ᨡᩅᩮ, ᩃᩥᨧ᩠ᨨᩅᩦᨸᩁᩥᩈᩴ ᨲᩣᩅᨲᩥᩴᩈᨸᩁᩥᩈᨶ᩺”ᨲᩥ.
</Paragraph>

<Paragraph number="1314" book="vi-maha">
ᩋᨳ ᨡᩮᩣ ᨲᩮ ᩃᩥᨧ᩠ᨨᩅᩦ ᨿᩣᩅᨲᩥᨠᩣ ᨿᩣᨶᩔ ᨽᩪᨾᩥ, ᨿᩣᨶᩮᨶ ᨣᨶ᩠ᨲ᩠ᩅᩣ ᨿᩣᨶᩣ ᨸᨧ᩠ᨧᩮᩣᩁᩮᩣᩉᩥᨲ᩠ᩅᩣ ᨸᨲ᩠ᨲᩥᨠᩣᩅ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥᩴᩈᩩ; ᩏᨸᩈᩘᨠᨾᩥᨲ᩠ᩅᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᨶᩥᩈᩦᨴᩥᩴᩈᩩ. ᩑᨠᨾᨶ᩠ᨲᩴ ᨶᩥᩈᩥᨶ᩠ᨶᩮ ᨡᩮᩣ ᨲᩮ ᩃᩥᨧ᩠ᨨᩅᩦ ᨽᨣᩅᩤ ᨵᨾ᩠ᨾᩥᨿᩣ ᨠᨳᩣᨿ ᩈᨶ᩠ᨴᩔᩮᩈᩥ ᩈᨾᩣᨴᨸᩮᩈᩥ ᩈᨾᩩᨲ᩠ᨲᩮᨩᩮᩈᩥ ᩈᨾ᩠ᨸᩉᩴᩈᩮᩈᩥ. ᩋᨳ ᨡᩮᩣ ᨲᩮ ᩃᩥᨧ᩠ᨨᩅᩦ, ᨽᨣᩅᨲᩣ ᨵᨾ᩠ᨾᩥᨿᩣ ᨠᨳᩣᨿ ᩈᨶ᩠ᨴᩔᩥᨲᩣ ᩈᨾᩣᨴᨸᩥᨲᩣ ᩈᨾᩩᨲ᩠ᨲᩮᨩᩥᨲᩣ ᩈᨾ᩠ᨸᩉᩴᩈᩥᨲᩣ ᨽᨣᩅᨶ᩠ᨲᩴ ᩑᨲᨴᩅᩮᩤᨧᩩᩴ—  “ᩋᨵᩥᩅᩤᩈᩮᨲᩩ ᨶᩮᩣ, ᨽᨶ᩠ᨲᩮ, ᨽᨣᩅᩤ ᩈ᩠ᩅᩣᨲᨶᩣᨿ ᨽᨲ᩠ᨲᩴ ᩈᨴ᩠ᨵᩥᩴ ᨽᩥᨠ᩠ᨡᩩᩈᩴᨥᩮᨶᩣ”ᨲᩥ. “ᩋᨵᩥᩅᩩᨭ᩠ᨮᩮᩣᨾ᩠ᩉᩥ, ᩃᩥᨧ᩠ᨨᩅᩦ, ᩈ᩠ᩅᩣᨲᨶᩣᨿ ᩋᨾ᩠ᨻᨸᩣᩃᩥᨿᩣ ᨣᨱᩥᨠᩣᨿ ᨽᨲ᩠ᨲᨶ᩺”ᨲᩥ. ᩋᨳ ᨡᩮᩣ ᨲᩮ ᩃᩥᨧ᩠ᨨᩅᩦ ᩋᩘᨣᩩᩃᩥᩴ ᨹᩮᩣᨭᩮᩈᩩᩴ—  “ᨩᩥᨲᨾ᩠ᩉ ᩅᨲ ᨽᩮᩣ ᩋᨾ᩠ᨻᨠᩣᨿ, ᨸᩁᩣᨩᩥᨲᨾ᩠ᩉ ᩅᨲ ᨽᩮᩣ ᩋᨾ᩠ᨻᨠᩣᨿᩣ”ᨲᩥ. ᩋᨳ ᨡᩮᩣ ᨲᩮ ᩃᩥᨧ᩠ᨨᩅᩦ ᨽᨣᩅᨲᩮᩣ ᨽᩣᩈᩥᨲᩴ ᩋᨽᩥᨶᨶ᩠ᨴᩥᨲ᩠ᩅᩣ ᩋᨶᩩᨾᩮᩣᨴᩥᨲ᩠ᩅᩣ ᩏᨭ᩠ᨮᩣᨿᩣᩈᨶᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᨸᨴᨠ᩠ᨡᩥᨱᩴ ᨠᨲ᩠ᩅᩣ ᨸᨠ᩠ᨠᨾᩥᩴᩈᩩ.
</Paragraph>

<Paragraph number="1315" book="vi-maha">
ᩋᨳ ᨡᩮᩣ ᨽᨣᩅᩤ ᨠᩮᩣᨭᩥᨣᩤᨾᩮ ᨿᨳᩣᨽᩥᩁᨶ᩠ᨲᩴ ᩅᩥᩉᩁᩥᨲ᩠ᩅᩣ ᨿᩮᨶ ᨶᩣᨲᩥᨠᩣ ᨲᩮᨶᩩᨸᩈᩘᨠᨾᩥ. ᨲᨲᩕ ᩈᩩᨴᩴ ᨽᨣᩅᩤ ᨶᩣᨲᩥᨠᩮ ᩅᩥᩉᩁᨲᩥ ᨣᩥᨬ᩠ᨩᨠᩣᩅᩈᨳᩮ. ᩋᨳ ᨡᩮᩣ ᩋᨾ᩠ᨻᨸᩣᩃᩦ ᨣᨱᩥᨠᩣ ᨲᩔᩣ ᩁᨲ᩠ᨲᩥᨿᩣ ᩋᨧ᩠ᨧᨿᩮᨶ ᩈᨠᩮ ᩋᩣᩁᩣᨾᩮ ᨸᨱᩦᨲᩴ ᨡᩣᨴᨶᩦᨿᩴ ᨽᩮᩣᨩᨶᩦᨿᩴ ᨸᨭᩥᨿᩣᨴᩤᨸᩮᨲ᩠ᩅᩣ ᨽᨣᩅᨲᩮᩣ ᨠᩣᩃᩴ ᩋᩣᩁᩮᩣᨧᩣᨸᩮᩈᩥ—  “ᨠᩣᩃᩮᩣ, ᨽᨶ᩠ᨲᩮ, ᨶᩥᨭ᩠ᨮᩥᨲᩴ ᨽᨲ᩠ᨲᨶ᩺”ᨲᩥ. ᩋᨳ ᨡᩮᩣ ᨽᨣᩅᩤ ᨸᩩᨻ᩠ᨻᨱ᩠ᩉᩈᨾᨿᩴ ᨶᩥᩅᩤᩈᩮᨲ᩠ᩅᩣ ᨸᨲ᩠ᨲᨧᩦᩅᩁᨾᩣᨴᩤᨿ ᨿᩮᨶ ᩋᨾ᩠ᨻᨸᩣᩃᩥᨿᩣ ᨣᨱᩥᨠᩣᨿ ᨸᩁᩥᩅᩮᩈᨶᩣ ᨲᩮᨶᩩᨸᩈᩘᨠᨾᩥ; ᩏᨸᩈᩘᨠᨾᩥᨲ᩠ᩅᩣ ᨸᨬ᩠ᨬᨲ᩠ᨲᩮ ᩋᩣᩈᨶᩮ ᨶᩥᩈᩦᨴᩥ ᩈᨴ᩠ᨵᩥᩴ ᨽᩥᨠ᩠ᨡᩩᩈᩴᨥᩮᨶ. ᩋᨳ ᨡᩮᩣ ᩋᨾ᩠ᨻᨸᩣᩃᩦ ᨣᨱᩥᨠᩣ ᨻᩩᨴ᩠ᨵᨸ᩠ᨸᨾᩩᨡᩴ ᨽᩥᨠ᩠ᨡᩩᩈᩴᨥᩴ ᨸᨱᩦᨲᩮᨶ ᨡᩣᨴᨶᩦᨿᩮᨶ ᨽᩮᩣᨩᨶᩦᨿᩮᨶ ᩈᩉᨲ᩠ᨳᩣ ᩈᨶ᩠ᨲᨸ᩠ᨸᩮᨲ᩠ᩅᩣ ᩈᨾ᩠ᨸᩅᩤᩁᩮᨲ᩠ᩅᩣ ᨽᨣᩅᨶ᩠ᨲᩴ ᨽᩩᨲ᩠ᨲᩣᩅᩥᩴ ᩒᨶᩦᨲᨸᨲ᩠ᨲᨸᩣᨱᩥᩴ ᩑᨠᨾᨶ᩠ᨲᩴ ᨶᩥᩈᩦᨴᩥ. ᩑᨠᨾᨶ᩠ᨲᩴ ᨶᩥᩈᩥᨶ᩠ᨶᩣ ᨡᩮᩣ ᩋᨾ᩠ᨻᨸᩣᩃᩦ ᨣᨱᩥᨠᩣ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᩍᨾᩣᩉᩴ, ᨽᨶ᩠ᨲᩮ, ᩋᨾ᩠ᨻᩅᨶᩴ ᨻᩩᨴ᩠ᨵᨸ᩠ᨸᨾᩩᨡᩔ ᨽᩥᨠ᩠ᨡᩩᩈᩴᨥᩔ ᨴᨾ᩠ᨾᩦ”ᨲᩥ. ᨸᨭᩥᨣ᩠ᨣᩉᩮᩈᩥ ᨽᨣᩅᩤ ᩋᩣᩁᩣᨾᩴ. ᩋᨳ ᨡᩮᩣ ᨽᨣᩅᩤ ᩋᨾ᩠ᨻᨸᩣᩃᩥᩴ ᨣᨱᩥᨠᩴ ᨵᨾ᩠ᨾᩥᨿᩣ ᨠᨳᩣᨿ ᩈᨶ᩠ᨴᩔᩮᨲ᩠ᩅᩣ ᩈᨾᩣᨴᨸᩮᨲ᩠ᩅᩣ ᩈᨾᩩᨲ᩠ᨲᩮᨩᩮᨲ᩠ᩅᩣ ᩈᨾ᩠ᨸᩉᩴᩈᩮᨲ᩠ᩅᩣ ᩏᨭ᩠ᨮᩣᨿᩣᩈᨶᩣ ᨿᩮᨶ ᨾᩉᩣᩅᨶᩴ ᨲᩮᨶᩩᨸᩈᩘᨠᨾᩥ. ᨲᨲᩕ ᩈᩩᨴᩴ ᨽᨣᩅᩤ ᩅᩮᩈᩣᩃᩥᨿᩴ ᩅᩥᩉᩁᨲᩥ ᨾᩉᩣᩅᨶᩮ ᨠᩪᨭᩣᨣᩤᩁᩈᩣᩃᩣᨿᩴ.

</Paragraph>
</Division>

<Paragraph number="1316" type="center" book="vi-maha">
ᩃᩥᨧ᩠ᨨᩅᩥᨽᩣᨱᩅᩤᩁᩮᩣ ᨶᩥᨭ᩠ᨮᩥᨲᩮᩣ ᨲᨲᩥᨿᩮᩣ.
</Paragraph>