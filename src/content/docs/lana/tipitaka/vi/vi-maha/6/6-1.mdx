---
title: "6.1 ᨸᨬ᩠ᨧᨽᩮᩈᨩ᩠ᨩᨠᨳᩣ"
tableOfContents: false
sidebar:
  order: 1
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="260" book="vi-maha">

<Paragraph number="1198" book="vi-maha">
ᨲᩮᨶ ᩈᨾᨿᩮᨶ ᨻᩩᨴ᩠ᨵᩮᩤ ᨽᨣᩅᩤ ᩈᩣᩅᨲ᩠ᨳᩥᨿᩴ ᩅᩥᩉᩁᨲᩥ ᨩᩮᨲᩅᨶᩮ ᩋᨶᩣᨳᨸᩥᨱ᩠ᨯᩥᨠᩔ ᩋᩣᩁᩣᨾᩮ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪᨶᩴ ᩈᩣᩁᨴᩥᨠᩮᨶ ᩋᩣᨻᩣᨵᩮᨶ ᨹᩩᨭ᩠ᨮᩣᨶᩴ ᨿᩣᨣᩩᨸᩥ ᨸᩦᨲᩣ ᩏᨣ᩠ᨣᨧ᩠ᨨᨲᩥ, ᨽᨲ᩠ᨲᨾ᩠ᨸᩥ ᨽᩩᨲ᩠ᨲᩴ ᩏᨣ᩠ᨣᨧ᩠ᨨᨲᩥ. ᨲᩮ ᨲᩮᨶ ᨠᩥᩈᩣ ᩉᩮᩣᨶ᩠ᨲᩥ, ᩃᩪᨡᩣ, ᨴᩩᨻ᩠ᨻᨱ᩠ᨱᩣ, ᩏᨸ᩠ᨸᨱ᩠ᨯᩩᨸ᩠ᨸᨱ᩠ᨯᩩᨠᨩᩣᨲᩣ, ᨵᨾᨶᩥᩈᨶ᩠ᨳᨲᨣᨲ᩠ᨲᩣ. ᩋᨴ᩠ᨴᩈᩣ ᨡᩮᩣ ᨽᨣᩅᩤ ᨲᩮ ᨽᩥᨠ᩠ᨡᩪ ᨠᩥᩈᩮ ᩃᩪᨡᩮ ᨴᩩᨻ᩠ᨻᨱ᩠ᨱᩮ ᩏᨸ᩠ᨸᨱ᩠ᨯᩩᨸ᩠ᨸᨱ᩠ᨯᩩᨠᨩᩣᨲᩮ ᨵᨾᨶᩥᩈᨶ᩠ᨳᨲᨣᨲ᩠ᨲᩮ, ᨴᩥᩈ᩠ᩅᩣᨶ ᩋᩣᨿᩈ᩠ᨾᨶ᩠ᨲᩴ ᩋᩣᨶᨶ᩠ᨴᩴ ᩋᩣᨾᨶ᩠ᨲᩮᩈᩥ—  “ᨠᩥᩴ ᨶᩩ ᨡᩮᩣ, ᩋᩣᨶᨶ᩠ᨴ, ᩑᨲᩁᩉᩥ ᨽᩥᨠ᩠ᨡᩪ ᨠᩥᩈᩣ, ᩃᩪᨡᩣ, ᨴᩩᨻ᩠ᨻᨱ᩠ᨱᩣ, ᩏᨸ᩠ᨸᨱ᩠ᨯᩩᨸ᩠ᨸᨱ᩠ᨯᩩᨠᨩᩣᨲᩣ, ᨵᨾᨶᩥᩈᨶ᩠ᨳᨲᨣᨲ᩠ᨲᩣ”ᨲᩥ? “ᩑᨲᩁᩉᩥ, ᨽᨶ᩠ᨲᩮ, ᨽᩥᨠ᩠ᨡᩪᨶᩴ ᩈᩣᩁᨴᩥᨠᩮᨶ ᩋᩣᨻᩣᨵᩮᨶ ᨹᩩᨭ᩠ᨮᩣᨶᩴ ᨿᩣᨣᩩᨸᩥ ᨸᩦᨲᩣ ᩏᨣ᩠ᨣᨧ᩠ᨨᨲᩥ, ᨽᨲ᩠ᨲᨾ᩠ᨸᩥ ᨽᩩᨲ᩠ᨲᩴ ᩏᨣ᩠ᨣᨧ᩠ᨨᨲᩥ. ᨲᩮ ᨲᩮᨶ ᨠᩥᩈᩣ ᩉᩮᩣᨶ᩠ᨲᩥ, ᩃᩪᨡᩣ, ᨴᩩᨻ᩠ᨻᨱ᩠ᨱᩣ, ᩏᨸ᩠ᨸᨱ᩠ᨯᩩᨸ᩠ᨸᨱ᩠ᨯᩩᨠᨩᩣᨲᩣ, ᨵᨾᨶᩥᩈᨶ᩠ᨳᨲᨣᨲ᩠ᨲᩣ”ᨲᩥ.
</Paragraph>

<Paragraph number="1199" book="vi-maha">
ᩋᨳ ᨡᩮᩣ ᨽᨣᩅᨲᩮᩣ ᩁᩉᩮᩣᨣᨲᩔ ᨸᨭᩥᩈᩃᩖᩦᨶᩔ ᩑᩅᩴ ᨧᩮᨲᩈᩮᩣ ᨸᩁᩥᩅᩥᨲᨠ᩠ᨠᩮᩣ ᩏᨴᨸᩣᨴᩥ—  “ᩑᨲᩁᩉᩥ ᨡᩮᩣ ᨽᩥᨠ᩠ᨡᩪᨶᩴ ᩈᩣᩁᨴᩥᨠᩮᨶ ᩋᩣᨻᩣᨵᩮᨶ ᨹᩩᨭ᩠ᨮᩣᨶᩴ ᨿᩣᨣᩩᨸᩥ ᨸᩦᨲᩣ ᩏᨣ᩠ᨣᨧ᩠ᨨᨲᩥ, ᨽᨲ᩠ᨲᨾ᩠ᨸᩥ ᨽᩩᨲ᩠ᨲᩴ ᩏᨣ᩠ᨣᨧ᩠ᨨᨲᩥ. ᨲᩮ ᨲᩮᨶ ᨠᩥᩈᩣ ᩉᩮᩣᨶ᩠ᨲᩥ, ᩃᩪᨡᩣ, ᨴᩩᨻ᩠ᨻᨱ᩠ᨱᩣ, ᩏᨸ᩠ᨸᨱ᩠ᨯᩩᨸ᩠ᨸᨱ᩠ᨯᩩᨠᨩᩣᨲᩣ, ᨵᨾᨶᩥᩈᨶ᩠ᨳᨲᨣᨲ᩠ᨲᩣ. ᨠᩥᩴ ᨶᩩ ᨡᩮᩣ ᩋᩉᩴ ᨽᩥᨠ᩠ᨡᩪᨶᩴ ᨽᩮᩈᨩ᩠ᨩᩴ ᩋᨶᩩᨩᩣᨶᩮᨿ᩠ᨿᩴ, ᨿᩴ ᨽᩮᩈᨩ᩠ᨩᨬ᩠ᨧᩮᩅ ᩋᩔ ᨽᩮᩈᨩ᩠ᨩᩈᨾ᩠ᨾᨲᨬ᩠ᨧ ᩃᩮᩣᨠᩔ, ᩋᩣᩉᩣᩁᨲ᩠ᨳᨬ᩠ᨧ ᨹᩁᩮᨿ᩠ᨿ, ᨶ ᨧ ᩒᩊᩣᩁᩥᨠᩮᩣ ᩋᩣᩉᩣᩁᩮᩣ ᨸᨬ᩠ᨬᩣᨿᩮᨿ᩠ᨿᩣ”ᨲᩥ? ᩋᨳ ᨡᩮᩣ ᨽᨣᩅᨲᩮᩣ ᩑᨲᨴᩉᩮᩣᩈᩥ—  “ᩍᨾᩣᨶᩥ ᨡᩮᩣ ᨸᨬ᩠ᨧ ᨽᩮᩈᨩ᩠ᨩᩣᨶᩥ, ᩈᩮᨿ᩠ᨿᨳᩥᨴᩴ—  ᩈᨸ᩠ᨸᩥ, ᨶᩅᨶᩦᨲᩴ, ᨲᩮᩃᩴ, ᨾᨵᩩ, ᨹᩣᨱᩥᨲᩴ; ᨽᩮᩈᨩ᩠ᨩᩣᨶᩥ ᨧᩮᩅ ᨽᩮᩈᨩ᩠ᨩᩈᨾ᩠ᨾᨲᩣᨶᩥ ᨧ ᩃᩮᩣᨠᩔ, ᩋᩣᩉᩣᩁᨲ᩠ᨳᨬ᩠ᨧ ᨹᩁᨶ᩠ᨲᩥ, ᨶ ᨧ ᩒᩊᩣᩁᩥᨠᩮᩣ ᩋᩣᩉᩣᩁᩮᩣ ᨸᨬ᩠ᨬᩣᨿᨲᩥ. ᨿᨶ᩠ᨶᩪᨶᩣᩉᩴ ᨽᩥᨠ᩠ᨡᩪᨶᩴ ᩍᨾᩣᨶᩥ ᨸᨬ᩠ᨧ ᨽᩮᩈᨩ᩠ᨩᩣᨶᩥ ᩋᨶᩩᨩᩣᨶᩮᨿ᩠ᨿᩴ, ᨠᩣᩃᩮ ᨸᨭᩥᨣ᩠ᨣᩉᩮᨲ᩠ᩅᩣ ᨠᩣᩃᩮ ᨸᩁᩥᨽᩩᨬ᩠ᨩᩥᨲᩩᨶ᩺”ᨲᩥ.
</Paragraph>

<Paragraph number="1200" book="vi-maha">
ᩋᨳ ᨡᩮᩣ ᨽᨣᩅᩤ ᩈᩣᨿᨶ᩠ᩉᩈᨾᨿᩴ ᨸᨭᩥᩈᩃᩖᩣᨶᩣ ᩅᩩᨭ᩠ᨮᩥᨲᩮᩣ ᩑᨲᩈ᩠ᨾᩥᩴ ᨶᩥᨴᩤᨶᩮ ᩑᨲᩈ᩠ᨾᩥᩴ ᨸᨠᩁᨱᩮ ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᩍᨵ ᨾᨿ᩠ᩉᩴ, ᨽᩥᨠ᩠ᨡᩅᩮ, ᩁᩉᩮᩣᨣᨲᩔ ᨸᨭᩥᩈᩃᩖᩦᨶᩔ ᩑᩅᩴ ᨧᩮᨲᩈᩮᩣ ᨸᩁᩥᩅᩥᨲᨠ᩠ᨠᩮᩣ ᩏᨴᨸᩣᨴᩥ—  ‘ᩑᨲᩁᩉᩥ ᨡᩮᩣ ᨽᩥᨠ᩠ᨡᩪᨶᩴ ᩈᩣᩁᨴᩥᨠᩮᨶ ᩋᩣᨻᩣᨵᩮᨶ ᨹᩩᨭ᩠ᨮᩣᨶᩴ ᨿᩣᨣᩩᨸᩥ ᨸᩦᨲᩣ ᩏᨣ᩠ᨣᨧ᩠ᨨᨲᩥ, ᨽᨲ᩠ᨲᨾ᩠ᨸᩥ ᨽᩩᨲ᩠ᨲᩴ ᩏᨣ᩠ᨣᨧ᩠ᨨᨲᩥ. ᨲᩮ ᨲᩮᨶ ᨠᩥᩈᩣ ᩉᩮᩣᨶ᩠ᨲᩥ, ᩃᩪᨡᩣ, ᨴᩩᨻ᩠ᨻᨱ᩠ᨱᩣ, ᩏᨸ᩠ᨸᨱ᩠ᨯᩩᨸ᩠ᨸᨱ᩠ᨯᩩᨠᨩᩣᨲᩣ, ᨵᨾᨶᩥᩈᨶ᩠ᨳᨲᨣᨲ᩠ᨲᩣ. ᨠᩥᩴ ᨶᩩ ᨡᩮᩣ ᩋᩉᩴ ᨽᩥᨠ᩠ᨡᩪᨶᩴ ᨽᩮᩈᨩ᩠ᨩᩴ ᩋᨶᩩᨩᩣᨶᩮᨿ᩠ᨿᩴ, ᨿᩴ ᨽᩮᩈᨩ᩠ᨩᨬ᩠ᨧᩮᩅ ᩋᩔ ᨽᩮᩈᨩ᩠ᨩᩈᨾ᩠ᨾᨲᨬ᩠ᨧ ᩃᩮᩣᨠᩔ, ᩋᩣᩉᩣᩁᨲ᩠ᨳᨬ᩠ᨧ ᨹᩁᩮᨿ᩠ᨿ, ᨶ ᨧ ᩒᩊᩣᩁᩥᨠᩮᩣ ᩋᩣᩉᩣᩁᩮᩣ ᨸᨬ᩠ᨬᩣᨿᩮᨿ᩠ᨿᩣ’ᨲᩥ. ᨲᩔ ᨾᨿ᩠ᩉᩴ, ᨽᩥᨠ᩠ᨡᩅᩮ, ᩑᨲᨴᩉᩮᩣᩈᩥ—  ‘ᩍᨾᩣᨶᩥ ᨡᩮᩣ ᨸᨬ᩠ᨧ ᨽᩮᩈᨩ᩠ᨩᩣᨶᩥ, ᩈᩮᨿ᩠ᨿᨳᩥᨴᩴ—  ᩈᨸ᩠ᨸᩥ, ᨶᩅᨶᩦᨲᩴ, ᨲᩮᩃᩴ, ᨾᨵᩩ, ᨹᩣᨱᩥᨲᩴ; ᨽᩮᩈᨩ᩠ᨩᩣᨶᩥ ᨧᩮᩅ ᨽᩮᩈᨩ᩠ᨩᩈᨾ᩠ᨾᨲᩣᨶᩥ ᨧ ᩃᩮᩣᨠᩔ, ᩋᩣᩉᩣᩁᨲ᩠ᨳᨬ᩠ᨧ ᨹᩁᨶ᩠ᨲᩥ, ᨶ ᨧ ᩒᩊᩣᩁᩥᨠᩮᩣ ᩋᩣᩉᩣᩁᩮᩣ ᨸᨬ᩠ᨬᩣᨿᨲᩥ. ᨿᨶ᩠ᨶᩪᨶᩣᩉᩴ ᨽᩥᨠ᩠ᨡᩪᨶᩴ ᩍᨾᩣᨶᩥ ᨸᨬ᩠ᨧ ᨽᩮᩈᨩ᩠ᨩᩣᨶᩥ ᩋᨶᩩᨩᩣᨶᩮᨿ᩠ᨿᩴ, ᨠᩣᩃᩮ ᨸᨭᩥᨣ᩠ᨣᩉᩮᨲ᩠ᩅᩣ ᨠᩣᩃᩮ ᨸᩁᩥᨽᩩᨬ᩠ᨩᩥᨲᩩᨶ᩺’ᨲᩥ. ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨲᩣᨶᩥ ᨸᨬ᩠ᨧ ᨽᩮᩈᨩ᩠ᨩᩣᨶᩥ ᨠᩣᩃᩮ ᨸᨭᩥᨣ᩠ᨣᩉᩮᨲ᩠ᩅᩣ ᨠᩣᩃᩮ ᨸᩁᩥᨽᩩᨬ᩠ᨩᩥᨲᩩᨶ᩺”ᨲᩥ.
</Paragraph>

</Division>
<Division number="261" book="vi-maha">

<Paragraph number="1201" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᨲᩣᨶᩥ ᨸᨬ᩠ᨧ ᨽᩮᩈᨩ᩠ᨩᩣᨶᩥ ᨠᩣᩃᩮ ᨸᨭᩥᨣ᩠ᨣᩉᩮᨲ᩠ᩅᩣ ᨠᩣᩃᩮ ᨸᩁᩥᨽᩩᨬ᩠ᨩᨶ᩠ᨲᩥ. ᨲᩮᩈᩴ ᨿᩣᨶᩥᨸᩥ ᨲᩣᨶᩥ ᨸᩣᨠᨲᩥᨠᩣᨶᩥ ᩃᩪᨡᩣᨶᩥ ᨽᩮᩣᨩᨶᩣᨶᩥ ᨲᩣᨶᩥᨸᩥ ᨶᨧ᩠ᨨᩣᨴᩮᨶ᩠ᨲᩥ, ᨸᨣᩮᩅ ᩈᩮᨶᩮᩈᩥᨲᩣᨶᩥ. ᨲᩮ ᨲᩮᨶ ᨧᩮᩅ ᩈᩣᩁᨴᩥᨠᩮᨶ ᩋᩣᨻᩣᨵᩮᨶ ᨹᩩᨭ᩠ᨮᩣ, ᩍᨾᩥᨶᩣ ᨧ ᨽᨲ᩠ᨲᩣᨧ᩠ᨨᩣᨴᨠᩮᨶ, ᨲᨴᩩᨽᨿᩮᨶ ᨽᩥᨿ᩠ᨿᩮᩣᩈᩮᩣ ᨾᨲ᩠ᨲᩣᨿ ᨠᩥᩈᩣ ᩉᩮᩣᨶ᩠ᨲᩥ, ᩃᩪᨡᩣ, ᨴᩩᨻ᩠ᨻᨱ᩠ᨱᩣ, ᩏᨸ᩠ᨸᨱ᩠ᨯᩩᨸ᩠ᨸᨱ᩠ᨯᩩᨠᨩᩣᨲᩣ, ᨵᨾᨶᩥᩈᨶ᩠ᨳᨲᨣᨲ᩠ᨲᩣ. ᩋᨴ᩠ᨴᩈᩣ ᨡᩮᩣ ᨽᨣᩅᩤ ᨲᩮ ᨽᩥᨠ᩠ᨡᩪ ᨽᩥᨿ᩠ᨿᩮᩣᩈᩮᩣ ᨾᨲ᩠ᨲᩣᨿ ᨠᩥᩈᩮ ᩃᩪᨡᩮ ᨴᩩᨻ᩠ᨻᨱ᩠ᨱᩮ ᩏᨸ᩠ᨸᨱ᩠ᨯᩩᨸ᩠ᨸᨱ᩠ᨯᩩᨠᨩᩣᨲᩮ ᨵᨾᨶᩥᩈᨶ᩠ᨳᨲᨣᨲ᩠ᨲᩮ, ᨴᩥᩈ᩠ᩅᩣᨶ ᩋᩣᨿᩈ᩠ᨾᨶ᩠ᨲᩴ ᩋᩣᨶᨶ᩠ᨴᩴ ᩋᩣᨾᨶ᩠ᨲᩮᩈᩥ—  “ᨠᩥᩴ ᨶᩩ ᨡᩮᩣ, ᩋᩣᨶᨶ᩠ᨴ, ᩑᨲᩁᩉᩥ ᨽᩥᨠ᩠ᨡᩪ ᨽᩥᨿ᩠ᨿᩮᩣᩈᩮᩣ ᨾᨲ᩠ᨲᩣᨿ ᨠᩥᩈᩣ, ᩃᩪᨡᩣ, ᨴᩩᨻ᩠ᨻᨱ᩠ᨱᩣ, ᩏᨸ᩠ᨸᨱ᩠ᨯᩩᨸ᩠ᨸᨱ᩠ᨯᩩᨠᨩᩣᨲᩣ, ᨵᨾᨶᩥᩈᨶ᩠ᨳᨲᨣᨲ᩠ᨲᩣ”ᨲᩥ? “ᩑᨲᩁᩉᩥ, ᨽᨶ᩠ᨲᩮ, ᨽᩥᨠ᩠ᨡᩪ ᨲᩣᨶᩥ ᨧ ᨸᨬ᩠ᨧ ᨽᩮᩈᨩ᩠ᨩᩣᨶᩥ ᨠᩣᩃᩮ ᨸᨭᩥᨣ᩠ᨣᩉᩮᨲ᩠ᩅᩣ ᨠᩣᩃᩮ ᨸᩁᩥᨽᩩᨬ᩠ᨩᨶ᩠ᨲᩥ. ᨲᩮᩈᩴ ᨿᩣᨶᩥᨸᩥ ᨲᩣᨶᩥ ᨸᩣᨠᨲᩥᨠᩣᨶᩥ ᩃᩪᨡᩣᨶᩥ ᨽᩮᩣᨩᨶᩣᨶᩥ ᨲᩣᨶᩥᨸᩥ ᨶᨧ᩠ᨨᩣᨴᩮᨶ᩠ᨲᩥ, ᨸᨣᩮᩅ ᩈᩮᨶᩮᩈᩥᨲᩣᨶᩥ. ᨲᩮ ᨲᩮᨶ ᨧᩮᩅ ᩈᩣᩁᨴᩥᨠᩮᨶ ᩋᩣᨻᩣᨵᩮᨶ ᨹᩩᨭ᩠ᨮᩣ, ᩍᨾᩥᨶᩣ ᨧ ᨽᨲ᩠ᨲᩣᨧ᩠ᨨᩣᨴᨠᩮᨶ, ᨲᨴᩩᨽᨿᩮᨶ ᨽᩥᨿ᩠ᨿᩮᩣᩈᩮᩣ ᨾᨲ᩠ᨲᩣᨿ ᨠᩥᩈᩣ, ᩃᩪᨡᩣ, ᨴᩩᨻ᩠ᨻᨱ᩠ᨱᩣ, ᩏᨸ᩠ᨸᨱ᩠ᨯᩩᨸ᩠ᨸᨱ᩠ᨯᩩᨠᨩᩣᨲᩣ, ᨵᨾᨶᩥᩈᨶ᩠ᨳᨲᨣᨲ᩠ᨲᩣ”ᨲᩥ. ᩋᨳ ᨡᩮᩣ ᨽᨣᩅᩤ ᩑᨲᩈ᩠ᨾᩥᩴ ᨶᩥᨴᩤᨶᩮ ᩑᨲᩈ᩠ᨾᩥᩴ ᨸᨠᩁᨱᩮ ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨲᩣᨶᩥ ᨸᨬ᩠ᨧ ᨽᩮᩈᨩ᩠ᨩᩣᨶᩥ ᨸᨭᩥᨣ᩠ᨣᩉᩮᨲ᩠ᩅᩣ ᨠᩣᩃᩮᨸᩥ ᩅᩥᨠᩣᩃᩮᨸᩥ ᨸᩁᩥᨽᩩᨬ᩠ᨩᩥᨲᩩᨶ᩺”ᨲᩥ.
</Paragraph>

</Division>
<Division number="262" book="vi-maha">

<Paragraph number="1202" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨣᩥᩃᩣᨶᩣᨶᩴ ᨽᩥᨠ᩠ᨡᩪᨶᩴ ᩅᩈᩮᩉᩥ ᨽᩮᩈᨩ᩠ᨩᩮᩉᩥ ᩋᨲ᩠ᨳᩮᩣ ᩉᩮᩣᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩅᩈᩣᨶᩥ ᨽᩮᩈᨩ᩠ᨩᩣᨶᩥ—  ᩋᨧ᩠ᨨᩅᩈᩴ, ᨾᨧ᩠ᨨᩅᩈᩴ, ᩈᩩᩈᩩᨠᩣᩅᩈᩴ, ᩈᩪᨠᩁᩅᩈᩴ, ᨣᨴᩕᨽᩅᩈᩴ—  ᨠᩣᩃᩮ ᨸᨭᩥᨣ᩠ᨣᩉᩥᨲᩴ ᨠᩣᩃᩮ ᨶᩥᨸ᩠ᨸᨠ᩠ᨠᩴ ᨠᩣᩃᩮ ᩈᩴᩈᨭ᩠ᨮᩴ ᨲᩮᩃᨸᩁᩥᨽᩮᩣᨣᩮᨶ ᨸᩁᩥᨽᩩᨬ᩠ᨩᩥᨲᩩᩴ. ᩅᩥᨠᩣᩃᩮ ᨧᩮ, ᨽᩥᨠ᩠ᨡᩅᩮ, ᨸᨭᩥᨣ᩠ᨣᩉᩥᨲᩴ ᩅᩥᨠᩣᩃᩮ ᨶᩥᨸ᩠ᨸᨠ᩠ᨠᩴ ᩅᩥᨠᩣᩃᩮ ᩈᩴᩈᨭ᩠ᨮᩴ, ᨲᨬ᩠ᨧᩮ ᨸᩁᩥᨽᩩᨬ᩠ᨩᩮᨿ᩠ᨿ, ᩋᩣᨸᨲ᩠ᨲᩥ ᨲᩥᨱ᩠ᨱᩴ ᨴᩩᨠ᩠ᨠᨭᩣᨶᩴ. ᨠᩣᩃᩮ ᨧᩮ, ᨽᩥᨠ᩠ᨡᩅᩮ, ᨸᨭᩥᨣ᩠ᨣᩉᩥᨲᩴ ᩅᩥᨠᩣᩃᩮ ᨶᩥᨸ᩠ᨸᨠ᩠ᨠᩴ ᩅᩥᨠᩣᩃᩮ ᩈᩴᩈᨭ᩠ᨮᩴ, ᨲᨬ᩠ᨧᩮ ᨸᩁᩥᨽᩩᨬ᩠ᨩᩮᨿ᩠ᨿ, ᩋᩣᨸᨲ᩠ᨲᩥ ᨴ᩠ᩅᩥᨶ᩠ᨶᩴ ᨴᩩᨠ᩠ᨠᨭᩣᨶᩴ. ᨠᩣᩃᩮ ᨧᩮ, ᨽᩥᨠ᩠ᨡᩅᩮ, ᨸᨭᩥᨣ᩠ᨣᩉᩥᨲᩴ ᨠᩣᩃᩮ ᨶᩥᨸ᩠ᨸᨠ᩠ᨠᩴ ᩅᩥᨠᩣᩃᩮ ᩈᩴᩈᨭ᩠ᨮᩴ, ᨲᨬ᩠ᨧᩮ ᨸᩁᩥᨽᩩᨬ᩠ᨩᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨠᩣᩃᩮ ᨧᩮ, ᨽᩥᨠ᩠ᨡᩅᩮ, ᨸᨭᩥᨣ᩠ᨣᩉᩥᨲᩴ ᨠᩣᩃᩮ ᨶᩥᨸ᩠ᨸᨠ᩠ᨠᩴ ᨠᩣᩃᩮ ᩈᩴᩈᨭ᩠ᨮᩴ, ᨲᨬ᩠ᨧᩮ ᨸᩁᩥᨽᩩᨬ᩠ᨩᩮᨿ᩠ᨿ, ᩋᨶᩣᨸᨲ᩠ᨲᩦ”ᨲᩥ.
</Paragraph>
</Division>