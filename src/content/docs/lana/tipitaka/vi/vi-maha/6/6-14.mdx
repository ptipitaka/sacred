---
title: "6.14 ᨸᩣᨭᩃᩥᨣᩤᨾᩅᨲ᩠ᨳᩩ"
tableOfContents: false
sidebar:
  order: 6
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="285" book="vi-maha">

<Paragraph number="1292" book="vi-maha">
ᩋᨳ ᨡᩮᩣ ᨽᨣᩅᩤ ᩁᩣᨩᨣᩉᩮ ᨿᨳᩣᨽᩥᩁᨶ᩠ᨲᩴ ᩅᩥᩉᩁᩥᨲ᩠ᩅᩣ ᨿᩮᨶ ᨸᩣᨭᩃᩥᨣᩤᨾᩮᩣ ᨲᩮᨶ ᨧᩣᩁᩥᨠᩴ ᨸᨠ᩠ᨠᩣᨾᩥ, ᨾᩉᨲᩣ ᨽᩥᨠ᩠ᨡᩩᩈᩴᨥᩮᨶ ᩈᨴ᩠ᨵᩥᩴ ᩋᨯ᩠ᨰᨲᩮᩃᩈᩮᩉᩥ ᨽᩥᨠ᩠ᨡᩩᩈᨲᩮᩉᩥ. ᩋᨳ ᨡᩮᩣ ᨽᨣᩅᩤ ᩋᨶᩩᨸᩩᨻ᩠ᨻᩮᨶ ᨧᩣᩁᩥᨠᩴ ᨧᩁᨾᩣᨶᩮᩣ ᨿᩮᨶ ᨸᩣᨭᩃᩥᨣᩤᨾᩮᩣ ᨲᨴᩅᩈᩁᩥ. ᩋᩔᩮᩣᩈᩩᩴ ᨡᩮᩣ ᨸᩣᨭᩃᩥᨣᩤᨾᩥᨠᩣ ᩏᨸᩣᩈᨠᩣ—  “ᨽᨣᩅᩤ ᨠᩥᩁ ᨸᩣᨭᩃᩥᨣᩤᨾᩴ ᩋᨶᩩᨸ᩠ᨸᨲ᩠ᨲᩮᩣ”ᨲᩥ. ᩋᨳ ᨡᩮᩣ ᨸᩣᨭᩃᩥᨣᩤᨾᩥᨠᩣ ᩏᨸᩣᩈᨠᩣ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥᩴᩈᩩ, ᩏᨸᩈᩘᨠᨾᩥᨲ᩠ᩅᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᨶᩥᩈᩦᨴᩥᩴᩈᩩ. ᩑᨠᨾᨶ᩠ᨲᩴ ᨶᩥᩈᩥᨶ᩠ᨶᩮ ᨡᩮᩣ ᨸᩣᨭᩃᩥᨣᩤᨾᩥᨠᩮ ᩏᨸᩣᩈᨠᩮ ᨽᨣᩅᩤ ᨵᨾ᩠ᨾᩥᨿᩣ ᨠᨳᩣᨿ ᩈᨶ᩠ᨴᩔᩮᩈᩥ, ᩈᨾᩣᨴᨸᩮᩈᩥ, ᩈᨾᩩᨲ᩠ᨲᩮᨩᩮᩈᩥ, ᩈᨾ᩠ᨸᩉᩴᩈᩮᩈᩥ. ᩋᨳ ᨡᩮᩣ ᨸᩣᨭᩃᩥᨣᩤᨾᩥᨠᩣ ᩏᨸᩣᩈᨠᩣ ᨽᨣᩅᨲᩣ ᨵᨾ᩠ᨾᩥᨿᩣ ᨠᨳᩣᨿ ᩈᨶ᩠ᨴᩔᩥᨲᩣ ᩈᨾᩣᨴᨸᩥᨲᩣ ᩈᨾᩩᨲ᩠ᨲᩮᨩᩥᨲᩣ ᩈᨾ᩠ᨸᩉᩴᩈᩥᨲᩣ ᨽᨣᩅᨶ᩠ᨲᩴ ᩑᨲᨴᩅᩮᩤᨧᩩᩴ—  “ᩋᨵᩥᩅᩤᩈᩮᨲᩩ ᨶᩮᩣ, ᨽᨶ᩠ᨲᩮ, ᨽᨣᩅᩤ ᩋᩣᩅᩈᨳᩣᨣᩤᩁᩴ ᩈᨴ᩠ᨵᩥᩴ ᨽᩥᨠ᩠ᨡᩩᩈᩴᨥᩮᨶᩣ”ᨲᩥ. ᩋᨵᩥᩅᩤᩈᩮᩈᩥ ᨽᨣᩅᩤ ᨲᩩᨱ᩠ᩉᩦᨽᩣᩅᩮᨶ. ᩋᨳ ᨡᩮᩣ ᨸᩣᨭᩃᩥᨣᩤᨾᩥᨠᩣ ᩏᨸᩣᩈᨠᩣ ᨽᨣᩅᨲᩮᩣ ᩋᨵᩥᩅᩤᩈᨶᩴ ᩅᩥᨴᩥᨲ᩠ᩅᩣ ᩏᨭ᩠ᨮᩣᨿᩣᩈᨶᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᨸᨴᨠ᩠ᨡᩥᨱᩴ ᨠᨲ᩠ᩅᩣ ᨿᩮᨶ ᩋᩣᩅᩈᨳᩣᨣᩤᩁᩴ ᨲᩮᨶᩩᨸᩈᩘᨠᨾᩥᩴᩈᩩ, ᩏᨸᩈᩘᨠᨾᩥᨲ᩠ᩅᩣ ᩈᨻ᩠ᨻᩈᨶ᩠ᨳᩁᩥᩴ ᩋᩣᩅᩈᨳᩣᨣᩤᩁᩴ ᩈᨶ᩠ᨳᩁᩥᨲ᩠ᩅᩣ, ᩋᩣᩈᨶᩣᨶᩥ ᨸᨬ᩠ᨬᨸᩮᨲ᩠ᩅᩣ, ᩏᨴᨠᨾᨱᩥᨠᩴ ᨸᨲᩥᨭ᩠ᨮᩣᨸᩮᨲ᩠ᩅᩣ, ᨲᩮᩃᨸᨴᩦᨸᩴ ᩋᩣᩁᩮᩣᨸᩮᨲ᩠ᩅᩣ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥᩴᩈᩩ, ᩏᨸᩈᩘᨠᨾᩥᨲ᩠ᩅᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᩋᨭ᩠ᨮᩴᩈᩩ. ᩑᨠᨾᨶ᩠ᨲᩴ ᨮᩥᨲᩣ ᨡᩮᩣ ᨸᩣᨭᩃᩥᨣᩤᨾᩥᨠᩣ ᩏᨸᩣᩈᨠᩣ ᨽᨣᩅᨶ᩠ᨲᩴ ᩑᨲᨴᩅᩮᩤᨧᩩᩴ—  “ᩈᨻ᩠ᨻᩈᨶ᩠ᨳᩁᩥᩈᨶ᩠ᨳᨲᩴ, ᨽᨶ᩠ᨲᩮ, ᩋᩣᩅᩈᨳᩣᨣᩤᩁᩴ. ᩋᩣᩈᨶᩣᨶᩥ ᨸᨬ᩠ᨬᨲ᩠ᨲᩣᨶᩥ. ᩏᨴᨠᨾᨱᩥᨠᩮᩣ ᨸᨲᩥᨭ᩠ᨮᩣᨸᩥᨲᩮᩣ. ᨲᩮᩃᨸᨴᩦᨸᩮᩣ ᩋᩣᩁᩮᩣᨸᩥᨲᩮᩣ. ᨿᩔᨴᩤᨶᩥ, ᨽᨶ᩠ᨲᩮ, ᨽᨣᩅᩤ ᨠᩣᩃᩴ ᨾᨬ᩠ᨬᨲᩦ”ᨲᩥ.
</Paragraph>

<Paragraph number="1293" book="vi-maha">
ᩋᨳ ᨡᩮᩣ ᨽᨣᩅᩤ ᨶᩥᩅᩤᩈᩮᨲ᩠ᩅᩣ ᨸᨲ᩠ᨲᨧᩦᩅᩁᨾᩣᨴᩤᨿ ᩈᨴ᩠ᨵᩥᩴ ᨽᩥᨠ᩠ᨡᩩᩈᩴᨥᩮᨶ ᨿᩮᨶ ᩋᩣᩅᩈᨳᩣᨣᩤᩁᩴ ᨲᩮᨶᩩᨸᩈᩘᨠᨾᩥ; ᩏᨸᩈᩘᨠᨾᩥᨲ᩠ᩅᩣ ᨸᩣᨴᩮ ᨸᨠ᩠ᨡᩣᩃᩮᨲ᩠ᩅᩣ ᩋᩣᩅᩈᨳᩣᨣᩤᩁᩴ ᨸᩅᩥᩈᩥᨲ᩠ᩅᩣ ᨾᨩ᩠ᨫᩥᨾᩴ ᨳᨾ᩠ᨽᩴ ᨶᩥᩔᩣᨿ ᨸᩩᩁᨲ᩠ᨳᩣᨽᩥᨾᩩᨡᩮᩣ ᨶᩥᩈᩦᨴᩥ. ᨽᩥᨠ᩠ᨡᩩᩈᩴᨥᩮᩣᨸᩥ ᨡᩮᩣ ᨸᩣᨴᩮ ᨸᨠ᩠ᨡᩣᩃᩮᨲ᩠ᩅᩣ ᩋᩣᩅᩈᨳᩣᨣᩤᩁᩴ ᨸᩅᩥᩈᩥᨲ᩠ᩅᩣ ᨸᨧ᩠ᨨᩥᨾᩴ ᨽᩥᨲ᩠ᨲᩥᩴ ᨶᩥᩔᩣᨿ ᨸᩩᩁᨲ᩠ᨳᩣᨽᩥᨾᩩᨡᩮᩣ ᨶᩥᩈᩦᨴᩥ, ᨽᨣᩅᨶ᩠ᨲᩴᨿᩮᩅ ᨸᩩᩁᨠ᩠ᨡᨲ᩠ᩅᩣ. ᨸᩣᨭᩃᩥᨣᩤᨾᩥᨠᩣᨸᩥ ᨡᩮᩣ ᩏᨸᩣᩈᨠᩣ ᨸᩣᨴᩮ ᨸᨠ᩠ᨡᩣᩃᩮᨲ᩠ᩅᩣ ᩋᩣᩅᩈᨳᩣᨣᩤᩁᩴ ᨸᩅᩥᩈᩥᨲ᩠ᩅᩣ ᨸᩩᩁᨲ᩠ᨳᩥᨾᩴ ᨽᩥᨲ᩠ᨲᩥᩴ ᨶᩥᩔᩣᨿ ᨸᨧ᩠ᨨᩥᨾᩣᨽᩥᨾᩩᨡᩣ ᨶᩥᩈᩦᨴᩥᩴᩈᩩ, ᨽᨣᩅᨶ᩠ᨲᩴᨿᩮᩅ ᨸᩩᩁᨠ᩠ᨡᨲ᩠ᩅᩣ. ᩋᨳ ᨡᩮᩣ ᨽᨣᩅᩤ ᨸᩣᨭᩃᩥᨣᩤᨾᩥᨠᩮ ᩏᨸᩣᩈᨠᩮ ᩋᩣᨾᨶ᩠ᨲᩮᩈᩥ—
</Paragraph>

<Paragraph number="1294" book="vi-maha">
“ᨸᨬ᩠ᨧᩥᨾᩮ, ᨣᩉᨸᨲᨿᩮᩣ, ᩋᩣᨴᩦᨶᩅᩤ ᨴᩩᩔᩦᩃᩔ ᩈᩦᩃᩅᩥᨸᨲ᩠ᨲᩥᨿᩣ. ᨠᨲᨾᩮ ᨸᨬ᩠ᨧ? ᩍᨵ, ᨣᩉᨸᨲᨿᩮᩣ, ᨴᩩᩔᩦᩃᩮᩣ ᩈᩦᩃᩅᩥᨸᨶ᩠ᨶᩮᩣ ᨸᨾᩣᨴᩤᨵᩥᨠᩁᨱᩴ ᨾᩉᨲᩥᩴ ᨽᩮᩣᨣᨩᩣᨶᩥᩴ ᨶᩥᨣᨧ᩠ᨨᨲᩥ. ᩋᨿᩴ ᨸᨮᨾᩮᩣ ᩋᩣᨴᩦᨶᩅᩮᩤ ᨴᩩᩔᩦᩃᩔ ᩈᩦᩃᩅᩥᨸᨲ᩠ᨲᩥᨿᩣ. ᨸᩩᨶ ᨧᨸᩁᩴ, ᨣᩉᨸᨲᨿᩮᩣ, ᨴᩩᩔᩦᩃᩔ ᩈᩦᩃᩅᩥᨸᨶ᩠ᨶᩔ ᨸᩣᨸᨠᩮᩣ ᨠᩥᨲ᩠ᨲᩥᩈᨴ᩠ᨴᩮᩤ ᩋᨻ᩠ᨽᩩᨣ᩠ᨣᨧ᩠ᨨᨲᩥ. ᩋᨿᩴ ᨴᩩᨲᩥᨿᩮᩣ ᩋᩣᨴᩦᨶᩅᩮᩤ ᨴᩩᩔᩦᩃᩔ ᩈᩦᩃᩅᩥᨸᨲ᩠ᨲᩥᨿᩣ. ᨸᩩᨶ ᨧᨸᩁᩴ, ᨣᩉᨸᨲᨿᩮᩣ, ᨴᩩᩔᩦᩃᩮᩣ ᩈᩦᩃᩅᩥᨸᨶ᩠ᨶᩮᩣ ᨿᨬ᩠ᨬᨴᩮᩅ ᨸᩁᩥᩈᩴ ᩏᨸᩈᩘᨠᨾᨲᩥ, ᨿᨴᩥ ᨡᨲ᩠ᨲᩥᨿᨸᩁᩥᩈᩴ, ᨿᨴᩥ ᨻᩕᩣᩉ᩠ᨾᨱᨸᩁᩥᩈᩴ, ᨿᨴᩥ ᨣᩉᨸᨲᩥᨸᩁᩥᩈᩴ, ᨿᨴᩥ ᩈᨾᨱᨸᩁᩥᩈᩴ, ᩋᩅᩥᩈᩣᩁᨴᩮᩤ ᩏᨸᩈᩘᨠᨾᨲᩥ ᨾᩘᨠᩩᨽᩪᨲᩮᩣ. ᩋᨿᩴ ᨲᨲᩥᨿᩮᩣ ᩋᩣᨴᩦᨶᩅᩮᩤ ᨴᩩᩔᩦᩃᩔ ᩈᩦᩃᩅᩥᨸᨲ᩠ᨲᩥᨿᩣ. ᨸᩩᨶ ᨧᨸᩁᩴ, ᨣᩉᨸᨲᨿᩮᩣ, ᨴᩩᩔᩦᩃᩮᩣ ᩈᩦᩃᩅᩥᨸᨶ᩠ᨶᩮᩣ ᩈᨾ᩠ᨾᩪᩊ᩠ᩉᩮᩣ ᨠᩣᩃᩴ ᨠᩁᩮᩣᨲᩥ. ᩋᨿᩴ ᨧᨲᩩᨲ᩠ᨳᩮᩣ ᩋᩣᨴᩦᨶᩅᩮᩤ ᨴᩩᩔᩦᩃᩔ ᩈᩦᩃᩅᩥᨸᨲ᩠ᨲᩥᨿᩣ. ᨸᩩᨶ ᨧᨸᩁᩴ, ᨣᩉᨸᨲᨿᩮᩣ, ᨴᩩᩔᩦᩃᩮᩣ ᩈᩦᩃᩅᩥᨸᨶ᩠ᨶᩮᩣ ᨠᩣᨿᩔ ᨽᩮᨴᩤ ᨸᩁᩴ ᨾᩁᨱᩣ ᩋᨸᩣᨿᩴ ᨴᩩᨣ᩠ᨣᨲᩥᩴ ᩅᩥᨶᩥᨸᩣᨲᩴ ᨶᩥᩁᨿᩴ ᩏᨸᨸᨩ᩠ᨩᨲᩥ. ᩋᨿᩴ ᨸᨬ᩠ᨧᨾᩮᩣ ᩋᩣᨴᩦᨶᩅᩮᩤ ᨴᩩᩔᩦᩃᩔ ᩈᩦᩃᩅᩥᨸᨲ᩠ᨲᩥᨿᩣ. ᩍᨾᩮ ᨡᩮᩣ, ᨣᩉᨸᨲᨿᩮᩣ, ᨸᨬ᩠ᨧ ᩋᩣᨴᩦᨶᩅᩤ ᨴᩩᩔᩦᩃᩔ ᩈᩦᩃᩅᩥᨸᨲ᩠ᨲᩥᨿᩣ.
</Paragraph>

<Paragraph number="1295" book="vi-maha">
ᨸᨬ᩠ᨧᩥᨾᩮ, ᨣᩉᨸᨲᨿᩮᩣ, ᩋᩣᨶᩥᩈᩴᩈᩣ ᩈᩦᩃᩅᨲᩮᩣ ᩈᩦᩃᩈᨾ᩠ᨸᨴᩤᨿ. ᨠᨲᨾᩮ ᨸᨬ᩠ᨧ? ᩍᨵ, ᨣᩉᨸᨲᨿᩮᩣ, ᩈᩦᩃᩅᩤ ᩈᩦᩃᩈᨾ᩠ᨸᨶ᩠ᨶᩮᩣ ᩋᨸ᩠ᨸᨾᩣᨴᩤᨵᩥᨠᩁᨱᩴ ᨾᩉᨶ᩠ᨲᩴ ᨽᩮᩣᨣᨠ᩠ᨡᨶ᩠ᨵᩴ ᩋᨵᩥᨣᨧ᩠ᨨᨲᩥ. ᩋᨿᩴ ᨸᨮᨾᩮᩣ ᩋᩣᨶᩥᩈᩴᩈᩮᩣ ᩈᩦᩃᩅᨲᩮᩣ ᩈᩦᩃᩈᨾ᩠ᨸᨴᩤᨿ. ᨸᩩᨶ ᨧᨸᩁᩴ, ᨣᩉᨸᨲᨿᩮᩣ, ᩈᩦᩃᩅᨲᩮᩣ ᩈᩦᩃᩈᨾ᩠ᨸᨶ᩠ᨶᩔ ᨠᩃ᩠ᨿᩣᨱᩮᩣ ᨠᩥᨲ᩠ᨲᩥᩈᨴ᩠ᨴᩮᩤ ᩋᨻ᩠ᨽᩩᨣ᩠ᨣᨧ᩠ᨨᨲᩥ. ᩋᨿᩴ ᨴᩩᨲᩥᨿᩮᩣ ᩋᩣᨶᩥᩈᩴᩈᩮᩣ ᩈᩦᩃᩅᨲᩮᩣ ᩈᩦᩃᩈᨾ᩠ᨸᨴᩤᨿ. ᨸᩩᨶ ᨧᨸᩁᩴ, ᨣᩉᨸᨲᨿᩮᩣ, ᩈᩦᩃᩅᩤ ᩈᩦᩃᩈᨾ᩠ᨸᨶ᩠ᨶᩮᩣ ᨿᨬ᩠ᨬᨴᩮᩅ ᨸᩁᩥᩈᩴ ᩏᨸᩈᩘᨠᨾᨲᩥ, ᨿᨴᩥ ᨡᨲ᩠ᨲᩥᨿᨸᩁᩥᩈᩴ, ᨿᨴᩥ ᨻᩕᩣᩉ᩠ᨾᨱᨸᩁᩥᩈᩴ, ᨿᨴᩥ ᨣᩉᨸᨲᩥᨸᩁᩥᩈᩴ, ᨿᨴᩥ ᩈᨾᨱᨸᩁᩥᩈᩴ, ᩅᩥᩈᩣᩁᨴᩮᩤ ᩏᨸᩈᩘᨠᨾᨲᩥ ᩋᨾᩘᨠᩩᨽᩪᨲᩮᩣ. ᩋᨿᩴ ᨲᨲᩥᨿᩮᩣ ᩋᩣᨶᩥᩈᩴᩈᩮᩣ ᩈᩦᩃᩅᨲᩮᩣ ᩈᩦᩃᩈᨾ᩠ᨸᨴᩤᨿ. ᨸᩩᨶ ᨧᨸᩁᩴ, ᨣᩉᨸᨲᨿᩮᩣ, ᩈᩦᩃᩅᩤ ᩈᩦᩃᩈᨾ᩠ᨸᨶ᩠ᨶᩮᩣ ᩋᩈᨾ᩠ᨾᩪᩊ᩠ᩉᩮᩣ ᨠᩣᩃᩴ ᨠᩁᩮᩣᨲᩥ. ᩋᨿᩴ ᨧᨲᩩᨲ᩠ᨳᩮᩣ ᩋᩣᨶᩥᩈᩴᩈᩮᩣ ᩈᩦᩃᩅᨲᩮᩣ ᩈᩦᩃᩈᨾ᩠ᨸᨴᩤᨿ. ᨸᩩᨶ ᨧᨸᩁᩴ, ᨣᩉᨸᨲᨿᩮᩣ, ᩈᩦᩃᩅᩤ ᩈᩦᩃᩈᨾ᩠ᨸᨶ᩠ᨶᩮᩣ ᨠᩣᨿᩔ ᨽᩮᨴᩤ ᨸᩁᩴ ᨾᩁᨱᩣ ᩈᩩᨣᨲᩥᩴ ᩈᨣ᩠ᨣᩴ ᩃᩮᩣᨠᩴ ᩏᨸᨸᨩ᩠ᨩᨲᩥ. ᩋᨿᩴ ᨸᨬ᩠ᨧᨾᩮᩣ ᩋᩣᨶᩥᩈᩴᩈᩮᩣ ᩈᩦᩃᩅᨲᩮᩣ ᩈᩦᩃᩈᨾ᩠ᨸᨴᩤᨿ. ᩍᨾᩮ ᨡᩮᩣ, ᨣᩉᨸᨲᨿᩮᩣ, ᨸᨬ᩠ᨧ ᩋᩣᨶᩥᩈᩴᩈᩣ ᩈᩦᩃᩅᨲᩮᩣ ᩈᩦᩃᩈᨾ᩠ᨸᨴᩤᨿᩣ”ᨲᩥ.
</Paragraph>

<Paragraph number="1296" book="vi-maha">
ᩋᨳ ᨡᩮᩣ ᨽᨣᩅᩤ ᨸᩣᨭᩃᩥᨣᩤᨾᩥᨠᩮ ᩏᨸᩣᩈᨠᩮ ᨻᩉᩩᨴᩮᩅ ᩁᨲ᩠ᨲᩥᩴ ᨵᨾ᩠ᨾᩥᨿᩣ ᨠᨳᩣᨿ ᩈᨶ᩠ᨴᩔᩮᨲ᩠ᩅᩣ ᩈᨾᩣᨴᨸᩮᨲ᩠ᩅᩣ ᩈᨾᩩᨲ᩠ᨲᩮᨩᩮᨲ᩠ᩅᩣ ᩈᨾ᩠ᨸᩉᩴᩈᩮᨲ᩠ᩅᩣ ᩏᨿ᩠ᨿᩮᩣᨩᩮᩈᩥ—  “ᩋᨽᩥᨠ᩠ᨠᨶ᩠ᨲᩣ ᨡᩮᩣ, ᨣᩉᨸᨲᨿᩮᩣ, ᩁᨲ᩠ᨲᩥ. ᨿᩔᨴᩤᨶᩥ ᨲᩩᨾ᩠ᩉᩮ ᨠᩣᩃᩴ ᨾᨬ᩠ᨬᨳᩣ”ᨲᩥ. “ᩑᩅᩴ, ᨽᨶ᩠ᨲᩮ”ᨲᩥ, ᨡᩮᩣ ᨸᩣᨭᩃᩥᨣᩤᨾᩥᨠᩣ ᩏᨸᩣᩈᨠᩣ ᨽᨣᩅᨲᩮᩣ ᨸᨭᩥᩔᩩᨱᩥᨲ᩠ᩅᩣ ᩏᨭ᩠ᨮᩣᨿᩣᩈᨶᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᨸᨴᨠ᩠ᨡᩥᨱᩴ ᨠᨲ᩠ᩅᩣ ᨸᨠ᩠ᨠᨾᩥᩴᩈᩩ. ᩋᨳ ᨡᩮᩣ ᨽᨣᩅᩤ ᩋᨧᩥᩁᨸᨠ᩠ᨠᨶ᩠ᨲᩮᩈᩩ ᨸᩣᨭᩃᩥᨣᩤᨾᩥᨠᩮᩈᩩ ᩏᨸᩣᩈᨠᩮᩈᩩ ᩈᩩᨬ᩠ᨬᩣᨣᩤᩁᩴ ᨸᩣᩅᩥᩈᩥ.
</Paragraph>
</Division>