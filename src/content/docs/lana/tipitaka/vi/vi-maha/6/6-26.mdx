---
title: "6.26 ᨧᨲᩩᨾᩉᩣᨸᨴᩮᩈᨠᨳᩣ"
tableOfContents: false
sidebar:
  order: 19
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="305" book="vi-maha">

<Paragraph number="1367" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪᨶᩴ ᨠᩥᩈ᩠ᨾᩥᨬ᩠ᨧᩥ ᨠᩥᩈ᩠ᨾᩥᨬ᩠ᨧᩥ ᨮᩣᨶᩮ ᨠᩩᨠ᩠ᨠᩩᨧ᩠ᨧᩴ ᩏᨸ᩠ᨸᨩ᩠ᨩᨲᩥ—  “ᨠᩥᩴ ᨶᩩ ᨡᩮᩣ ᨽᨣᩅᨲᩣ ᩋᨶᩩᨬ᩠ᨬᩣᨲᩴ, ᨠᩥᩴ ᩋᨶᨶᩩᨬ᩠ᨬᩣᨲᨶ᩺”ᨲᩥ? ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨿᩴ, ᨽᩥᨠ᩠ᨡᩅᩮ, ᨾᨿᩣ ‘ᩍᨴᩴ ᨶ ᨠᨸ᩠ᨸᨲᩦ’ᨲᩥ ᩋᨸ᩠ᨸᨭᩥᨠ᩠ᨡᩥᨲ᩠ᨲᩴ ᨲᨬ᩠ᨧᩮ ᩋᨠᨸ᩠ᨸᩥᨿᩴ ᩋᨶᩩᩃᩮᩣᨾᩮᨲᩥ, ᨠᨸ᩠ᨸᩥᨿᩴ ᨸᨭᩥᨻᩣᩉᨲᩥ, ᨲᩴ ᩅᩮᩤ ᨶ ᨠᨸ᩠ᨸᨲᩥ. ᨿᩴ, ᨽᩥᨠ᩠ᨡᩅᩮ, ᨾᨿᩣ ‘ᩍᨴᩴ ᨶ ᨠᨸ᩠ᨸᨲᩦ’ᨲᩥ ᩋᨸ᩠ᨸᨭᩥᨠ᩠ᨡᩥᨲ᩠ᨲᩴ ᨲᨬ᩠ᨧᩮ ᨠᨸ᩠ᨸᩥᨿᩴ ᩋᨶᩩᩃᩮᩣᨾᩮᨲᩥ, ᩋᨠᨸ᩠ᨸᩥᨿᩴ ᨸᨭᩥᨻᩣᩉᨲᩥ, ᨲᩴ ᩅᩮᩤ ᨠᨸ᩠ᨸᨲᩥ. ᨿᩴ, ᨽᩥᨠ᩠ᨡᩅᩮ, ᨾᨿᩣ ‘ᩍᨴᩴ ᨠᨸ᩠ᨸᨲᩦ’ᨲᩥ ᩋᨶᨶᩩᨬ᩠ᨬᩣᨲᩴ ᨲᨬ᩠ᨧᩮ ᩋᨠᨸ᩠ᨸᩥᨿᩴ ᩋᨶᩩᩃᩮᩣᨾᩮᨲᩥ, ᨠᨸ᩠ᨸᩥᨿᩴ ᨸᨭᩥᨻᩣᩉᨲᩥ, ᨲᩴ ᩅᩮᩤ ᨶ ᨠᨸ᩠ᨸᨲᩥ. ᨿᩴ, ᨽᩥᨠ᩠ᨡᩅᩮ, ᨾᨿᩣ ‘ᩍᨴᩴ ᨠᨸ᩠ᨸᨲᩦ’ᨲᩥ ᩋᨶᨶᩩᨬ᩠ᨬᩣᨲᩴ, ᨲᨬ᩠ᨧᩮ ᨠᨸ᩠ᨸᩥᨿᩴ ᩋᨶᩩᩃᩮᩣᨾᩮᨲᩥ, ᩋᨠᨸ᩠ᨸᩥᨿᩴ ᨸᨭᩥᨻᩣᩉᨲᩥ, ᨲᩴ ᩅᩮᩤ ᨠᨸ᩠ᨸᨲᩦ”ᨲᩥ.
</Paragraph>

<Paragraph number="1368" book="vi-maha">
ᩋᨳ ᨡᩮᩣ ᨽᩥᨠ᩠ᨡᩪᨶᩴ ᩑᨲᨴᩉᩮᩣᩈᩥ—  “ᨠᨸ᩠ᨸᨲᩥ ᨶᩩ ᨡᩮᩣ ᨿᩣᩅᨠᩣᩃᩥᨠᩮᨶ ᨿᩣᨾᨠᩣᩃᩥᨠᩴ, ᨶ ᨶᩩ ᨡᩮᩣ ᨠᨸ᩠ᨸᨲᩥ? ᨠᨸ᩠ᨸᨲᩥ ᨶᩩ ᨡᩮᩣ ᨿᩣᩅᨠᩣᩃᩥᨠᩮᨶ ᩈᨲ᩠ᨲᩣᩉᨠᩣᩃᩥᨠᩴ, ᨶ ᨶᩩ ᨡᩮᩣ ᨠᨸ᩠ᨸᨲᩥ? ᨠᨸ᩠ᨸᨲᩥ ᨶᩩ ᨡᩮᩣ ᨿᩣᩅᨠᩣᩃᩥᨠᩮᨶ ᨿᩣᩅᨩᩦᩅᩥᨠᩴ, ᨶ ᨶᩩ ᨡᩮᩣ ᨠᨸ᩠ᨸᨲᩥ? ᨠᨸ᩠ᨸᨲᩥ ᨶᩩ ᨡᩮᩣ ᨿᩣᨾᨠᩣᩃᩥᨠᩮᨶ ᩈᨲ᩠ᨲᩣᩉᨠᩣᩃᩥᨠᩴ, ᨶ ᨶᩩ ᨡᩮᩣ ᨠᨸ᩠ᨸᨲᩥ? ᨠᨸ᩠ᨸᨲᩥ ᨶᩩ ᨡᩮᩣ ᨿᩣᨾᨠᩣᩃᩥᨠᩮᨶ ᨿᩣᩅᨩᩦᩅᩥᨠᩴ, ᨶ ᨶᩩ ᨡᩮᩣ ᨠᨸ᩠ᨸᨲᩥ? ᨠᨸ᩠ᨸᨲᩥ ᨶᩩ ᨡᩮᩣ ᩈᨲ᩠ᨲᩣᩉᨠᩣᩃᩥᨠᩮᨶ ᨿᩣᩅᨩᩦᩅᩥᨠᩴ, ᨶ ᨶᩩ ᨡᩮᩣ ᨠᨸ᩠ᨸᨲᩦ”ᨲᩥ? ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ.
</Paragraph>

<Paragraph number="1369" book="vi-maha">
“ᨿᩣᩅᨠᩣᩃᩥᨠᩮᨶ, ᨽᩥᨠ᩠ᨡᩅᩮ, ᨿᩣᨾᨠᩣᩃᩥᨠᩴ, ᨲᨴᩉᩩ ᨸᨭᩥᨣ᩠ᨣᩉᩥᨲᩴ ᨠᩣᩃᩮ ᨠᨸ᩠ᨸᨲᩥ, ᩅᩥᨠᩣᩃᩮ ᨶ ᨠᨸ᩠ᨸᨲᩥ. ᨿᩣᩅᨠᩣᩃᩥᨠᩮᨶ, ᨽᩥᨠ᩠ᨡᩅᩮ, ᩈᨲ᩠ᨲᩣᩉᨠᩣᩃᩥᨠᩴ, ᨲᨴᩉᩩ ᨸᨭᩥᨣ᩠ᨣᩉᩥᨲᩴ ᨠᩣᩃᩮ ᨠᨸ᩠ᨸᨲᩥ, ᩅᩥᨠᩣᩃᩮ ᨶ ᨠᨸ᩠ᨸᨲᩥ. ᨿᩣᩅᨠᩣᩃᩥᨠᩮᨶ, ᨽᩥᨠ᩠ᨡᩅᩮ, ᨿᩣᩅᨩᩦᩅᩥᨠᩴ, ᨲᨴᩉᩩ ᨸᨭᩥᨣ᩠ᨣᩉᩥᨲᩴ ᨠᩣᩃᩮ ᨠᨸ᩠ᨸᨲᩥ, ᩅᩥᨠᩣᩃᩮ ᨶ ᨠᨸ᩠ᨸᨲᩥ. ᨿᩣᨾᨠᩣᩃᩥᨠᩮᨶ, ᨽᩥᨠ᩠ᨡᩅᩮ, ᩈᨲ᩠ᨲᩣᩉᨠᩣᩃᩥᨠᩴ, ᨲᨴᩉᩩ ᨸᨭᩥᨣ᩠ᨣᩉᩥᨲᩴ ᨿᩣᨾᩮ ᨠᨸ᩠ᨸᨲᩥ, ᨿᩣᨾᩣᨲᩥᨠ᩠ᨠᨶ᩠ᨲᩮ ᨶ ᨠᨸ᩠ᨸᨲᩥ. ᨿᩣᨾᨠᩣᩃᩥᨠᩮᨶ, ᨽᩥᨠ᩠ᨡᩅᩮ, ᨿᩣᩅᨩᩦᩅᩥᨠᩴ, ᨲᨴᩉᩩ ᨸᨭᩥᨣ᩠ᨣᩉᩥᨲᩴ ᨿᩣᨾᩮ ᨠᨸ᩠ᨸᨲᩥ, ᨿᩣᨾᩣᨲᩥᨠ᩠ᨠᨶ᩠ᨲᩮ ᨶ ᨠᨸ᩠ᨸᨲᩥ. ᩈᨲ᩠ᨲᩣᩉᨠᩣᩃᩥᨠᩮᨶ, ᨽᩥᨠ᩠ᨡᩅᩮ, ᨿᩣᩅᨩᩦᩅᩥᨠᩴ ᨸᨭᩥᨣ᩠ᨣᩉᩥᨲᩴ, ᩈᨲ᩠ᨲᩣᩉᩴ ᨠᨸ᩠ᨸᨲᩥ, ᩈᨲ᩠ᨲᩣᩉᩣᨲᩥᨠ᩠ᨠᨶ᩠ᨲᩮ ᨶ ᨠᨸ᩠ᨸᨲᩦ”ᨲᩥ.

</Paragraph>
</Division>

<Paragraph number="1370" type="center" book="vi-maha">
ᨽᩮᩈᨩ᩠ᨩᨠ᩠ᨡᨶ᩠ᨵᨠᩮᩣ ᨨᨭ᩠ᨮᩮᩣ.



</Paragraph>

<Paragraph number="1371" type="center" book="vi-maha">
ᨲᩔᩩᨴ᩠ᨴᩤᨶᩴ


</Paragraph>

<Paragraph number="1372" type="verses" book="vi-maha">
_ᩈᩣᩁᨴᩥᨠᩮ ᩅᩥᨠᩣᩃᩮᨸᩥ,_  
_ᩅᩈᩴ ᨾᩪᩃᩮ ᨸᩥᨭ᩠ᨮᩮᩉᩥ ᨧ;_  
_ᨠᩈᩣᩅᩮᩉᩥ ᨸᨱ᩠ᨱᩴ ᨹᩃᩴ,_  
_ᨩᨲᩩ ᩃᩮᩣᨱᩴ ᨨᨠᨱᨬ᩠ᨧ._  

</Paragraph>

<Paragraph number="1373" type="verses" book="vi-maha">
_ᨧᩩᨱ᩠ᨱᩴ ᨧᩣᩃᩥᨶᩥ ᨾᩴᩈᨬ᩠ᨧ,_  
_ᩋᨬ᩠ᨩᨶᩴ ᩏᨸᨸᩥᩈᨶᩦ;_  
_ᩋᨬ᩠ᨩᨶᩦ ᩏᨧ᩠ᨧᩣᨸᩣᩁᩩᨲᩣ,_  
_ᩈᩃᩣᨠᩣ ᩈᩃᩣᨠᨮᩣᨶᩥᩴ._  

</Paragraph>

<Paragraph number="1374" type="verses" book="vi-maha">
_ᨳᩅᩥᨠᩴᩈᨻᨴ᩠ᨵᨠᩴ ᩈᩩᨲ᩠ᨲᩴ,_  
_ᨾᩩᨴ᩠ᨵᨶᩥᨲᩮᩃᨶᨲ᩠ᨳᩩ ᨧ;_  
_ᨶᨲ᩠ᨳᩩᨠᩁᨱᩦ ᨵᩪᨾᨬ᩠ᨧ,_  
_ᨶᩮᨲ᩠ᨲᨬ᩠ᨧᩣᨸᩥᨵᨶᨲ᩠ᨳᩅᩥ._  

</Paragraph>

<Paragraph number="1375" type="verses" book="vi-maha">
_ᨲᩮᩃᨸᩣᨠᩮᩈᩩ ᨾᨩ᩠ᨩᨬ᩠ᨧ,_  
_ᩋᨲᩥᨠ᩠ᨡᩥᨲ᩠ᨲᩴ ᩋᨻ᩠ᨽᨬ᩠ᨩᨶᩴ;_  
_ᨲᩩᨾ᩠ᨻᩴ ᩈᩮᨴᩴ ᩈᨾ᩠ᨽᩣᩁᨬ᩠ᨧ,_  
_ᨾᩉᩣ ᨽᩘᨣᩮᩤᨴᨠᩴ ᨲᨳᩣ._  

</Paragraph>

<Paragraph number="1376" type="verses" book="vi-maha">
_ᨴᨠᨠᩮᩣᨭ᩠ᨮᩴ ᩃᩮᩣᩉᩥᨲᨬ᩠ᨧ,_  
_ᩅᩥᩈᩣᨱᩴ ᨸᩣᨴᨻ᩠ᨽᨬ᩠ᨩᨶᩴ;_  
_ᨸᨩ᩠ᨩᩴ ᩈᨲ᩠ᨳᩴ ᨠᩈᩣᩅᨬ᩠ᨧ,_  
_ᨲᩥᩃᨠᨠ᩠ᨠᩴ ᨠᨻᩊᩥᨠᩴ._  

</Paragraph>

<Paragraph number="1377" type="verses" book="vi-maha">
_ᨧᩮᩣᩊᩴ ᩈᩣᩈᨸᨠᩩᨭ᩠ᨭᨬ᩠ᨧ,_  
_ᨵᩪᨾ ᩈᨠ᩠ᨡᩁᩥᨠᩣᨿ ᨧ;_  
_ᩅᨱᨲᩮᩃᩴ ᩅᩥᨠᩣᩈᩥᨠᩴ,_  
_ᩅᩥᨠᨭᨬ᩠ᨧ ᨸᨭᩥᨣ᩠ᨣᩉᩴ._  

</Paragraph>

<Paragraph number="1378" type="verses" book="vi-maha">
_ᨣᩪᨳᩴ ᨠᩁᩮᩣᨶ᩠ᨲᩮᩣ ᩃᩮᩣᩊᩥᨬ᩠ᨧ,_  
_ᨡᩣᩁᩴ ᨾᩩᨲ᩠ᨲᩉᩁᩦᨲᨠᩴ;_  
_ᨣᨶ᩠ᨵᩣ ᩅᩥᩁᩮᨧᨶᨬ᩠ᨧᩮᩅ,_  
_ᩋᨧ᩠ᨨᩣᨠᨭᩴ ᨠᨭᩣᨠᨭᩴ._  

</Paragraph>

<Paragraph number="1379" type="verses" book="vi-maha">
_ᨸᨭᩥᨧ᩠ᨨᩣᨴᨶᩥ ᨸᨻ᩠ᨽᩣᩁᩣ,_  
_ᩋᩣᩁᩣᨾ ᩈᨲ᩠ᨲᩣᩉᩮᨶ ᨧ;_  
_ᨣᩩᩊᩴ ᨾᩩᨣ᩠ᨣᩴ ᩈᩮᩣᩅᩦᩁᨬ᩠ᨧ,_  
_ᩈᩣᨾᩴᨸᩣᨠᩣ ᨸᩩᨶᩣᨸᨧᩮ._  

</Paragraph>

<Paragraph number="1380" type="verses" book="vi-maha">
_ᨸᩩᨶᩣᨶᩩᨬ᩠ᨬᩣᩈᩥ ᨴᩩᨻ᩠ᨽᩥᨠ᩠ᨡᩮ,_  
_ᨹᩃᨬ᩠ᨧ ᨲᩥᩃᨡᩣᨴᨶᩦ;_  
_ᨸᩩᩁᩮᨽᨲ᩠ᨲᩴ ᨠᩣᨿᨯᩣᩉᩮᩣ,_  
_ᨶᩥᨻ᩠ᨻᨲ᩠ᨲᨬ᩠ᨧ ᨽᨣᨶ᩠ᨴᩃᩴ._  

</Paragraph>

<Paragraph number="1381" type="verses" book="vi-maha">
_ᩅᨲ᩠ᨳᩥᨠᨾ᩠ᨾᨬ᩠ᨧ ᩈᩩᨸ᩠ᨸᩥᨬ᩠ᨧ,_  
_ᨾᨶᩩᩔᨾᩴᩈᨾᩮᩅ ᨧ;_  
_ᩉᨲ᩠ᨳᩥᩋᩔᩣ ᩈᩩᨶᨡᩮᩣ ᨧ,_  
_ᩋᩉᩥ ᩈᩦᩉᨬ᩠ᨧ ᨴᩦᨸᩥᨠᩴ._  

</Paragraph>

<Paragraph number="1382" type="verses" book="vi-maha">
_ᩋᨧ᩠ᨨᨲᩁᨧ᩠ᨨᨾᩴᩈᨬ᩠ᨧ,_  
_ᨸᨭᩥᨸᩣᨭᩥ ᨧ ᨿᩣᨣᩩ ᨧ;_  
_ᨲᩁᩩᨱᩴ ᩋᨬ᩠ᨬᨲᩕ ᨣᩩᩊᩴ,_  
_ᩈᩩᨶᩥᨵᩤᩅᩈᨳᩣᨣᩤᩁᩴ._  

</Paragraph>

<Paragraph number="1383" type="verses" book="vi-maha">
_ᨣᩘᨣᩤ ᨠᩮᩣᨭᩥᩈᨧ᩠ᨧᨠᨳᩣ,_  
_ᩋᨾ᩠ᨻᨸᩣᩃᩦ ᨧ ᩃᩥᨧ᩠ᨨᩅᩦ;_  
ᩏᨴ᩠ᨴᩥᩔ ᨠᨲᩴ ᩈᩩᨽᩥᨠ᩠ᨡᩴ,_  
_ᨸᩩᨶᨴᩮᩅ ᨸᨭᩥᨠ᩠ᨡᩥᨸᩥ._  

</Paragraph>

<Paragraph number="1384" type="verses" book="vi-maha">
_ᨾᩮᨥᩮᩣ ᨿᩈᩮᩣ ᨾᩮᨱ᩠ᨯᨠᩮᩣ ᨧ,_  
_ᨣᩮᩤᩁᩈᩴ ᨸᩣᨳᩮᨿ᩠ᨿᨠᩮᨶ ᨧ;_  
_ᨠᩮᨱᩥ ᩋᨾ᩠ᨻᩮᩣ ᨩᨾ᩠ᨻᩩ ᨧᩮᩣᨧ,_  
_ᨾᩮᩣᨧᨾᨵᩩᨾᩩᨴ᩠ᨴᩥᨠᩈᩣᩃᩩᨠᩴ._  

</Paragraph>

<Paragraph number="1385" type="verses" book="vi-maha">
_ᨹᩣᩁᩩᩈᨠᩣ ᨯᩣᨠᨸᩥᨭ᩠ᨮᩴ,_  
_ᩋᩣᨲᩩᨾᩣᨿᩴ ᨶᩉᩣᨸᩥᨲᩮᩣ;_  
_ᩈᩣᩅᨲ᩠ᨳᩥᨿᩴ ᨹᩃᩴ ᨻᩦᨩᩴ,_  
_ᨠᩥᩈ᩠ᨾᩥᩴ ᨮᩣᨶᩮ ᨧ ᨠᩣᩃᩥᨠᩮᨲᩥ._  


</Paragraph>

<Paragraph number="1386" type="center" book="vi-maha">
ᩍᨾᨾ᩠ᩉᩥ ᨡᨶ᩠ᨵᨠᩮ ᩅᨲ᩠ᨳᩪ ᩑᨠᩈᨲᩴ ᨨᩅᨲ᩠ᨳᩩ.



</Paragraph>

<Paragraph number="1387" type="center" book="vi-maha">
ᨽᩮᩈᨩ᩠ᨩᨠ᩠ᨡᨶ᩠ᨵᨠᩮᩣ ᨶᩥᨭ᩠ᨮᩥᨲᩮᩣ.
</Paragraph>