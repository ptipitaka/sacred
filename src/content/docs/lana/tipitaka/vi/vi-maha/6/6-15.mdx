---
title: "6.15 ᩈᩩᨶᩥᨵᩅᩔᨠᩣᩁᩅᨲ᩠ᨳᩩ"
tableOfContents: false
sidebar:
  order: 7
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="286" book="vi-maha">

<Paragraph number="1297" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩈᩩᨶᩥᨵᩅᩔᨠᩣᩁᩣ ᨾᨣᨵᨾᩉᩣᨾᨲ᩠ᨲᩣ ᨸᩣᨭᩃᩥᨣᩤᨾᩮ ᨶᨣᩁᩴ ᨾᩣᨸᩮᨶ᩠ᨲᩥ ᩅᨩ᩠ᨩᩦᨶᩴ ᨸᨭᩥᨻᩣᩉᩣᨿ. ᩋᨴ᩠ᨴᩈᩣ ᨡᩮᩣ ᨽᨣᩅᩤ ᩁᨲ᩠ᨲᩥᨿᩣ ᨸᨧ᩠ᨧᩪᩈᩈᨾᨿᩴ ᨸᨧ᩠ᨧᩩᨭ᩠ᨮᩣᨿ ᨴᩥᨻ᩠ᨻᩮᨶ ᨧᨠ᩠ᨡᩩᨶᩣ ᩅᩥᩈᩩᨴ᩠ᨵᩮᨶ ᩋᨲᩥᨠ᩠ᨠᨶ᩠ᨲᨾᩣᨶᩩᩈᨠᩮᨶ ᩈᨾ᩠ᨻᩉᩩᩃᩣ ᨴᩮᩅᨲᩣᨿᩮᩣ ᨸᩣᨭᩃᩥᨣᩤᨾᩮ ᩅᨲ᩠ᨳᩪᨶᩥ ᨸᩁᩥᨣ᩠ᨣᨱ᩠ᩉᨶ᩠ᨲᩥᨿᩮᩣ. ᨿᩈ᩠ᨾᩥᩴ ᨸᨴᩮᩈᩮ ᨾᩉᩮᩈᨠ᩠ᨡᩣ ᨴᩮᩅᨲᩣ ᩅᨲ᩠ᨳᩪᨶᩥ ᨸᩁᩥᨣ᩠ᨣᨱ᩠ᩉᨶ᩠ᨲᩥ, ᨾᩉᩮᩈᨠ᩠ᨡᩣᨶᩴ ᨲᨲ᩠ᨳ ᩁᩣᨩᩪᨶᩴ ᩁᩣᨩᨾᩉᩣᨾᨲ᩠ᨲᩣᨶᩴ ᨧᩥᨲ᩠ᨲᩣᨶᩥ ᨶᨾᨶ᩠ᨲᩥ ᨶᩥᩅᩮᩈᨶᩣᨶᩥ ᨾᩣᨸᩮᨲᩩᩴ. ᨿᩈ᩠ᨾᩥᩴ ᨸᨴᩮᩈᩮ ᨾᨩ᩠ᨫᩥᨾᩣ ᨴᩮᩅᨲᩣ ᩅᨲ᩠ᨳᩪᨶᩥ ᨸᩁᩥᨣ᩠ᨣᨱ᩠ᩉᨶ᩠ᨲᩥ, ᨾᨩ᩠ᨫᩥᨾᩣᨶᩴ ᨲᨲ᩠ᨳ ᩁᩣᨩᩪᨶᩴ ᩁᩣᨩᨾᩉᩣᨾᨲ᩠ᨲᩣᨶᩴ ᨧᩥᨲ᩠ᨲᩣᨶᩥ ᨶᨾᨶ᩠ᨲᩥ ᨶᩥᩅᩮᩈᨶᩣᨶᩥ ᨾᩣᨸᩮᨲᩩᩴ. ᨿᩈ᩠ᨾᩥᩴ ᨸᨴᩮᩈᩮ ᨶᩦᨧᩣ ᨴᩮᩅᨲᩣ ᩅᨲ᩠ᨳᩪᨶᩥ ᨸᩁᩥᨣ᩠ᨣᨱ᩠ᩉᨶ᩠ᨲᩥ, ᨶᩦᨧᩣᨶᩴ ᨲᨲ᩠ᨳ ᩁᩣᨩᩪᨶᩴ ᩁᩣᨩᨾᩉᩣᨾᨲ᩠ᨲᩣᨶᩴ ᨧᩥᨲ᩠ᨲᩣᨶᩥ ᨶᨾᨶ᩠ᨲᩥ ᨶᩥᩅᩮᩈᨶᩣᨶᩥ ᨾᩣᨸᩮᨲᩩᩴ.
</Paragraph>

<Paragraph number="1298" book="vi-maha">
ᩋᨳ ᨡᩮᩣ ᨽᨣᩅᩤ ᩋᩣᨿᩈ᩠ᨾᨶ᩠ᨲᩴ ᩋᩣᨶᨶ᩠ᨴᩴ ᩋᩣᨾᨶ᩠ᨲᩮᩈᩥ—  “ᨠᩮ ᨶᩩ ᨡᩮᩣ ᨲᩮ, ᩋᩣᨶᨶ᩠ᨴ, ᨸᩣᨭᩃᩥᨣᩤᨾᩮ ᨶᨣᩁᩴ ᨾᩣᨸᩮᨶ᩠ᨲᩦ”ᨲᩥ? “ᩈᩩᨶᩥᨵᩅᩔᨠᩣᩁᩣ, ᨽᨶ᩠ᨲᩮ, ᨾᨣᨵᨾᩉᩣᨾᨲ᩠ᨲᩣ ᨸᩣᨭᩃᩥᨣᩤᨾᩮ ᨶᨣᩁᩴ ᨾᩣᨸᩮᨶ᩠ᨲᩥ ᩅᨩ᩠ᨩᩦᨶᩴ ᨸᨭᩥᨻᩣᩉᩣᨿᩣ”ᨲᩥ. “ᩈᩮᨿ᩠ᨿᨳᩣᨸᩥ, ᩋᩣᨶᨶ᩠ᨴ, ᨴᩮᩅᩮᩉᩥ ᨲᩣᩅᨲᩥᩴᩈᩮᩉᩥ ᩈᨴ᩠ᨵᩥᩴ ᨾᨶ᩠ᨲᩮᨲ᩠ᩅᩣ; ᩑᩅᨾᩮᩅ ᨡᩮᩣ, ᩋᩣᨶᨶ᩠ᨴ, ᩈᩩᨶᩥᨵᩅᩔᨠᩣᩁᩣ ᨾᨣᨵᨾᩉᩣᨾᨲ᩠ᨲᩣ ᨸᩣᨭᩃᩥᨣᩤᨾᩮ ᨶᨣᩁᩴ ᨾᩣᨸᩮᨶ᩠ᨲᩥ ᩅᨩ᩠ᨩᩦᨶᩴ ᨸᨭᩥᨻᩣᩉᩣᨿ. ᩍᨵᩤᩉᩴ, ᩋᩣᨶᨶ᩠ᨴ, ᩁᨲ᩠ᨲᩥᨿᩣ ᨸᨧ᩠ᨧᩪᩈᩈᨾᨿᩴ ᨸᨧ᩠ᨧᩩᨭ᩠ᨮᩣᨿ ᩋᨴ᩠ᨴᩈᩴ ᨴᩥᨻ᩠ᨻᩮᨶ ᨧᨠ᩠ᨡᩩᨶᩣ ᩅᩥᩈᩩᨴ᩠ᨵᩮᨶ ᩋᨲᩥᨠ᩠ᨠᨶ᩠ᨲᨾᩣᨶᩩᩈᨠᩮᨶ ᩈᨾ᩠ᨻᩉᩩᩃᩣ ᨴᩮᩅᨲᩣᨿᩮᩣ ᨸᩣᨭᩃᩥᨣᩤᨾᩮ ᩅᨲ᩠ᨳᩪᨶᩥ ᨸᩁᩥᨣ᩠ᨣᨱ᩠ᩉᨶ᩠ᨲᩥᨿᩮᩣ. ᨿᩈ᩠ᨾᩥᩴ ᨸᨴᩮᩈᩮ ᨾᩉᩮᩈᨠ᩠ᨡᩣ ᨴᩮᩅᨲᩣ ᩅᨲ᩠ᨳᩪᨶᩥ ᨸᩁᩥᨣ᩠ᨣᨱ᩠ᩉᨶ᩠ᨲᩥ, ᨾᩉᩮᩈᨠ᩠ᨡᩣᨶᩴ ᨲᨲ᩠ᨳ ᩁᩣᨩᩪᨶᩴ ᩁᩣᨩᨾᩉᩣᨾᨲ᩠ᨲᩣᨶᩴ ᨧᩥᨲ᩠ᨲᩣᨶᩥ ᨶᨾᨶ᩠ᨲᩥ ᨶᩥᩅᩮᩈᨶᩣᨶᩥ ᨾᩣᨸᩮᨲᩩᩴ. ᨿᩈ᩠ᨾᩥᩴ ᨸᨴᩮᩈᩮ ᨾᨩ᩠ᨫᩥᨾᩣ ᨴᩮᩅᨲᩣ ᩅᨲ᩠ᨳᩪᨶᩥ ᨸᩁᩥᨣ᩠ᨣᨱ᩠ᩉᨶ᩠ᨲᩥ, ᨾᨩ᩠ᨫᩥᨾᩣᨶᩴ ᨲᨲ᩠ᨳ ᩁᩣᨩᩪᨶᩴ ᩁᩣᨩᨾᩉᩣᨾᨲ᩠ᨲᩣᨶᩴ ᨧᩥᨲ᩠ᨲᩣᨶᩥ ᨶᨾᨶ᩠ᨲᩥ ᨶᩥᩅᩮᩈᨶᩣᨶᩥ ᨾᩣᨸᩮᨲᩩᩴ. ᨿᩈ᩠ᨾᩥᩴ ᨸᨴᩮᩈᩮ ᨶᩦᨧᩣ ᨴᩮᩅᨲᩣ ᩅᨲ᩠ᨳᩪᨶᩥ ᨸᩁᩥᨣ᩠ᨣᨱ᩠ᩉᨶ᩠ᨲᩥ, ᨶᩦᨧᩣᨶᩴ ᨲᨲ᩠ᨳ ᩁᩣᨩᩪᨶᩴ ᩁᩣᨩᨾᩉᩣᨾᨲ᩠ᨲᩣᨶᩴ ᨧᩥᨲ᩠ᨲᩣᨶᩥ ᨶᨾᨶ᩠ᨲᩥ ᨶᩥᩅᩮᩈᨶᩣᨶᩥ ᨾᩣᨸᩮᨲᩩᩴ. ᨿᩣᩅᨲᩣ, ᩋᩣᨶᨶ᩠ᨴ, ᩋᩁᩥᨿᩴ ᩋᩣᨿᨲᨶᩴ, ᨿᩣᩅᨲᩣ ᩅᨱᩥᨸ᩠ᨸᨳᩮᩣ, ᩍᨴᩴ ᩋᨣ᩠ᨣᨶᨣᩁᩴ ᨽᩅᩥᩔᨲᩥ ᨸᩣᨭᩃᩥᨸᩩᨲ᩠ᨲᩴ ᨸᩩᨭᨽᩮᨴᨶᩴ. ᨸᩣᨭᩃᩥᨸᩩᨲ᩠ᨲᩔ ᨡᩮᩣ, ᩋᩣᨶᨶ᩠ᨴ, ᨲᨿᩮᩣ ᩋᨶ᩠ᨲᩁᩣᨿᩣ ᨽᩅᩥᩔᨶ᩠ᨲᩥ—  ᩋᨣ᩠ᨣᩥᨲᩮᩣ ᩅᩤ ᩏᨴᨠᨲᩮᩣ ᩅᩤ ᩋᨻ᩠ᨽᨶ᩠ᨲᩁᨲᩮᩣ ᩅᩤ ᨾᩥᨳᩩᨽᩮᨴᩤ”ᨲᩥ.
</Paragraph>

<Paragraph number="1299" book="vi-maha">
ᩋᨳ ᨡᩮᩣ ᩈᩩᨶᩥᨵᩅᩔᨠᩣᩁᩣ ᨾᨣᨵᨾᩉᩣᨾᨲ᩠ᨲᩣ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥᩴᩈᩩ, ᩏᨸᩈᩘᨠᨾᩥᨲ᩠ᩅᩣ ᨽᨣᩅᨲᩣ ᩈᨴ᩠ᨵᩥᩴ ᩈᨾ᩠ᨾᩮᩣᨴᩥᩴᩈᩩ, ᩈᨾ᩠ᨾᩮᩣᨴᨶᩦᨿᩴ ᨠᨳᩴ ᩈᩣᩁᨱᩦᨿᩴ ᩅᩦᨲᩥᩈᩣᩁᩮᨲ᩠ᩅᩣ ᩑᨠᨾᨶ᩠ᨲᩴ ᩋᨭ᩠ᨮᩴᩈᩩ. ᩑᨠᨾᨶ᩠ᨲᩴ ᨮᩥᨲᩣ ᨡᩮᩣ ᩈᩩᨶᩥᨵᩅᩔᨠᩣᩁᩣ ᨾᨣᨵᨾᩉᩣᨾᨲ᩠ᨲᩣ ᨽᨣᩅᨶ᩠ᨲᩴ ᩑᨲᨴᩅᩮᩤᨧᩩᩴ—  “ᩋᨵᩥᩅᩤᩈᩮᨲᩩ ᨶᩮᩣ ᨽᩅᩴ ᨣᩮᩤᨲᨾᩮᩣ ᩋᨩ᩠ᨩᨲᨶᩣᨿ ᨽᨲ᩠ᨲᩴ ᩈᨴ᩠ᨵᩥᩴ ᨽᩥᨠ᩠ᨡᩩᩈᩴᨥᩮᨶᩣ”ᨲᩥ. ᩋᨵᩥᩅᩤᩈᩮᩈᩥ ᨽᨣᩅᩤ ᨲᩩᨱ᩠ᩉᩦᨽᩣᩅᩮᨶ. ᩋᨳ ᨡᩮᩣ ᩈᩩᨶᩥᨵᩅᩔᨠᩣᩁᩣ ᨾᨣᨵᨾᩉᩣᨾᨲ᩠ᨲᩣ ᨽᨣᩅᨲᩮᩣ ᩋᨵᩥᩅᩤᩈᨶᩴ ᩅᩥᨴᩥᨲ᩠ᩅᩣ ᨸᨠ᩠ᨠᨾᩥᩴᩈᩩ. ᩋᨳ ᨡᩮᩣ ᩈᩩᨶᩥᨵᩅᩔᨠᩣᩁᩣ ᨾᨣᨵᨾᩉᩣᨾᨲ᩠ᨲᩣ ᨸᨱᩦᨲᩴ ᨡᩣᨴᨶᩦᨿᩴ ᨽᩮᩣᨩᨶᩦᨿᩴ ᨸᨭᩥᨿᩣᨴᩤᨸᩮᨲ᩠ᩅᩣ ᨽᨣᩅᨲᩮᩣ ᨠᩣᩃᩴ ᩋᩣᩁᩮᩣᨧᩣᨸᩮᩈᩩᩴ—  “ᨠᩣᩃᩮᩣ, ᨽᩮᩣ ᨣᩮᩤᨲᨾ, ᨶᩥᨭ᩠ᨮᩥᨲᩴ ᨽᨲ᩠ᨲᨶ᩺”ᨲᩥ. ᩋᨳ ᨡᩮᩣ ᨽᨣᩅᩤ ᨸᩩᨻ᩠ᨻᨱ᩠ᩉᩈᨾᨿᩴ ᨶᩥᩅᩤᩈᩮᨲ᩠ᩅᩣ ᨸᨲ᩠ᨲᨧᩦᩅᩁᨾᩣᨴᩤᨿ ᨿᩮᨶ ᩈᩩᨶᩥᨵᩅᩔᨠᩣᩁᩣᨶᩴ ᨾᨣᨵᨾᩉᩣᨾᨲ᩠ᨲᩣᨶᩴ ᨸᩁᩥᩅᩮᩈᨶᩣ ᨲᩮᨶᩩᨸᩈᩘᨠᨾᩥ; ᩏᨸᩈᩘᨠᨾᩥᨲ᩠ᩅᩣ ᨸᨬ᩠ᨬᨲ᩠ᨲᩮ ᩋᩣᩈᨶᩮ ᨶᩥᩈᩦᨴᩥ ᩈᨴ᩠ᨵᩥᩴ ᨽᩥᨠ᩠ᨡᩩᩈᩴᨥᩮᨶ. ᩋᨳ ᨡᩮᩣ ᩈᩩᨶᩥᨵᩅᩔᨠᩣᩁᩣ ᨾᨣᨵᨾᩉᩣᨾᨲ᩠ᨲᩣ ᨻᩩᨴ᩠ᨵᨸ᩠ᨸᨾᩩᨡᩴ ᨽᩥᨠ᩠ᨡᩩᩈᩴᨥᩴ ᨸᨱᩦᨲᩮᨶ ᨡᩣᨴᨶᩦᨿᩮᨶ ᨽᩮᩣᨩᨶᩦᨿᩮᨶ ᩈᩉᨲ᩠ᨳᩣ ᩈᨶ᩠ᨲᨸ᩠ᨸᩮᨲ᩠ᩅᩣ ᩈᨾ᩠ᨸᩅᩤᩁᩮᨲ᩠ᩅᩣ ᨽᨣᩅᨶ᩠ᨲᩴ ᨽᩩᨲ᩠ᨲᩣᩅᩥᩴ ᩒᨶᩦᨲᨸᨲ᩠ᨲᨸᩣᨱᩥᩴ ᩑᨠᨾᨶ᩠ᨲᩴ ᨶᩥᩈᩦᨴᩥᩴᩈᩩ. ᩑᨠᨾᨶ᩠ᨲᩴ ᨶᩥᩈᩥᨶ᩠ᨶᩮ ᨡᩮᩣ ᩈᩩᨶᩥᨵᩅᩔᨠᩣᩁᩮ ᨾᨣᨵᨾᩉᩣᨾᨲ᩠ᨲᩮ ᨽᨣᩅᩤ ᩍᨾᩣᩉᩥ ᨣᩤᨳᩣᩉᩥ ᩋᨶᩩᨾᩮᩣᨴᩥ—
</Paragraph>

<Paragraph number="1300" type="verses" book="vi-maha">
_“ᨿᩈ᩠ᨾᩥᩴ ᨸᨴᩮᩈᩮ ᨠᨸ᩠ᨸᩮᨲᩥ,_  
_ᩅᩤᩈᩴ ᨸᨱ᩠ᨯᩥᨲᨩᩣᨲᩥᨿᩮᩣ;_  
_ᩈᩦᩃᩅᨶ᩠ᨲᩮᨲ᩠ᨳ ᨽᩮᩣᨩᩮᨲ᩠ᩅᩣ,_  
_ᩈᨬ᩠ᨬᨲᩮ ᨻᩕᩉ᩠ᨾᨧᩣᩁᨿᩮᩣ._  

</Paragraph>

<Paragraph number="1301" type="verses" book="vi-maha">
_ᨿᩣ ᨲᨲ᩠ᨳ ᨴᩮᩅᨲᩣ ᩋᩣᩈᩩᩴ,_  
_ᨲᩣᩈᩴ ᨴᨠ᩠ᨡᩥᨱᨾᩣᨴᩥᩈᩮ;_  
_ᨲᩣ ᨸᩪᨩᩥᨲᩣ ᨸᩪᨩᨿᨶ᩠ᨲᩥ,_  
_ᨾᩣᨶᩥᨲᩣ ᨾᩣᨶᨿᨶ᩠ᨲᩥ ᨶᩴ._  

</Paragraph>

<Paragraph number="1302" type="verses" book="vi-maha">
_ᨲᨲᩮᩣ ᨶᩴ ᩋᨶᩩᨠᨾ᩠ᨸᨶ᩠ᨲᩥ,_  
_ᨾᩣᨲᩣ ᨸᩩᨲ᩠ᨲᩴᩅ ᩒᩁᩈᩴ;_  
_ᨴᩮᩅᨲᩣᨶᩩᨠᨾ᩠ᨸᩥᨲᩮᩣ ᨸᩮᩣᩈᩮᩣ,_  
_ᩈᨴᩤ ᨽᨴᩕᩤᨶᩥ ᨸᩔᨲᩦ”ᨲᩥ._  

</Paragraph>

<Paragraph number="1303" book="vi-maha">
ᩋᨳ ᨡᩮᩣ ᨽᨣᩅᩤ ᩈᩩᨶᩥᨵᩅᩔᨠᩣᩁᩮ ᨾᨣᨵᨾᩉᩣᨾᨲ᩠ᨲᩮ ᩍᨾᩣᩉᩥ ᨣᩤᨳᩣᩉᩥ ᩋᨶᩩᨾᩮᩣᨴᩥᨲ᩠ᩅᩣ ᩏᨭ᩠ᨮᩣᨿᩣᩈᨶᩣ ᨸᨠ᩠ᨠᩣᨾᩥ.
</Paragraph>

<Paragraph number="1304" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩈᩩᨶᩥᨵᩅᩔᨠᩣᩁᩣ ᨾᨣᨵᨾᩉᩣᨾᨲ᩠ᨲᩣ ᨽᨣᩅᨶ᩠ᨲᩴ ᨸᩥᨭ᩠ᨮᩥᨲᩮᩣ ᨸᩥᨭ᩠ᨮᩥᨲᩮᩣ ᩋᨶᩩᨻᨶ᩠ᨵᩣ ᩉᩮᩣᨶ᩠ᨲᩥ—  “ᨿᩮᨶᨩ᩠ᨩ ᩈᨾᨱᩮᩣ ᨣᩮᩤᨲᨾᩮᩣ ᨴ᩠ᩅᩤᩁᩮᨶ ᨶᩥᨠ᩠ᨡᨾᩥᩔᨲᩥ, ᨲᩴ ᨣᩮᩤᨲᨾᨴ᩠ᩅᩤᩁᩴ ᨶᩣᨾ ᨽᩅᩥᩔᨲᩥ; ᨿᩮᨶ ᨲᩥᨲ᩠ᨳᩮᨶ ᨣᩘᨣᩴ ᨶᨴᩥᩴ ᩏᨲ᩠ᨲᩁᩥᩔᨲᩥ, ᨲᩴ ᨣᩮᩤᨲᨾᨲᩥᨲ᩠ᨳᩴ ᨶᩣᨾ ᨽᩅᩥᩔᨲᩦ”ᨲᩥ.
</Paragraph>

<Paragraph number="1305" book="vi-maha">
ᩋᨳ ᨡᩮᩣ ᨽᨣᩅᩤ ᨿᩮᨶ ᨴ᩠ᩅᩤᩁᩮᨶ ᨶᩥᨠ᩠ᨡᨾᩥ, ᨲᩴ ᨣᩮᩤᨲᨾᨴ᩠ᩅᩤᩁᩴ ᨶᩣᨾ ᩋᩉᩮᩣᩈᩥ. ᩋᨳ ᨡᩮᩣ ᨽᨣᩅᩤ ᨿᩮᨶ ᨣᩘᨣᩤ ᨶᨴᩦ ᨲᩮᨶᩩᨸᩈᩘᨠᨾᩥ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨣᩘᨣᩤ ᨶᨴᩦ ᨸᩪᩁᩣ ᩉᩮᩣᨲᩥ ᩈᨾᨲᩥᨲ᩠ᨲᩥᨠᩣ ᨠᩣᨠᨸᩮᨿ᩠ᨿᩣ. ᨾᨶᩩᩔᩣ ᩋᨬ᩠ᨬᩮ ᨶᩣᩅᩴ ᨸᩁᩥᨿᩮᩈᨶ᩠ᨲᩥ, ᩋᨬ᩠ᨬᩮ ᩏᩊᩩᨾ᩠ᨸᩴ ᨸᩁᩥᨿᩮᩈᨶ᩠ᨲᩥ, ᩋᨬ᩠ᨬᩮ ᨠᩩᩃᩖᩴ ᨻᨶ᩠ᨵᨶ᩠ᨲᩥ ᩒᩁᩣ ᨸᩣᩁᩴ ᨣᨶ᩠ᨲᩩᨠᩣᨾᩣ.
</Paragraph>

<Paragraph number="1306" book="vi-maha">
ᩋᨴ᩠ᨴᩈᩣ ᨡᩮᩣ ᨽᨣᩅᩤ ᨲᩮ ᨾᨶᩩᩔᩮ ᩋᨬ᩠ᨬᩮ ᨶᩣᩅᩴ ᨸᩁᩥᨿᩮᩈᨶ᩠ᨲᩮ, ᩋᨬ᩠ᨬᩮ ᩏᩊᩩᨾ᩠ᨸᩴ ᨸᩁᩥᨿᩮᩈᨶ᩠ᨲᩮ, ᩋᨬ᩠ᨬᩮ ᨠᩩᩃᩖᩴ ᨻᨶ᩠ᨵᨶ᩠ᨲᩮ ᩒᩁᩣ ᨸᩣᩁᩴ ᨣᨶ᩠ᨲᩩᨠᩣᨾᩮ, ᨴᩥᩈ᩠ᩅᩣᨶ ᩈᩮᨿ᩠ᨿᨳᩣᨸᩥ ᨶᩣᨾ ᨻᩃᩅᩤ ᨸᩩᩁᩥᩈᩮᩣ ᩈᨾᩥᨬ᩠ᨩᩥᨲᩴ ᩅᩤ ᨻᩣᩉᩴ ᨸᩈᩣᩁᩮᨿ᩠ᨿ, ᨸᩈᩣᩁᩥᨲᩴ ᩅᩤ ᨻᩣᩉᩴ ᩈᨾᩥᨬ᩠ᨩᩮᨿ᩠ᨿ; ᩑᩅᨾᩮᩅ ᨡᩮᩣ—  ᨣᩘᨣᩤᨿ ᨶᨴᩥᨿᩣ ᩒᩁᩥᨾᨲᩦᩁᩮ ᩋᨶ᩠ᨲᩁᩉᩥᨲᩮᩣ ᨸᩣᩁᩥᨾᨲᩦᩁᩮ ᨸᨧ᩠ᨧᩩᨭ᩠ᨮᩣᩈᩥ ᩈᨴ᩠ᨵᩥᩴ ᨽᩥᨠ᩠ᨡᩩᩈᩴᨥᩮᨶ.
</Paragraph>

<Paragraph number="1307" book="vi-maha">
ᩋᨳ ᨡᩮᩣ ᨽᨣᩅᩤ ᩑᨲᨾᨲ᩠ᨳᩴ ᩅᩥᨴᩥᨲ᩠ᩅᩣ ᨲᩣᨿᩴ ᩅᩮᩃᩣᨿᩴ ᩍᨾᩴ ᩏᨴᩤᨶᩴ ᩏᨴᩤᨶᩮᩈᩥ—
</Paragraph>

<Paragraph number="1308" type="verses" book="vi-maha">
_“ᨿᩮ ᨲᩁᨶ᩠ᨲᩥ ᩋᨱ᩠ᨱᩅᩴ ᩈᩁᩴ,_  
_ᩈᩮᨲᩩᩴ ᨠᨲ᩠ᩅᩣᨶ ᩅᩥᩈᨩ᩠ᨩ ᨸᩃᩖᩃᩣᨶᩥ;_  
_ᨠᩩᩃᩖᨬ᩠ᩉᩥ ᨩᨶᩮᩣ ᨻᨶ᩠ᨵᨲᩥ,_  
_ᨲᩥᨱ᩠ᨱᩣ ᨾᩮᨵᩤᩅᩥᨶᩮᩣ ᨩᨶᩣ”ᨲᩥ._
</Paragraph>
</Division>