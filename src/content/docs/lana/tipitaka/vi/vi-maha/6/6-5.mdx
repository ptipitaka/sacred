---
title: "6.5 ᩋᨶ᩠ᨲᩮᩣᩅᩩᨭ᩠ᨮᩣᨴᩥᨸᨭᩥᨠ᩠ᨡᩮᨸᨠᨳᩣ"
tableOfContents: false
sidebar:
  order: 22
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="274" book="vi-maha">

<Paragraph number="1251" book="vi-maha">
ᩋᨳ ᨡᩮᩣ ᨽᨣᩅᩤ ᩋᨶᩩᨸᩩᨻ᩠ᨻᩮᨶ ᨧᩣᩁᩥᨠᩴ ᨧᩁᨾᩣᨶᩮᩣ ᨿᩮᨶ ᩁᩣᨩᨣᩉᩴ ᨲᨴᩅᩈᩁᩥ. ᨲᨲᩕ ᩈᩩᨴᩴ ᨽᨣᩅᩤ ᩁᩣᨩᨣᩉᩮ ᩅᩥᩉᩁᨲᩥ ᩅᩮᩊᩩᩅᨶᩮ ᨠᩃᨶ᩠ᨴᨠᨶᩥᩅᩤᨸᩮ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᨣᩅᨲᩮᩣ ᩏᨴᩁᩅᩤᨲᩣᨻᩣᨵᩮᩤ ᩉᩮᩣᨲᩥ. ᩋᨳ ᨡᩮᩣ ᩋᩣᨿᩈ᩠ᨾᩣ ᩋᩣᨶᨶ᩠ᨴᩮᩣ—  “ᨸᩩᨻ᩠ᨻᩮᨸᩥ ᨽᨣᩅᨲᩮᩣ ᩏᨴᩁᩅᩤᨲᩣᨻᩣᨵᩮᩤ ᨲᩮᨠᨭᩩᩃᨿᩣᨣᩩᨿᩣ ᨹᩣᩈᩩ ᩉᩮᩣᨲᩦ”ᨲᩥ—  ᩈᩣᨾᩴ ᨲᩥᩃᨾ᩠ᨸᩥ, ᨲᨱ᩠ᨯᩩᩃᨾ᩠ᨸᩥ, ᨾᩩᨣ᩠ᨣᨾ᩠ᨸᩥ ᩅᩥᨬ᩠ᨬᩣᨸᩮᨲ᩠ᩅᩣ, ᩋᨶ᩠ᨲᩮᩣ ᩅᩤᩈᩮᨲ᩠ᩅᩣ, ᩋᨶ᩠ᨲᩮᩣ ᩈᩣᨾᩴ ᨸᨧᩥᨲ᩠ᩅᩣ ᨽᨣᩅᨲᩮᩣ ᩏᨸᨶᩣᨾᩮᩈᩥ—  “ᨸᩥᩅᨲᩩ ᨽᨣᩅᩤ ᨲᩮᨠᨭᩩᩃᨿᩣᨣᩩᨶ᩺”ᨲᩥ. ᨩᩣᨶᨶ᩠ᨲᩣᨸᩥ ᨲᨳᩣᨣᨲᩣ ᨸᩩᨧ᩠ᨨᨶ᩠ᨲᩥ, ᨩᩣᨶᨶ᩠ᨲᩣᨸᩥ ᨶ ᨸᩩᨧ᩠ᨨᨶ᩠ᨲᩥ; ᨠᩣᩃᩴ ᩅᩥᨴᩥᨲ᩠ᩅᩣ ᨸᩩᨧ᩠ᨨᨶ᩠ᨲᩥ, ᨠᩣᩃᩴ ᩅᩥᨴᩥᨲ᩠ᩅᩣ ᨶ ᨸᩩᨧ᩠ᨨᨶ᩠ᨲᩥ; ᩋᨲ᩠ᨳᩈᩴᩉᩥᨲᩴ ᨲᨳᩣᨣᨲᩣ ᨸᩩᨧ᩠ᨨᨶ᩠ᨲᩥ, ᨶᩮᩣ ᩋᨶᨲ᩠ᨳᩈᩴᩉᩥᨲᩴ. ᩋᨶᨲ᩠ᨳᩈᩴᩉᩥᨲᩮ ᩈᩮᨲᩩᨥᩣᨲᩮᩣ ᨲᨳᩣᨣᨲᩣᨶᩴ. ᨴ᩠ᩅᩦᩉᩥ ᩋᩣᨠᩣᩁᩮᩉᩥ ᨻᩩᨴ᩠ᨵᩤ ᨽᨣᩅᨶ᩠ᨲᩮᩣ ᨽᩥᨠ᩠ᨡᩪ ᨸᨭᩥᨸᩩᨧ᩠ᨨᨶ᩠ᨲᩥ—  “ᨵᨾ᩠ᨾᩴ ᩅᩤ ᨴᩮᩈᩮᩔᩣᨾ, ᩈᩣᩅᨠᩣᨶᩴ ᩅᩤ ᩈᩥᨠ᩠ᨡᩣᨸᨴᩴ ᨸᨬ᩠ᨬᨸᩮᩔᩣᨾᩣ”ᨲᩥ.
</Paragraph>

<Paragraph number="1252" book="vi-maha">
ᩋᨳ ᨡᩮᩣ ᨽᨣᩅᩤ ᩋᩣᨿᩈ᩠ᨾᨶ᩠ᨲᩴ ᩋᩣᨶᨶ᩠ᨴᩴ ᩋᩣᨾᨶ᩠ᨲᩮᩈᩥ—  “ᨠᩩᨲᩣᨿᩴ, ᩋᩣᨶᨶ᩠ᨴ, ᨿᩣᨣᩪ”ᨲᩥ? ᩋᨳ ᨡᩮᩣ ᩋᩣᨿᩈ᩠ᨾᩣ ᩋᩣᨶᨶ᩠ᨴᩮᩣ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩥ. ᩅᩥᨣᩁᩉᩥ ᨻᩩᨴ᩠ᨵᩮᩤ ᨽᨣᩅᩤ—  “ᩋᨶᨶᩩᨧ᩠ᨨᩅᩥᨠᩴ, ᩋᩣᨶᨶ᩠ᨴ, ᩋᨶᨶᩩᩃᩮᩣᨾᩥᨠᩴ, ᩋᨸ᩠ᨸᨲᩥᩁᩪᨸᩴ, ᩋᩔᩣᨾᨱᨠᩴ, ᩋᨠᨸ᩠ᨸᩥᨿᩴ, ᩋᨠᩁᨱᩦᨿᩴ. ᨠᨳᨬ᩠ᩉᩥ ᨶᩣᨾ ᨲ᩠ᩅᩴ, ᩋᩣᨶᨶ᩠ᨴ, ᩑᩅᩁᩪᨸᩣᨿ ᨻᩣᩉᩩᩃᩖᩣᨿ ᨧᩮᨲᩮᩔᩈᩥ. ᨿᨴᨸᩥ, ᩋᩣᨶᨶ᩠ᨴ, ᩋᨶ᩠ᨲᩮᩣ ᩅᩩᨭ᩠ᨮᩴ ᨲᨴᨸᩥ ᩋᨠᨸ᩠ᨸᩥᨿᩴ; ᨿᨴᨸᩥ ᩋᨶ᩠ᨲᩮᩣ ᨸᨠ᩠ᨠᩴ, ᨲᨴᨸᩥ ᩋᨠᨸ᩠ᨸᩥᨿᩴ; ᨿᨴᨸᩥ ᩈᩣᨾᩴ ᨸᨠ᩠ᨠᩴ, ᨲᨴᨸᩥ ᩋᨠᨸ᩠ᨸᩥᨿᩴ. ᨶᩮᨲᩴ, ᩋᩣᨶᨶ᩠ᨴ, ᩋᨸ᩠ᨸᩈᨶ᩠ᨶᩣᨶᩴ ᩅᩤ ᨸᩈᩣᨴᩤᨿ …ᨸᩮ…  ᩅᩥᨣᩁᩉᩥᨲ᩠ᩅᩣ ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᨶ, ᨽᩥᨠ᩠ᨡᩅᩮ, ᩋᨶ᩠ᨲᩮᩣ ᩅᩩᨭ᩠ᨮᩴ, ᩋᨶ᩠ᨲᩮᩣ ᨸᨠ᩠ᨠᩴ, ᩈᩣᨾᩴ ᨸᨠ᩠ᨠᩴ ᨸᩁᩥᨽᩩᨬ᩠ᨩᩥᨲᨻ᩠ᨻᩴ. ᨿᩮᩣ ᨸᩁᩥᨽᩩᨬ᩠ᨩᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨶ᩠ᨲᩮᩣ ᨧᩮ, ᨽᩥᨠ᩠ᨡᩅᩮ, ᩅᩩᨭ᩠ᨮᩴ, ᩋᨶ᩠ᨲᩮᩣ ᨸᨠ᩠ᨠᩴ, ᩈᩣᨾᩴ ᨸᨠ᩠ᨠᩴ ᨲᨬ᩠ᨧᩮ ᨸᩁᩥᨽᩩᨬ᩠ᨩᩮᨿ᩠ᨿ, ᩋᩣᨸᨲ᩠ᨲᩥ ᨲᩥᨱ᩠ᨱᩴ ᨴᩩᨠ᩠ᨠᨭᩣᨶᩴ. ᩋᨶ᩠ᨲᩮᩣ ᨧᩮ, ᨽᩥᨠ᩠ᨡᩅᩮ, ᩅᩩᨭ᩠ᨮᩴ, ᩋᨶ᩠ᨲᩮᩣ ᨸᨠ᩠ᨠᩴ, ᩋᨬ᩠ᨬᩮᩉᩥ ᨸᨠ᩠ᨠᩴ, ᨲᨬ᩠ᨧᩮ ᨸᩁᩥᨽᩩᨬ᩠ᨩᩮᨿ᩠ᨿ, ᩋᩣᨸᨲ᩠ᨲᩥ ᨴ᩠ᩅᩥᨶ᩠ᨶᩴ ᨴᩩᨠ᩠ᨠᨭᩣᨶᩴ. ᩋᨶ᩠ᨲᩮᩣ ᨧᩮ, ᨽᩥᨠ᩠ᨡᩅᩮ, ᩅᩩᨭ᩠ᨮᩴ, ᨻᩉᩥ ᨸᨠ᩠ᨠᩴ, ᩈᩣᨾᩴ ᨸᨠ᩠ᨠᩴ, ᨲᨬ᩠ᨧᩮ ᨸᩁᩥᨽᩩᨬ᩠ᨩᩮᨿ᩠ᨿ, ᩋᩣᨸᨲ᩠ᨲᩥ ᨴ᩠ᩅᩥᨶ᩠ᨶᩴ ᨴᩩᨠ᩠ᨠᨭᩣᨶᩴ. ᨻᩉᩥ ᨧᩮ, ᨽᩥᨠ᩠ᨡᩅᩮ, ᩅᩩᨭ᩠ᨮᩴ, ᩋᨶ᩠ᨲᩮᩣ ᨸᨠ᩠ᨠᩴ, ᩈᩣᨾᩴ ᨸᨠ᩠ᨠᩴ, ᨲᨬ᩠ᨧᩮ ᨸᩁᩥᨽᩩᨬ᩠ᨩᩮᨿ᩠ᨿ, ᩋᩣᨸᨲ᩠ᨲᩥ ᨴ᩠ᩅᩥᨶ᩠ᨶᩴ ᨴᩩᨠ᩠ᨠᨭᩣᨶᩴ. ᩋᨶ᩠ᨲᩮᩣ ᨧᩮ, ᨽᩥᨠ᩠ᨡᩅᩮ, ᩅᩩᨭ᩠ᨮᩴ, ᨻᩉᩥ ᨸᨠ᩠ᨠᩴ, ᩋᨬ᩠ᨬᩮᩉᩥ ᨸᨠ᩠ᨠᩴ, ᨲᨬ᩠ᨧᩮ ᨸᩁᩥᨽᩩᨬ᩠ᨩᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨻᩉᩥ ᨧᩮ, ᨽᩥᨠ᩠ᨡᩅᩮ, ᩅᩩᨭ᩠ᨮᩴ, ᩋᨶ᩠ᨲᩮᩣ ᨸᨠ᩠ᨠᩴ, ᩋᨬ᩠ᨬᩮᩉᩥ ᨸᨠ᩠ᨠᩴ, ᨲᨬ᩠ᨧᩮ ᨸᩁᩥᨽᩩᨬ᩠ᨩᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨻᩉᩥ ᨧᩮ, ᨽᩥᨠ᩠ᨡᩅᩮ, ᩅᩩᨭ᩠ᨮᩴ, ᨻᩉᩥ ᨸᨠ᩠ᨠᩴ, ᩈᩣᨾᩴ ᨸᨠ᩠ᨠᩴ, ᨲᨬ᩠ᨧᩮ ᨸᩁᩥᨽᩩᨬ᩠ᨩᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᨻᩉᩥ ᨧᩮ, ᨽᩥᨠ᩠ᨡᩅᩮ, ᩅᩩᨭ᩠ᨮᩴ, ᨻᩉᩥ ᨸᨠ᩠ᨠᩴ, ᩋᨬ᩠ᨬᩮᩉᩥ ᨸᨠ᩠ᨠᩴ, ᨲᨬ᩠ᨧᩮ ᨸᩁᩥᨽᩩᨬ᩠ᨩᩮᨿ᩠ᨿ, ᩋᨶᩣᨸᨲ᩠ᨲᩦ”ᨲᩥ.
</Paragraph>

<Paragraph number="1253" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ—  “ᨽᨣᩅᨲᩣ ᩈᩣᨾᩴᨸᩣᨠᩮᩣ ᨸᨭᩥᨠ᩠ᨡᩥᨲ᩠ᨲᩮᩣ”ᨲᩥ—  ᨸᩩᨶ ᨸᩣᨠᩮ ᨠᩩᨠ᩠ᨠᩩᨧ᩠ᨧᩣᨿᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨸᩩᨶ ᨸᩣᨠᩴ ᨸᨧᩥᨲᩩᨶ᩺”ᨲᩥ.
</Paragraph>

<Paragraph number="1254" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩁᩣᨩᨣᩉᩴ ᨴᩩᨻ᩠ᨽᩥᨠ᩠ᨡᩴ ᩉᩮᩣᨲᩥ. ᨾᨶᩩᩔᩣ ᩃᩮᩣᨱᨾ᩠ᨸᩥ, ᨲᩮᩃᨾ᩠ᨸᩥ, ᨲᨱ᩠ᨯᩩᩃᨾ᩠ᨸᩥ, ᨡᩣᨴᨶᩦᨿᨾ᩠ᨸᩥ ᩋᩣᩁᩣᨾᩴ ᩋᩣᩉᩁᨶ᩠ᨲᩥ. ᨲᩣᨶᩥ ᨽᩥᨠ᩠ᨡᩪ ᨻᩉᩥ ᩅᩤᩈᩮᨶ᩠ᨲᩥ; ᩏᨠ᩠ᨠᨸᩥᨱ᩠ᨯᨠᩣᨸᩥ ᨡᩣᨴᨶ᩠ᨲᩥ, ᨧᩮᩣᩁᩣᨸᩥ ᩉᩁᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩋᨶ᩠ᨲᩮᩣ ᩅᩤᩈᩮᨲᩩᨶ᩺”ᨲᩥ. ᩋᨶ᩠ᨲᩮᩣ ᩅᩤᩈᩮᨲ᩠ᩅᩣ ᨻᩉᩥ ᨸᩣᨧᩮᨶ᩠ᨲᩥ. ᨴᨾᨠᩣ ᨸᩁᩥᩅᩤᩁᩮᨶ᩠ᨲᩥ. ᨽᩥᨠ᩠ᨡᩪ ᩋᩅᩥᩔᨭ᩠ᨮᩣ ᨸᩁᩥᨽᩩᨬ᩠ᨩᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩋᨶ᩠ᨲᩮᩣ ᨸᨧᩥᨲᩩᨶ᩺”ᨲᩥ. ᨴᩩᨻ᩠ᨽᩥᨠ᩠ᨡᩮ ᨠᨸ᩠ᨸᩥᨿᨠᩣᩁᨠᩣ ᨻᩉᩩᨲᩁᩴ ᩉᩁᨶ᩠ᨲᩥ, ᩋᨸ᩠ᨸᨲᩁᩴ ᨽᩥᨠ᩠ᨡᩪᨶᩴ ᨴᩮᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩈᩣᨾᩴ ᨸᨧᩥᨲᩩᩴ. ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩋᨶ᩠ᨲᩮᩣ ᩅᩩᨭ᩠ᨮᩴ, ᩋᨶ᩠ᨲᩮᩣ ᨸᨠ᩠ᨠᩴ, ᩈᩣᨾᩴ ᨸᨠ᩠ᨠᨶ᩺”ᨲᩥ.
</Paragraph>
</Division>