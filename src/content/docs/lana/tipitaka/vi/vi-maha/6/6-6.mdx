---
title: "6.6 ᩏᨣ᩠ᨣᩉᩥᨲᨸᨭᩥᨣ᩠ᨣᩉᨱ"
tableOfContents: false
sidebar:
  order: 23
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="275" book="vi-maha">

<Paragraph number="1255" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩈᨾ᩠ᨻᩉᩩᩃᩣ ᨽᩥᨠ᩠ᨡᩪ ᨠᩣᩈᩦᩈᩩ ᩅᩔᩴᩅᩩᨭ᩠ᨮᩣ ᩁᩣᨩᨣᩉᩴ ᨣᨧ᩠ᨨᨶ᩠ᨲᩣ ᨽᨣᩅᨶ᩠ᨲᩴ ᨴᩔᨶᩣᨿ ᩋᨶ᩠ᨲᩁᩣᨾᨣ᩠ᨣᩮ ᨶ ᩃᨽᩥᩴᩈᩩ ᩃᩪᨡᩔ ᩅᩤ ᨸᨱᩦᨲᩔ ᩅᩤ ᨽᩮᩣᨩᨶᩔ ᨿᩣᩅᨴᨲ᩠ᨳᩴ ᨸᩣᩁᩥᨸᩪᩁᩥᩴ; ᨻᩉᩩᨬ᩠ᨧ ᨹᩃᨡᩣᨴᨶᩦᨿᩴ ᩋᩉᩮᩣᩈᩥ; ᨠᨸ᩠ᨸᩥᨿᨠᩣᩁᨠᩮᩣ ᨧ ᨶ ᩋᩉᩮᩣᩈᩥ. ᩋᨳ ᨡᩮᩣ ᨲᩮ ᨽᩥᨠ᩠ᨡᩪ ᨠᩥᩃᨶ᩠ᨲᩁᩪᨸᩣ ᨿᩮᨶ ᩁᩣᨩᨣᩉᩴ ᩅᩮᩊᩩᩅᨶᩴ ᨠᩃᨶ᩠ᨴᨠᨶᩥᩅᩤᨸᩮᩣ, ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥᩴᩈᩩ, ᩏᨸᩈᩘᨠᨾᩥᨲ᩠ᩅᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᨶᩥᩈᩦᨴᩥᩴᩈᩩ. ᩋᩣᨧᩥᨱ᩠ᨱᩴ ᨡᩮᩣ ᨸᨶᩮᨲᩴ ᨻᩩᨴ᩠ᨵᩤᨶᩴ ᨽᨣᩅᨶ᩠ᨲᩣᨶᩴ ᩋᩣᨣᨶ᩠ᨲᩩᨠᩮᩉᩥ ᨽᩥᨠ᩠ᨡᩪᩉᩥ ᩈᨴ᩠ᨵᩥᩴ ᨸᨭᩥᩈᨾ᩠ᨾᩮᩣᨴᩥᨲᩩᩴ. ᩋᨳ ᨡᩮᩣ ᨽᨣᩅᩤ ᨲᩮ ᨽᩥᨠ᩠ᨡᩪ ᩑᨲᨴᩅᩮᩤᨧ—  “ᨠᨧ᩠ᨧᩥ, ᨽᩥᨠ᩠ᨡᩅᩮ, ᨡᨾᨶᩦᨿᩴ, ᨠᨧ᩠ᨧᩥ ᨿᩣᨸᨶᩦᨿᩴ, ᨠᨧ᩠ᨧᩥᨲ᩠ᨳ ᩋᨸ᩠ᨸᨠᩥᩃᨾᨳᩮᨶ ᩋᨴ᩠ᨵᩤᨶᩴ ᩋᩣᨣᨲᩣ; ᨠᩩᨲᩮᩣ ᨧ ᨲᩩᨾ᩠ᩉᩮ, ᨽᩥᨠ᩠ᨡᩅᩮ, ᩋᩣᨣᨧ᩠ᨨᨳᩣ”ᨲᩥ? “ᨡᨾᨶᩦᨿᩴ, ᨽᨣᩅᩤ, ᨿᩣᨸᨶᩦᨿᩴ, ᨽᨣᩅᩤ. ᩍᨵ ᨾᨿᩴ, ᨽᨶ᩠ᨲᩮ, ᨠᩣᩈᩦᩈᩩ ᩅᩔᩴᩅᩩᨭ᩠ᨮᩣ ᩁᩣᨩᨣᩉᩴ ᩋᩣᨣᨧ᩠ᨨᨶ᩠ᨲᩣ ᨽᨣᩅᨶ᩠ᨲᩴ ᨴᩔᨶᩣᨿ ᩋᨶ᩠ᨲᩁᩣᨾᨣ᩠ᨣᩮ ᨶ ᩃᨽᩥᨾ᩠ᩉᩣ ᩃᩪᨡᩔ ᩅᩤ ᨸᨱᩦᨲᩔ ᩅᩤ ᨽᩮᩣᨩᨶᩔ ᨿᩣᩅᨴᨲ᩠ᨳᩴ ᨸᩣᩁᩥᨸᩪᩁᩥᩴ; ᨻᩉᩩᨬ᩠ᨧ ᨹᩃᨡᩣᨴᨶᩦᨿᩴ ᩋᩉᩮᩣᩈᩥ; ᨠᨸ᩠ᨸᩥᨿᨠᩣᩁᨠᩮᩣ ᨧ ᨶ ᩋᩉᩮᩣᩈᩥ; ᨲᩮᨶ ᨾᨿᩴ ᨠᩥᩃᨶ᩠ᨲᩁᩪᨸᩣ ᩋᨴ᩠ᨵᩤᨶᩴ ᩋᩣᨣᨲᩣ”ᨲᩥ. ᩋᨳ ᨡᩮᩣ ᨽᨣᩅᩤ ᩑᨲᩈ᩠ᨾᩥᩴ ᨶᩥᨴᩤᨶᩮ ᩑᨲᩈ᩠ᨾᩥᩴ ᨸᨠᩁᨱᩮ ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨿᨲ᩠ᨳ ᨹᩃᨡᩣᨴᨶᩦᨿᩴ ᨸᩔᨲᩥ, ᨠᨸ᩠ᨸᩥᨿᨠᩣᩁᨠᩮᩣ ᨧ ᨶ ᩉᩮᩣᨲᩥ, ᩈᩣᨾᩴ ᨣᩉᩮᨲ᩠ᩅᩣ, ᩉᩁᩥᨲ᩠ᩅᩣ, ᨠᨸ᩠ᨸᩥᨿᨠᩣᩁᨠᩮ ᨸᩔᩥᨲ᩠ᩅᩣ, ᨽᩪᨾᩥᨿᩴ ᨶᩥᨠ᩠ᨡᩥᨸᩥᨲ᩠ᩅᩣ, ᨸᨭᩥᨣ᩠ᨣᩉᩣᨸᩮᨲ᩠ᩅᩣ ᨸᩁᩥᨽᩩᨬ᩠ᨩᩥᨲᩩᩴ. ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩏᨣ᩠ᨣᩉᩥᨲᩴ ᨸᨭᩥᨣ᩠ᨣᩉᩥᨲᩩᨶ᩺”ᨲᩥ.
</Paragraph>

</Division>
<Division number="276" book="vi-maha">

<Paragraph number="1256" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩔ ᨻᩕᩣᩉ᩠ᨾᨱᩔ ᨶᩅᩤ ᨧ ᨲᩥᩃᩣ ᨶᩅᨬ᩠ᨧ ᨾᨵᩩ ᩏᨸ᩠ᨸᨶ᩠ᨶᩣ ᩉᩮᩣᨶ᩠ᨲᩥ. ᩋᨳ ᨡᩮᩣ ᨲᩔ ᨻᩕᩣᩉ᩠ᨾᨱᩔ ᩑᨲᨴᩉᩮᩣᩈᩥ—  “ᨿᨶ᩠ᨶᩪᨶᩣᩉᩴ ᨶᩅᩮ ᨧ ᨲᩥᩃᩮ ᨶᩅᨬ᩠ᨧ ᨾᨵᩩᩴ ᨻᩩᨴ᩠ᨵᨸ᩠ᨸᨾᩩᨡᩔ ᨽᩥᨠ᩠ᨡᩩᩈᩴᨥᩔ ᨴᨴᩮᨿ᩠ᨿᨶ᩺”ᨲᩥ. ᩋᨳ ᨡᩮᩣ ᩈᩮᩣ ᨻᩕᩣᩉ᩠ᨾᨱᩮᩣ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᨽᨣᩅᨲᩣ ᩈᨴ᩠ᨵᩥᩴ ᨸᨭᩥᩈᨾ᩠ᨾᩮᩣᨴᩥ, ᩈᨾ᩠ᨾᩮᩣᨴᨶᩦᨿᩴ ᨠᨳᩴ ᩈᩣᩁᨱᩦᨿᩴ ᩅᩦᨲᩥᩈᩣᩁᩮᨲ᩠ᩅᩣ ᩑᨠᨾᨶ᩠ᨲᩴ ᩋᨭ᩠ᨮᩣᩈᩥ. ᩑᨠᨾᨶ᩠ᨲᩴ ᨮᩥᨲᩮᩣ ᨡᩮᩣ ᩈᩮᩣ ᨻᩕᩣᩉ᩠ᨾᨱᩮᩣ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᩋᨵᩥᩅᩤᩈᩮᨲᩩ ᨾᩮ ᨽᩅᩴ ᨣᩮᩤᨲᨾᩮᩣ ᩈ᩠ᩅᩣᨲᨶᩣᨿ ᨽᨲ᩠ᨲᩴ, ᩈᨴ᩠ᨵᩥᩴ ᨽᩥᨠ᩠ᨡᩩᩈᩴᨥᩮᨶᩣ”ᨲᩥ. ᩋᨵᩥᩅᩤᩈᩮᩈᩥ ᨽᨣᩅᩤ ᨲᩩᨱ᩠ᩉᩦᨽᩣᩅᩮᨶ. ᩋᨳ ᨡᩮᩣ ᩈᩮᩣ ᨻᩕᩣᩉ᩠ᨾᨱᩮᩣ ᨽᨣᩅᨲᩮᩣ ᩋᨵᩥᩅᩤᩈᨶᩴ ᩅᩥᨴᩥᨲ᩠ᩅᩣ ᨸᨠ᩠ᨠᩣᨾᩥ. ᩋᨳ ᨡᩮᩣ ᩈᩮᩣ ᨻᩕᩣᩉ᩠ᨾᨱᩮᩣ ᨲᩔᩣ ᩁᨲ᩠ᨲᩥᨿᩣ ᩋᨧ᩠ᨧᨿᩮᨶ ᨸᨱᩦᨲᩴ ᨡᩣᨴᨶᩦᨿᩴ ᨽᩮᩣᨩᨶᩦᨿᩴ ᨸᨭᩥᨿᩣᨴᩤᨸᩮᨲ᩠ᩅᩣ ᨽᨣᩅᨲᩮᩣ ᨠᩣᩃᩴ ᩋᩣᩁᩮᩣᨧᩣᨸᩮᩈᩥ—  “ᨠᩣᩃᩮᩣ, ᨽᩮᩣ ᨣᩮᩤᨲᨾ, ᨶᩥᨭ᩠ᨮᩥᨲᩴ ᨽᨲ᩠ᨲᨶ᩺”ᨲᩥ.
</Paragraph>

<Paragraph number="1257" book="vi-maha">
ᩋᨳ ᨡᩮᩣ ᨽᨣᩅᩤ ᨸᩩᨻ᩠ᨻᨱ᩠ᩉᩈᨾᨿᩴ ᨶᩥᩅᩤᩈᩮᨲ᩠ᩅᩣ ᨸᨲ᩠ᨲᨧᩦᩅᩁᨾᩣᨴᩤᨿ ᨿᩮᨶ ᨲᩔ ᨻᩕᩣᩉ᩠ᨾᨱᩔ ᨶᩥᩅᩮᩈᨶᩴ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᨸᨬ᩠ᨬᨲ᩠ᨲᩮ ᩋᩣᩈᨶᩮ ᨶᩥᩈᩦᨴᩥ, ᩈᨴ᩠ᨵᩥᩴ ᨽᩥᨠ᩠ᨡᩩᩈᩴᨥᩮᨶ. ᩋᨳ ᨡᩮᩣ ᩈᩮᩣ ᨻᩕᩣᩉ᩠ᨾᨱᩮᩣ ᨻᩩᨴ᩠ᨵᨸ᩠ᨸᨾᩩᨡᩴ ᨽᩥᨠ᩠ᨡᩩᩈᩴᨥᩴ ᨸᨱᩦᨲᩮᨶ ᨡᩣᨴᨶᩦᨿᩮᨶ ᨽᩮᩣᨩᨶᩦᨿᩮᨶ ᩈᩉᨲ᩠ᨳᩣ ᩈᨶ᩠ᨲᨸ᩠ᨸᩮᨲ᩠ᩅᩣ ᩈᨾ᩠ᨸᩅᩤᩁᩮᨲ᩠ᩅᩣ ᨽᨣᩅᨶ᩠ᨲᩴ ᨽᩩᨲ᩠ᨲᩣᩅᩥᩴ ᩒᨶᩦᨲᨸᨲ᩠ᨲᨸᩣᨱᩥᩴ ᩑᨠᨾᨶ᩠ᨲᩴ ᨶᩥᩈᩦᨴᩥ. ᩑᨠᨾᨶ᩠ᨲᩴ ᨶᩥᩈᩥᨶ᩠ᨶᩴ ᨡᩮᩣ ᨲᩴ ᨻᩕᩣᩉ᩠ᨾᨱᩴ ᨽᨣᩅᩤ ᨵᨾ᩠ᨾᩥᨿᩣ ᨠᨳᩣᨿ ᩈᨶ᩠ᨴᩔᩮᨲ᩠ᩅᩣ, ᩈᨾᩣᨴᨸᩮᨲ᩠ᩅᩣ, ᩈᨾᩩᨲ᩠ᨲᩮᨩᩮᨲ᩠ᩅᩣ, ᩈᨾ᩠ᨸᩉᩴᩈᩮᨲ᩠ᩅᩣ ᩏᨭ᩠ᨮᩣᨿᩣᩈᨶᩣ ᨸᨠ᩠ᨠᩣᨾᩥ.
</Paragraph>

<Paragraph number="1258" book="vi-maha">
ᩋᨳ ᨡᩮᩣ ᨲᩔ ᨻᩕᩣᩉ᩠ᨾᨱᩔ ᩋᨧᩥᩁᨸᨠ᩠ᨠᨶ᩠ᨲᩔ ᨽᨣᩅᨲᩮᩣ ᩑᨲᨴᩉᩮᩣᩈᩥ—  “ᨿᩮᩈᩴ ᨡᩮᩣ ᨾᨿᩣ ᩋᨲ᩠ᨳᩣᨿ ᨻᩩᨴ᩠ᨵᨸ᩠ᨸᨾᩩᨡᩮᩣ ᨽᩥᨠ᩠ᨡᩩᩈᩴᨥᩮᩣ ᨶᩥᨾᨶ᩠ᨲᩥᨲᩮᩣ, ‘ᨶᩅᩮ ᨧ ᨲᩥᩃᩮ ᨶᩅᨬ᩠ᨧ ᨾᨵᩩᩴ ᨴᩔᩣᨾᩦ’ᨲᩥ, ᨲᩮ ᨾᨿᩣ ᨸᨾᩩᨭ᩠ᨮᩣ ᨴᩤᨲᩩᩴ. ᨿᨶ᩠ᨶᩪᨶᩣᩉᩴ ᨶᩅᩮ ᨧ ᨲᩥᩃᩮ ᨶᩅᨬ᩠ᨧ ᨾᨵᩩᩴ ᨠᩮᩣᩃᨾ᩠ᨻᩮᩉᩥ ᨧ ᨥᨭᩮᩉᩥ ᨧ ᩋᩣᩁᩣᨾᩴ ᩉᩁᩣᨸᩮᨿ᩠ᨿᨶ᩺”ᨲᩥ. ᩋᨳ ᨡᩮᩣ ᩈᩮᩣ ᨻᩕᩣᩉ᩠ᨾᨱᩮᩣ ᨶᩅᩮ ᨧ ᨲᩥᩃᩮ ᨶᩅᨬ᩠ᨧ ᨾᨵᩩᩴ ᨠᩮᩣᩃᨾ᩠ᨻᩮᩉᩥ ᨧ ᨥᨭᩮᩉᩥ ᨧ ᩋᩣᩁᩣᨾᩴ ᩉᩁᩣᨸᩮᨲ᩠ᩅᩣ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᩑᨠᨾᨶ᩠ᨲᩴ ᩋᨭ᩠ᨮᩣᩈᩥ. ᩑᨠᨾᨶ᩠ᨲᩴ ᨮᩥᨲᩮᩣ ᨡᩮᩣ ᩈᩮᩣ ᨻᩕᩣᩉ᩠ᨾᨱᩮᩣ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᨿᩮᩈᩴ ᨡᩮᩣ ᨾᨿᩣ, ᨽᩮᩣ ᨣᩮᩤᨲᨾ, ᩋᨲ᩠ᨳᩣᨿ ᨻᩩᨴ᩠ᨵᨸ᩠ᨸᨾᩩᨡᩮᩣ ᨽᩥᨠ᩠ᨡᩩᩈᩴᨥᩮᩣ ᨶᩥᨾᨶ᩠ᨲᩥᨲᩮᩣ, ‘ᨶᩅᩮ ᨧ ᨲᩥᩃᩮ ᨶᩅᨬ᩠ᨧ ᨾᨵᩩᩴ ᨴᩔᩣᨾᩦ’ᨲᩥ, ᨲᩮ ᨾᨿᩣ ᨸᨾᩩᨭ᩠ᨮᩣ ᨴᩤᨲᩩᩴ. ᨸᨭᩥᨣ᩠ᨣᨱ᩠ᩉᩣᨲᩩ ᨾᩮ ᨽᩅᩴ ᨣᩮᩤᨲᨾᩮᩣ ᨶᩅᩮ ᨧ ᨲᩥᩃᩮ ᨶᩅᨬ᩠ᨧ ᨾᨵᩩᨶ᩺”ᨲᩥ. “ᨲᩮᨶ ᩉᩥ, ᨻᩕᩣᩉ᩠ᨾᨱ, ᨽᩥᨠ᩠ᨡᩪᨶᩴ ᨴᩮᩉᩦ”ᨲᩥ.
</Paragraph>

<Paragraph number="1259" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᨴᩩᨻ᩠ᨽᩥᨠ᩠ᨡᩮ ᩋᨸ᩠ᨸᨾᨲ᩠ᨲᨠᩮᨸᩥ ᨸᩅᩤᩁᩮᨶ᩠ᨲᩥ, ᨸᨭᩥᩈᩘᨡᩣᨸᩥ ᨸᨭᩥᨠ᩠ᨡᩥᨸᨶ᩠ᨲᩥ, ᩈᨻ᩠ᨻᩮᩣ ᨧ ᩈᩴᨥᩮᩣ ᨸᩅᩤᩁᩥᨲᩮᩣ ᩉᩮᩣᨲᩥ. ᨽᩥᨠ᩠ᨡᩪ ᨠᩩᨠ᩠ᨠᩩᨧ᩠ᨧᩣᨿᨶ᩠ᨲᩣ ᨶ ᨸᨭᩥᨣ᩠ᨣᨱ᩠ᩉᨶ᩠ᨲᩥ. “ᨸᨭᩥᨣ᩠ᨣᨱ᩠ᩉᨳ, ᨽᩥᨠ᩠ᨡᩅᩮ, ᨸᩁᩥᨽᩩᨬ᩠ᨩᨳ. ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨲᨲᩮᩣ ᨶᩦᩉᨭᩴ ᨽᩩᨲ᩠ᨲᩣᩅᩥᨶᩣ ᨸᩅᩤᩁᩥᨲᩮᨶ ᩋᨶᨲᩥᩁᩥᨲ᩠ᨲᩴ ᨸᩁᩥᨽᩩᨬ᩠ᨩᩥᨲᩩᨶ᩺”ᨲᩥ.
</Paragraph>
</Division>