---
title: "6.19 ᩈᩦᩉᩈᩮᨶᩣᨸᨲᩥᩅᨲ᩠ᨳᩩ"
tableOfContents: false
sidebar:
  order: 11
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="290" book="vi-maha">

<Paragraph number="1317" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨽᩥᨬ᩠ᨬᩣᨲᩣ ᩋᨽᩥᨬ᩠ᨬᩣᨲᩣ ᩃᩥᨧ᩠ᨨᩅᩦ ᩈᨶ᩠ᨵᩣᨣᩤᩁᩮ ᩈᨶ᩠ᨶᩥᩈᩥᨶ᩠ᨶᩣ ᩈᨶ᩠ᨶᩥᨸᨲᩥᨲᩣ ᩋᨶᩮᨠᨸᩁᩥᨿᩣᨿᩮᨶ ᨻᩩᨴ᩠ᨵᩔ ᩅᨱ᩠ᨱᩴ ᨽᩣᩈᨶ᩠ᨲᩥ, ᨵᨾ᩠ᨾᩔ ᩅᨱ᩠ᨱᩴ ᨽᩣᩈᨶ᩠ᨲᩥ, ᩈᩴᨥᩔ ᩅᨱ᩠ᨱᩴ ᨽᩣᩈᨶ᩠ᨲᩥ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩈᩦᩉᩮᩣ ᩈᩮᨶᩣᨸᨲᩥ ᨶᩥᨣᨱ᩠ᨮᩈᩣᩅᨠᩮᩣ ᨲᩔᩴ ᨸᩁᩥᩈᩣᨿᩴ ᨶᩥᩈᩥᨶ᩠ᨶᩮᩣ ᩉᩮᩣᨲᩥ. ᩋᨳ ᨡᩮᩣ ᩈᩦᩉᩔ ᩈᩮᨶᩣᨸᨲᩥᩔ ᩑᨲᨴᩉᩮᩣᩈᩥ—  “ᨶᩥᩔᩴᩈᨿᩴ ᨡᩮᩣ ᩈᩮᩣ ᨽᨣᩅᩤ ᩋᩁᩉᩴ ᩈᨾ᩠ᨾᩣᩈᨾ᩠ᨻᩩᨴ᩠ᨵᩮᩤ ᨽᩅᩥᩔᨲᩥ, ᨲᨳᩣ ᩉᩥᨾᩮ ᩋᨽᩥᨬ᩠ᨬᩣᨲᩣ ᩋᨽᩥᨬ᩠ᨬᩣᨲᩣ ᩃᩥᨧ᩠ᨨᩅᩦ ᩈᨶ᩠ᨵᩣᨣᩤᩁᩮ ᩈᨶ᩠ᨶᩥᩈᩥᨶ᩠ᨶᩣ ᩈᨶ᩠ᨶᩥᨸᨲᩥᨲᩣ ᩋᨶᩮᨠᨸᩁᩥᨿᩣᨿᩮᨶ ᨻᩩᨴ᩠ᨵᩔ ᩅᨱ᩠ᨱᩴ ᨽᩣᩈᨶ᩠ᨲᩥ, ᨵᨾ᩠ᨾᩔ ᩅᨱ᩠ᨱᩴ ᨽᩣᩈᨶ᩠ᨲᩥ, ᩈᩴᨥᩔ ᩅᨱ᩠ᨱᩴ ᨽᩣᩈᨶ᩠ᨲᩥ. ᨿᨶ᩠ᨶᩪᨶᩣᩉᩴ ᨲᩴ ᨽᨣᩅᨶ᩠ᨲᩴ ᨴᩔᨶᩣᨿ ᩏᨸᩈᩘᨠᨾᩮᨿ᩠ᨿᩴ ᩋᩁᩉᨶ᩠ᨲᩴ ᩈᨾ᩠ᨾᩣᩈᨾ᩠ᨻᩩᨴ᩠ᨵᨶ᩺”ᨲᩥ. ᩋᨳ ᨡᩮᩣ ᩈᩦᩉᩮᩣ ᩈᩮᨶᩣᨸᨲᩥ ᨿᩮᨶ ᨶᩥᨣᨱ᩠ᨮᩮᩣ ᨶᩣᨭᨸᩩᨲ᩠ᨲᩮᩣ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᨶᩥᨣᨱ᩠ᨮᩴ ᨶᩣᨭᨸᩩᨲ᩠ᨲᩴ ᩑᨲᨴᩅᩮᩤᨧ—  “ᩍᨧ᩠ᨨᩣᨾᩉᩴ, ᨽᨶ᩠ᨲᩮ, ᩈᨾᨱᩴ ᨣᩮᩤᨲᨾᩴ ᨴᩔᨶᩣᨿ ᩏᨸᩈᩘᨠᨾᩥᨲᩩᨶ᩺”ᨲᩥ. “ᨠᩥᩴ ᨸᨶ ᨲ᩠ᩅᩴ, ᩈᩦᩉ, ᨠᩥᩁᩥᨿᩅᩤᨴᩮᩤ ᩈᨾᩣᨶᩮᩣ ᩋᨠᩥᩁᩥᨿᩅᩤᨴᩴ ᩈᨾᨱᩴ ᨣᩮᩤᨲᨾᩴ ᨴᩔᨶᩣᨿ ᩏᨸᩈᩘᨠᨾᩥᩔᩈᩥ? ᩈᨾᨱᩮᩣ ᩉᩥ, ᩈᩦᩉ, ᨣᩮᩤᨲᨾᩮᩣ ᩋᨠᩥᩁᩥᨿᩅᩤᨴᩮᩤ ᩋᨠᩥᩁᩥᨿᩣᨿ ᨵᨾ᩠ᨾᩴ ᨴᩮᩈᩮᨲᩥ, ᨲᩮᨶ ᨧ ᩈᩣᩅᨠᩮ ᩅᩥᨶᩮᨲᩦ”ᨲᩥ. ᩋᨳ ᨡᩮᩣ ᩈᩦᩉᩔ ᩈᩮᨶᩣᨸᨲᩥᩔ ᨿᩮᩣ ᩋᩉᩮᩣᩈᩥ ᨣᨾᩥᨠᩣᨽᩥᩈᩘᨡᩣᩁᩮᩣ ᨽᨣᩅᨶ᩠ᨲᩴ ᨴᩔᨶᩣᨿ, ᩈᩮᩣ ᨸᨭᩥᨸ᩠ᨸᩔᨾ᩠ᨽᩥ.
</Paragraph>

<Paragraph number="1318" book="vi-maha">
ᨴᩩᨲᩥᨿᨾ᩠ᨸᩥ ᨡᩮᩣ ᩋᨽᩥᨬ᩠ᨬᩣᨲᩣ ᩋᨽᩥᨬ᩠ᨬᩣᨲᩣ ᩃᩥᨧ᩠ᨨᩅᩦ ᩈᨶ᩠ᨵᩣᨣᩤᩁᩮ ᩈᨶ᩠ᨶᩥᩈᩥᨶ᩠ᨶᩣ ᩈᨶ᩠ᨶᩥᨸᨲᩥᨲᩣ ᩋᨶᩮᨠᨸᩁᩥᨿᩣᨿᩮᨶ ᨻᩩᨴ᩠ᨵᩔ ᩅᨱ᩠ᨱᩴ ᨽᩣᩈᨶ᩠ᨲᩥ, ᨵᨾ᩠ᨾᩔ ᩅᨱ᩠ᨱᩴ ᨽᩣᩈᨶ᩠ᨲᩥ, ᩈᩴᨥᩔ ᩅᨱ᩠ᨱᩴ ᨽᩣᩈᨶ᩠ᨲᩥ. ᨴᩩᨲᩥᨿᨾ᩠ᨸᩥ ᨡᩮᩣ ᩈᩦᩉᩔ ᩈᩮᨶᩣᨸᨲᩥᩔ ᩑᨲᨴᩉᩮᩣᩈᩥ—  “ᨶᩥᩔᩴᩈᨿᩴ ᨡᩮᩣ ᩈᩮᩣ ᨽᨣᩅᩤ ᩋᩁᩉᩴ ᩈᨾ᩠ᨾᩣᩈᨾ᩠ᨻᩩᨴ᩠ᨵᩮᩤ ᨽᩅᩥᩔᨲᩥ, ᨲᨳᩣ ᩉᩥᨾᩮ ᩋᨽᩥᨬ᩠ᨬᩣᨲᩣ ᩋᨽᩥᨬ᩠ᨬᩣᨲᩣ ᩃᩥᨧ᩠ᨨᩅᩦ ᩈᨶ᩠ᨵᩣᨣᩤᩁᩮ ᩈᨶ᩠ᨶᩥᩈᩥᨶ᩠ᨶᩣ ᩈᨶ᩠ᨶᩥᨸᨲᩥᨲᩣ ᩋᨶᩮᨠᨸᩁᩥᨿᩣᨿᩮᨶ ᨻᩩᨴ᩠ᨵᩔ ᩅᨱ᩠ᨱᩴ ᨽᩣᩈᨶ᩠ᨲᩥ, ᨵᨾ᩠ᨾᩔ ᩅᨱ᩠ᨱᩴ ᨽᩣᩈᨶ᩠ᨲᩥ, ᩈᩴᨥᩔ ᩅᨱ᩠ᨱᩴ ᨽᩣᩈᨶ᩠ᨲᩥ. ᨿᨶ᩠ᨶᩪᨶᩣᩉᩴ ᨲᩴ ᨽᨣᩅᨶ᩠ᨲᩴ ᨴᩔᨶᩣᨿ ᩏᨸᩈᩘᨠᨾᩮᨿ᩠ᨿᩴ ᩋᩁᩉᨶ᩠ᨲᩴ ᩈᨾ᩠ᨾᩣᩈᨾ᩠ᨻᩩᨴ᩠ᨵᨶ᩺”ᨲᩥ. ᨴᩩᨲᩥᨿᨾ᩠ᨸᩥ ᨡᩮᩣ ᩈᩦᩉᩮᩣ ᩈᩮᨶᩣᨸᨲᩥ ᨿᩮᨶ ᨶᩥᨣᨱ᩠ᨮᩮᩣ ᨶᩣᨭᨸᩩᨲ᩠ᨲᩮᩣ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᨶᩥᨣᨱ᩠ᨮᩴ ᨶᩣᨭᨸᩩᨲ᩠ᨲᩴ ᩑᨲᨴᩅᩮᩤᨧ—  “ᩍᨧ᩠ᨨᩣᨾᩉᩴ, ᨽᨶ᩠ᨲᩮ, ᩈᨾᨱᩴ ᨣᩮᩤᨲᨾᩴ ᨴᩔᨶᩣᨿ ᩏᨸᩈᩘᨠᨾᩥᨲᩩᨶ᩺”ᨲᩥ. “ᨠᩥᩴ ᨸᨶ ᨲ᩠ᩅᩴ, ᩈᩦᩉ, ᨠᩥᩁᩥᨿᩅᩤᨴᩮᩤ ᩈᨾᩣᨶᩮᩣ ᩋᨠᩥᩁᩥᨿᩅᩤᨴᩴ ᩈᨾᨱᩴ ᨣᩮᩤᨲᨾᩴ ᨴᩔᨶᩣᨿ ᩏᨸᩈᩘᨠᨾᩥᩔᩈᩥ? ᩈᨾᨱᩮᩣ ᩉᩥ, ᩈᩦᩉ, ᨣᩮᩤᨲᨾᩮᩣ ᩋᨠᩥᩁᩥᨿᩅᩤᨴᩮᩤ ᩋᨠᩥᩁᩥᨿᩣᨿ ᨵᨾ᩠ᨾᩴ ᨴᩮᩈᩮᨲᩥ, ᨲᩮᨶ ᨧ ᩈᩣᩅᨠᩮ ᩅᩥᨶᩮᨲᩦ”ᨲᩥ. ᨴᩩᨲᩥᨿᨾ᩠ᨸᩥ ᨡᩮᩣ ᩈᩦᩉᩔ ᩈᩮᨶᩣᨸᨲᩥᩔ ᨿᩮᩣ ᩋᩉᩮᩣᩈᩥ ᨣᨾᩥᨠᩣᨽᩥᩈᩘᨡᩣᩁᩮᩣ ᨽᨣᩅᨶ᩠ᨲᩴ ᨴᩔᨶᩣᨿ, ᩈᩮᩣ ᨸᨭᩥᨸ᩠ᨸᩔᨾ᩠ᨽᩥ.
</Paragraph>

<Paragraph number="1319" book="vi-maha">
ᨲᨲᩥᨿᨾ᩠ᨸᩥ ᨡᩮᩣ ᩋᨽᩥᨬ᩠ᨬᩣᨲᩣ ᩋᨽᩥᨬ᩠ᨬᩣᨲᩣ ᩃᩥᨧ᩠ᨨᩅᩦ ᩈᨶ᩠ᨵᩣᨣᩤᩁᩮ ᩈᨶ᩠ᨶᩥᩈᩥᨶ᩠ᨶᩣ ᩈᨶ᩠ᨶᩥᨸᨲᩥᨲᩣ ᩋᨶᩮᨠᨸᩁᩥᨿᩣᨿᩮᨶ ᨻᩩᨴ᩠ᨵᩔ ᩅᨱ᩠ᨱᩴ ᨽᩣᩈᨶ᩠ᨲᩥ, ᨵᨾ᩠ᨾᩔ ᩅᨱ᩠ᨱᩴ ᨽᩣᩈᨶ᩠ᨲᩥ, ᩈᩴᨥᩔ ᩅᨱ᩠ᨱᩴ ᨽᩣᩈᨶ᩠ᨲᩥ. ᨲᨲᩥᨿᨾ᩠ᨸᩥ ᨡᩮᩣ ᩈᩦᩉᩔ ᩈᩮᨶᩣᨸᨲᩥᩔ ᩑᨲᨴᩉᩮᩣᩈᩥ—  “ᨶᩥᩔᩴᩈᨿᩴ ᨡᩮᩣ ᩈᩮᩣ ᨽᨣᩅᩤ ᩋᩁᩉᩴ ᩈᨾ᩠ᨾᩣᩈᨾ᩠ᨻᩩᨴ᩠ᨵᩮᩤ ᨽᩅᩥᩔᨲᩥ, ᨲᨳᩣ ᩉᩥᨾᩮ ᩋᨽᩥᨬ᩠ᨬᩣᨲᩣ ᩋᨽᩥᨬ᩠ᨬᩣᨲᩣ ᩃᩥᨧ᩠ᨨᩅᩦ ᩈᨶ᩠ᨵᩣᨣᩤᩁᩮ ᩈᨶ᩠ᨶᩥᩈᩥᨶ᩠ᨶᩣ ᩈᨶ᩠ᨶᩥᨸᨲᩥᨲᩣ ᩋᨶᩮᨠᨸᩁᩥᨿᩣᨿᩮᨶ ᨻᩩᨴ᩠ᨵᩔ ᩅᨱ᩠ᨱᩴ ᨽᩣᩈᨶ᩠ᨲᩥ, ᨵᨾ᩠ᨾᩔ ᩅᨱ᩠ᨱᩴ ᨽᩣᩈᨶ᩠ᨲᩥ, ᩈᩴᨥᩔ ᩅᨱ᩠ᨱᩴ ᨽᩣᩈᨶ᩠ᨲᩥ. ᨠᩥᨬ᩠ᩉᩥ ᨾᩮ ᨠᩁᩥᩔᨶ᩠ᨲᩥ ᨶᩥᨣᨱ᩠ᨮᩣ ᩋᨸᩃᩮᩣᨠᩥᨲᩣ ᩅᩤ ᩋᨶᨸᩃᩮᩣᨠᩥᨲᩣ ᩅᩤ? ᨿᨶ᩠ᨶᩪᨶᩣᩉᩴ ᩋᨶᨸᩃᩮᩣᨠᩮᨲ᩠ᩅᩣᩅ ᨶᩥᨣᨱ᩠ᨮᩮ ᨲᩴ ᨽᨣᩅᨶ᩠ᨲᩴ ᨴᩔᨶᩣᨿ ᩏᨸᩈᩘᨠᨾᩮᨿ᩠ᨿᩴ ᩋᩁᩉᨶ᩠ᨲᩴ ᩈᨾ᩠ᨾᩣᩈᨾ᩠ᨻᩩᨴ᩠ᨵᨶ᩺”ᨲᩥ.
</Paragraph>

<Paragraph number="1320" book="vi-maha">
ᩋᨳ ᨡᩮᩣ ᩈᩦᩉᩮᩣ ᩈᩮᨶᩣᨸᨲᩥ ᨸᨬ᩠ᨧᩉᩥ ᩁᨳᩈᨲᩮᩉᩥ ᨴᩥᩅᩤᨴᩥᩅᩔ ᩅᩮᩈᩣᩃᩥᨿᩣ ᨶᩥᨿ᩠ᨿᩣᩈᩥ ᨽᨣᩅᨶ᩠ᨲᩴ ᨴᩔᨶᩣᨿ. ᨿᩣᩅᨲᩥᨠᩣ ᨿᩣᨶᩔ ᨽᩪᨾᩥ, ᨿᩣᨶᩮᨶ ᨣᨶ᩠ᨲ᩠ᩅᩣ ᨿᩣᨶᩣ ᨸᨧ᩠ᨧᩮᩣᩁᩮᩣᩉᩥᨲ᩠ᩅᩣ ᨸᨲ᩠ᨲᩥᨠᩮᩣᩅ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥ; ᩏᨸᩈᩘᨠᨾᩥᨲ᩠ᩅᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᨶᩥᩈᩦᨴᩥ. ᩑᨠᨾᨶ᩠ᨲᩴ ᨶᩥᩈᩥᨶ᩠ᨶᩮᩣ ᨡᩮᩣ ᩈᩦᩉᩮᩣ ᩈᩮᨶᩣᨸᨲᩥ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᩈᩩᨲᩴ ᨾᩮ ᨲᩴ, ᨽᨶ᩠ᨲᩮ—  ‘ᩋᨠᩥᩁᩥᨿᩅᩤᨴᩮᩤ ᩈᨾᨱᩮᩣ ᨣᩮᩤᨲᨾᩮᩣ ᩋᨠᩥᩁᩥᨿᩣᨿ ᨵᨾ᩠ᨾᩴ ᨴᩮᩈᩮᨲᩥ, ᨲᩮᨶ ᨧ ᩈᩣᩅᨠᩮ ᩅᩥᨶᩮᨲᩦ’ᨲᩥ. ᨿᩮ ᨲᩮ, ᨽᨶ᩠ᨲᩮ, ᩑᩅᨾᩣᩉᩴᩈᩩ—  ‘ᩋᨠᩥᩁᩥᨿᩅᩤᨴᩮᩤ ᩈᨾᨱᩮᩣ ᨣᩮᩤᨲᨾᩮᩣ, ᩋᨠᩥᩁᩥᨿᩣᨿ ᨵᨾ᩠ᨾᩴ ᨴᩮᩈᩮᨲᩥ, ᨲᩮᨶ ᨧ ᩈᩣᩅᨠᩮ ᩅᩥᨶᩮᨲᩦ’ᨲᩥ. ᨠᨧ᩠ᨧᩥ ᨲᩮ, ᨽᨶ᩠ᨲᩮ, ᨽᨣᩅᨲᩮᩣ ᩅᩩᨲ᩠ᨲᩅᩤᨴᩥᨶᩮᩣ, ᨶ ᨧ ᨽᨣᩅᨶ᩠ᨲᩴ ᩋᨽᩪᨲᩮᨶ ᩋᨻ᩠ᨽᩣᨧᩥᨠ᩠ᨡᨶ᩠ᨲᩥ, ᨵᨾ᩠ᨾᩔ ᨧᩣᨶᩩᨵᨾ᩠ᨾᩴ ᨻ᩠ᨿᩣᨠᩁᩮᩣᨶ᩠ᨲᩥ, ᨶ ᨧ ᨠᩮᩣᨧᩥ ᩈᩉᨵᨾ᩠ᨾᩥᨠᩮᩣ ᩅᩤᨴᩤᨶᩩᩅᩤᨴᩮᩤ ᨣᩤᩁᨿ᩠ᩉᩴ ᨮᩣᨶᩴ ᩋᩣᨣᨧ᩠ᨨᨲᩥ? ᩋᨶᨻ᩠ᨽᨠ᩠ᨡᩣᨲᩩᨠᩣᨾᩣ ᩉᩥ ᨾᨿᩴ, ᨽᨶ᩠ᨲᩮ, ᨽᨣᩅᨶ᩠ᨲᨶ᩺”ᨲᩥ.
</Paragraph>

</Division>
<Division number="291" book="vi-maha">

<Paragraph number="1321" book="vi-maha">
“ᩋᨲ᩠ᨳᩥ, ᩈᩦᩉ, ᨸᩁᩥᨿᩣᨿᩮᩣ, ᨿᩮᨶ ᨾᩴ ᨸᩁᩥᨿᩣᨿᩮᨶ ᩈᨾ᩠ᨾᩣ ᩅᨴᨾᩣᨶᩮᩣ ᩅᨴᩮᨿ᩠ᨿ—  ᩋᨠᩥᩁᩥᨿᩅᩤᨴᩮᩤ ᩈᨾᨱᩮᩣ ᨣᩮᩤᨲᨾᩮᩣ, ᩋᨠᩥᩁᩥᨿᩣᨿ ᨵᨾ᩠ᨾᩴ ᨴᩮᩈᩮᨲᩥ, ᨲᩮᨶ ᨧ ᩈᩣᩅᨠᩮ ᩅᩥᨶᩮᨲᩦᨲᩥ. ᩋᨲ᩠ᨳᩥ, ᩈᩦᩉ, ᨸᩁᩥᨿᩣᨿᩮᩣ, ᨿᩮᨶ ᨾᩴ ᨸᩁᩥᨿᩣᨿᩮᨶ ᩈᨾ᩠ᨾᩣ ᩅᨴᨾᩣᨶᩮᩣ ᩅᨴᩮᨿ᩠ᨿ—  ᨠᩥᩁᩥᨿᩅᩤᨴᩮᩤ ᩈᨾᨱᩮᩣ ᨣᩮᩤᨲᨾᩮᩣ ᨠᩥᩁᩥᨿᩣᨿ ᨵᨾ᩠ᨾᩴ ᨴᩮᩈᩮᨲᩥ, ᨲᩮᨶ ᨧ ᩈᩣᩅᨠᩮ ᩅᩥᨶᩮᨲᩦᨲᩥ. ᩋᨲ᩠ᨳᩥ, ᩈᩦᩉ, ᨸᩁᩥᨿᩣᨿᩮᩣ, ᨿᩮᨶ ᨾᩴ ᨸᩁᩥᨿᩣᨿᩮᨶ ᩈᨾ᩠ᨾᩣ ᩅᨴᨾᩣᨶᩮᩣ ᩅᨴᩮᨿ᩠ᨿ—  ᩏᨧ᩠ᨨᩮᨴᩅᩤᨴᩮᩤ ᩈᨾᨱᩮᩣ ᨣᩮᩤᨲᨾᩮᩣ ᩏᨧ᩠ᨨᩮᨴᩤᨿ ᨵᨾ᩠ᨾᩴ ᨴᩮᩈᩮᨲᩥ, ᨲᩮᨶ ᨧ ᩈᩣᩅᨠᩮ ᩅᩥᨶᩮᨲᩦᨲᩥ. ᩋᨲ᩠ᨳᩥ, ᩈᩦᩉ, ᨸᩁᩥᨿᩣᨿᩮᩣ, ᨿᩮᨶ ᨾᩴ ᨸᩁᩥᨿᩣᨿᩮᨶ ᩈᨾ᩠ᨾᩣ ᩅᨴᨾᩣᨶᩮᩣ ᩅᨴᩮᨿ᩠ᨿ—  ᨩᩮᨣᩩᨧ᩠ᨨᩦ ᩈᨾᨱᩮᩣ ᨣᩮᩤᨲᨾᩮᩣ, ᨩᩮᨣᩩᨧ᩠ᨨᩥᨲᩣᨿ ᨵᨾ᩠ᨾᩴ ᨴᩮᩈᩮᨲᩥ, ᨲᩮᨶ ᨧ ᩈᩣᩅᨠᩮ ᩅᩥᨶᩮᨲᩦᨲᩥ. ᩋᨲ᩠ᨳᩥ, ᩈᩦᩉ, ᨸᩁᩥᨿᩣᨿᩮᩣ, ᨿᩮᨶ ᨾᩴ ᨸᩁᩥᨿᩣᨿᩮᨶ ᩈᨾ᩠ᨾᩣ ᩅᨴᨾᩣᨶᩮᩣ ᩅᨴᩮᨿ᩠ᨿ—  ᩅᩮᨶᨿᩥᨠᩮᩣ ᩈᨾᨱᩮᩣ ᨣᩮᩤᨲᨾᩮᩣ, ᩅᩥᨶᨿᩣᨿ ᨵᨾ᩠ᨾᩴ ᨴᩮᩈᩮᨲᩥ, ᨲᩮᨶ ᨧ ᩈᩣᩅᨠᩮ ᩅᩥᨶᩮᨲᩦᨲᩥ. ᩋᨲ᩠ᨳᩥ, ᩈᩦᩉ, ᨸᩁᩥᨿᩣᨿᩮᩣ, ᨿᩮᨶ ᨾᩴ ᨸᩁᩥᨿᩣᨿᩮᨶ ᩈᨾ᩠ᨾᩣ ᩅᨴᨾᩣᨶᩮᩣ ᩅᨴᩮᨿ᩠ᨿ—  ᨲᨸᩔᩦ ᩈᨾᨱᩮᩣ ᨣᩮᩤᨲᨾᩮᩣ, ᨲᨸᩔᩥᨲᩣᨿ ᨵᨾ᩠ᨾᩴ ᨴᩮᩈᩮᨲᩥ, ᨲᩮᨶ ᨧ ᩈᩣᩅᨠᩮ ᩅᩥᨶᩮᨲᩦᨲᩥ. ᩋᨲ᩠ᨳᩥ, ᩈᩦᩉ, ᨸᩁᩥᨿᩣᨿᩮᩣ, ᨿᩮᨶ ᨾᩴ ᨸᩁᩥᨿᩣᨿᩮᨶ ᩈᨾ᩠ᨾᩣ ᩅᨴᨾᩣᨶᩮᩣ ᩅᨴᩮᨿ᩠ᨿ—  ᩋᨸᨣᨻ᩠ᨽᩮᩣ ᩈᨾᨱᩮᩣ ᨣᩮᩤᨲᨾᩮᩣ, ᩋᨸᨣᨻ᩠ᨽᨲᩣᨿ ᨵᨾ᩠ᨾᩴ ᨴᩮᩈᩮᨲᩥ, ᨲᩮᨶ ᨧ ᩈᩣᩅᨠᩮ ᩅᩥᨶᩮᨲᩦᨲᩥ. ᩋᨲ᩠ᨳᩥ, ᩈᩦᩉ, ᨸᩁᩥᨿᩣᨿᩮᩣ, ᨿᩮᨶ ᨾᩴ ᨸᩁᩥᨿᩣᨿᩮᨶ ᩈᨾ᩠ᨾᩣ ᩅᨴᨾᩣᨶᩮᩣ ᩅᨴᩮᨿ᩠ᨿ—  ᩋᩔᨲ᩠ᨳᩮᩣ ᩈᨾᨱᩮᩣ ᨣᩮᩤᨲᨾᩮᩣ, ᩋᩔᩣᩈᩣᨿ ᨵᨾ᩠ᨾᩴ ᨴᩮᩈᩮᨲᩥ, ᨲᩮᨶ ᨧ ᩈᩣᩅᨠᩮ ᩅᩥᨶᩮᨲᩦᨲᩥ.
</Paragraph>

</Division>
<Division number="292" book="vi-maha">

<Paragraph number="1322" book="vi-maha">
ᨠᨲᨾᩮᩣ ᨧ, ᩈᩦᩉ, ᨸᩁᩥᨿᩣᨿᩮᩣ, ᨿᩮᨶ ᨾᩴ ᨸᩁᩥᨿᩣᨿᩮᨶ ᩈᨾ᩠ᨾᩣ ᩅᨴᨾᩣᨶᩮᩣ ᩅᨴᩮᨿ᩠ᨿ—  ᩋᨠᩥᩁᩥᨿᩅᩤᨴᩮᩤ ᩈᨾᨱᩮᩣ ᨣᩮᩤᨲᨾᩮᩣ, ᩋᨠᩥᩁᩥᨿᩣᨿ ᨵᨾ᩠ᨾᩴ ᨴᩮᩈᩮᨲᩥ, ᨲᩮᨶ ᨧ ᩈᩣᩅᨠᩮ ᩅᩥᨶᩮᨲᩦᨲᩥ? ᩋᩉᨬ᩠ᩉᩥ, ᩈᩦᩉ, ᩋᨠᩥᩁᩥᨿᩴ ᩅᨴᩤᨾᩥ ᨠᩣᨿᨴᩩᨧ᩠ᨧᩁᩥᨲᩔ ᩅᨧᩦᨴᩩᨧ᩠ᨧᩁᩥᨲᩔ ᨾᨶᩮᩣᨴᩩᨧ᩠ᨧᩁᩥᨲᩔ; ᩋᨶᩮᨠᩅᩥᩉᩥᨲᩣᨶᩴ ᨸᩣᨸᨠᩣᨶᩴ ᩋᨠᩩᩈᩃᩣᨶᩴ ᨵᨾ᩠ᨾᩣᨶᩴ ᩋᨠᩥᩁᩥᨿᩴ ᩅᨴᩤᨾᩥ. ᩋᨿᩴ ᨡᩮᩣ, ᩈᩦᩉ, ᨸᩁᩥᨿᩣᨿᩮᩣ, ᨿᩮᨶ ᨾᩴ ᨸᩁᩥᨿᩣᨿᩮᨶ ᩈᨾ᩠ᨾᩣ ᩅᨴᨾᩣᨶᩮᩣ ᩅᨴᩮᨿ᩠ᨿ—  ᩋᨠᩥᩁᩥᨿᩅᩤᨴᩮᩤ ᩈᨾᨱᩮᩣ ᨣᩮᩤᨲᨾᩮᩣ, ᩋᨠᩥᩁᩥᨿᩣᨿ ᨵᨾ᩠ᨾᩴ ᨴᩮᩈᩮᨲᩥ, ᨲᩮᨶ ᨧ ᩈᩣᩅᨠᩮ ᩅᩥᨶᩮᨲᩦᨲᩥ.
</Paragraph>

<Paragraph number="1323" book="vi-maha">
ᨠᨲᨾᩮᩣ ᨧ, ᩈᩦᩉ, ᨸᩁᩥᨿᩣᨿᩮᩣ, ᨿᩮᨶ ᨾᩴ ᨸᩁᩥᨿᩣᨿᩮᨶ ᩈᨾ᩠ᨾᩣ ᩅᨴᨾᩣᨶᩮᩣ ᩅᨴᩮᨿ᩠ᨿ—  ᨠᩥᩁᩥᨿᩅᩤᨴᩮᩤ ᩈᨾᨱᩮᩣ ᨣᩮᩤᨲᨾᩮᩣ, ᨠᩥᩁᩥᨿᩣᨿ ᨵᨾ᩠ᨾᩴ ᨴᩮᩈᩮᨲᩥ, ᨲᩮᨶ ᨧ ᩈᩣᩅᨠᩮ ᩅᩥᨶᩮᨲᩦᨲᩥ? ᩋᩉᨬ᩠ᩉᩥ, ᩈᩦᩉ, ᨠᩥᩁᩥᨿᩴ ᩅᨴᩤᨾᩥ ᨠᩣᨿᩈᩩᨧᩁᩥᨲᩔ ᩅᨧᩦᩈᩩᨧᩁᩥᨲᩔ ᨾᨶᩮᩣᩈᩩᨧᩁᩥᨲᩔ, ᩋᨶᩮᨠᩅᩥᩉᩥᨲᩣᨶᩴ ᨠᩩᩈᩃᩣᨶᩴ ᨵᨾ᩠ᨾᩣᨶᩴ ᨠᩥᩁᩥᨿᩴ ᩅᨴᩤᨾᩥ. ᩋᨿᩴ ᨡᩮᩣ, ᩈᩦᩉ, ᨸᩁᩥᨿᩣᨿᩮᩣ, ᨿᩮᨶ ᨾᩴ ᨸᩁᩥᨿᩣᨿᩮᨶ ᩈᨾ᩠ᨾᩣ ᩅᨴᨾᩣᨶᩮᩣ ᩅᨴᩮᨿ᩠ᨿ—  ᨠᩥᩁᩥᨿᩅᩤᨴᩮᩤ ᩈᨾᨱᩮᩣ ᨣᩮᩤᨲᨾᩮᩣ, ᨠᩥᩁᩥᨿᩣᨿ ᨵᨾ᩠ᨾᩴ ᨴᩮᩈᩮᨲᩥ, ᨲᩮᨶ ᨧ ᩈᩣᩅᨠᩮ ᩅᩥᨶᩮᨲᩦᨲᩥ.
</Paragraph>

<Paragraph number="1324" book="vi-maha">
ᨠᨲᨾᩮᩣ ᨧ, ᩈᩦᩉ, ᨸᩁᩥᨿᩣᨿᩮᩣ, ᨿᩮᨶ ᨾᩴ ᨸᩁᩥᨿᩣᨿᩮᨶ ᩈᨾ᩠ᨾᩣ ᩅᨴᨾᩣᨶᩮᩣ ᩅᨴᩮᨿ᩠ᨿ—  ᩏᨧ᩠ᨨᩮᨴᩅᩤᨴᩮᩤ ᩈᨾᨱᩮᩣ ᨣᩮᩤᨲᨾᩮᩣ, ᩏᨧ᩠ᨨᩮᨴᩤᨿ ᨵᨾ᩠ᨾᩴ ᨴᩮᩈᩮᨲᩥ, ᨲᩮᨶ ᨧ ᩈᩣᩅᨠᩮ ᩅᩥᨶᩮᨲᩦᨲᩥ? ᩋᩉᨬ᩠ᩉᩥ, ᩈᩦᩉ, ᩏᨧ᩠ᨨᩮᨴᩴ ᩅᨴᩤᨾᩥ ᩁᩣᨣᩔ ᨴᩮᩤᩈᩔ ᨾᩮᩣᩉᩔ; ᩋᨶᩮᨠᩅᩥᩉᩥᨲᩣᨶᩴ ᨸᩣᨸᨠᩣᨶᩴ ᩋᨠᩩᩈᩃᩣᨶᩴ ᨵᨾ᩠ᨾᩣᨶᩴ ᩏᨧ᩠ᨨᩮᨴᩴ ᩅᨴᩤᨾᩥ. ᩋᨿᩴ ᨡᩮᩣ, ᩈᩦᩉ, ᨸᩁᩥᨿᩣᨿᩮᩣ, ᨿᩮᨶ ᨾᩴ ᨸᩁᩥᨿᩣᨿᩮᨶ ᩈᨾ᩠ᨾᩣ ᩅᨴᨾᩣᨶᩮᩣ ᩅᨴᩮᨿ᩠ᨿ—  ᩏᨧ᩠ᨨᩮᨴᩅᩤᨴᩮᩤ ᩈᨾᨱᩮᩣ ᨣᩮᩤᨲᨾᩮᩣ ᩏᨧ᩠ᨨᩮᨴᩤᨿ ᨵᨾ᩠ᨾᩴ ᨴᩮᩈᩮᨲᩥ, ᨲᩮᨶ ᨧ ᩈᩣᩅᨠᩮ ᩅᩥᨶᩮᨲᩦᨲᩥ.
</Paragraph>

<Paragraph number="1325" book="vi-maha">
ᨠᨲᨾᩮᩣ ᨧ, ᩈᩦᩉ, ᨸᩁᩥᨿᩣᨿᩮᩣ, ᨿᩮᨶ ᨾᩴ ᨸᩁᩥᨿᩣᨿᩮᨶ ᩈᨾ᩠ᨾᩣ ᩅᨴᨾᩣᨶᩮᩣ ᩅᨴᩮᨿ᩠ᨿ—  ᨩᩮᨣᩩᨧ᩠ᨨᩦ ᩈᨾᨱᩮᩣ ᨣᩮᩤᨲᨾᩮᩣ, ᨩᩮᨣᩩᨧ᩠ᨨᩥᨲᩣᨿ ᨵᨾ᩠ᨾᩴ ᨴᩮᩈᩮᨲᩥ, ᨲᩮᨶ ᨧ ᩈᩣᩅᨠᩮ ᩅᩥᨶᩮᨲᩦᨲᩥ? ᩋᩉᨬ᩠ᩉᩥ, ᩈᩦᩉ, ᨩᩥᨣᩩᨧ᩠ᨨᩣᨾᩥ ᨠᩣᨿᨴᩩᨧ᩠ᨧᩁᩥᨲᩮᨶ ᩅᨧᩦᨴᩩᨧ᩠ᨧᩁᩥᨲᩮᨶ ᨾᨶᩮᩣᨴᩩᨧ᩠ᨧᩁᩥᨲᩮᨶ; ᩋᨶᩮᨠᩅᩥᩉᩥᨲᩣᨶᩴ ᨸᩣᨸᨠᩣᨶᩴ ᩋᨠᩩᩈᩃᩣᨶᩴ ᨵᨾ᩠ᨾᩣᨶᩴ ᩈᨾᩣᨸᨲ᩠ᨲᩥᨿᩣ ᨩᩥᨣᩩᨧ᩠ᨨᩣᨾᩥ. ᩋᨿᩴ ᨡᩮᩣ, ᩈᩦᩉ, ᨸᩁᩥᨿᩣᨿᩮᩣ, ᨿᩮᨶ ᨾᩴ ᨸᩁᩥᨿᩣᨿᩮᨶ ᩈᨾ᩠ᨾᩣ ᩅᨴᨾᩣᨶᩮᩣ ᩅᨴᩮᨿ᩠ᨿ—  ᨩᩮᨣᩩᨧ᩠ᨨᩦ ᩈᨾᨱᩮᩣ ᨣᩮᩤᨲᨾᩮᩣ, ᨩᩮᨣᩩᨧ᩠ᨨᩥᨲᩣᨿ ᨵᨾ᩠ᨾᩴ ᨴᩮᩈᩮᨲᩥ, ᨲᩮᨶ ᨧ ᩈᩣᩅᨠᩮ ᩅᩥᨶᩮᨲᩦᨲᩥ.
</Paragraph>

<Paragraph number="1326" book="vi-maha">
ᨠᨲᨾᩮᩣ ᨧ, ᩈᩦᩉ, ᨸᩁᩥᨿᩣᨿᩮᩣ, ᨿᩮᨶ ᨾᩴ ᨸᩁᩥᨿᩣᨿᩮᨶ ᩈᨾ᩠ᨾᩣ ᩅᨴᨾᩣᨶᩮᩣ ᩅᨴᩮᨿ᩠ᨿ—  ᩅᩮᨶᨿᩥᨠᩮᩣ ᩈᨾᨱᩮᩣ ᨣᩮᩤᨲᨾᩮᩣ, ᩅᩥᨶᨿᩣᨿ ᨵᨾ᩠ᨾᩴ ᨴᩮᩈᩮᨲᩥ, ᨲᩮᨶ ᨧ ᩈᩣᩅᨠᩮ ᩅᩥᨶᩮᨲᩦᨲᩥ? ᩋᩉᨬ᩠ᩉᩥ, ᩈᩦᩉ, ᩅᩥᨶᨿᩣᨿ ᨵᨾ᩠ᨾᩴ ᨴᩮᩈᩮᨾᩥ ᩁᩣᨣᩔ ᨴᩮᩤᩈᩔ ᨾᩮᩣᩉᩔ; ᩋᨶᩮᨠᩅᩥᩉᩥᨲᩣᨶᩴ ᨸᩣᨸᨠᩣᨶᩴ ᩋᨠᩩᩈᩃᩣᨶᩴ ᨵᨾ᩠ᨾᩣᨶᩴ ᩅᩥᨶᨿᩣᨿ ᨵᨾ᩠ᨾᩴ ᨴᩮᩈᩮᨾᩥ. ᩋᨿᩴ ᨡᩮᩣ, ᩈᩦᩉ, ᨸᩁᩥᨿᩣᨿᩮᩣ, ᨿᩮᨶ ᨾᩴ ᨸᩁᩥᨿᩣᨿᩮᨶ ᩈᨾ᩠ᨾᩣ ᩅᨴᨾᩣᨶᩮᩣ ᩅᨴᩮᨿ᩠ᨿ—  ᩅᩮᨶᨿᩥᨠᩮᩣ ᩈᨾᨱᩮᩣ ᨣᩮᩤᨲᨾᩮᩣ, ᩅᩥᨶᨿᩣᨿ ᨵᨾ᩠ᨾᩴ ᨴᩮᩈᩮᨲᩥ, ᨲᩮᨶ ᨧ ᩈᩣᩅᨠᩮ ᩅᩥᨶᩮᨲᩦᨲᩥ.
</Paragraph>

<Paragraph number="1327" book="vi-maha">
ᨠᨲᨾᩮᩣ ᨧ, ᩈᩦᩉ, ᨸᩁᩥᨿᩣᨿᩮᩣ, ᨿᩮᨶ ᨾᩴ ᨸᩁᩥᨿᩣᨿᩮᨶ ᩈᨾ᩠ᨾᩣ ᩅᨴᨾᩣᨶᩮᩣ ᩅᨴᩮᨿ᩠ᨿ—  ᨲᨸᩔᩦ ᩈᨾᨱᩮᩣ ᨣᩮᩤᨲᨾᩮᩣ, ᨲᨸᩔᩥᨲᩣᨿ ᨵᨾ᩠ᨾᩴ ᨴᩮᩈᩮᨲᩥ, ᨲᩮᨶ ᨧ ᩈᩣᩅᨠᩮ ᩅᩥᨶᩮᨲᩦᨲᩥ? ᨲᨸᨶᩦᨿᩣᩉᩴ, ᩈᩦᩉ, ᨸᩣᨸᨠᩮ ᩋᨠᩩᩈᩃᩮ ᨵᨾ᩠ᨾᩮ ᩅᨴᩤᨾᩥ—  ᨠᩣᨿᨴᩩᨧ᩠ᨧᩁᩥᨲᩴ ᩅᨧᩦᨴᩩᨧ᩠ᨧᩁᩥᨲᩴ ᨾᨶᩮᩣᨴᩩᨧ᩠ᨧᩁᩥᨲᩴ. ᨿᩔ ᨡᩮᩣ, ᩈᩦᩉ, ᨲᨸᨶᩦᨿᩣ ᨸᩣᨸᨠᩣ ᩋᨠᩩᩈᩃᩣ ᨵᨾ᩠ᨾᩣ ᨸᩉᩦᨶᩣ ᩏᨧ᩠ᨨᩥᨶ᩠ᨶᨾᩪᩃᩣ ᨲᩣᩃᩣᩅᨲ᩠ᨳᩩᨠᨲᩣ ᩋᨶᨽᩣᩅᩴᨠᨲᩣ ᩋᩣᨿᨲᩥᩴ ᩋᨶᩩᨸ᩠ᨸᩣᨴᨵᨾ᩠ᨾᩣ, ᨲᨾᩉᩴ ᨲᨸᩔᩦᨲᩥ ᩅᨴᩤᨾᩥ. ᨲᨳᩣᨣᨲᩔ ᨡᩮᩣ, ᩈᩦᩉ, ᨲᨸᨶᩦᨿᩣ ᨸᩣᨸᨠᩣ ᩋᨠᩩᩈᩃᩣ ᨵᨾ᩠ᨾᩣ ᨸᩉᩦᨶᩣ ᩏᨧ᩠ᨨᩥᨶ᩠ᨶᨾᩪᩃᩣ ᨲᩣᩃᩣᩅᨲ᩠ᨳᩩᨠᨲᩣ ᩋᨶᨽᩣᩅᩴᨠᨲᩣ ᩋᩣᨿᨲᩥᩴ ᩋᨶᩩᨸ᩠ᨸᩣᨴᨵᨾ᩠ᨾᩣ. ᩋᨿᩴ ᨡᩮᩣ, ᩈᩦᩉ, ᨸᩁᩥᨿᩣᨿᩮᩣ, ᨿᩮᨶ ᨾᩴ ᨸᩁᩥᨿᩣᨿᩮᨶ ᩈᨾ᩠ᨾᩣ ᩅᨴᨾᩣᨶᩮᩣ ᩅᨴᩮᨿ᩠ᨿ ᨲᨸᩔᩦ ᩈᨾᨱᩮᩣ ᨣᩮᩤᨲᨾᩮᩣ ᨲᨸᩔᩥᨲᩣᨿ ᨵᨾ᩠ᨾᩴ ᨴᩮᩈᩮᨲᩥ, ᨲᩮᨶ ᨧ ᩈᩣᩅᨠᩮ ᩅᩥᨶᩮᨲᩦᨲᩥ.
</Paragraph>

<Paragraph number="1328" book="vi-maha">
ᨠᨲᨾᩮᩣ ᨧ, ᩈᩦᩉ, ᨸᩁᩥᨿᩣᨿᩮᩣ, ᨿᩮᨶ ᨾᩴ ᨸᩁᩥᨿᩣᨿᩮᨶ ᩈᨾ᩠ᨾᩣ ᩅᨴᨾᩣᨶᩮᩣ ᩅᨴᩮᨿ᩠ᨿ—  ᩋᨸᨣᨻ᩠ᨽᩮᩣ ᩈᨾᨱᩮᩣ ᨣᩮᩤᨲᨾᩮᩣ ᩋᨸᨣᨻ᩠ᨽᨲᩣᨿ ᨵᨾ᩠ᨾᩴ ᨴᩮᩈᩮᨲᩥ, ᨲᩮᨶ ᨧ ᩈᩣᩅᨠᩮ ᩅᩥᨶᩮᨲᩦᨲᩥ? ᨿᩔ ᨡᩮᩣ, ᩈᩦᩉ, ᩋᩣᨿᨲᩥᩴ ᨣᨻ᩠ᨽᩈᩮᨿ᩠ᨿᩣ ᨸᩩᨶᨻ᩠ᨽᩅᩤᨽᩥᨶᩥᨻ᩠ᨻᨲ᩠ᨲᩥ ᨸᩉᩦᨶᩣ ᩏᨧ᩠ᨨᩥᨶ᩠ᨶᨾᩪᩃᩣ ᨲᩣᩃᩣᩅᨲ᩠ᨳᩩᨠᨲᩣ ᩋᨶᨽᩣᩅᩴᨠᨲᩣ ᩋᩣᨿᨲᩥᩴ ᩋᨶᩩᨸ᩠ᨸᩣᨴᨵᨾ᩠ᨾᩣ, ᨲᨾᩉᩴ ᩋᨸᨣᨻ᩠ᨽᩮᩣᨲᩥ ᩅᨴᩤᨾᩥ. ᨲᨳᩣᨣᨲᩔ ᨡᩮᩣ, ᩈᩦᩉ, ᩋᩣᨿᨲᩥᩴ ᨣᨻ᩠ᨽᩈᩮᨿ᩠ᨿᩣ ᨸᩩᨶᨻ᩠ᨽᩅᩤᨽᩥᨶᩥᨻ᩠ᨻᨲ᩠ᨲᩥ ᨸᩉᩦᨶᩣ ᩏᨧ᩠ᨨᩥᨶ᩠ᨶᨾᩪᩃᩣ ᨲᩣᩃᩣᩅᨲ᩠ᨳᩩᨠᨲᩣ ᩋᨶᨽᩣᩅᩴᨠᨲᩣ ᩋᩣᨿᨲᩥᩴ ᩋᨶᩩᨸ᩠ᨸᩣᨴᨵᨾ᩠ᨾᩣ. ᩋᨿᩴ ᨡᩮᩣ, ᩈᩦᩉ, ᨸᩁᩥᨿᩣᨿᩮᩣ, ᨿᩮᨶ ᨾᩴ ᨸᩁᩥᨿᩣᨿᩮᨶ ᩈᨾ᩠ᨾᩣ ᩅᨴᨾᩣᨶᩮᩣ ᩅᨴᩮᨿ᩠ᨿ—  ᩋᨸᨣᨻ᩠ᨽᩮᩣ ᩈᨾᨱᩮᩣ ᨣᩮᩤᨲᨾᩮᩣ, ᩋᨸᨣᨻ᩠ᨽᨲᩣᨿ ᨵᨾ᩠ᨾᩴ ᨴᩮᩈᩮᨲᩥ, ᨲᩮᨶ ᨧ ᩈᩣᩅᨠᩮ ᩅᩥᨶᩮᨲᩦᨲᩥ.
</Paragraph>

<Paragraph number="1329" book="vi-maha">
ᨠᨲᨾᩮᩣ ᨧ, ᩈᩦᩉ, ᨸᩁᩥᨿᩣᨿᩮᩣ, ᨿᩮᨶ ᨾᩴ ᨸᩁᩥᨿᩣᨿᩮᨶ ᩈᨾ᩠ᨾᩣ ᩅᨴᨾᩣᨶᩮᩣ ᩅᨴᩮᨿ᩠ᨿ—  ᩋᩔᨲ᩠ᨳᩮᩣ ᩈᨾᨱᩮᩣ ᨣᩮᩤᨲᨾᩮᩣ ᩋᩔᩣᩈᩣᨿ ᨵᨾ᩠ᨾᩴ ᨴᩮᩈᩮᨲᩥ, ᨲᩮᨶ ᨧ ᩈᩣᩅᨠᩮ ᩅᩥᨶᩮᨲᩦᨲᩥ? ᩋᩉᨬ᩠ᩉᩥ, ᩈᩦᩉ, ᩋᩔᨲ᩠ᨳᩮᩣ ᨸᩁᨾᩮᨶ ᩋᩔᩣᩈᩮᨶ, ᩋᩔᩣᩈᩣᨿ ᨵᨾ᩠ᨾᩴ ᨴᩮᩈᩮᨾᩥ, ᨲᩮᨶ ᨧ ᩈᩣᩅᨠᩮ ᩅᩥᨶᩮᨾᩥ. ᩋᨿᩴ ᨡᩮᩣ, ᩈᩦᩉ, ᨸᩁᩥᨿᩣᨿᩮᩣ, ᨿᩮᨶ ᨾᩴ ᨸᩁᩥᨿᩣᨿᩮᨶ ᩈᨾ᩠ᨾᩣ ᩅᨴᨾᩣᨶᩮᩣ ᩅᨴᩮᨿ᩠ᨿ—  ᩋᩔᨲ᩠ᨳᩮᩣ ᩈᨾᨱᩮᩣ ᨣᩮᩤᨲᨾᩮᩣ ᩋᩔᩣᩈᩣᨿ ᨵᨾ᩠ᨾᩴ ᨴᩮᩈᩮᨲᩥ, ᨲᩮᨶ ᨧ ᩈᩣᩅᨠᩮ ᩅᩥᨶᩮᨲᩦ”ᨲᩥ.
</Paragraph>

</Division>
<Division number="293" book="vi-maha">

<Paragraph number="1330" book="vi-maha">
ᩑᩅᩴ ᩅᩩᨲ᩠ᨲᩮ ᩈᩦᩉᩮᩣ ᩈᩮᨶᩣᨸᨲᩥ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᩋᨽᩥᨠ᩠ᨠᨶ᩠ᨲᩴ, ᨽᨶ᩠ᨲᩮ …ᨸᩮ…  ᩏᨸᩣᩈᨠᩴ ᨾᩴ ᨽᨣᩅᩤ ᨵᩤᩁᩮᨲᩩ ᩋᨩ᩠ᨩᨲᨣ᩠ᨣᩮ ᨸᩣᨱᩩᨸᩮᨲᩴ ᩈᩁᨱᩴ ᨣᨲᨶ᩺”ᨲᩥ. “ᩋᨶᩩᩅᩥᨧ᩠ᨧᨠᩣᩁᩴ ᨡᩮᩣ, ᩈᩦᩉ, ᨠᩁᩮᩣᩉᩥ; ᩋᨶᩩᩅᩥᨧ᩠ᨧᨠᩣᩁᩮᩣ ᨲᩩᨾ᩠ᩉᩣᨴᩥᩈᩣᨶᩴ ᨬᩣᨲᨾᨶᩩᩔᩣᨶᩴ ᩈᩣᨵᩩ ᩉᩮᩣᨲᩦ”ᨲᩥ. “ᩍᨾᩥᨶᩣᨸᩣᩉᩴ, ᨽᨶ᩠ᨲᩮ, ᨽᨣᩅᨲᩮᩣ ᨽᩥᨿ᩠ᨿᩮᩣᩈᩮᩣ ᨾᨲ᩠ᨲᩣᨿ ᩋᨲ᩠ᨲᨾᨶᩮᩣ ᩋᨽᩥᩁᨴ᩠ᨵᩮᩤ, ᨿᩴ ᨾᩴ ᨽᨣᩅᩤ ᩑᩅᨾᩣᩉ—  ‘ᩋᨶᩩᩅᩥᨧ᩠ᨧᨠᩣᩁᩴ ᨡᩮᩣ, ᩈᩦᩉ, ᨠᩁᩮᩣᩉᩥ; ᩋᨶᩩᩅᩥᨧ᩠ᨧᨠᩣᩁᩮᩣ ᨲᩩᨾ᩠ᩉᩣᨴᩥᩈᩣᨶᩴ ᨬᩣᨲᨾᨶᩩᩔᩣᨶᩴ ᩈᩣᨵᩩ ᩉᩮᩣᨲᩦ’ᨲᩥ. ᨾᨾᨬ᩠ᩉᩥ, ᨽᨶ᩠ᨲᩮ, ᩋᨬ᩠ᨬᨲᩥᨲ᩠ᨳᩥᨿᩣ ᩈᩣᩅᨠᩴ ᩃᨽᩥᨲ᩠ᩅᩣ ᨠᩮᩅᩃᨠᨸ᩠ᨸᩴ ᩅᩮᩈᩣᩃᩥᩴ ᨸᨭᩣᨠᩴ ᨸᩁᩥᩉᩁᩮᨿ᩠ᨿᩩᩴ—  ‘ᩈᩦᩉᩮᩣ ᨡᩮᩣ ᩋᨾ᩠ᩉᩣᨠᩴ ᩈᩮᨶᩣᨸᨲᩥ ᩈᩣᩅᨠᨲ᩠ᨲᩴ ᩏᨸᨣᨲᩮᩣ’ᨲᩥ. ᩋᨳ ᨧ ᨸᨶ ᨾᩴ ᨽᨣᩅᩤ ᩑᩅᨾᩣᩉ—  ‘ᩋᨶᩩᩅᩥᨧ᩠ᨧᨠᩣᩁᩴ ᨡᩮᩣ, ᩈᩦᩉ, ᨠᩁᩮᩣᩉᩥ; ᩋᨶᩩᩅᩥᨧ᩠ᨧᨠᩣᩁᩮᩣ ᨲᩩᨾ᩠ᩉᩣᨴᩥᩈᩣᨶᩴ ᨬᩣᨲᨾᨶᩩᩔᩣᨶᩴ ᩈᩣᨵᩩ ᩉᩮᩣᨲᩦ’ᨲᩥ. ᩑᩈᩣᩉᩴ, ᨽᨶ᩠ᨲᩮ, ᨴᩩᨲᩥᨿᨾ᩠ᨸᩥ ᨽᨣᩅᨶ᩠ᨲᩴ ᩈᩁᨱᩴ ᨣᨧ᩠ᨨᩣᨾᩥ ᨵᨾ᩠ᨾᨬ᩠ᨧ ᨽᩥᨠ᩠ᨡᩩᩈᩴᨥᨬ᩠ᨧ. ᩏᨸᩣᩈᨠᩴ ᨾᩴ ᨽᨣᩅᩤ ᨵᩤᩁᩮᨲᩩ ᩋᨩ᩠ᨩᨲᨣ᩠ᨣᩮ ᨸᩣᨱᩩᨸᩮᨲᩴ ᩈᩁᨱᩴ ᨣᨲᨶ᩺”ᨲᩥ. “ᨴᩦᨥᩁᨲ᩠ᨲᩴ ᨡᩮᩣ ᨲᩮ, ᩈᩦᩉ, ᨶᩥᨣᨱ᩠ᨮᩣᨶᩴ ᩒᨸᩣᨶᨽᩪᨲᩴ ᨠᩩᩃᩴ, ᨿᩮᨶ ᨶᩮᩈᩴ ᩏᨸᨣᨲᩣᨶᩴ ᨸᩥᨱ᩠ᨯᨠᩴ ᨴᩤᨲᨻ᩠ᨻᩴ ᨾᨬ᩠ᨬᩮᨿ᩠ᨿᩣᩈᩦ”ᨲᩥ. “ᩍᨾᩥᨶᩣᨸᩣᩉᩴ, ᨽᨶ᩠ᨲᩮ, ᨽᨣᩅᨲᩮᩣ ᨽᩥᨿ᩠ᨿᩮᩣᩈᩮᩣ ᨾᨲ᩠ᨲᩣᨿ ᩋᨲ᩠ᨲᨾᨶᩮᩣ ᩋᨽᩥᩁᨴ᩠ᨵᩮᩤ, ᨿᩴ ᨾᩴ ᨽᨣᩅᩤ ᩑᩅᨾᩣᩉ—  ‘ᨴᩦᨥᩁᨲ᩠ᨲᩴ ᨡᩮᩣ ᨲᩮ, ᩈᩦᩉ, ᨶᩥᨣᨱ᩠ᨮᩣᨶᩴ ᩒᨸᩣᨶᨽᩪᨲᩴ ᨠᩩᩃᩴ, ᨿᩮᨶ ᨶᩮᩈᩴ ᩏᨸᨣᨲᩣᨶᩴ ᨸᩥᨱ᩠ᨯᨠᩴ ᨴᩤᨲᨻ᩠ᨻᩴ ᨾᨬ᩠ᨬᩮᨿ᩠ᨿᩣᩈᩦ’ᨲᩥ. ᩈᩩᨲᩴ ᨾᩮ ᨲᩴ, ᨽᨶ᩠ᨲᩮ, ᩈᨾᨱᩮᩣ ᨣᩮᩤᨲᨾᩮᩣ ᩑᩅᨾᩣᩉ—  ‘ᨾᨿ᩠ᩉᨾᩮᩅ ᨴᩤᨶᩴ ᨴᩤᨲᨻ᩠ᨻᩴ, ᨶ ᩋᨬ᩠ᨬᩮᩈᩴ ᨴᩤᨶᩴ ᨴᩤᨲᨻ᩠ᨻᩴ; ᨾᨿ᩠ᩉᨾᩮᩅ ᩈᩣᩅᨠᩣᨶᩴ ᨴᩤᨶᩴ ᨴᩤᨲᨻ᩠ᨻᩴ, ᨶ ᩋᨬ᩠ᨬᩮᩈᩴ ᩈᩣᩅᨠᩣᨶᩴ ᨴᩤᨶᩴ ᨴᩤᨲᨻ᩠ᨻᩴ; ᨾᨿ᩠ᩉᨾᩮᩅ ᨴᩥᨶ᩠ᨶᩴ ᨾᩉᨸ᩠ᨹᩃᩴ, ᨶ ᩋᨬ᩠ᨬᩮᩈᩴ ᨴᩥᨶ᩠ᨶᩴ ᨾᩉᨸ᩠ᨹᩃᩴ; ᨾᨿ᩠ᩉᨾᩮᩅ ᩈᩣᩅᨠᩣᨶᩴ ᨴᩥᨶ᩠ᨶᩴ ᨾᩉᨸ᩠ᨹᩃᩴ, ᨶ ᩋᨬ᩠ᨬᩮᩈᩴ ᩈᩣᩅᨠᩣᨶᩴ ᨴᩥᨶ᩠ᨶᩴ ᨾᩉᨸ᩠ᨹᩃᨶ᩺’ᨲᩥ. ᩋᨳ ᨧ ᨸᨶ ᨾᩴ ᨽᨣᩅᩤ ᨶᩥᨣᨱ᩠ᨮᩮᩈᩩᨸᩥ ᨴᩤᨶᩮ ᩈᨾᩣᨴᨸᩮᨲᩥ. ᩋᨸᩥ ᨧ, ᨽᨶ᩠ᨲᩮ, ᨾᨿᨾᩮᨲ᩠ᨳ ᨠᩣᩃᩴ ᨩᩣᨶᩥᩔᩣᨾ. ᩑᩈᩣᩉᩴ, ᨽᨶ᩠ᨲᩮ, ᨲᨲᩥᨿᨾ᩠ᨸᩥ ᨽᨣᩅᨶ᩠ᨲᩴ ᩈᩁᨱᩴ ᨣᨧ᩠ᨨᩣᨾᩥ ᨵᨾ᩠ᨾᨬ᩠ᨧ ᨽᩥᨠ᩠ᨡᩩᩈᩴᨥᨬ᩠ᨧ. ᩏᨸᩣᩈᨠᩴ ᨾᩴ ᨽᨣᩅᩤ ᨵᩤᩁᩮᨲᩩ ᩋᨩ᩠ᨩᨲᨣ᩠ᨣᩮ ᨸᩣᨱᩩᨸᩮᨲᩴ ᩈᩁᨱᩴ ᨣᨲᨶ᩺”ᨲᩥ.
</Paragraph>

<Paragraph number="1331" book="vi-maha">
ᩋᨳ ᨡᩮᩣ ᨽᨣᩅᩤ ᩈᩦᩉᩔ ᩈᩮᨶᩣᨸᨲᩥᩔ ᩋᨶᩩᨸᩩᨻ᩠ᨻᩥᩴ ᨠᨳᩴ ᨠᨳᩮᩈᩥ, ᩈᩮᨿ᩠ᨿᨳᩥᨴᩴ—  ᨴᩤᨶᨠᨳᩴ …ᨸᩮ…  ᩋᨸᩁᨸ᩠ᨸᨧ᩠ᨧᨿᩮᩣ ᩈᨲ᩠ᨳᩩᩈᩣᩈᨶᩮ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᩋᨵᩥᩅᩤᩈᩮᨲᩩ ᨾᩮ, ᨽᨶ᩠ᨲᩮ, ᨽᨣᩅᩤ ᩈ᩠ᩅᩣᨲᨶᩣᨿ ᨽᨲ᩠ᨲᩴ ᩈᨴ᩠ᨵᩥᩴ ᨽᩥᨠ᩠ᨡᩩᩈᩴᨥᩮᨶᩣ”ᨲᩥ. ᩋᨵᩥᩅᩤᩈᩮᩈᩥ ᨽᨣᩅᩤ ᨲᩩᨱ᩠ᩉᩦᨽᩣᩅᩮᨶ. ᩋᨳ ᨡᩮᩣ ᩈᩦᩉᩮᩣ ᩈᩮᨶᩣᨸᨲᩥ ᨽᨣᩅᨲᩮᩣ ᩋᨵᩥᩅᩤᩈᨶᩴ ᩅᩥᨴᩥᨲ᩠ᩅᩣ ᩏᨭ᩠ᨮᩣᨿᩣᩈᨶᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᨸᨴᨠ᩠ᨡᩥᨱᩴ ᨠᨲ᩠ᩅᩣ ᨸᨠ᩠ᨠᩣᨾᩥ.
</Paragraph>

</Division>
<Division number="294" book="vi-maha">

<Paragraph number="1332" book="vi-maha">
ᩋᨳ ᨡᩮᩣ ᩈᩦᩉᩮᩣ ᩈᩮᨶᩣᨸᨲᩥ ᩋᨬ᩠ᨬᨲᩁᩴ ᨸᩩᩁᩥᩈᩴ ᩋᩣᨱᩣᨸᩮᩈᩥ—  “ᨣᨧ᩠ᨨ, ᨽᨱᩮ, ᨸᩅᨲ᩠ᨲᨾᩴᩈᩴ ᨩᩣᨶᩣᩉᩦ”ᨲᩥ. ᩋᨳ ᨡᩮᩣ ᩈᩦᩉᩮᩣ ᩈᩮᨶᩣᨸᨲᩥ ᨲᩔᩣ ᩁᨲ᩠ᨲᩥᨿᩣ ᩋᨧ᩠ᨧᨿᩮᨶ ᨸᨱᩦᨲᩴ ᨡᩣᨴᨶᩦᨿᩴ ᨽᩮᩣᨩᨶᩦᨿᩴ ᨸᨭᩥᨿᩣᨴᩤᨸᩮᨲ᩠ᩅᩣ ᨽᨣᩅᨲᩮᩣ ᨠᩣᩃᩴ ᩋᩣᩁᩮᩣᨧᩣᨸᩮᩈᩥ—  “ᨠᩣᩃᩮᩣ, ᨽᨶ᩠ᨲᩮ, ᨶᩥᨭ᩠ᨮᩥᨲᩴ ᨽᨲ᩠ᨲᨶ᩺”ᨲᩥ. ᩋᨳ ᨡᩮᩣ ᨽᨣᩅᩤ ᨸᩩᨻ᩠ᨻᨱ᩠ᩉᩈᨾᨿᩴ ᨶᩥᩅᩤᩈᩮᨲ᩠ᩅᩣ ᨸᨲ᩠ᨲᨧᩦᩅᩁᨾᩣᨴᩤᨿ ᨿᩮᨶ ᩈᩦᩉᩔ ᩈᩮᨶᩣᨸᨲᩥᩔ ᨶᩥᩅᩮᩈᨶᩴ ᨲᩮᨶᩩᨸᩈᩘᨠᨾᩥ; ᩏᨸᩈᩘᨠᨾᩥᨲ᩠ᩅᩣ ᨸᨬ᩠ᨬᨲ᩠ᨲᩮ ᩋᩣᩈᨶᩮ ᨶᩥᩈᩦᨴᩥ ᩈᨴ᩠ᨵᩥᩴ ᨽᩥᨠ᩠ᨡᩩᩈᩴᨥᩮᨶ.
</Paragraph>

<Paragraph number="1333" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩈᨾ᩠ᨻᩉᩩᩃᩣ ᨶᩥᨣᨱ᩠ᨮᩣ ᩅᩮᩈᩣᩃᩥᨿᩴ ᩁᨳᩥᨠᩣᨿ ᩁᨳᩥᨠᩴ ᩈᩥᩘᨥᩣᨭᨠᩮᨶ ᩈᩥᩘᨥᩣᨭᨠᩴ ᨻᩣᩉᩣ ᨸᨣ᩠ᨣᨿ᩠ᩉ ᨠᨶ᩠ᨴᨶ᩠ᨲᩥ—  “ᩋᨩ᩠ᨩ ᩈᩦᩉᩮᨶ ᩈᩮᨶᩣᨸᨲᩥᨶᩣ ᨳᩪᩃᩴ ᨸᩈᩩᩴ ᩅᨵᩥᨲ᩠ᩅᩣ ᩈᨾᨱᩔ ᨣᩮᩤᨲᨾᩔ ᨽᨲ᩠ᨲᩴ ᨠᨲᩴ, ᨲᩴ ᩈᨾᨱᩮᩣ ᨣᩮᩤᨲᨾᩮᩣ ᨩᩣᨶᩴ ᩏᨴ᩠ᨴᩥᩔᨠᨲᩴ ᨾᩴᩈᩴ ᨸᩁᩥᨽᩩᨬ᩠ᨩᨲᩥ ᨸᨭᩥᨧ᩠ᨧᨠᨾ᩠ᨾᨶ᩺”ᨲᩥ. ᩋᨳ ᨡᩮᩣ ᩋᨬ᩠ᨬᨲᩁᩮᩣ ᨸᩩᩁᩥᩈᩮᩣ ᨿᩮᨶ ᩈᩦᩉᩮᩣ ᩈᩮᨶᩣᨸᨲᩥ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᩈᩦᩉᩔ ᩈᩮᨶᩣᨸᨲᩥᩔ ᩏᨸᨠᨱ᩠ᨱᨠᩮ ᩋᩣᩁᩮᩣᨧᩮᩈᩥ—  “ᨿᨣ᩠ᨥᩮ, ᨽᨶ᩠ᨲᩮ, ᨩᩣᨶᩮᨿ᩠ᨿᩣᩈᩥ, ᩑᨲᩮ ᩈᨾ᩠ᨻᩉᩩᩃᩣ ᨶᩥᨣᨱ᩠ᨮᩣ ᩅᩮᩈᩣᩃᩥᨿᩴ ᩁᨳᩥᨠᩣᨿ ᩁᨳᩥᨠᩴ ᩈᩥᩘᨥᩣᨭᨠᩮᨶ ᩈᩥᩘᨥᩣᨭᨠᩴ ᨻᩣᩉᩣ ᨸᨣ᩠ᨣᨿ᩠ᩉ ᨠᨶ᩠ᨴᨶ᩠ᨲᩥ—  ‘ᩋᨩ᩠ᨩ ᩈᩦᩉᩮᨶ ᩈᩮᨶᩣᨸᨲᩥᨶᩣ ᨳᩪᩃᩴ ᨸᩈᩩᩴ ᩅᨵᩥᨲ᩠ᩅᩣ ᩈᨾᨱᩔ ᨣᩮᩤᨲᨾᩔ ᨽᨲ᩠ᨲᩴ ᨠᨲᩴ, ᨲᩴ ᩈᨾᨱᩮᩣ ᨣᩮᩤᨲᨾᩮᩣ ᨩᩣᨶᩴ ᩏᨴ᩠ᨴᩥᩔᨠᨲᩴ ᨾᩴᩈᩴ ᨸᩁᩥᨽᩩᨬ᩠ᨩᨲᩥ ᨸᨭᩥᨧ᩠ᨧᨠᨾ᩠ᨾᨶ᩺’”ᨲᩥ. “ᩋᩃᩴ, ᩋᨿ᩠ᨿᩮᩣ, ᨴᩦᨥᩁᨲ᩠ᨲᨾ᩠ᨸᩥ ᨲᩮ ᩋᩣᨿᩈ᩠ᨾᨶ᩠ᨲᩣ ᩋᩅᨱ᩠ᨱᨠᩣᨾᩣ ᨻᩩᨴ᩠ᨵᩔ, ᩋᩅᨱ᩠ᨱᨠᩣᨾᩣ ᨵᨾ᩠ᨾᩔ, ᩋᩅᨱ᩠ᨱᨠᩣᨾᩣ ᩈᩴᨥᩔ; ᨶ ᨧ ᨸᨶ ᨲᩮ ᩋᩣᨿᩈ᩠ᨾᨶ᩠ᨲᩣ ᨩᩥᩁᩥᨴᨶ᩠ᨲᩥ ᨲᩴ ᨽᨣᩅᨶ᩠ᨲᩴ ᩋᩈᨲᩣ ᨲᩩᨧ᩠ᨨᩣ ᨾᩩᩈᩣ ᩋᨽᩪᨲᩮᨶ ᩋᨻ᩠ᨽᩣᨧᩥᨠ᩠ᨡᨶ᩠ᨲᩣ; ᨶ ᨧ ᨾᨿᩴ ᨩᩦᩅᩥᨲᩉᩮᨲᩩᨸᩥ ᩈᨬ᩠ᨧᩥᨧ᩠ᨧ ᨸᩣᨱᩴ ᨩᩦᩅᩥᨲᩣ ᩅᩮᩤᩁᩮᩣᨸᩮᨿ᩠ᨿᩣᨾᩣ”ᨲᩥ. ᩋᨳ ᨡᩮᩣ ᩈᩦᩉᩮᩣ ᩈᩮᨶᩣᨸᨲᩥ ᨻᩩᨴ᩠ᨵᨸ᩠ᨸᨾᩩᨡᩴ ᨽᩥᨠ᩠ᨡᩩᩈᩴᨥᩴ ᨸᨱᩦᨲᩮᨶ ᨡᩣᨴᨶᩦᨿᩮᨶ ᨽᩮᩣᨩᨶᩦᨿᩮᨶ ᩈᩉᨲ᩠ᨳᩣ ᩈᨶ᩠ᨲᨸ᩠ᨸᩮᨲ᩠ᩅᩣ ᩈᨾ᩠ᨸᩅᩤᩁᩮᨲ᩠ᩅᩣ ᨽᨣᩅᨶ᩠ᨲᩴ ᨽᩩᨲ᩠ᨲᩣᩅᩥᩴ ᩒᨶᩦᨲᨸᨲ᩠ᨲᨸᩣᨱᩥᩴ ᩑᨠᨾᨶ᩠ᨲᩴ ᨶᩥᩈᩦᨴᩥ. ᩑᨠᨾᨶ᩠ᨲᩴ ᨶᩥᩈᩥᨶ᩠ᨶᩴ ᨡᩮᩣ ᩈᩦᩉᩴ ᩈᩮᨶᩣᨸᨲᩥᩴ ᨽᨣᩅᩤ ᨵᨾ᩠ᨾᩥᨿᩣ ᨠᨳᩣᨿ ᩈᨶ᩠ᨴᩔᩮᨲ᩠ᩅᩣ ᩈᨾᩣᨴᨸᩮᨲ᩠ᩅᩣ ᩈᨾᩩᨲ᩠ᨲᩮᨩᩮᨲ᩠ᩅᩣ ᩈᨾ᩠ᨸᩉᩴᩈᩮᨲ᩠ᩅᩣ ᩏᨭ᩠ᨮᩣᨿᩣᩈᨶᩣ ᨸᨠ᩠ᨠᩣᨾᩥ. ᩋᨳ ᨡᩮᩣ ᨽᨣᩅᩤ ᩑᨲᩈ᩠ᨾᩥᩴ ᨶᩥᨴᩤᨶᩮ ᩑᨲᩈ᩠ᨾᩥᩴ ᨸᨠᩁᨱᩮ ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᨶ, ᨽᩥᨠ᩠ᨡᩅᩮ, ᨩᩣᨶᩴ ᩏᨴ᩠ᨴᩥᩔᨠᨲᩴ ᨾᩴᩈᩴ ᨸᩁᩥᨽᩩᨬ᩠ᨩᩥᨲᨻ᩠ᨻᩴ. ᨿᩮᩣ ᨸᩁᩥᨽᩩᨬ᩠ᨩᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨲᩥᨠᩮᩣᨭᩥᨸᩁᩥᩈᩩᨴ᩠ᨵᩴ ᨾᨧ᩠ᨨᨾᩴᩈᩴ—  ᩋᨴᩥᨭ᩠ᨮᩴ ᩋᩔᩩᨲᩴ ᩋᨸᩁᩥᩈᩘᨠᩥᨲᨶ᩺”ᨲᩥ.
</Paragraph>
</Division>