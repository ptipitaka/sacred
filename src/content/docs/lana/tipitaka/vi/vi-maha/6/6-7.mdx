---
title: "6.7 ᨸᨭᩥᨣ᩠ᨣᩉᩥᨲᩣᨴᩥᩋᨶᩩᨩᩣᨶᨶ"
tableOfContents: false
sidebar:
  order: 24
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="277" book="vi-maha">

<Paragraph number="1260" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᩣᨿᩈ᩠ᨾᨲᩮᩣ ᩏᨸᨶᨶ᩠ᨴᩔ ᩈᨠ᩠ᨿᨸᩩᨲ᩠ᨲᩔ ᩏᨸᨭ᩠ᨮᩣᨠᨠᩩᩃᩴ ᩈᩴᨥᩔᨲ᩠ᨳᩣᨿ ᨡᩣᨴᨶᩦᨿᩴ ᨸᩣᩉᩮᩈᩥ—  “ᩋᨿ᩠ᨿᩔ ᩏᨸᨶᨶ᩠ᨴᩔ ᨴᩔᩮᨲ᩠ᩅᩣ ᩈᩴᨥᩔ ᨴᩤᨲᨻ᩠ᨻᨶ᩺”ᨲᩥ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᩣᨿᩈ᩠ᨾᩣ ᩏᨸᨶᨶ᩠ᨴᩮᩣ ᩈᨠ᩠ᨿᨸᩩᨲ᩠ᨲᩮᩣ ᨣᩤᨾᩴ ᨸᩥᨱ᩠ᨯᩣᨿ ᨸᩅᩥᨭ᩠ᨮᩮᩣ ᩉᩮᩣᨲᩥ. ᩋᨳ ᨡᩮᩣ ᨲᩮ ᨾᨶᩩᩔᩣ ᩋᩣᩁᩣᨾᩴ ᨣᨶ᩠ᨲ᩠ᩅᩣ ᨽᩥᨠ᩠ᨡᩪ ᨸᩩᨧ᩠ᨨᩥᩴᩈᩩ—  “ᨠᩉᩴ, ᨽᨶ᩠ᨲᩮ, ᩋᨿ᩠ᨿᩮᩣ ᩏᨸᨶᨶ᩠ᨴᩮᩣ”ᨲᩥ? “ᩑᩈᩣᩅᩩᩈᩮᩣ, ᩋᩣᨿᩈ᩠ᨾᩣ ᩏᨸᨶᨶ᩠ᨴᩮᩣ ᩈᨠ᩠ᨿᨸᩩᨲ᩠ᨲᩮᩣ ᨣᩤᨾᩴ ᨸᩥᨱ᩠ᨯᩣᨿ ᨸᩅᩥᨭ᩠ᨮᩮᩣ”ᨲᩥ. “ᩍᨴᩴ, ᨽᨶ᩠ᨲᩮ, ᨡᩣᨴᨶᩦᨿᩴ ᩋᨿ᩠ᨿᩔ ᩏᨸᨶᨶ᩠ᨴᩔ ᨴᩔᩮᨲ᩠ᩅᩣ ᩈᩴᨥᩔ ᨴᩤᨲᨻ᩠ᨻᨶ᩺”ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨲᩮᨶ ᩉᩥ, ᨽᩥᨠ᩠ᨡᩅᩮ, ᨸᨭᩥᨣ᩠ᨣᩉᩮᨲ᩠ᩅᩣ ᨶᩥᨠ᩠ᨡᩥᨸᨳ ᨿᩣᩅ ᩏᨸᨶᨶ᩠ᨴᩮᩣ ᩋᩣᨣᨧ᩠ᨨᨲᩦ”ᨲᩥ. ᩋᨳ ᨡᩮᩣ ᩋᩣᨿᩈ᩠ᨾᩣ ᩏᨸᨶᨶ᩠ᨴᩮᩣ ᩈᨠ᩠ᨿᨸᩩᨲ᩠ᨲᩮᩣ ᨸᩩᩁᩮᨽᨲ᩠ᨲᩴ ᨠᩩᩃᩣᨶᩥ ᨸᨿᩥᩁᩩᨸᩣᩈᩥᨲ᩠ᩅᩣ ᨴᩥᩅᩤ ᩋᩣᨣᨧ᩠ᨨᨲᩥ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᨴᩩᨻ᩠ᨽᩥᨠ᩠ᨡᩮ ᩋᨸ᩠ᨸᨾᨲ᩠ᨲᨠᩮᨸᩥ ᨸᩅᩤᩁᩮᨶ᩠ᨲᩥ, ᨸᨭᩥᩈᩘᨡᩣᨸᩥ ᨸᨭᩥᨠ᩠ᨡᩥᨸᨶ᩠ᨲᩥ, ᩈᨻ᩠ᨻᩮᩣ ᨧ ᩈᩴᨥᩮᩣ ᨸᩅᩤᩁᩥᨲᩮᩣ ᩉᩮᩣᨲᩥ. ᨽᩥᨠ᩠ᨡᩪ ᨠᩩᨠ᩠ᨠᩩᨧ᩠ᨧᩣᨿᨶ᩠ᨲᩣ ᨶ ᨸᨭᩥᨣ᩠ᨣᨱ᩠ᩉᨶ᩠ᨲᩥ. “ᨸᨭᩥᨣ᩠ᨣᨱ᩠ᩉᨳ, ᨽᩥᨠ᩠ᨡᩅᩮ, ᨸᩁᩥᨽᩩᨬ᩠ᨩᨳ. ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨸᩩᩁᩮᨽᨲ᩠ᨲᩴ ᨸᨭᩥᨣ᩠ᨣᩉᩥᨲᩴ ᨽᩩᨲ᩠ᨲᩣᩅᩥᨶᩣ ᨸᩅᩤᩁᩥᨲᩮᨶ ᩋᨶᨲᩥᩁᩥᨲ᩠ᨲᩴ ᨸᩁᩥᨽᩩᨬ᩠ᨩᩥᨲᩩᨶ᩺”ᨲᩥ.
</Paragraph>

</Division>
<Division number="278" book="vi-maha">

<Paragraph number="1261" book="vi-maha">
ᩋᨳ ᨡᩮᩣ ᨽᨣᩅᩤ ᩁᩣᨩᨣᩉᩮ ᨿᨳᩣᨽᩥᩁᨶ᩠ᨲᩴ ᩅᩥᩉᩁᩥᨲ᩠ᩅᩣ ᨿᩮᨶ ᩈᩣᩅᨲ᩠ᨳᩥ ᨲᩮᨶ ᨧᩣᩁᩥᨠᩴ ᨸᨠ᩠ᨠᩣᨾᩥ. ᩋᨶᩩᨸᩩᨻ᩠ᨻᩮᨶ ᨧᩣᩁᩥᨠᩴ ᨧᩁᨾᩣᨶᩮᩣ ᨿᩮᨶ ᩈᩣᩅᨲ᩠ᨳᩥ ᨲᨴᩅᩈᩁᩥ. ᨲᨲᩕ ᩈᩩᨴᩴ ᨽᨣᩅᩤ ᩈᩣᩅᨲ᩠ᨳᩥᨿᩴ ᩅᩥᩉᩁᨲᩥ ᨩᩮᨲᩅᨶᩮ ᩋᨶᩣᨳᨸᩥᨱ᩠ᨯᩥᨠᩔ ᩋᩣᩁᩣᨾᩮ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᩣᨿᩈ᩠ᨾᨲᩮᩣ ᩈᩣᩁᩥᨸᩩᨲ᩠ᨲᩔ ᨠᩣᨿᨯᩣᩉᩣᨻᩣᨵᩮᩤ ᩉᩮᩣᨲᩥ. ᩋᨳ ᨡᩮᩣ ᩋᩣᨿᩈ᩠ᨾᩣ ᨾᩉᩣᨾᩮᩣᨣ᩠ᨣᩃᩖᩣᨶᩮᩣ ᨿᩮᨶᩣᨿᩈ᩠ᨾᩣ ᩈᩣᩁᩥᨸᩩᨲ᩠ᨲᩮᩣ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᩋᩣᨿᩈ᩠ᨾᨶ᩠ᨲᩴ ᩈᩣᩁᩥᨸᩩᨲ᩠ᨲᩴ ᩑᨲᨴᩅᩮᩤᨧ—  “ᨸᩩᨻ᩠ᨻᩮ ᨲᩮ, ᩋᩣᩅᩩᩈᩮᩣ ᩈᩣᩁᩥᨸᩩᨲ᩠ᨲ, ᨠᩣᨿᨯᩣᩉᩣᨻᩣᨵᩮᩤ ᨠᩮᨶ ᨹᩣᩈᩩ ᩉᩮᩣᨲᩦ”ᨲᩥ? “ᨽᩥᩈᩮᩉᩥ ᨧ ᨾᩮ, ᩋᩣᩅᩩᩈᩮᩣ, ᨾᩩᩊᩣᩃᩥᨠᩣᩉᩥ ᨧᩣ”ᨲᩥ. ᩋᨳ ᨡᩮᩣ ᩋᩣᨿᩈ᩠ᨾᩣ ᨾᩉᩣᨾᩮᩣᨣ᩠ᨣᩃᩖᩣᨶᩮᩣ ᩈᩮᨿ᩠ᨿᨳᩣᨸᩥ ᨶᩣᨾ ᨻᩃᩅᩤ ᨸᩩᩁᩥᩈᩮᩣ ᩈᨾᩥᨬ᩠ᨩᩥᨲᩴ ᩅᩤ ᨻᩣᩉᩴ ᨸᩈᩣᩁᩮᨿ᩠ᨿ, ᨸᩈᩣᩁᩥᨲᩴ ᩅᩤ ᨻᩣᩉᩴ ᩈᨾᩥᨬ᩠ᨩᩮᨿ᩠ᨿ; ᩑᩅᨾᩮᩅ ᨩᩮᨲᩅᨶᩮ ᩋᨶ᩠ᨲᩁᩉᩥᨲᩮᩣ ᨾᨶ᩠ᨴᩣᨠᩥᨶᩥᨿᩣ ᨸᩮᩣᨠ᩠ᨡᩁᨱᩥᨿᩣ ᨲᩦᩁᩮ ᨸᩣᨲᩩᩁᩉᩮᩣᩈᩥ. ᩋᨴ᩠ᨴᩈᩣ ᨡᩮᩣ ᩋᨬ᩠ᨬᨲᩁᩮᩣ ᨶᩣᨣᩮᩤ ᩋᩣᨿᩈ᩠ᨾᨶ᩠ᨲᩴ ᨾᩉᩣᨾᩮᩣᨣ᩠ᨣᩃᩖᩣᨶᩴ ᨴᩪᩁᨲᩮᩣᩅ ᩋᩣᨣᨧ᩠ᨨᨶ᩠ᨲᩴ, ᨴᩥᩈ᩠ᩅᩣᨶ ᩋᩣᨿᩈ᩠ᨾᨶ᩠ᨲᩴ ᨾᩉᩣᨾᩮᩣᨣ᩠ᨣᩃᩖᩣᨶᩴ ᩑᨲᨴᩅᩮᩤᨧ—  “ᩑᨲᩩ ᨡᩮᩣ, ᨽᨶ᩠ᨲᩮ, ᩋᨿ᩠ᨿᩮᩣ ᨾᩉᩣᨾᩮᩣᨣ᩠ᨣᩃᩖᩣᨶᩮᩣ. ᩈ᩠ᩅᩣᨣᨲᩴ, ᨽᨶ᩠ᨲᩮ, ᩋᨿ᩠ᨿᩔ ᨾᩉᩣᨾᩮᩣᨣ᩠ᨣᩃᩖᩣᨶᩔ. ᨠᩮᨶ, ᨽᨶ᩠ᨲᩮ, ᩋᨿ᩠ᨿᩔ ᩋᨲ᩠ᨳᩮᩣ; ᨠᩥᩴ ᨴᨾ᩠ᨾᩦ”ᨲᩥ? “ᨽᩥᩈᩮᩉᩥ ᨧ ᨾᩮ, ᩋᩣᩅᩩᩈᩮᩣ, ᩋᨲ᩠ᨳᩮᩣ, ᨾᩩᩊᩣᩃᩥᨠᩣᩉᩥ ᨧᩣ”ᨲᩥ.
</Paragraph>

<Paragraph number="1262" book="vi-maha">
ᩋᨳ ᨡᩮᩣ ᩈᩮᩣ ᨶᩣᨣᩮᩤ ᩋᨬ᩠ᨬᨲᩁᩴ ᨶᩣᨣᩴ ᩋᩣᨱᩣᨸᩮᩈᩥ—  “ᨲᩮᨶ ᩉᩥ, ᨽᨱᩮ, ᩋᨿ᩠ᨿᩔ ᨽᩥᩈᩮ ᨧ ᨾᩩᩊᩣᩃᩥᨠᩣᨿᩮᩣ ᨧ ᨿᩣᩅᨴᨲ᩠ᨳᩴ ᨴᩮᩉᩦ”ᨲᩥ. ᩋᨳ ᨡᩮᩣ ᩈᩮᩣ ᨶᩣᨣᩮᩤ ᨾᨶ᩠ᨴᩣᨠᩥᨶᩥᩴ ᨸᩮᩣᨠ᩠ᨡᩁᨱᩥᩴ ᩒᨣᩤᩉᩮᨲ᩠ᩅᩣ, ᩈᩮᩣᨱ᩠ᨯᩣᨿ ᨽᩥᩈᨬ᩠ᨧ ᨾᩩᩊᩣᩃᩥᨠᨬ᩠ᨧ ᩋᨻ᩠ᨻᩣᩉᩥᨲ᩠ᩅᩣ, ᩈᩩᩅᩥᨠ᩠ᨡᩣᩃᩥᨲᩴ ᩅᩥᨠ᩠ᨡᩣᩃᩮᨲ᩠ᩅᩣ, ᨽᨱ᩠ᨯᩥᨠᩴ ᨻᨶ᩠ᨵᩥᨲ᩠ᩅᩣ ᨿᩮᨶᩣᨿᩈ᩠ᨾᩣ ᨾᩉᩣᨾᩮᩣᨣ᩠ᨣᩃᩖᩣᨶᩮᩣ ᨲᩮᨶᩩᨸᩈᩘᨠᨾᩥ. ᩋᨳ ᨡᩮᩣ ᩋᩣᨿᩈ᩠ᨾᩣ ᨾᩉᩣᨾᩮᩣᨣ᩠ᨣᩃᩖᩣᨶᩮᩣ—  ᩈᩮᨿ᩠ᨿᨳᩣᨸᩥ ᨶᩣᨾ ᨻᩃᩅᩤ ᨸᩩᩁᩥᩈᩮᩣ ᩈᨾᩥᨬ᩠ᨩᩥᨲᩴ ᩅᩤ ᨻᩣᩉᩴ ᨸᩈᩣᩁᩮᨿ᩠ᨿ, ᨸᩈᩣᩁᩥᨲᩴ ᩅᩤ ᨻᩣᩉᩴ ᩈᨾᩥᨬ᩠ᨩᩮᨿ᩠ᨿ; ᩑᩅᨾᩮᩅ—  ᨾᨶ᩠ᨴᩣᨠᩥᨶᩥᨿᩣ ᨸᩮᩣᨠ᩠ᨡᩁᨱᩥᨿᩣ ᨲᩦᩁᩮ ᩋᨶ᩠ᨲᩁᩉᩥᨲᩮᩣ ᨩᩮᨲᩅᨶᩮ ᨸᩣᨲᩩᩁᩉᩮᩣᩈᩥ. ᩈᩮᩣᨸᩥ ᨡᩮᩣ ᨶᩣᨣᩮᩤ ᨾᨶ᩠ᨴᩣᨠᩥᨶᩥᨿᩣ ᨸᩮᩣᨠ᩠ᨡᩁᨱᩥᨿᩣ ᨲᩦᩁᩮ ᩋᨶ᩠ᨲᩁᩉᩥᨲᩮᩣ ᨩᩮᨲᩅᨶᩮ ᨸᩣᨲᩩᩁᩉᩮᩣᩈᩥ. ᩋᨳ ᨡᩮᩣ ᩈᩮᩣ ᨶᩣᨣᩮᩤ ᩋᩣᨿᩈ᩠ᨾᨲᩮᩣ ᨾᩉᩣᨾᩮᩣᨣ᩠ᨣᩃᩖᩣᨶᩔ ᨽᩥᩈᩮ ᨧ ᨾᩩᩊᩣᩃᩥᨠᩣᨿᩮᩣ ᨧ ᨸᨭᩥᨣ᩠ᨣᩉᩣᨸᩮᨲ᩠ᩅᩣ ᨩᩮᨲᩅᨶᩮ ᩋᨶ᩠ᨲᩁᩉᩥᨲᩮᩣ ᨾᨶ᩠ᨴᩣᨠᩥᨶᩥᨿᩣ ᨸᩮᩣᨠ᩠ᨡᩁᨱᩥᨿᩣ ᨲᩦᩁᩮ ᨸᩣᨲᩩᩁᩉᩮᩣᩈᩥ. ᩋᨳ ᨡᩮᩣ ᩋᩣᨿᩈ᩠ᨾᩣ ᨾᩉᩣᨾᩮᩣᨣ᩠ᨣᩃᩖᩣᨶᩮᩣ ᩋᩣᨿᩈ᩠ᨾᨲᩮᩣ ᩈᩣᩁᩥᨸᩩᨲ᩠ᨲᩔ ᨽᩥᩈᩮ ᨧ ᨾᩩᩊᩣᩃᩥᨠᩣᨿᩮᩣ ᨧ ᩏᨸᨶᩣᨾᩮᩈᩥ. ᩋᨳ ᨡᩮᩣ ᩋᩣᨿᩈ᩠ᨾᨲᩮᩣ ᩈᩣᩁᩥᨸᩩᨲ᩠ᨲᩔ ᨽᩥᩈᩮ ᨧ ᨾᩩᩊᩣᩃᩥᨠᩣᨿᩮᩣ ᨧ ᨽᩩᨲ᩠ᨲᩔ ᨠᩣᨿᨯᩣᩉᩣᨻᩣᨵᩮᩤ ᨸᨭᩥᨸ᩠ᨸᩔᨾ᩠ᨽᩥ. ᨻᩉᩪ ᨽᩥᩈᩣ ᨧ ᨾᩩᩊᩣᩃᩥᨠᩣᨿᩮᩣ ᨧ ᩋᩅᩈᩥᨭ᩠ᨮᩣ ᩉᩮᩣᨶ᩠ᨲᩥ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᨴᩩᨻ᩠ᨽᩥᨠ᩠ᨡᩮ ᩋᨸ᩠ᨸᨾᨲ᩠ᨲᨠᩮᨸᩥ ᨸᩅᩤᩁᩮᨶ᩠ᨲᩥ, ᨸᨭᩥᩈᩘᨡᩣᨸᩥ ᨸᨭᩥᨠ᩠ᨡᩥᨸᨶ᩠ᨲᩥ, ᩈᨻ᩠ᨻᩮᩣ ᨧ ᩈᩴᨥᩮᩣ ᨸᩅᩤᩁᩥᨲᩮᩣ ᩉᩮᩣᨲᩥ. ᨽᩥᨠ᩠ᨡᩪ ᨠᩩᨠ᩠ᨠᩩᨧ᩠ᨧᩣᨿᨶ᩠ᨲᩣ ᨶ ᨸᨭᩥᨣ᩠ᨣᨱ᩠ᩉᨶ᩠ᨲᩥ. “ᨸᨭᩥᨣ᩠ᨣᨱ᩠ᩉᨳ, ᨽᩥᨠ᩠ᨡᩅᩮ, ᨸᩁᩥᨽᩩᨬ᩠ᨩᨳ. ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩅᨶᨭ᩠ᨮᩴ ᨸᩮᩣᨠ᩠ᨡᩁᨭ᩠ᨮᩴ ᨽᩩᨲ᩠ᨲᩣᩅᩥᨶᩣ ᨸᩅᩤᩁᩥᨲᩮᨶ ᩋᨶᨲᩥᩁᩥᨲ᩠ᨲᩴ ᨸᩁᩥᨽᩩᨬ᩠ᨩᩥᨲᩩᨶ᩺”ᨲᩥ.
</Paragraph>

<Paragraph number="1263" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩈᩣᩅᨲ᩠ᨳᩥᨿᩴ ᨻᩉᩩᩴ ᨹᩃᨡᩣᨴᨶᩦᨿᩴ ᩏᨸ᩠ᨸᨶ᩠ᨶᩴ ᩉᩮᩣᨲᩥ, ᨠᨸ᩠ᨸᩥᨿᨠᩣᩁᨠᩮᩣ ᨧ ᨶ ᩉᩮᩣᨲᩥ. ᨽᩥᨠ᩠ᨡᩪ ᨠᩩᨠ᩠ᨠᩩᨧ᩠ᨧᩣᨿᨶ᩠ᨲᩣ ᨹᩃᩴ ᨶ ᨸᩁᩥᨽᩩᨬ᩠ᨩᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩋᨻᩦᨩᩴ ᨶᩥᨻ᩠ᨻᨲ᩠ᨲᨻᩦᨩᩴ ᩋᨠᨲᨠᨸ᩠ᨸᩴ ᨹᩃᩴ ᨸᩁᩥᨽᩩᨬ᩠ᨩᩥᨲᩩᨶ᩺”ᨲᩥ.
</Paragraph>
</Division>