---
title: "6.23 ᨠᩮᨱᩥᨿᨩᨭᩥᩃᩅᨲ᩠ᨳᩩ"
tableOfContents: false
sidebar:
  order: 16
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="300" book="vi-maha">

<Paragraph number="1353" book="vi-maha">
ᩋᨳ ᨡᩮᩣ ᨽᨣᩅᩤ ᩋᨶᩩᨸᩩᨻ᩠ᨻᩮᨶ ᨧᩣᩁᩥᨠᩴ ᨧᩁᨾᩣᨶᩮᩣ ᨿᩮᨶ ᩋᩣᨸᨱᩴ ᨲᨴᩅᩈᩁᩥ. ᩋᩔᩮᩣᩈᩥ ᨡᩮᩣ ᨠᩮᨱᩥᨿᩮᩣ ᨩᨭᩥᩃᩮᩣ—  “ᩈᨾᨱᩮᩣ ᨡᩃᩩ ᨽᩮᩣ ᨣᩮᩤᨲᨾᩮᩣ ᩈᨠ᩠ᨿᨸᩩᨲ᩠ᨲᩮᩣ ᩈᨠ᩠ᨿᨠᩩᩃᩣ ᨸᨻ᩠ᨻᨩᩥᨲᩮᩣ ᩋᩣᨸᨱᩴ ᩋᨶᩩᨸ᩠ᨸᨲ᩠ᨲᩮᩣ, ᨲᩴ ᨡᩮᩣ ᨸᨶ ᨽᩅᨶ᩠ᨲᩴ ᨣᩮᩤᨲᨾᩴ ᩑᩅᩴ ᨠᩃ᩠ᨿᩣᨱᩮᩣ ᨠᩥᨲ᩠ᨲᩥᩈᨴ᩠ᨴᩮᩤ ᩋᨻ᩠ᨽᩩᨣ᩠ᨣᨲᩮᩣ …ᨸᩮ…  ᩈᩣᨵᩩ ᨡᩮᩣ ᨸᨶ ᨲᨳᩣᩁᩪᨸᩣᨶᩴ ᩋᩁᩉᨲᩴ ᨴᩔᨶᩴ ᩉᩮᩣᨲᩦ”ᨲᩥ. ᩋᨳ ᨡᩮᩣ ᨠᩮᨱᩥᨿᩔ ᨩᨭᩥᩃᩔ ᩑᨲᨴᩉᩮᩣᩈᩥ—  “ᨠᩥᩴ ᨶᩩ ᨡᩮᩣ ᩋᩉᩴ ᩈᨾᨱᩔ ᨣᩮᩤᨲᨾᩔ ᩉᩁᩣᨸᩮᨿ᩠ᨿᨶ᩺”ᨲᩥ. ᩋᨳ ᨡᩮᩣ ᨠᩮᨱᩥᨿᩔ ᨩᨭᩥᩃᩔ ᩑᨲᨴᩉᩮᩣᩈᩥ—  “ᨿᩮᨸᩥ ᨡᩮᩣ ᨲᩮ ᨻᩕᩣᩉ᩠ᨾᨱᩣᨶᩴ ᨸᩩᨻ᩠ᨻᨠᩣ ᩍᩈᨿᩮᩣ ᨾᨶ᩠ᨲᩣᨶᩴ ᨠᨲ᩠ᨲᩣᩁᩮᩣ ᨾᨶ᩠ᨲᩣᨶᩴ ᨸᩅᨲ᩠ᨲᩣᩁᩮᩣ, ᨿᩮᩈᨾᩥᨴᩴ ᩑᨲᩁᩉᩥ ᨻᩕᩣᩉ᩠ᨾᨱᩣ ᨸᩮᩣᩁᩣᨱᩴ ᨾᨶ᩠ᨲᨸᨴᩴ ᨣᩦᨲᩴ ᨸᩅᩩᨲ᩠ᨲᩴ ᩈᨾᩥᩉᩥᨲᩴ, ᨲᨴᨶᩩᨣᩤᨿᨶ᩠ᨲᩥ ᨲᨴᨶᩩᨽᩣᩈᨶ᩠ᨲᩥ, ᨽᩣᩈᩥᨲᨾᨶᩩᨽᩣᩈᨶ᩠ᨲᩥ, ᩅᩤᨧᩥᨲᨾᨶᩩᩅᩤᨧᩮᨶ᩠ᨲᩥ, ᩈᩮᨿ᩠ᨿᨳᩥᨴᩴ—  ᩋᨭ᩠ᨮᨠᩮᩣ ᩅᩤᨾᨠᩮᩣ ᩅᩤᨾᨴᩮᩅᩮᩤ ᩅᩮᩔᩣᨾᩥᨲ᩠ᨲᩮᩣ ᨿᨾᨲᨣ᩠ᨣᩥ ᩋᩘᨣᩦᩁᩈᩮᩣ ᨽᩣᩁᨴ᩠ᩅᩤᨩᩮᩣ ᩅᩤᩈᩮᨭ᩠ᨮᩮᩣ ᨠᩔᨸᩮᩣ ᨽᨣᩩ, ᩁᨲ᩠ᨲᩪᨸᩁᨲᩣ ᩅᩥᩁᨲᩣ ᩅᩥᨠᩣᩃᨽᩮᩣᨩᨶᩣ, ᨲᩮ ᩑᩅᩁᩪᨸᩣᨶᩥ ᨸᩣᨶᩣᨶᩥ ᩈᩣᨴᩥᨿᩥᩴᩈᩩ. ᩈᨾᨱᩮᩣᨸᩥ ᨣᩮᩤᨲᨾᩮᩣ ᩁᨲ᩠ᨲᩪᨸᩁᨲᩮᩣ ᩅᩥᩁᨲᩮᩣ ᩅᩥᨠᩣᩃᨽᩮᩣᨩᨶᩣ, ᩋᩁᩉᨲᩥ ᩈᨾᨱᩮᩣᨸᩥ ᨣᩮᩤᨲᨾᩮᩣ ᩑᩅᩁᩪᨸᩣᨶᩥ ᨸᩣᨶᩣᨶᩥ ᩈᩣᨴᩥᨿᩥᨲᩩᨶ᩺”ᨲᩥ ᨸᩉᩪᨲᩴ ᨸᩣᨶᩴ ᨸᨭᩥᨿᩣᨴᩤᨸᩮᨲ᩠ᩅᩣ ᨠᩣᨩᩮᩉᩥ ᨣᩤᩉᩣᨸᩮᨲ᩠ᩅᩣ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥ; ᩏᨸᩈᩘᨠᨾᩥᨲ᩠ᩅᩣ ᨽᨣᩅᨲᩣ ᩈᨴ᩠ᨵᩥᩴ ᩈᨾ᩠ᨾᩮᩣᨴᩥ; ᩈᨾ᩠ᨾᩮᩣᨴᨶᩦᨿᩴ ᨠᨳᩴ ᩈᩣᩁᨱᩦᨿᩴ ᩅᩦᨲᩥᩈᩣᩁᩮᨲ᩠ᩅᩣ ᩑᨠᨾᨶ᩠ᨲᩴ ᩋᨭ᩠ᨮᩣᩈᩥ. ᩑᨠᨾᨶ᩠ᨲᩴ ᨮᩥᨲᩮᩣ ᨡᩮᩣ ᨠᩮᨱᩥᨿᩮᩣ ᨩᨭᩥᩃᩮᩣ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᨸᨭᩥᨣ᩠ᨣᨱ᩠ᩉᩣᨲᩩ ᨾᩮ ᨽᩅᩴ ᨣᩮᩤᨲᨾᩮᩣ ᨸᩣᨶᨶ᩺”ᨲᩥ. “ᨲᩮᨶ ᩉᩥ, ᨠᩮᨱᩥᨿ, ᨽᩥᨠ᩠ᨡᩪᨶᩴ ᨴᩮᩉᩦ”ᨲᩥ. ᩋᨳ ᨡᩮᩣ ᨠᩮᨱᩥᨿᩮᩣ ᨩᨭᩥᩃᩮᩣ ᨽᩥᨠ᩠ᨡᩪᨶᩴ ᨴᩮᨲᩥ. ᨽᩥᨠ᩠ᨡᩪ ᨠᩩᨠ᩠ᨠᩩᨧ᩠ᨧᩣᨿᨶ᩠ᨲᩣ ᨶ ᨸᨭᩥᨣ᩠ᨣᨱ᩠ᩉᨶ᩠ᨲᩥ. “ᨸᨭᩥᨣ᩠ᨣᨱ᩠ᩉᨳ, ᨽᩥᨠ᩠ᨡᩅᩮ, ᨸᩁᩥᨽᩩᨬ᩠ᨩᨳᩣ”ᨲᩥ. ᩋᨳ ᨡᩮᩣ ᨠᩮᨱᩥᨿᩮᩣ ᨩᨭᩥᩃᩮᩣ ᨻᩩᨴ᩠ᨵᨸ᩠ᨸᨾᩩᨡᩴ ᨽᩥᨠ᩠ᨡᩩᩈᩴᨥᩴ ᨸᩉᩪᨲᩮᩉᩥ ᨸᩣᨶᩮᩉᩥ ᩈᩉᨲ᩠ᨳᩣ ᩈᨶ᩠ᨲᨸ᩠ᨸᩮᨲ᩠ᩅᩣ ᩈᨾ᩠ᨸᩅᩤᩁᩮᨲ᩠ᩅᩣ ᨽᨣᩅᨶ᩠ᨲᩴ ᨵᩮᩤᨲᩉᨲ᩠ᨳᩴ ᩒᨶᩦᨲᨸᨲ᩠ᨲᨸᩣᨱᩥᩴ ᩑᨠᨾᨶ᩠ᨲᩴ ᨶᩥᩈᩦᨴᩥ. ᩑᨠᨾᨶ᩠ᨲᩴ ᨶᩥᩈᩥᨶ᩠ᨶᩴ ᨡᩮᩣ ᨠᩮᨱᩥᨿᩴ ᨩᨭᩥᩃᩴ ᨽᨣᩅᩤ ᨵᨾ᩠ᨾᩥᨿᩣ ᨠᨳᩣᨿ ᩈᨶ᩠ᨴᩔᩮᩈᩥ ᩈᨾᩣᨴᨸᩮᩈᩥ ᩈᨾᩩᨲ᩠ᨲᩮᨩᩮᩈᩥ ᩈᨾ᩠ᨸᩉᩴᩈᩮᩈᩥ. ᩋᨳ ᨡᩮᩣ ᨠᩮᨱᩥᨿᩮᩣ ᨩᨭᩥᩃᩮᩣ ᨽᨣᩅᨲᩣ ᨵᨾ᩠ᨾᩥᨿᩣ ᨠᨳᩣᨿ ᩈᨶ᩠ᨴᩔᩥᨲᩮᩣ ᩈᨾᩣᨴᨸᩥᨲᩮᩣ ᩈᨾᩩᨲ᩠ᨲᩮᨩᩥᨲᩮᩣ ᩈᨾ᩠ᨸᩉᩴᩈᩥᨲᩮᩣ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᩋᨵᩥᩅᩤᩈᩮᨲᩩ ᨾᩮ ᨽᩅᩴ ᨣᩮᩤᨲᨾᩮᩣ ᩈ᩠ᩅᩣᨲᨶᩣᨿ ᨽᨲ᩠ᨲᩴ ᩈᨴ᩠ᨵᩥᩴ ᨽᩥᨠ᩠ᨡᩩᩈᩴᨥᩮᨶᩣ”ᨲᩥ. “ᨾᩉᩣ ᨡᩮᩣ, ᨠᩮᨱᩥᨿ, ᨽᩥᨠ᩠ᨡᩩᩈᩴᨥᩮᩣ ᩋᨯ᩠ᨰᨲᩮᩃᩈᩣᨶᩥ ᨽᩥᨠ᩠ᨡᩩᩈᨲᩣᨶᩥ, ᨲ᩠ᩅᨬ᩠ᨧ ᨻᩕᩣᩉ᩠ᨾᨱᩮᩈᩩ ᩋᨽᩥᨸ᩠ᨸᩈᨶ᩠ᨶᩮᩣ”ᨲᩥ.
</Paragraph>

<Paragraph number="1354" book="vi-maha">
ᨴᩩᨲᩥᨿᨾ᩠ᨸᩥ ᨡᩮᩣ ᨠᩮᨱᩥᨿᩮᩣ ᨩᨭᩥᩃᩮᩣ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᨠᩥᨬ᩠ᨧᩣᨸᩥ ᨡᩮᩣ, ᨽᩮᩣ ᨣᩮᩤᨲᨾ, ᨾᩉᩣ ᨽᩥᨠ᩠ᨡᩩᩈᩴᨥᩮᩣ ᩋᨯ᩠ᨰᨲᩮᩃᩈᩣᨶᩥ ᨽᩥᨠ᩠ᨡᩩᩈᨲᩣᨶᩥ, ᩋᩉᨬ᩠ᨧ ᨻᩕᩣᩉ᩠ᨾᨱᩮᩈᩩ ᩋᨽᩥᨸ᩠ᨸᩈᨶ᩠ᨶᩮᩣ, ᩋᨵᩥᩅᩤᩈᩮᨲᩩ ᨾᩮ ᨽᩅᩴ ᨣᩮᩤᨲᨾᩮᩣ ᩈ᩠ᩅᩣᨲᨶᩣᨿ ᨽᨲ᩠ᨲᩴ ᩈᨴ᩠ᨵᩥᩴ ᨽᩥᨠ᩠ᨡᩩᩈᩴᨥᩮᨶᩣ”ᨲᩥ. “ᨾᩉᩣ ᨡᩮᩣ, ᨠᩮᨱᩥᨿ, ᨽᩥᨠ᩠ᨡᩩᩈᩴᨥᩮᩣ ᩋᨯ᩠ᨰᨲᩮᩃᩈᩣᨶᩥ ᨽᩥᨠ᩠ᨡᩩᩈᨲᩣᨶᩥ, ᨲ᩠ᩅᨬ᩠ᨧ ᨻᩕᩣᩉ᩠ᨾᨱᩮᩈᩩ ᩋᨽᩥᨸ᩠ᨸᩈᨶ᩠ᨶᩮᩣ”ᨲᩥ. ᨲᨲᩥᨿᨾ᩠ᨸᩥ ᨡᩮᩣ ᨠᩮᨱᩥᨿᩮᩣ ᨩᨭᩥᩃᩮᩣ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᨠᩥᨬ᩠ᨧᩣᨸᩥ ᨡᩮᩣ, ᨽᩮᩣ ᨣᩮᩤᨲᨾ, ᨾᩉᩣ ᨽᩥᨠ᩠ᨡᩩᩈᩴᨥᩮᩣ ᩋᨯ᩠ᨰᨲᩮᩃᩈᩣᨶᩥ ᨽᩥᨠ᩠ᨡᩩᩈᨲᩣᨶᩥ, ᩋᩉᨬ᩠ᨧ ᨻᩕᩣᩉ᩠ᨾᨱᩮᩈᩩ ᩋᨽᩥᨸ᩠ᨸᩈᨶ᩠ᨶᩮᩣ, ᩋᨵᩥᩅᩤᩈᩮᨲᩩ ᨽᩅᩴ ᨣᩮᩤᨲᨾᩮᩣ ᩈ᩠ᩅᩣᨲᨶᩣᨿ ᨽᨲ᩠ᨲᩴ ᩈᨴ᩠ᨵᩥᩴ ᨽᩥᨠ᩠ᨡᩩᩈᩴᨥᩮᨶᩣ”ᨲᩥ. ᩋᨵᩥᩅᩤᩈᩮᩈᩥ ᨽᨣᩅᩤ ᨲᩩᨱ᩠ᩉᩦᨽᩣᩅᩮᨶ. ᩋᨳ ᨡᩮᩣ ᨠᩮᨱᩥᨿᩮᩣ ᨩᨭᩥᩃᩮᩣ ᨽᨣᩅᨲᩮᩣ ᩋᨵᩥᩅᩤᩈᨶᩴ ᩅᩥᨴᩥᨲ᩠ᩅᩣ ᩏᨭ᩠ᨮᩣᨿᩣᩈᨶᩣ ᨸᨠ᩠ᨠᩣᨾᩥ.
</Paragraph>

<Paragraph number="1355" book="vi-maha">
ᩋᨳ ᨡᩮᩣ ᨽᨣᩅᩤ ᩑᨲᩈ᩠ᨾᩥᩴ ᨶᩥᨴᩤᨶᩮ ᩑᨲᩈ᩠ᨾᩥᩴ ᨸᨠᩁᨱᩮ ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩋᨭ᩠ᨮ ᨸᩣᨶᩣᨶᩥ—  ᩋᨾ᩠ᨻᨸᩣᨶᩴ ᨩᨾ᩠ᨻᩩᨸᩣᨶᩴ ᨧᩮᩣᨧᨸᩣᨶᩴ ᨾᩮᩣᨧᨸᩣᨶᩴ ᨾᨵᩪᨠᨸᩣᨶᩴ ᨾᩩᨴ᩠ᨴᩥᨠᨸᩣᨶᩴ ᩈᩣᩃᩪᨠᨸᩣᨶᩴ ᨹᩣᩁᩩᩈᨠᨸᩣᨶᩴ. ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩈᨻ᩠ᨻᩴ ᨹᩃᩁᩈᩴ ᨮᨸᩮᨲ᩠ᩅᩣ ᨵᨬ᩠ᨬᨹᩃᩁᩈᩴ. ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩈᨻ᩠ᨻᩴ ᨸᨲ᩠ᨲᩁᩈᩴ ᨮᨸᩮᨲ᩠ᩅᩣ ᨯᩣᨠᩁᩈᩴ. ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩈᨻ᩠ᨻᩴ ᨸᩩᨸ᩠ᨹᩁᩈᩴ ᨮᨸᩮᨲ᩠ᩅᩣ ᨾᨵᩪᨠᨸᩩᨸ᩠ᨹᩁᩈᩴ. ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩏᨧ᩠ᨨᩩᩁᩈᨶ᩺”ᨲᩥ.
</Paragraph>

<Paragraph number="1356" book="vi-maha">
ᩋᨳ ᨡᩮᩣ ᨠᩮᨱᩥᨿᩮᩣ ᨩᨭᩥᩃᩮᩣ ᨲᩔᩣ ᩁᨲ᩠ᨲᩥᨿᩣ ᩋᨧ᩠ᨧᨿᩮᨶ ᩈᨠᩮ ᩋᩔᨾᩮ ᨸᨱᩦᨲᩴ ᨡᩣᨴᨶᩦᨿᩴ ᨽᩮᩣᨩᨶᩦᨿᩴ ᨸᨭᩥᨿᩣᨴᩤᨸᩮᨲ᩠ᩅᩣ ᨽᨣᩅᨲᩮᩣ ᨠᩣᩃᩴ ᩋᩣᩁᩮᩣᨧᩣᨸᩮᩈᩥ—  “ᨠᩣᩃᩮᩣ, ᨽᩮᩣ ᨣᩮᩤᨲᨾ, ᨶᩥᨭ᩠ᨮᩥᨲᩴ ᨽᨲ᩠ᨲᨶ᩺”ᨲᩥ. ᩋᨳ ᨡᩮᩣ ᨽᨣᩅᩤ ᨸᩩᨻ᩠ᨻᨱ᩠ᩉᩈᨾᨿᩴ ᨶᩥᩅᩤᩈᩮᨲ᩠ᩅᩣ ᨸᨲ᩠ᨲᨧᩦᩅᩁᨾᩣᨴᩤᨿ ᨿᩮᨶ ᨠᩮᨱᩥᨿᩔ ᨩᨭᩥᩃᩔ ᩋᩔᨾᩮᩣ ᨲᩮᨶᩩᨸᩈᩘᨠᨾᩥ; ᩏᨸᩈᩘᨠᨾᩥᨲ᩠ᩅᩣ ᨸᨬ᩠ᨬᨲ᩠ᨲᩮ ᩋᩣᩈᨶᩮ ᨶᩥᩈᩦᨴᩥ ᩈᨴ᩠ᨵᩥᩴ ᨽᩥᨠ᩠ᨡᩩᩈᩴᨥᩮᨶ. ᩋᨳ ᨡᩮᩣ ᨠᩮᨱᩥᨿᩮᩣ ᨩᨭᩥᩃᩮᩣ ᨻᩩᨴ᩠ᨵᨸ᩠ᨸᨾᩩᨡᩴ ᨽᩥᨠ᩠ᨡᩩᩈᩴᨥᩴ ᨸᨱᩦᨲᩮᨶ ᨡᩣᨴᨶᩦᨿᩮᨶ ᨽᩮᩣᨩᨶᩦᨿᩮᨶ ᩈᩉᨲ᩠ᨳᩣ ᩈᨶ᩠ᨲᨸ᩠ᨸᩮᨲ᩠ᩅᩣ ᩈᨾ᩠ᨸᩅᩤᩁᩮᨲ᩠ᩅᩣ ᨽᨣᩅᨶ᩠ᨲᩴ ᨽᩩᨲ᩠ᨲᩣᩅᩥᩴ ᩒᨶᩦᨲᨸᨲ᩠ᨲᨸᩣᨱᩥᩴ ᩑᨠᨾᨶ᩠ᨲᩴ ᨶᩥᩈᩦᨴᩥ. ᩑᨠᨾᨶ᩠ᨲᩴ ᨶᩥᩈᩥᨶ᩠ᨶᩴ ᨡᩮᩣ ᨠᩮᨱᩥᨿᩴ ᨩᨭᩥᩃᩴ ᨽᨣᩅᩤ ᩍᨾᩣᩉᩥ ᨣᩤᨳᩣᩉᩥ ᩋᨶᩩᨾᩮᩣᨴᩥ—
</Paragraph>

<Paragraph number="1357" type="verses" book="vi-maha">
_“ᩋᨣ᩠ᨣᩥᩉᩩᨲ᩠ᨲᨾᩩᨡᩣ ᨿᨬ᩠ᨬᩣ,_  
_ᩈᩣᩅᩥᨲ᩠ᨲᩦ ᨨᨶ᩠ᨴᩈᩮᩣ ᨾᩩᨡᩴ;_  
_ᩁᩣᨩᩣ ᨾᩩᨡᩴ ᨾᨶᩩᩔᩣᨶᩴ,_  
_ᨶᨴᩦᨶᩴ ᩈᩣᨣᩁᩮᩣ ᨾᩩᨡᩴ._  

</Paragraph>

<Paragraph number="1358" type="verses" book="vi-maha">
_ᨶᨠ᩠ᨡᨲ᩠ᨲᩣᨶᩴ ᨾᩩᨡᩴ ᨧᨶ᩠ᨴᩮᩣ,_  
_ᩋᩣᨴᩥᨧ᩠ᨧᩮᩣ ᨲᨸᨲᩴ ᨾᩩᨡᩴ;_  
_ᨸᩩᨬ᩠ᨬᩴ ᩋᩣᨠᩘᨡᨾᩣᨶᩣᨶᩴ,_  
_ᩈᩴᨥᩮᩣ ᩅᩮ ᨿᨩᨲᩴ ᨾᩩᨡᨶ᩺”ᨲᩥ._  

</Paragraph>

<Paragraph number="1359" book="vi-maha">
ᩋᨳ ᨡᩮᩣ ᨽᨣᩅᩤ ᨠᩮᨱᩥᨿᩴ ᨩᨭᩥᩃᩴ ᩍᨾᩣᩉᩥ ᨣᩤᨳᩣᩉᩥ ᩋᨶᩩᨾᩮᩣᨴᩥᨲ᩠ᩅᩣ ᩏᨭ᩠ᨮᩣᨿᩣᩈᨶᩣ ᨸᨠ᩠ᨠᩣᨾᩥ.
</Paragraph>
</Division>