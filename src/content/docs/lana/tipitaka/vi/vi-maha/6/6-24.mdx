---
title: "6.24 ᩁᩮᩣᨩᨾᩃᩖᩅᨲ᩠ᨳᩩ"
tableOfContents: false
sidebar:
  order: 17
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="301" book="vi-maha">

<Paragraph number="1360" book="vi-maha">
ᩋᨳ ᨡᩮᩣ ᨽᨣᩅᩤ ᩋᩣᨸᨱᩮ ᨿᨳᩣᨽᩥᩁᨶ᩠ᨲᩴ ᩅᩥᩉᩁᩥᨲ᩠ᩅᩣ ᨿᩮᨶ ᨠᩩᩈᩥᨶᩣᩁᩣ ᨲᩮᨶ ᨧᩣᩁᩥᨠᩴ ᨸᨠ᩠ᨠᩣᨾᩥ ᨾᩉᨲᩣ ᨽᩥᨠ᩠ᨡᩩᩈᩴᨥᩮᨶ ᩈᨴ᩠ᨵᩥᩴ ᩋᨯ᩠ᨰᨲᩮᩃᩈᩮᩉᩥ ᨽᩥᨠ᩠ᨡᩩᩈᨲᩮᩉᩥ. ᩋᩔᩮᩣᩈᩩᩴ ᨡᩮᩣ ᨠᩮᩣᩈᩥᨶᩣᩁᨠᩣ ᨾᩃᩖᩣ—  “ᨽᨣᩅᩤ ᨠᩥᩁ ᨠᩩᩈᩥᨶᩣᩁᩴ ᩋᩣᨣᨧ᩠ᨨᨲᩥ ᨾᩉᨲᩣ ᨽᩥᨠ᩠ᨡᩩᩈᩴᨥᩮᨶ ᩈᨴ᩠ᨵᩥᩴ ᩋᨯ᩠ᨰᨲᩮᩃᩈᩮᩉᩥ ᨽᩥᨠ᩠ᨡᩩᩈᨲᩮᩉᩦ”ᨲᩥ. ᨲᩮ ᩈᩘᨣᩁᩴ ᩋᨠᩴᩈᩩ—  “ᨿᩮᩣ ᨽᨣᩅᨲᩮᩣ ᨸᨧ᩠ᨧᩩᨣ᩠ᨣᨾᨶᩴ ᨶ ᨠᩁᩥᩔᨲᩥ, ᨸᨬ᩠ᨧᩈᨲᩣᨶᩥᩔ ᨴᨱ᩠ᨯᩮᩣ”ᨲᩥ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩁᩮᩣᨩᩮᩣ ᨾᩃᩖᩮᩣ ᩋᩣᨿᩈ᩠ᨾᨲᩮᩣ ᩋᩣᨶᨶ᩠ᨴᩔ ᩈᩉᩣᨿᩮᩣ ᩉᩮᩣᨲᩥ. ᩋᨳ ᨡᩮᩣ ᨽᨣᩅᩤ ᩋᨶᩩᨸᩩᨻ᩠ᨻᩮᨶ ᨧᩣᩁᩥᨠᩴ ᨧᩁᨾᩣᨶᩮᩣ ᨿᩮᨶ ᨠᩩᩈᩥᨶᩣᩁᩣ ᨲᨴᩅᩈᩁᩥ. ᩋᨳ ᨡᩮᩣ ᨠᩮᩣᩈᩥᨶᩣᩁᨠᩣ ᨾᩃᩖᩣ ᨽᨣᩅᨲᩮᩣ ᨸᨧ᩠ᨧᩩᨣ᩠ᨣᨾᨶᩴ ᩋᨠᩴᩈᩩ. ᩋᨳ ᨡᩮᩣ ᩁᩮᩣᨩᩮᩣ ᨾᩃᩖᩮᩣ ᨽᨣᩅᨲᩮᩣ ᨸᨧ᩠ᨧᩩᨣ᩠ᨣᨾᨶᩴ ᨠᩁᩥᨲ᩠ᩅᩣ ᨿᩮᨶᩣᨿᩈ᩠ᨾᩣ ᩋᩣᨶᨶ᩠ᨴᩮᩣ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᩋᩣᨿᩈ᩠ᨾᨶ᩠ᨲᩴ ᩋᩣᨶᨶ᩠ᨴᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᩋᨭ᩠ᨮᩣᩈᩥ. ᩑᨠᨾᨶ᩠ᨲᩴ ᨮᩥᨲᩴ ᨡᩮᩣ ᩁᩮᩣᨩᩴ ᨾᩃᩖᩴ ᩋᩣᨿᩈ᩠ᨾᩣ ᩋᩣᨶᨶ᩠ᨴᩮᩣ ᩑᨲᨴᩅᩮᩤᨧ—  “ᩏᩊᩣᩁᩴ ᨡᩮᩣ ᨲᩮ ᩍᨴᩴ, ᩋᩣᩅᩩᩈᩮᩣ ᩁᩮᩣᨩ, ᨿᩴ ᨲ᩠ᩅᩴ ᨽᨣᩅᨲᩮᩣ ᨸᨧ᩠ᨧᩩᨣ᩠ᨣᨾᨶᩴ ᩋᨠᩣᩈᩦ”ᨲᩥ. “ᨶᩣᩉᩴ, ᨽᨶ᩠ᨲᩮ ᩋᩣᨶᨶ᩠ᨴ, ᨻᩉᩩᨠᨲᩮᩣ ᨻᩩᨴ᩠ᨵᩮ ᩅᩤ ᨵᨾ᩠ᨾᩮ ᩅᩤ ᩈᩴᨥᩮ ᩅᩤ; ᩋᨸᩥ ᨧ ᨬᩣᨲᩦᩉᩥ ᩈᩘᨣᩁᩮᩣ ᨠᨲᩮᩣ—  ‘ᨿᩮᩣ ᨽᨣᩅᨲᩮᩣ ᨸᨧ᩠ᨧᩩᨣ᩠ᨣᨾᨶᩴ ᨶ ᨠᩁᩥᩔᨲᩥ, ᨸᨬ᩠ᨧᩈᨲᩣᨶᩥᩔ ᨴᨱ᩠ᨯᩮᩣ’ᨲᩥ; ᩈᩮᩣ ᨡᩮᩣ ᩋᩉᩴ, ᨽᨶ᩠ᨲᩮ ᩋᩣᨶᨶ᩠ᨴ, ᨬᩣᨲᩦᨶᩴ ᨴᨱ᩠ᨯᨽᨿᩣ ᩑᩅᩤᩉᩴ ᨽᨣᩅᨲᩮᩣ ᨸᨧ᩠ᨧᩩᨣ᩠ᨣᨾᨶᩴ ᩋᨠᩣᩈᩥᨶ᩺”ᨲᩥ. ᩋᨳ ᨡᩮᩣ ᩋᩣᨿᩈ᩠ᨾᩣ ᩋᩣᨶᨶ᩠ᨴᩮᩣ ᩋᨶᨲ᩠ᨲᨾᨶᩮᩣ ᩋᩉᩮᩣᩈᩥ “ᨠᨳᨬ᩠ᩉᩥ ᨶᩣᨾ ᩁᩮᩣᨩᩮᩣ ᨾᩃᩖᩮᩣ ᩑᩅᩴ ᩅᨠ᩠ᨡᨲᩦ”ᨲᩥ? ᩋᨳ ᨡᩮᩣ ᩋᩣᨿᩈ᩠ᨾᩣ ᩋᩣᨶᨶ᩠ᨴᩮᩣ ᨿᩮᨶ ᨽᨣᩅᩤ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᨶᩥᩈᩦᨴᩥ. ᩑᨠᨾᨶ᩠ᨲᩴ ᨶᩥᩈᩥᨶ᩠ᨶᩮᩣ ᨡᩮᩣ ᩋᩣᨿᩈ᩠ᨾᩣ ᩋᩣᨶᨶ᩠ᨴᩮᩣ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᩋᨿᩴ, ᨽᨶ᩠ᨲᩮ, ᩁᩮᩣᨩᩮᩣ ᨾᩃᩖᩮᩣ ᩋᨽᩥᨬ᩠ᨬᩣᨲᩮᩣ ᨬᩣᨲᨾᨶᩩᩔᩮᩣ. ᨾᩉᨲ᩠ᨳᩥᨠᩮᩣ ᨡᩮᩣ ᨸᨶ ᩑᩅᩁᩪᨸᩣᨶᩴ ᨬᩣᨲᨾᨶᩩᩔᩣᨶᩴ ᩍᨾᩈ᩠ᨾᩥᩴ ᨵᨾ᩠ᨾᩅᩥᨶᨿᩮ ᨸᩈᩣᨴᩮᩤ. ᩈᩣᨵᩩ, ᨽᨶ᩠ᨲᩮ, ᨽᨣᩅᩤ ᨲᨳᩣ ᨠᩁᩮᩣᨲᩩ, ᨿᨳᩣ ᩁᩮᩣᨩᩮᩣ ᨾᩃᩖᩮᩣ ᩍᨾᩈ᩠ᨾᩥᩴ ᨵᨾ᩠ᨾᩅᩥᨶᨿᩮ ᨸᩈᩦᨴᩮᨿ᩠ᨿᩣ”ᨲᩥ. “ᨶ ᨡᩮᩣ ᨲᩴ, ᩋᩣᨶᨶ᩠ᨴ, ᨴᩩᨠ᩠ᨠᩁᩴ ᨲᨳᩣᨣᨲᩮᨶ, ᨿᨳᩣ ᩁᩮᩣᨩᩮᩣ ᨾᩃᩖᩮᩣ ᩍᨾᩈ᩠ᨾᩥᩴ ᨵᨾ᩠ᨾᩅᩥᨶᨿᩮ ᨸᩈᩦᨴᩮᨿ᩠ᨿᩣ”ᨲᩥ.
</Paragraph>

<Paragraph number="1361" book="vi-maha">
ᩋᨳ ᨡᩮᩣ ᨽᨣᩅᩤ ᩁᩮᩣᨩᩴ ᨾᩃᩖᩴ ᨾᩮᨲ᩠ᨲᩮᨶ ᨧᩥᨲ᩠ᨲᩮᨶ ᨹᩁᩥᨲ᩠ᩅᩣ ᩏᨭ᩠ᨮᩣᨿᩣᩈᨶᩣ ᩅᩥᩉᩣᩁᩴ ᨸᩣᩅᩥᩈᩥ. ᩋᨳ ᨡᩮᩣ ᩁᩮᩣᨩᩮᩣ ᨾᩃᩖᩮᩣ ᨽᨣᩅᨲᩮᩣ ᨾᩮᨲ᩠ᨲᩮᨶ ᨧᩥᨲ᩠ᨲᩮᨶ ᨹᩩᨭ᩠ᨮᩮᩣ, ᩈᩮᨿ᩠ᨿᨳᩣᨸᩥ ᨶᩣᨾ ᨣᩤᩅᩥᩴ ᨲᩁᩩᨱᩅᨧ᩠ᨨᩮᩣ; ᩑᩅᨾᩮᩅ ᩅᩥᩉᩣᩁᩮᨶ ᩅᩥᩉᩣᩁᩴ ᨸᩁᩥᩅᩮᨱᩮᨶ ᨸᩁᩥᩅᩮᨱᩴ ᩏᨸᩈᩘᨠᨾᩥᨲ᩠ᩅᩣ ᨽᩥᨠ᩠ᨡᩪ ᨸᩩᨧ᩠ᨨᨲᩥ—  “ᨠᩉᩴ ᨶᩩ ᨡᩮᩣ, ᨽᨶ᩠ᨲᩮ, ᩑᨲᩁᩉᩥ ᩈᩮᩣ ᨽᨣᩅᩤ ᩅᩥᩉᩁᨲᩥ ᩋᩁᩉᩴ ᩈᨾ᩠ᨾᩣᩈᨾ᩠ᨻᩩᨴ᩠ᨵᩮᩤ, ᨴᩔᨶᨠᩣᨾᩣ ᩉᩥ ᨾᨿᩴ ᨲᩴ ᨽᨣᩅᨶ᩠ᨲᩴ ᩋᩁᩉᨶ᩠ᨲᩴ ᩈᨾ᩠ᨾᩣᩈᨾ᩠ᨻᩩᨴ᩠ᨵᨶ᩺”ᨲᩥ. “ᩑᩈᩣᩅᩩᩈᩮᩣ ᩁᩮᩣᨩ, ᩅᩥᩉᩣᩁᩮᩣ ᩈᩴᩅᩩᨲᨴ᩠ᩅᩤᩁᩮᩣ, ᨲᩮᨶ ᩋᨸ᩠ᨸᩈᨴ᩠ᨴᩮᩤ ᩏᨸᩈᩘᨠᨾᩥᨲ᩠ᩅᩣ ᩋᨲᩁᨾᩣᨶᩮᩣ ᩋᩣᩊᩥᨶ᩠ᨴᩴ ᨸᩅᩥᩈᩥᨲ᩠ᩅᩣ ᩏᨠ᩠ᨠᩣᩈᩥᨲ᩠ᩅᩣ ᩋᨣ᩠ᨣᩊᩴ ᩋᩣᨠᩮᩣᨭᩮᩉᩥ, ᩅᩥᩅᩁᩥᩔᨲᩥ ᨲᩮ ᨽᨣᩅᩤ ᨴ᩠ᩅᩤᩁᨶ᩺”ᨲᩥ. ᩋᨳ ᨡᩮᩣ ᩁᩮᩣᨩᩮᩣ ᨾᩃᩖᩮᩣ ᨿᩮᨶ ᩈᩮᩣ ᩅᩥᩉᩣᩁᩮᩣ ᩈᩴᩅᩩᨲᨴ᩠ᩅᩤᩁᩮᩣ, ᨲᩮᨶ ᩋᨸ᩠ᨸᩈᨴ᩠ᨴᩮᩤ ᩏᨸᩈᩘᨠᨾᩥᨲ᩠ᩅᩣ ᩋᨲᩁᨾᩣᨶᩮᩣ ᩋᩣᩊᩥᨶ᩠ᨴᩴ ᨸᩅᩥᩈᩥᨲ᩠ᩅᩣ ᩏᨠ᩠ᨠᩣᩈᩥᨲ᩠ᩅᩣ ᩋᨣ᩠ᨣᩊᩴ ᩋᩣᨠᩮᩣᨭᩮᩈᩥ. ᩅᩥᩅᩁᩥ ᨽᨣᩅᩤ ᨴ᩠ᩅᩤᩁᩴ. ᩋᨳ ᨡᩮᩣ ᩁᩮᩣᨩᩮᩣ ᨾᩃᩖᩮᩣ ᩅᩥᩉᩣᩁᩴ ᨸᩅᩥᩈᩥᨲ᩠ᩅᩣ ᨽᨣᩅᨶ᩠ᨲᩴ ᩋᨽᩥᩅᩤᨴᩮᨲ᩠ᩅᩣ ᩑᨠᨾᨶ᩠ᨲᩴ ᨶᩥᩈᩦᨴᩥ. ᩑᨠᨾᨶ᩠ᨲᩴ ᨶᩥᩈᩥᨶ᩠ᨶᩔ ᨡᩮᩣ ᩁᩮᩣᨩᩔ ᨾᩃᩖᩔ ᨽᨣᩅᩤ ᩋᨶᩩᨸᩩᨻ᩠ᨻᩥᩴ ᨠᨳᩴ ᨠᨳᩮᩈᩥ, ᩈᩮᨿ᩠ᨿᨳᩥᨴᩴ—  ᨴᩤᨶᨠᨳᩴ …ᨸᩮ…  ᩋᨸᩁᨸ᩠ᨸᨧ᩠ᨧᨿᩮᩣ ᩈᨲ᩠ᨳᩩᩈᩣᩈᨶᩮ ᨽᨣᩅᨶ᩠ᨲᩴ ᩑᨲᨴᩅᩮᩤᨧ—  “ᩈᩣᨵᩩ, ᨽᨶ᩠ᨲᩮ, ᩋᨿ᩠ᨿᩣ ᨾᨾᨬ᩠ᨬᩮᩅ ᨸᨭᩥᨣ᩠ᨣᨱ᩠ᩉᩮᨿ᩠ᨿᩩᩴ ᨧᩦᩅᩁᨸᩥᨱ᩠ᨯᨸᩣᨲᩈᩮᨶᩣᩈᨶᨣᩥᩃᩣᨶᨸ᩠ᨸᨧ᩠ᨧᨿᨽᩮᩈᨩ᩠ᨩᨸᩁᩥᨠ᩠ᨡᩣᩁᩴ, ᨶᩮᩣ ᩋᨬ᩠ᨬᩮᩈᨶ᩺”ᨲᩥ. “ᨿᩮᩈᩴ ᨡᩮᩣ, ᩁᩮᩣᨩ, ᩈᩮᨠ᩠ᨡᩮᨶ ᨬᩣᨱᩮᨶ ᩈᩮᨠ᩠ᨡᩮᨶ ᨴᩔᨶᩮᨶ ᨵᨾ᩠ᨾᩮᩣ ᨴᩥᨭ᩠ᨮᩮᩣ ᩈᩮᨿ᩠ᨿᨳᩣᨸᩥ ᨲᨿᩣ, ᨲᩮᩈᨾ᩠ᨸᩥ ᩑᩅᩴ ᩉᩮᩣᨲᩥ—  ‘ᩋᩉᩮᩣ ᨶᩪᨶ ᩋᨿ᩠ᨿᩣ ᩋᨾ᩠ᩉᩣᨠᨬ᩠ᨬᩮᩅ ᨸᨭᩥᨣ᩠ᨣᨱ᩠ᩉᩮᨿ᩠ᨿᩩᩴ ᨧᩦᩅᩁᨸᩥᨱ᩠ᨯᨸᩣᨲᩈᩮᨶᩣᩈᨶᨣᩥᩃᩣᨶᨸ᩠ᨸᨧ᩠ᨧᨿᨽᩮᩈᨩ᩠ᨩᨸᩁᩥᨠ᩠ᨡᩣᩁᩴ, ᨶᩮᩣ ᩋᨬ᩠ᨬᩮᩈᨶ᩺’ᨲᩥ. ᨲᩮᨶ ᩉᩥ, ᩁᩮᩣᨩ, ᨲᩅ ᨧᩮᩅ ᨸᨭᩥᨣ᩠ᨣᩉᩥᩔᨶ᩠ᨲᩥ ᩋᨬ᩠ᨬᩮᩈᨬ᩠ᨧᩣ”ᨲᩥ.
</Paragraph>

</Division>
<Division number="302" book="vi-maha">

<Paragraph number="1362" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨠᩩᩈᩥᨶᩣᩁᩣᨿᩴ ᨸᨱᩦᨲᩣᨶᩴ ᨽᨲ᩠ᨲᩣᨶᩴ ᨽᨲ᩠ᨲᨸᨭᩥᨸᩣᨭᩥ ᩋᨭ᩠ᨮᩥᨲᩣ ᩉᩮᩣᨲᩥ. ᩋᨳ ᨡᩮᩣ ᩁᩮᩣᨩᩔ ᨾᩃᩖᩔ ᨸᨭᩥᨸᩣᨭᩥᩴ ᩋᩃᨽᨶ᩠ᨲᩔ ᩑᨲᨴᩉᩮᩣᩈᩥ—  “ᨿᨶ᩠ᨶᩪᨶᩣᩉᩴ ᨽᨲ᩠ᨲᨣ᩠ᨣᩴ ᩒᩃᩮᩣᨠᩮᨿ᩠ᨿᩴ, ᨿᩴ ᨽᨲ᩠ᨲᨣ᩠ᨣᩮ ᨶᩣᩔ, ᨲᩴ ᨸᨭᩥᨿᩣᨴᩮᨿ᩠ᨿᨶ᩺”ᨲᩥ. ᩋᨳ ᨡᩮᩣ ᩁᩮᩣᨩᩮᩣ ᨾᩃᩖᩮᩣ ᨽᨲ᩠ᨲᨣ᩠ᨣᩴ ᩒᩃᩮᩣᨠᩮᨶ᩠ᨲᩮᩣ ᨴ᩠ᩅᩮ ᨶᩣᨴ᩠ᨴᩈ—  ᨯᩣᨠᨬ᩠ᨧ ᨸᩥᨭ᩠ᨮᨡᩣᨴᨶᩦᨿᨬ᩠ᨧ. ᩋᨳ ᨡᩮᩣ ᩁᩮᩣᨩᩮᩣ ᨾᩃᩖᩮᩣ ᨿᩮᨶᩣᨿᩈ᩠ᨾᩣ ᩋᩣᨶᨶ᩠ᨴᩮᩣ ᨲᩮᨶᩩᨸᩈᩘᨠᨾᩥ; ᩏᨸᩈᩘᨠᨾᩥᨲ᩠ᩅᩣ ᩋᩣᨿᩈ᩠ᨾᨶ᩠ᨲᩴ ᩋᩣᨶᨶ᩠ᨴᩴ ᩑᨲᨴᩅᩮᩤᨧ—  “ᩍᨵ ᨾᩮ, ᨽᨶ᩠ᨲᩮ ᩋᩣᨶᨶ᩠ᨴ, ᨸᨭᩥᨸᩣᨭᩥᩴ ᩋᩃᨽᨶ᩠ᨲᩔ ᩑᨲᨴᩉᩮᩣᩈᩥ—  ‘ᨿᨶ᩠ᨶᩪᨶᩣᩉᩴ ᨽᨲ᩠ᨲᨣ᩠ᨣᩴ ᩒᩃᩮᩣᨠᩮᨿ᩠ᨿᩴ, ᨿᩴ ᨽᨲ᩠ᨲᨣ᩠ᨣᩮ ᨶᩣᩔ, ᨲᩴ ᨸᨭᩥᨿᩣᨴᩮᨿ᩠ᨿᨶ᩺’ᨲᩥ. ᩈᩮᩣ ᨡᩮᩣ ᩋᩉᩴ, ᨽᨶ᩠ᨲᩮ ᩋᩣᨶᨶ᩠ᨴ, ᨽᨲ᩠ᨲᨣ᩠ᨣᩴ ᩒᩃᩮᩣᨠᩮᨶ᩠ᨲᩮᩣ ᨴ᩠ᩅᩮ ᨶᩣᨴ᩠ᨴᩈᩴ—  ᨯᩣᨠᨬ᩠ᨧ ᨸᩥᨭ᩠ᨮᨡᩣᨴᨶᩦᨿᨬ᩠ᨧ. ᩈᨧᩣᩉᩴ, ᨽᨶ᩠ᨲᩮ ᩋᩣᨶᨶ᩠ᨴ, ᨸᨭᩥᨿᩣᨴᩮᨿ᩠ᨿᩴ ᨯᩣᨠᨬ᩠ᨧ ᨸᩥᨭ᩠ᨮᨡᩣᨴᨶᩦᨿᨬ᩠ᨧ, ᨸᨭᩥᨣ᩠ᨣᨱ᩠ᩉᩮᨿ᩠ᨿ ᨾᩮ ᨽᨣᩅᩤ”ᨲᩥ? “ᨲᩮᨶ ᩉᩥ, ᩁᩮᩣᨩ, ᨽᨣᩅᨶ᩠ᨲᩴ ᨸᨭᩥᨸᩩᨧ᩠ᨨᩥᩔᩣᨾᩦ”ᨲᩥ. ᩋᨳ ᨡᩮᩣ ᩋᩣᨿᩈ᩠ᨾᩣ ᩋᩣᨶᨶ᩠ᨴᩮᩣ ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩥ. “ᨲᩮᨶ ᩉᩣᨶᨶ᩠ᨴ, ᨸᨭᩥᨿᩣᨴᩮᨲᩪ”ᨲᩥ. “ᨲᩮᨶ ᩉᩥ, ᩁᩮᩣᨩ, ᨸᨭᩥᨿᩣᨴᩮᩉᩦ”ᨲᩥ. ᩋᨳ ᨡᩮᩣ ᩁᩮᩣᨩᩮᩣ ᨾᩃᩖᩮᩣ ᨲᩔᩣ ᩁᨲ᩠ᨲᩥᨿᩣ ᩋᨧ᩠ᨧᨿᩮᨶ ᨸᩉᩪᨲᩴ ᨯᩣᨠᨬ᩠ᨧ ᨸᩥᨭ᩠ᨮᨡᩣᨴᨶᩦᨿᨬ᩠ᨧ ᨸᨭᩥᨿᩣᨴᩤᨸᩮᨲ᩠ᩅᩣ ᨽᨣᩅᨲᩮᩣ ᩏᨸᨶᩣᨾᩮᩈᩥ—  “ᨸᨭᩥᨣ᩠ᨣᨱ᩠ᩉᩣᨲᩩ ᨾᩮ, ᨽᨶ᩠ᨲᩮ, ᨽᨣᩅᩤ ᨯᩣᨠᨬ᩠ᨧ ᨸᩥᨭ᩠ᨮᨡᩣᨴᨶᩦᨿᨬ᩠ᨧᩣ”ᨲᩥ. “ᨲᩮᨶ ᩉᩥ, ᩁᩮᩣᨩ, ᨽᩥᨠ᩠ᨡᩪᨶᩴ ᨴᩮᩉᩦ”ᨲᩥ. ᩋᨳ ᨡᩮᩣ ᩁᩮᩣᨩᩮᩣ ᨾᩃᩖᩮᩣ ᨽᩥᨠ᩠ᨡᩪᨶᩴ ᨴᩮᨲᩥ. ᨽᩥᨠ᩠ᨡᩪ ᨠᩩᨠ᩠ᨠᩩᨧ᩠ᨧᩣᨿᨶ᩠ᨲᩣ ᨶ ᨸᨭᩥᨣ᩠ᨣᨱ᩠ᩉᨶ᩠ᨲᩥ. “ᨸᨭᩥᨣ᩠ᨣᨱ᩠ᩉᨳ, ᨽᩥᨠ᩠ᨡᩅᩮ, ᨸᩁᩥᨽᩩᨬ᩠ᨩᨳᩣ”ᨲᩥ. ᩋᨳ ᨡᩮᩣ ᩁᩮᩣᨩᩮᩣ ᨾᩃᩖᩮᩣ ᨻᩩᨴ᩠ᨵᨸ᩠ᨸᨾᩩᨡᩴ ᨽᩥᨠ᩠ᨡᩩᩈᩴᨥᩴ ᨸᩉᩪᨲᩮᩉᩥ ᨯᩣᨠᩮᩉᩥ ᨧ ᨸᩥᨭ᩠ᨮᨡᩣᨴᨶᩦᨿᩮᩉᩥ ᨧ ᩈᩉᨲ᩠ᨳᩣ ᩈᨶ᩠ᨲᨸ᩠ᨸᩮᨲ᩠ᩅᩣ ᩈᨾ᩠ᨸᩅᩤᩁᩮᨲ᩠ᩅᩣ ᨽᨣᩅᨶ᩠ᨲᩴ ᨵᩮᩤᨲᩉᨲ᩠ᨳᩴ ᩒᨶᩦᨲᨸᨲ᩠ᨲᨸᩣᨱᩥᩴ ᩑᨠᨾᨶ᩠ᨲᩴ ᨶᩥᩈᩦᨴᩥ. ᩑᨠᨾᨶ᩠ᨲᩴ ᨶᩥᩈᩥᨶ᩠ᨶᩴ ᨡᩮᩣ ᩁᩮᩣᨩᩴ ᨾᩃᩖᩴ ᨽᨣᩅᩤ ᨵᨾ᩠ᨾᩥᨿᩣ ᨠᨳᩣᨿ ᩈᨶ᩠ᨴᩔᩮᨲ᩠ᩅᩣ ᩈᨾᩣᨴᨸᩮᨲ᩠ᩅᩣ ᩈᨾᩩᨲ᩠ᨲᩮᨩᩮᨲ᩠ᩅᩣ ᩈᨾ᩠ᨸᩉᩴᩈᩮᨲ᩠ᩅᩣ ᩏᨭ᩠ᨮᩣᨿᩣᩈᨶᩣ ᨸᨠ᩠ᨠᩣᨾᩥ. ᩋᨳ ᨡᩮᩣ ᨽᨣᩅᩤ ᩑᨲᩈ᩠ᨾᩥᩴ ᨶᩥᨴᩤᨶᩮ ᩑᨲᩈ᩠ᨾᩥᩴ ᨸᨠᩁᨱᩮ ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩈᨻ᩠ᨻᨬ᩠ᨧ ᨯᩣᨠᩴ ᩈᨻ᩠ᨻᨬ᩠ᨧ ᨸᩥᨭ᩠ᨮᨡᩣᨴᨶᩦᨿᨶ᩺”ᨲᩥ.
</Paragraph>
</Division>