---
title: "6.4 ᨣᩩᩊᩣᨴᩥᩋᨶᩩᨩᩣᨶᨶ"
tableOfContents: false
sidebar:
  order: 21
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="272" book="vi-maha">

<Paragraph number="1248" book="vi-maha">
ᩋᨳ ᨡᩮᩣ ᨽᨣᩅᩤ ᩈᩣᩅᨲ᩠ᨳᩥᨿᩴ ᨿᨳᩣᨽᩥᩁᨶ᩠ᨲᩴ ᩅᩥᩉᩁᩥᨲ᩠ᩅᩣ ᨿᩮᨶ ᩁᩣᨩᨣᩉᩴ ᨲᩮᨶ ᨧᩣᩁᩥᨠᩴ ᨸᨠ᩠ᨠᩣᨾᩥ. ᩋᨴ᩠ᨴᩈᩣ ᨡᩮᩣ ᩋᩣᨿᩈ᩠ᨾᩣ ᨠᩘᨡᩣᩁᩮᩅᨲᩮᩣ ᩋᨶ᩠ᨲᩁᩣᨾᨣ᩠ᨣᩮ ᨣᩩᩊᨠᩁᨱᩴ, ᩒᨠ᩠ᨠᨾᩥᨲ᩠ᩅᩣ ᨣᩩᩊᩮ ᨸᩥᨭ᩠ᨮᨾ᩠ᨸᩥ ᨨᩣᩁᩥᨠᨾ᩠ᨸᩥ ᨸᨠ᩠ᨡᩥᨸᨶ᩠ᨲᩮ, ᨴᩥᩈ᩠ᩅᩣᨶ—  “ᩋᨠᨸ᩠ᨸᩥᨿᩮᩣ ᨣᩩᩊᩮᩣ ᩈᩣᨾᩥᩈᩮᩣ, ᨶ ᨠᨸ᩠ᨸᨲᩥ ᨣᩩᩊᩮᩣ ᩅᩥᨠᩣᩃᩮ ᨸᩁᩥᨽᩩᨬ᩠ᨩᩥᨲᩩᨶ᩺”ᨲᩥ—  ᨠᩩᨠ᩠ᨠᩩᨧ᩠ᨧᩣᨿᨶ᩠ᨲᩮᩣ ᩈᨸᩁᩥᩈᩮᩣ ᨣᩩᩊᩴ ᨶ ᨸᩁᩥᨽᩩᨬ᩠ᨩᨲᩥ. ᨿᩮᨸᩥᩔ ᩈᩮᩣᨲᨻ᩠ᨻᩴ ᨾᨬ᩠ᨬᨶ᩠ᨲᩥ, ᨲᩮᨸᩥ ᨣᩩᩊᩴ ᨶ ᨸᩁᩥᨽᩩᨬ᩠ᨩᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨠᩥᨾᨲ᩠ᨳᩣᨿ, ᨽᩥᨠ᩠ᨡᩅᩮ, ᨣᩩᩊᩮ ᨸᩥᨭ᩠ᨮᨾ᩠ᨸᩥ ᨨᩣᩁᩥᨠᨾ᩠ᨸᩥ ᨸᨠ᩠ᨡᩥᨸᨶ᩠ᨲᩦ”ᨲᩥ? “ᨳᨴ᩠ᨵᨲ᩠ᨳᩣᨿ, ᨽᨣᩅᩤ”ᨲᩥ. “ᩈᨧᩮ, ᨽᩥᨠ᩠ᨡᩅᩮ, ᨳᨴ᩠ᨵᨲ᩠ᨳᩣᨿ ᨣᩩᩊᩮ ᨸᩥᨭ᩠ᨮᨾ᩠ᨸᩥ ᨨᩣᩁᩥᨠᨾ᩠ᨸᩥ ᨸᨠ᩠ᨡᩥᨸᨶ᩠ᨲᩥ, ᩈᩮᩣ ᨧ ᨣᩩᩊᩮᩣᨲ᩠ᩅᩮᩅ ᩈᩘᨡᩴ ᨣᨧ᩠ᨨᨲᩥ. ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨿᨳᩣᩈᩩᨡᩴ ᨣᩩᩊᩴ ᨸᩁᩥᨽᩩᨬ᩠ᨩᩥᨲᩩᨶ᩺”ᨲᩥ.
</Paragraph>

<Paragraph number="1249" book="vi-maha">
ᩋᨴ᩠ᨴᩈᩣ ᨡᩮᩣ ᩋᩣᨿᩈ᩠ᨾᩣ ᨠᩘᨡᩣᩁᩮᩅᨲᩮᩣ ᩋᨶ᩠ᨲᩁᩣᨾᨣ᩠ᨣᩮ ᩅᨧ᩠ᨧᩮ ᨾᩩᨣ᩠ᨣᩴ ᨩᩣᨲᩴ, ᨸᩔᩥᨲ᩠ᩅᩣ—  “ᩋᨠᨸ᩠ᨸᩥᨿᩣ ᨾᩩᨣ᩠ᨣᩤ; ᨸᨠ᩠ᨠᩣᨸᩥ ᨾᩩᨣ᩠ᨣᩤ ᨩᩣᨿᨶ᩠ᨲᩦ”ᨲᩥ—  ᨠᩩᨠ᩠ᨠᩩᨧ᩠ᨧᩣᨿᨶ᩠ᨲᩮᩣ ᩈᨸᩁᩥᩈᩮᩣ ᨾᩩᨣ᩠ᨣᩴ ᨶ ᨸᩁᩥᨽᩩᨬ᩠ᨩᨲᩥ. ᨿᩮᨸᩥᩔ ᩈᩮᩣᨲᨻ᩠ᨻᩴ ᨾᨬ᩠ᨬᨶ᩠ᨲᩥ, ᨲᩮᨸᩥ ᨾᩩᨣ᩠ᨣᩴ ᨶ ᨸᩁᩥᨽᩩᨬ᩠ᨩᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩈᨧᩮ, ᨽᩥᨠ᩠ᨡᩅᩮ, ᨸᨠ᩠ᨠᩣᨸᩥ ᨾᩩᨣ᩠ᨣᩤ ᨩᩣᨿᨶ᩠ᨲᩥ, ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨿᨳᩣᩈᩩᨡᩴ ᨾᩩᨣ᩠ᨣᩴ ᨸᩁᩥᨽᩩᨬ᩠ᨩᩥᨲᩩᨶ᩺”ᨲᩥ.
</Paragraph>

</Division>
<Division number="273" book="vi-maha">

<Paragraph number="1250" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩔ ᨽᩥᨠ᩠ᨡᩩᨶᩮᩣ ᩏᨴᩁᩅᩤᨲᩣᨻᩣᨵᩮᩤ ᩉᩮᩣᨲᩥ. ᩈᩮᩣ ᩃᩮᩣᨱᩈᩮᩣᩅᩦᩁᨠᩴ ᩋᨸᩣᨿᩥ. ᨲᩔ ᩈᩮᩣ ᩏᨴᩁᩅᩤᨲᩣᨻᩣᨵᩮᩤ ᨸᨭᩥᨸ᩠ᨸᩔᨾ᩠ᨽᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨣᩥᩃᩣᨶᩔ ᩃᩮᩣᨱᩈᩮᩣᩅᩦᩁᨠᩴ; ᩋᨣᩥᩃᩣᨶᩔ ᩏᨴᨠᩈᨾ᩠ᨽᩥᨶ᩠ᨶᩴ ᨸᩣᨶᨸᩁᩥᨽᩮᩣᨣᩮᨶ ᨸᩁᩥᨽᩩᨬ᩠ᨩᩥᨲᩩᨶ᩺”ᨲᩥ.
</Paragraph>
</Division>