---
title: "6.2 ᨾᩪᩃᩣᨴᩥᨽᩮᩈᨩ᩠ᨩᨠᨳᩣ"
tableOfContents: false
sidebar:
  order: 12
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="263" book="vi-maha">

<Paragraph number="1203" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨣᩥᩃᩣᨶᩣᨶᩴ ᨽᩥᨠ᩠ᨡᩪᨶᩴ ᨾᩪᩃᩮᩉᩥ ᨽᩮᩈᨩ᩠ᨩᩮᩉᩥ ᩋᨲ᩠ᨳᩮᩣ ᩉᩮᩣᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨾᩪᩃᩣᨶᩥ ᨽᩮᩈᨩ᩠ᨩᩣᨶᩥ—  ᩉᩃᩥᨴ᩠ᨴᩥᩴ, ᩈᩥᩘᨣᩥᩅᩮᩁᩴ, ᩅᨧᩴ, ᩅᨧᨲ᩠ᨲᩴ, ᩋᨲᩥᩅᩥᩈᩴ, ᨠᨭᩩᨠᩁᩮᩣᩉᩥᨱᩥᩴ, ᩏᩈᩦᩁᩴ, ᨽᨴ᩠ᨴᨾᩩᨲ᩠ᨲᨠᩴ, ᨿᩣᨶᩥ ᩅᩤ ᨸᨶᨬ᩠ᨬᩣᨶᩥᨸᩥ ᩋᨲ᩠ᨳᩥ ᨾᩪᩃᩣᨶᩥ ᨽᩮᩈᨩ᩠ᨩᩣᨶᩥ, ᨶᩮᩅ ᨡᩣᨴᨶᩦᨿᩮ ᨡᩣᨴᨶᩦᨿᨲ᩠ᨳᩴ ᨹᩁᨶ᩠ᨲᩥ, ᨶ ᨽᩮᩣᨩᨶᩦᨿᩮ ᨽᩮᩣᨩᨶᩦᨿᨲ᩠ᨳᩴ ᨹᩁᨶ᩠ᨲᩥ, ᨲᩣᨶᩥ—  ᨸᨭᩥᨣ᩠ᨣᩉᩮᨲ᩠ᩅᩣ ᨿᩣᩅᨩᩦᩅᩴ ᨸᩁᩥᩉᩁᩥᨲᩩᩴ; ᩈᨲᩥ ᨸᨧ᩠ᨧᨿᩮ ᨸᩁᩥᨽᩩᨬ᩠ᨩᩥᨲᩩᩴ. ᩋᩈᨲᩥ ᨸᨧ᩠ᨧᨿᩮ ᨸᩁᩥᨽᩩᨬ᩠ᨩᨶ᩠ᨲᩔ ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>

<Paragraph number="1204" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨣᩥᩃᩣᨶᩣᨶᩴ ᨽᩥᨠ᩠ᨡᩪᨶᩴ ᨾᩪᩃᩮᩉᩥ ᨽᩮᩈᨩ᩠ᨩᩮᩉᩥ ᨸᩥᨭ᩠ᨮᩮᩉᩥ ᩋᨲ᩠ᨳᩮᩣ ᩉᩮᩣᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨶᩥᩈᨴᩴ ᨶᩥᩈᨴᨸᩮᩣᨲᨠᨶ᩺”ᨲᩥ.
</Paragraph>

<Paragraph number="1205" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨣᩥᩃᩣᨶᩣᨶᩴ ᨽᩥᨠ᩠ᨡᩪᨶᩴ ᨠᩈᩣᩅᩮᩉᩥ ᨽᩮᩈᨩ᩠ᨩᩮᩉᩥ ᩋᨲ᩠ᨳᩮᩣ ᩉᩮᩣᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨠᩈᩣᩅᩤᨶᩥ ᨽᩮᩈᨩ᩠ᨩᩣᨶᩥ—  ᨶᩥᨾ᩠ᨻᨠᩈᩣᩅᩴ, ᨠᩩᨭᨩᨠᩈᩣᩅᩴ, ᨸᨭᩮᩣᩃᨠᩈᩣᩅᩴ, ᨹᨣ᩠ᨣᩅᨠᩈᩣᩅᩴ, ᨶᨲ᩠ᨲᨾᩣᩃᨠᩈᩣᩅᩴ, ᨿᩣᨶᩥ ᩅᩤ ᨸᨶᨬ᩠ᨬᩣᨶᩥᨸᩥ ᩋᨲ᩠ᨳᩥ ᨠᩈᩣᩅᩤᨶᩥ ᨽᩮᩈᨩ᩠ᨩᩣᨶᩥ ᨶᩮᩅ ᨡᩣᨴᨶᩦᨿᩮ ᨡᩣᨴᨶᩦᨿᨲ᩠ᨳᩴ ᨹᩁᨶ᩠ᨲᩥ, ᨶ ᨽᩮᩣᨩᨶᩦᨿᩮ ᨽᩮᩣᨩᨶᩦᨿᨲ᩠ᨳᩴ ᨹᩁᨶ᩠ᨲᩥ, ᨲᩣᨶᩥ—  ᨸᨭᩥᨣ᩠ᨣᩉᩮᨲ᩠ᩅᩣ ᨿᩣᩅᨩᩦᩅᩴ ᨸᩁᩥᩉᩁᩥᨲᩩᩴ; ᩈᨲᩥ ᨸᨧ᩠ᨧᨿᩮ ᨸᩁᩥᨽᩩᨬ᩠ᨩᩥᨲᩩᩴ. ᩋᩈᨲᩥ ᨸᨧ᩠ᨧᨿᩮ ᨸᩁᩥᨽᩩᨬ᩠ᨩᨶ᩠ᨲᩔ ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>

<Paragraph number="1206" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨣᩥᩃᩣᨶᩣᨶᩴ ᨽᩥᨠ᩠ᨡᩪᨶᩴ ᨸᨱ᩠ᨱᩮᩉᩥ ᨽᩮᩈᨩ᩠ᨩᩮᩉᩥ ᩋᨲ᩠ᨳᩮᩣ ᩉᩮᩣᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨸᨱ᩠ᨱᩣᨶᩥ ᨽᩮᩈᨩ᩠ᨩᩣᨶᩥ—  ᨶᩥᨾ᩠ᨻᨸᨱ᩠ᨱᩴ, ᨠᩩᨭᨩᨸᨱ᩠ᨱᩴ, ᨸᨭᩮᩣᩃᨸᨱ᩠ᨱᩴ, ᩈᩩᩃᩈᩥᨸᨱ᩠ᨱᩴ, ᨠᨸ᩠ᨸᩣᩈᨸᨱ᩠ᨱᩴ, ᨿᩣᨶᩥ ᩅᩤ ᨸᨶᨬ᩠ᨬᩣᨶᩥᨸᩥ ᩋᨲ᩠ᨳᩥ ᨸᨱ᩠ᨱᩣᨶᩥ ᨽᩮᩈᨩ᩠ᨩᩣᨶᩥ, ᨶᩮᩅ ᨡᩣᨴᨶᩦᨿᩮ ᨡᩣᨴᨶᩦᨿᨲ᩠ᨳᩴ ᨹᩁᨶ᩠ᨲᩥ, ᨶ ᨽᩮᩣᨩᨶᩦᨿᩮ ᨽᩮᩣᨩᨶᩦᨿᨲ᩠ᨳᩴ ᨹᩁᨶ᩠ᨲᩥ …ᨸᩮ… .
</Paragraph>

<Paragraph number="1207" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨣᩥᩃᩣᨶᩣᨶᩴ ᨽᩥᨠ᩠ᨡᩪᨶᩴ ᨹᩃᩮᩉᩥ ᨽᩮᩈᨩ᩠ᨩᩮᩉᩥ ᩋᨲ᩠ᨳᩮᩣ ᩉᩮᩣᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨹᩃᩣᨶᩥ ᨽᩮᩈᨩ᩠ᨩᩣᨶᩥ—  ᨻᩥᩃᩘᨣᩴ, ᨸᩥᨸ᩠ᨸᩃᩥᩴ, ᨾᩁᩥᨧᩴ, ᩉᩁᩦᨲᨠᩴ, ᩅᩥᨽᩦᨲᨠᩴ, ᩋᩣᨾᩃᨠᩴ, ᨣᩮᩤᨭ᩠ᨮᨹᩃᩴ, ᨿᩣᨶᩥ ᩅᩤ ᨸᨶᨬ᩠ᨬᩣᨶᩥᨸᩥ ᩋᨲ᩠ᨳᩥ ᨹᩃᩣᨶᩥ ᨽᩮᩈᨩ᩠ᨩᩣᨶᩥ, ᨶᩮᩅ ᨡᩣᨴᨶᩦᨿᩮ ᨡᩣᨴᨶᩦᨿᨲ᩠ᨳᩴ ᨹᩁᨶ᩠ᨲᩥ, ᨶ ᨽᩮᩣᨩᨶᩦᨿᩮ ᨽᩮᩣᨩᨶᩦᨿᨲ᩠ᨳᩴ ᨹᩁᨶ᩠ᨲᩥ …ᨸᩮ… .
</Paragraph>

<Paragraph number="1208" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨣᩥᩃᩣᨶᩣᨶᩴ ᨽᩥᨠ᩠ᨡᩪᨶᩴ ᨩᨲᩪᩉᩥ ᨽᩮᩈᨩ᩠ᨩᩮᩉᩥ ᩋᨲ᩠ᨳᩮᩣ ᩉᩮᩣᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨩᨲᩪᨶᩥ ᨽᩮᩈᨩ᩠ᨩᩣᨶᩥ—  ᩉᩥᩘᨣᩩᩴ, ᩉᩥᩘᨣᩩᨩᨲᩩᩴ, ᩉᩥᩘᨣᩩᩈᩥᨸᩣᨭᩥᨠᩴ, ᨲᨠᩴ, ᨲᨠᨸᨲ᩠ᨲᩥᩴ, ᨲᨠᨸᨱ᩠ᨱᩥᩴ, ᩈᨩ᩠ᨩᩩᩃᩈᩴ, ᨿᩣᨶᩥ ᩅᩤ ᨸᨶᨬ᩠ᨬᩣᨶᩥᨸᩥ ᩋᨲ᩠ᨳᩥ ᨩᨲᩪᨶᩥ ᨽᩮᩈᨩ᩠ᨩᩣᨶᩥ, ᨶᩮᩅ ᨡᩣᨴᨶᩦᨿᩮ ᨡᩣᨴᨶᩦᨿᨲ᩠ᨳᩴ ᨹᩁᨶ᩠ᨲᩥ …ᨸᩮ… .
</Paragraph>

<Paragraph number="1209" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨣᩥᩃᩣᨶᩣᨶᩴ ᨽᩥᨠ᩠ᨡᩪᨶᩴ ᩃᩮᩣᨱᩮᩉᩥ ᨽᩮᩈᨩ᩠ᨩᩮᩉᩥ ᩋᨲ᩠ᨳᩮᩣ ᩉᩮᩣᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩃᩮᩣᨱᩣᨶᩥ ᨽᩮᩈᨩ᩠ᨩᩣᨶᩥ—  ᩈᩣᨾᩩᨴ᩠ᨴᩴ, ᨠᩣᩊᩃᩮᩣᨱᩴ, ᩈᩥᨶ᩠ᨵᩅᩴ, ᩏᨻ᩠ᨽᩥᨴᩴ, ᨻᩥᩃᩴ, ᨿᩣᨶᩥ ᩅᩤ ᨸᨶᨬ᩠ᨬᩣᨶᩥᨸᩥ ᩋᨲ᩠ᨳᩥ ᩃᩮᩣᨱᩣᨶᩥ ᨽᩮᩈᨩ᩠ᨩᩣᨶᩥ, ᨶᩮᩅ ᨡᩣᨴᨶᩦᨿᩮ ᨡᩣᨴᨶᩦᨿᨲ᩠ᨳᩴ ᨹᩁᨶ᩠ᨲᩥ, ᨶ ᨽᩮᩣᨩᨶᩦᨿᩮ ᨽᩮᩣᨩᨶᩦᨿᨲ᩠ᨳᩴ ᨹᩁᨶ᩠ᨲᩥ, ᨲᩣᨶᩥ—  ᨸᨭᩥᨣ᩠ᨣᩉᩮᨲ᩠ᩅᩣ ᨿᩣᩅᨩᩦᩅᩴ ᨸᩁᩥᩉᩁᩥᨲᩩᩴ; ᩈᨲᩥ ᨸᨧ᩠ᨧᨿᩮ ᨸᩁᩥᨽᩩᨬ᩠ᨩᩥᨲᩩᩴ. ᩋᩈᨲᩥ ᨸᨧ᩠ᨧᨿᩮ ᨸᩁᩥᨽᩩᨬ᩠ᨩᨶ᩠ᨲᩔ ᩋᩣᨸᨲ᩠ᨲᩥ ᨴᩩᨠ᩠ᨠᨭᩔᩣ”ᨲᩥ.
</Paragraph>

</Division>
<Division number="264" book="vi-maha">

<Paragraph number="1210" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᩣᨿᩈ᩠ᨾᨲᩮᩣ ᩋᩣᨶᨶ᩠ᨴᩔ ᩏᨸᨩ᩠ᨫᩣᨿᩔ ᩋᩣᨿᩈ᩠ᨾᨲᩮᩣ ᨻᩮᩃᨭ᩠ᨮᩈᩦᩈᩔ ᨳᩩᩃᩖᨠᨧ᩠ᨨᩣᨻᩣᨵᩮᩤ ᩉᩮᩣᨲᩥ. ᨲᩔ ᩃᩈᩥᨠᩣᨿ ᨧᩦᩅᩁᩣᨶᩥ ᨠᩣᨿᩮ ᩃᨣ᩠ᨣᨶ᩠ᨲᩥ, ᨲᩣᨶᩥ ᨽᩥᨠ᩠ᨡᩪ ᩏᨴᨠᩮᨶ ᨲᩮᨾᩮᨲ᩠ᩅᩣ ᨲᩮᨾᩮᨲ᩠ᩅᩣ ᩋᨸᨠᨯ᩠ᨰᨶ᩠ᨲᩥ. ᩋᨴ᩠ᨴᩈᩣ ᨡᩮᩣ ᨽᨣᩅᩤ ᩈᩮᨶᩣᩈᨶᨧᩣᩁᩥᨠᩴ ᩋᩣᩉᩥᨱ᩠ᨯᨶ᩠ᨲᩮᩣ ᨲᩮ ᨽᩥᨠ᩠ᨡᩪ ᨲᩣᨶᩥ ᨧᩦᩅᩁᩣᨶᩥ ᩏᨴᨠᩮᨶ ᨲᩮᨾᩮᨲ᩠ᩅᩣ ᨲᩮᨾᩮᨲ᩠ᩅᩣ ᩋᨸᨠᨯ᩠ᨰᨶ᩠ᨲᩮ, ᨴᩥᩈ᩠ᩅᩣᨶ ᨿᩮᨶ ᨲᩮ ᨽᩥᨠ᩠ᨡᩪ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᨲᩮ ᨽᩥᨠ᩠ᨡᩪ ᩑᨲᨴᩅᩮᩤᨧ—  “ᨠᩥᩴ ᩍᨾᩔ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩮᩣ ᩋᩣᨻᩣᨵᩮᩤ”ᨲᩥ? “ᩍᨾᩔ, ᨽᨶ᩠ᨲᩮ, ᩋᩣᨿᩈ᩠ᨾᨲᩮᩣ ᨳᩩᩃᩖᨠᨧ᩠ᨨᩣᨻᩣᨵᩮᩤ, ᩃᩈᩥᨠᩣᨿ ᨧᩦᩅᩁᩣᨶᩥ ᨠᩣᨿᩮ ᩃᨣ᩠ᨣᨶ᩠ᨲᩥ, ᨲᩣᨶᩥ ᨾᨿᩴ ᩏᨴᨠᩮᨶ ᨲᩮᨾᩮᨲ᩠ᩅᩣ ᨲᩮᨾᩮᨲ᩠ᩅᩣ ᩋᨸᨠᨯ᩠ᨰᩣᨾᩣ”ᨲᩥ. ᩋᨳ ᨡᩮᩣ ᨽᨣᩅᩤ ᩑᨲᩈ᩠ᨾᩥᩴ ᨶᩥᨴᩤᨶᩮ ᩑᨲᩈ᩠ᨾᩥᩴ ᨸᨠᩁᨱᩮ ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨿᩔ ᨠᨱ᩠ᨯᩩ ᩅᩤ, ᨸᩥᩊᨠᩣ ᩅᩤ, ᩋᩔᩣᩅᩮᩤ ᩅᩤ, ᨳᩩᩃᩖᨠᨧ᩠ᨨᩩ ᩅᩤ ᩋᩣᨻᩣᨵᩮᩤ, ᨠᩣᨿᩮᩣ ᩅᩤ ᨴᩩᨣ᩠ᨣᨶ᩠ᨵᩮᩣ, ᨧᩩᨱ᩠ᨱᩣᨶᩥ ᨽᩮᩈᨩ᩠ᨩᩣᨶᩥ; ᩋᨣᩥᩃᩣᨶᩔ ᨨᨠᨱᩴ ᨾᨲ᩠ᨲᩥᨠᩴ ᩁᨩᨶᨶᩥᨸ᩠ᨸᨠ᩠ᨠᩴ. ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩏᨴᩩᨠ᩠ᨡᩃᩴ ᨾᩩᩈᩃᨶ᩺”ᨲᩥ.
</Paragraph>

<Paragraph number="1211" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨣᩥᩃᩣᨶᩣᨶᩴ ᨽᩥᨠ᩠ᨡᩪᨶᩴ ᨧᩩᨱ᩠ᨱᩮᩉᩥ ᨽᩮᩈᨩ᩠ᨩᩮᩉᩥ ᨧᩣᩃᩥᨲᩮᩉᩥ ᩋᨲ᩠ᨳᩮᩣ ᩉᩮᩣᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨧᩩᨱ᩠ᨱᨧᩣᩃᩥᨶᩥᨶ᩺”ᨲᩥ. ᩈᨱ᩠ᩉᩮᩉᩥ ᩋᨲ᩠ᨳᩮᩣ ᩉᩮᩣᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨴᩩᩔᨧᩣᩃᩥᨶᩥᨶ᩺”ᨲᩥ.
</Paragraph>

<Paragraph number="1212" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩔ ᨽᩥᨠ᩠ᨡᩩᨶᩮᩣ ᩋᨾᨶᩩᩔᩥᨠᩣᨻᩣᨵᩮᩤ ᩉᩮᩣᨲᩥ. ᨲᩴ ᩋᩣᨧᩁᩥᨿᩩᨸᨩ᩠ᨫᩣᨿᩣ ᩏᨸᨭ᩠ᨮᩉᨶ᩠ᨲᩣ ᨶᩣᩈᨠ᩠ᨡᩥᩴᩈᩩ ᩋᩁᩮᩣᨣᩴ ᨠᩣᨲᩩᩴ. ᩈᩮᩣ ᩈᩪᨠᩁᩈᩪᨶᩴ ᨣᨶ᩠ᨲ᩠ᩅᩣ ᩋᩣᨾᨠᨾᩴᩈᩴ ᨡᩣᨴᩥ, ᩋᩣᨾᨠᩃᩮᩣᩉᩥᨲᩴ ᨸᩥᩅᩥ. ᨲᩔ ᩈᩮᩣ ᩋᨾᨶᩩᩔᩥᨠᩣᨻᩣᨵᩮᩤ ᨸᨭᩥᨸ᩠ᨸᩔᨾ᩠ᨽᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩋᨾᨶᩩᩔᩥᨠᩣᨻᩣᨵᩮ ᩋᩣᨾᨠᨾᩴᩈᩴ ᩋᩣᨾᨠᩃᩮᩣᩉᩥᨲᨶ᩺”ᨲᩥ.
</Paragraph>

</Division>
<Division number="265" book="vi-maha">

<Paragraph number="1213" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩔ ᨽᩥᨠ᩠ᨡᩩᨶᩮᩣ ᨧᨠ᩠ᨡᩩᩁᩮᩣᨣᩤᨻᩣᨵᩮᩤ ᩉᩮᩣᨲᩥ. ᨲᩴ ᨽᩥᨠ᩠ᨡᩪ ᨸᩁᩥᨣ᩠ᨣᩉᩮᨲ᩠ᩅᩣ ᩏᨧ᩠ᨧᩣᩁᨾ᩠ᨸᩥ ᨸᩔᩣᩅᨾ᩠ᨸᩥ ᨶᩥᨠ᩠ᨡᩣᨾᩮᨶ᩠ᨲᩥ. ᩋᨴ᩠ᨴᩈᩣ ᨡᩮᩣ ᨽᨣᩅᩤ ᩈᩮᨶᩣᩈᨶᨧᩣᩁᩥᨠᩴ ᩋᩣᩉᩥᨱ᩠ᨯᨶ᩠ᨲᩮᩣ ᨲᩮ ᨽᩥᨠ᩠ᨡᩪ ᨲᩴ ᨽᩥᨠ᩠ᨡᩩᩴ ᨸᩁᩥᨣ᩠ᨣᩉᩮᨲ᩠ᩅᩣ ᩏᨧ᩠ᨧᩣᩁᨾ᩠ᨸᩥ ᨸᩔᩣᩅᨾ᩠ᨸᩥ ᨶᩥᨠ᩠ᨡᩣᨾᩮᨶ᩠ᨲᩮ, ᨴᩥᩈ᩠ᩅᩣᨶ ᨿᩮᨶ ᨲᩮ ᨽᩥᨠ᩠ᨡᩪ ᨲᩮᨶᩩᨸᩈᩘᨠᨾᩥ, ᩏᨸᩈᩘᨠᨾᩥᨲ᩠ᩅᩣ ᨲᩮ ᨽᩥᨠ᩠ᨡᩪ ᩑᨲᨴᩅᩮᩤᨧ—  “ᨠᩥᩴ ᩍᨾᩔ, ᨽᩥᨠ᩠ᨡᩅᩮ, ᨽᩥᨠ᩠ᨡᩩᨶᩮᩣ ᩋᩣᨻᩣᨵᩮᩤ”ᨲᩥ? “ᩍᨾᩔ, ᨽᨶ᩠ᨲᩮ, ᩋᩣᨿᩈ᩠ᨾᨲᩮᩣ ᨧᨠ᩠ᨡᩩᩁᩮᩣᨣᩤᨻᩣᨵᩮᩤ. ᩍᨾᩴ ᨾᨿᩴ ᨸᩁᩥᨣ᩠ᨣᩉᩮᨲ᩠ᩅᩣ ᩏᨧ᩠ᨧᩣᩁᨾ᩠ᨸᩥ ᨸᩔᩣᩅᨾ᩠ᨸᩥ ᨶᩥᨠ᩠ᨡᩣᨾᩮᨾᩣ”ᨲᩥ. ᩋᨳ ᨡᩮᩣ ᨽᨣᩅᩤ ᩑᨲᩈ᩠ᨾᩥᩴ ᨶᩥᨴᩤᨶᩮ ᩑᨲᩈ᩠ᨾᩥᩴ ᨸᨠᩁᨱᩮ ᨵᨾ᩠ᨾᩥᩴ ᨠᨳᩴ ᨠᨲ᩠ᩅᩣ ᨽᩥᨠ᩠ᨡᩪ ᩋᩣᨾᨶ᩠ᨲᩮᩈᩥ—  “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩋᨬ᩠ᨩᨶᩴ—  ᨠᩣᩊᨬ᩠ᨩᨶᩴ, ᩁᩈᨬ᩠ᨩᨶᩴ, ᩈᩮᩣᨲᨬ᩠ᨩᨶᩴ, ᨣᩮᩁᩩᨠᩴ, ᨠᨸᩃᩖᨶ᩺”ᨲᩥ. ᩋᨬ᩠ᨩᨶᩪᨸᨸᩥᩈᨶᩮᩉᩥ ᩋᨲ᩠ᨳᩮᩣ ᩉᩮᩣᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨧᨶ᩠ᨴᨶᩴ, ᨲᨣᩁᩴ, ᨠᩣᩊᩣᨶᩩᩈᩣᩁᩥᨿᩴ, ᨲᩣᩃᩦᩈᩴ, ᨽᨴ᩠ᨴᨾᩩᨲ᩠ᨲᨠᨶ᩺”ᨲᩥ. ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᨸᩥᨭ᩠ᨮᩣᨶᩥ ᩋᨬ᩠ᨩᨶᩣᨶᩥ ᨧᩁᩩᨠᩮᩈᩩᨸᩥ ᩈᩁᩣᩅᨠᩮᩈᩩᨸᩥ ᨶᩥᨠ᩠ᨡᩥᨸᨶ᩠ᨲᩥ; ᨲᩥᨱᨧᩩᨱ᩠ᨱᩮᩉᩥᨸᩥ ᨸᩴᩈᩩᨠᩮᩉᩥᨸᩥ ᩒᨠᩥᩁᩥᨿᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩋᨬ᩠ᨩᨶᩥᨶ᩺”ᨲᩥ.
</Paragraph>

<Paragraph number="1214" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᩏᨧ᩠ᨧᩣᩅᨧᩣ ᩋᨬ᩠ᨩᨶᩥᨿᩮᩣ ᨵᩤᩁᩮᨶ᩠ᨲᩥ—  ᩈᩮᩣᩅᨱ᩠ᨱᨾᨿᩴ, ᩁᩪᨸᩥᨿᨾᨿᩴ. ᨾᨶᩩᩔᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᩈᩮᨿ᩠ᨿᨳᩣᨸᩥ ᨣᩥᩉᩦ ᨠᩣᨾᨽᩮᩣᨣᩥᨶᩮᩣ”ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᩏᨧ᩠ᨧᩣᩅᨧᩣ ᩋᨬ᩠ᨩᨶᩦ ᨵᩤᩁᩮᨲᨻ᩠ᨻᩣ. ᨿᩮᩣ ᨵᩤᩁᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩋᨭ᩠ᨮᩥᨾᨿᩴ, ᨴᨶ᩠ᨲᨾᨿᩴ, ᩅᩥᩈᩣᨱᨾᨿᩴ, ᨶᩊᨾᨿᩴ, ᩅᩮᩊᩩᨾᨿᩴ, ᨠᨭ᩠ᨮᨾᨿᩴ, ᨩᨲᩩᨾᨿᩴ, ᨹᩃᨾᨿᩴ, ᩃᩮᩣᩉᨾᨿᩴ, ᩈᩘᨡᨶᩣᨽᩥᨾᨿᨶ᩺”ᨲᩥ.
</Paragraph>

<Paragraph number="1215" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨩᨶᩥᨿᩮᩣ ᩋᨸᩣᩁᩩᨲᩣ ᩉᩮᩣᨶ᩠ᨲᩥ, ᨲᩥᨱᨧᩩᨱ᩠ᨱᩮᩉᩥᨸᩥ ᨸᩴᩈᩩᨠᩮᩉᩥᨸᩥ ᩒᨠᩥᩁᩥᨿᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩋᨸᩥᨵᩤᨶᨶ᩠ᨲᩥ. ᩋᨸᩥᨵᩤᨶᩴ ᨶᩥᨸᨲᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩈᩩᨲ᩠ᨲᨠᩮᨶ ᨻᨶ᩠ᨵᩥᨲ᩠ᩅᩣ ᩋᨬ᩠ᨩᨶᩥᨿᩣ ᨻᨶ᩠ᨵᩥᨲᩩᨶ᩺”ᨲᩥ. ᩋᨬ᩠ᨩᨶᩦ ᨹᩃᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩈᩩᨲ᩠ᨲᨠᩮᨶ ᩈᩥᨻ᩠ᨻᩮᨲᩩᨶ᩺”ᨲᩥ.
</Paragraph>

<Paragraph number="1216" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᩋᩘᨣᩩᩃᩥᨿᩣ ᩋᨬ᩠ᨩᨶ᩠ᨲᩥ, ᩋᨠ᩠ᨡᩦᨶᩥ ᨴᩩᨠ᩠ᨡᩣᨶᩥ ᩉᩮᩣᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩋᨬ᩠ᨩᨶᩥᩈᩃᩣᨠᨶ᩺”ᨲᩥ.
</Paragraph>

<Paragraph number="1217" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᩏᨧ᩠ᨧᩣᩅᨧᩣ ᩋᨬ᩠ᨩᨶᩥᩈᩃᩣᨠᩣᨿᩮᩣ ᨵᩤᩁᩮᨶ᩠ᨲᩥ—  ᩈᩮᩣᩅᨱ᩠ᨱᨾᨿᩴ ᩁᩪᨸᩥᨿᨾᨿᩴ. ᨾᨶᩩᩔᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᩈᩮᨿ᩠ᨿᨳᩣᨸᩥ ᨣᩥᩉᩦ ᨠᩣᨾᨽᩮᩣᨣᩥᨶᩮᩣ”ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᩏᨧ᩠ᨧᩣᩅᨧᩣ ᩋᨬ᩠ᨩᨶᩥᩈᩃᩣᨠᩣ ᨵᩤᩁᩮᨲᨻ᩠ᨻᩣ. ᨿᩮᩣ ᨵᩤᩁᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩋᨭ᩠ᨮᩥᨾᨿᩴ …ᨸᩮ…  ᩈᩘᨡᨶᩣᨽᩥᨾᨿᨶ᩺”ᨲᩥ.
</Paragraph>

<Paragraph number="1218" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨩᨶᩥᩈᩃᩣᨠᩣ ᨽᩪᨾᩥᨿᩴ ᨸᨲᩥᨲᩣ ᨹᩁᩩᩈᩣ ᩉᩮᩣᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩈᩃᩣᨠᨮᩣᨶᩥᨿᨶ᩺”ᨲᩥ.
</Paragraph>

<Paragraph number="1219" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᩋᨬ᩠ᨩᨶᩥᨾ᩠ᨸᩥ ᩋᨬ᩠ᨩᨶᩥᩈᩃᩣᨠᨾ᩠ᨸᩥ ᩉᨲ᩠ᨳᩮᨶ ᨸᩁᩥᩉᩁᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩋᨬ᩠ᨩᨶᩥᨲ᩠ᨳᩅᩥᨠᨶ᩺”ᨲᩥ. ᩋᩴᩈᨻᨴ᩠ᨵᨠᩮᩣ ᨶ ᩉᩮᩣᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩋᩴᩈᨻᨴ᩠ᨵᨠᩴ ᨻᨶ᩠ᨵᨶᩈᩩᨲ᩠ᨲᨠᨶ᩺”ᨲᩥ.
</Paragraph>

</Division>
<Division number="266" book="vi-maha">

<Paragraph number="1220" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᩣᨿᩈ᩠ᨾᨲᩮᩣ ᨸᩥᩃᩥᨶ᩠ᨴᩅᨧ᩠ᨨᩔ ᩈᩦᩈᩣᨽᩥᨲᩣᨸᩮᩣ ᩉᩮᩣᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨾᩩᨴ᩠ᨵᨶᩥ ᨲᩮᩃᨠᨶ᩺”ᨲᩥ. ᨶᨠ᩠ᨡᨾᨶᩥᨿᩮᩣ ᩉᩮᩣᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨶᨲ᩠ᨳᩩᨠᨾ᩠ᨾᨶ᩺”ᨲᩥ. ᨶᨲ᩠ᨳᩩ ᨣᩃᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨶᨲ᩠ᨳᩩᨠᩁᨱᩥᨶ᩺”ᨲᩥ.
</Paragraph>

<Paragraph number="1221" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᩏᨧ᩠ᨧᩣᩅᨧᩣ ᨶᨲ᩠ᨳᩩᨠᩁᨱᩥᨿᩮᩣ ᨵᩤᩁᩮᨶ᩠ᨲᩥ—  ᩈᩮᩣᩅᨱ᩠ᨱᨾᨿᩴ ᩁᩪᨸᩥᨿᨾᨿᩴ. ᨾᨶᩩᩔᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᩈᩮᨿ᩠ᨿᨳᩣᨸᩥ ᨣᩥᩉᩦ ᨠᩣᨾᨽᩮᩣᨣᩥᨶᩮᩣ”ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᩏᨧ᩠ᨧᩣᩅᨧᩣ ᨶᨲ᩠ᨳᩩᨠᩁᨱᩦ ᨵᩤᩁᩮᨲᨻ᩠ᨻᩣ. ᨿᩮᩣ ᨵᩤᩁᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩋᨭ᩠ᨮᩥᨾᨿᩴ …ᨸᩮ…  ᩈᩘᨡᨶᩣᨽᩥᨾᨿᨶ᩺”ᨲᩥ. ᨶᨲ᩠ᨳᩩᩴ ᩅᩥᩈᨾᩴ ᩋᩣᩈᩥᨬ᩠ᨧᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨿᨾᨠᨶᨲ᩠ᨳᩩᨠᩁᨱᩥᨶ᩺”ᨲᩥ. ᨶᨠ᩠ᨡᨾᨶᩥᨿᩮᩣ ᩉᩮᩣᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨵᩪᨾᩴ ᨸᩣᨲᩩᨶ᩺”ᨲᩥ. ᨲᨬ᩠ᨬᩮᩅ ᩅᨭ᩠ᨭᩥᩴ ᩋᩣᩃᩥᨾ᩠ᨸᩮᨲ᩠ᩅᩣ ᨸᩥᩅᨶ᩠ᨲᩥ, ᨠᨱ᩠ᨮᩮᩣ ᨴᩉᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨵᩪᨾᨶᩮᨲ᩠ᨲᨶ᩺”ᨲᩥ.
</Paragraph>

<Paragraph number="1222" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᩏᨧ᩠ᨧᩣᩅᨧᩣᨶᩥ ᨵᩪᨾᨶᩮᨲ᩠ᨲᩣᨶᩥ ᨵᩤᩁᩮᨶ᩠ᨲᩥ—  ᩈᩮᩣᩅᨱ᩠ᨱᨾᨿᩴ ᩁᩪᨸᩥᨿᨾᨿᩴ. ᨾᨶᩩᩔᩣ ᩏᨩ᩠ᨫᩣᨿᨶ᩠ᨲᩥ ᨡᩥᨿ᩠ᨿᨶ᩠ᨲᩥ ᩅᩥᨸᩣᨧᩮᨶ᩠ᨲᩥ—  “ᩈᩮᨿ᩠ᨿᨳᩣᨸᩥ ᨣᩥᩉᩦ ᨠᩣᨾᨽᩮᩣᨣᩥᨶᩮᩣ”ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᩏᨧ᩠ᨧᩣᩅᨧᩣᨶᩥ ᨵᩪᨾᨶᩮᨲ᩠ᨲᩣᨶᩥ ᨵᩤᩁᩮᨲᨻ᩠ᨻᩣᨶᩥ. ᨿᩮᩣ ᨵᩤᩁᩮᨿ᩠ᨿ, ᩋᩣᨸᨲ᩠ᨲᩥ ᨴᩩᨠ᩠ᨠᨭᩔ. ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩋᨭ᩠ᨮᩥᨾᨿᩴ …ᨸᩮ…  ᩈᩘᨡᨶᩣᨽᩥᨾᨿᨶ᩺”ᨲᩥ.
</Paragraph>

<Paragraph number="1223" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨵᩪᨾᨶᩮᨲ᩠ᨲᩣᨶᩥ ᩋᨸᩣᩁᩩᨲᩣᨶᩥ ᩉᩮᩣᨶ᩠ᨲᩥ, ᨸᩣᨱᨠᩣ ᨸᩅᩥᩈᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩋᨸᩥᨵᩤᨶᨶ᩺”ᨲᩥ.
</Paragraph>

<Paragraph number="1224" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪ ᨵᩪᨾᨶᩮᨲ᩠ᨲᩣᨶᩥ ᩉᨲ᩠ᨳᩮᨶ ᨸᩁᩥᩉᩁᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨵᩪᨾᨶᩮᨲ᩠ᨲᨳᩅᩥᨠᨶ᩺”ᨲᩥ. ᩑᨠᨲᩮᩣ ᨥᩴᩈᩥᨿᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨿᨾᨠᨳᩅᩥᨠᨶ᩺”ᨲᩥ. ᩋᩴᩈᨻᨴ᩠ᨵᨠᩮᩣ ᨶ ᩉᩮᩣᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩋᩴᩈᨻᨴ᩠ᨵᨠᩴ ᨻᨶ᩠ᨵᨶᩈᩩᨲ᩠ᨲᨠᨶ᩺”ᨲᩥ.
</Paragraph>

</Division>
<Division number="267" book="vi-maha">

<Paragraph number="1225" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᩣᨿᩈ᩠ᨾᨲᩮᩣ ᨸᩥᩃᩥᨶ᩠ᨴᩅᨧ᩠ᨨᩔ ᩅᩤᨲᩣᨻᩣᨵᩮᩤ ᩉᩮᩣᨲᩥ. ᩅᩮᨩ᩠ᨩᩣ ᩑᩅᨾᩣᩉᩴᩈᩩ—  “ᨲᩮᩃᩴ ᨸᨧᩥᨲᨻ᩠ᨻᨶ᩺”ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨲᩮᩃᨸᩣᨠᨶ᩺”ᨲᩥ. ᨲᩈ᩠ᨾᩥᩴ ᨡᩮᩣ ᨸᨶ ᨲᩮᩃᨸᩣᨠᩮ ᨾᨩ᩠ᨩᩴ ᨸᨠ᩠ᨡᩥᨸᩥᨲᨻ᩠ᨻᩴ ᩉᩮᩣᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨲᩮᩃᨸᩣᨠᩮ ᨾᨩ᩠ᨩᩴ ᨸᨠ᩠ᨡᩥᨸᩥᨲᩩᨶ᩺”ᨲᩥ.
</Paragraph>

<Paragraph number="1226" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨨᨻ᩠ᨻᨣ᩠ᨣᩥᨿᩣ ᨽᩥᨠ᩠ᨡᩪ ᩋᨲᩥᨸᨠ᩠ᨡᩥᨲ᩠ᨲᨾᨩ᩠ᨩᩣᨶᩥ ᨲᩮᩃᩣᨶᩥ ᨸᨧᨶ᩠ᨲᩥ, ᨲᩣᨶᩥ ᨸᩥᩅᩥᨲ᩠ᩅᩣ ᨾᨩ᩠ᨩᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᨶ, ᨽᩥᨠ᩠ᨡᩅᩮ, ᩋᨲᩥᨸᨠ᩠ᨡᩥᨲ᩠ᨲᨾᨩ᩠ᨩᩴ ᨲᩮᩃᩴ ᨸᩣᨲᨻ᩠ᨻᩴ. ᨿᩮᩣ ᨸᩥᩅᩮᨿ᩠ᨿ, ᨿᨳᩣᨵᨾ᩠ᨾᩮᩣ ᨠᩣᩁᩮᨲᨻ᩠ᨻᩮᩣ. ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨿᩈ᩠ᨾᩥᩴ ᨲᩮᩃᨸᩣᨠᩮ ᨾᨩ᩠ᨩᩔ ᨶ ᩅᨱ᩠ᨱᩮᩣ ᨶ ᨣᨶ᩠ᨵᩮᩣ ᨶ ᩁᩈᩮᩣ ᨸᨬ᩠ᨬᩣᨿᨲᩥ, ᩑᩅᩁᩪᨸᩴ ᨾᨩ᩠ᨩᨸᨠ᩠ᨡᩥᨲ᩠ᨲᩴ ᨲᩮᩃᩴ ᨸᩣᨲᩩᨶ᩺”ᨲᩥ.
</Paragraph>

<Paragraph number="1227" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᨽᩥᨠ᩠ᨡᩪᨶᩴ ᨻᩉᩩᩴ ᩋᨲᩥᨸᨠ᩠ᨡᩥᨲ᩠ᨲᨾᨩ᩠ᨩᩴ ᨲᩮᩃᩴ ᨸᨠ᩠ᨠᩴ ᩉᩮᩣᨲᩥ. ᩋᨳ ᨡᩮᩣ ᨽᩥᨠ᩠ᨡᩪᨶᩴ ᩑᨲᨴᩉᩮᩣᩈᩥ—  “ᨠᨳᩴ ᨶᩩ ᨡᩮᩣ ᩋᨲᩥᨸᨠ᩠ᨡᩥᨲ᩠ᨲᨾᨩ᩠ᨩᩮ ᨲᩮᩃᩮ ᨸᨭᩥᨸᨩ᩠ᨩᩥᨲᨻ᩠ᨻᨶ᩺”ᨲᩥ? ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩋᨻ᩠ᨽᨬ᩠ᨩᨶᩴ ᩋᨵᩥᨭ᩠ᨮᩣᨲᩩᨶ᩺”ᨲᩥ.
</Paragraph>

<Paragraph number="1228" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᩣᨿᩈ᩠ᨾᨲᩮᩣ ᨸᩥᩃᩥᨶ᩠ᨴᩅᨧ᩠ᨨᩔ ᨻᩉᩩᨲᩁᩴ ᨲᩮᩃᩴ ᨸᨠ᩠ᨠᩴ ᩉᩮᩣᨲᩥ, ᨲᩮᩃᨽᩣᨩᨶᩴ ᨶ ᩅᩥᨩ᩠ᨩᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨲᩦᨱᩥ ᨲᩩᨾ᩠ᨻᩣᨶᩥ—  ᩃᩮᩣᩉᨲᩩᨾ᩠ᨻᩴ, ᨠᨭ᩠ᨮᨲᩩᨾ᩠ᨻᩴ, ᨹᩃᨲᩩᨾ᩠ᨻᨶ᩺”ᨲᩥ.
</Paragraph>

<Paragraph number="1229" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᩣᨿᩈ᩠ᨾᨲᩮᩣ ᨸᩥᩃᩥᨶ᩠ᨴᩅᨧ᩠ᨨᩔ ᩋᩘᨣᩅᩤᨲᩮᩣ ᩉᩮᩣᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩈᩮᨴᨠᨾ᩠ᨾᨶ᩺”ᨲᩥ. ᨶᨠ᩠ᨡᨾᨶᩥᨿᩮᩣ ᩉᩮᩣᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩈᨾ᩠ᨽᩣᩁᩈᩮᨴᨶ᩺”ᨲᩥ. ᨶᨠ᩠ᨡᨾᨶᩥᨿᩮᩣ ᩉᩮᩣᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨾᩉᩣᩈᩮᨴᨶ᩺”ᨲᩥ. ᨶᨠ᩠ᨡᨾᨶᩥᨿᩮᩣ ᩉᩮᩣᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨽᩘᨣᩮᩤᨴᨠᨶ᩺”ᨲᩥ. ᨶᨠ᩠ᨡᨾᨶᩥᨿᩮᩣ ᩉᩮᩣᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩏᨴᨠᨠᩮᩣᨭ᩠ᨮᨠᨶ᩺”ᨲᩥ.
</Paragraph>

<Paragraph number="1230" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᩣᨿᩈ᩠ᨾᨲᩮᩣ ᨸᩥᩃᩥᨶ᩠ᨴᩅᨧ᩠ᨨᩔ ᨸᨻ᩠ᨻᩅᩤᨲᩮᩣ ᩉᩮᩣᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩃᩮᩣᩉᩥᨲᩴ ᨾᩮᩣᨧᩮᨲᩩᨶ᩺”ᨲᩥ. ᨶᨠ᩠ᨡᨾᨶᩥᨿᩮᩣ ᩉᩮᩣᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩃᩮᩣᩉᩥᨲᩴ ᨾᩮᩣᨧᩮᨲ᩠ᩅᩣ ᩅᩥᩈᩣᨱᩮᨶ ᨣᩤᩉᩮᨲᩩᨶ᩺”ᨲᩥ.
</Paragraph>

<Paragraph number="1231" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᩣᨿᩈ᩠ᨾᨲᩮᩣ ᨸᩥᩃᩥᨶ᩠ᨴᩅᨧ᩠ᨨᩔ ᨸᩣᨴᩤ ᨹᩃᩥᨲᩣ ᩉᩮᩣᨶ᩠ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨸᩣᨴᨻ᩠ᨽᨬ᩠ᨩᨶᨶ᩺”ᨲᩥ. ᨶᨠ᩠ᨡᨾᨶᩥᨿᩮᩣ ᩉᩮᩣᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨸᨩ᩠ᨩᩴ ᩋᨽᩥᩈᩘᨡᩁᩥᨲᩩᨶ᩺”ᨲᩥ.
</Paragraph>

<Paragraph number="1232" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩔ ᨽᩥᨠ᩠ᨡᩩᨶᩮᩣ ᨣᨱ᩠ᨯᩣᨻᩣᨵᩮᩤ ᩉᩮᩣᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩈᨲ᩠ᨳᨠᨾ᩠ᨾᨶ᩺”ᨲᩥ. ᨠᩈᩣᩅᩮᩤᨴᨠᩮᨶ ᩋᨲ᩠ᨳᩮᩣ ᩉᩮᩣᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨠᩈᩣᩅᩮᩤᨴᨠᨶ᩺”ᨲᩥ. ᨲᩥᩃᨠᨠ᩠ᨠᩮᨶ ᩋᨲ᩠ᨳᩮᩣ ᩉᩮᩣᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨲᩥᩃᨠᨠ᩠ᨠᨶ᩺”ᨲᩥ. ᨠᨻᩊᩥᨠᩣᨿ ᩋᨲ᩠ᨳᩮᩣ ᩉᩮᩣᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨠᨻᩊᩥᨠᨶ᩺”ᨲᩥ. ᩅᨱᨻᨶ᩠ᨵᨶᨧᩮᩣᩊᩮᨶ ᩋᨲ᩠ᨳᩮᩣ ᩉᩮᩣᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩅᨱᨻᨶ᩠ᨵᨶᨧᩮᩣᩊᨶ᩺”ᨲᩥ. ᩅᨱᩮᩣ ᨠᨱ᩠ᨯᩩᩅᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩈᩣᩈᨸᨠᩩᨭ᩠ᨭᩮᨶ ᨹᩮᩣᩈᩥᨲᩩᨶ᩺”ᨲᩥ. ᩅᨱᩮᩣ ᨠᩥᩃᩥᨩ᩠ᨩᩥᨲ᩠ᨳ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨵᩪᨾᩴ ᨠᩣᨲᩩᨶ᩺”ᨲᩥ. ᩅᨯ᩠ᨰᨾᩴᩈᩴ ᩅᩩᨭ᩠ᨮᩣᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩃᩮᩣᨱᩈᨠ᩠ᨡᩁᩥᨠᩣᨿ ᨨᩥᨶ᩠ᨴᩥᨲᩩᨶ᩺”ᨲᩥ. ᩅᨱᩮᩣ ᨶ ᩁᩩᩉᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩅᨱᨲᩮᩃᨶ᩺”ᨲᩥ. ᨲᩮᩃᩴ ᨣᩃᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩅᩥᨠᩣᩈᩥᨠᩴ ᩈᨻ᩠ᨻᩴ ᩅᨱᨸᨭᩥᨠᨾ᩠ᨾᨶ᩺”ᨲᩥ.
</Paragraph>

</Division>
<Division number="268" book="vi-maha">

<Paragraph number="1233" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᩋᩉᩥᨶᩣ ᨴᨭ᩠ᨮᩮᩣ ᩉᩮᩣᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨧᨲ᩠ᨲᩣᩁᩥ ᨾᩉᩣᩅᩥᨠᨭᩣᨶᩥ ᨴᩤᨲᩩᩴ—  ᨣᩪᨳᩴ, ᨾᩩᨲ᩠ᨲᩴ, ᨨᩣᩁᩥᨠᩴ, ᨾᨲ᩠ᨲᩥᨠᨶ᩺”ᨲᩥ. ᩋᨳ ᨡᩮᩣ ᨽᩥᨠ᩠ᨡᩪᨶᩴ ᩑᨲᨴᩉᩮᩣᩈᩥ—  “ᩋᨸ᩠ᨸᨭᩥᨣ᩠ᨣᩉᩥᨲᩣᨶᩥ ᨶᩩ ᨡᩮᩣ ᩏᨴᩤᩉᩩ ᨸᨭᩥᨣ᩠ᨣᩉᩮᨲᨻ᩠ᨻᩣᨶᩦ”ᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩈᨲᩥ ᨠᨸ᩠ᨸᩥᨿᨠᩣᩁᨠᩮ ᨸᨭᩥᨣ᩠ᨣᩉᩣᨸᩮᨲᩩᩴ, ᩋᩈᨲᩥ ᨠᨸ᩠ᨸᩥᨿᨠᩣᩁᨠᩮ ᩈᩣᨾᩴ ᨣᩉᩮᨲ᩠ᩅᩣ ᨸᩁᩥᨽᩩᨬ᩠ᨩᩥᨲᩩᨶ᩺”ᨲᩥ.
</Paragraph>

<Paragraph number="1234" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᨶ ᨽᩥᨠ᩠ᨡᩩᨶᩣ ᩅᩥᩈᩴ ᨸᩦᨲᩴ ᩉᩮᩣᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨣᩪᨳᩴ ᨸᩣᨿᩮᨲᩩᨶ᩺”ᨲᩥ. ᩋᨳ ᨡᩮᩣ ᨽᩥᨠ᩠ᨡᩪᨶᩴ ᩑᨲᨴᩉᩮᩣᩈᩥ—  “ᩋᨸ᩠ᨸᨭᩥᨣ᩠ᨣᩉᩥᨲᩴ ᨶᩩ ᨡᩮᩣ ᩏᨴᩤᩉᩩ ᨸᨭᩥᨣ᩠ᨣᩉᩮᨲᨻ᩠ᨻᩮᩣ”ᨲᩥ? ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨿᩴ ᨠᩁᩮᩣᨶ᩠ᨲᩮᩣ ᨸᨭᩥᨣ᩠ᨣᨱ᩠ᩉᩣᨲᩥ, ᩈ᩠ᩅᩮᩅ ᨸᨭᩥᨣ᩠ᨣᩉᩮᩣ ᨠᨲᩮᩣ, ᨶ ᨸᩩᨶ ᨸᨭᩥᨣ᩠ᨣᩉᩮᨲᨻ᩠ᨻᩮᩣ”ᨲᩥ.
</Paragraph>

</Division>
<Division number="269" book="vi-maha">

<Paragraph number="1235" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩔ ᨽᩥᨠ᩠ᨡᩩᨶᩮᩣ ᨥᩁᨴᩥᨶ᩠ᨶᨠᩣᨻᩣᨵᩮᩤ ᩉᩮᩣᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩈᩦᨲᩣᩃᩮᩣᩊᩥᩴ ᨸᩣᨿᩮᨲᩩᨶ᩺”ᨲᩥ.
</Paragraph>

<Paragraph number="1236" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᨴᩩᨭ᩠ᨮᨣᩉᨱᩥᨠᩮᩣ ᩉᩮᩣᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩋᩣᨾᩥᩈᨡᩣᩁᩴ ᨸᩣᨿᩮᨲᩩᨶ᩺”ᨲᩥ.
</Paragraph>

<Paragraph number="1237" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩔ ᨽᩥᨠ᩠ᨡᩩᨶᩮᩣ ᨸᨱ᩠ᨯᩩᩁᩮᩣᨣᩤᨻᩣᨵᩮᩤ ᩉᩮᩣᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨾᩩᨲ᩠ᨲᩉᩁᩦᨲᨠᩴ ᨸᩣᨿᩮᨲᩩᨶ᩺”ᨲᩥ.
</Paragraph>

<Paragraph number="1238" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩔ ᨽᩥᨠ᩠ᨡᩩᨶᩮᩣ ᨨᩅᩥᨴᩮᩤᩈᩣᨻᩣᨵᩮᩤ ᩉᩮᩣᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨣᨶ᩠ᨵᩣᩃᩮᨸᩴ ᨠᩣᨲᩩᨶ᩺”ᨲᩥ.
</Paragraph>

<Paragraph number="1239" book="vi-maha">
ᨲᩮᨶ ᨡᩮᩣ ᨸᨶ ᩈᨾᨿᩮᨶ ᩋᨬ᩠ᨬᨲᩁᩮᩣ ᨽᩥᨠ᩠ᨡᩩ ᩋᨽᩥᩈᨶ᩠ᨶᨠᩣᨿᩮᩣ ᩉᩮᩣᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩅᩥᩁᩮᨧᨶᩴ ᨸᩣᨲᩩᨶ᩺”ᨲᩥ. ᩋᨧ᩠ᨨᨠᨬ᩠ᨩᩥᨿᩣ ᩋᨲ᩠ᨳᩮᩣ ᩉᩮᩣᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩋᨧ᩠ᨨᨠᨬ᩠ᨩᩥᨶ᩺”ᨲᩥ. ᩋᨠᨭᨿᩪᩈᩮᨶ ᩋᨲ᩠ᨳᩮᩣ ᩉᩮᩣᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᩋᨠᨭᨿᩪᩈᨶ᩺”ᨲᩥ. ᨠᨭᩣᨠᨭᩮᨶ ᩋᨲ᩠ᨳᩮᩣ ᩉᩮᩣᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨠᨭᩣᨠᨭᨶ᩺”ᨲᩥ. ᨸᨭᩥᨧ᩠ᨨᩣᨴᨶᩦᨿᩮᨶ ᩋᨲ᩠ᨳᩮᩣ ᩉᩮᩣᨲᩥ. ᨽᨣᩅᨲᩮᩣ ᩑᨲᨾᨲ᩠ᨳᩴ ᩋᩣᩁᩮᩣᨧᩮᩈᩩᩴ. “ᩋᨶᩩᨩᩣᨶᩣᨾᩥ, ᨽᩥᨠ᩠ᨡᩅᩮ, ᨸᨭᩥᨧ᩠ᨨᩣᨴᨶᩦᨿᨶ᩺”ᨲᩥ.
</Paragraph>
</Division>