---
title: "4.2.9 Navattabbaṃsaṃghassadinnaṃmahapphalantikathā"
tableOfContents: false
sidebar:
  order: 11
type: "tipitaka"
basket: "ab"
book: "kv"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="797" book="kv">

<Paragraph number="2484" book="kv">
๐ Na vattabbaṃ—  “saṃghassa dinnaṃ mahapphalan”ti? Āmantā. Nanu saṃgho āhuneyyo pāhuneyyo dakkhiṇeyyo añjalikaraṇīyo anuttaraṃ puññakkhettaṃ lokassāti? Āmantā. Hañci saṃgho āhuneyyo …pe…  anuttaraṃ puññakkhettaṃ lokassa, tena vata re vattabbe—  “saṃghassa dinnaṃ mahapphalan”ti.
</Paragraph>

<Paragraph number="2485" book="kv">
๐ Na vattabbaṃ—  “saṃghassa dinnaṃ mahapphalan”ti? Āmantā. Nanu cattāro purisayugā aṭṭha purisapuggalā dakkhiṇeyyā vuttā bhagavatāti? Āmantā. Hañci cattāro purisayugā aṭṭha purisapuggalā dakkhiṇeyyā vuttā bhagavatā, tena vata re vattabbe—  “saṃghassa dinnaṃ mahapphalan”ti.
</Paragraph>

</Division>
<Division number="798" book="kv">

<Paragraph number="2486" book="kv">
๐ Na vattabbaṃ—  “saṃghassa dinnaṃ mahapphalan”ti? Āmantā. Nanu vuttaṃ bhagavatā—  “saṃghe, gotami, dehi, saṃghe te dinne ahañceva pūjito bhavissāmi saṃgho cā”ti. Attheva suttantoti? Āmantā. Tena hi saṃghassa dinnaṃ mahapphalanti.
</Paragraph>

<Paragraph number="2487" book="kv">
๐ Na vattabbaṃ—  “saṃghassa dinnaṃ mahapphalan”ti? Āmantā. Nanu sakko devānamindo bhagavantaṃ etadavoca—
</Paragraph>

<Paragraph number="2488" type="verses" book="kv">
_“Yajamānānaṃ manussānaṃ,_  
_puññapekkhāna pāṇinaṃ;_  
_Karotaṃ opadhikaṃ puññaṃ,_  
_kattha dinnaṃ mahapphalan”ti._  

</Paragraph>

<Paragraph number="2489" type="verses" book="kv">
_“Cattāro ca paṭipannā,_  
_cattāro ca phale ṭhitā;_  
_Esa saṃgho ujubhūto,_  
_paññāsīlasamāhito._  

</Paragraph>

<Paragraph number="2490" type="verses" book="kv">
_Yajamānānaṃ manussānaṃ,_  
_puññapekkhāna pāṇinaṃ;_  
_Karotaṃ opadhikaṃ puññaṃ,_  
_saṃghe dinnaṃ mahapphalanti._  

</Paragraph>

<Paragraph number="2491" type="verses" book="kv">
_Eso hi saṃgho vipulo mahaggato,_  
_Esappameyyo udadhīva sāgaro;_  
_Ete hi seṭṭhā naravīrasāvakā,_  
_Pabhaṅkarā dhammamudīrayanti._  

</Paragraph>

<Paragraph number="2492" type="verses" book="kv">
_Tesaṃ sudinnaṃ suhutaṃ suyiṭṭhaṃ,_  
_Ye saṃghamuddissa dadanti dānaṃ;_  
_Sā dakkhiṇā saṃghagatā patiṭṭhitā,_  
_Mahapphalā lokavidūna vaṇṇitā._  

</Paragraph>

<Paragraph number="2493" type="verses" book="kv">
_Etādisaṃ yaññamanussarantā,_  
_Ye vedajātā vicaranti loke;_  
_Vineyya maccheramalaṃ samūlaṃ,_  
_Aninditā saggamupenti ṭhānan”ti._  

</Paragraph>

<Paragraph number="2494" book="kv">
Attheva suttantoti? Āmantā. Tena hi saṃghassa dinnaṃ mahapphalanti.

</Paragraph>
</Division>

<Paragraph number="2495" type="center" book="kv">
Na vattabbaṃ saṃghassa dinnaṃ mahapphalantikathā niṭṭhitā.
</Paragraph>