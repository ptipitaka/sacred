---
title: "4.3.8 Saddaṃsuṇātītikathā"
tableOfContents: false
sidebar:
  order: 8
type: "tipitaka"
basket: "ab"
book: "kv"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="823" book="kv">

<Paragraph number="2569" book="kv">
๐ Samāpanno saddaṃ suṇātīti? Āmantā. Samāpanno cakkhunā rūpaṃ passati …pe…  sotena …pe…  ghānena …pe…  jivhāya …pe…  kāyena phoṭṭhabbaṃ phusatīti? Na hevaṃ vattabbe …pe… .
</Paragraph>

<Paragraph number="2570" book="kv">
๐ Samāpanno saddaṃ suṇātīti? Āmantā. Sotaviññāṇasamaṅgī samāpannoti? Na hevaṃ vattabbe. Nanu samādhi manoviññāṇasamaṅgissāti? Āmantā. Hañci samādhi manoviññāṇasamaṅgissa, no ca vata re vattabbe—  “samāpanno saddaṃ suṇātī”ti.
</Paragraph>

<Paragraph number="2571" book="kv">
๐ Samādhi manoviññāṇasamaṅgissa, sotaviññāṇasamaṅgī saddaṃ suṇātīti? Āmantā. Hañci samādhi manoviññāṇasamaṅgissa, sotaviññāṇasamaṅgī saddaṃ suṇāti, no ca vata re vattabbe—  “samāpanno saddaṃ suṇātī”ti. Samādhi manoviññāṇasamaṅgissa, sotaviññāṇasamaṅgī saddaṃ suṇātīti? Āmantā. Dvinnaṃ phassānaṃ …pe…  dvinnaṃ cittānaṃ samodhānaṃ hotīti? Na hevaṃ vattabbe …pe… .
</Paragraph>

</Division>
<Division number="824" book="kv">

<Paragraph number="2572" book="kv">
× Na vattabbaṃ—  “samāpanno saddaṃ suṇātī”ti? Āmantā. Nanu paṭhamassa jhānassa saddo kaṇṭako vutto bhagavatāti? Āmantā. Hañci paṭhamassa jhānassa saddo kaṇṭako vutto bhagavatā, tena vata re vattabbe—  “samāpanno saddaṃ suṇātī”ti.
</Paragraph>

</Division>
<Division number="825" book="kv">

<Paragraph number="2573" book="kv">
๐ Paṭhamassa jhānassa saddo kaṇṭako vutto bhagavatāti, samāpanno saddaṃ suṇātīti? Āmantā. Dutiyassa jhānassa vitakko vicāro kaṇṭako vutto bhagavatā, atthi tassa vitakkavicārāti? Na hevaṃ vattabbe …pe… .
</Paragraph>

<Paragraph number="2574" book="kv">
๐ Paṭhamassa jhānassa saddo kaṇṭako vutto bhagavatāti, samāpanno saddaṃ suṇātīti? Āmantā. Tatiyassa jhānassa pīti kaṇṭako …pe…  catutthassa jhānassa assāsapassāso kaṇṭako …  ākāsānañcāyatanaṃ samāpannassa rūpasaññā kaṇṭako…  viññāṇañcāyatanaṃ samāpannassa ākāsānañcāyatanasaññā kaṇṭako…  ākiñcaññāyatanaṃ samāpannassa viññāṇañcāyatanasaññā kaṇṭako…  nevasaññānāsaññāyatanaṃ samāpannassa ākiñcaññāyatanasaññā kaṇṭako…  saññāvedayitanirodhaṃ samāpannassa saññā ca vedanā ca kaṇṭako vutto bhagavatā, atthi tassa saññā ca vedanā cāti? Na hevaṃ vattabbe …pe… .

</Paragraph>
</Division>

<Paragraph number="2575" type="center" book="kv">
Saddaṃ suṇātītikathā niṭṭhitā.
</Paragraph>