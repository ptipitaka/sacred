---
title: "4.5.5 Maggakathā"
tableOfContents: false
sidebar:
  order: 5
type: "tipitaka"
basket: "ab"
book: "kv"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="872" book="kv">

<Paragraph number="2680" book="kv">
๐ Pañcaṅgiko maggoti? Āmantā. Nanu aṭṭhaṅgiko maggo vutto bhagavatā, seyyathidaṃ—  sammādiṭṭhi …pe…  sammāsamādhīti? Āmantā. Hañci aṭṭhaṅgiko maggo vutto bhagavatā, seyyathidaṃ—  sammādiṭṭhi …pe…  sammāsamādhi, no ca vata re vattabbe—  “pañcaṅgiko maggo”ti.
</Paragraph>

<Paragraph number="2681" book="kv">
๐ Pañcaṅgiko maggoti? Āmantā. Nanu vuttaṃ bhagavatā—
</Paragraph>

<Paragraph number="2682" type="verses" book="kv">
_“Maggānaṃ aṭṭhaṅgiko seṭṭho,_  
_Saccānaṃ caturo padā;_  
_Virāgo seṭṭho dhammānaṃ,_  
_Dvipadānañca cakkhumā”ti._  

</Paragraph>

<Paragraph number="2683" book="kv">
Attheva suttantoti? Āmantā. Tena hi aṭṭhaṅgiko maggoti.
</Paragraph>

</Division>
<Division number="873" book="kv">

<Paragraph number="2684" book="kv">
๐ Sammāvācā maggaṅgaṃ, sā ca na maggoti? Āmantā. Sammādiṭṭhi maggaṅgaṃ, sā ca na maggoti? Na hevaṃ vattabbe …pe…  sammāvācā maggaṅgaṃ, sā ca na maggoti? Āmantā. Sammāsaṅkappo …pe…  sammāvāyāmo …pe…  sammāsati …pe…  sammāsamādhi maggaṅgaṃ, so ca na maggoti? Na hevaṃ vattabbe …pe… .
</Paragraph>

<Paragraph number="2685" book="kv">
๐ Sammākammanto …pe…  sammāājīvo maggaṅgaṃ, so ca na maggoti? Āmantā. Sammādiṭṭhi …pe…  sammāsamādhi maggaṅgaṃ, so ca na maggoti? Na hevaṃ vattabbe …pe… .
</Paragraph>

<Paragraph number="2686" book="kv">
๐ Sammādiṭṭhi maggaṅgaṃ, sā ca maggoti? Āmantā. Sammāvācā maggaṅgaṃ, sā ca maggoti? Na hevaṃ vattabbe …pe…  sammādiṭṭhi maggaṅgaṃ, sā ca maggoti? Āmantā. Sammākammanto …pe…  sammāājīvo maggaṅgaṃ, so ca maggoti? Na hevaṃ vattabbe …pe… .
</Paragraph>

<Paragraph number="2687" book="kv">
๐ Sammāsaṅkappo …pe…  sammāvāyāmo …pe…  sammāsati …pe…  sammāsamādhi maggaṅgaṃ, so ca maggoti? Āmantā. Sammāvācā …pe…  sammākammanto …pe…  sammāājīvo maggaṅgaṃ, so ca maggoti? Na hevaṃ vattabbe …pe… .
</Paragraph>

</Division>
<Division number="874" book="kv">

<Paragraph number="2688" book="kv">
× Ariyo aṭṭhaṅgiko maggoti? Āmantā. Nanu vuttaṃ bhagavatā—  “pubbeva kho panassa kāyakammaṃ vacīkammaṃ ājīvo suparisuddho hoti; evamassāyaṃ ariyo aṭṭhaṅgiko maggo bhāvanāpāripūriṃ gacchatī”ti. Attheva suttantoti? Āmantā. Tena hi pañcaṅgiko maggoti.
</Paragraph>

</Division>
<Division number="875" book="kv">

<Paragraph number="2689" book="kv">
๐ Pañcaṅgiko maggoti? Āmantā. Nanu vuttaṃ bhagavatā—  “yasmiṃ kho, subhadda, dhammavinaye ariyo aṭṭhaṅgiko maggo na upalabbhati, samaṇopi tattha na upalabbhati, dutiyopi tattha samaṇo na upalabbhati, tatiyopi tattha samaṇo na upalabbhati, catutthopi tattha samaṇo na upalabbhati. Yasmiñca kho, subhadda, dhammavinaye ariyo aṭṭhaṅgiko maggo upalabbhati, samaṇopi tattha upalabbhati, dutiyopi …pe…  tatiyopi …pe…  catutthopi tattha samaṇo upalabbhati. Imasmiṃ kho, subhadda, dhammavinaye ariyo aṭṭhaṅgiko maggo upalabbhati. Idheva, subhadda, samaṇo, idha dutiyo samaṇo, idha tatiyo samaṇo, idha catuttho samaṇo. Suññā parappavādā samaṇebhi aññehī”ti. Attheva suttantoti? Āmantā. Tena hi aṭṭhaṅgiko maggoti.

</Paragraph>
</Division>

<Paragraph number="2690" type="center" book="kv">
Maggakathā niṭṭhitā.
</Paragraph>