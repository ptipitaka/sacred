---
title: "2.2.5 Paribhogamayapuññakathā"
tableOfContents: false
sidebar:
  order: 6
type: "tipitaka"
basket: "ab"
book: "kv"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="483" book="kv">

<Paragraph number="1645" book="kv">
๐ Paribhogamayaṃ puññaṃ vaḍḍhatīti? Āmantā. Paribhogamayo phasso vaḍḍhati, vedanā vaḍḍhati, saññā vaḍḍhati, cetanā vaḍḍhati, cittaṃ vaḍḍhati, saddhā vaḍḍhati, vīriyaṃ vaḍḍhati, sati vaḍḍhati, samādhi vaḍḍhati, paññā vaḍḍhatīti? Na hevaṃ vattabbe …pe… .
</Paragraph>

<Paragraph number="1646" book="kv">
๐ Paribhogamayaṃ puññaṃ vaḍḍhatīti? Āmantā. Latā viya vaḍḍhati, māluvā viya vaḍḍhati, rukkho viya vaḍḍhati, tiṇaṃ viya vaḍḍhati, muñjapuñjo viya vaḍḍhatīti? Na hevaṃ vattabbe …pe… .
</Paragraph>

</Division>
<Division number="484" book="kv">

<Paragraph number="1647" book="kv">
๐ Paribhogamayaṃ puññaṃ vaḍḍhatīti? Āmantā. Dāyako dānaṃ datvā na samannāharati, hoti puññanti? Āmantā. Anāvaṭṭentassa hoti…  anābhogassa hoti…  asamannāharantassa hoti…  amanasikarontassa hoti…  acetayantassa hoti…  apatthayantassa hoti…  appaṇidahantassa hotīti? Na hevaṃ vattabbe …pe…  nanu āvaṭṭentassa hoti…  ābhogassa hoti…  samannāharantassa hoti…  manasikarontassa hoti…  cetayantassa hoti…  patthayantassa hoti…  paṇidahantassa hotīti? Āmantā. Hañci āvaṭṭentassa hoti…  ābhogassa hoti…  samannāharantassa hoti…  manasikarontassa hoti…  cetayantassa hoti…  patthayantassa hoti…  paṇidahantassa hoti, no ca vata re vattabbe—  “paribhogamayaṃ puññaṃ vaḍḍhatī”ti.
</Paragraph>

</Division>
<Division number="485" book="kv">

<Paragraph number="1648" book="kv">
๐ Paribhogamayaṃ puññaṃ vaḍḍhatīti? Āmantā. Dāyako dānaṃ datvā kāmavitakkaṃ vitakketi, byāpādavitakkaṃ vitakketi, vihiṃsāvitakkaṃ vitakketi, hoti puññanti? Āmantā. Dvinnaṃ phassānaṃ …pe…  dvinnaṃ cittānaṃ samodhānaṃ hotīti? Na hevaṃ vattabbe …pe…  dvinnaṃ phassānaṃ …pe…  dvinnaṃ cittānaṃ samodhānaṃ hotīti? Āmantā. Kusalākusalā sāvajjānavajjā hīnapaṇītā kaṇhasukkasappaṭibhāgā dhammā sammukhībhāvaṃ āgacchantīti? Na hevaṃ vattabbe …pe…  kusalākusalā sāvajjānavajjā hīnapaṇītā kaṇhasukkasappaṭibhāgā dhammā sammukhībhāvaṃ āgacchantīti? Āmantā. Nanu vuttaṃ bhagavatā—  “cattārimāni, bhikkhave, suvidūravidūrāni. Katamāni cattāri? Nabhañca, bhikkhave, pathavī ca—  idaṃ paṭhamaṃ suvidūravidūraṃ. Orimañca, bhikkhave, tīraṃ samuddassa pārimañca tīraṃ—  idaṃ dutiyaṃ suvidūravidūraṃ. Yato ca, bhikkhave, verocano abbhudeti yattha ca atthameti—  idaṃ tatiyaṃ suvidūravidūraṃ. Satañca, bhikkhave, dhammo asatañca dhammo—  idaṃ catutthaṃ suvidūravidūraṃ. Imāni kho, bhikkhave, cattāri suvidūravidūrānīti.
</Paragraph>

<Paragraph number="1649" type="verses" book="kv">
_Nabhañca dūre pathavī ca dūre,_  
_Pāraṃ samuddassa tadāhu dūre;_  
_Yato ca verocano abbhudeti,_  
_Pabhaṅkaro yattha ca atthameti;_  
_Tato have dūrataraṃ vadanti,_  
_Satañca dhammaṃ asatañca dhammaṃ._  

</Paragraph>

<Paragraph number="1650" type="verses" book="kv">
_Abyāyiko hoti sataṃ samāgamo,_  
_Yāvampi tiṭṭheyya tatheva hoti;_  
_Khippañhi veti asataṃ samāgamo,_  
_Tasmā sataṃ dhammo asabbhi ārakā”ti._  

</Paragraph>

<Paragraph number="1651" book="kv">
Attheva suttantoti? Āmantā. Tena hi na vattabbaṃ—  “kusalākusalā sāvajjānavajjā hīnapaṇītā kaṇhasukkasappaṭibhāgā dhammā sammukhībhāvaṃ āgacchantī”ti.
</Paragraph>

</Division>
<Division number="486" book="kv">

<Paragraph number="1652" book="kv">
× Na vattabbaṃ—  “paribhogamayaṃ puññaṃ vaḍḍhatī”ti? Āmantā. Nanu vuttaṃ bhagavatā—
</Paragraph>

<Paragraph number="1653" type="verses" book="kv">
_“Ārāmaropā vanaropā,_  
_ye janā setukārakā;_  
_Papañca udapānañca,_  
_ye dadanti upassayaṃ._  

</Paragraph>

<Paragraph number="1654" type="verses" book="kv">
_Tesaṃ divā ca ratto ca,_  
_sadā puññaṃ pavaḍḍhati;_  
_Dhammaṭṭhā sīlasampannā,_  
_te janā saggagāmino”ti._  

</Paragraph>

<Paragraph number="1655" book="kv">
Attheva suttantoti? Āmantā. Tena hi paribhogamayaṃ puññaṃ vaḍḍhatīti.
</Paragraph>

<Paragraph number="1656" book="kv">
× Na vattabbaṃ—  “paribhogamayaṃ puññaṃ vaḍḍhatī”ti? Āmantā. Nanu vuttaṃ bhagavatā—  “cattārome, bhikkhave, puññābhisandā kusalābhisandā sukhassāhārā sovaggikā sukhavipākā saggasaṃvattanikā iṭṭhāya kantāya manāpāya hitāya sukhāya saṃvattanti. Katame cattāro? Yassa, bhikkhave, bhikkhu cīvaraṃ paribhuñjamāno appamāṇaṃ cetosamādhiṃ upasampajja viharati, appamāṇo tassa puññābhisando kusalābhisando sukhassāhāro sovaggiko sukhavipāko saggasaṃvattaniko iṭṭhāya kantāya manāpāya hitāya sukhāya saṃvattati. Yassa, bhikkhave, bhikkhu piṇḍapātaṃ paribhuñjamāno …pe…  senāsanaṃ paribhuñjamāno …pe…  gilānapaccayabhesajjaparikkhāraṃ paribhuñjamāno appamāṇaṃ cetosamādhiṃ upasampajja viharati, appamāṇo tassa puññābhisando kusalābhisando sukhassāhāro sovaggiko sukhavipāko saggasaṃvattaniko iṭṭhāya kantāya manāpāya hitāya sukhāya saṃvattati. Ime kho, bhikkhave, cattāro puññābhisandā kusalābhisandā sukhassāhārā sovaggikā sukhavipākā saggasaṃvattanikā iṭṭhāya kantāya manāpāya hitāya sukhāya saṃvattantī”ti. Attheva suttantoti? Āmantā. Tena hi paribhogamayaṃ puññaṃ vaḍḍhatīti.
</Paragraph>

</Division>
<Division number="487" book="kv">

<Paragraph number="1657" book="kv">
๐ Paribhogamayaṃ puññaṃ vaḍḍhatīti? Āmantā. Dāyako dānaṃ deti, paṭiggāhako paṭiggahetvā na paribhuñjati chaḍḍeti vissajjeti, hoti puññanti? Āmantā. Hañci dāyako dānaṃ deti, paṭiggāhako paṭiggahetvā na paribhuñjati chaḍḍeti vissajjeti, hoti puññaṃ; no ca vata re vattabbe—  “paribhogamayaṃ puññaṃ vaḍḍhatī”ti.
</Paragraph>

<Paragraph number="1658" book="kv">
๐ Paribhogamayaṃ puññaṃ vaḍḍhatīti? Āmantā. Dāyako dānaṃ deti, paṭiggāhake paṭiggahite rājāno vā haranti, corā vā haranti, aggi vā dahati, udakaṃ vā vahati, appiyā vā dāyādā haranti, hoti puññanti? Āmantā. Hañci dāyako dānaṃ deti, paṭiggāhake paṭiggahite rājāno vā haranti, corā vā haranti, aggi vā dahati, udakaṃ vā vahati, appiyā vā dāyādā haranti, hoti puññaṃ; no ca vata re vattabbe—  “paribhogamayaṃ puññaṃ vaḍḍhatī”ti.

</Paragraph>
</Division>

<Paragraph number="1659" type="center" book="kv">
Paribhogamayapuññakathā niṭṭhitā.
</Paragraph>