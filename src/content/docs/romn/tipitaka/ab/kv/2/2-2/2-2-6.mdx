---
title: "2.2.6 Itodinnakathā"
tableOfContents: false
sidebar:
  order: 7
type: "tipitaka"
basket: "ab"
book: "kv"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="488" book="kv" bookNo="32" page="260">

<Paragraph number="1660" book="kv">
๐ Ito dinnena tattha yāpentīti? Āmantā. Ito cīvaraṃ denti taṃ cīvaraṃ tattha paribhuñjantīti? Na hevaṃ vattabbe …pe…  ito piṇḍapātaṃ denti, ito senāsanaṃ denti, ito gilānapaccayabhesajjaparikkhāraṃ denti, ito khādanīyaṃ denti, ito bhojanīyaṃ denti, ito pānīyaṃ denti; taṃ pānīyaṃ tattha paribhuñjantīti? Na hevaṃ vattabbe …pe… .
</Paragraph>

<Paragraph number="1661" book="kv">
๐ Ito dinnena tattha yāpentīti? Āmantā. Añño aññassa kārako parakataṃ sukhadukkhaṃ añño karoti, añño paṭisaṃvedetīti? Na hevaṃ vattabbe …pe… .
</Paragraph>

</Division>
<Division number="489" book="kv" bookNo="32" page="260">

<Paragraph number="1662" book="kv">
× Na vattabbaṃ—  “ito dinnena tattha yāpentī”ti? Āmantā. Nanu petā attano atthāya dānaṃ dentaṃ anumodenti, cittaṃ pasādenti, pītiṃ uppādenti, somanassaṃ paṭilabhantīti? Āmantā. Hañci petā attano atthāya dānaṃ dentaṃ anumodenti, cittaṃ pasādenti, pītiṃ uppādenti, somanassaṃ paṭilabhanti; tena vata re vattabbe—  “ito dinnena tattha yāpentī”ti.
</Paragraph>

</Division>
<Division number="490" book="kv" bookNo="32" page="260">

<Paragraph number="1663" book="kv">
× Na vattabbaṃ—  “ito dinnena tattha yāpentī”ti? Āmantā. Nanu vuttaṃ bhagavatā—
</Paragraph>

<Paragraph number="1664" type="verses" book="kv">
_“Unname udakaṃ vuṭṭhaṃ,_  
_yathāninnaṃ pavattati;_  
_Evameva ito dinnaṃ,_  
_petānaṃ upakappati._  

</Paragraph>

<Paragraph number="1665" type="verses" book="kv">
_Yathā vārivahā pūrā,_  
_paripūrenti sāgaraṃ;_  
_Evameva ito dinnaṃ,_  
_petānaṃ upakappati._  

</Paragraph>

<Paragraph number="1666" type="verses" book="kv">
_Na hi tattha kasī atthi,_  
_gorakkhettha na vijjati;_  
_Vaṇijjā tādisī natthi,_  
_hiraññena kayākayaṃ;_  
_Ito dinnena yāpenti,_  
_petā kālaṅkatā tahin”ti._  

</Paragraph>

<Paragraph number="1667" book="kv">
Attheva suttantoti? Āmantā. Tena hi ito dinnena tattha yāpentīti.
</Paragraph>

</Division>
<Division number="491" book="kv" bookNo="32" page="261">

<Paragraph number="1668" book="kv">
× Na vattabbaṃ—  “ito dinnena tattha yāpentī”ti? Āmantā. Nanu vuttaṃ bhagavatā—  “pañcimāni, bhikkhave, ṭhānāni sampassantā mātāpitaro puttaṃ icchanti kule jāyamānaṃ. Katamāni pañca? Bhaṭo vā no bharissati, kiccaṃ vā no karissati, kulavaṃso ciraṃ ṭhassati, dāyajjaṃ paṭipajjissati, atha vā pana petānaṃ kālaṅkatānaṃ dakkhiṇaṃ anuppadassati—  imāni kho, bhikkhave, pañca ṭhānāni sampassantā mātāpitaro puttaṃ icchanti kule jāyamānanti.
</Paragraph>

<Paragraph number="1669" type="verses" book="kv">
_Pañca ṭhānāni sampassaṃ,_  
_puttaṃ icchanti paṇḍitā;_  
_Bhaṭo vā no bharissati,_  
_kiccaṃ vā no karissati._  

</Paragraph>

<Paragraph number="1670" type="verses" book="kv">
_Kulavaṃso ciraṃ tiṭṭhe,_  
_dāyajjaṃ paṭipajjati;_  
_Atha vā pana petānaṃ,_  
_dakkhiṇaṃ anuppadassati._  

</Paragraph>

<Paragraph number="1671" type="verses" book="kv">
_Ṭhānānetāni sampassaṃ,_  
_puttaṃ icchanti paṇḍitā;_  
_Tasmā santo sappurisā,_  
_kataññū katavedino._  

</Paragraph>

<Paragraph number="1672" type="verses" book="kv">
_Bharanti mātāpitaro,_  
_pubbe katamanussaraṃ;_  
_Karonti tesaṃ kiccāni,_  
_yathā taṃ pubbakārinaṃ._  

</Paragraph>

<Paragraph number="1673" type="verses" book="kv">
_Ovādakārī bhaṭaposī,_  
_kulavaṃsaṃ ahāpayaṃ;_  
_Saddho sīlena sampanno,_  
_putto hoti pasaṃsiyo”ti._  

</Paragraph>

<Paragraph number="1674" book="kv">
Attheva suttantoti? Āmantā. Tena hi ito dinnena tattha yāpentīti.

</Paragraph>
</Division>

<Paragraph number="1675" type="center" book="kv">
Ito dinnakathā niṭṭhitā.
</Paragraph>