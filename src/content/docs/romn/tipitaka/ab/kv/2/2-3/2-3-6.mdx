---
title: "2.3.6 Arūpadhātukathā"
tableOfContents: false
sidebar:
  order: 8
type: "tipitaka"
basket: "ab"
book: "kv"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="517" book="kv" bookNo="32" page="276">

<Paragraph number="1759" book="kv">
๐ Arūpino dhammā arūpadhātūti? Āmantā. Vedanā bhavo gati sattāvāso saṃsāro yoni viññāṇaṭṭhiti attabhāvapaṭilābhoti? Na hevaṃ vattabbe …pe…  atthi vedanūpagaṃ kammanti? Na hevaṃ vattabbe …pe…  atthi vedanūpagā sattāti? Na hevaṃ vattabbe …pe…  vedanāya sattā jāyanti jīyanti mīyanti cavanti upapajjantīti? Na hevaṃ vattabbe …pe…  vedanāya atthi vedanā saññā saṅkhārā viññāṇanti? Na hevaṃ vattabbe …pe…  vedanā catuvokārabhavoti? Na hevaṃ vattabbe …pe…
</Paragraph>

<Paragraph number="1760" book="kv">
๐ Arūpadhātu bhavo gati …pe…  attabhāvapaṭilābhoti? Āmantā. Vedanā bhavo gati …pe…  attabhāvapaṭilābhoti? Na hevaṃ vattabbe …pe…  atthi arūpadhātūpagaṃ kammanti? Āmantā. Atthi vedanūpagaṃ kammanti? Na hevaṃ vattabbe …pe…  atthi arūpadhātūpagā sattāti? Āmantā. Atthi vedanūpagā sattāti? Na hevaṃ vattabbe …pe… .
</Paragraph>

<Paragraph number="1761" book="kv">
๐ Arūpadhātuyā sattā jāyanti jīyanti mīyanti cavanti upapajjantīti? Āmantā. Vedanāya sattā jāyanti jīyanti mīyanti cavanti upapajjantīti? Na hevaṃ vattabbe …pe…  arūpadhātuyā atthi vedanā saññā saṅkhārā viññāṇanti? Āmantā. Vedanāya atthi vedanā saññā saṅkhārā viññāṇanti? Na hevaṃ vattabbe …pe…  arūpadhātu catuvokārabhavoti? Āmantā. Vedanā catuvokārabhavoti? Na hevaṃ vattabbe …pe… .
</Paragraph>

</Division>
<Division number="518" book="kv" bookNo="32" page="277">

<Paragraph number="1762" book="kv">
๐ Arūpino dhammā arūpadhātu, kāmadhātuyā atthi vedanā saññā saṅkhārā viññāṇanti? Āmantā. Sāva kāmadhātu, sā arūpadhātūti? Na hevaṃ vattabbe …pe…  sāva kāmadhātu, sā arūpadhātūti? Āmantā. Kāmabhavena samannāgato puggalo dvīhi bhavehi samannāgato hoti—  kāmabhavena ca arūpabhavena cāti? Na hevaṃ vattabbe …pe… .
</Paragraph>

<Paragraph number="1763" book="kv">
๐ Rūpino dhammā rūpadhātu, arūpino dhammā arūpadhātu, kāmadhātuyā atthi rūpaṃ vedanā saññā saṅkhārā viññāṇanti? Āmantā. Sāva kāmadhātu, sā rūpadhātu, sā arūpadhātūti? Na hevaṃ vattabbe …pe…  sāva kāmadhātu, sā rūpadhātu, sā arūpadhātūti? Āmantā. Kāmabhavena samannāgato puggalo tīhi bhavehi samannāgato hoti—  kāmabhavena ca rūpabhavena ca arūpabhavena cāti? Na hevaṃ vattabbe …pe… .

</Paragraph>
</Division>

<Paragraph number="1764" type="center" book="kv">
Arūpadhātukathā niṭṭhitā.
</Paragraph>