---
title: "1.1.5.2 Suttāharaṇakathā"
tableOfContents: false
sidebar:
  order: 2
type: "tipitaka"
basket: "ab"
book: "kv"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="281" book="kv">

<Paragraph number="609" book="kv">
๐ Anāgāmimaggena sakkāyadiṭṭhiṃ vicikicchaṃ sīlabbataparāmāsaṃ jahatīti? Āmantā. Nanu tiṇṇaṃ saṃyojanānaṃ pahānā sotāpattiphalaṃ vuttaṃ bhagavatāti? Āmantā. Hañci tiṇṇaṃ saṃyojanānaṃ pahānā sotāpattiphalaṃ vuttaṃ bhagavatā, no ca vata re vattabbe—  “anāgāmimaggena sakkāyadiṭṭhiṃ vicikicchaṃ sīlabbataparāmāsaṃ jahatī”ti. Anāgāmimaggena oḷārikaṃ kāmarāgaṃ oḷārikaṃ byāpādaṃ jahatīti? Na hevaṃ vattabbe …pe… .
</Paragraph>

<Paragraph number="610" book="kv">
๐ Anāgāmimaggena oḷārikaṃ kāmarāgaṃ oḷārikaṃ byāpādaṃ jahatīti? Āmantā. Nanu kāmarāgabyāpādānaṃ tanubhāvā sakadāgāmiphalaṃ vuttaṃ bhagavatāti? Āmantā. Hañci kāmarāgabyāpādānaṃ tanubhāvā sakadāgāmiphalaṃ vuttaṃ bhagavatā, no ca vata re vattabbe—  “anāgāmimaggena oḷārikaṃ kāmarāgaṃ oḷārikaṃ byāpādaṃ jahatī”ti.
</Paragraph>

<Paragraph number="611" book="kv">
๐ Puthujjano kāmesu vītarāgo saha dhammābhisamayā anāgāmiphale saṇṭhātīti? Āmantā. Ye keci dhammaṃ abhisamenti, sabbe te saha dhammābhisamayā anāgāmiphale saṇṭhahantīti? Na hevaṃ vattabbe …pe… .
</Paragraph>

<Paragraph number="612" book="kv">
× Na vattabbaṃ—  “jahati puthujjano kāmarāgabyāpādan”ti? Āmantā. Nanu vuttaṃ bhagavatā—
</Paragraph>

<Paragraph number="613" type="verses" book="kv">
_“Ahesuṃ te atītaṃse,_  
_Cha satthāro yasassino;_  
_Nirāmagandhā karuṇedhimuttā,_  
_Kāmasaṃyojanātigā._  

</Paragraph>

<Paragraph number="614" type="verses" book="kv">
_Kāmarāgaṃ virājetvā,_  
_brahmalokūpagā ahu;_  
_Ahesuṃ sāvakā tesaṃ,_  
_anekāni satānipi._  

</Paragraph>

<Paragraph number="615" type="verses" book="kv">
_Nirāmagandhā karuṇedhimuttā,_  
_Kāmasaṃyojanātigā;_  
_Kāmarāgaṃ virājetvā,_  
_Brahmalokūpagā ahū”ti._  

</Paragraph>

<Paragraph number="616" book="kv">
Attheva suttantoti? Āmantā. Tena hi jahati puthujjano kāmarāgabyāpādanti.
</Paragraph>

<Paragraph number="617" book="kv">
๐ Jahati puthujjano kāmarāgabyāpādanti? Āmantā. Nanu vuttaṃ bhagavatā—  “so hi nāma, bhikkhave, sunetto satthā evaṃ dīghāyuko samāno evaṃ ciraṭṭhitiko aparimutto ahosi jātiyā jarāya maraṇena sokehi paridevehi dukkhehi domanassehi upāyāsehi aparimutto dukkhasmāti vadāmi. Taṃ kissa hetu? Catunnaṃ dhammānaṃ ananubodhā appaṭivedhā. Katamesaṃ catunnaṃ? Ariyassa sīlassa ananubodhā appaṭivedhā, ariyassa samādhissa, ariyāya paññāya, ariyāya vimuttiyā ananubodhā appaṭivedhā. Tayidaṃ, bhikkhave, ariyaṃ sīlaṃ anubuddhaṃ paṭividdhaṃ, ariyo samādhi anubuddho paṭividdho, ariyā paññā anubuddhā paṭividdhā, ariyā vimutti anubuddhā paṭividdhā, ucchinnā bhavataṇhā, khīṇā bhavanetti, natthi dāni punabbhavo”ti.
</Paragraph>

<Paragraph number="618" type="verses" book="kv">
_“Sīlaṃ samādhi paññā ca,_  
_vimutti ca anuttarā;_  
_Anubuddhā ime dhammā,_  
_gotamena yasassinā._  

</Paragraph>

<Paragraph number="619" type="verses" book="kv">
_Iti buddho abhiññāya,_  
_dhammamakkhāsi bhikkhunaṃ;_  
_Dukkhassantakaro satthā,_  
_cakkhumā parinibbuto”ti._  

</Paragraph>

<Paragraph number="620" book="kv">
Attheva suttantoti? Āmantā. Tena hi na vattabbaṃ—  “jahati puthujjano kāmarāgabyāpādan”ti.

</Paragraph>
</Division>

<Paragraph number="621" type="center" book="kv">
Jahatikathā niṭṭhitā.
</Paragraph>