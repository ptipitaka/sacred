---
title: "2.1.1.1 Padabhājanī"
tableOfContents: false
sidebar:
  order: 1
type: "tipitaka"
basket: "ab"
book: "dhs"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="1" book="dhs">

<Paragraph number="368" book="dhs">
Katame dhammā kusalā? Yasmiṃ samaye kāmāvacaraṃ kusalaṃ cittaṃ uppannaṃ hoti somanassasahagataṃ ñāṇasampayuttaṃ rūpārammaṇaṃ vā saddārammaṇaṃ vā gandhārammaṇaṃ vā rasārammaṇaṃ vā phoṭṭhabbārammaṇaṃ vā dhammārammaṇaṃ vā yaṃ yaṃ vā panārabbha, tasmiṃ samaye—
</Paragraph>

<Paragraph number="369" book="dhs">
Phasso hoti, vedanā hoti, saññā hoti, cetanā hoti, cittaṃ hoti, (1)
</Paragraph>

<Paragraph number="370" book="dhs">
Vitakko hoti, vicāro hoti, pīti hoti, sukhaṃ hoti, cittassekaggatā hoti, (2)
</Paragraph>

<Paragraph number="371" book="dhs">
Saddhindriyaṃ hoti, vīriyindriyaṃ hoti, satindriyaṃ hoti, samādhindriyaṃ hoti, paññindriyaṃ hoti, manindriyaṃ hoti, somanassindriyaṃ hoti, jīvitindriyaṃ hoti, (3)
</Paragraph>

<Paragraph number="372" book="dhs">
Sammādiṭṭhi hoti, sammāsaṅkappo hoti, sammāvāyāmo hoti, sammāsati hoti, sammāsamādhi hoti, (4)
</Paragraph>

<Paragraph number="373" book="dhs">
Saddhābalaṃ hoti, vīriyabalaṃ hoti, satibalaṃ hoti, samādhibalaṃ hoti, paññābalaṃ hoti, hiribalaṃ hoti, ottappabalaṃ hoti, (5)
</Paragraph>

<Paragraph number="374" book="dhs">
Alobho hoti, adoso hoti, amoho hoti, anabhijjhā hoti, abyāpādo hoti, sammādiṭṭhi hoti, (6)
</Paragraph>

<Paragraph number="375" book="dhs">
Hirī hoti, ottappaṃ hoti, (7)
</Paragraph>

<Paragraph number="376" book="dhs">
Kāyapassaddhi hoti, cittapassaddhi hoti, kāyalahutā hoti, cittalahutā hoti, kāyamudutā hoti, cittamudutā hoti, kāyakammaññatā hoti, cittakammaññatā hoti, kāyapāguññatā hoti, cittapāguññatā hoti, kāyujukatā hoti, cittujukatā hoti, (8)
</Paragraph>

<Paragraph number="377" book="dhs">
Sati hoti, sampajaññaṃ hoti, (9)
</Paragraph>

<Paragraph number="378" book="dhs">
Samatho hoti, vipassanā hoti, (10)
</Paragraph>

<Paragraph number="379" book="dhs">
Paggāho hoti, avikkhepo hoti; (11)
</Paragraph>

<Paragraph number="380" book="dhs">
Ye vā pana tasmiṃ samaye aññepi atthi paṭiccasamuppannā arūpino dhammā—  ime dhammā kusalā.
</Paragraph>

</Division>
<Division number="2" book="dhs">

<Paragraph number="381" book="dhs">
Katamo tasmiṃ samaye phasso hoti? Yo tasmiṃ samaye phasso phusanā samphusanā samphusitattaṃ—  ayaṃ tasmiṃ samaye phasso hoti.
</Paragraph>

</Division>
<Division number="3" book="dhs">

<Paragraph number="382" book="dhs">
Katamā tasmiṃ samaye vedanā hoti? Yaṃ tasmiṃ samaye tajjāmanoviññāṇadhātusamphassajaṃ cetasikaṃ sātaṃ cetasikaṃ sukhaṃ cetosamphassajaṃ sātaṃ sukhaṃ vedayitaṃ cetosamphassajā sātā sukhā vedanā—  ayaṃ tasmiṃ samaye vedanā hoti.
</Paragraph>

</Division>
<Division number="4" book="dhs">

<Paragraph number="383" book="dhs">
Katamā tasmiṃ samaye saññā hoti? Yā tasmiṃ samaye tajjāmanoviññāṇadhātusamphassajā saññā sañjānanā sañjānitattaṃ—  ayaṃ tasmiṃ samaye saññā hoti.
</Paragraph>

</Division>
<Division number="5" book="dhs">

<Paragraph number="384" book="dhs">
Katamā tasmiṃ samaye cetanā hoti? Yā tasmiṃ samaye tajjāmanoviññāṇadhātusamphassajā cetanā sañcetanā cetayitattaṃ—  ayaṃ tasmiṃ samaye cetanā hoti.
</Paragraph>

</Division>
<Division number="6" book="dhs">

<Paragraph number="385" book="dhs">
Katamaṃ tasmiṃ samaye cittaṃ hoti? Yaṃ tasmiṃ samaye cittaṃ mano mānasaṃ hadayaṃ paṇḍaraṃ mano manāyatanaṃ manindriyaṃ viññāṇaṃ viññāṇakkhandho tajjāmanoviññāṇadhātu—  idaṃ tasmiṃ samaye cittaṃ hoti.
</Paragraph>

</Division>
<Division number="7" book="dhs">

<Paragraph number="386" book="dhs">
Katamo tasmiṃ samaye vitakko hoti? Yo tasmiṃ samaye takko vitakko saṅkappo appanā byappanā cetaso abhiniropanā sammāsaṅkappo—  ayaṃ tasmiṃ samaye vitakko hoti.
</Paragraph>

</Division>
<Division number="8" book="dhs">

<Paragraph number="387" book="dhs">
Katamo tasmiṃ samaye vicāro hoti? Yo tasmiṃ samaye cāro vicāro anuvicāro upavicāro cittassa anusandhānatā anupekkhanatā—  ayaṃ tasmiṃ samaye vicāro hoti.
</Paragraph>

</Division>
<Division number="9" book="dhs">

<Paragraph number="388" book="dhs">
Katamā tasmiṃ samaye pīti hoti? Yā tasmiṃ samaye pīti pāmojjaṃ āmodanā pamodanā hāso pahāso vitti odagyaṃ attamanatā cittassa—  ayaṃ tasmiṃ samaye pīti hoti.
</Paragraph>

</Division>
<Division number="10" book="dhs">

<Paragraph number="389" book="dhs">
Katamaṃ tasmiṃ samaye sukhaṃ hoti? Yaṃ tasmiṃ samaye cetasikaṃ sātaṃ cetasikaṃ sukhaṃ cetosamphassajaṃ sātaṃ sukhaṃ vedayitaṃ cetosamphassajā sātā sukhā vedanā—  idaṃ tasmiṃ samaye sukhaṃ hoti.
</Paragraph>

</Division>
<Division number="11" book="dhs">

<Paragraph number="390" book="dhs">
Katamā tasmiṃ samaye cittassekaggatā hoti? Yā tasmiṃ samaye cittassa ṭhiti saṇṭhiti avaṭṭhiti avisāhāro avikkhepo avisāhaṭamānasatā samatho samādhindriyaṃ samādhibalaṃ sammāsamādhi—  ayaṃ tasmiṃ samaye cittassekaggatā hoti.
</Paragraph>

</Division>
<Division number="12" book="dhs">

<Paragraph number="391" book="dhs">
Katamaṃ tasmiṃ samaye saddhindriyaṃ hoti? Yā tasmiṃ samaye saddhā saddahanā okappanā abhippasādo saddhā saddhindriyaṃ saddhābalaṃ—  idaṃ tasmiṃ samaye saddhindriyaṃ hoti.
</Paragraph>

</Division>
<Division number="13" book="dhs">

<Paragraph number="392" book="dhs">
Katamaṃ tasmiṃ samaye vīriyindriyaṃ hoti? Yo tasmiṃ samaye cetasiko vīriyārambho nikkamo parakkamo uyyāmo vāyāmo ussāho ussoḷhī thāmo dhiti asithilaparakkamatā anikkhittachandatā anikkhittadhuratā dhurasampaggāho vīriyaṃ vīriyindriyaṃ vīriyabalaṃ sammāvāyāmo—  idaṃ tasmiṃ samaye vīriyindriyaṃ hoti.
</Paragraph>

</Division>
<Division number="14" book="dhs">

<Paragraph number="393" book="dhs">
Katamaṃ tasmiṃ samaye satindriyaṃ hoti? Yā tasmiṃ samaye sati anussati paṭissati sati saraṇatā dhāraṇatā apilāpanatā asammussanatā sati satindriyaṃ satibalaṃ sammāsati—  idaṃ tasmiṃ samaye satindriyaṃ hoti.
</Paragraph>

</Division>
<Division number="15" book="dhs">

<Paragraph number="394" book="dhs">
Katamaṃ tasmiṃ samaye samādhindriyaṃ hoti? Yā tasmiṃ samaye cittassa ṭhiti saṇṭhiti avaṭṭhiti avisāhāro avikkhepo avisāhaṭamānasatā samatho samādhindriyaṃ samādhibalaṃ sammāsamādhi—  idaṃ tasmiṃ samaye samādhindriyaṃ hoti.
</Paragraph>

</Division>
<Division number="16" book="dhs">

<Paragraph number="395" book="dhs">
Katamaṃ tasmiṃ samaye paññindriyaṃ hoti? Yā tasmiṃ samaye paññā pajānanā vicayo pavicayo dhammavicayo sallakkhaṇā upalakkhaṇā paccupalakkhaṇā paṇḍiccaṃ kosallaṃ nepuññaṃ vebhabyā cintā upaparikkhā bhūrī medhā pariṇāyikā vipassanā sampajaññaṃ patodo paññā paññindriyaṃ paññābalaṃ paññāsatthaṃ paññāpāsādo paññāāloko paññāobhāso paññāpajjoto paññāratanaṃ amoho dhammavicayo sammādiṭṭhi—  idaṃ tasmiṃ samaye paññindriyaṃ hoti.
</Paragraph>

</Division>
<Division number="17" book="dhs">

<Paragraph number="396" book="dhs">
Katamaṃ tasmiṃ samaye manindriyaṃ hoti? Yaṃ tasmiṃ samaye cittaṃ mano mānasaṃ hadayaṃ paṇḍaraṃ mano manāyatanaṃ manindriyaṃ viññāṇaṃ viññāṇakkhandho tajjāmanoviññāṇadhātu—  idaṃ tasmiṃ samaye manindriyaṃ hoti.
</Paragraph>

</Division>
<Division number="18" book="dhs">

<Paragraph number="397" book="dhs">
Katamaṃ tasmiṃ samaye somanassindriyaṃ hoti? Yaṃ tasmiṃ samaye cetasikaṃ sātaṃ cetasikaṃ sukhaṃ cetosamphassajaṃ sātaṃ sukhaṃ vedayitaṃ cetosamphassajā sātā sukhā vedanā—  idaṃ tasmiṃ samaye somanassindriyaṃ hoti.
</Paragraph>

</Division>
<Division number="19" book="dhs">

<Paragraph number="398" book="dhs">
Katamaṃ tasmiṃ samaye jīvitindriyaṃ hoti? Yo tesaṃ arūpīnaṃ dhammānaṃ āyu ṭhiti yapanā yāpanā iriyanā vattanā pālanā jīvitaṃ jīvitindriyaṃ—  idaṃ tasmiṃ samaye jīvitindriyaṃ hoti.
</Paragraph>

</Division>
<Division number="20" book="dhs">

<Paragraph number="399" book="dhs">
Katamā tasmiṃ samaye sammādiṭṭhi hoti? Yā tasmiṃ samaye paññā pajānanā vicayo pavicayo dhammavicayo sallakkhaṇā upalakkhaṇā paccupalakkhaṇā paṇḍiccaṃ kosallaṃ nepuññaṃ vebhabyā cintā upaparikkhā bhūrī medhā pariṇāyikā vipassanā sampajaññaṃ patodo paññā paññindriyaṃ paññābalaṃ paññāsatthaṃ paññāpāsādo paññāāloko paññāobhāso paññāpajjoto paññāratanaṃ amoho dhammavicayo sammādiṭṭhi—  ayaṃ tasmiṃ samaye sammādiṭṭhi hoti.
</Paragraph>

</Division>
<Division number="21" book="dhs">

<Paragraph number="400" book="dhs">
Katamo tasmiṃ samaye sammāsaṅkappo hoti? Yo tasmiṃ samaye takko vitakko saṅkappo appanā byappanā cetaso abhiniropanā sammāsaṅkappo—  ayaṃ tasmiṃ samaye sammāsaṅkappo hoti.
</Paragraph>

</Division>
<Division number="22" book="dhs">

<Paragraph number="401" book="dhs">
Katamo tasmiṃ samaye sammāvāyāmo hoti? Yo tasmiṃ samaye cetasiko vīriyārambho nikkamo parakkamo uyyāmo vāyāmo ussāho ussoḷhī thāmo dhiti asithilaparakkamatā anikkhittachandatā anikkhittadhuratā dhurasampaggāho vīriyaṃ vīriyindriyaṃ vīriyabalaṃ sammāvāyāmo—  ayaṃ tasmiṃ samaye sammāvāyāmo hoti.
</Paragraph>

</Division>
<Division number="23" book="dhs">

<Paragraph number="402" book="dhs">
Katamā tasmiṃ samaye sammāsati hoti? Yā tasmiṃ samaye sati anussati paṭissati sati saraṇatā dhāraṇatā apilāpanatā asammussanatā sati satindriyaṃ satibalaṃ sammāsati—  ayaṃ tasmiṃ samaye sammāsati hoti.
</Paragraph>

</Division>
<Division number="24" book="dhs">

<Paragraph number="403" book="dhs">
Katamo tasmiṃ samaye sammāsamādhi hoti? Yā tasmiṃ samaye cittassa ṭhiti saṇṭhiti avaṭṭhiti avisāhāro avikkhepo avisāhaṭamānasatā samatho samādhindriyaṃ samādhibalaṃ sammāsamādhi—  ayaṃ tasmiṃ samaye sammāsamādhi hoti.
</Paragraph>

</Division>
<Division number="25" book="dhs">

<Paragraph number="404" book="dhs">
Katamaṃ tasmiṃ samaye saddhābalaṃ hoti? Yā tasmiṃ samaye saddhā saddahanā okappanā abhippasādo saddhā saddhindriyaṃ saddhābalaṃ—  idaṃ tasmiṃ samaye saddhābalaṃ hoti.
</Paragraph>

</Division>
<Division number="26" book="dhs">

<Paragraph number="405" book="dhs">
Katamaṃ tasmiṃ samaye vīriyabalaṃ hoti? Yo tasmiṃ samaye cetasiko vīriyārambho nikkamo parakkamo uyyāmo vāyāmo ussāho ussoḷhī thāmo dhiti asithilaparakkamatā anikkhittachandatā anikkhittadhuratā dhurasampaggāho vīriyaṃ vīriyindriyaṃ vīriyabalaṃ sammāvāyāmo—  idaṃ tasmiṃ samaye vīriyabalaṃ hoti.
</Paragraph>

</Division>
<Division number="27" book="dhs">

<Paragraph number="406" book="dhs">
Katamaṃ tasmiṃ samaye satibalaṃ hoti? Yā tasmiṃ samaye sati anussati paṭissati sati saraṇatā dhāraṇatā apilāpanatā asammussanatā sati satindriyaṃ satibalaṃ sammāsati—  idaṃ tasmiṃ samaye satibalaṃ hoti.
</Paragraph>

</Division>
<Division number="28" book="dhs">

<Paragraph number="407" book="dhs">
Katamaṃ tasmiṃ samaye samādhibalaṃ hoti? Yā tasmiṃ samaye cittassa ṭhiti saṇṭhiti avaṭṭhiti avisāhāro avikkhepo avisāhaṭamānasatā samatho samādhindriyaṃ samādhibalaṃ sammāsamādhi—  idaṃ tasmiṃ samaye samādhibalaṃ hoti.
</Paragraph>

</Division>
<Division number="29" book="dhs">

<Paragraph number="408" book="dhs">
Katamaṃ tasmiṃ samaye paññābalaṃ hoti? Yā tasmiṃ samaye paññā pajānanā vicayo pavicayo dhammavicayo sallakkhaṇā upalakkhaṇā paccupalakkhaṇā paṇḍiccaṃ kosallaṃ nepuññaṃ vebhabyā cintā upaparikkhā bhūrī medhā pariṇāyikā vipassanā sampajaññaṃ patodo paññā paññindriyaṃ paññābalaṃ paññāsatthaṃ paññāpāsādo paññāāloko paññāobhāso paññāpajjoto paññāratanaṃ amoho dhammavicayo sammādiṭṭhi—  idaṃ tasmiṃ samaye paññābalaṃ hoti.
</Paragraph>

</Division>
<Division number="30" book="dhs">

<Paragraph number="409" book="dhs">
Katamaṃ tasmiṃ samaye hiribalaṃ hoti? Yaṃ tasmiṃ samaye hirīyati hiriyitabbena hirīyati pāpakānaṃ akusalānaṃ dhammānaṃ samāpattiyā—  idaṃ tasmiṃ samaye hiribalaṃ hoti.
</Paragraph>

</Division>
<Division number="31" book="dhs">

<Paragraph number="410" book="dhs">
Katamaṃ tasmiṃ samaye ottappabalaṃ hoti? Yaṃ tasmiṃ samaye ottappati ottappitabbena ottappati pāpakānaṃ akusalānaṃ dhammānaṃ samāpattiyā—  idaṃ tasmiṃ samaye ottappabalaṃ hoti.
</Paragraph>

</Division>
<Division number="32" book="dhs">

<Paragraph number="411" book="dhs">
Katamo tasmiṃ samaye alobho hoti? Yo tasmiṃ samaye alobho alubbhanā alubbhitattaṃ asārāgo asārajjanā asārajjitattaṃ anabhijjhā alobho kusalamūlaṃ—  ayaṃ tasmiṃ samaye alobho hoti.
</Paragraph>

</Division>
<Division number="33" book="dhs">

<Paragraph number="412" book="dhs">
Katamo tasmiṃ samaye adoso hoti? Yo tasmiṃ samaye adoso adussanā adussitattaṃ abyāpādo abyāpajjo adoso kusalamūlaṃ—  ayaṃ tasmiṃ samaye adoso hoti.
</Paragraph>

</Division>
<Division number="34" book="dhs">

<Paragraph number="413" book="dhs">
Katamo tasmiṃ samaye amoho hoti? Yā tasmiṃ samaye paññā pajānanā vicayo pavicayo dhammavicayo sallakkhaṇā upalakkhaṇā paccupalakkhaṇā paṇḍiccaṃ kosallaṃ nepuññaṃ vebhabyā cintā upaparikkhā bhūrī medhā pariṇāyikā vipassanā sampajaññaṃ patodo paññā paññindriyaṃ paññābalaṃ paññāsatthaṃ paññāpāsādo paññāāloko paññāobhāso paññāpajjoto paññāratanaṃ amoho dhammavicayo sammādiṭṭhi amoho kusalamūlaṃ—  ayaṃ tasmiṃ samaye amoho hoti.
</Paragraph>

</Division>
<Division number="35" book="dhs">

<Paragraph number="414" book="dhs">
Katamā tasmiṃ samaye anabhijjhā hoti? Yo tasmiṃ samaye alobho alubbhanā alubbhitattaṃ asārāgo asārajjanā asārajjitattaṃ anabhijjhā alobho kusalamūlaṃ—  ayaṃ tasmiṃ samaye anabhijjhā hoti.
</Paragraph>

</Division>
<Division number="36" book="dhs">

<Paragraph number="415" book="dhs">
Katamo tasmiṃ samaye abyāpādo hoti? Yo tasmiṃ samaye adoso adussanā adussitattaṃ abyāpādo abyāpajjo adoso kusalamūlaṃ—  ayaṃ tasmiṃ samaye abyāpādo hoti.
</Paragraph>

</Division>
<Division number="37" book="dhs">

<Paragraph number="416" book="dhs">
Katamā tasmiṃ samaye sammādiṭṭhi hoti? Yā tasmiṃ samaye paññā pajānanā vicayo pavicayo dhammavicayo sallakkhaṇā upalakkhaṇā paccupalakkhaṇā paṇḍiccaṃ kosallaṃ nepuññaṃ vebhabyā cintā upaparikkhā bhūrī medhā pariṇāyikā vipassanā sampajaññaṃ patodo paññā paññindriyaṃ paññābalaṃ paññāsatthaṃ paññāpāsādo paññāāloko paññāobhāso paññāpajjoto paññāratanaṃ amoho dhammavicayo sammādiṭṭhi—  ayaṃ tasmiṃ samaye sammādiṭṭhi hoti.
</Paragraph>

</Division>
<Division number="38" book="dhs">

<Paragraph number="417" book="dhs">
Katamā tasmiṃ samaye hirī hoti? Yaṃ tasmiṃ samaye hirīyati hiriyitabbena hirīyati pāpakānaṃ akusalānaṃ dhammānaṃ samāpattiyā—  ayaṃ tasmiṃ samaye hirī hoti.
</Paragraph>

</Division>
<Division number="39" book="dhs">

<Paragraph number="418" book="dhs">
Katamaṃ tasmiṃ samaye ottappaṃ hoti? Yaṃ tasmiṃ samaye ottappati ottappitabbena ottappati pāpakānaṃ akusalānaṃ dhammānaṃ samāpattiyā—  idaṃ tasmiṃ samaye ottappaṃ hoti.
</Paragraph>

</Division>
<Division number="40" book="dhs">

<Paragraph number="419" book="dhs">
Katamā tasmiṃ samaye kāyapassaddhi hoti? Yā tasmiṃ samaye vedanākkhandhassa saññākkhandhassa saṅkhārakkhandhassa passaddhi paṭipassaddhi passambhanā paṭipassambhanā paṭipassambhitattaṃ—  ayaṃ tasmiṃ samaye kāyapassaddhi hoti.
</Paragraph>

</Division>
<Division number="41" book="dhs">

<Paragraph number="420" book="dhs">
Katamā tasmiṃ samaye cittapassaddhi hoti? Yā tasmiṃ samaye viññāṇakkhandhassa passaddhi paṭipassaddhi passambhanā paṭipassambhanā paṭipassambhitattaṃ—  ayaṃ tasmiṃ samaye cittapassaddhi hoti.
</Paragraph>

</Division>
<Division number="42" book="dhs">

<Paragraph number="421" book="dhs">
Katamā tasmiṃ samaye kāyalahutā hoti? Yā tasmiṃ samaye vedanākkhandhassa saññākkhandhassa saṅkhārakkhandhassa lahutā lahupariṇāmatā adandhanatā avitthanatā—  ayaṃ tasmiṃ samaye kāyalahutā hoti.
</Paragraph>

</Division>
<Division number="43" book="dhs">

<Paragraph number="422" book="dhs">
Katamā tasmiṃ samaye cittalahutā hoti? Yā tasmiṃ samaye viññāṇakkhandhassa lahutā lahupariṇāmatā adandhanatā avitthanatā—  ayaṃ tasmiṃ samaye cittalahutā hoti.
</Paragraph>

</Division>
<Division number="44" book="dhs">

<Paragraph number="423" book="dhs">
Katamā tasmiṃ samaye kāyamudutā hoti? Yā tasmiṃ samaye vedanākkhandhassa saññākkhandhassa saṅkhārakkhandhassa mudutā maddavatā akakkhaḷatā akathinatā—  ayaṃ tasmiṃ samaye kāyamudutā hoti.
</Paragraph>

</Division>
<Division number="45" book="dhs">

<Paragraph number="424" book="dhs">
Katamā tasmiṃ samaye cittamudutā hoti? Yā tasmiṃ samaye viññāṇakkhandhassa mudutā maddavatā akakkhaḷatā akathinatā—  ayaṃ tasmiṃ samaye cittamudutā hoti.
</Paragraph>

</Division>
<Division number="46" book="dhs">

<Paragraph number="425" book="dhs">
Katamā tasmiṃ samaye kāyakammaññatā hoti? Yā tasmiṃ samaye vedanākkhandhassa saññākkhandhassa saṅkhārakkhandhassa kammaññatā kammaññattaṃ kammaññabhāvo—  ayaṃ tasmiṃ samaye kāyakammaññatā hoti.
</Paragraph>

</Division>
<Division number="47" book="dhs">

<Paragraph number="426" book="dhs">
Katamā tasmiṃ samaye cittakammaññatā hoti? Yā tasmiṃ samaye viññāṇakkhandhassa kammaññatā kammaññattaṃ kammaññabhāvo—  ayaṃ tasmiṃ samaye cittakammaññatā hoti.
</Paragraph>

</Division>
<Division number="48" book="dhs">

<Paragraph number="427" book="dhs">
Katamā tasmiṃ samaye kāyapāguññatā hoti? Yā tasmiṃ samaye vedanākkhandhassa saññākkhandhassa saṅkhārakkhandhassa paguṇatā paguṇattaṃ paguṇabhāvo—  ayaṃ tasmiṃ samaye kāyapāguññatā hoti.
</Paragraph>

</Division>
<Division number="49" book="dhs">

<Paragraph number="428" book="dhs">
Katamā tasmiṃ samaye cittapāguññatā hoti? Yā tasmiṃ samaye viññāṇakkhandhassa paguṇatā paguṇattaṃ paguṇabhāvo—  ayaṃ tasmiṃ samaye cittapāguññatā hoti.
</Paragraph>

</Division>
<Division number="50" book="dhs">

<Paragraph number="429" book="dhs">
Katamā tasmiṃ samaye kāyujukatā hoti? Yā tasmiṃ samaye vedanākkhandhassa saññākkhandhassa saṅkhārakkhandhassa ujutā ujukatā ajimhatā avaṅkatā akuṭilatā—  ayaṃ tasmiṃ samaye kāyujukatā hoti.
</Paragraph>

</Division>
<Division number="51" book="dhs">

<Paragraph number="430" book="dhs">
Katamā tasmiṃ samaye cittujukatā hoti? Yā tasmiṃ samaye viññāṇakkhandhassa ujutā ujukatā ajimhatā avaṅkatā akuṭilatā—  ayaṃ tasmiṃ samaye cittujukatā hoti.
</Paragraph>

</Division>
<Division number="52" book="dhs">

<Paragraph number="431" book="dhs">
Katamā tasmiṃ samaye sati hoti? Yā tasmiṃ samaye sati anussati paṭissati sati saraṇatā dhāraṇatā apilāpanatā asammussanatā sati satindriyaṃ satibalaṃ sammāsati—  ayaṃ tasmiṃ samaye sati hoti.
</Paragraph>

</Division>
<Division number="53" book="dhs">

<Paragraph number="432" book="dhs">
Katamaṃ tasmiṃ samaye sampajaññaṃ hoti? Yā tasmiṃ samaye paññā pajānanā vicayo pavicayo dhammavicayo sallakkhaṇā upalakkhaṇā paccupalakkhaṇā paṇḍiccaṃ kosallaṃ nepuññaṃ vebhabyā cintā upaparikkhā bhūrī medhā pariṇāyikā vipassanā sampajaññaṃ patodo paññā paññindriyaṃ paññābalaṃ paññāsatthaṃ paññāpāsādo paññāāloko paññāobhāso paññāpajjoto paññāratanaṃ amoho dhammavicayo sammādiṭṭhi—  idaṃ tasmiṃ samaye sampajaññaṃ hoti.
</Paragraph>

</Division>
<Division number="54" book="dhs">

<Paragraph number="433" book="dhs">
Katamo tasmiṃ samaye samatho hoti? Yā tasmiṃ samaye cittassa ṭhiti saṇṭhiti avaṭṭhiti avisāhāro avikkhepo avisāhaṭamānasatā samatho samādhindriyaṃ samādhibalaṃ sammāsamādhi—  ayaṃ tasmiṃ samaye samatho hoti.
</Paragraph>

</Division>
<Division number="55" book="dhs">

<Paragraph number="434" book="dhs">
Katamā tasmiṃ samaye vipassanā hoti? Yā tasmiṃ samaye paññā pajānanā vicayo pavicayo dhammavicayo sallakkhaṇā upalakkhaṇā paccupalakkhaṇā paṇḍiccaṃ kosallaṃ nepuññaṃ vebhabyā cintā upaparikkhā bhūrī medhā pariṇāyikā vipassanā sampajaññaṃ patodo paññā paññindriyaṃ paññābalaṃ paññāsatthaṃ paññāpāsādo paññāāloko paññāobhāso paññāpajjoto paññāratanaṃ amoho dhammavicayo sammādiṭṭhi—  ayaṃ tasmiṃ samaye vipassanā hoti.
</Paragraph>

</Division>
<Division number="56" book="dhs">

<Paragraph number="435" book="dhs">
Katamo tasmiṃ samaye paggāho hoti? Yo tasmiṃ samaye cetasiko vīriyārambho nikkamo parakkamo uyyāmo vāyāmo ussāho ussoḷhī thāmo dhiti asithilaparakkamatā anikkhittachandatā anikkhittadhuratā dhurasampaggāho vīriyaṃ vīriyindriyaṃ vīriyabalaṃ sammāvāyāmo—  ayaṃ tasmiṃ samaye paggāho hoti.
</Paragraph>

</Division>
<Division number="57" book="dhs">

<Paragraph number="436" book="dhs">
Katamo tasmiṃ samaye avikkhepo hoti? Yā tasmiṃ samaye cittassa ṭhiti saṇṭhiti avaṭṭhiti avisāhāro avikkhepo avisāhaṭamānasatā samatho samādhindriyaṃ samādhibalaṃ sammāsamādhi—  ayaṃ tasmiṃ samaye avikkhepo hoti.
</Paragraph>

<Paragraph number="437" book="dhs">
Ye vā pana tasmiṃ samaye aññepi atthi paṭiccasamuppannā arūpino dhammā—  ime dhammā kusalā.

</Paragraph>
</Division>

<Paragraph number="438" type="center" book="dhs">
Padabhājanīyaṃ niṭṭhitaṃ.

  
Paṭhamabhāṇavāro.
</Paragraph>