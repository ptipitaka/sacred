---
title: "6.1 Suttantabhājanīya"
tableOfContents: false
sidebar:
  order: 1
type: "tipitaka"
basket: "ab"
book: "vbh"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="225" book="vbh">

<Paragraph number="941" book="vbh">
Avijjāpaccayā saṅkhārā, saṅkhārapaccayā viññāṇaṃ, viññāṇapaccayā nāmarūpaṃ, nāmarūpapaccayā saḷāyatanaṃ, saḷāyatanapaccayā phasso, phassapaccayā vedanā, vedanāpaccayā taṇhā, taṇhāpaccayā upādānaṃ, upādānapaccayā bhavo, bhavapaccayā jāti, jātipaccayā jarāmaraṇaṃ sokaparidevadukkhadomanassupāyāsā sambhavanti. Evametassa kevalassa dukkhakkhandhassa samudayo hoti.
</Paragraph>

</Division>
<Division number="226" book="vbh">

<Paragraph number="942" book="vbh">
Tattha katamā avijjā? Dukkhe aññāṇaṃ, dukkhasamudaye aññāṇaṃ, dukkhanirodhe aññāṇaṃ, dukkhanirodhagāminiyā paṭipadāya aññāṇaṃ—  ayaṃ vuccati “avijjā”.
</Paragraph>

<Paragraph number="943" book="vbh">
Tattha katame avijjāpaccayā saṅkhārā? Puññābhisaṅkhāro, apuññābhisaṅkhāro, āneñjābhisaṅkhāro, kāyasaṅkhāro, vacīsaṅkhāro, cittasaṅkhāro.
</Paragraph>

<Paragraph number="944" book="vbh">
Tattha katamo puññābhisaṅkhāro? Kusalā cetanā kāmāvacarā rūpāvacarā dānamayā sīlamayā bhāvanāmayā—  ayaṃ vuccati “puññābhisaṅkhāro”.
</Paragraph>

<Paragraph number="945" book="vbh">
Tattha katamo apuññābhisaṅkhāro? Akusalā cetanā kāmāvacarā—  ayaṃ vuccati “apuññābhisaṅkhāro”.
</Paragraph>

<Paragraph number="946" book="vbh">
Tattha katamo āneñjābhisaṅkhāro? Kusalā cetanā arūpāvacarā—  ayaṃ vuccati “āneñjābhisaṅkhāro”.
</Paragraph>

<Paragraph number="947" book="vbh">
Tattha katamo kāyasaṅkhāro? Kāyasañcetanā kāyasaṅkhāro, vacīsañcetanā vacīsaṅkhāro, manosañcetanā cittasaṅkhāro. Ime vuccanti “avijjāpaccayā saṅkhārā”.
</Paragraph>

</Division>
<Division number="227" book="vbh">

<Paragraph number="948" book="vbh">
Tattha katamaṃ saṅkhārapaccayā viññāṇaṃ? Cakkhuviññāṇaṃ, sotaviññāṇaṃ, ghānaviññāṇaṃ, jivhāviññāṇaṃ, kāyaviññāṇaṃ, manoviññāṇaṃ—  idaṃ vuccati “saṅkhārapaccayā viññāṇaṃ”.
</Paragraph>

</Division>
<Division number="228" book="vbh">

<Paragraph number="949" book="vbh">
Tattha katamaṃ viññāṇapaccayā nāmarūpaṃ? Atthi nāmaṃ, atthi rūpaṃ. Tattha katamaṃ nāmaṃ? Vedanākkhandho, saññākkhandho, saṅkhārakkhandho—  idaṃ vuccati “nāmaṃ”. Tattha katamaṃ rūpaṃ? Cattāro mahābhūtā, catunnañca mahābhūtānaṃ upādāyarūpaṃ—  idaṃ vuccati “rūpaṃ”. Iti idañca nāmaṃ, idañca rūpaṃ. Idaṃ vuccati “viññāṇapaccayā nāmarūpaṃ”.
</Paragraph>

</Division>
<Division number="229" book="vbh">

<Paragraph number="950" book="vbh">
Tattha katamaṃ nāmarūpapaccayā saḷāyatanaṃ? Cakkhāyatanaṃ, sotāyatanaṃ, ghānāyatanaṃ, jivhāyatanaṃ, kāyāyatanaṃ, manāyatanaṃ—  idaṃ vuccati “nāmarūpapaccayā saḷāyatanaṃ”.
</Paragraph>

</Division>
<Division number="230" book="vbh">

<Paragraph number="951" book="vbh">
Tattha katamo saḷāyatanapaccayā phasso? Cakkhusamphasso sotasamphasso ghānasamphasso jivhāsamphasso kāyasamphasso manosamphasso—  ayaṃ vuccati “saḷāyatanapaccayā phasso”.
</Paragraph>

</Division>
<Division number="231" book="vbh">

<Paragraph number="952" book="vbh">
Tattha katamā phassapaccayā vedanā? Cakkhusamphassajā vedanā, sotasamphassajā vedanā, ghānasamphassajā vedanā, jivhāsamphassajā vedanā, kāyasamphassajā vedanā, manosamphassajā vedanā—  ayaṃ vuccati “phassapaccayā vedanā”.
</Paragraph>

</Division>
<Division number="232" book="vbh">

<Paragraph number="953" book="vbh">
Tattha katamā vedanāpaccayā taṇhā? Rūpataṇhā, saddataṇhā, gandhataṇhā, rasataṇhā, phoṭṭhabbataṇhā, dhammataṇhā—  ayaṃ vuccati “vedanāpaccayā taṇhā”.
</Paragraph>

</Division>
<Division number="233" book="vbh">

<Paragraph number="954" book="vbh">
Tattha katamaṃ taṇhāpaccayā upādānaṃ? Kāmupādānaṃ, diṭṭhupādānaṃ, sīlabbatupādānaṃ, attavādupādānaṃ—  idaṃ vuccati “taṇhāpaccayā upādānaṃ”.
</Paragraph>

</Division>
<Division number="234" book="vbh">

<Paragraph number="955" book="vbh">
Tattha katamo upādānapaccayā bhavo? Bhavo duvidhena—  atthi kammabhavo, atthi upapattibhavo. Tattha katamo kammabhavo? Puññābhisaṅkhāro, apuññābhisaṅkhāro, āneñjābhisaṅkhāro—  ayaṃ vuccati “kammabhavo”. Sabbampi bhavagāmikammaṃ kammabhavo.
</Paragraph>

<Paragraph number="956" book="vbh">
Tattha katamo upapattibhavo? Kāmabhavo, rūpabhavo, arūpabhavo, saññābhavo, asaññābhavo, nevasaññānāsaññābhavo, ekavokārabhavo, catuvokārabhavo, pañcavokārabhavo—  ayaṃ vuccati “upapattibhavo”. Ayaṃ vuccati “upādānapaccayā bhavo”.
</Paragraph>

</Division>
<Division number="235" book="vbh">

<Paragraph number="957" book="vbh">
Tattha katamā bhavapaccayā jāti? Yā tesaṃ tesaṃ sattānaṃ tamhi tamhi sattanikāye jāti sañjāti okkanti abhinibbatti, khandhānaṃ pātubhāvo, āyatanānaṃ paṭilābho—  ayaṃ vuccati “bhavapaccayā jāti”.
</Paragraph>

</Division>
<Division number="236" book="vbh">

<Paragraph number="958" book="vbh">
Tattha katamaṃ jātipaccayā jarāmaraṇaṃ? Atthi jarā, atthi maraṇaṃ. Tattha katamā jarā? Yā tesaṃ tesaṃ sattānaṃ tamhi tamhi sattanikāye jarā jīraṇatā khaṇḍiccaṃ pāliccaṃ valittacatā āyuno saṃhāni indriyānaṃ paripāko—  ayaṃ vuccati “jarā”.
</Paragraph>

<Paragraph number="959" book="vbh">
Tattha katamaṃ maraṇaṃ? Yā tesaṃ tesaṃ sattānaṃ tamhā tamhā sattanikāyā cuti cavanatā bhedo antaradhānaṃ maccu maraṇaṃ kālakiriyā khandhānaṃ bhedo kaḷevarassa nikkhepo jīvitindriyassupacchedo—  idaṃ vuccati “maraṇaṃ”. Iti ayañca jarā, idañca maraṇaṃ. Idaṃ vuccati “jātipaccayā jarāmaraṇaṃ”.
</Paragraph>

</Division>
<Division number="237" book="vbh">

<Paragraph number="960" book="vbh">
Tattha katamo soko? Ñātibyasanena vā phuṭṭhassa, bhogabyasanena vā phuṭṭhassa, rogabyasanena vā phuṭṭhassa, sīlabyasanena vā phuṭṭhassa, diṭṭhibyasanena vā phuṭṭhassa, aññataraññatarena byasanena samannāgatassa, aññataraññatarena dukkhadhammena phuṭṭhassa soko socanā socitattaṃ antosoko antoparisoko cetaso parijjhāyanā domanassaṃ sokasallaṃ—  ayaṃ vuccati “soko”.
</Paragraph>

</Division>
<Division number="238" book="vbh">

<Paragraph number="961" book="vbh">
Tattha katamo paridevo? Ñātibyasanena vā phuṭṭhassa, bhogabyasanena vā phuṭṭhassa, rogabyasanena vā phuṭṭhassa, sīlabyasanena vā phuṭṭhassa, diṭṭhibyasanena vā phuṭṭhassa, aññataraññatarena byasanena samannāgatassa, aññataraññatarena dukkhadhammena phuṭṭhassa ādevo paridevo ādevanā paridevanā ādevitattaṃ paridevitattaṃ vācā palāpo vippalāpo lālappo lālappanā lālappitattaṃ—  ayaṃ vuccati “paridevo”.
</Paragraph>

</Division>
<Division number="239" book="vbh">

<Paragraph number="962" book="vbh">
Tattha katamaṃ dukkhaṃ? Yaṃ kāyikaṃ asātaṃ kāyikaṃ dukkhaṃ kāyasamphassajaṃ asātaṃ dukkhaṃ vedayitaṃ kāyasamphassajā asātā dukkhā vedanā—  idaṃ vuccati “dukkhaṃ”.
</Paragraph>

</Division>
<Division number="240" book="vbh">

<Paragraph number="963" book="vbh">
Tattha katamaṃ domanassaṃ? Yaṃ cetasikaṃ asātaṃ, cetasikaṃ dukkhaṃ, cetosamphassajaṃ asātaṃ dukkhaṃ vedayitaṃ, cetosamphassajā asātā dukkhā vedanā—  idaṃ vuccati “domanassaṃ”.
</Paragraph>

</Division>
<Division number="241" book="vbh">

<Paragraph number="964" book="vbh">
Tattha katamo upāyāso? Ñātibyasanena vā phuṭṭhassa, bhogabyasanena vā phuṭṭhassa, rogabyasanena vā phuṭṭhassa, sīlabyasanena vā phuṭṭhassa, diṭṭhibyasanena vā phuṭṭhassa, aññataraññatarena byasanena samannāgatassa, aññataraññatarena dukkhadhammena phuṭṭhassa āyāso upāyāso āyāsitattaṃ upāyāsitattaṃ—  ayaṃ vuccati “upāyāso”.
</Paragraph>

</Division>
<Division number="242" book="vbh">

<Paragraph number="965" book="vbh">
Evametassa kevalassa dukkhakkhandhassa samudayo hotīti, evametassa kevalassa dukkhakkhandhassa saṅgati hoti, samāgamo hoti, samodhānaṃ hoti, pātubhāvo hoti. Tena vuccati “evametassa kevalassa dukkhakkhandhassa samudayo hotī”ti.

</Paragraph>
</Division>

<Paragraph number="966" type="center" book="vbh">
Suttantabhājanīyaṃ.
</Paragraph>