---
title: "9.2.4 Vīmaṃsiddhipāda"
tableOfContents: false
sidebar:
  order: 4
type: "tipitaka"
basket: "ab"
book: "vbh"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="454" book="vbh">

<Paragraph number="1512" book="vbh">
Kathañca bhikkhu vīmaṃsāsamādhipadhānasaṅkhārasamannāgataṃ iddhipādaṃ bhāveti? Idha bhikkhu yasmiṃ samaye lokuttaraṃ jhānaṃ bhāveti niyyānikaṃ apacayagāmiṃ diṭṭhigatānaṃ pahānāya paṭhamāya bhūmiyā pattiyā vivicceva kāmehi …pe…  paṭhamaṃ jhānaṃ upasampajja viharati dukkhapaṭipadaṃ dandhābhiññaṃ, tasmiṃ samaye vīmaṃsāsamādhipadhānasaṅkhārasamannāgataṃ iddhipādaṃ bhāveti.
</Paragraph>

</Division>
<Division number="455" book="vbh">

<Paragraph number="1513" book="vbh">
Tattha katamā vīmaṃsā? Yā paññā pajānanā …pe…  amoho dhammavicayo sammādiṭṭhi dhammavicayasambojjhaṅgo maggaṅgaṃ maggapariyāpannaṃ—  ayaṃ vuccati “vīmaṃsā”.
</Paragraph>

<Paragraph number="1514" book="vbh">
Tattha katamo samādhi? Yā cittassa ṭhiti saṇṭhiti …pe…  sammāsamādhi samādhisambojjhaṅgo maggaṅgaṃ maggapariyāpannaṃ—  ayaṃ vuccati “samādhi”.
</Paragraph>

<Paragraph number="1515" book="vbh">
Tattha katamo padhānasaṅkhāro? Yo cetasiko vīriyārambho …pe…  sammāvāyāmo vīriyasambojjhaṅgo maggaṅgaṃ maggapariyāpannaṃ—  ayaṃ vuccati “padhānasaṅkhāro”. Iti imāya ca vīmaṃsāya, iminā ca samādhinā, iminā ca padhānasaṅkhārena upeto hoti samupeto upāgato samupāgato upapanno sampanno samannāgato. Tena vuccati “vīmaṃsāsamādhipadhānasaṅkhārasamannāgato”ti
</Paragraph>

</Division>
<Division number="456" book="vbh">

<Paragraph number="1516" book="vbh">
“Iddhī”ti. Yā tesaṃ dhammānaṃ iddhi samiddhi ijjhanā samijjhanā lābho paṭilābho patti sampatti phusanā sacchikiriyā upasampadā.
</Paragraph>

<Paragraph number="1517" book="vbh">
“Iddhipādo”ti. Tathābhūtassa phasso …pe…  paggāho avikkhepo.
</Paragraph>

<Paragraph number="1518" book="vbh">
“Iddhipādaṃ bhāvetī”ti. Te dhamme āsevati bhāveti bahulīkaroti. Tena vuccati “iddhipādaṃ bhāvetī”ti.
</Paragraph>

</Division>
<Division number="457" book="vbh">

<Paragraph number="1519" book="vbh">
Cattāro iddhipādā—  chandiddhipādo, vīriyiddhipādo, cittiddhipādo, vīmaṃsiddhipādo.
</Paragraph>

</Division>
<Division number="458" book="vbh">

<Paragraph number="1520" book="vbh">
Tattha katamo chandiddhipādo? Idha bhikkhu yasmiṃ samaye lokuttaraṃ jhānaṃ bhāveti niyyānikaṃ apacayagāmiṃ diṭṭhigatānaṃ pahānāya paṭhamāya bhūmiyā pattiyā vivicceva kāmehi …pe…  paṭhamaṃ jhānaṃ upasampajja viharati dukkhapaṭipadaṃ dandhābhiññaṃ, yo tasmiṃ samaye chando chandikatā kattukamyatā kusalo dhammacchando—  ayaṃ vuccati “chandiddhipādo”. Avasesā dhammā chandiddhipādasampayuttā.
</Paragraph>

</Division>
<Division number="459" book="vbh">

<Paragraph number="1521" book="vbh">
Tattha katamo vīriyiddhipādo? Idha bhikkhu yasmiṃ samaye lokuttaraṃ jhānaṃ bhāveti niyyānikaṃ apacayagāmiṃ diṭṭhigatānaṃ pahānāya paṭhamāya bhūmiyā pattiyā vivicceva kāmehi …pe…  paṭhamaṃ jhānaṃ upasampajja viharati dukkhapaṭipadaṃ dandhābhiññaṃ, yo tasmiṃ samaye cetasiko vīriyārambho …pe…  sammāvāyāmo vīriyasambojjhaṅgo maggaṅgaṃ maggapariyāpannaṃ—  ayaṃ vuccati “vīriyiddhipādo”. Avasesā dhammā vīriyiddhipādasampayuttā.
</Paragraph>

</Division>
<Division number="460" book="vbh">

<Paragraph number="1522" book="vbh">
Tattha katamo cittiddhipādo? Idha bhikkhu yasmiṃ samaye lokuttaraṃ jhānaṃ bhāveti niyyānikaṃ apacayagāmiṃ diṭṭhigatānaṃ pahānāya paṭhamāya bhūmiyā pattiyā vivicceva kāmehi …pe…  paṭhamaṃ jhānaṃ upasampajja viharati dukkhapaṭipadaṃ dandhābhiññaṃ, yaṃ tasmiṃ samaye cittaṃ mano mānasaṃ …pe…  tajjāmanoviññāṇadhātu—  ayaṃ vuccati “cittiddhipādo”. Avasesā dhammā cittiddhipādasampayuttā.
</Paragraph>

</Division>
<Division number="461" book="vbh">

<Paragraph number="1523" book="vbh">
Tattha katamo vīmaṃsiddhipādo? Idha bhikkhu yasmiṃ samaye lokuttaraṃ jhānaṃ bhāveti niyyānikaṃ apacayagāmiṃ diṭṭhigatānaṃ pahānāya paṭhamāya bhūmiyā pattiyā vivicceva kāmehi …pe…  paṭhamaṃ jhānaṃ upasampajja viharati dukkhapaṭipadaṃ dandhābhiññaṃ, yā tasmiṃ samaye paññā pajānanā …pe…  amoho dhammavicayo sammādiṭṭhi dhammavicayasambojjhaṅgo maggaṅgaṃ maggapariyāpannaṃ—  ayaṃ vuccati “vīmaṃsiddhipādo”. Avasesā dhammā vīmaṃsiddhipādasampayuttā.

</Paragraph>
</Division>

<Paragraph number="1524" type="center" book="vbh">
Abhidhammabhājanīyaṃ.
</Paragraph>