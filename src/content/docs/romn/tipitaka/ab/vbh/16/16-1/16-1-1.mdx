---
title: "16.1.1 Ekakamātikā"
tableOfContents: false
sidebar:
  order: 1
type: "tipitaka"
basket: "ab"
book: "vbh"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Paragraph type="center" book="vbh">
* Ñāṇavibhaṅga
</Paragraph>



<Division number="751" book="vbh" bookNo="30" page="323">

<Paragraph number="2203" book="vbh">
Ekavidhena ñāṇavatthu—  pañca viññāṇā na hetū, ahetukā, hetuvippayuttā, sappaccayā, saṅkhatā, arūpā, lokiyā, sāsavā, saṃyojaniyā, ganthaniyā, oghaniyā, yoganiyā, nīvaraṇiyā, parāmaṭṭhā, upādāniyā, saṃkilesikā, abyākatā, sārammaṇā, acetasikā, vipākā, upādinnupādāniyā, asaṃkiliṭṭhasaṃkilesikā, na savitakkasavicārā, na avitakkavicāramattā, avitakkaavicārā, na pītisahagatā, neva dassanena na bhāvanāya pahātabbā, neva dassanena na bhāvanāya pahātabbahetukā, nevācayagāmināpacayagāmino, nevasekkhanāsekkhā, parittā, kāmāvacarā, na rūpāvacarā, na arūpāvacarā, pariyāpannā, no apariyāpannā, aniyatā, aniyyānikā. (1)
</Paragraph>

<Paragraph number="2204" book="vbh">
Uppannavatthukā uppannārammaṇā. (2)
</Paragraph>

<Paragraph number="2205" book="vbh">
Purejātavatthukā purejātārammaṇā. (3)
</Paragraph>

<Paragraph number="2206" book="vbh">
Ajjhattikavatthukā bāhirārammaṇā. (4)
</Paragraph>

<Paragraph number="2207" book="vbh">
Asambhinnavatthukā asambhinnārammaṇā. (5)
</Paragraph>

<Paragraph number="2208" book="vbh">
Nānāvatthukā nānārammaṇā. (6)
</Paragraph>

<Paragraph number="2209" book="vbh">
Na aññamaññassa gocaravisayaṃ paccanubhonti. (7)
</Paragraph>

<Paragraph number="2210" book="vbh">
Na asamannāhārā uppajjanti. (8)
</Paragraph>

<Paragraph number="2211" book="vbh">
Na amanasikārā uppajjanti. (9)
</Paragraph>

<Paragraph number="2212" book="vbh">
Na abbokiṇṇā uppajjanti. (10)
</Paragraph>

<Paragraph number="2213" book="vbh">
Na apubbaṃ acarimaṃ uppajjanti. (11)
</Paragraph>

<Paragraph number="2214" book="vbh">
Na aññamaññassa samanantarā uppajjanti. (12)
</Paragraph>

<Paragraph number="2215" book="vbh">
Pañca viññāṇā anābhogā. (13)
</Paragraph>

<Paragraph number="2216" book="vbh">
Pañcahi viññāṇehi na kañci dhammaṃ paṭivijānāti aññatra abhinipātamattā. (14)
</Paragraph>

<Paragraph number="2217" book="vbh">
Pañcannaṃ viññāṇānaṃ samanantarāpi na kañci dhammaṃ paṭivijānāti. (15)
</Paragraph>

<Paragraph number="2218" book="vbh">
Pañcahi viññāṇehi na kañci iriyāpathaṃ kappeti. (16)
</Paragraph>

<Paragraph number="2219" book="vbh">
Pañcannaṃ viññāṇānaṃ samanantarāpi na kañci iriyāpathaṃ kappeti. (17)
</Paragraph>

<Paragraph number="2220" book="vbh">
Pañcahi viññāṇehi na kāyakammaṃ na vacīkammaṃ paṭṭhapeti. (18)
</Paragraph>

<Paragraph number="2221" book="vbh">
Pañcannaṃ viññāṇānaṃ samanantarāpi na kāyakammaṃ na vacīkammaṃ paṭṭhapeti. (19)
</Paragraph>

<Paragraph number="2222" book="vbh">
Pañcahi viññāṇehi na kusalākusalaṃ dhammaṃ samādiyati. (20)
</Paragraph>

<Paragraph number="2223" book="vbh">
Pañcannaṃ viññāṇānaṃ samanantarāpi na kusalākusalaṃ dhammaṃ samādiyati. (21)
</Paragraph>

<Paragraph number="2224" book="vbh">
Pañcahi viññāṇehi na samāpajjati na vuṭṭhāti. (22)
</Paragraph>

<Paragraph number="2225" book="vbh">
Pañcannaṃ viññāṇānaṃ samanantarāpi na samāpajjati na vuṭṭhāti. (23)
</Paragraph>

<Paragraph number="2226" book="vbh">
Pañcahi viññāṇehi na cavati na uppajjati. (24)
</Paragraph>

<Paragraph number="2227" book="vbh">
Pañcannaṃ viññāṇānaṃ samanantarāpi na cavati na uppajjati. (25)
</Paragraph>

<Paragraph number="2228" book="vbh">
Pañcahi viññāṇehi na supati na paṭibujjhati na supinaṃ passati. (26)
</Paragraph>

<Paragraph number="2229" book="vbh">
Pañcannaṃ viññāṇānaṃ samanantarāpi na supati na paṭibujjhati na supinaṃ passati, yāthāvakavatthuvibhāvanā paññā. (27)

</Paragraph>
</Division>

<Paragraph number="2230" type="center" book="vbh">
Evaṃ ekavidhena ñāṇavatthu.
</Paragraph>