---
title: "5.1 Abhidhammabhājanīya"
tableOfContents: false
sidebar:
  order: 1
type: "tipitaka"
basket: "ab"
book: "vbh"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="219" book="vbh">

<Paragraph number="859" book="vbh">
Bāvīsatindriyāni—  cakkhundriyaṃ, sotindriyaṃ, ghānindriyaṃ, jivhindriyaṃ, kāyindriyaṃ, manindriyaṃ, itthindriyaṃ, purisindriyaṃ, jīvitindriyaṃ, sukhindriyaṃ, dukkhindriyaṃ, somanassindriyaṃ, domanassindriyaṃ, upekkhindriyaṃ, saddhindriyaṃ, vīriyindriyaṃ, satindriyaṃ, samādhindriyaṃ, paññindriyaṃ, anaññātaññassāmītindriyaṃ, aññindriyaṃ, aññātāvindriyaṃ.
</Paragraph>

</Division>
<Division number="220" book="vbh">

<Paragraph number="860" book="vbh">
Tattha katamaṃ cakkhundriyaṃ? Yaṃ cakkhu catunnaṃ mahābhūtānaṃ upādāya pasādo …pe…  suñño gāmopeso—  idaṃ vuccati “cakkhundriyaṃ”. (1)
</Paragraph>

<Paragraph number="861" book="vbh">
Tattha katamaṃ sotindriyaṃ …pe…  ghānindriyaṃ …pe…  jivhindriyaṃ …pe…  kāyindriyaṃ? Yo kāyo catunnaṃ mahābhūtānaṃ upādāya pasādo …pe…  suñño gāmopeso—  idaṃ vuccati “kāyindriyaṃ”. (5)
</Paragraph>

<Paragraph number="862" book="vbh">
Tattha katamaṃ manindriyaṃ? Ekavidhena manindriyaṃ—  phassasampayuttaṃ. Duvidhena manindriyaṃ—  atthi sahetukaṃ, atthi ahetukaṃ. Tividhena manindriyaṃ—  atthi kusalaṃ, atthi akusalaṃ, atthi abyākataṃ. Catubbidhena manindriyaṃ—  atthi kāmāvacaraṃ, atthi rūpāvacaraṃ, atthi arūpāvacaraṃ, atthi apariyāpannaṃ. Pañcavidhena manindriyaṃ—  atthi sukhindriyasampayuttaṃ, atthi dukkhindriyasampayuttaṃ, atthi somanassindriyasampayuttaṃ, atthi domanassindriyasampayuttaṃ, atthi upekkhindriyasampayuttaṃ. Chabbidhena manindriyaṃ—  cakkhuviññāṇaṃ …pe…  manoviññāṇaṃ. Evaṃ chabbidhena manindriyaṃ.
</Paragraph>

<Paragraph number="863" book="vbh">
Sattavidhena manindriyaṃ—  cakkhuviññāṇaṃ …pe…  kāyaviññāṇaṃ, manodhātu, manoviññāṇadhātu. Evaṃ sattavidhena manindriyaṃ.
</Paragraph>

<Paragraph number="864" book="vbh">
Aṭṭhavidhena manindriyaṃ—  cakkhuviññāṇaṃ …pe…  kāyaviññāṇaṃ atthi sukhasahagataṃ, atthi dukkhasahagataṃ, manodhātu, manoviññāṇadhātu. Evaṃ aṭṭhavidhena manindriyaṃ.
</Paragraph>

<Paragraph number="865" book="vbh">
Navavidhena manindriyaṃ—  cakkhuviññāṇaṃ …pe…  kāyaviññāṇaṃ, manodhātu, manoviññāṇadhātu atthi kusalā, atthi akusalā, atthi abyākatā. Evaṃ navavidhena manindriyaṃ.
</Paragraph>

<Paragraph number="866" book="vbh">
Dasavidhena manindriyaṃ—  cakkhuviññāṇaṃ …pe…  kāyaviññāṇaṃ atthi sukhasahagataṃ, atthi dukkhasahagataṃ, manodhātu, manoviññāṇadhātu atthi kusalā, atthi akusalā, atthi abyākatā. Evaṃ dasavidhena manindriyaṃ …pe…  evaṃ bahuvidhena manindriyaṃ. Idaṃ vuccati “manindriyaṃ”. (6)
</Paragraph>

<Paragraph number="867" book="vbh">
Tattha katamaṃ itthindriyaṃ? Yaṃ itthiyā itthiliṅgaṃ itthinimittaṃ itthikuttaṃ itthākappo itthattaṃ itthibhāvo—  idaṃ vuccati “itthindriyaṃ”. (7)
</Paragraph>

<Paragraph number="868" book="vbh">
Tattha katamaṃ purisindriyaṃ? Yaṃ purisassa purisaliṅgaṃ purisanimittaṃ purisakuttaṃ purisākappo purisattaṃ purisabhāvo—  idaṃ vuccati “purisindriyaṃ”. (8)
</Paragraph>

<Paragraph number="869" book="vbh">
Tattha katamaṃ jīvitindriyaṃ? Jīvitindriyaṃ duvidhena—  atthi rūpajīvitindriyaṃ, atthi arūpajīvitindriyaṃ.
</Paragraph>

<Paragraph number="870" book="vbh">
Tattha katamaṃ rūpajīvitindriyaṃ? Yo tesaṃ rūpīnaṃ dhammānaṃ āyu ṭhiti yapanā yāpanā iriyanā vattanā pālanā jīvitaṃ jīvitindriyaṃ—  idaṃ vuccati “rūpajīvitindriyaṃ”.
</Paragraph>

<Paragraph number="871" book="vbh">
Tattha katamaṃ arūpajīvitindriyaṃ? Yo tesaṃ arūpīnaṃ dhammānaṃ āyu ṭhiti yapanā yāpanā iriyanā vattanā pālanā jīvitaṃ jīvitindriyaṃ—  idaṃ vuccati “arūpajīvitindriyaṃ”. Idaṃ vuccati “jīvitindriyaṃ”. (9)
</Paragraph>

<Paragraph number="872" book="vbh">
Tattha katamaṃ sukhindriyaṃ? Yaṃ kāyikaṃ sātaṃ kāyikaṃ sukhaṃ kāyasamphassajaṃ sātaṃ sukhaṃ vedayitaṃ kāyasamphassajā sātā sukhā vedanā—  idaṃ vuccati “sukhindriyaṃ”. (10)
</Paragraph>

<Paragraph number="873" book="vbh">
Tattha katamaṃ dukkhindriyaṃ? Yaṃ kāyikaṃ asātaṃ kāyikaṃ dukkhaṃ kāyasamphassajaṃ asātaṃ dukkhaṃ vedayitaṃ kāyasamphassajā asātā dukkhā vedanā—  idaṃ vuccati “dukkhindriyaṃ”. (11)
</Paragraph>

<Paragraph number="874" book="vbh">
Tattha katamaṃ somanassindriyaṃ? Yaṃ cetasikaṃ sātaṃ cetasikaṃ sukhaṃ cetosamphassajaṃ sātaṃ sukhaṃ vedayitaṃ cetosamphassajā sātā sukhā vedanā—  idaṃ vuccati “somanassindriyaṃ”. (12)
</Paragraph>

<Paragraph number="875" book="vbh">
Tattha katamaṃ domanassindriyaṃ? Yaṃ cetasikaṃ asātaṃ cetasikaṃ dukkhaṃ cetosamphassajaṃ asātaṃ dukkhaṃ vedayitaṃ cetosamphassajā asātā dukkhā vedanā—  idaṃ vuccati “domanassindriyaṃ”. (13)
</Paragraph>

<Paragraph number="876" book="vbh">
Tattha katamaṃ upekkhindriyaṃ? Yaṃ cetasikaṃ neva sātaṃ nāsātaṃ cetosamphassajaṃ adukkhamasukhaṃ vedayitaṃ cetosamphassajā adukkhamasukhā vedanā—  idaṃ vuccati “upekkhindriyaṃ”. (14)
</Paragraph>

<Paragraph number="877" book="vbh">
Tattha katamaṃ saddhindriyaṃ? Yā saddhā saddahanā okappanā abhippasādo saddhā saddhindriyaṃ saddhābalaṃ—  idaṃ vuccati “saddhindriyaṃ”. (15)
</Paragraph>

<Paragraph number="878" book="vbh">
Tattha katamaṃ vīriyindriyaṃ? Yo cetasiko vīriyārambho nikkamo parakkamo uyyāmo vāyāmo ussāho ussoḷhī thāmo ṭhiti asithilaparakkamatā anikkhittachandatā anikkhittadhuratā dhurasampaggāho vīriyaṃ vīriyindriyaṃ vīriyabalaṃ—  idaṃ vuccati “vīriyindriyaṃ”. (16)
</Paragraph>

<Paragraph number="879" book="vbh">
Tattha katamaṃ satindriyaṃ? Yā sati anussati paṭissati sati saraṇatā dhāraṇatā apilāpanatā asammussanatā sati satindriyaṃ satibalaṃ sammāsati—  idaṃ vuccati “satindriyaṃ”. (17)
</Paragraph>

<Paragraph number="880" book="vbh">
Tattha katamaṃ samādhindriyaṃ? Yā cittassa ṭhiti saṇṭhiti avaṭṭhiti avisāhāro avikkhepo avisāhaṭamānasatā samatho samādhindriyaṃ samādhibalaṃ sammāsamādhi—  idaṃ vuccati “samādhindriyaṃ”. (18)
</Paragraph>

<Paragraph number="881" book="vbh">
Tattha katamaṃ paññindriyaṃ? Yā paññā pajānanā …pe…  amoho dhammavicayo sammādiṭṭhi—  idaṃ vuccati “paññindriyaṃ”. (19)
</Paragraph>

<Paragraph number="882" book="vbh">
Tattha katamaṃ anaññātaññassāmītindriyaṃ? Yā tesaṃ dhammānaṃ anaññātānaṃ adiṭṭhānaṃ appattānaṃ aviditānaṃ asacchikatānaṃ sacchikiriyāya paññā pajānanā …pe…  amoho dhammavicayo sammādiṭṭhi dhammavicayasambojjhaṅgo maggaṅgaṃ maggapariyāpannaṃ—  idaṃ vuccati “anaññātaññassāmītindriyaṃ”. (20)
</Paragraph>

<Paragraph number="883" book="vbh">
Tattha katamaṃ aññindriyaṃ? Yā tesaṃ dhammānaṃ ñātānaṃ diṭṭhānaṃ pattānaṃ viditānaṃ sacchikatānaṃ sacchikiriyāya paññā pajānanā …pe…  amoho dhammavicayo sammādiṭṭhi dhammavicayasambojjhaṅgo maggaṅgaṃ maggapariyāpannaṃ—  idaṃ vuccati “aññindriyaṃ”. (21)
</Paragraph>

<Paragraph number="884" book="vbh">
Tattha katamaṃ aññātāvindriyaṃ? Yā tesaṃ dhammānaṃ aññātāvīnaṃ diṭṭhānaṃ pattānaṃ viditānaṃ sacchikatānaṃ sacchikiriyāya paññā pajānanā …pe…  amoho dhammavicayo sammādiṭṭhi dhammavicayasambojjhaṅgo maggaṅgaṃ maggapariyāpannaṃ—  idaṃ vuccati “aññātāvindriyaṃ”. (22)

</Paragraph>
</Division>

<Paragraph number="885" type="center" book="vbh">
Abhidhammabhājanīyaṃ.
</Paragraph>