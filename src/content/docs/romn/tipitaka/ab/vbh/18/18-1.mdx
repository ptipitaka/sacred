---
title: "18.1 Sabbasaṅgāhikavāra"
tableOfContents: false
sidebar:
  order: 1
type: "tipitaka"
basket: "ab"
book: "vbh"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="978" book="vbh">

<Paragraph number="2973" book="vbh">
Kati khandhā, kati āyatanāni, kati dhātuyo, kati saccāni, kati indriyāni, kati hetū, kati āhārā, kati phassā, kati vedanā, kati saññā, kati cetanā, kati cittāni?
</Paragraph>

<Paragraph number="2974" book="vbh">
Pañcakkhandhā, dvādasāyatanāni, aṭṭhārasa dhātuyo, cattāri saccāni, bāvīsatindriyāni, nava hetū, cattāro āhārā, satta phassā, satta vedanā, satta saññā, satta cetanā, satta cittāni.
</Paragraph>

</Division>
<Division number="979" book="vbh">

<Paragraph number="2975" book="vbh">
Tattha katame pañcakkhandhā? Rūpakkhandho, vedanākkhandho, saññākkhandho, saṅkhārakkhandho, viññāṇakkhandho—  ime vuccanti “pañcakkhandhā”. (1)
</Paragraph>

</Division>
<Division number="980" book="vbh">

<Paragraph number="2976" book="vbh">
Tattha katamāni dvādasāyatanāni? Cakkhāyatanaṃ, rūpāyatanaṃ, sotāyatanaṃ, saddāyatanaṃ, ghānāyatanaṃ, gandhāyatanaṃ, jivhāyatanaṃ, rasāyatanaṃ, kāyāyatanaṃ, phoṭṭhabbāyatanaṃ, manāyatanaṃ, dhammāyatanaṃ—  imāni vuccanti “dvādasāyatanāni”. (2)
</Paragraph>

</Division>
<Division number="981" book="vbh">

<Paragraph number="2977" book="vbh">
Tattha katamā aṭṭhārasa dhātuyo? Cakkhudhātu, rūpadhātu, cakkhuviññāṇadhātu, sotadhātu, saddadhātu, sotaviññāṇadhātu, ghānadhātu, gandhadhātu, ghānaviññāṇadhātu, jivhādhātu, rasadhātu, jivhāviññāṇadhātu, kāyadhātu, phoṭṭhabbadhātu, kāyaviññāṇadhātu, manodhātu, dhammadhātu, manoviññāṇadhātu—  imā vuccanti “aṭṭhārasa dhātuyo”. (3)
</Paragraph>

</Division>
<Division number="982" book="vbh">

<Paragraph number="2978" book="vbh">
Tattha katamāni cattāri saccāni? Dukkhasaccaṃ, samudayasaccaṃ, nirodhasaccaṃ, maggasaccaṃ—  imāni vuccanti “cattāri saccāni”. (4)
</Paragraph>

</Division>
<Division number="983" book="vbh">

<Paragraph number="2979" book="vbh">
Tattha katamāni bāvīsatindriyāni? Cakkhundriyaṃ, sotindriyaṃ, ghānindriyaṃ, jivhindriyaṃ, kāyindriyaṃ, manindriyaṃ, itthindriyaṃ, purisindriyaṃ, jīvitindriyaṃ, sukhindriyaṃ, dukkhindriyaṃ, somanassindriyaṃ, domanassindriyaṃ, upekkhindriyaṃ, saddhindriyaṃ, vīriyindriyaṃ, satindriyaṃ, samādhindriyaṃ, paññindriyaṃ, anaññātaññassāmītindriyaṃ, aññindriyaṃ, aññātāvindriyaṃ—  imāni vuccanti “bāvīsatindriyāni”. (5)
</Paragraph>

</Division>
<Division number="984" book="vbh">

<Paragraph number="2980" book="vbh">
Tattha katame nava hetū? Tayo kusalahetū, tayo akusalahetū, tayo abyākatahetū.
</Paragraph>

<Paragraph number="2981" book="vbh">
Tattha katame tayo kusalahetū? Alobho kusalahetu, adoso kusalahetu, amoho kusalahetu—  ime tayo kusalahetū.
</Paragraph>

<Paragraph number="2982" book="vbh">
Tattha katame tayo akusalahetū? Lobho akusalahetu, doso akusalahetu, moho akusalahetu—  ime tayo akusalahetū.
</Paragraph>

<Paragraph number="2983" book="vbh">
Tattha katame tayo abyākatahetū? Kusalānaṃ vā dhammānaṃ vipākato kiriyābyākatesu vā dhammesu alobho, adoso, amoho—  ime tayo abyākatahetū. Ime vuccanti “nava hetū”. (6)
</Paragraph>

</Division>
<Division number="985" book="vbh">

<Paragraph number="2984" book="vbh">
Tattha katame cattāro āhārā? Kabaḷīkārāhāro, phassāhāro, manosañcetanāhāro, viññāṇāhāro—  ime vuccanti “cattāro āhārā”. (7)
</Paragraph>

</Division>
<Division number="986" book="vbh">

<Paragraph number="2985" book="vbh">
Tattha katame satta phassā? Cakkhusamphasso, sotasamphasso, ghānasamphasso, jivhāsamphasso, kāyasamphasso, manodhātusamphasso, manoviññāṇadhātusamphasso—  ime vuccanti “satta phassā”. (8)
</Paragraph>

</Division>
<Division number="987" book="vbh">

<Paragraph number="2986" book="vbh">
Tattha katamā satta vedanā? Cakkhusamphassajā vedanā, sotasamphassajā vedanā, ghānasamphassajā vedanā, jivhāsamphassajā vedanā, kāyasamphassajā vedanā, manodhātusamphassajā vedanā, manoviññāṇadhātusamphassajā vedanā—  imā vuccanti “satta vedanā”. (9)
</Paragraph>

</Division>
<Division number="988" book="vbh">

<Paragraph number="2987" book="vbh">
Tattha katamā satta saññā? Cakkhusamphassajā saññā, sotasamphassajā saññā, ghānasamphassajā saññā, jivhāsamphassajā saññā, kāyasamphassajā saññā, manodhātusamphassajā saññā, manoviññāṇadhātusamphassajā saññā—  imā vuccanti “satta saññā”. (10)
</Paragraph>

</Division>
<Division number="989" book="vbh">

<Paragraph number="2988" book="vbh">
Tattha katamā satta cetanā? Cakkhusamphassajā cetanā, sotasamphassajā cetanā, ghānasamphassajā cetanā, jivhāsamphassajā cetanā, kāyasamphassajā cetanā, manodhātusamphassajā cetanā, manoviññāṇadhātusamphassajā cetanā—  imā vuccanti “satta cetanā”. (11)
</Paragraph>

</Division>
<Division number="990" book="vbh">

<Paragraph number="2989" book="vbh">
Tattha katamāni satta cittāni? Cakkhuviññāṇaṃ, sotaviññāṇaṃ, ghānaviññāṇaṃ, jivhāviññāṇaṃ, kāyaviññāṇaṃ, manodhātu, manoviññāṇadhātu—  imāni vuccanti “satta cittāni”. (12)
</Paragraph>
</Division>