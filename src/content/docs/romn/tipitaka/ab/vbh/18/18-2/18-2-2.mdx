---
title: "18.2.2 Rūpadhātu"
tableOfContents: false
sidebar:
  order: 2
type: "tipitaka"
basket: "ab"
book: "vbh"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="993" book="vbh">

<Paragraph number="3004" book="vbh">
Rūpadhātuyā kati khandhā, kati āyatanā, kati dhātuyo, kati saccāni, kati indriyāni …pe…  kati cittāni?
</Paragraph>

<Paragraph number="3005" book="vbh">
Rūpadhātuyā pañcakkhandhā, cha āyatanāni, nava dhātuyo, tīṇi saccāni, cuddasindriyāni, aṭṭha hetū, tayo āhārā, cattāro phassā, catasso vedanā, catasso saññā, catasso cetanā, cattāri cittāni.
</Paragraph>

</Division>
<Division number="994" book="vbh">

<Paragraph number="3006" book="vbh">
Tattha katame rūpadhātuyā pañcakkhandhā? Rūpakkhandho, vedanākkhandho, saññākkhandho, saṅkhārakkhandho, viññāṇakkhandho—  ime vuccanti “rūpadhātuyā pañcakkhandhā”. (1)
</Paragraph>

<Paragraph number="3007" book="vbh">
Tattha katamāni rūpadhātuyā cha āyatanāni? Cakkhāyatanaṃ, rūpāyatanaṃ, sotāyatanaṃ, saddāyatanaṃ, manāyatanaṃ, dhammāyatanaṃ—  imāni vuccanti “rūpadhātuyā cha āyatanāni”. (2)
</Paragraph>

<Paragraph number="3008" book="vbh">
Tattha katamā rūpadhātuyā nava dhātuyo? Cakkhudhātu, rūpadhātu, cakkhuviññāṇadhātu, sotadhātu, saddadhātu, sotaviññāṇadhātu, manodhātu, dhammadhātu, manoviññāṇadhātu—  imā vuccanti “rūpadhātuyā nava dhātuyo”. (3)
</Paragraph>

<Paragraph number="3009" book="vbh">
Tattha katamāni rūpadhātuyā tīṇi saccāni? Dukkhasaccaṃ, samudayasaccaṃ, maggasaccaṃ—  imāni vuccanti “rūpadhātuyā tīṇi saccāni”. (4)
</Paragraph>

<Paragraph number="3010" book="vbh">
Tattha katamāni rūpadhātuyā cuddasindriyāni? Cakkhundriyaṃ, sotindriyaṃ, manindriyaṃ, jīvitindriyaṃ, somanassindriyaṃ, upekkhindriyaṃ, saddhindriyaṃ, vīriyindriyaṃ, satindriyaṃ, samādhindriyaṃ, paññindriyaṃ, anaññātaññassāmītindriyaṃ, aññindriyaṃ, aññātāvindriyaṃ—  imāni vuccanti “rūpadhātuyā cuddasindriyāni”. (5)
</Paragraph>

<Paragraph number="3011" book="vbh">
Tattha katame rūpadhātuyā aṭṭha hetū? Tayo kusalahetū, dve akusalahetū, tayo abyākatahetū.
</Paragraph>

<Paragraph number="3012" book="vbh">
Tattha katame tayo kusalahetū? Alobho kusalahetu, adoso kusalahetu, amoho kusalahetu—  ime tayo kusalahetū.
</Paragraph>

<Paragraph number="3013" book="vbh">
Tattha katame dve akusalahetū? Lobho akusalahetu, moho akusalahetu—  ime dve akusalahetū.
</Paragraph>

<Paragraph number="3014" book="vbh">
Tattha katame tayo abyākatahetū? Kusalānaṃ vā dhammānaṃ vipākato kiriyābyākatesu vā dhammesu alobho, adoso, amoho—  ime tayo abyākatahetū. Ime vuccanti rūpadhātuyā aṭṭha hetū. (6)
</Paragraph>

<Paragraph number="3015" book="vbh">
Tattha katame rūpadhātuyā tayo āhārā? Phassāhāro, manosañcetanāhāro, viññāṇāhāro—  ime vuccanti “rūpadhātuyā tayo āhārā”. (7)
</Paragraph>

<Paragraph number="3016" book="vbh">
Tattha katame rūpadhātuyā cattāro phassā? Cakkhusamphasso, sotasamphasso, manodhātusamphasso, manoviññāṇadhātusamphasso—  ime vuccanti “rūpadhātuyā cattāro phassā”. (8)
</Paragraph>

<Paragraph number="3017" book="vbh">
Tattha katamā rūpadhātuyā catasso vedanā …pe…  catasso saññā …pe…  catasso cetanā …pe…  cattāri cittāni? Cakkhuviññāṇaṃ, sotaviññāṇaṃ, manodhātu, manoviññāṇadhātu—  imāni vuccanti “rūpadhātuyā cattāri cittāni”. (9–12)
</Paragraph>
</Division>