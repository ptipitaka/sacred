---
title: "12.1 Suttantabhājanīya"
tableOfContents: false
sidebar:
  order: 1
type: "tipitaka"
basket: "ab"
book: "vbh"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="508" book="vbh">

<Paragraph number="1699" book="vbh">
Idha bhikkhu pātimokkhasaṃvarasaṃvuto viharati, ācāragocarasampanno, aṇumattesu vajjesu bhayadassāvī, samādāya sikkhati sikkhāpadesu indriyesu guttadvāro bhojane mattaññū pubbarattāpararattaṃ jāgariyānuyogamanuyutto sātaccaṃ nepakkaṃ bodhipakkhikānaṃ dhammānaṃ bhāvanānuyogamanuyutto.
</Paragraph>

<Paragraph number="1700" book="vbh">
So abhikkante paṭikkante sampajānakārī hoti, ālokite vilokite sampajānakārī hoti, samiñjite pasārite sampajānakārī hoti, saṅghāṭipattacīvaradhāraṇe sampajānakārī hoti, asite pīte khāyite sāyite sampajānakārī hoti, uccārapassāvakamme sampajānakārī hoti, gate ṭhite nisinne sutte jāgarite bhāsite tuṇhībhāve sampajānakārī hoti.
</Paragraph>

<Paragraph number="1701" book="vbh">
So vivittaṃ senāsanaṃ bhajati araññaṃ rukkhamūlaṃ pabbataṃ kandaraṃ giriguhaṃ susānaṃ vanapatthaṃ abbhokāsaṃ palālapuñjaṃ appasaddaṃ appanigghosaṃ vijanavātaṃ manussarāhasseyyakaṃ paṭisallānasāruppaṃ. So araññagato vā rukkhamūlagato vā suññāgāragato vā nisīdati pallaṅkaṃ ābhujitvā ujuṃ kāyaṃ paṇidhāya parimukhaṃ satiṃ upaṭṭhapetvā.
</Paragraph>

<Paragraph number="1702" book="vbh">
So abhijjhaṃ loke pahāya vigatābhijjhena cetasā viharati, abhijjhāya cittaṃ parisodheti. Byāpādapadosaṃ pahāya abyāpannacitto viharati sabbapāṇabhūtahitānukampī, byāpādapadosā cittaṃ parisodheti. Thinamiddhaṃ pahāya vigatathinamiddho viharati ālokasaññī sato sampajāno, thinamiddhā cittaṃ parisodheti. Uddhaccakukkuccaṃ pahāya anuddhato viharati ajjhattaṃ vūpasantacitto, uddhaccakukkuccā cittaṃ parisodheti. Vicikicchaṃ pahāya tiṇṇavicikiccho viharati akathaṃkathī kusalesu dhammesu, vicikicchāya cittaṃ parisodheti.
</Paragraph>

<Paragraph number="1703" book="vbh">
So ime pañca nīvaraṇe pahāya cetaso upakkilese paññāya dubbalīkaraṇe vivicceva kāmehi vivicca akusalehi dhammehi savitakkaṃ savicāraṃ vivekajaṃ pītisukhaṃ paṭhamaṃ jhānaṃ upasampajja viharati; vitakkavicārānaṃ vūpasamā ajjhattaṃ sampasādanaṃ cetaso ekodibhāvaṃ avitakkaṃ avicāraṃ samādhijaṃ pītisukhaṃ dutiyaṃ jhānaṃ upasampajja viharati; pītiyā ca virāgā upekkhako ca viharati sato ca sampajāno sukhañca kāyena paṭisaṃvedeti, yaṃ taṃ ariyā ācikkhanti—  “upekkhako satimā sukhavihārī”ti tatiyaṃ jhānaṃ upasampajja viharati; sukhassa ca pahānā dukkhassa ca pahānā pubbeva somanassadomanassānaṃ atthaṅgamā adukkhamasukhaṃ upekkhāsatipārisuddhiṃ catutthaṃ jhānaṃ upasampajja viharati; sabbaso rūpasaññānaṃ samatikkamā paṭighasaññānaṃ atthaṅgamā nānattasaññānaṃ amanasikārā “ananto ākāso”ti ākāsānañcāyatanaṃ upasampajja viharati; sabbaso ākāsānañcāyatanaṃ samatikkamma “anantaṃ viññāṇan”ti viññāṇañcāyatanaṃ upasampajja viharati; sabbaso viññāṇañcāyatanaṃ samatikkamma “natthi kiñcī”ti ākiñcaññāyatanaṃ upasampajja viharati; sabbaso ākiñcaññāyatanaṃ samatikkamma nevasaññānāsaññāyatanaṃ upasampajja viharati.

</Paragraph>
</Division>

<Paragraph number="1704" type="center" book="vbh">
Mātikā.


</Paragraph>

<Division number="509" book="vbh">

<Paragraph number="1705" book="vbh">
“Idhā”ti imissā diṭṭhiyā, imissā khantiyā, imissā ruciyā, imasmiṃ ādāye, imasmiṃ dhamme, imasmiṃ vinaye, imasmiṃ dhammavinaye, imasmiṃ pāvacane, imasmiṃ brahmacariye, imasmiṃ satthusāsane. Tena vuccati “idhā”ti.
</Paragraph>

</Division>
<Division number="510" book="vbh">

<Paragraph number="1706" book="vbh">
“Bhikkhū”ti samaññāya bhikkhu, paṭiññāya bhikkhu, bhikkhatīti bhikkhu, bhikkhakoti bhikkhu, bhikkhācariyaṃ ajjhupagatoti bhikkhu, bhinnapaṭadharoti bhikkhu, bhindati pāpake akusale dhammeti bhikkhu, bhinnattā pāpakānaṃ akusalānaṃ dhammānaṃ bhikkhu, odhiso kilesānaṃ pahānā bhikkhu, anodhiso kilesānaṃ pahānā bhikkhu, sekkho bhikkhu, asekkho bhikkhu, nevasekkhanāsekkho bhikkhu, aggo bhikkhu, bhadro bhikkhu, maṇḍo bhikkhu, sāro bhikkhu, samaggena saṃghena ñatticatutthena kammena akuppena ṭhānārahena upasampanno bhikkhu.
</Paragraph>

</Division>
<Division number="511" book="vbh">

<Paragraph number="1707" book="vbh">
“Pātimokkhan”ti sīlaṃ patiṭṭhā ādi caraṇaṃ saṃyamo saṃvaro mokkhaṃ pāmokkhaṃ kusalānaṃ dhammānaṃ samāpattiyā. “Saṃvaro”ti kāyiko avītikkamo, vācasiko avītikkamo, kāyikavācasiko avītikkamo. “Saṃvuto”ti iminā pātimokkhasaṃvarena upeto hoti samupeto upāgato samupāgato upapanno sampanno samannāgato. Tena vuccati “pātimokkhasaṃvarasaṃvuto”ti.
</Paragraph>

</Division>
<Division number="512" book="vbh">

<Paragraph number="1708" book="vbh">
“Viharatī”ti iriyati vattati pāleti yapeti yāpeti carati viharati. Tena vuccati “viharatī”ti.
</Paragraph>

</Division>
<Division number="513" book="vbh">

<Paragraph number="1709" book="vbh">
“Ācāragocarasampanno”ti atthi ācāro, atthi anācāro.
</Paragraph>

<Paragraph number="1710" book="vbh">
Tattha katamo anācāro? Kāyiko vītikkamo, vācasiko vītikkamo, kāyikavācasiko vītikkamo—  ayaṃ vuccati “anācāro”. Sabbampi dussīlyaṃ anācāro. Idhekacco veḷudānena vā pattadānena vā pupphadānena vā phaladānena vā sinānadānena vā dantakaṭṭhadānena vā cāṭukamyatāya vā muggasūpyatāya vā pāribhaṭyatāya vā jaṅghapesanikena vā aññataraññatarena vā buddhapaṭikuṭṭhena micchāājīvena jīvikaṃ kappeti—  ayaṃ vuccati “anācāro”.
</Paragraph>

<Paragraph number="1711" book="vbh">
Tattha katamo ācāro? Kāyiko avītikkamo, vācasiko avītikkamo, kāyikavācasiko avītikkamo—  ayaṃ vuccati “ācāro”. Sabbopi sīlasaṃvaro ācāro. Idhekacco na veḷudānena na pattadānena na pupphadānena na phaladānena na sinānadānena na dantakaṭṭhadānena na cāṭukamyatāya na muggasūpyatāya na pāribhaṭyatāya na jaṅghapesanikena na aññataraññatarena buddhapaṭikuṭṭhena micchāājīvena jīvikaṃ kappeti—  ayaṃ vuccati “ācāro”.
</Paragraph>

</Division>
<Division number="514" book="vbh">

<Paragraph number="1712" book="vbh">
“Gocaro”ti atthi gocaro, atthi agocaro.
</Paragraph>

<Paragraph number="1713" book="vbh">
Tattha katamo agocaro? Idhekacco vesiyāgocaro vā hoti vidhavāgocaro vā thullakumārigocaro vā paṇḍakagocaro vā bhikkhunigocaro vā pānāgāragocaro vā, saṃsaṭṭho viharati rājūhi rājamahāmattehi titthiyehi titthiyasāvakehi ananulomikena saṃsaggena; yāni vā pana tāni kulāni assaddhāni appasannāni anopānabhūtāni akkosakaparibhāsakāni anatthakāmāni ahitakāmāni aphāsukakāmāni ayogakkhemakāmāni bhikkhūnaṃ bhikkhunīnaṃ upāsakānaṃ upāsikānaṃ, tathārūpāni kulāni sevati bhajati payirupāsati—  ayaṃ vuccati “agocaro”.
</Paragraph>

<Paragraph number="1714" book="vbh">
Tattha katamo gocaro? Idhekacco na vesiyāgocaro hoti na vidhavāgocaro na thullakumārigocaro na paṇḍakagocaro na bhikkhunigocaro na pānāgāragocaro, asaṃsaṭṭho viharati rājūhi rājamahāmattehi titthiyehi titthiyasāvakehi ananulomikena saṃsaggena; yāni vā pana tāni kulāni saddhāni pasannāni opānabhūtāni kāsāvapajjotāni isivātapaṭivātāni atthakāmāni hitakāmāni phāsukakāmāni yogakkhemakāmāni bhikkhūnaṃ bhikkhunīnaṃ upāsakānaṃ upāsikānaṃ, tathārūpāni kulāni sevati bhajati payirupāsati—  ayaṃ vuccati “gocaro”. Iti iminā ca ācārena iminā ca gocarena upeto hoti …pe…  samannāgato. Tena vuccati “ācāragocarasampanno”ti.
</Paragraph>

</Division>
<Division number="515" book="vbh">

<Paragraph number="1715" book="vbh">
“Aṇumattesu vajjesu bhayadassāvī”ti. Tattha katame aṇumattā vajjā? Yāni tāni vajjāni appamattakāni oramattakāni lahusāni lahusammatāni saṃyamakaraṇīyāni saṃvarakaraṇīyāni cittuppādakaraṇīyāni manasikārapaṭibaddhāni—  ime vuccanti “aṇumattā vajjā”. Iti imesu aṇumattesu vajjesu vajjadassāvī ca hoti bhayadassāvī ca ādīnavadassāvī ca nissaraṇadassāvī ca. Tena vuccati “aṇumattesu vajjesu bhayadassāvī”ti.
</Paragraph>

</Division>
<Division number="516" book="vbh">

<Paragraph number="1716" book="vbh">
“Samādāya sikkhati sikkhāpadesū”ti. Tattha katamā sikkhā? Catasso sikkhā—  bhikkhūnaṃ bhikkhusikkhā, bhikkhunīnaṃ bhikkhunisikkhā, upāsakānaṃ upāsakasikkhā, upāsikānaṃ upāsikasikkhā. Imā vuccanti “sikkhāyo”. Iti imāsu sikkhāsu sabbena sabbaṃ sabbathā sabbaṃ asesaṃ nissesaṃ samādāya vattati. Tena vuccati “samādāya sikkhati sikkhāpadesū”ti.
</Paragraph>

</Division>
<Division number="517" book="vbh">

<Paragraph number="1717" book="vbh">
“Indriyesu guttadvāro”ti atthi indriyesu guttadvāratā, atthi aguttadvāratā.
</Paragraph>

<Paragraph number="1718" book="vbh">
Tattha katamā indriyesu aguttadvāratā? Idhekacco cakkhunā rūpaṃ disvā nimittaggāhī hoti anubyañjanaggāhī. Yatvādhikaraṇamenaṃ cakkhundriyaṃ asaṃvutaṃ viharantaṃ abhijjhādomanassā pāpakā akusalā dhammā anvāssaveyyuṃ, tassa saṃvarāya na paṭipajjati, na rakkhati cakkhundriyaṃ, cakkhundriye na saṃvaraṃ āpajjati. Sotena saddaṃ sutvā …pe…  ghānena gandhaṃ ghāyitvā …pe…  jivhāya rasaṃ sāyitvā …pe…  kāyena phoṭṭhabbaṃ phusitvā …pe…  manasā dhammaṃ viññāya nimittaggāhī hoti anubyañjanaggāhī. Yatvādhikaraṇamenaṃ manindriyaṃ asaṃvutaṃ viharantaṃ abhijjhādomanassā pāpakā akusalā dhammā anvāssaveyyuṃ, tassa saṃvarāya na paṭipajjati, na rakkhati manindriyaṃ, manindriye na saṃvaraṃ āpajjati. Yā imesaṃ channaṃ indriyānaṃ agutti agopanā anārakkho asaṃvaro—  ayaṃ vuccati “indriyesu aguttadvāratā”.
</Paragraph>

<Paragraph number="1719" book="vbh">
Tattha katamā indriyesu guttadvāratā? Idhekacco cakkhunā rūpaṃ disvā na nimittaggāhī hoti nānubyañjanaggāhī. Yatvādhikaraṇamenaṃ cakkhundriyaṃ asaṃvutaṃ viharantaṃ abhijjhādomanassā pāpakā akusalā dhammā anvāssaveyyuṃ, tassa saṃvarāya paṭipajjati, rakkhati cakkhundriyaṃ, cakkhundriye saṃvaraṃ āpajjati. Sotena saddaṃ sutvā …pe…  ghānena gandhaṃ ghāyitvā …pe…  jivhāya rasaṃ sāyitvā …pe…  kāyena phoṭṭhabbaṃ phusitvā …pe…  manasā dhammaṃ viññāya na nimittaggāhī hoti nānubyañjanaggāhī. Ñatvādhikaraṇamenaṃ manindriyaṃ asaṃvutaṃ viharantaṃ abhijjhādomanassā pāpakā akusalā dhammā anvāssaveyyuṃ, tassa saṃvarāya paṭipajjati, rakkhati manindriyaṃ, manindriye saṃvaraṃ āpajjati. Yā imesaṃ channaṃ indriyānaṃ gutti gopanā ārakkho saṃvaro—  ayaṃ vuccati “indriyesu guttadvāratā”. Imāya indriyesu guttadvāratāya upeto hoti samupeto …pe…  samannāgato. Tena vuccati “indriyesu guttadvāro”ti.
</Paragraph>

</Division>
<Division number="518" book="vbh">

<Paragraph number="1720" book="vbh">
“Bhojane mattaññū”ti atthi bhojane mattaññutā, atthi bhojane amattaññutā.
</Paragraph>

<Paragraph number="1721" book="vbh">
Tattha katamā bhojane amattaññutā? Idhekacco appaṭisaṅkhā ayoniso āhāraṃ āhāreti davāya madāya maṇḍanāya vibhūsanāya. Yā tattha asantuṭṭhitā amattaññutā appaṭisaṅkhā bhojane—  ayaṃ vuccati “bhojane amattaññutā”ti.
</Paragraph>

<Paragraph number="1722" book="vbh">
Tattha katamā bhojane mattaññutā? Idhekacco paṭisaṅkhā yoniso āhāraṃ āhāreti—  “neva davāya na madāya na maṇḍanāya na vibhūsanāya, yāvadeva imassa kāyassa ṭhitiyā yāpanāya vihiṃsūparatiyā brahmacariyānuggahāya, iti purāṇañca vedanaṃ paṭihaṅkhāmi navañca vedanaṃ na uppādessāmi yātrā ca me bhavissati anavajjatā ca phāsu vihāro cā”ti. Yā tattha santuṭṭhitā mattaññutā paṭisaṅkhā bhojane—  ayaṃ vuccati “bhojane mattaññutā”. Imāya bhojane mattaññutāya upeto hoti …pe…  samannāgato. Tena vuccati “bhojane mattaññū”ti.
</Paragraph>

</Division>
<Division number="519" book="vbh">

<Paragraph number="1723" book="vbh">
Kathañca bhikkhu pubbarattāpararattaṃ jāgariyānuyogamanuyutto hoti? Idha bhikkhu divasaṃ caṅkamena nisajjāya āvaraṇīyehi dhammehi cittaṃ parisodheti, rattiyā paṭhamayāmaṃ caṅkamena nisajjāya āvaraṇīyehi dhammehi cittaṃ parisodheti, rattiyā majjhimayāmaṃ dakkhiṇena passena sīhaseyyaṃ kappeti pāde pādaṃ accādhāya sato sampajāno uṭṭhānasaññaṃ manasikaritvā, rattiyā pacchimayāmaṃ paccuṭṭhāya caṅkamena nisajjāya āvaraṇīyehi dhammehi cittaṃ parisodheti. Evaṃ bhikkhu pubbarattāpararattaṃ jāgariyānuyogamanuyutto.
</Paragraph>

</Division>
<Division number="520" book="vbh">

<Paragraph number="1724" book="vbh">
“Sātaccan”ti. Yo cetasiko vīriyārambho …pe…  sammāvāyāmo.
</Paragraph>

</Division>
<Division number="521" book="vbh">

<Paragraph number="1725" book="vbh">
“Nepakkan”ti. Yā paññā pajānanā …pe…  amoho dhammavicayo sammādiṭṭhi.
</Paragraph>

</Division>
<Division number="522" book="vbh">

<Paragraph number="1726" book="vbh">
“Bodhipakkhikānaṃ dhammānaṃ bhāvanānuyogamanuyutto”ti. Tattha katame bodhipakkhikā dhammā? Satta bojjhaṅgā—  satisambojjhaṅgo, dhammavicayasambojjhaṅgo, vīriyasambojjhaṅgo, pītisambojjhaṅgo, passaddhisambojjhaṅgo, samādhisambojjhaṅgo, upekkhāsambojjhaṅgo. Ime vuccanti “bodhipakkhikā dhammā”. Iti te bodhipakkhike dhamme āsevati bhāveti bahulīkaroti. Tena vuccati “bodhipakkhikānaṃ dhammānaṃ bhāvanānuyogamanuyutto”ti.
</Paragraph>

</Division>
<Division number="523" book="vbh">

<Paragraph number="1727" book="vbh">
Kathañca bhikkhu abhikkante paṭikkante sampajānakārī hoti, ālokite vilokite sampajānakārī hoti, samiñjite pasārite sampajānakārī hoti, saṅghāṭipattacīvaradhāraṇe sampajānakārī hoti, asite pīte khāyite sāyite sampajānakārī hoti, uccārapassāvakamme sampajānakārī hoti; gate ṭhite nisinne sutte jāgarite bhāsite tuṇhībhāve sampajānakārī hoti? Idha bhikkhu sato sampajāno abhikkamati, sato sampajāno paṭikkamati, sato sampajāno āloketi, sato sampajāno viloketi, sato sampajāno samiñjeti, sato sampajāno pasāreti, sato sampajānakārī hoti, saṅghāṭipattacīvaradhāraṇe sato sampajānakārī hoti, asite pīte khāyite sāyite sato sampajānakārī hoti, uccārapassāvakamme sato sampajānakārī hoti, gate ṭhite nisinne sutte jāgarite bhāsite tuṇhībhāve sato sampajānakārī hotīti.
</Paragraph>

</Division>
<Division number="524" book="vbh">

<Paragraph number="1728" book="vbh">
Tattha katamā sati? Yā sati anussati paṭissati sati saraṇatā dhāraṇatā apilāpanatā asammussanatā sati satindriyaṃ satibalaṃ sammāsati—  ayaṃ vuccati “sati”.
</Paragraph>

</Division>
<Division number="525" book="vbh">

<Paragraph number="1729" book="vbh">
“Sampajāno”ti tattha katamaṃ sampajaññaṃ? Yā paññā pajānanā vicayo pavicayo dhammavicayo sallakkhaṇā upalakkhaṇā paccupalakkhaṇā paṇḍiccaṃ kosallaṃ nepuññaṃ vebhabyā cintā upaparikkhā bhūrīmedhā pariṇāyikā vipassanā sampajaññaṃ patodo paññā paññindriyaṃ paññābalaṃ paññāsatthaṃ paññāpāsādo paññāāloko paññāobhāso paññāpajjoto paññāratanaṃ amoho dhammavicayo sammādiṭṭhi—  idaṃ vuccati “sampajaññaṃ”. Iti imāya ca satiyā iminā ca sampajaññena upeto hoti …pe…  samannāgato. Evaṃ bhikkhu sato sampajāno abhikkamati, sato sampajāno paṭikkamati, sato sampajāno āloketi, sato sampajāno viloketi, sato sampajāno samiñjeti, sato sampajāno pasāreti, sato sampajānakārī hoti, saṅghāṭipattacīvaradhāraṇe sato sampajānakārī hoti, asite pīte khāyite sāyite sato sampajānakārī hoti, uccārapassāvakamme sato sampajānakārī hoti, gate ṭhite nisinne sutte jāgarite bhāsite tuṇhībhāve sampajānakārī hoti.
</Paragraph>

</Division>
<Division number="526" book="vbh">

<Paragraph number="1730" book="vbh">
“Vivittan”ti santike cepi senāsanaṃ hoti, tañca anākiṇṇaṃ gahaṭṭhehi pabbajitehi. Tena taṃ vivittaṃ. Dūre cepi senāsanaṃ hoti, tañca anākiṇṇaṃ gahaṭṭhehi pabbajitehi. Tena taṃ vivittaṃ.
</Paragraph>

</Division>
<Division number="527" book="vbh">

<Paragraph number="1731" book="vbh">
“Senāsanan”ti mañcopi senāsanaṃ, pīṭhampi senāsanaṃ, bhisipi senāsanaṃ, bibbohanampi senāsanaṃ, vihāropi senāsanaṃ, aḍḍhayogopi senāsanaṃ, pāsādopi senāsanaṃ, aṭṭopi senāsanaṃ, māḷopi senāsanaṃ, leṇampi senāsanaṃ, guhāpi senāsanaṃ, rukkhamūlampi senāsanaṃ, veḷugumbopi senāsanaṃ. Yattha vā pana bhikkhū paṭikkamanti sabbametaṃ senāsanaṃ.
</Paragraph>

</Division>
<Division number="528" book="vbh">

<Paragraph number="1732" book="vbh">
“Vivittaṃ senāsanaṃ bhajatī”ti imaṃ vivittaṃ senāsanaṃ bhajati sambhajati sevati nisevati saṃsevati. Tena vuccati “vivittaṃ senāsanaṃ bhajatī”ti.
</Paragraph>

</Division>
<Division number="529" book="vbh">

<Paragraph number="1733" book="vbh">
“Araññan”ti nikkhamitvā bahi indakhīlā sabbametaṃ araññaṃ.
</Paragraph>

</Division>
<Division number="530" book="vbh">

<Paragraph number="1734" book="vbh">
“Rukkhamūlan”ti rukkhamūlaṃyeva rukkhamūlaṃ. Pabbatoyeva pabbato. Kandarāyeva kandarā. Giriguhāyeva giriguhā. Susānaṃyeva susānaṃ. Abbhokāsoyeva abbhokāso. Palālapuñjoyeva palālapuñjo.
</Paragraph>

</Division>
<Division number="531" book="vbh">

<Paragraph number="1735" book="vbh">
“Vanapatthan”ti dūrānametaṃ senāsanānaṃ adhivacanaṃ. “Vanapatthan”ti vanasaṇḍānametaṃ senāsanānaṃ adhivacanaṃ. “Vanapatthan”ti bhīsanakānametaṃ senāsanānaṃ adhivacanaṃ. “Vanapatthan”ti salomahaṃsānametaṃ senāsanānaṃ adhivacanaṃ. “Vanapatthan”ti pariyantānametaṃ senāsanānaṃ adhivacanaṃ. “Vanapatthan”ti na manussūpacārānametaṃ senāsanānaṃ adhivacanaṃ. “Vanapatthan”ti durabhisambhavānametaṃ senāsanānaṃ adhivacanaṃ.
</Paragraph>

</Division>
<Division number="532" book="vbh">

<Paragraph number="1736" book="vbh">
“Appasaddan”ti santike cepi senāsanaṃ hoti, tañca anākiṇṇaṃ gahaṭṭhehi pabbajitehi. Tena taṃ appasaddaṃ. Dūre cepi senāsanaṃ hoti, tañca anākiṇṇaṃ gahaṭṭhehi pabbajitehi. Tena taṃ appasaddaṃ.
</Paragraph>

</Division>
<Division number="533" book="vbh">

<Paragraph number="1737" book="vbh">
“Appanigghosan”ti yadeva taṃ appasaddaṃ tadeva taṃ appanigghosaṃ. Yadeva taṃ appanigghosaṃ tadeva taṃ vijanavātaṃ. Yadeva taṃ vijanavātaṃ tadeva taṃ manussarāhasseyyakaṃ. Yadeva taṃ manussarāhasseyyakaṃ tadeva taṃ paṭisallānasāruppaṃ.
</Paragraph>

</Division>
<Division number="534" book="vbh">

<Paragraph number="1738" book="vbh">
“Araññagato vā rukkhamūlagato vā suññāgāragato vā”ti araññagato vā hoti rukkhamūlagato vā suññāgāragato vā.
</Paragraph>

</Division>
<Division number="535" book="vbh">

<Paragraph number="1739" book="vbh">
“Nisīdati pallaṅkaṃ ābhujitvā”ti nisinno hoti pallaṅkaṃ ābhujitvā.
</Paragraph>

</Division>
<Division number="536" book="vbh">

<Paragraph number="1740" book="vbh">
“Ujuṃ kāyaṃ paṇidhāyā”ti ujuko hoti kāyo ṭhito paṇihito.
</Paragraph>

</Division>
<Division number="537" book="vbh">

<Paragraph number="1741" book="vbh">
“Parimukhaṃ satiṃ upaṭṭhapetvā”ti tattha katamā sati? Yā sati anussati paṭissati …pe…  sammāsati—  ayaṃ vuccati “sati”. Ayaṃ sati upaṭṭhitā hoti supaṭṭhitā nāsikagge vā mukhanimitte vā. Tena vuccati “parimukhaṃ satiṃ upaṭṭhapetvā”ti.
</Paragraph>

</Division>
<Division number="538" book="vbh">

<Paragraph number="1742" book="vbh">
“Abhijjhaṃ loke pahāyā”ti tattha katamā abhijjhā? Yo rāgo sārāgo …pe…  cittassa sārāgo—  ayaṃ vuccati “abhijjhā”.
</Paragraph>

<Paragraph number="1743" book="vbh">
Tattha katamo loko? Pañcupādānakkhandhā loko—  ayaṃ vuccati “loko”. Ayaṃ abhijjhā imamhi loke santā hoti samitā vūpasantā atthaṅgatā abbhatthaṅgatā appitā byappitā sositā visositā byantīkatā. Tena vuccati “abhijjhaṃ loke pahāyā”ti.
</Paragraph>

</Division>
<Division number="539" book="vbh">

<Paragraph number="1744" book="vbh">
“Vigatābhijjhena cetasā”ti tattha katamaṃ cittaṃ? Yaṃ cittaṃ mano mānasaṃ …pe…  tajjāmanoviññāṇadhātu—  idaṃ vuccati “cittaṃ”. Idaṃ cittaṃ vigatābhijjhaṃ hoti. Tena vuccati “vigatābhijjhena cetasā”ti.
</Paragraph>

</Division>
<Division number="540" book="vbh">

<Paragraph number="1745" book="vbh">
“Viharatī”ti iriyati vattati pāleti yapeti yāpeti carati viharati. Tena vuccati “viharatī”ti.
</Paragraph>

</Division>
<Division number="541" book="vbh">

<Paragraph number="1746" book="vbh">
“Abhijjhāya cittaṃ parisodhetī”ti tattha katamā abhijjhā? Yo rāgo sārāgo …pe…  cittassa sārāgo—  ayaṃ vuccati “abhijjhā”.
</Paragraph>

<Paragraph number="1747" book="vbh">
Tattha katamaṃ cittaṃ? Yaṃ cittaṃ mano mānasaṃ …pe…  tajjāmanoviññāṇadhātu—  idaṃ vuccati “cittaṃ”. Idaṃ cittaṃ imāya abhijjhāya sodheti visodheti parisodheti moceti vimoceti parimoceti. Tena vuccati “abhijjhāya cittaṃ parisodhetī”ti.
</Paragraph>

</Division>
<Division number="542" book="vbh">

<Paragraph number="1748" book="vbh">
“Byāpādapadosaṃ pahāyā”ti atthi byāpādo, atthi padoso.
</Paragraph>

<Paragraph number="1749" book="vbh">
Tattha katamo byāpādo? Yo cittassa āghāto paṭighāto paṭighaṃ paṭivirodho kopo pakopo sampakopo doso padoso sampadoso cittassa byāpatti manopadoso kodho kujjhanā kujjhitattaṃ doso dussanā dussitattaṃ byāpatti byāpajjanā byāpajjitattaṃ virodho paṭivirodho caṇḍikkaṃ asuropo anattamanatā cittassa—  ayaṃ vuccati “byāpādo”.
</Paragraph>

<Paragraph number="1750" book="vbh">
Tattha katamo padoso? Yo byāpādo so padoso, yo padoso so byāpādo. Iti ayañca byāpādo ayañca padoso santā honti samitā vūpasantā atthaṅgatā abbhatthaṅgatā appitā byappitā sositā visositā byantīkatā. Tena vuccati “byāpādapadosaṃ pahāyā”ti.
</Paragraph>

</Division>
<Division number="543" book="vbh">

<Paragraph number="1751" book="vbh">
“Abyāpannacitto”ti tattha katamaṃ cittaṃ? Yaṃ cittaṃ mano mānasaṃ …pe…  tajjāmanoviññāṇadhātu—  idaṃ vuccati “cittaṃ”. Idaṃ cittaṃ abyāpannaṃ hoti. Tena vuccati “abyāpannacitto”ti.
</Paragraph>

</Division>
<Division number="544" book="vbh">

<Paragraph number="1752" book="vbh">
“Viharatī”ti …pe…  tena vuccati “viharatī”ti.
</Paragraph>

</Division>
<Division number="545" book="vbh">

<Paragraph number="1753" book="vbh">
“Byāpādapadosā cittaṃ parisodhetī”ti. Atthi byāpādo atthi padoso.
</Paragraph>

<Paragraph number="1754" book="vbh">
Tattha katamo byāpādo? Yo cittassa āghāto …pe…  caṇḍikkaṃ asuropo anattamanatā cittassa—  ayaṃ vuccati “byāpādo”.
</Paragraph>

<Paragraph number="1755" book="vbh">
Tattha katamo padoso? Yo byāpādo so padoso, yo padoso so byāpādo.
</Paragraph>

<Paragraph number="1756" book="vbh">
Tattha katamaṃ cittaṃ? Yaṃ cittaṃ mano mānasaṃ …pe…  tajjāmanoviññāṇadhātu—  idaṃ vuccati “cittaṃ”. Idaṃ cittaṃ imamhā byāpādapadosā sodheti visodheti parisodheti moceti vimoceti parimoceti. Tena vuccati “byāpādapadosā cittaṃ parisodhetī”ti.
</Paragraph>

</Division>
<Division number="546" book="vbh">

<Paragraph number="1757" book="vbh">
“Thinamiddhaṃ pahāyā”ti atthi thinaṃ, atthi middhaṃ.
</Paragraph>

<Paragraph number="1758" book="vbh">
Tattha katamaṃ thinaṃ? Yā cittassa akalyatā akammaññatā olīyanā sallīyanā līnaṃ līyanā līyitattaṃ thinaṃ thiyanā thiyitattaṃ cittassa—  idaṃ vuccati “thinaṃ”.
</Paragraph>

<Paragraph number="1759" book="vbh">
Tattha katamaṃ middhaṃ? Yā kāyassa akalyatā akammaññatā onāho pariyonāho antosamorodho middhaṃ suppaṃ pacalāyikā suppaṃ suppanā suppitattaṃ—  idaṃ vuccati “middhaṃ”. Iti idañca thinaṃ idañca middhaṃ santā honti samitā vūpasantā atthaṅgatā abbhatthaṅgatā appitā byappitā sositā visositā byantīkatā. Tena vuccati “thinamiddhaṃ pahāyā”ti.
</Paragraph>

</Division>
<Division number="547" book="vbh">

<Paragraph number="1760" book="vbh">
“Vigatathinamiddho”ti. Tassa thinamiddhassa cattattā vantattā muttattā pahīnattā paṭinissaṭṭhattā pahīnapaṭinissaṭṭhattā. Tena vuccati “vigatathinamiddho”ti.
</Paragraph>

</Division>
<Division number="548" book="vbh">

<Paragraph number="1761" book="vbh">
“Viharatī”ti …pe…  tena vuccati “viharatī”ti.
</Paragraph>

</Division>
<Division number="549" book="vbh">

<Paragraph number="1762" book="vbh">
“Ālokasaññī”ti. Tattha katamā saññā? Yā saññā sañjānanā sañjānitattaṃ—  ayaṃ vuccati “saññā”. Ayaṃ saññā ālokā hoti vivaṭā parisuddhā pariyodātā. Tena vuccati “ālokasaññī”ti.
</Paragraph>

</Division>
<Division number="550" book="vbh">

<Paragraph number="1763" book="vbh">
“Sato sampajāno”ti. Tattha katamā sati? Yā sati anussati …pe…  sammāsati—  ayaṃ vuccati “sati”.
</Paragraph>

<Paragraph number="1764" book="vbh">
Tattha katamaṃ sampajaññaṃ? Yā paññā pajānanā …pe…  amoho dhammavicayo sammādiṭṭhi—  idaṃ vuccati “sampajaññaṃ”. Iti imāya ca satiyā iminā ca sampajaññena upeto hoti …pe…  samannāgato. Tena vuccati “sato sampajāno”ti.
</Paragraph>

</Division>
<Division number="551" book="vbh">

<Paragraph number="1765" book="vbh">
“Thinamiddhā cittaṃ parisodhetī”ti. Atthi thinaṃ, atthi middhaṃ.
</Paragraph>

<Paragraph number="1766" book="vbh">
Tattha katamaṃ thinaṃ …pe…  idaṃ vuccati “thinaṃ”.
</Paragraph>

<Paragraph number="1767" book="vbh">
Tattha katamaṃ middhaṃ …pe…  idaṃ vuccati “middhaṃ”.
</Paragraph>

<Paragraph number="1768" book="vbh">
Tattha katamaṃ cittaṃ …pe…  idaṃ vuccati “cittaṃ”. Idaṃ cittaṃ imamhā thinamiddhā sodheti visodheti parisodheti moceti vimoceti parimoceti. Tena vuccati “thinamiddhā cittaṃ parisodhetī”ti.
</Paragraph>

</Division>
<Division number="552" book="vbh">

<Paragraph number="1769" book="vbh">
“Uddhaccakukkuccaṃ pahāyā”ti atthi uddhaccaṃ, atthi kukkuccaṃ.
</Paragraph>

<Paragraph number="1770" book="vbh">
Tattha katamaṃ uddhaccaṃ? Yaṃ cittassa uddhaccaṃ avūpasamo cetaso vikkhepo bhantattaṃ cittassa—  idaṃ vuccati “uddhaccaṃ”.
</Paragraph>

<Paragraph number="1771" book="vbh">
Tattha katamaṃ kukkuccaṃ? Akappiye kappiyasaññitā, kappiye akappiyasaññitā, avajje vajjasaññitā, vajje avajjasaññitā, yaṃ evarūpaṃ kukkuccaṃ kukkuccāyanā kukkuccāyitattaṃ cetaso vippaṭisāro manovilekhā—  idaṃ vuccati “kukkuccaṃ”. Iti idañca uddhaccaṃ idañca kukkuccaṃ santā honti samitā vūpasantā atthaṅgatā abbhatthaṅgatā appitā byappitā sositā visositā byantīkatā. Tena vuccati “uddhaccakukkuccaṃ pahāyā”ti.
</Paragraph>

</Division>
<Division number="553" book="vbh">

<Paragraph number="1772" book="vbh">
“Anuddhato”ti tassa uddhaccakukkuccassa cattattā vantattā muttattā pahīnattā paṭinissaṭṭhattā pahīnapaṭinissaṭṭhattā. Tena vuccati “anuddhato”ti.
</Paragraph>

</Division>
<Division number="554" book="vbh">

<Paragraph number="1773" book="vbh">
“Viharatī”ti …pe…  tena vuccati “viharatī”ti. ( )
</Paragraph>

</Division>
<Division number="555" book="vbh">

<Paragraph number="1774" book="vbh">
“Vūpasantacitto”ti. Tattha katamaṃ cittaṃ? Yaṃ cittaṃ mano mānasaṃ …pe…  tajjāmanoviññāṇadhātu—  idaṃ vuccati “cittaṃ”. Idaṃ cittaṃ ajjhattaṃ santaṃ hoti samitaṃ vūpasantaṃ. Tena vuccati “ajjhattaṃ vūpasantacitto”ti.
</Paragraph>

</Division>
<Division number="556" book="vbh">

<Paragraph number="1775" book="vbh">
“Uddhaccakukkuccā cittaṃ parisodhetī”ti atthi uddhaccaṃ, atthi kukkuccaṃ.
</Paragraph>

<Paragraph number="1776" book="vbh">
Tattha katamaṃ uddhaccaṃ? Yaṃ cittassa uddhaccaṃ avūpasamo cetaso vikkhepo bhantattaṃ cittassa—  idaṃ vuccati “uddhaccaṃ”.
</Paragraph>

<Paragraph number="1777" book="vbh">
Tattha katamaṃ kukkuccaṃ …pe…  idaṃ vuccati “kukkuccaṃ”.
</Paragraph>

<Paragraph number="1778" book="vbh">
Tattha katamaṃ cittaṃ …pe…  idaṃ vuccati “cittaṃ”. Idaṃ cittaṃ imamhā uddhaccakukkuccā sodheti visodheti parisodheti moceti vimoceti parimoceti. Tena vuccati “uddhaccakukkuccā cittaṃ parisodhetī”ti.
</Paragraph>

</Division>
<Division number="557" book="vbh">

<Paragraph number="1779" book="vbh">
“Vicikicchaṃ pahāyā”ti, tattha katamā vicikicchā? Yā kaṅkhā kaṅkhāyanā kaṅkhāyitattaṃ vimati vicikicchā dveḷhakaṃ dvidhāpatho saṃsayo anekaṃsaggāho āsappanā parisappanā apariyogāhaṇā chambhitattaṃ cittassa manovilekho—  ayaṃ vuccati “vicikicchā”. Ayaṃ vicikicchā santā hoti samitā vūpasantā atthaṅgatā abbhatthaṅgatā appitā byappitā sositā visositā byantīkatā. Tena vuccati “vicikicchaṃ pahāyā”ti.
</Paragraph>

</Division>
<Division number="558" book="vbh">

<Paragraph number="1780" book="vbh">
“Tiṇṇavicikiccho”ti, imaṃ vicikicchaṃ tiṇṇo hoti uttiṇṇo nittiṇṇo pāraṅgato pāramanuppatto. Tena vuccati “tiṇṇavicikiccho”ti.
</Paragraph>

</Division>
<Division number="559" book="vbh">

<Paragraph number="1781" book="vbh">
“Akathaṃkathī kusalesu dhammesū”ti imāya vicikicchāya kusalesu dhammesu na kaṅkhati na vicikicchati akathaṃkathī hoti nikkathaṃkathī vikathaṃkatho. Tena vuccati “akathaṃkathī kusalesu dhammesū”ti.
</Paragraph>

</Division>
<Division number="560" book="vbh">

<Paragraph number="1782" book="vbh">
“Vicikicchāya cittaṃ parisodhetī”ti, tattha katamā vicikicchā? Yā kaṅkhā kaṅkhāyanā kaṅkhāyitattaṃ chambhitattaṃ cittassa manovilekho—  ayaṃ vuccati “vicikicchā”.
</Paragraph>

<Paragraph number="1783" book="vbh">
Tattha katamaṃ cittaṃ? Yaṃ cittaṃ mano mānasaṃ …pe…  tajjāmanoviññāṇadhātu—  idaṃ vuccati “cittaṃ”. Idaṃ cittaṃ imāya vicikicchāya sodheti visodheti parisodheti moceti vimoceti parimoceti. Tena vuccati “vicikicchāya cittaṃ parisodhetī”ti.
</Paragraph>

</Division>
<Division number="561" book="vbh">

<Paragraph number="1784" book="vbh">
“Ime pañca nīvaraṇe pahāyā”ti ime pañca nīvaraṇā santā honti samitā vūpasantā atthaṅgatā abbhatthaṅgatā appitā byappitā sositā visositā byantīkatā. Tena vuccati “ime pañca nīvaraṇe pahāyā”ti.
</Paragraph>

</Division>
<Division number="562" book="vbh">

<Paragraph number="1785" book="vbh">
“Cetaso upakkilese”ti ime pañca nīvaraṇā cittassa upakkilesā.
</Paragraph>

</Division>
<Division number="563" book="vbh">

<Paragraph number="1786" book="vbh">
“Paññāya dubbalīkaraṇe”ti imehi pañcahi nīvaraṇehi anuppannā ceva paññā na uppajjati uppannā ca paññā nirujjhati. Tena vuccati “paññāya dubbalīkaraṇe”ti.
</Paragraph>

</Division>
<Division number="564" book="vbh">

<Paragraph number="1787" book="vbh">
“Vivicceva kāmehi vivicca akusalehi dhammehī”ti tattha katame kāmā? Chando kāmo, rāgo kāmo, chandarāgo kāmo, saṅkappo kāmo, rāgo kāmo, saṅkapparāgo kāmo—  ime vuccanti “kāmā”.
</Paragraph>

<Paragraph number="1788" book="vbh">
Tattha katame akusalā dhammā? Kāmacchando, byāpādo, thinaṃ, middhaṃ, uddhaccaṃ, kukkuccaṃ, vicikicchā—  ime vuccanti “akusalā dhammā”. Iti imehi ca kāmehi imehi ca akusalehi dhammehi vivitto hoti. Tena vuccati “vivicceva kāmehi vivicca akusalehi dhammehī”ti.
</Paragraph>

</Division>
<Division number="565" book="vbh">

<Paragraph number="1789" book="vbh">
“Savitakkaṃ savicāran”ti atthi vitakko, atthi vicāro.
</Paragraph>

<Paragraph number="1790" book="vbh">
Tattha katamo vitakko? Yo takko vitakko saṅkappo appanā byappanā cetaso abhiniropanā sammāsaṅkappo—  ayaṃ vuccati “vitakko”.
</Paragraph>

<Paragraph number="1791" book="vbh">
Tattha katamo vicāro? Yo cāro vicāro anuvicāro upavicāro cittassa anusandhanatā anupekkhanatā—  ayaṃ vuccati “vicāro”. Iti iminā ca vitakkena iminā ca vicārena upeto hoti …pe…  samannāgato. Tena vuccati “savitakkaṃ savicāran”ti.
</Paragraph>

</Division>
<Division number="566" book="vbh">

<Paragraph number="1792" book="vbh">
“Vivekajan”ti vitakko, vicāro, pīti, sukhaṃ, cittassekaggatā—  te imasmiṃ viveke jātā honti sañjātā nibbattā abhinibbattā pātubhūtā. Tena vuccati “vivekajan”ti.
</Paragraph>

</Division>
<Division number="567" book="vbh">

<Paragraph number="1793" book="vbh">
“Pītisukhan”ti atthi pīti, atthi sukhaṃ.
</Paragraph>

<Paragraph number="1794" book="vbh">
Tattha katamā pīti? Yā pīti pāmojjaṃ āmodanā pamodanā hāso pahāso vitti odagyaṃ attamanatā cittassa—  ayaṃ vuccati “pīti”.
</Paragraph>

<Paragraph number="1795" book="vbh">
Tattha katamaṃ sukhaṃ? Yaṃ cetasikaṃ sātaṃ cetasikaṃ sukhaṃ cetosamphassajaṃ sātaṃ sukhaṃ vedayitaṃ cetosamphassajā sātā sukhā vedanā—  idaṃ vuccati “sukhaṃ”. Idaṃ sukhaṃ imāya pītiyā sahagataṃ hoti sahajātaṃ saṃsaṭṭhaṃ sampayuttaṃ. Tena vuccati “pītisukhan”ti.
</Paragraph>

</Division>
<Division number="568" book="vbh">

<Paragraph number="1796" book="vbh">
“Paṭhaman”ti gaṇanānupubbatā paṭhamaṃ. Idaṃ paṭhamaṃ samāpajjatīti paṭhamaṃ.
</Paragraph>

</Division>
<Division number="569" book="vbh">

<Paragraph number="1797" book="vbh">
“Jhānan”ti vitakko, vicāro, pīti, sukhaṃ, cittassekaggatā.
</Paragraph>

</Division>
<Division number="570" book="vbh">

<Paragraph number="1798" book="vbh">
“Upasampajjā”ti yo paṭhamassa jhānassa lābho paṭilābho patti sampatti phusanā sacchikiriyā upasampadā.
</Paragraph>

</Division>
<Division number="571" book="vbh">

<Paragraph number="1799" book="vbh">
“Viharatī”ti …pe…  tena vuccati “viharatī”ti.
</Paragraph>

</Division>
<Division number="572" book="vbh">

<Paragraph number="1800" book="vbh">
“Vitakkavicārānaṃ vūpasamā”ti, atthi vitakko, atthi vicāro.
</Paragraph>

<Paragraph number="1801" book="vbh">
Tattha katamo vitakko? Yo takko vitakko …pe…  sammāsaṅkappo—  ayaṃ vuccati “vitakko”.
</Paragraph>

<Paragraph number="1802" book="vbh">
Tattha katamo vicāro? Yo cāro vicāro anuvicāro upavicāro cittassa anusandhanatā anupekkhanatā—  ayaṃ vuccati “vicāro”. Iti ayañca vitakko ayañca vicāro santā honti samitā vūpasantā atthaṅgatā abbhatthaṅgatā appitā byappitā sositā visositā byantīkatā. Tena vuccati “vitakkavicārānaṃ vūpasamā”ti.
</Paragraph>

</Division>
<Division number="573" book="vbh">

<Paragraph number="1803" book="vbh">
“Ajjhattan”ti yaṃ ajjhattaṃ paccattaṃ.
</Paragraph>

</Division>
<Division number="574" book="vbh">

<Paragraph number="1804" book="vbh">
“Sampasādanan”ti yā saddhā saddahanā okappanā abhippasādo.
</Paragraph>

</Division>
<Division number="575" book="vbh">

<Paragraph number="1805" book="vbh">
“Cetaso ekodibhāvan”ti yā cittassa ṭhiti …pe…  sammāsamādhi.
</Paragraph>

</Division>
<Division number="576" book="vbh">

<Paragraph number="1806" book="vbh">
“Avitakkaṃ avicāran”ti atthi vitakko, atthi vicāro.
</Paragraph>

<Paragraph number="1807" book="vbh">
Tattha katamo vitakko? Yo takko vitakko …pe…  sammāsaṅkappo—  ayaṃ vuccati “vitakko”.
</Paragraph>

<Paragraph number="1808" book="vbh">
Tattha katamo vicāro? Yo cāro anucāro vicāro anuvicāro upavicāro cittassa anusandhanatā anupekkhanatā—  ayaṃ vuccati “vicāro”. Iti ayañca vitakko ayañca vicāro santā honti samitā vūpasantā atthaṅgatā abbhatthaṅgatā appitā byappitā sositā visositā byantīkatā. Tena vuccati “avitakkaṃ avicāran”ti.
</Paragraph>

</Division>
<Division number="577" book="vbh">

<Paragraph number="1809" book="vbh">
“Samādhijan”ti sampasādo pītisukhaṃ—  te imasmiṃ samādhimhi jātā honti sañjātā nibbattā abhinibbattā pātubhūtā. Tena vuccati “samādhijan”ti.
</Paragraph>

</Division>
<Division number="578" book="vbh">

<Paragraph number="1810" book="vbh">
“Pītisukhan”ti atthi pīti, atthi sukhaṃ.
</Paragraph>

<Paragraph number="1811" book="vbh">
Tattha katamā pīti …pe…  ayaṃ vuccati “pīti”.
</Paragraph>

<Paragraph number="1812" book="vbh">
Tattha katamaṃ sukhaṃ …pe…  idaṃ vuccati “sukhaṃ”. Idaṃ sukhaṃ imāya pītiyā sahagataṃ hoti sahajātaṃ saṃsaṭṭhaṃ sampayuttaṃ. Tena vuccati “pītisukhan”ti.
</Paragraph>

</Division>
<Division number="579" book="vbh">

<Paragraph number="1813" book="vbh">
“Dutiyan”ti gaṇanānupubbatā dutiyaṃ. Idaṃ dutiyaṃ samāpajjatīti dutiyaṃ.
</Paragraph>

</Division>
<Division number="580" book="vbh">

<Paragraph number="1814" book="vbh">
“Jhānan”ti sampasādo, pītisukhaṃ, cittassekaggatā.
</Paragraph>

</Division>
<Division number="581" book="vbh">

<Paragraph number="1815" book="vbh">
“Upasampajjā”ti yo dutiyassa jhānassa lābho paṭilābho patti sampatti phusanā sacchikiriyā upasampadā.
</Paragraph>

</Division>
<Division number="582" book="vbh">

<Paragraph number="1816" book="vbh">
“Viharatī”ti …pe…  tena vuccati “viharatī”ti.
</Paragraph>

</Division>
<Division number="583" book="vbh">

<Paragraph number="1817" book="vbh">
“Pītiyā ca virāgā”ti tattha katamā pīti? Yā pīti pāmojjaṃ āmodanā pamodanā hāso pahāso vitti odagyaṃ attamanatā cittassa—  ayaṃ vuccati “pīti”. Ayaṃ pīti santā hoti samitā vūpasantā atthaṅgatā abbhatthaṅgatā appitā byappitā sositā visositā byantīkatā. Tena vuccati “pītiyā ca virāgā”ti.
</Paragraph>

</Division>
<Division number="584" book="vbh">

<Paragraph number="1818" book="vbh">
“Upekkhako”ti tattha katamā upekkhā? Yā upekkhā upekkhanā ajjhupekkhanā majjhattatā cittassa—  ayaṃ vuccati “upekkhā”. Imāya upekkhāya upeto hoti …pe…  samannāgato. Tena vuccati “upekkhako”ti.
</Paragraph>

</Division>
<Division number="585" book="vbh">

<Paragraph number="1819" book="vbh">
“Viharatī”ti …pe…  tena vuccati “viharatī”ti.
</Paragraph>

</Division>
<Division number="586" book="vbh">

<Paragraph number="1820" book="vbh">
“Sato ca sampajāno”ti tattha katamā sati? Yā sati anussati …pe…  sammāsati—  ayaṃ vuccati “sati”.
</Paragraph>

<Paragraph number="1821" book="vbh">
Tattha katamaṃ sampajaññaṃ? Yā paññā pajānanā …pe…  amoho dhammavicayo sammādiṭṭhi—  idaṃ vuccati “sampajaññaṃ”. Iti imāya ca satiyā iminā ca sampajaññena upeto hoti …pe…  samannāgato. Tena vuccati “sato ca sampajāno”ti.
</Paragraph>

</Division>
<Division number="587" book="vbh">

<Paragraph number="1822" book="vbh">
“Sukhañca kāyena paṭisaṃvedetī”ti tattha katamaṃ sukhaṃ? Yaṃ cetasikaṃ sātaṃ cetasikaṃ sukhaṃ cetosamphassajaṃ sātaṃ sukhaṃ vedayitaṃ cetosamphassajā sātā sukhā vedanā—  idaṃ vuccati “sukhaṃ”.
</Paragraph>

<Paragraph number="1823" book="vbh">
Tattha katamo kāyo? Saññākkhandho, saṅkhārakkhandho, viññāṇakkhandho—  ayaṃ vuccati “kāyo”. Idaṃ sukhaṃ iminā kāyena paṭisaṃvedeti. Tena vuccati “sukhañca kāyena paṭisaṃvedetī”ti.
</Paragraph>

</Division>
<Division number="588" book="vbh">

<Paragraph number="1824" book="vbh">
“Yaṃ taṃ ariyā ācikkhantī”ti tattha katame ariyā? Ariyā vuccanti buddhā ca buddhasāvakā ca. Te imaṃ ācikkhanti desenti paññapenti paṭṭhapenti vivaranti vibhajanti uttāniṃ karonti pakāsenti. Tena vuccati “yaṃ taṃ ariyā ācikkhantī”ti.
</Paragraph>

</Division>
<Division number="589" book="vbh">

<Paragraph number="1825" book="vbh">
“Upekkhako satimā sukhavihārī”ti tattha katamā upekkhā? Yā upekkhā upekkhanā ajjhupekkhanā majjhattatā cittassa—  ayaṃ vuccati “upekkhā”.
</Paragraph>

<Paragraph number="1826" book="vbh">
Tattha katamā sati? Yā sati anussati …pe…  sammāsati—  ayaṃ vuccati “sati”.
</Paragraph>

<Paragraph number="1827" book="vbh">
Tattha katamaṃ sukhaṃ? Yaṃ cetasikaṃ sātaṃ cetasikaṃ sukhaṃ cetosamphassajaṃ sātaṃ sukhaṃ vedayitaṃ cetosamphassajā sātā sukhā vedanā—  idaṃ vuccati “sukhaṃ”. Iti imāya ca upekkhāya imāya ca satiyā iminā ca sukhena samannāgato iriyati vattati pāleti yapeti yāpeti carati viharati. Tena vuccati “upekkhako satimā sukhavihārī”ti.
</Paragraph>

</Division>
<Division number="590" book="vbh">

<Paragraph number="1828" book="vbh">
“Tatiyan”ti gaṇanānupubbatā tatiyaṃ. Idaṃ tatiyaṃ samāpajjatīti tatiyaṃ.
</Paragraph>

</Division>
<Division number="591" book="vbh">

<Paragraph number="1829" book="vbh">
“Jhānan”ti upekkhā, sati, sampajaññaṃ, sukhaṃ, cittassekaggatā.
</Paragraph>

</Division>
<Division number="592" book="vbh">

<Paragraph number="1830" book="vbh">
“Upasampajjā”ti yo tatiyassa jhānassa lābho paṭilābho patti sampatti phusanā sacchikiriyā upasampadā.
</Paragraph>

</Division>
<Division number="593" book="vbh">

<Paragraph number="1831" book="vbh">
“Viharatī”ti …pe…  tena vuccati “viharatī”ti.
</Paragraph>

</Division>
<Division number="594" book="vbh">

<Paragraph number="1832" book="vbh">
“Sukhassa ca pahānā dukkhassa ca pahānā”ti, atthi sukhaṃ, atthi dukkhaṃ.
</Paragraph>

<Paragraph number="1833" book="vbh">
Tattha katamaṃ sukhaṃ? Yaṃ kāyikaṃ sātaṃ kāyikaṃ sukhaṃ kāyasamphassajaṃ sātaṃ sukhaṃ vedayitaṃ kāyasamphassajā sātā sukhā vedanā—  idaṃ vuccati “sukhaṃ”.
</Paragraph>

<Paragraph number="1834" book="vbh">
Tattha katamaṃ dukkhaṃ? Yaṃ kāyikaṃ asātaṃ kāyikaṃ dukkhaṃ kāyasamphassajaṃ asātaṃ dukkhaṃ vedayitaṃ kāyasamphassajā asātā dukkhā vedanā—  idaṃ vuccati “dukkhaṃ”. Iti idañca sukhaṃ idañca dukkhaṃ santā honti samitā vūpasantā atthaṅgatā abbhatthaṅgatā appitā byappitā sositā visositā byantīkatā. Tena vuccati “sukhassa ca pahānā dukkhassa ca pahānā”ti.
</Paragraph>

</Division>
<Division number="595" book="vbh">

<Paragraph number="1835" book="vbh">
“Pubbeva somanassadomanassānaṃ atthaṅgamā”ti atthi somanassaṃ, atthi domanassaṃ.
</Paragraph>

<Paragraph number="1836" book="vbh">
Tattha katamaṃ somanassaṃ? Yaṃ cetasikaṃ sātaṃ cetasikaṃ sukhaṃ cetosamphassajaṃ sātaṃ sukhaṃ vedayitaṃ cetosamphassajā sātā sukhā vedanā—  idaṃ vuccati “somanassaṃ”.
</Paragraph>

<Paragraph number="1837" book="vbh">
Tattha katamaṃ domanassaṃ? Yaṃ cetasikaṃ asātaṃ cetasikaṃ dukkhaṃ cetosamphassajaṃ asātaṃ dukkhaṃ vedayitaṃ cetosamphassajā asātā dukkhā vedanā—  idaṃ vuccati “domanassaṃ”. Iti idañca somanassaṃ idañca domanassaṃ pubbeva santā honti samitā vūpasantā atthaṅgatā abbhatthaṅgatā appitā byappitā sositā visositā byantīkatā. Tena vuccati “pubbeva somanassadomanassānaṃ atthaṅgamā”ti.
</Paragraph>

</Division>
<Division number="596" book="vbh">

<Paragraph number="1838" book="vbh">
“Adukkhamasukhan”ti yaṃ cetasikaṃ neva sātaṃ nāsātaṃ cetosamphassajaṃ adukkhamasukhaṃ vedayitaṃ cetosamphassajā adukkhamasukhā vedanā. Tena vuccati “adukkhamasukhan”ti.
</Paragraph>

</Division>
<Division number="597" book="vbh">

<Paragraph number="1839" book="vbh">
“Upekkhāsatipārisuddhin”ti, tattha katamā upekkhā? Yā upekkhā upekkhanā ajjhupekkhanā majjhattatā cittassa—  ayaṃ vuccati “upekkhā”.
</Paragraph>

<Paragraph number="1840" book="vbh">
Tattha katamā sati? Yā sati anussati …pe…  sammāsati—  ayaṃ vuccati “sati”. Ayaṃ sati imāya upekkhāya vivaṭā hoti parisuddhā pariyodātā. Tena vuccati “upekkhāsatipārisuddhin”ti.
</Paragraph>

</Division>
<Division number="598" book="vbh">

<Paragraph number="1841" book="vbh">
“Catutthan”ti gaṇanānupubbatā catutthaṃ, idaṃ catutthaṃ samāpajjatīti catutthaṃ.
</Paragraph>

</Division>
<Division number="599" book="vbh">

<Paragraph number="1842" book="vbh">
“Jhānan”ti upekkhā, sati, cittassekaggatā.
</Paragraph>

</Division>
<Division number="600" book="vbh">

<Paragraph number="1843" book="vbh">
“Upasampajjā”ti yo catutthassa jhānassa lābho paṭilābho patti sampatti phusanā sacchikiriyā upasampadā.
</Paragraph>

</Division>
<Division number="601" book="vbh">

<Paragraph number="1844" book="vbh">
“Viharatī”ti …pe…  tena vuccati “viharatī”ti.
</Paragraph>

</Division>
<Division number="602" book="vbh">

<Paragraph number="1845" book="vbh">
“Sabbaso rūpasaññānaṃ samatikkamā”ti tattha katamā rūpasaññā? Rūpāvacarasamāpattiṃ samāpannassa vā upapannassa vā diṭṭhadhammasukhavihārissa vā saññā sañjānanā sañjānitattaṃ—  imā vuccanti “rūpasaññāyo”. Imā rūpasaññāyo atikkanto hoti vītikkanto samatikkanto. Tena vuccati “sabbaso rūpasaññānaṃ samatikkamā”ti.
</Paragraph>

</Division>
<Division number="603" book="vbh">

<Paragraph number="1846" book="vbh">
“Paṭighasaññānaṃ atthaṅgamā”ti tattha katamā paṭighasaññā? Rūpasaññā saddasaññā …pe…  phoṭṭhabbasaññā—  imā vuccanti “paṭighasaññāyo”. Imā paṭighasaññāyo santā honti samitā vūpasantā atthaṅgatā abbhatthaṅgatā appitā byappitā sositā visositā byantīkatā. Tena vuccati “paṭighasaññānaṃ atthaṅgamā”ti.
</Paragraph>

</Division>
<Division number="604" book="vbh">

<Paragraph number="1847" book="vbh">
“Nānattasaññānaṃ amanasikārā”ti tattha katamā nānattasaññā? Asamāpannassa manodhātu samaṅgissa vā manoviññāṇadhātu samaṅgissa vā saññā sañjānanā sañjānitattaṃ—  imā vuccanti “nānattasaññāyo”. Imā nānattasaññāyo na manasi karoti. Tena vuccati “nānattasaññānaṃ amanasikārā”ti.
</Paragraph>

</Division>
<Division number="605" book="vbh">

<Paragraph number="1848" book="vbh">
“Ananto ākāso”ti, tattha katamo ākāso? Yo ākāso ākāsagataṃ aghaṃ aghagataṃ vivaro vivaragataṃ asamphuṭṭhaṃ catūhi mahābhūtehi—  ayaṃ vuccati “ākāso”. Tasmiṃ ākāse cittaṃ ṭhapeti saṇṭhapeti anantaṃ pharati. Tena vuccati “ananto ākāso”ti.
</Paragraph>

</Division>
<Division number="606" book="vbh">

<Paragraph number="1849" book="vbh">
“Ākāsānañcāyatanan”ti ākāsānañcāyatanaṃ samāpannassa vā upapannassa vā diṭṭhadhammasukhavihārissa vā cittacetasikā dhammā.
</Paragraph>

</Division>
<Division number="607" book="vbh">

<Paragraph number="1850" book="vbh">
“Upasampajjā”ti yo ākāsānañcāyatanassa lābho paṭilābho patti sampatti phusanā sacchikiriyā upasampadā.
</Paragraph>

</Division>
<Division number="608" book="vbh">

<Paragraph number="1851" book="vbh">
“Viharatī”ti …pe…  tena vuccati “viharatī”ti.
</Paragraph>

</Division>
<Division number="609" book="vbh">

<Paragraph number="1852" book="vbh">
“Sabbaso ākāsānañcāyatanaṃ samatikkammā”ti imaṃ ākāsānañcāyatanaṃ atikkanto hoti vītikkanto samatikkanto. Tena vuccati “sabbaso ākāsānañcāyatanaṃ samatikkammā”ti.
</Paragraph>

</Division>
<Division number="610" book="vbh">

<Paragraph number="1853" book="vbh">
“Anantaṃ viññāṇan”ti taṃyeva ākāsaṃ viññāṇena phuṭṭhaṃ manasi karoti anantaṃ pharati. Tena vuccati “anantaṃ viññāṇan”ti.
</Paragraph>

</Division>
<Division number="611" book="vbh">

<Paragraph number="1854" book="vbh">
“Viññāṇañcāyatanan”ti viññāṇañcāyatanaṃ samāpannassa vā upapannassa vā diṭṭhadhammasukhavihārissa vā cittacetasikā dhammā.
</Paragraph>

</Division>
<Division number="612" book="vbh">

<Paragraph number="1855" book="vbh">
“Upasampajjā”ti yo viññāṇañcāyatanassa lābho paṭilābho patti sampatti phusanā sacchikiriyā upasampadā.
</Paragraph>

</Division>
<Division number="613" book="vbh">

<Paragraph number="1856" book="vbh">
“Viharatī”ti …pe…  tena vuccati “viharatī”ti.
</Paragraph>

</Division>
<Division number="614" book="vbh">

<Paragraph number="1857" book="vbh">
“Sabbaso viññāṇañcāyatanaṃ samatikkammā”ti imaṃ viññāṇañcāyatanaṃ atikkanto hoti vītikkanto samatikkanto. Tena vuccati “sabbaso viññāṇañcāyatanaṃ samatikkammā”ti.
</Paragraph>

</Division>
<Division number="615" book="vbh">

<Paragraph number="1858" book="vbh">
“Natthi kiñcī”ti taṃyeva viññāṇaṃ bhāveti vibhāveti antaradhāpeti, “natthi kiñcī”ti passati. Tena vuccati “natthi kiñcī”ti.
</Paragraph>

</Division>
<Division number="616" book="vbh">

<Paragraph number="1859" book="vbh">
“Ākiñcaññāyatanan”ti ākiñcaññāyatanaṃ samāpannassa vā upapannassa vā diṭṭhadhammasukhavihārissa vā cittacetasikā dhammā.
</Paragraph>

</Division>
<Division number="617" book="vbh">

<Paragraph number="1860" book="vbh">
“Upasampajjā”ti yo ākiñcaññāyatanassa lābho paṭilābho patti sampatti phusanā sacchikiriyā upasampadā.
</Paragraph>

</Division>
<Division number="618" book="vbh">

<Paragraph number="1861" book="vbh">
“Viharatī”ti …pe…  tena vuccati “viharatī”ti.
</Paragraph>

</Division>
<Division number="619" book="vbh">

<Paragraph number="1862" book="vbh">
“Sabbaso ākiñcaññāyatanaṃ samatikkammā”ti imaṃ ākiñcaññāyatanaṃ atikkanto hoti vītikkanto samatikkanto. Tena vuccati “sabbaso ākiñcaññāyatanaṃ samatikkammā”ti.
</Paragraph>

<Paragraph number="1863" book="vbh">
“Nevasaññīnāsaññī”ti taṃyeva ākiñcaññāyatanaṃ santato manasi karoti saṅkhārāvasesasamāpattiṃ bhāveti. Tena vuccati “nevasaññīnāsaññī”ti.
</Paragraph>

</Division>
<Division number="620" book="vbh">

<Paragraph number="1864" book="vbh">
“Nevasaññānāsaññāyatanan”ti nevasaññānāsaññāyatanaṃ samāpannassa vā upapannassa vā diṭṭhadhammasukhavihārissa vā cittacetasikā dhammā.
</Paragraph>

</Division>
<Division number="621" book="vbh">

<Paragraph number="1865" book="vbh">
“Upasampajjā”ti yo nevasaññānāsaññāyatanassa lābho paṭilābho patti sampatti phusanā sacchikiriyā upasampadā.
</Paragraph>

</Division>
<Division number="622" book="vbh">

<Paragraph number="1866" book="vbh">
“Viharatī”ti iriyati vattati pāleti yapeti yāpeti carati viharati. Tena vuccati “viharatī”ti.

</Paragraph>
</Division>

<Paragraph number="1867" type="center" book="vbh">
Suttantabhājanīyaṃ.
</Paragraph>