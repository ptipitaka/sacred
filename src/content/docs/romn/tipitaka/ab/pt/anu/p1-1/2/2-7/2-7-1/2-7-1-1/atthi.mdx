---
title: "Atthi"
tableOfContents: false
sidebar:
  order: 7
type: "tipitaka"
basket: "ab"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="299">

<Paragraph number="986">
Kusalo dhammo kusalassa dhammassa atthipaccayena paccayo—  kusalo eko khandho tiṇṇannaṃ khandhānaṃ atthipaccayena paccayo. Tayo khandhā ekassa khandhassa atthipaccayena paccayo. Dve khandhā dvinnaṃ khandhānaṃ atthipaccayena paccayo. (1)
</Paragraph>

<Paragraph number="987">
Kusalo dhammo abyākatassa dhammassa atthipaccayena paccayo—  sahajātaṃ, pacchājātaṃ. <Emphasis>Sahajātā</Emphasis>—  kusalā khandhā cittasamuṭṭhānānaṃ rūpānaṃ atthipaccayena paccayo. <Emphasis>Pacchājātā</Emphasis>—  kusalā khandhā purejātassa imassa kāyassa atthipaccayena paccayo. (2)
</Paragraph>

<Paragraph number="988">
Kusalo dhammo kusalassa ca abyākatassa ca dhammassa atthipaccayena paccayo—  kusalo eko khandho tiṇṇannaṃ khandhānaṃ cittasamuṭṭhānānañca rūpānaṃ atthipaccayena paccayo. Tayo khandhā ekassa khandhassa cittasamuṭṭhānānañca rūpānaṃ atthipaccayena paccayo. Dve khandhā dvinnaṃ khandhānaṃ cittasamuṭṭhānānañca rūpānaṃ atthipaccayena paccayo. (3)
</Paragraph>

<Paragraph number="989">
Akusalo dhammo akusalassa dhammassa atthipaccayena paccayo—  akusalo eko khandho tiṇṇannaṃ khandhānaṃ atthipaccayena paccayo. Tayo khandhā ekassa khandhassa atthipaccayena paccayo. Dve khandhā dvinnaṃ khandhānaṃ atthipaccayena paccayo. (1)
</Paragraph>

<Paragraph number="990">
Akusalo dhammo abyākatassa dhammassa atthipaccayena paccayo—  sahajātaṃ, pacchājātaṃ. <Emphasis>Sahajātā</Emphasis>—  akusalā khandhā cittasamuṭṭhānānaṃ rūpānaṃ atthipaccayena paccayo. <Emphasis>Pacchājātā</Emphasis>—  akusalā khandhā purejātassa imassa kāyassa atthipaccayena paccayo. (2)
</Paragraph>

<Paragraph number="991">
Akusalo dhammo akusalassa ca abyākatassa ca dhammassa atthipaccayena paccayo—  akusalo eko khandho tiṇṇannaṃ khandhānaṃ cittasamuṭṭhānānañca rūpānaṃ atthipaccayena paccayo. Tayo khandhā ekassa khandhassa cittasamuṭṭhānānañca rūpānaṃ atthipaccayena paccayo. Dve khandhā dvinnaṃ khandhānaṃ cittasamuṭṭhānānañca rūpānaṃ atthipaccayena paccayo. (3)
</Paragraph>

<Paragraph number="992">
Abyākato dhammo abyākatassa dhammassa atthipaccayena paccayo—  sahajātaṃ, purejātaṃ, pacchājātaṃ, āhāraṃ, indriyaṃ. <Emphasis>Sahajāto</Emphasis>—  vipākābyākato kiriyābyākato eko khandho tiṇṇannaṃ khandhānaṃ cittasamuṭṭhānānañca rūpānaṃ atthipaccayena paccayo. Tayo khandhā ekassa khandhassa cittasamuṭṭhānānañca rūpānaṃ atthipaccayena paccayo. Dve khandhā dvinnaṃ khandhānaṃ cittasamuṭṭhānānañca rūpānaṃ atthipaccayena paccayo. Paṭisandhikkhaṇe vipākābyākato eko khandho tiṇṇannaṃ khandhānaṃ kaṭattā ca rūpānaṃ atthipaccayena paccayo. Tayo khandhā ekassa khandhassa kaṭattā ca rūpānaṃ atthipaccayena paccayo. Dve khandhā dvinnaṃ khandhānaṃ kaṭattā ca rūpānaṃ atthipaccayena paccayo. Khandhā vatthussa atthipaccayena paccayo. Vatthu khandhānaṃ atthipaccayena paccayo. Ekaṃ mahābhūtaṃ tiṇṇannaṃ mahābhūtānaṃ atthipaccayena paccayo. Tayo mahābhūtā ekassa mahābhūtassa atthipaccayena paccayo. Dve mahābhūtā dvinnaṃ mahābhūtānaṃ atthipaccayena paccayo. Mahābhūtā cittasamuṭṭhānānaṃ rūpānaṃ kaṭattārūpānaṃ upādārūpānaṃ atthipaccayena paccayo. Bāhiraṃ…  āhārasamuṭṭhānaṃ…  utusamuṭṭhānaṃ…  asaññasattānaṃ ekaṃ mahābhūtaṃ tiṇṇannaṃ mahābhūtānaṃ atthipaccayena paccayo. Tayo mahābhūtā ekassa mahābhūtassa atthipaccayena paccayo. Dve mahābhūtā dvinnaṃ mahābhūtānaṃ atthipaccayena paccayo. Mahābhūtā kaṭattārūpānaṃ upādārūpānaṃ atthipaccayena paccayo.
</Paragraph>

<Paragraph number="993">
<Emphasis>Purejātaṃ</Emphasis>—  arahā cakkhuṃ aniccato dukkhato anattato vipassati…  sotaṃ …pe…  ghānaṃ …pe…  jivhaṃ …pe…  kāyaṃ …pe…  rūpe …pe…  sadde …pe…  gandhe …pe…  rase …pe…  phoṭṭhabbe …pe…  vatthuṃ aniccato dukkhato anattato vipassati, dibbena cakkhunā rūpaṃ passati; dibbāya sotadhātuyā saddaṃ suṇāti. Rūpāyatanaṃ cakkhuviññāṇassa atthipaccayena paccayo. Saddāyatanaṃ …pe…  phoṭṭhabbāyatanaṃ kāyaviññāṇassa atthipaccayena paccayo. Cakkhāyatanaṃ cakkhuviññāṇassa atthipaccayena paccayo. Sotāyatanaṃ sotaviññāṇassa …pe…  ghānāyatanaṃ ghānaviññāṇassa …pe…  jivhāyatanaṃ jivhāviññāṇassa …pe…  kāyāyatanaṃ kāyaviññāṇassa atthipaccayena paccayo. Vatthu vipākābyākatānaṃ kiriyābyākatānaṃ khandhānaṃ atthipaccayena paccayo. <Emphasis>Pacchājātā</Emphasis>—  vipākābyākatā kiriyābyākatā khandhā purejātassa imassa kāyassa atthipaccayena paccayo. <Emphasis>Kabaḷīkāro āhāro</Emphasis>—  imassa kāyassa atthipaccayena paccayo. <Emphasis>Rūpajīvitindriyaṃ</Emphasis>—  kaṭattārūpānaṃ atthipaccayena paccayo. (1)
</Paragraph>

<Paragraph number="994">
Abyākato dhammo kusalassa dhammassa atthipaccayena paccayo. <Emphasis>Purejātaṃ</Emphasis>—  sekkhā vā puthujjanā vā cakkhuṃ aniccato dukkhato anattato vipassanti…  sotaṃ …pe…  ghānaṃ …pe…  jivhaṃ …pe…  kāyaṃ …pe…  rūpe …pe…  sadde …pe…  gandhe …pe…  rase …pe…  phoṭṭhabbe …pe…  vatthuṃ aniccato dukkhato anattato vipassanti, dibbena cakkhunā rūpaṃ passanti, dibbāya sotadhātuyā saddaṃ suṇanti. Vatthu kusalānaṃ khandhānaṃ atthipaccayena paccayo. (2)
</Paragraph>

<Paragraph number="995">
Abyākato dhammo akusalassa dhammassa atthipaccayena paccayo. <Emphasis>Purejātaṃ</Emphasis>—  cakkhuṃ assādeti, abhinandati; taṃ ārabbha rāgo uppajjati, diṭṭhi uppajjati, vicikicchā uppajjati, uddhaccaṃ uppajjati, domanassaṃ uppajjati. Sotaṃ …pe…  ghānaṃ …pe…  jivhaṃ …pe…  kāyaṃ …pe…  rūpe …pe…  sadde …pe…  gandhe …pe…  rase …pe…  phoṭṭhabbe …pe…  vatthuṃ assādeti, abhinandati; taṃ ārabbha rāgo uppajjati …pe…  domanassaṃ uppajjati. Vatthu akusalānaṃ khandhānaṃ atthipaccayena paccayo. (3)
</Paragraph>

<Paragraph number="996">
Kusalo ca abyākato ca dhammā kusalassa dhammassa atthipaccayena paccayo—  sahajātaṃ, purejātaṃ. <Emphasis>Sahajāto</Emphasis>—  kusalo eko khandho ca vatthu ca tiṇṇannaṃ khandhānaṃ atthipaccayena paccayo …pe…  dve khandhā ca vatthu ca dvinnaṃ khandhānaṃ atthipaccayena paccayo. (1)
</Paragraph>

<Paragraph number="997">
Kusalo ca abyākato ca dhammā abyākatassa dhammassa atthipaccayena paccayo—  sahajātaṃ, pacchājātaṃ, āhāraṃ, indriyaṃ. <Emphasis>Sahajātā</Emphasis>—  kusalā khandhā ca mahābhūtā ca cittasamuṭṭhānānaṃ rūpānaṃ atthipaccayena paccayo. <Emphasis>Pacchājātā</Emphasis>—  kusalā khandhā ca kabaḷīkāro āhāro ca imassa kāyassa atthipaccayena paccayo. Pacchājātā kusalā khandhā ca rūpajīvitindriyañca kaṭattārūpānaṃ atthipaccayena paccayo. (2)
</Paragraph>

<Paragraph number="998">
Akusalo ca abyākato ca dhammā akusalassa dhammassa atthipaccayena paccayo—  sahajātaṃ, purejātaṃ. <Emphasis>Sahajāto</Emphasis>—  akusalo eko khandho ca vatthu ca tiṇṇannaṃ khandhānaṃ atthipaccayena paccayo. Tayo khandhā ca vatthu ca ekassa khandhassa atthipaccayena paccayo. Dve khandhā ca vatthu ca dvinnaṃ khandhānaṃ atthipaccayena paccayo. (1)
</Paragraph>

<Paragraph number="999">
Akusalo ca abyākato ca dhammā abyākatassa dhammassa atthipaccayena paccayo—  sahajātaṃ, pacchājātaṃ, āhāraṃ, indriyaṃ. <Emphasis>Sahajātā</Emphasis>—  akusalā khandhā ca mahābhūtā ca cittasamuṭṭhānānaṃ rūpānaṃ atthipaccayena paccayo. <Emphasis>Pacchājātā</Emphasis>—  akusalā khandhā ca kabaḷīkāro āhāro ca imassa kāyassa atthipaccayena paccayo. <Emphasis>Pacchājātā</Emphasis>—  akusalā khandhā ca rūpajīvitindriyañca kaṭattārūpānaṃ atthipaccayena paccayo. (2)
</Paragraph>
</Division>