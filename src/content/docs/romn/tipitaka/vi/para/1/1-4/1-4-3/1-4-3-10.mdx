---
title: 1.4.3.10 Pariṇatasikkhāpada
tableOfContents: false
sidebar:
  order: 10
type: tipitaka
basket: vi
book: para
review:
  current: review
  updated: '2025-10-18T23:45:44.108718'
  updated_by: ''
  notes: ''
  history:
  - state: review
    date: '2025-10-18T23:45:44.108718'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<DynamicBreadcrumb />


<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<Division number="657" book="para" e="ch" v="1" p="379">

<Paragraph number="2421" book="para">
Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena sāvatthiyaṃ aññatarassa pūgassa saṃghassa sacīvarabhattaṃ paṭiyattaṃ hoti—  “bhojetvā cīvarena acchādessāmā”ti. Atha kho chabbaggiyā bhikkhū yena so pūgo tenupasaṅkamiṃsu; upasaṅkamitvā taṃ pūgaṃ etadavocuṃ—  “dethāvuso, amhākaṃ imāni cīvarānī”ti. “Na mayaṃ, bhante, dassāma. Amhākaṃ saṃghassa anuvassaṃ sacīvarabhikkhā paññattā”ti. “Bahū, āvuso, saṃghassa dāyakā, bahū saṃghassa bhattā. Mayaṃ tumhe nissāya tumhe sampassantā idha viharāma. Tumhe ce amhākaṃ na dassatha, atha ko carahi amhākaṃ dassati? Dethāvuso, amhākaṃ imāni cīvarānī”ti. Atha kho so pūgo chabbaggiyehi bhikkhūhi nippīḷiyamāno yathāpaṭiyattaṃ cīvaraṃ chabbaggiyānaṃ bhikkhūnaṃ datvā saṃghaṃ bhattena parivisi. Ye te bhikkhū jānanti saṃghassa sacīvarabhattaṃ paṭiyattaṃ, na ca jānanti chabbaggiyānaṃ bhikkhūnaṃ dinnanti, te evamāhaṃsu—  “oṇojethāvuso, saṃghassa cīvaran”ti. “Natthi, bhante. Yathāpaṭiyattaṃ cīvaraṃ ayyā chabbaggiyā attano pariṇāmesun”ti. Ye te bhikkhū appicchā …pe…  te ujjhāyanti khiyyanti vipācenti—  “kathañhi nāma chabbaggiyā bhikkhū jānaṃ saṃghikaṃ lābhaṃ pariṇataṃ attano pariṇāmessantī”ti.
</Paragraph>

<Paragraph number="2422" book="para">
Atha kho te bhikkhū chabbaggiye bhikkhū anekapariyāyena vigarahitvā bhagavato etamatthaṃ ārocesuṃ …pe…  “saccaṃ kira tumhe, bhikkhave, jānaṃ saṃghikaṃ lābhaṃ pariṇataṃ attano pariṇāmethā”ti? “Saccaṃ, bhagavā”ti. Vigarahi buddho bhagavā …pe…  kathañhi nāma tumhe, moghapurisā, jānaṃ saṃghikaṃ lābhaṃ pariṇataṃ attano pariṇāmessatha. Netaṃ, moghapurisā, appasannānaṃ vā pasādāya …pe…  evañca pana, bhikkhave, imaṃ sikkhāpadaṃ uddiseyyātha—
</Paragraph>

</Division>
<Division number="658" book="para" e="ch" v="1" p="380">

<Paragraph number="2423" book="para">
<Emphasis>“Yo pana bhikkhu jānaṃ saṃghikaṃ lābhaṃ pariṇataṃ attano pariṇāmeyya, nissaggiyaṃ pācittiyan”</Emphasis>ti. (*30*:<Emphasis>49</Emphasis>)
</Paragraph>

</Division>
<Division number="659" book="para" e="ch" v="1" p="380">

<Paragraph number="2424" book="para">
<Emphasis>Yo panā</Emphasis>ti yo yādiso …pe…  <Emphasis>bhikkhū</Emphasis>ti …pe…  ayaṃ imasmiṃ atthe adhippeto bhikkhūti.
</Paragraph>

<Paragraph number="2425" book="para">
<Emphasis>Jānāti</Emphasis> nāma sāmaṃ vā jānāti aññe vā tassa ārocenti so vā āroceti.
</Paragraph>

<Paragraph number="2426" book="para">
<Emphasis>Saṃghikaṃ</Emphasis> nāma saṃghassa dinnaṃ hoti pariccattaṃ.
</Paragraph>

<Paragraph number="2427" book="para">
<Emphasis>Lābho</Emphasis> nāma cīvarapiṇḍapātasenāsanagilānappaccayabhesajjaparikkhārā. Antamaso cuṇṇapiṇḍopi, dantakaṭṭhampi, dasikasuttampi.
</Paragraph>

<Paragraph number="2428" book="para">
<Emphasis>Pariṇataṃ</Emphasis> nāma dassāma karissāmāti vācā bhinnā hoti.
</Paragraph>

<Paragraph number="2429" book="para">
Attano pariṇāmeti, payoge dukkaṭaṃ. Paṭilābhena nissaggiyaṃ hoti. Nissajjitabbaṃ saṃghassa vā gaṇassa vā puggalassa vā. Evañca pana, bhikkhave, nissajjitabbaṃ …pe…  “idaṃ me, bhante, jānaṃ saṃghikaṃ lābhaṃ pariṇataṃ attano pariṇāmitaṃ nissaggiyaṃ. Imāhaṃ saṃghassa nissajjāmī”ti …pe…  dadeyyāti …pe…  dadeyyunti …pe…  āyasmato dammīti.
</Paragraph>

</Division>
<Division number="660" book="para" e="ch" v="1" p="380">

<Paragraph number="2430" book="para">
Pariṇate pariṇatasaññī attano pariṇāmeti, nissaggiyaṃ pācittiyaṃ.
</Paragraph>

<Paragraph number="2431" book="para">
Pariṇate vematiko attano pariṇāmeti, āpatti dukkaṭassa. Pariṇate apariṇatasaññī attano pariṇāmeti, anāpatti. Saṃghassa pariṇataṃ aññasaṃghassa vā cetiyassa vā pariṇāmeti, āpatti dukkaṭassa. Cetiyassa pariṇataṃ aññacetiyassa vā saṃghassa vā puggalassa vā pariṇāmeti, āpatti dukkaṭassa. Puggalassa pariṇataṃ aññapuggalassa vā saṃghassa vā cetiyassa vā pariṇāmeti, āpatti dukkaṭassa. Apariṇate pariṇatasaññī, āpatti dukkaṭassa. Apariṇate vematiko, āpatti dukkaṭassa. Apariṇate apariṇatasaññī, anāpatti.
</Paragraph>

</Division>
<Division number="661" book="para" e="ch" v="1" p="381">

<Paragraph number="2432" book="para">
Anāpatti—  kattha demāti pucchiyamāno yattha tumhākaṃ deyyadhammo paribhogaṃ vā labheyya paṭisaṅkhāraṃ vā labheyya ciraṭṭhitiko vā assa yattha vā pana tumhākaṃ cittaṃ pasīdati tattha dethāti bhaṇati, ummattakassa, ādikammikassāti.

</Paragraph>
</Division>

<Paragraph number="2433" type="center" book="para">
Pariṇatasikkhāpadaṃ niṭṭhitaṃ dasamaṃ.

  
Pattavaggo tatiyo.



</Paragraph>

<Paragraph number="2434" type="center" book="para">
Tassuddānaṃ


</Paragraph>

<Paragraph number="2435" type="verses" book="para">
_Dve ca pattāni bhesajjaṃ,_  
_vassikā dānapañcamaṃ;_  
_Sāmaṃ vāyāpanacceko,_  
_sāsaṅkaṃ saṃghikena cāti._  

</Paragraph>

<Division number="662" book="para" e="ch" v="1" p="381">

<Paragraph number="2436" book="para">
“Uddiṭṭhā kho, āyasmanto, tiṃsa nissaggiyā pācittiyā dhammā. Tatthāyasmante pucchāmi—  ‘kaccittha parisuddhā’? Dutiyampi pucchāmi—  ‘kaccittha parisuddhā’? Tatiyampi pucchāmi—  ‘kaccittha parisuddhā’? Parisuddhetthāyasmanto, tasmā tuṇhī, evametaṃ dhārayāmī”ti.

</Paragraph>
</Division>

<Paragraph number="2437" type="center" book="para">
Nissaggiyakaṇḍaṃ niṭṭhitaṃ.



</Paragraph>

<Paragraph number="2438" type="center" book="para">
Pārājikapāḷi niṭṭhitā.
</Paragraph>