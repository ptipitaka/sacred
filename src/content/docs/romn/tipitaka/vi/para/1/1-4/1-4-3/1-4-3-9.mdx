---
title: "1.4.3.9 Sāsaṅkasikkhāpada"
tableOfContents: false
sidebar:
  order: 9
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="652" book="para" e="ch" v="1" p="376">

<Paragraph number="2400" book="para">
Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena bhikkhū vutthavassā āraññakesu senāsanesu viharanti. Kattikacorakā bhikkhū—  “laddhalābhā”ti paripātenti. Bhagavato etamatthaṃ ārocesuṃ. Atha kho bhagavā etasmiṃ nidāne etasmiṃ pakaraṇe dhammiṃ kathaṃ katvā bhikkhū āmantesi—  “anujānāmi, bhikkhave, āraññakesu senāsanesu viharantena tiṇṇaṃ cīvarānaṃ aññataraṃ cīvaraṃ antaraghare nikkhipitun”ti.
</Paragraph>

<Paragraph number="2401" book="para">
Tena kho pana samayena bhikkhū—  “bhagavatā anuññātaṃ āraññakesu senāsanesu viharantena tiṇṇaṃ cīvarānaṃ aññataraṃ cīvaraṃ antaraghare nikkhipitun”ti tiṇṇaṃ cīvarānaṃ aññataraṃ cīvaraṃ antaraghare nikkhipitvā atirekachārattaṃ vippavasanti. Tāni cīvarāni nassantipi vinassantipi ḍayhantipi undūrehipi khajjanti. Bhikkhū duccoḷā honti lūkhacīvarā. Bhikkhū evamāhaṃsu—  “kissa tumhe, āvuso, duccoḷā lūkhacīvarā”ti? Atha kho te bhikkhū bhikkhūnaṃ etamatthaṃ ārocesuṃ. Ye te bhikkhū appicchā …pe…  te ujjhāyanti khiyyanti vipācenti—  “kathañhi nāma bhikkhū tiṇṇaṃ cīvarānaṃ aññataraṃ cīvaraṃ antaraghare nikkhipitvā atirekachārattaṃ vippavasissantī”ti.
</Paragraph>

<Paragraph number="2402" book="para">
Atha kho te bhikkhū te anekapariyāyena vigarahitvā bhagavato etamatthaṃ ārocesuṃ …pe…  “saccaṃ kira, bhikkhave, bhikkhū tiṇṇaṃ cīvarānaṃ aññataraṃ cīvaraṃ antaraghare nikkhipitvā atirekachārattaṃ vippavasantī”ti? “Saccaṃ, bhagavā”ti. Vigarahi buddho bhagavā …pe…  kathañhi nāma te, bhikkhave, moghapurisā tiṇṇaṃ cīvarānaṃ aññataraṃ cīvaraṃ antaraghare nikkhipitvā atirekachārattaṃ vippavasissanti. Netaṃ, bhikkhave, appasannānaṃ vā pasādāya …pe…  evañca pana, bhikkhave, imaṃ sikkhāpadaṃ uddiseyyātha—
</Paragraph>

</Division>
<Division number="653" book="para" e="ch" v="1" p="377">

<Paragraph number="2403" book="para">
<Emphasis>“Upavassaṃ kho pana kattikapuṇṇamaṃ yāni kho pana tāni āraññakāni senāsanāni sāsaṅkasammatāni sappaṭibhayāni tathārūpesu bhikkhu senāsanesu viharanto ākaṅkhamāno tiṇṇaṃ cīvarānaṃ aññataraṃ cīvaraṃ antaraghare nikkhipeyya, siyā ca tassa bhikkhuno kocideva paccayo tena cīvarena vippavāsāya. Chārattaparamaṃ tena bhikkhunā tena cīvarena vippavasitabbaṃ. Tato ce uttari vippavaseyya, aññatra bhikkhusammutiyā, nissaggiyaṃ pācittiyan”</Emphasis>ti. (*29*:<Emphasis>48</Emphasis>)
</Paragraph>

</Division>
<Division number="654" book="para" e="ch" v="1" p="377">

<Paragraph number="2404" book="para">
<Emphasis>Upavassaṃ kho panā</Emphasis>ti vuṭṭhavassānaṃ.
</Paragraph>

<Paragraph number="2405" book="para">
<Emphasis>Kattikapuṇṇaman</Emphasis>ti kattikacātumāsinī vuccati.
</Paragraph>

<Paragraph number="2406" book="para">
<Emphasis>Yāni kho pana tāni āraññakāni senāsanānī</Emphasis>ti <Emphasis>āraññakaṃ</Emphasis> nāma senāsanaṃ pañcadhanusatikaṃ pacchimaṃ.
</Paragraph>

<Paragraph number="2407" book="para">
<Emphasis>Sāsaṅkaṃ</Emphasis> nāma ārāme ārāmūpacāre corānaṃ niviṭṭhokāso dissati, bhuttokāso dissati, ṭhitokāso dissati, nisinnokāso dissati, nipannokāso dissati.
</Paragraph>

<Paragraph number="2408" book="para">
<Emphasis>Sappaṭibhayaṃ</Emphasis> nāma ārāme ārāmūpacāre corehi manussā hatā dissanti, viluttā dissanti, ākoṭitā dissanti.
</Paragraph>

<Paragraph number="2409" book="para">
<Emphasis>Tathārūpesu bhikkhu senāsanesu viharanto</Emphasis>ti evarūpesu bhikkhu senāsanesu viharanto.
</Paragraph>

<Paragraph number="2410" book="para">
<Emphasis>Ākaṅkhamāno</Emphasis>ti icchamāno.
</Paragraph>

<Paragraph number="2411" book="para">
<Emphasis>Tiṇṇaṃ cīvarānaṃ aññataraṃ cīvaran</Emphasis>ti saṅghāṭiṃ vā uttarāsaṅgaṃ vā antaravāsakaṃ vā.
</Paragraph>

<Paragraph number="2412" book="para">
<Emphasis>Antaraghare nikkhipeyyā</Emphasis>ti samantā gocaragāme nikkhipeyya.
</Paragraph>

<Paragraph number="2413" book="para">
<Emphasis>Siyā ca tassa bhikkhuno kocideva paccayo tena cīvarena vippavāsāyā</Emphasis>ti siyā paccayo siyā karaṇīyaṃ.
</Paragraph>

<Paragraph number="2414" book="para">
<Emphasis>Chārattaparamaṃ tena bhikkhunā tena cīvarena vippavasitabban</Emphasis>ti chārattaparamatā vippavasitabbaṃ.
</Paragraph>

<Paragraph number="2415" book="para">
<Emphasis>Aññatra bhikkhusammutiyā</Emphasis>ti ṭhapetvā bhikkhusammutiṃ.
</Paragraph>

<Paragraph number="2416" book="para">
<Emphasis>Tato ce uttari vippavaseyyā</Emphasis>ti sattame aruṇuggamane nissaggiyaṃ hoti. Nissajjitabbaṃ saṃghassa vā gaṇassa vā puggalassa vā. Evañca pana, bhikkhave, nissajjitabbaṃ …pe…  idaṃ me, bhante, cīvaraṃ atirekachārattaṃ vippavutthaṃ, aññatra bhikkhusammutiyā, nissaggiyaṃ. Imāhaṃ saṃghassa nissajjāmīti …pe…  dadeyyāti …pe…  dadeyyunti …pe…  āyasmato dammīti.
</Paragraph>

</Division>
<Division number="655" book="para" e="ch" v="1" p="378">

<Paragraph number="2417" book="para">
Atirekachāratte atirekasaññī vippavasati, aññatra bhikkhusammutiyā, nissaggiyaṃ pācittiyaṃ. Atirekachāratte vematiko vippavasati, aññatra bhikkhusammutiyā, nissaggiyaṃ pācittiyaṃ. Atirekachāratte ūnakasaññī vippavasati, aññatra bhikkhusammutiyā, nissaggiyaṃ pācittiyaṃ. Appaccuddhaṭe paccuddhaṭasaññī …pe…  avissajjite vissajjitasaññī…  anaṭṭhe naṭṭhasaññī…  avinaṭṭhe vinaṭṭhasaññī…  adaḍḍhe daḍḍhasaññī…  avilutte viluttasaññī vippavasati, aññatra bhikkhusammutiyā, nissaggiyaṃ pācittiyaṃ.
</Paragraph>

<Paragraph number="2418" book="para">
Nissaggiyaṃ cīvaraṃ anissajjitvā paribhuñjati, āpatti dukkaṭassa. Ūnakachāratte atirekasaññī, āpatti dukkaṭassa. Ūnakachāratte vematiko, āpatti dukkaṭassa. Ūnakachāratte ūnakasaññī, anāpatti.
</Paragraph>

</Division>
<Division number="656" book="para" e="ch" v="1" p="379">

<Paragraph number="2419" book="para">
Anāpatti—  chārattaṃ vippavasati, ūnakachārattaṃ vippavasati, chārattaṃ vippavasitvā puna gāmasīmaṃ okkamitvā vasitvā pakkamati, antochārattaṃ paccuddharati, vissajjeti, nassati, vinassati, ḍayhati, acchinditvā gaṇhanti, vissāsaṃ gaṇhanti, bhikkhusammutiyā, ummattakassa, ādikammikassāti.

</Paragraph>
</Division>

<Paragraph number="2420" type="center" book="para">
Sāsaṅkasikkhāpadaṃ niṭṭhitaṃ navamaṃ.
</Paragraph>