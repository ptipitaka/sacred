---
title: "1.2.4 Attakāmapāricariyasikkhāpada"
tableOfContents: false
sidebar:
  order: 4
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';
import TableOfContents from '@components/TableOfContents.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="290" book="para" e="ch" v="1" p="192">

<Paragraph number="1180" book="para">
Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena āyasmā udāyī sāvatthiyaṃ kulūpako hoti, bahukāni kulāni upasaṅkamati. Tena kho pana samayena aññatarā itthī matapatikā abhirūpā hoti dassanīyā pāsādikā. Atha kho āyasmā udāyī pubbaṇhasamayaṃ nivāsetvā pattacīvaramādāya yena tassā itthiyā nivesanaṃ tenupasaṅkami; upasaṅkamitvā paññatte āsane nisīdi. Atha kho sā itthī yenāyasmā udāyī tenupasaṅkami; upasaṅkamitvā āyasmantaṃ udāyiṃ abhivādetvā ekamantaṃ nisīdi. Ekamantaṃ nisinnaṃ kho taṃ itthiṃ āyasmā udāyī dhammiyā kathāya sandassesi samādapesi samuttejesi sampahaṃsesi. Atha kho sā itthī āyasmatā udāyinā dhammiyā kathāya sandassitā samādapitā samuttejitā sampahaṃsitā āyasmantaṃ udāyiṃ etadavoca—  “vadeyyātha, bhante, yena attho. Paṭibalā mayaṃ ayyassa dātuṃ yadidaṃ cīvarapiṇḍapātasenāsanagilānappaccayabhesajjaparikkhāran”ti.



</Paragraph>

<Paragraph number="1181" book="para">
“Na kho te, bhagini, amhākaṃ dullabhā yadidaṃ cīvarapiṇḍapātasenāsanagilānappaccayabhesajjaparikkhārā. Api ca yo amhākaṃ dullabho taṃ dehī”ti. “Kiṃ, bhante”ti? “Methunadhamman”ti. “Attho, bhante”ti? “Attho, bhaginī”ti. “Ehi, bhante”ti, ovarakaṃ pavisitvā sāṭakaṃ nikkhipitvā mañcake uttānā nipajji. Atha kho āyasmā udāyī yena sā itthī tenupasaṅkami; upasaṅkamitvā—  “ko imaṃ vasalaṃ duggandhaṃ āmasissatī”ti, niṭṭhubhitvā pakkāmi.



</Paragraph>

<Paragraph number="1182" book="para">
Atha kho sā itthī ujjhāyati khiyyati vipāceti—  “alajjino ime samaṇā sakyaputtiyā dussīlā musāvādino. Ime hi nāma dhammacārino samacārino brahmacārino saccavādino sīlavanto kalyāṇadhammā paṭijānissanti. Natthi imesaṃ sāmaññaṃ natthi imesaṃ brahmaññaṃ, naṭṭhaṃ imesaṃ sāmaññaṃ naṭṭhaṃ imesaṃ brahmaññaṃ, kuto imesaṃ sāmaññaṃ kuto imesaṃ brahmaññaṃ, apagatā ime sāmaññā apagatā ime brahmaññā. Kathañhi nāma samaṇo udāyī maṃ sāmaṃ methunadhammaṃ yācitvā, ‘ko imaṃ vasalaṃ duggandhaṃ āmasissatī’ti niṭṭhubhitvā pakkamissati. Kiṃ me pāpakaṃ kiṃ me duggandhaṃ, kassāhaṃ kena hāyāmī”ti?



</Paragraph>

<Paragraph number="1183" book="para">
Aññāpi itthiyo ujjhāyanti khiyyanti vipācenti—  “alajjino ime samaṇā sakyaputtiyā dussīlā musāvādino …pe…  kathañhi nāma samaṇo udāyī imissā sāmaṃ methunadhammaṃ yācitvā, ‘ko imaṃ vasalaṃ duggandhaṃ āmasissatī’ti niṭṭhubhitvā pakkamissati. Kiṃ imissā pāpakaṃ kiṃ imissā duggandhaṃ, kassāyaṃ kena hāyatī”ti?



</Paragraph>

<Paragraph number="1184" book="para">
Assosuṃ kho bhikkhū tāsaṃ itthīnaṃ ujjhāyantīnaṃ khiyyantīnaṃ vipācentīnaṃ. Ye te bhikkhū appicchā …pe…  te ujjhāyanti khiyyanti vipācenti—  “kathañhi nāma āyasmā udāyī mātugāmassa santike attakāmapāricariyāya vaṇṇaṃ bhāsissatī”ti.



</Paragraph>

<Paragraph number="1185" book="para">
Atha kho te bhikkhū āyasmantaṃ udāyiṃ anekapariyāyena vigarahitvā bhagavato etamatthaṃ ārocesuṃ. Atha kho bhagavā etasmiṃ nidāne etasmiṃ pakaraṇe bhikkhusaṃghaṃ sannipātāpetvā āyasmantaṃ udāyiṃ paṭipucchi—  “saccaṃ kira tvaṃ, udāyi, mātugāmassa santike attakāmapāricariyāya vaṇṇaṃ bhāsasī”ti? “Saccaṃ, bhagavā”ti. Vigarahi buddho bhagavā—  “ananucchavikaṃ, moghapurisa, ananulomikaṃ appatirūpaṃ assāmaṇakaṃ akappiyaṃ akaraṇīyaṃ. Kathañhi nāma tvaṃ, moghapurisa, mātugāmassa santike attakāmapāricariyāya vaṇṇaṃ bhāsissasi. Nanu mayā, moghapurisa, anekapariyāyena virāgāya dhammo desito no sarāgāya …pe…  kāmapariḷāhānaṃ vūpasamo akkhāto? Netaṃ, moghapurisa, appasannānaṃ vā pasādāya …pe…  evañca pana, bhikkhave, imaṃ sikkhāpadaṃ uddiseyyātha—



</Paragraph>

</Division>
<Division number="291" book="para" e="ch" v="1" p="194">

<Paragraph number="1186" book="para">
<Emphasis>“Yo pana bhikkhu otiṇṇo vipariṇatena cittena mātugāmassa santike attakāmapāricariyāya vaṇṇaṃ bhāseyya—  ‘etadaggaṃ, bhagini, pāricariyānaṃ yā mādisaṃ sīlavantaṃ kalyāṇadhammaṃ brahmacāriṃ etena dhammena paricareyyāti methunupasaṃhitena’, saṃghādiseso”</Emphasis>ti. (*4*:<Emphasis>8</Emphasis>)



</Paragraph>

</Division>
<Division number="292" book="para" e="ch" v="1" p="194">

<Paragraph number="1187" book="para">
<Emphasis>Yo panā</Emphasis>ti yo yādiso …pe…  <Emphasis>bhikkhū</Emphasis>ti …pe…  ayaṃ imasmiṃ atthe adhippeto bhikkhūti.



</Paragraph>

<Paragraph number="1188" book="para">
<Emphasis>Otiṇṇo</Emphasis> nāma sāratto apekkhavā paṭibaddhacitto.



</Paragraph>

<Paragraph number="1189" book="para">
<Emphasis>Vipariṇatan</Emphasis>ti rattampi cittaṃ vipariṇataṃ, duṭṭhampi cittaṃ vipariṇataṃ, mūḷhampi cittaṃ vipariṇataṃ. Api ca rattaṃ cittaṃ imasmiṃ atthe adhippetaṃ vipariṇatanti.



</Paragraph>

<Paragraph number="1190" book="para">
<Emphasis>Mātugāmo</Emphasis> nāma manussitthī, na yakkhī, na petī, na tiracchānagatā. Viññū paṭibalā subhāsitadubbhāsitaṃ duṭṭhullāduṭṭhullaṃ ājānituṃ.



</Paragraph>

<Paragraph number="1191" book="para">
<Emphasis>Mātugāmassa santike</Emphasis>ti mātugāmassa sāmantā, mātugāmassa avidūre.



</Paragraph>

<Paragraph number="1192" book="para">
<Emphasis>Attakāman</Emphasis>ti attano kāmaṃ attano hetuṃ attano adhippāyaṃ attano pāricariyaṃ.



</Paragraph>

<Paragraph number="1193" book="para">
<Emphasis>Etadaggan</Emphasis>ti etaṃ aggaṃ etaṃ seṭṭhaṃ etaṃ mokkhaṃ etaṃ uttamaṃ etaṃ pavaraṃ.



</Paragraph>

<Paragraph number="1194" book="para">
<Emphasis>Yā</Emphasis>ti khattiyī vā brāhmaṇī vā vessī vā suddī vā.



</Paragraph>

<Paragraph number="1195" book="para">
<Emphasis>Mādisan</Emphasis>ti khattiyaṃ vā brāhmaṇaṃ vā vessaṃ vā suddaṃ vā.



</Paragraph>

<Paragraph number="1196" book="para">
<Emphasis>Sīlavantan</Emphasis>ti pāṇātipātā paṭivirataṃ, adinnādānā paṭivirataṃ, musāvādā paṭivirataṃ.



</Paragraph>

<Paragraph number="1197" book="para">
<Emphasis>Brahmacārin</Emphasis>ti methunadhammā paṭivirataṃ.



</Paragraph>

<Paragraph number="1198" book="para">
<Emphasis>Kalyāṇadhammo</Emphasis> nāma tena ca sīlena tena ca brahmacariyena kalyāṇadhammo hoti.



</Paragraph>

<Paragraph number="1199" book="para">
<Emphasis>Etena dhammenā</Emphasis>ti methunadhammena.



</Paragraph>

<Paragraph number="1200" book="para">
<Emphasis>Paricareyyā</Emphasis>ti abhirameyya.



</Paragraph>

<Paragraph number="1201" book="para">
<Emphasis>Methunupasaṃhitenā</Emphasis>ti methunadhammappaṭisaṃyuttena.



</Paragraph>

<Paragraph number="1202" book="para">
<Emphasis>Saṃghādiseso</Emphasis>ti …pe…  tenapi vuccati “saṃghādiseso”ti.



</Paragraph>

</Division>
<Division number="293" book="para" e="ch" v="1" p="195">

<Paragraph number="1203" book="para">
Itthī ca hoti itthisaññī sāratto ca. Bhikkhu ca naṃ itthiyā santike attakāmapāricariyāya vaṇṇaṃ bhāsati, āpatti saṃghādisesassa.



</Paragraph>

<Paragraph number="1204" book="para">
Itthī ca hoti vematiko …pe…  paṇḍakasaññī…  purisasaññī…  tiracchānagatasaññī sāratto ca. Bhikkhu ca naṃ itthiyā santike attakāmapāricariyāya vaṇṇaṃ bhāsati, āpatti thullaccayassa.



</Paragraph>

<Paragraph number="1205" book="para">
Paṇḍako ca hoti paṇḍakasaññī sāratto ca. Bhikkhu ca naṃ paṇḍakassa santike attakāmapāricariyāya vaṇṇaṃ bhāsati, āpatti thullaccayassa.



</Paragraph>

<Paragraph number="1206" book="para">
Paṇḍako ca hoti vematiko …pe…  purisasaññī…  tiracchānagatasaññī…  itthisaññī sāratto ca. Bhikkhu ca naṃ paṇḍakassa santike attakāmapāricariyāya vaṇṇaṃ bhāsati, āpatti dukkaṭassa.



</Paragraph>

<Paragraph number="1207" book="para">
Puriso ca hoti …pe…  tiracchānagato ca hoti tiracchānagatasaññī …pe…  vematiko itthisaññī…  paṇḍakasaññī…  purisasaññī sāratto ca. Bhikkhu ca naṃ tiracchānagatassa santike attakāmapāricariyāya vaṇṇaṃ bhāsati, āpatti dukkaṭassa.



</Paragraph>

<Paragraph number="1208" book="para">
Dve itthiyo dvinnaṃ itthīnaṃ itthisaññī sāratto ca. Bhikkhu ca naṃ dvinnaṃ itthīnaṃ santike attakāmapāricariyāya vaṇṇaṃ bhāsati, āpatti dvinnaṃ saṃghādisesānaṃ …pe… .



</Paragraph>

<Paragraph number="1209" book="para">
Itthī ca paṇḍako ca ubhinnaṃ itthisaññī sāratto ca. Bhikkhu ca naṃ ubhinnaṃ santike attakāmapāricariyāya vaṇṇaṃ bhāsati, āpatti saṃghādisesena dukkaṭassa …pe… .



</Paragraph>

</Division>
<Division number="294" book="para" e="ch" v="1" p="195">

<Paragraph number="1210" book="para">
Anāpatti—  “cīvarapiṇḍapātasenāsanagilānappaccayabhesajjaparikkhārena upaṭṭhahā”ti bhaṇati, ummattakassa ādikammikassāti.

</Paragraph>
</Division>

<TableOfContents book="para" section="1.2.4">
* [1.2.4.1 Vinītavatthuuddānagāthā](1-2-4/1-2-4-1)
* [1.2.4.2 Vinītavatthu](1-2-4/1-2-4-2)
</TableOfContents>