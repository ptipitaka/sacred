---
title: "1.4.1.3 Tatiyakathinasikkhāpada"
tableOfContents: false
sidebar:
  order: 4
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="497" book="para" bookNo="1" page="303">

<Paragraph number="1921" book="para">
Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena aññatarassa bhikkhuno akālacīvaraṃ uppannaṃ hoti. Tassa taṃ cīvaraṃ kayiramānaṃ nappahoti. Atha kho so bhikkhu taṃ cīvaraṃ ussāpetvā punappunaṃ vimajjati. Addasā kho bhagavā senāsanacārikaṃ āhiṇḍanto taṃ bhikkhuṃ taṃ cīvaraṃ ussāpetvā punappunaṃ vimajjantaṃ. Disvāna yena so bhikkhu tenupasaṅkami; upasaṅkamitvā taṃ bhikkhuṃ etadavoca—  “kissa tvaṃ, bhikkhu, imaṃ cīvaraṃ ussāpetvā punappunaṃ vimajjasī”ti? “Idaṃ me, bhante, akālacīvaraṃ uppannaṃ. Kayiramānaṃ nappahoti. Tenāhaṃ imaṃ cīvaraṃ ussāpetvā punappunaṃ vimajjāmī”ti. “Atthi pana te, bhikkhu, cīvarapaccāsā”ti? “Atthi, bhagavā”ti. Atha kho bhagavā etasmiṃ nidāne etasmiṃ pakaraṇe dhammiṃ kathaṃ katvā, bhikkhū āmantesi—  “anujānāmi, bhikkhave, akālacīvaraṃ paṭiggahetvā cīvarapaccāsā nikkhipitun”ti.
</Paragraph>

</Division>
<Division number="498" book="para" bookNo="1" page="303">

<Paragraph number="1922" book="para">
Tena kho pana samayena bhikkhū—  “bhagavatā anuññātaṃ akālacīvaraṃ paṭiggahetvā cīvarapaccāsā nikkhipitun”ti akālacīvarāni paṭiggahetvā atirekamāsaṃ nikkhipanti. Tāni cīvarāni cīvaravaṃse bhaṇḍikābaddhāni tiṭṭhanti. Addasā kho āyasmā ānando senāsanacārikaṃ āhiṇḍanto tāni cīvarāni cīvaravaṃse bhaṇḍikābaddhāni tiṭṭhante. Disvāna bhikkhū āmantesi—  “kassimāni, āvuso, cīvarāni cīvaravaṃse bhaṇḍikābaddhāni tiṭṭhantī”ti? “Amhākaṃ, āvuso, akālacīvarāni cīvarapaccāsā nikkhittānī”ti. “Kīvaciraṃ panāvuso, imāni cīvarāni nikkhittānī”ti? “Atirekamāsaṃ, āvuso”ti. Āyasmā ānando ujjhāyati khiyyati vipāceti—  “kathañhi nāma bhikkhū akālacīvaraṃ paṭiggahetvā atirekamāsaṃ nikkhipissantī”ti.
</Paragraph>

<Paragraph number="1923" book="para">
Atha kho āyasmā ānando te bhikkhū anekapariyāyena vigarahitvā bhagavato etamatthaṃ ārocesi …pe…  “saccaṃ kira, bhikkhave, bhikkhū akālacīvaraṃ paṭiggahetvā atirekamāsaṃ nikkhipantī”ti? “Saccaṃ, bhagavā”ti. Vigarahi buddho bhagavā …pe…  kathañhi nāma te, bhikkhave, moghapurisā akālacīvaraṃ paṭiggahetvā atirekamāsaṃ nikkhipissanti. Netaṃ, bhikkhave, appasannānaṃ vā pasādāya …pe…  evañca pana, bhikkhave, imaṃ sikkhāpadaṃ uddiseyyātha—
</Paragraph>

</Division>
<Division number="499" book="para" bookNo="1" page="304">

<Paragraph number="1924" book="para">
<Emphasis>“Niṭṭhitacīvarasmiṃ bhikkhunā ubbhatasmiṃ kathine bhikkhuno paneva akālacīvaraṃ uppajjeyya, ākaṅkhamānena bhikkhunā paṭiggahetabbaṃ. Paṭiggahetvā khippameva kāretabbaṃ. No cassa pāripūri, māsaparamaṃ tena bhikkhunā taṃ cīvaraṃ nikkhipitabbaṃ ūnassa pāripūriyā satiyā paccāsāya. Tato ce uttari nikkhipeyya, satiyāpi paccāsāya, nissaggiyaṃ pācittiyan”</Emphasis>ti. (*3*:<Emphasis>22</Emphasis>)
</Paragraph>

</Division>
<Division number="500" book="para" bookNo="1" page="304">

<Paragraph number="1925" book="para">
<Emphasis>Niṭṭhitacīvarasmin</Emphasis>ti bhikkhuno cīvaraṃ kataṃ vā hoti naṭṭhaṃ vā vinaṭṭhaṃ vā daḍḍhaṃ vā cīvarāsā vā upacchinnā.
</Paragraph>

<Paragraph number="1926" book="para">
<Emphasis>Ubbhatasmiṃ kathine</Emphasis>ti aṭṭhannaṃ mātikānaṃ aññatarāya mātikāya ubbhataṃ hoti, saṃghena vā antarā ubbhataṃ hoti.
</Paragraph>

<Paragraph number="1927" book="para">
<Emphasis>Akālacīvaraṃ</Emphasis> nāma anatthate kathine ekādasamāse uppannaṃ, atthate kathine sattamāse uppannaṃ, kālepi ādissa dinnaṃ, etaṃ akālacīvaraṃ nāma.
</Paragraph>

<Paragraph number="1928" book="para">
<Emphasis>Uppajjeyyā</Emphasis>ti uppajjeyya saṃghato vā gaṇato vā ñātito vā mittato vā paṃsukūlaṃ vā attano vā dhanena.
</Paragraph>

<Paragraph number="1929" book="para">
<Emphasis>Ākaṅkhamānenā</Emphasis>ti icchamānena paṭiggahetabbaṃ.
</Paragraph>

<Paragraph number="1930" book="para">
<Emphasis>Paṭiggahetvā khippameva kāretabban</Emphasis>ti dasāhā kāretabbaṃ.
</Paragraph>

<Paragraph number="1931" book="para">
<Emphasis>No cassa pāripūrī</Emphasis>ti kayiramānaṃ nappahoti.
</Paragraph>

<Paragraph number="1932" book="para">
<Emphasis>Māsaparamaṃ tena bhikkhunā taṃ cīvaraṃ nikkhipitabban</Emphasis>ti māsaparamatā nikkhipitabbaṃ.
</Paragraph>

<Paragraph number="1933" book="para">
<Emphasis>Ūnassa pāripūriyā</Emphasis>ti ūnassa pāripūratthāya.
</Paragraph>

<Paragraph number="1934" book="para">
<Emphasis>Satiyā paccāsāyā</Emphasis>ti paccāsā hoti saṃghato vā gaṇato vā ñātito vā mittato vā paṃsukūlaṃ vā attano vā dhanena.
</Paragraph>

<Paragraph number="1935" book="para">
<Emphasis>Tato ce uttari nikkhipeyya satiyāpi paccāsāyā</Emphasis>ti tadahuppanne mūlacīvare paccāsācīvaraṃ uppajjati, dasāhā kāretabbaṃ. Dvīhuppanne mūlacīvare paccāsācīvaraṃ uppajjati, dasāhā kāretabbaṃ. Tīhuppanne mūlacīvare …pe…  catūhuppanne…  pañcāhuppanne…  chāhuppanne…  sattāhuppanne…  aṭṭhāhuppanne…  navāhuppanne…  dasāhuppanne mūlacīvare paccāsācīvaraṃ uppajjati, dasāhā kāretabbaṃ. Ekādase uppanne …pe…  dvādase uppanne…  terase uppanne…  cuddase uppanne…  pannarase uppanne…  soḷase uppanne…  sattarase uppanne…  aṭṭhārase uppanne…  ekūnavīse uppanne…  vīse uppanne mūlacīvare paccāsācīvaraṃ uppajjati, dasāhā kāretabbaṃ. Ekavīse uppanne mūlacīvare paccāsācīvaraṃ uppajjati, navāhā kāretabbaṃ. Dvāvīse uppanne …pe…  tevīse uppanne…  catuvīse uppanne…  pañcavīse uppanne…  chabbīse uppanne…  sattavīse uppanne…  aṭṭhavīse uppanne…  ekūnatiṃse uppanne mūlacīvare paccāsācīvaraṃ uppajjati, ekāhaṃ kāretabbaṃ…  tiṃse uppanne mūlacīvare paccāsācīvaraṃ uppajjati, tadaheva adhiṭṭhātabbaṃ vikappetabbaṃ vissajjetabbaṃ. No ce adhiṭṭheyya vā vikappeyya vā vissajjeyya vā, ekatiṃse aruṇuggamane nissaggiyaṃ hoti. Nissajjitabbaṃ saṃghassa vā gaṇassa vā puggalassa vā. Evañca pana, bhikkhave, nissajjitabbaṃ …pe…  idaṃ me, bhante, akālacīvaraṃ māsātikkantaṃ nissaggiyaṃ, imāhaṃ saṃghassa nissajjāmīti …pe…  dadeyyāti …pe…  dadeyyunti …pe…  āyasmato dammīti.
</Paragraph>

<Paragraph number="1936" book="para">
Visabhāge uppanne mūlacīvare paccāsācīvaraṃ uppajjati, rattiyo ca sesā honti, na akāmā kāretabbaṃ.
</Paragraph>

</Division>
<Division number="501" book="para" bookNo="1" page="305">

<Paragraph number="1937" book="para">
Māsātikkante atikkantasaññī, nissaggiyaṃ pācittiyaṃ. Māsātikkante vematiko nissaggiyaṃ pācittiyaṃ. Māsātikkante anatikkantasaññī nissaggiyaṃ pācittiyaṃ. Anadhiṭṭhite adhiṭṭhitasaññī …pe…  avikappite vikappitasaññī…  avissajjite vissajjitasaññī…  anaṭṭhe naṭṭhasaññī…  avinaṭṭhe vinaṭṭhasaññī…  adaḍḍhe daḍḍhasaññī…  avilutte viluttasaññī, nissaggiyaṃ pācittiyaṃ.
</Paragraph>

<Paragraph number="1938" book="para">
Nissaggiyaṃ cīvaraṃ anissajjitvā paribhuñjati, āpatti dukkaṭassa. Māsānatikkante atikkantasaññī, āpatti dukkaṭassa. Māsānatikkante vematiko, āpatti dukkaṭassa. Māsānatikkante anatikkantasaññī, anāpatti.
</Paragraph>

</Division>
<Division number="502" book="para" bookNo="1" page="305">

<Paragraph number="1939" book="para">
Anāpatti—  antomāse adhiṭṭheti, vikappeti, vissajjeti, nassati, vinassati, ḍayhati, acchinditvā gaṇhanti, vissāsaṃ gaṇhanti, ummattakassa, ādikammikassāti.

</Paragraph>
</Division>

<Paragraph number="1940" type="center" book="para">
Tatiyakathinasikkhāpadaṃ niṭṭhitaṃ tatiyaṃ.
</Paragraph>