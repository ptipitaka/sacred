---
title: 1.2.3 Duṭṭhullavācāsikkhāpada
tableOfContents: false
sidebar:
  order: 3
type: tipitaka
basket: vi
book: para
review:
  current: review
  updated: '2025-10-18T23:45:43.991930'
  updated_by: ''
  notes: ''
  history:
  - state: review
    date: '2025-10-18T23:45:43.991930'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';
import TableOfContents from '@components/TableOfContents.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<DynamicBreadcrumb />


<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<Division number="283" book="para" e="ch" v="1" p="186">

<Paragraph number="1133" book="para">
Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena āyasmā udāyī araññe viharati. Tassāyasmato vihāro abhirūpo hoti dassanīyo pāsādiko. Tena kho pana samayena sambahulā itthiyo ārāmaṃ āgamaṃsu vihārapekkhikāyo. Atha kho tā itthiyo yenāyasmā udāyī tenupasaṅkamiṃsu; upasaṅkamitvā āyasmantaṃ udāyiṃ etadavocuṃ—  “icchāma mayaṃ, bhante, ayyassa vihāraṃ pekkhitun”ti. Atha kho āyasmā udāyī tā itthiyo vihāraṃ pekkhāpetvā tāsaṃ itthīnaṃ vaccamaggaṃ passāvamaggaṃ ādissa vaṇṇampi bhaṇati avaṇṇampi bhaṇati yācatipi āyācatipi pucchatipi paṭipucchatipi ācikkhatipi anusāsatipi akkosatipi. Yā tā itthiyo chinnikā dhuttikā ahirikāyo tā āyasmatā udāyinā saddhiṃ uhasantipi ullapantipi ujjagghantipi uppaṇḍentipi. Yā pana tā itthiyo hirimanā tā nikkhamitvā bhikkhū ujjhāpenti—  “idaṃ, bhante, nacchannaṃ nappatirūpaṃ. Sāmikenapi mayaṃ evaṃ vuttā na iccheyyāma, kiṃ panāyyena udāyinā”ti. Ye te bhikkhū appicchā …pe…  te ujjhāyanti khiyyanti vipācenti—  “kathañhi nāma āyasmā udāyī mātugāmaṃ duṭṭhullāhi vācāhi obhāsissatī”ti.



</Paragraph>

<Paragraph number="1134" book="para">
Atha kho te bhikkhū āyasmantaṃ udāyiṃ anekapariyāyena vigarahitvā bhagavato etamatthaṃ ārocesuṃ. Atha kho bhagavā etasmiṃ nidāne etasmiṃ pakaraṇe bhikkhusaṃghaṃ sannipātāpetvā āyasmantaṃ udāyiṃ paṭipucchi—  “saccaṃ kira tvaṃ, udāyi, mātugāmaṃ duṭṭhullāhi vācāhi obhāsasī”ti? “Saccaṃ, bhagavā”ti. Vigarahi buddho bhagavā—  “ananucchavikaṃ, moghapurisa, ananulomikaṃ appatirūpaṃ assāmaṇakaṃ akappiyaṃ akaraṇīyaṃ. Kathañhi nāma tvaṃ, moghapurisa, mātugāmaṃ duṭṭhullāhi vācāhi obhāsissasi. Nanu mayā, moghapurisa, anekapariyāyena virāgāya dhammo desito no sarāgāya …pe…  kāmapariḷāhānaṃ vūpasamo akkhāto. Netaṃ, moghapurisa, appasannānaṃ vā pasādāya …pe…  evañca pana, bhikkhave, imaṃ sikkhāpadaṃ uddiseyyātha—



</Paragraph>

</Division>
<Division number="284" book="para" e="ch" v="1" p="187">

<Paragraph number="1135" book="para">
<Emphasis>“Yo pana bhikkhu otiṇṇo vipariṇatena cittena mātugāmaṃ duṭṭhullāhi vācāhi obhāseyya yathā taṃ yuvā yuvatiṃ methunupasaṃhitāhi, saṃghādiseso”</Emphasis>ti. (*3*:<Emphasis>7</Emphasis>)



</Paragraph>

</Division>
<Division number="285" book="para" e="ch" v="1" p="187">

<Paragraph number="1136" book="para">
<Emphasis>Yo panā</Emphasis>ti yo yādiso …pe…  <Emphasis>bhikkhū</Emphasis>ti …pe…  ayaṃ imasmiṃ atthe adhippeto bhikkhūti.



</Paragraph>

<Paragraph number="1137" book="para">
<Emphasis>Otiṇṇo</Emphasis> nāma sāratto apekkhavā paṭibaddhacitto.



</Paragraph>

<Paragraph number="1138" book="para">
<Emphasis>Vipariṇatan</Emphasis>ti rattampi cittaṃ vipariṇataṃ, duṭṭhampi cittaṃ vipariṇataṃ mūḷhampi cittaṃ vipariṇataṃ. Api ca rattaṃ cittaṃ imasmiṃ atthe adhippetaṃ vipariṇatanti.



</Paragraph>

<Paragraph number="1139" book="para">
<Emphasis>Mātugāmo</Emphasis> nāma manussitthī, na yakkhī, na petī, na tiracchānagatā. Viññū paṭibalā subhāsitadubbhāsitaṃ duṭṭhullāduṭṭhullaṃ ājānituṃ.



</Paragraph>

<Paragraph number="1140" book="para">
<Emphasis>Duṭṭhullā</Emphasis> nāma <Emphasis>vācā</Emphasis> vaccamaggapassāvamaggamethunadhammappaṭisaṃyuttā vācā.



</Paragraph>

<Paragraph number="1141" book="para">
<Emphasis>Obhāseyyā</Emphasis>ti ajjhācāro vuccati.



</Paragraph>

<Paragraph number="1142" book="para">
<Emphasis>Yathā taṃ yuvā yuvatin</Emphasis>ti daharo dahariṃ, taruṇo taruṇiṃ, kāmabhogī kāmabhoginiṃ.



</Paragraph>

<Paragraph number="1143" book="para">
<Emphasis>Methunupasaṃhitāhī</Emphasis>ti methunadhammappaṭisaṃyuttāhi.



</Paragraph>

<Paragraph number="1144" book="para">
<Emphasis>Saṃghādiseso</Emphasis>ti …pe…  tenapi vuccati saṃghādisesoti.



</Paragraph>

<Paragraph number="1145" book="para">
Dve magge ādissa vaṇṇampi bhaṇati, avaṇṇampi bhaṇati, yācatipi, āyācatipi, pucchatipi, paṭipucchatipi, ācikkhatipi, anusāsatipi, akkosatipi.



</Paragraph>

<Paragraph number="1146" book="para">
<Emphasis>Vaṇṇaṃ bhaṇati</Emphasis> nāma dve magge thometi vaṇṇeti pasaṃsati.



</Paragraph>

<Paragraph number="1147" book="para">
<Emphasis>Avaṇṇaṃ bhaṇati</Emphasis> nāma dve magge khuṃseti vambheti garahati.



</Paragraph>

<Paragraph number="1148" book="para">
<Emphasis>Yācati</Emphasis> nāma dehi me, arahasi me dātunti.



</Paragraph>

<Paragraph number="1149" book="para">
<Emphasis>Āyācati</Emphasis> nāma kadā te mātā pasīdissati, kadā te pitā pasīdissati, kadā te devatāyo pasīdissanti, kadā sukhaṇo sulayo sumuhutto bhavissati, kadā te methunaṃ dhammaṃ labhissāmīti.



</Paragraph>

<Paragraph number="1150" book="para">
<Emphasis>Pucchati</Emphasis> nāma kathaṃ tvaṃ sāmikassa desi, kathaṃ jārassa desīti?



</Paragraph>

<Paragraph number="1151" book="para">
<Emphasis>Paṭipucchati</Emphasis> nāma evaṃ kira tvaṃ sāmikassa desi, evaṃ jārassa desīti.



</Paragraph>

<Paragraph number="1152" book="para">
<Emphasis>Ācikkhati</Emphasis> nāma puṭṭho bhaṇati—  “evaṃ dehi. Evaṃ dentā sāmikassa piyā bhavissati manāpā cā”ti.



</Paragraph>

<Paragraph number="1153" book="para">
<Emphasis>Anusāsati</Emphasis> nāma apuṭṭho bhaṇati—  “evaṃ dehi. Evaṃ dentā sāmikassa piyā bhavissati manāpā cā”ti.



</Paragraph>

<Paragraph number="1154" book="para">
<Emphasis>Akkosati</Emphasis> nāma animittāsi, nimittamattāsi, alohitāsi, dhuvalohitāsi, dhuvacoḷāsi, paggharantīsi, sikharaṇīsi, itthipaṇḍakāsi, vepurisikāsi, sambhinnāsi, ubhatobyañjanāsīti.



</Paragraph>

</Division>
<Division number="286" book="para" e="ch" v="1" p="189">

<Paragraph number="1155" book="para">
Itthī ca hoti itthisaññī sāratto ca. Bhikkhu ca naṃ itthiyā vaccamaggaṃ passāvamaggaṃ ādissa vaṇṇampi bhaṇati avaṇṇampi bhaṇati yācatipi āyācatipi pucchatipi paṭipucchatipi ācikkhatipi anusāsatipi akkosatipi, āpatti saṃghādisesassa …pe… .



</Paragraph>

<Paragraph number="1156" book="para">
Dve itthiyo dvinnaṃ itthīnaṃ itthisaññī sāratto ca. Bhikkhu ca naṃ dvinnaṃ itthīnaṃ vaccamaggaṃ passāvamaggaṃ ādissa vaṇṇampi bhaṇati avaṇṇampi bhaṇati …pe…  akkosatipi, āpatti dvinnaṃ saṃghādisesānaṃ …pe… .



</Paragraph>

<Paragraph number="1157" book="para">
Itthī ca paṇḍako ca ubhinnaṃ itthisaññī sāratto ca. Bhikkhu ca naṃ ubhinnaṃ vaccamaggaṃ passāvamaggaṃ ādissa vaṇṇampi bhaṇati avaṇṇampi bhaṇati …pe…  akkosatipi, āpatti saṃghādisesena dukkaṭassa …pe… .



</Paragraph>

<Paragraph number="1158" book="para">
Itthī ca hoti itthisaññī sāratto ca. Bhikkhu ca naṃ itthiyā vaccamaggaṃ passāvamaggaṃ ṭhapetvā adhakkhakaṃ ubbhajāṇumaṇḍalaṃ ādissa vaṇṇampi bhaṇati avaṇṇampi bhaṇati …pe…  akkosatipi, āpatti thullaccayassa …pe… .



</Paragraph>

<Paragraph number="1159" book="para">
Dve itthiyo dvinnaṃ itthīnaṃ itthisaññī sāratto ca. Bhikkhu ca naṃ dvinnaṃ itthīnaṃ vaccamaggaṃ passāvamaggaṃ ṭhapetvā adhakkhakaṃ ubbhajāṇumaṇḍalaṃ ādissa vaṇṇampi bhaṇati avaṇṇampi bhaṇati …pe…  akkosatipi, āpatti dvinnaṃ thullaccayānaṃ …pe… .



</Paragraph>

<Paragraph number="1160" book="para">
Itthī ca paṇḍako ca ubhinnaṃ itthisaññī sāratto ca. Bhikkhu ca naṃ ubhinnaṃ vaccamaggaṃ passāvamaggaṃ ṭhapetvā adhakkhakaṃ ubbhajāṇumaṇḍalaṃ ādissa vaṇṇampi bhaṇati avaṇṇampi bhaṇati …pe…  akkosatipi, āpatti thullaccayena dukkaṭassa …pe… .



</Paragraph>

<Paragraph number="1161" book="para">
Itthī ca hoti itthisaññī sāratto ca. Bhikkhu ca naṃ itthiyā ubbhakkhakaṃ adhojāṇumaṇḍalaṃ ādissa vaṇṇampi bhaṇati avaṇṇampi bhaṇati …pe…  akkosatipi, āpatti dukkaṭassa …pe… .



</Paragraph>

<Paragraph number="1162" book="para">
Dve itthiyo dvinnaṃ itthīnaṃ itthisaññī sāratto ca. Bhikkhu ca naṃ dvinnaṃ itthīnaṃ ubbhakkhakaṃ adhojāṇumaṇḍalaṃ ādissa vaṇṇampi bhaṇati avaṇṇampi bhaṇati …pe…  akkosatipi, āpatti dvinnaṃ dukkaṭānaṃ …pe… .



</Paragraph>

<Paragraph number="1163" book="para">
Itthī ca paṇḍako ca ubhinnaṃ itthisaññī sāratto ca. Bhikkhu ca naṃ ubhinnaṃ ubbhakkhakaṃ adhojāṇumaṇḍalaṃ ādissa vaṇṇampi bhaṇati avaṇṇampi bhaṇati …pe…  akkosatipi, āpatti dvinnaṃ dukkaṭānaṃ …pe… .



</Paragraph>

<Paragraph number="1164" book="para">
Itthī ca hoti itthisaññī sāratto ca. Bhikkhu ca naṃ itthiyā kāyapaṭibaddhaṃ ādissa vaṇṇampi bhaṇati avaṇṇampi bhaṇati …pe…  akkosatipi, āpatti dukkaṭassa …pe… .



</Paragraph>

<Paragraph number="1165" book="para">
Dve itthiyo dvinnaṃ itthīnaṃ itthisaññī sāratto ca. Bhikkhu ca naṃ dvinnaṃ itthīnaṃ kāyapaṭibaddhaṃ ādissa vaṇṇampi bhaṇati avaṇṇampi bhaṇati …pe…  akkosatipi, āpatti dvinnaṃ dukkaṭānaṃ …pe… .



</Paragraph>

<Paragraph number="1166" book="para">
Itthī ca paṇḍako ca ubhinnaṃ itthisaññī sāratto ca. Bhikkhu ca naṃ ubhinnaṃ kāyapaṭibaddhaṃ ādissa vaṇṇampi bhaṇati avaṇṇampi bhaṇati …pe…  akkosatipi, āpatti dvinnaṃ dukkaṭānaṃ …pe… .



</Paragraph>

</Division>
<Division number="287" book="para" e="ch" v="1" p="190">

<Paragraph number="1167" book="para">
Anāpatti—  atthapurekkhārassa, dhammapurekkhārassa, anusāsanipurekkhārassa, ummattakassa, ādikammikassāti.

</Paragraph>
</Division>

<TableOfContents book="para" section="1.2.3">
* [1.2.3.1 Vinītavatthuuddānagāthā](1-2-3/1-2-3-1)
* [1.2.3.2 Vinītavatthu](1-2-3/1-2-3-2)
</TableOfContents>