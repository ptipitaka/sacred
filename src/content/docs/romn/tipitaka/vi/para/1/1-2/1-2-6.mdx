---
title: 1.2.6 Kuṭikārasikkhāpada
tableOfContents: false
sidebar:
  order: 6
type: tipitaka
basket: vi
book: para
review:
  current: review
  updated: '2025-10-18T23:45:44.002878'
  updated_by: ''
  notes: ''
  history:
  - state: review
    date: '2025-10-18T23:45:44.002878'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<DynamicBreadcrumb />


<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<Division number="342" book="para" e="ch" v="1" p="218">

<Paragraph number="1417" book="para">
Tena samayena buddho bhagavā rājagahe viharati veḷuvane kalandakanivāpe. Tena kho pana samayena āḷavakā bhikkhū saññācikāyo kuṭiyo kārāpenti assāmikāyo attuddesikāyo appamāṇikāyo. Tāyo na niṭṭhānaṃ gacchanti. Te yācanabahulā viññattibahulā viharanti—  “purisaṃ detha, purisatthakaraṃ detha, goṇaṃ detha, sakaṭaṃ detha, vāsiṃ detha, parasuṃ detha, kuṭhāriṃ detha, kudālaṃ detha, nikhādanaṃ detha, valliṃ detha, veḷuṃ detha, muñjaṃ detha, pabbajaṃ detha, tiṇaṃ detha, mattikaṃ dethā”ti. Manussā upaddutā yācanāya upaddutā viññattiyā bhikkhū disvā ubbijjantipi uttasantipi palāyantipi aññenapi gacchanti aññenapi mukhaṃ karonti dvārampi thakenti, gāvimpi disvā palāyanti bhikkhūti maññamānā.
</Paragraph>

<Paragraph number="1418" book="para">
Atha kho āyasmā mahākassapo rājagahe vassaṃvuṭṭho yena āḷavī tena pakkāmi. Anupubbena yena āḷavī tadavasari. Tatra sudaṃ āyasmā mahākassapo āḷaviyaṃ viharati aggāḷave cetiye. Atha kho āyasmā mahākassapo pubbaṇhasamayaṃ nivāsetvā pattacīvaramādāya āḷaviṃ piṇḍāya pāvisi. Manussā āyasmantaṃ mahākassapaṃ passitvā ubbijjantipi uttasantipi palāyantipi aññenapi gacchanti aññenapi mukhaṃ karonti dvārampi thakenti. Atha kho āyasmā mahākassapo āḷaviyaṃ piṇḍāya caritvā pacchābhattaṃ piṇḍapātapaṭikkanto bhikkhū āmantesi—  “pubbāyaṃ, āvuso, āḷavī subhikkhā ahosi sulabhapiṇḍā sukarā uñchena paggahena yāpetuṃ; etarahi panāyaṃ āḷavī dubbhikkhā dullabhapiṇḍā, na sukarā uñchena paggahena yāpetuṃ. Ko nu kho, āvuso, hetu ko paccayo, yenāyaṃ āḷavī dubbhikkhā dullabhapiṇḍā, na sukarā uñchena paggahena yāpetun”ti? Atha kho te bhikkhū āyasmato mahākassapassa etamatthaṃ ārocesuṃ.
</Paragraph>

</Division>
<Division number="343" book="para" e="ch" v="1" p="219">

<Paragraph number="1419" book="para">
Atha kho bhagavā rājagahe yathābhirantaṃ viharitvā yena āḷavī tena cārikaṃ pakkāmi. Anupubbena cārikaṃ caramāno yena āḷavī tadavasari. Tatra sudaṃ bhagavā āḷaviyaṃ viharati aggāḷave cetiye. Atha kho āyasmā mahākassapo yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho āyasmā mahākassapo bhagavato etamatthaṃ ārocesi.
</Paragraph>

<Paragraph number="1420" book="para">
Atha kho bhagavā etasmiṃ nidāne etasmiṃ pakaraṇe bhikkhusaṃghaṃ sannipātāpetvā āḷavake bhikkhū paṭipucchi—  “saccaṃ kira tumhe, bhikkhave, saññācikāyo kuṭiyo kārāpetha assāmikāyo attuddesikāyo appamāṇikāyo. Tāyo na niṭṭhānaṃ gacchanti. Te tumhe yācanabahulā viññattibahulā viharatha—  ‘purisaṃ detha purisatthakaraṃ detha …pe…  tiṇaṃ detha mattikaṃ dethā’ti. Manussā upaddutā yācanāya upaddutā viññattiyā bhikkhū disvā ubbijjantipi uttasantipi palāyantipi aññenapi gacchanti aññenapi mukhaṃ karonti dvārampi thakenti, gāvimpi disvā palāyanti bhikkhūti maññamānā”ti? “Saccaṃ, bhagavā”ti. Vigarahi buddho bhagavā …pe…  kathañhi nāma tumhe, moghapurisā, saṃyācikāyo kuṭiyo kārāpessatha assāmikāyo attuddesikāyo appamāṇikāyo. Tāyo na niṭṭhānaṃ gacchanti. Te tumhe yācanabahulā viññattibahulā viharissatha—  “purisaṃ detha purisatthakaraṃ detha …pe…  tiṇaṃ detha mattikaṃ dethā”ti. Netaṃ moghapurisā, appasannānaṃ vā pasādāya …pe…  vigarahitvā dhammiṃ kathaṃ katvā bhikkhū āmantesi—
</Paragraph>

</Division>
<Division number="344" book="para" e="ch" v="1" p="220">

<Paragraph number="1421" book="para">
“Bhūtapubbaṃ, bhikkhave, dve bhātaro isayo gaṅgaṃ nadiṃ upanissāya vihariṃsu. Atha kho, bhikkhave, maṇikaṇṭho nāgarājā gaṅgaṃ nadiṃ uttaritvā yena kaniṭṭho isi tenupasaṅkami; upasaṅkamitvā kaniṭṭhaṃ isiṃ sattakkhattuṃ bhogehi parikkhipitvā uparimuddhani mahantaṃ phaṇaṃ karitvā aṭṭhāsi. Atha kho, bhikkhave, kaniṭṭho isi tassa nāgassa bhayā kiso ahosi lūkho dubbaṇṇo uppaṇḍuppaṇḍukajāto dhamanisanthatagatto. Addasa kho, bhikkhave, jeṭṭho isi kaniṭṭhaṃ isiṃ kisaṃ lūkhaṃ dubbaṇṇaṃ uppaṇḍuppaṇḍukajātaṃ dhamanisanthatagattaṃ. Disvāna kaniṭṭhaṃ isiṃ etadavoca—  ‘kissa tvaṃ, bho, kiso lūkho dubbaṇṇo uppaṇḍuppaṇḍukajāto dhamanisanthatagatto’ti? ‘Idha, bho, maṇikaṇṭho nāgarājā gaṅgaṃ nadiṃ uttaritvā yenāhaṃ tenupasaṅkami; upasaṅkamitvā maṃ sattakkhattuṃ bhogehi parikkhipitvā uparimuddhani mahantaṃ phaṇaṃ karitvā aṭṭhāsi. Tassāhaṃ, bho, nāgassa bhayā kiso lūkho dubbaṇṇo uppaṇḍuppaṇḍukajāto dhamanisanthatagatto’ti. ‘Icchasi pana tvaṃ, bho, tassa nāgassa anāgamanan’ti? ‘Icchāmahaṃ, bho, tassa nāgassa anāgamanan’ti. ‘Api pana tvaṃ, bho, tassa nāgassa kiñci passasī’ti? ‘Passāmahaṃ, bho, maṇimassa kaṇṭhe pilandhanan’ti. ‘Tena hi tvaṃ, bho, taṃ nāgaṃ maṇiṃ yāca—  “maṇiṃ me, bho, dehi; maṇinā me attho”’ti.
</Paragraph>

<Paragraph number="1422" book="para">
Atha kho, bhikkhave, maṇikaṇṭho nāgarājā gaṅgaṃ nadiṃ uttaritvā yena kaniṭṭho isi tenupasaṅkami; upasaṅkamitvā ekamantaṃ aṭṭhāsi. Ekamantaṃ ṭhitaṃ kho, bhikkhave, maṇikaṇṭhaṃ nāgarājānaṃ kaniṭṭho isi etadavoca—  ‘maṇiṃ me, bho, dehi; maṇinā me attho’ti. Atha kho, bhikkhave, maṇikaṇṭho nāgarājā—  ‘bhikkhu maṇiṃ yācati, bhikkhussa maṇinā attho’ti khippaññeva agamāsi.
</Paragraph>

<Paragraph number="1423" book="para">
Dutiyampi kho, bhikkhave, maṇikaṇṭho nāgarājā gaṅgaṃ nadiṃ uttaritvā yena kaniṭṭho isi tenupasaṅkami. Addasa kho, bhikkhave, kaniṭṭho isi maṇikaṇṭhaṃ nāgarājānaṃ dūratova āgacchantaṃ. Disvāna maṇikaṇṭhaṃ nāgarājānaṃ etadavoca—  ‘maṇiṃ me, bho, dehi; maṇinā me attho’ti. Atha kho, bhikkhave, maṇikaṇṭho nāgarājā—  ‘bhikkhu maṇiṃ yācati, bhikkhussa maṇinā attho’ti tatova paṭinivatti.
</Paragraph>

<Paragraph number="1424" book="para">
Tatiyampi kho, bhikkhave, maṇikaṇṭho nāgarājā gaṅgaṃ nadiṃ uttarati. Addasa kho, bhikkhave, kaniṭṭho isi maṇikaṇṭhaṃ nāgarājānaṃ gaṅgaṃ nadiṃ uttarantaṃ. Disvāna maṇikaṇṭhaṃ nāgarājānaṃ etadavoca—  ‘maṇiṃ me, bho, dehi; maṇinā me attho’ti. Atha kho, bhikkhave, maṇikaṇṭho nāgarājā kaniṭṭhaṃ isiṃ gāthāhi ajjhabhāsi—
</Paragraph>

<Paragraph number="1425" type="verses" book="para">
_‘Mamannapānaṃ vipulaṃ uḷāraṃ,_  
_Uppajjatīmassa maṇissa hetu;_  
_Taṃ te na dassaṃ atiyācakosi,_  
_Na cāpi te assamamāgamissaṃ._  

</Paragraph>

<Paragraph number="1426" type="verses" book="para">
_Susū yathā sakkharadhotapāṇī,_  
_Tāsesi maṃ selamāyācamāno;_  
_Taṃ te na dassaṃ atiyācakosi,_  
_Na cāpi te assamamāgamissan’ti._  

</Paragraph>

<Paragraph number="1427" book="para">
Atha kho, bhikkhave, maṇikaṇṭho nāgarājā—  ‘bhikkhu maṇiṃ yācati, bhikkhussa maṇinā attho’ti pakkāmi. Tathā pakkantova ahosi, na puna paccāgañchi. Atha kho, bhikkhave, kaniṭṭho isi tassa nāgassa dassanīyassa adassanena bhiyyoso mattāya kiso ahosi lūkho dubbaṇṇo, uppaṇḍuppaṇḍukajāto dhamanisanthatagatto. Addasa kho, bhikkhave, jeṭṭho isi kaniṭṭhaṃ isiṃ bhiyyoso mattāya kisaṃ lūkhaṃ dubbaṇṇaṃ uppaṇḍuppaṇḍukajātaṃ dhamanisanthatagattaṃ. Disvāna kaniṭṭhaṃ isiṃ etadavoca—  ‘kissa tvaṃ, bho, bhiyyoso mattāya kiso lūkho dubbaṇṇo uppaṇḍuppaṇḍukajāto dhamanisanthatagatto’ti? ‘Tassāhaṃ, bho, nāgassa dassanīyassa adassanena bhiyyoso mattāya kiso lūkho dubbaṇṇo uppaṇḍuppaṇḍukajāto dhamanisanthatagatto’ti. Atha kho, bhikkhave, jeṭṭho isi kaniṭṭhaṃ isiṃ gāthāya ajjhabhāsi—
</Paragraph>

<Paragraph number="1428" type="verses" book="para">
_‘Na taṃ yāce yassapiyaṃ jigīse,_  
_Videsso hoti atiyācanāya;_  
_Nāgo maṇiṃ yācito brāhmaṇena,_  
_Adassanaññeva tadajjhagamā’ti._  

</Paragraph>

<Paragraph number="1429" book="para">
Tesañhi nāma, bhikkhave, tiracchānagatānaṃ pāṇānaṃ amanāpā bhavissati yācanā amanāpā viññatti. Kimaṅgaṃ pana manussabhūtānaṃ.
</Paragraph>

</Division>
<Division number="345" book="para" e="ch" v="1" p="222">

<Paragraph number="1430" book="para">
Bhūtapubbaṃ, bhikkhave, aññataro bhikkhu himavantapasse viharati aññatarasmiṃ vanasaṇḍe. Tassa kho, bhikkhave, vanasaṇḍassa avidūre mahantaṃ ninnaṃ pallalaṃ. Atha kho, bhikkhave, mahāsakuṇasaṅgho tasmiṃ pallale divasaṃ gocaraṃ caritvā sāyaṃ taṃ vanasaṇḍaṃ vāsāya upagacchati. Atha kho, bhikkhave, so bhikkhu tassa sakuṇasaṅghassa saddena ubbāḷho yenāhaṃ tenupasaṅkami; upasaṅkamitvā maṃ abhivādetvā ekamantaṃ nisīdi. Ekamantaṃ nisinnaṃ kho ahaṃ, bhikkhave, taṃ bhikkhuṃ etadavoca—  ‘kacci, bhikkhu, khamanīyaṃ kacci yāpanīyaṃ kaccisi appakilamathena addhānaṃ āgato? Kuto ca tvaṃ, bhikkhu, āgacchasī’ti? ‘Khamanīyaṃ, bhagavā, yāpanīyaṃ, bhagavā. Appakilamathena cāhaṃ, bhante, addhānaṃ āgato. Atthi, bhante, himavantapasse mahāvanasaṇḍo. Tassa kho pana, bhante, vanasaṇḍassa avidūre mahantaṃ ninnaṃ pallalaṃ. Atha kho, bhante, mahāsakuṇasaṅgho tasmiṃ pallale divasaṃ gocaraṃ caritvā sāyaṃ taṃ vanasaṇḍaṃ vāsāya upagacchati. Tato ahaṃ, bhagavā, āgacchāmi—  tassa sakuṇasaṅghassa saddena ubbāḷho’ti. ‘Icchasi pana tvaṃ, bhikkhu, tassa sakuṇasaṅghassa anāgamanan’ti? ‘Icchāmahaṃ, bhagavā, tassa sakuṇasaṅghassa anāgamanan’ti. ‘Tena hi tvaṃ, bhikkhu, tattha gantvā taṃ vanasaṇḍaṃ ajjhogāhetvā rattiyā paṭhamaṃ yāmaṃ tikkhattuṃ saddamanussāvehi—  suṇantu me, bhonto sakuṇā, yāvatikā imasmiṃ vanasaṇḍe vāsaṃ upagatā, pattena me attho. Ekekaṃ me, bhonto, pattaṃ dadantū’ti. Rattiyā majjhimaṃ yāmaṃ…  rattiyā pacchimaṃ yāmaṃ tikkhattuṃ saddamanussāvehi—  ‘suṇantu me, bhonto sakuṇā, yāvatikā imasmiṃ vanasaṇḍe vāsaṃ upagatā, pattena me attho. Ekekaṃ me, bhonto, pattaṃ dadantū’ti.
</Paragraph>

<Paragraph number="1431" book="para">
Atha kho, bhikkhave, so bhikkhu tattha gantvā taṃ vanasaṇḍaṃ ajjhogāhetvā rattiyā paṭhamaṃ yāmaṃ tikkhattuṃ saddamanussāvesi—  ‘suṇantu me, bhonto sakuṇā, yāvatikā imasmiṃ vanasaṇḍe vāsaṃ upagatā, pattena me attho. Ekekaṃ me, bhonto, pattaṃ dadantū’ti. Rattiyā majjhimaṃ yāmaṃ…  rattiyā pacchimaṃ yāmaṃ tikkhattuṃ saddamanussāvesi—  ‘suṇantu me, bhonto sakuṇā, yāvatikā imasmiṃ vanasaṇḍe vāsaṃ upagatā, pattena me attho. Ekekaṃ me, bhonto, pattaṃ dadantū’ti. Atha kho, bhikkhave, so sakuṇasaṅgho—  ‘bhikkhu pattaṃ yācati bhikkhussa pattena attho’ti tamhā vanasaṇḍā pakkāmi. Tathā pakkantova ahosi na puna paccāgañchi. Tesañhi nāma, bhikkhave, tiracchānagatānaṃ pāṇānaṃ amanāpā bhavissati yācanā amanāpā viññatti. Kimaṅgaṃ pana manussabhūtānaṃ.
</Paragraph>

</Division>
<Division number="346" book="para" e="ch" v="1" p="223">

<Paragraph number="1432" book="para">
Bhūtapubbaṃ, bhikkhave, raṭṭhapālassa kulaputtassa pitā raṭṭhapālaṃ kulaputtaṃ gāthāya ajjhabhāsi—
</Paragraph>

<Paragraph number="1433" type="verses" book="para">
_‘Apāhaṃ te na jānāmi,_  
_raṭṭhapāla bahū janā;_  
_Te maṃ saṅgamma yācanti,_  
_kasmā maṃ tvaṃ na yācasī’ti._  

</Paragraph>

<Paragraph number="1434" type="verses" book="para">
_‘Yācako appiyo hoti,_  
_yācaṃ adadamappiyo;_  
_Tasmāhaṃ taṃ na yācāmi,_  
_mā me videssanā ahū’ti._  

</Paragraph>

<Paragraph number="1435" book="para">
So hi nāma, bhikkhave, raṭṭhapālo kulaputto sakaṃ pitaraṃ evaṃ vakkhati. Kimaṅgaṃ pana jano janaṃ.
</Paragraph>

</Division>
<Division number="347" book="para" e="ch" v="1" p="223">

<Paragraph number="1436" book="para">
Gihīnaṃ, bhikkhave, dussaṃharāni bhogāni sambhatānipi durakkhiyāni. Tattha nāma tumhe, moghapurisā, evaṃ dussaṃharesu bhogesu sambhatesupi durakkhiyesu yācanabahulā viññattibahulā viharissatha—  ‘purisaṃ detha, purisatthakaraṃ detha, goṇaṃ detha, sakaṭaṃ detha, vāsiṃ detha, parasuṃ detha, kuṭhāriṃ detha, kudālaṃ detha, nikhādanaṃ detha, valliṃ detha, veḷuṃ detha, muñjaṃ detha, pabbajaṃ detha, tiṇaṃ detha, mattikaṃ dethā’ti. Netaṃ, moghapurisā, appasannānaṃ vā pasādāya …pe…  evañca pana, bhikkhave, imaṃ sikkhāpadaṃ uddiseyyātha—
</Paragraph>

</Division>
<Division number="348" book="para" e="ch" v="1" p="224">

<Paragraph number="1437" book="para">
<Emphasis>“Saññācikāya pana bhikkhunā kuṭiṃ kārayamānena assāmikaṃ attuddesaṃ pamāṇikā kāretabbā. Tatridaṃ pamāṇaṃ—  dīghaso dvādasa vidatthiyo, sugatavidatthiyā; tiriyaṃ sattantarā. Bhikkhū abhinetabbā vatthudesanāya. Tehi bhikkhūhi vatthu desetabbaṃ—  anārambhaṃ saparikkamanaṃ. Sārambhe ce bhikkhu vatthusmiṃ aparikkamane saññācikāya kuṭiṃ kāreyya, bhikkhū vā anabhineyya vatthudesanāya, pamāṇaṃ vā atikkāmeyya, saṃghādiseso”</Emphasis>ti. (*6*:<Emphasis>10</Emphasis>)
</Paragraph>

</Division>
<Division number="349" book="para" e="ch" v="1" p="224">

<Paragraph number="1438" book="para">
<Emphasis>Saññācikā</Emphasis> nāma sayaṃ yācitvā purisampi purisatthakarampi goṇampi sakaṭampi vāsimpi parasumpi kuṭhārimpi kudālampi nikhādanampi vallimpi veḷumpi muñjampi pabbajampi tiṇampi mattikampi.
</Paragraph>

<Paragraph number="1439" book="para">
<Emphasis>Kuṭi</Emphasis> nāma ullittā vā hoti avalittā vā ullittāvalittā vā.
</Paragraph>

<Paragraph number="1440" book="para">
<Emphasis>Kārayamānenā</Emphasis>ti karonto vā kārāpento vā.
</Paragraph>

<Paragraph number="1441" book="para">
<Emphasis>Assāmikan</Emphasis>ti na añño koci sāmiko hoti, itthī vā puriso vā gahaṭṭho vā pabbajito vā.
</Paragraph>

<Paragraph number="1442" book="para">
<Emphasis>Attuddesan</Emphasis>ti attano atthāya.
</Paragraph>

<Paragraph number="1443" book="para">
<Emphasis>Pamāṇikā kāretabbā. Tatridaṃ pamāṇaṃ—  dīghaso dvādasa vidatthiyo, sugatavidatthiyā</Emphasis>ti bāhirimena mānena.
</Paragraph>

<Paragraph number="1444" book="para">
<Emphasis>Tiriyaṃ sattantarā</Emphasis>ti abbhantarimena mānena.
</Paragraph>

<Paragraph number="1445" book="para">
<Emphasis>Bhikkhū abhinetabbā vatthudesanāyā</Emphasis>ti tena kuṭikārakena bhikkhunā kuṭivatthuṃ sodhetvā saṃghaṃ upasaṅkamitvā ekaṃsaṃ uttarāsaṅgaṃ karitvā vuḍḍhānaṃ bhikkhūnaṃ pāde vanditvā ukkuṭikaṃ nisīditvā añjaliṃ paggahetvā evamassa vacanīyo—  “ahaṃ, bhante, saññācikāya kuṭiṃ kattukāmo assāmikaṃ attuddesaṃ. Sohaṃ, bhante, saṃghaṃ kuṭivatthuolokanaṃ yācāmī”ti. Dutiyampi yācitabbā. Tatiyampi yācitabbā. Sace sabbo saṃgho ussahati kuṭivatthuṃ oloketuṃ, sabbena saṃghena oloketabbaṃ. No ce sabbo saṃgho ussahati kuṭivatthuṃ oloketuṃ, ye tattha honti bhikkhū byattā paṭibalā sārambhaṃ anārambhaṃ saparikkamanaṃ aparikkamanaṃ jānituṃ te yācitvā sammannitabbā. “Evañca pana, bhikkhave, sammannitabbā. Byattena bhikkhunā paṭibalena saṃgho ñāpetabbo—
</Paragraph>

</Division>
<Division number="350" book="para" e="ch" v="1" p="225">

<Paragraph number="1446" book="para">
‘Suṇātu me, bhante, saṃgho. Ayaṃ itthannāmo bhikkhu saññācikāya kuṭiṃ kattukāmo assāmikaṃ attuddesaṃ. So saṃghaṃ kuṭivatthuolokanaṃ yācati. Yadi saṃghassa pattakallaṃ, saṃgho itthannāmañca itthannāmañca bhikkhū sammanneyya itthannāmassa bhikkhuno kuṭivatthuṃ oloketuṃ. Esā ñatti.
</Paragraph>

<Paragraph number="1447" book="para">
Suṇātu me, bhante, saṃgho. Ayaṃ itthannāmo bhikkhu saññācikāya kuṭiṃ kattukāmo assāmikaṃ attuddesaṃ. So saṃghaṃ kuṭivatthuolokanaṃ yācati. Saṃgho itthannāmañca itthannāmañca bhikkhū sammannati itthannāmassa bhikkhuno kuṭivatthuṃ oloketuṃ. Yassāyasmato khamati itthannāmassa ca itthannāmassa ca bhikkhūnaṃ sammuti itthannāmassa bhikkhuno kuṭivatthuṃ oloketuṃ, so tuṇhassa; yassa nakkhamati, so bhāseyya.
</Paragraph>

<Paragraph number="1448" book="para">
Sammatā saṃghena itthannāmo ca itthannāmo ca bhikkhū itthannāmassa bhikkhuno kuṭivatthuṃ oloketuṃ. Khamati saṃghassa, tasmā tuṇhī, evametaṃ dhārayāmī’”ti.
</Paragraph>

</Division>
<Division number="351" book="para" e="ch" v="1" p="225">

<Paragraph number="1449" book="para">
Tehi sammatehi bhikkhūhi tattha gantvā kuṭivatthu oloketabbaṃ, sārambhaṃ anārambhaṃ saparikkamanaṃ aparikkamanaṃ jānitabbaṃ. Sace sārambhaṃ hoti aparikkamanaṃ, “mā idha karī”ti vattabbo. Sace anārambhaṃ hoti saparikkamanaṃ, saṃghassa ārocetabbaṃ—  “anārambhaṃ saparikkamanan”ti. Tena kuṭikārakena bhikkhunā saṃghaṃ upasaṅkamitvā ekaṃsaṃ uttarāsaṅgaṃ karitvā vuḍḍhānaṃ bhikkhūnaṃ pāde vanditvā ukkuṭikaṃ nisīditvā añjaliṃ paggahetvā evamassa vacanīyo—  “ahaṃ, bhante, saññācikāya kuṭiṃ kattukāmo assāmikaṃ attuddesaṃ. Sohaṃ, bhante, saṃghaṃ kuṭivatthudesanaṃ yācāmī”ti. Dutiyampi yācitabbā. Tatiyampi yācitabbā. “Byattena bhikkhunā paṭibalena saṃgho ñāpetabbo—
</Paragraph>

</Division>
<Division number="352" book="para" e="ch" v="1" p="225">

<Paragraph number="1450" book="para">
‘Suṇātu me, bhante, saṃgho. Ayaṃ itthannāmo bhikkhu saññācikāya kuṭiṃ kattukāmo assāmikaṃ attuddesaṃ. So saṃghaṃ kuṭivatthudesanaṃ yācati. Yadi saṃghassa pattakallaṃ, saṃgho itthannāmassa bhikkhuno kuṭivatthuṃ deseyya. Esā ñatti.
</Paragraph>

<Paragraph number="1451" book="para">
Suṇātu me, bhante, saṃgho. Ayaṃ itthannāmo bhikkhu saññācikāya kuṭiṃ kattukāmo assāmikaṃ attuddesaṃ. So saṃghaṃ kuṭivatthudesanaṃ yācati. Saṃgho itthannāmassa bhikkhuno kuṭivatthuṃ deseti. Yassāyasmato khamati itthannāmassa bhikkhuno kuṭivatthussa desanā, so tuṇhassa; yassa nakkhamati, so bhāseyya.
</Paragraph>

<Paragraph number="1452" book="para">
Desitaṃ saṃghena itthannāmassa bhikkhuno kuṭivatthu. Khamati saṃghassa, tasmā tuṇhī, evametaṃ dhārayāmī’”ti.
</Paragraph>

</Division>
<Division number="353" book="para" e="ch" v="1" p="226">

<Paragraph number="1453" book="para">
<Emphasis>Sārambhaṃ</Emphasis> nāma kipillikānaṃ vā āsayo hoti, upacikānaṃ vā āsayo hoti, undūrānaṃ vā āsayo hoti, ahīnaṃ vā āsayo hoti, vicchikānaṃ vā āsayo hoti, satapadīnaṃ vā āsayo hoti, hatthīnaṃ vā āsayo hoti, assānaṃ vā āsayo hoti, sīhānaṃ vā āsayo hoti, byagghānaṃ vā āsayo hoti, dīpīnaṃ vā āsayo hoti, acchānaṃ vā āsayo hoti, taracchānaṃ vā āsayo hoti, yesaṃ kesañci tiracchānagatānaṃ pāṇānaṃ āsayo hoti, pubbaṇṇanissitaṃ vā hoti, aparaṇṇanissitaṃ vā hoti, abbhāghātanissitaṃ vā hoti, āghātananissitaṃ vā hoti, susānanissitaṃ vā hoti, uyyānanissitaṃ vā hoti, rājavatthunissitaṃ vā hoti, hatthisālānissitaṃ vā hoti, assasālānissitaṃ vā hoti, bandhanāgāranissitaṃ vā hoti, pānāgāranissitaṃ vā hoti, sūnanissitaṃ vā hoti, racchānissitaṃ vā hoti, caccaranissitaṃ vā hoti, sabhānissitaṃ vā hoti, saṃsaraṇanissitaṃ vā hoti. Etaṃ sārambhaṃ nāma.
</Paragraph>

<Paragraph number="1454" book="para">
<Emphasis>Aparikkamanaṃ</Emphasis> nāma na sakkā hoti yathāyuttena sakaṭena anuparigantuṃ samantā nisseṇiyā anuparigantuṃ. Etaṃ aparikkamanaṃ nāma.
</Paragraph>

<Paragraph number="1455" book="para">
<Emphasis>Anārambhaṃ</Emphasis> nāma na kipillikānaṃ vā āsayo hoti, na upacikānaṃ vā āsayo hoti, na undūrānaṃ vā āsayo hoti, na ahīnaṃ vā āsayo hoti, na vicchikānaṃ vā āsayo hoti, na satapadīnaṃ vā āsayo hoti …pe…  na saṃsaraṇanissitaṃ vā hoti. Etaṃ anārambhaṃ nāma.
</Paragraph>

<Paragraph number="1456" book="para">
<Emphasis>Saparikkamanaṃ</Emphasis> nāma sakkā hoti yathāyuttena sakaṭena anuparigantuṃ, samantā nisseṇiyā anuparigantuṃ. Etaṃ saparikkamanaṃ nāma.
</Paragraph>

<Paragraph number="1457" book="para">
<Emphasis>Saññācikā</Emphasis> nāma sayaṃ yācitvā purisampi purisatthakarampi …pe…  mattikampi.
</Paragraph>

<Paragraph number="1458" book="para">
<Emphasis>Kuṭi</Emphasis> nāma ullittā vā hoti avalittā vā ullittāvalittā vā.
</Paragraph>

<Paragraph number="1459" book="para">
<Emphasis>Kāreyyā</Emphasis>ti karoti vā kārāpeti vā.
</Paragraph>

<Paragraph number="1460" book="para">
<Emphasis>Bhikkhū vā anabhineyya, vatthudesanāya pamāṇaṃ vā atikkāmeyyā</Emphasis>ti ñattidutiyena kammena kuṭivatthuṃ na desāpetvā, āyāmato vā vitthārato vā antamaso kesaggamattampi atikkāmetvā karoti vā kārāpeti vā, payoge dukkaṭaṃ. Ekaṃ piṇḍaṃ anāgate āpatti thullaccayassa. Tasmiṃ piṇḍe āgate āpatti saṃghādisesassa.
</Paragraph>

<Paragraph number="1461" book="para">
<Emphasis>Saṃghādiseso</Emphasis>ti …pe…  tenapi vuccati “saṃghādiseso”ti.
</Paragraph>

</Division>
<Division number="354" book="para" e="ch" v="1" p="227">

<Paragraph number="1462" book="para">
Bhikkhu kuṭiṃ karoti adesitavatthukaṃ sārambhaṃ aparikkamanaṃ, āpatti saṃghādisesena dvinnaṃ dukkaṭānaṃ. Bhikkhu kuṭiṃ karoti adesitavatthukaṃ sārambhaṃ saparikkamanaṃ, āpatti saṃghādisesena dukkaṭassa. Bhikkhu kuṭiṃ karoti adesitavatthukaṃ anārambhaṃ aparikkamanaṃ, āpatti saṃghādisesena dukkaṭassa. Bhikkhu kuṭiṃ karoti adesitavatthukaṃ anārambhaṃ saparikkamanaṃ, āpatti saṃghādisesassa.
</Paragraph>

</Division>
<Division number="355" book="para" e="ch" v="1" p="227">

<Paragraph number="1463" book="para">
Bhikkhu kuṭiṃ karoti desitavatthukaṃ sārambhaṃ aparikkamanaṃ, āpatti dvinnaṃ dukkaṭānaṃ. Bhikkhu kuṭiṃ karoti desitavatthukaṃ sārambhaṃ saparikkamanaṃ, āpatti dukkaṭassa. Bhikkhu kuṭiṃ karoti desitavatthukaṃ anārambhaṃ aparikkamanaṃ, āpatti dukkaṭassa. Bhikkhu kuṭiṃ karoti desitavatthukaṃ anārambhaṃ saparikkamanaṃ, anāpatti.
</Paragraph>

<Paragraph number="1464" book="para">
Bhikkhu kuṭiṃ karoti pamāṇātikkantaṃ sārambhaṃ aparikkamanaṃ, āpatti saṃghādisesena dvinnaṃ dukkaṭānaṃ. Bhikkhu kuṭiṃ karoti pamāṇātikkantaṃ sārambhaṃ saparikkamanaṃ, āpatti saṃghādisesena dukkaṭassa. Bhikkhu kuṭiṃ karoti pamāṇātikkantaṃ anārambhaṃ aparikkamanaṃ, āpatti saṃghādisesena dukkaṭassa. Bhikkhu kuṭiṃ karoti pamāṇātikkantaṃ anārambhaṃ saparikkamanaṃ, āpatti saṃghādisesassa.
</Paragraph>

<Paragraph number="1465" book="para">
Bhikkhu kuṭiṃ karoti pamāṇikaṃ sārambhaṃ aparikkamanaṃ, āpatti dvinnaṃ dukkaṭānaṃ. Bhikkhu kuṭiṃ karoti pamāṇikaṃ sārambhaṃ saparikkamanaṃ, āpatti dukkaṭassa. Bhikkhu kuṭiṃ karoti pamāṇikaṃ anārambhaṃ aparikkamanaṃ, āpatti dukkaṭassa. Bhikkhu kuṭiṃ karoti pamāṇikaṃ anārambhaṃ saparikkamanaṃ, anāpatti.
</Paragraph>

<Paragraph number="1466" book="para">
Bhikkhu kuṭiṃ karoti adesitavatthukaṃ pamāṇātikkantaṃ sārambhaṃ aparikkamanaṃ, āpatti dvinnaṃ saṃghādisesena dvinnaṃ dukkaṭānaṃ. Bhikkhu kuṭiṃ karoti adesitavatthukaṃ pamāṇātikkantaṃ sārambhaṃ saparikkamanaṃ, āpatti dvinnaṃ saṃghādisesena dukkaṭassa. Bhikkhu kuṭiṃ karoti adesitavatthukaṃ pamāṇātikkantaṃ anārambhaṃ aparikkamanaṃ, āpatti dvinnaṃ saṃghādisesena dukkaṭassa. Bhikkhu kuṭiṃ karoti adesitavatthukaṃ pamāṇātikkantaṃ anārambhaṃ saparikkamanaṃ, āpatti dvinnaṃ saṃghādisesānaṃ.
</Paragraph>

<Paragraph number="1467" book="para">
Bhikkhu kuṭiṃ karoti desitavatthukaṃ pamāṇikaṃ sārambhaṃ aparikkamanaṃ, āpatti dvinnaṃ dukkaṭānaṃ. Bhikkhu kuṭiṃ karoti desitavatthukaṃ pamāṇikaṃ sārambhaṃ saparikkamanaṃ, āpatti dukkaṭassa. Bhikkhu kuṭiṃ karoti desitavatthukaṃ pamāṇikaṃ anārambhaṃ aparikkamanaṃ, āpatti dukkaṭassa. Bhikkhu kuṭiṃ karoti desitavatthukaṃ pamāṇikaṃ anārambhaṃ saparikkamanaṃ, anāpatti.
</Paragraph>

</Division>
<Division number="356" book="para" e="ch" v="1" p="228">

<Paragraph number="1468" book="para">
Bhikkhu samādisati—  “kuṭiṃ me karothā”ti. Tassa kuṭiṃ karonti adesitavatthukaṃ sārambhaṃ aparikkamanaṃ, āpatti saṃghādisesena dvinnaṃ dukkaṭānaṃ …pe…  sārambhaṃ saparikkamanaṃ, āpatti saṃghādisesena dukkaṭassa …pe…  anārambhaṃ aparikkamanaṃ, āpatti saṃghādisesena dukkaṭassa …pe…  anārambhaṃ saparikkamanaṃ, āpatti saṃghādisesassa.
</Paragraph>

<Paragraph number="1469" book="para">
Bhikkhu samādisati—  “kuṭiṃ me karothā”ti. Tassa kuṭiṃ karonti desitavatthukaṃ sārambhaṃ aparikkamanaṃ, āpatti dvinnaṃ dukkaṭānaṃ …pe…  sārambhaṃ saparikkamanaṃ, āpatti dukkaṭassa …pe…  anārambhaṃ aparikkamanaṃ, āpatti dukkaṭassa …pe…  anārambhaṃ saparikkamanaṃ, anāpatti.
</Paragraph>

<Paragraph number="1470" book="para">
Bhikkhu samādisati—  “kuṭiṃ me karothā”ti. Tassa kuṭiṃ karonti pamāṇātikkantaṃ sārambhaṃ aparikkamanaṃ, āpatti saṃghādisesena dvinnaṃ dukkaṭānaṃ …pe…  sārambhaṃ saparikkamanaṃ, āpatti saṃghādisesena dukkaṭassa …pe…  anārambhaṃ aparikkamanaṃ, āpatti saṃghādisesena dukkaṭassa …pe…  anārambhaṃ saparikkamanaṃ, āpatti saṃghādisesassa.
</Paragraph>

<Paragraph number="1471" book="para">
Bhikkhu samādisati—  “kuṭiṃ me karothā”ti. Tassa kuṭiṃ karonti pamāṇikaṃ sārambhaṃ aparikkamanaṃ, āpatti dvinnaṃ dukkaṭānaṃ …pe…  sārambhaṃ saparikkamanaṃ, āpatti dukkaṭassa …pe…  anārambhaṃ aparikkamanaṃ, āpatti dukkaṭassa …pe…  anārambhaṃ saparikkamanaṃ, anāpatti.
</Paragraph>

<Paragraph number="1472" book="para">
Bhikkhu samādisati—  “kuṭiṃ me karothā”ti. Tassa kuṭiṃ karonti adesitavatthukaṃ pamāṇātikkantaṃ sārambhaṃ aparikkamanaṃ, āpatti dvinnaṃ saṃghādisesena dvinnaṃ dukkaṭānaṃ …pe…  sārambhaṃ saparikkamanaṃ, āpatti dvinnaṃ saṃghādisesena dukkaṭassa …pe…  anārambhaṃ aparikkamanaṃ, āpatti dvinnaṃ saṃghādisesena dukkaṭassa …pe…  anārambhaṃ saparikkamanaṃ, āpatti dvinnaṃ saṃghādisesānaṃ.
</Paragraph>

<Paragraph number="1473" book="para">
Bhikkhu samādisati—  “kuṭiṃ me karothā”ti. Tassa kuṭiṃ karonti desitavatthukaṃ pamāṇikaṃ sārambhaṃ aparikkamanaṃ, āpatti dvinnaṃ dukkaṭānaṃ …pe…  sārambhaṃ saparikkamanaṃ, āpatti dukkaṭassa …pe…  anārambhaṃ aparikkamanaṃ, āpatti dukkaṭassa …pe…  anārambhaṃ saparikkamanaṃ, anāpatti.
</Paragraph>

</Division>
<Division number="357" book="para" e="ch" v="1" p="229">

<Paragraph number="1474" book="para">
Bhikkhu samādisitvā pakkamati—  “kuṭiṃ me karothā”ti. Na ca samādisati—  “desitavatthukā ca hotu anārambhā ca saparikkamanā cā”ti. Tassa kuṭiṃ karonti adesitavatthukaṃ sārambhaṃ aparikkamanaṃ, āpatti saṃghādisesena dvinnaṃ dukkaṭānaṃ …pe…  sārambhaṃ saparikkamanaṃ, āpatti saṃghādisesena dukkaṭassa …pe…  anārambhaṃ aparikkamanaṃ, āpatti saṃghādisesena dukkaṭassa …pe…  anārambhaṃ saparikkamanaṃ, āpatti saṃghādisesassa.
</Paragraph>

<Paragraph number="1475" book="para">
Bhikkhu samādisitvā pakkamati—  “kuṭiṃ me karothā”ti. Na ca samādisati—  “desitavatthukā ca hotu anārambhā ca saparikkamanā cā”ti. Tassa kuṭiṃ karonti desitavatthukaṃ sārambhaṃ aparikkamanaṃ, āpatti dvinnaṃ dukkaṭānaṃ …pe…  sārambhaṃ saparikkamanaṃ, āpatti dukkaṭassa …pe…  anārambhaṃ aparikkamanaṃ, āpatti dukkaṭassa …pe…  anārambhaṃ saparikkamanaṃ, anāpatti.
</Paragraph>

<Paragraph number="1476" book="para">
Bhikkhu samādisitvā pakkamati—  “kuṭiṃ me karothā”ti. Na ca samādisati—  “pamāṇikā ca hotu anārambhā ca saparikkamanā cā”ti. Tassa kuṭiṃ karonti pamāṇātikkantaṃ sārambhaṃ aparikkamanaṃ, āpatti saṃghādisesena dvinnaṃ dukkaṭānaṃ …pe…  sārambhaṃ saparikkamanaṃ, āpatti saṃghādisesena dukkaṭassa …pe…  anārambhaṃ aparikkamanaṃ, āpatti saṃghādisesena dukkaṭassa …pe…  anārambhaṃ saparikkamanaṃ, āpatti saṃghādisesassa.
</Paragraph>

<Paragraph number="1477" book="para">
Bhikkhu samādisitvā pakkamati—  “kuṭiṃ me karothā”ti. Na ca samādisati—  “pamāṇikā ca hotu anārambhā ca saparikkamanā cā”ti. Tassa kuṭiṃ karonti pamāṇikaṃ sārambhaṃ aparikkamanaṃ, āpatti dvinnaṃ dukkaṭānaṃ …pe…  sārambhaṃ saparikkamanaṃ, āpatti dukkaṭassa …pe…  anārambhaṃ aparikkamanaṃ, āpatti dukkaṭassa …pe…  anārambhaṃ saparikkamanaṃ, anāpatti.
</Paragraph>

<Paragraph number="1478" book="para">
Bhikkhu samādisitvā pakkamati—  “kuṭiṃ me karothā”ti. Na ca samādisati—  “desitavatthukā ca hotu pamāṇikā ca anārambhā ca saparikkamanā cā”ti. Tassa kuṭiṃ karonti adesitavatthukaṃ pamāṇātikkantaṃ sārambhaṃ aparikkamanaṃ, āpatti dvinnaṃ saṃghādisesena dvinnaṃ dukkaṭānaṃ …pe…  sārambhaṃ saparikkamanaṃ, āpatti dvinnaṃ saṃghādisesena dukkaṭassa …pe…  anārambhaṃ aparikkamanaṃ, āpatti dvinnaṃ saṃghādisesena dukkaṭassa …pe…  anārambhaṃ saparikkamanaṃ, āpatti dvinnaṃ saṃghādisesānaṃ.
</Paragraph>

<Paragraph number="1479" book="para">
Bhikkhu samādisitvā pakkamati—  “kuṭiṃ me karothā”ti. Na ca samādisati—  “desitavatthukā ca hotu pamāṇikā ca anārambhā ca saparikkamanā cā”ti. Tassa kuṭiṃ karonti desitavatthukaṃ pamāṇikaṃ sārambhaṃ aparikkamanaṃ, āpatti dvinnaṃ dukkaṭānaṃ …pe…  sārambhaṃ saparikkamanaṃ, āpatti dukkaṭassa …pe…  anārambhaṃ aparikkamanaṃ, āpatti dukkaṭassa …pe…  anārambhaṃ saparikkamanaṃ, anāpatti.
</Paragraph>

</Division>
<Division number="358" book="para" e="ch" v="1" p="230">

<Paragraph number="1480" book="para">
Bhikkhu samādisitvā pakkamati—  “kuṭiṃ me karothā”ti. Samādisati ca—  “desitavatthukā ca hotu anārambhā ca saparikkamanā cā”ti. Tassa kuṭiṃ karonti adesitavatthukaṃ sārambhaṃ aparikkamanaṃ. So suṇāti—  “kuṭi kira me kayirati adesitavatthukā sārambhā aparikkamanā”ti. Tena bhikkhunā sāmaṃ vā gantabbaṃ dūto vā pāhetabbo—  “desitavatthukā ca hotu anārambhā ca saparikkamanā cā”ti. No ce sāmaṃ vā gaccheyya dūtaṃ vā pahiṇeyya, āpatti dukkaṭassa.
</Paragraph>

<Paragraph number="1481" book="para">
Bhikkhu samādisitvā pakkamati—  “kuṭiṃ me karothā”ti. Samādisati ca—  “desitavatthukā ca hotu anārambhā ca saparikkamanā cā”ti. Tassa kuṭiṃ karonti adesitavatthukaṃ sārambhaṃ saparikkamanaṃ. So suṇāti—  “kuṭi kira me kayirati adesitavatthukā sārambhā saparikkamanā”ti. Tena bhikkhunā sāmaṃ vā gantabbaṃ dūto vā pāhetabbo—  “desitavatthukā ca hotu anārambhā cā”ti. No ce sāmaṃ vā gaccheyya dūtaṃ vā pahiṇeyya, āpatti dukkaṭassa.
</Paragraph>

<Paragraph number="1482" book="para">
Bhikkhu samādisitvā pakkamati—  “kuṭiṃ me karothā”ti. Samādisati ca—  “desitavatthukā ca hotu anārambhā ca saparikkamanā cā”ti. Tassa kuṭiṃ karonti adesitavatthukaṃ anārambhaṃ aparikkamanaṃ. So suṇāti—  “kuṭi kira me kayirati adesitavatthukā anārambhā aparikkamanā”ti. Tena bhikkhunā sāmaṃ vā gantabbaṃ dūto vā pāhetabbo—  “desitavatthukā ca hotu saparikkamanā cā”ti. No ce sāmaṃ vā gaccheyya dūtaṃ vā pahiṇeyya, āpatti dukkaṭassa.
</Paragraph>

<Paragraph number="1483" book="para">
Bhikkhu samādisitvā pakkamati—  “kuṭiṃ me karothā”ti. Samādisati ca—  “desitavatthukā ca hotu anārambhā ca saparikkamanā cā”ti. Tassa kuṭiṃ karonti adesitavatthukaṃ anārambhaṃ saparikkamanaṃ. So suṇāti—  “kuṭi kira me kayirati adesitavatthukā anārambhā saparikkamanā”ti. Tena bhikkhunā sāmaṃ vā gantabbaṃ dūto vā pāhetabbo—  “desitavatthukā hotū”ti. No ce sāmaṃ vā gaccheyya dūtaṃ vā pahiṇeyya, āpatti dukkaṭassa.
</Paragraph>

<Paragraph number="1484" book="para">
Bhikkhu samādisitvā pakkamati—  “kuṭiṃ me karothā”ti. Samādisati ca—  “desitavatthukā ca hotu anārambhā ca saparikkamanā cā”ti. Tassa kuṭiṃ karonti desitavatthukaṃ sārambhaṃ aparikkamanaṃ. So suṇāti—  “kuṭi kira me kayirati desitavatthukā sārambhā aparikkamanā”ti. Tena bhikkhunā sāmaṃ vā gantabbaṃ dūto vā pāhetabbo—  “anārambhā ca hotu saparikkamanā cā”ti. No ce sāmaṃ vā gaccheyya dūtaṃ vā pahiṇeyya, āpatti dukkaṭassa.
</Paragraph>

<Paragraph number="1485" book="para">
Bhikkhu samādisitvā pakkamati—  “kuṭiṃ me karothā”ti. Samādisati ca—  “desitavatthukā ca hotu anārambhā ca saparikkamanā cā”ti. Tassa kuṭiṃ karonti desitavatthukaṃ sārambhaṃ saparikkamanaṃ. So suṇāti—  “kuṭi kira me kayirati desitavatthukā sārambhā saparikkamanā”ti. Tena bhikkhunā sāmaṃ vā gantabbaṃ dūto vā pāhetabbo—  “anārambhā hotū”ti. No ce sāmaṃ vā gaccheyya dūtaṃ vā pahiṇeyya, āpatti dukkaṭassa.
</Paragraph>

<Paragraph number="1486" book="para">
Bhikkhu samādisitvā pakkamati—  “kuṭiṃ me karothā”ti. Samādisati ca—  “desitavatthukā ca hotu anārambhā ca saparikkamanā cā”ti. Tassa kuṭiṃ karonti desitavatthukaṃ anārambhaṃ aparikkamanaṃ. So suṇāti—  “kuṭi kira me kayirati desitavatthukā anārambhā aparikkamanā”ti. Tena bhikkhunā sāmaṃ vā gantabbaṃ dūto vā pāhetabbo—  “saparikkamanā hotū”ti. No ce sāmaṃ vā gaccheyya dūtaṃ vā pahiṇeyya, āpatti dukkaṭassa.
</Paragraph>

<Paragraph number="1487" book="para">
Bhikkhu samādisitvā pakkamati—  “kuṭiṃ me karothā”ti. Samādisati ca—  “desitavatthukā ca hotu anārambhā ca saparikkamanā cā”ti. Tassa kuṭiṃ karonti desitavatthukaṃ anārambhaṃ saparikkamanaṃ, anāpatti.
</Paragraph>

</Division>
<Division number="359" book="para" e="ch" v="1" p="232">

<Paragraph number="1488" book="para">
Bhikkhu samādisitvā pakkamati—  “kuṭiṃ me karothā”ti. Samādisati ca—  “pamāṇikā ca hotu anārambhā ca saparikkamanā cā”ti. Tassa kuṭiṃ karonti pamāṇātikkantaṃ sārambhaṃ aparikkamanaṃ. So suṇāti—  “kuṭi kira me kayirati pamāṇātikkantā sārambhā aparikkamanā”ti. Tena bhikkhunā sāmaṃ vā gantabbaṃ dūto vā pāhetabbo—  “pamāṇikā ca hotu anārambhā ca saparikkamanā cā”ti …pe…  “pamāṇikā ca hotu anārambhā cā”ti …pe…  “pamāṇikā ca hotu saparikkamanā cā”ti …pe…  “pamāṇikā hotū”ti. No ce sāmaṃ vā gaccheyya dūtaṃ vā pahiṇeyya, āpatti dukkaṭassa.
</Paragraph>

<Paragraph number="1489" book="para">
Bhikkhu samādisitvā pakkamati—  “kuṭiṃ me karothā”ti. Samādisati ca—  “pamāṇikā ca hotu anārambhā ca saparikkamanā cā”ti. Tassa kuṭiṃ karonti pamāṇikaṃ sārambhaṃ aparikkamanaṃ. So suṇāti—  “kuṭi kira me kayirati pamāṇikā sārambhā aparikkamanā”ti. Tena bhikkhunā sāmaṃ vā gantabbaṃ dūto vā pāhetabbo—  “anārambhā ca hotu saparikkamanā cā”ti …pe…  “anārambhā hotū”ti …pe…  “saparikkamanā hotū”ti …pe…  anāpatti.
</Paragraph>

</Division>
<Division number="360" book="para" e="ch" v="1" p="233">

<Paragraph number="1490" book="para">
Bhikkhu samādisitvā pakkamati—  “kuṭiṃ me karothā”ti. Samādisati ca—  “desitavatthukā ca hotu pamāṇikā ca anārambhā ca saparikkamanā cā”ti. Tassa kuṭiṃ karonti adesitavatthukaṃ pamāṇātikkantaṃ sārambhaṃ aparikkamanaṃ. So suṇāti—  “kuṭi kira me kayirati adesitavatthukā pamāṇātikkantā sārambhā aparikkamanā”ti. Tena bhikkhunā sāmaṃ vā gantabbaṃ dūto vā pāhetabbo—  “desitavatthukā ca hotu pamāṇikā ca anārambhā ca saparikkamanā cā”ti …pe…  “desitavatthukā ca hotu pamāṇikā ca anārambhā cā”ti …pe…  “desitavatthukā ca hotu pamāṇikā ca saparikkamanā cā”ti …pe…  “desitavatthukā ca hotu pamāṇikā cā”ti. No ce sāmaṃ vā gaccheyya dūtaṃ vā pahiṇeyya, āpatti dukkaṭassa.
</Paragraph>

<Paragraph number="1491" book="para">
Bhikkhu samādisitvā pakkamati—  “kuṭiṃ me karothā”ti. Samādisati ca—  “desitavatthukā ca hotu pamāṇikā ca anārambhā ca saparikkamanā cā”ti. Tassa kuṭiṃ karonti desitavatthukaṃ pamāṇikaṃ sārambhaṃ aparikkamanaṃ. So suṇāti—  “kuṭi kira me kayirati desitavatthukā pamāṇikā sārambhā aparikkamanā”ti. Tena bhikkhunā sāmaṃ vā gantabbaṃ dūto vā pāhetabbo—  “anārambhā ca hotu saparikkamanā cā”ti …pe…  “anārambhā hotū”ti …pe…  “saparikkamanā hotū”ti …pe…  anāpatti.
</Paragraph>

<Paragraph number="1492" book="para">
Bhikkhu samādisitvā pakkamati—  “kuṭiṃ me karothā”ti. Samādisati ca—  “desitavatthukā ca hotu anārambhā ca saparikkamanā cā”ti. Tassa kuṭiṃ karonti adesitavatthukaṃ sārambhaṃ aparikkamanaṃ, āpatti kārukānaṃ tiṇṇaṃ dukkaṭānaṃ …pe…  sārambhaṃ saparikkamanaṃ, āpatti kārukānaṃ dvinnaṃ dukkaṭānaṃ …pe…  anārambhaṃ aparikkamanaṃ, āpatti kārukānaṃ dvinnaṃ dukkaṭānaṃ …pe…  anārambhaṃ saparikkamanaṃ, āpatti kārukānaṃ dukkaṭassa.
</Paragraph>

<Paragraph number="1493" book="para">
Bhikkhu samādisitvā pakkamati—  “kuṭiṃ me karothā”ti. Samādisati ca—  “desitavatthukā ca hotu anārambhā ca saparikkamanā cā”ti. Tassa kuṭiṃ karonti desitavatthukaṃ sārambhaṃ aparikkamanaṃ, āpatti kārukānaṃ dvinnaṃ dukkaṭānaṃ …pe…  sārambhaṃ saparikkamanaṃ, āpatti kārukānaṃ dukkaṭassa …pe…  anārambhaṃ aparikkamanaṃ, āpatti kārukānaṃ dukkaṭassa …pe…  anārambhaṃ saparikkamanaṃ, anāpatti.
</Paragraph>

<Paragraph number="1494" book="para">
Bhikkhu samādisitvā pakkamati—  “kuṭiṃ me karothā”ti. Samādisati ca—  “pamāṇikā ca hotu anārambhā ca saparikkamanā cā”ti. Tassa kuṭiṃ karonti pamāṇātikkantaṃ sārambhaṃ aparikkamanaṃ, āpatti kārukānaṃ tiṇṇaṃ dukkaṭānaṃ …pe…  sārambhaṃ saparikkamanaṃ, āpatti kārukānaṃ dvinnaṃ dukkaṭānaṃ …pe…  anārambhaṃ aparikkamanaṃ, āpatti kārukānaṃ dvinnaṃ dukkaṭānaṃ …pe…  anārambhaṃ saparikkamanaṃ, āpatti kārukānaṃ dukkaṭassa.
</Paragraph>

<Paragraph number="1495" book="para">
Bhikkhu samādisitvā pakkamati—  “kuṭiṃ me karothā”ti. Samādisati ca—  “pamāṇikā ca hotu anārambhā ca saparikkamanā cā”ti. Tassa kuṭiṃ karonti pamāṇikaṃ sārambhaṃ aparikkamanaṃ, āpatti kārukānaṃ dvinnaṃ dukkaṭānaṃ …pe…  sārambhaṃ saparikkamanaṃ, āpatti kārukānaṃ dukkaṭassa …pe…  anārambhaṃ aparikkamanaṃ, āpatti kārukānaṃ dukkaṭassa …pe…  anārambhaṃ saparikkamanaṃ, anāpatti.
</Paragraph>

<Paragraph number="1496" book="para">
Bhikkhu samādisitvā pakkamati—  “kuṭiṃ me karothā”ti. Samādisati ca—  “desitavatthukā ca hotu pamāṇikā ca anārambhā ca saparikkamanā cā”ti. Tassa kuṭiṃ karonti adesitavatthukaṃ pamāṇātikkantaṃ sārambhaṃ aparikkamanaṃ, āpatti kārukānaṃ catunnaṃ dukkaṭānaṃ …pe…  sārambhaṃ saparikkamanaṃ, āpatti kārukānaṃ tiṇṇaṃ dukkaṭānaṃ …pe…  anārambhaṃ aparikkamanaṃ, āpatti kārukānaṃ tiṇṇaṃ dukkaṭānaṃ …pe…  anārambhaṃ saparikkamanaṃ, āpatti kārukānaṃ dvinnaṃ dukkaṭānaṃ.
</Paragraph>

<Paragraph number="1497" book="para">
Bhikkhu samādisitvā pakkamati—  “kuṭiṃ me karothā”ti. Samādisati ca—  “desitavatthukā ca hotu pamāṇikā ca anārambhā ca saparikkamanā cā”ti. Tassa kuṭiṃ karonti desitavatthukaṃ pamāṇikaṃ sārambhaṃ aparikkamanaṃ, āpatti kārukānaṃ dvinnaṃ dukkaṭānaṃ …pe…  sārambhaṃ saparikkamanaṃ, āpatti kārukānaṃ dukkaṭassa …pe…  anārambhaṃ aparikkamanaṃ, āpatti kārukānaṃ dukkaṭassa …pe…  anārambhaṃ saparikkamanaṃ, anāpatti.
</Paragraph>

</Division>
<Division number="361" book="para" e="ch" v="1" p="234">

<Paragraph number="1498" book="para">
Bhikkhu samādisitvā pakkamati—  “kuṭiṃ me karothā”ti. Tassa kuṭiṃ karonti adesitavatthukaṃ sārambhaṃ aparikkamanaṃ. So ce vippakate āgacchati, tena bhikkhunā sā kuṭi aññassa vā dātabbā bhinditvā vā puna kātabbā. No ce aññassa vā dadeyya bhinditvā vā puna kāreyya, āpatti saṃghādisesena dvinnaṃ dukkaṭānaṃ.
</Paragraph>

<Paragraph number="1499" book="para">
Bhikkhu samādisitvā pakkamati—  “kuṭiṃ me karothā”ti. Tassa kuṭiṃ karonti adesitavatthukaṃ sārambhaṃ saparikkamanaṃ. So ce vippakate āgacchati, tena bhikkhunā sā kuṭi aññassa vā dātabbā bhinditvā vā puna kātabbā. No ce aññassa vā dadeyya bhinditvā vā puna kāreyya, āpatti saṃghādisesena dukkaṭassa …pe…  anārambhaṃ aparikkamanaṃ …pe…  āpatti saṃghādisesena dukkaṭassa …pe…  anārambhaṃ saparikkamanaṃ …pe…  āpatti saṃghādisesassa.
</Paragraph>

<Paragraph number="1500" book="para">
Bhikkhu samādisitvā pakkamati—  “kuṭiṃ me karothā”ti. Tassa kuṭiṃ karonti desitavatthukaṃ sārambhaṃ aparikkamanaṃ. So ce vippakate āgacchati, tena bhikkhunā sā kuṭi aññassa vā dātabbā bhinditvā vā puna kātabbā. No ce aññassa vā dadeyya bhinditvā vā puna kāreyya, āpatti dvinnaṃ dukkaṭānaṃ …pe…  sārambhaṃ saparikkamanaṃ, āpatti dukkaṭassa …pe…  anārambhaṃ aparikkamanaṃ, āpatti dukkaṭassa …pe…  anārambhaṃ saparikkamanaṃ, anāpatti.
</Paragraph>

</Division>
<Division number="362" book="para" e="ch" v="1" p="235">

<Paragraph number="1501" book="para">
Bhikkhu samādisitvā pakkamati—  “kuṭiṃ me karothā”ti. Tassa kuṭiṃ karonti pamāṇātikkantaṃ sārambhaṃ aparikkamanaṃ. So ce vippakate āgacchati, tena bhikkhunā sā kuṭi aññassa vā dātabbā bhinditvā vā puna kātabbā. No ce aññassa vā dadeyya bhinditvā vā puna kāreyya, āpatti saṃghādisesena dvinnaṃ dukkaṭānaṃ …pe…  sārambhaṃ saparikkamanaṃ, āpatti saṃghādisesena dukkaṭassa …pe…  anārambhaṃ aparikkamanaṃ, āpatti saṃghādisesena dukkaṭassa …pe…  anārambhaṃ saparikkamanaṃ, āpatti saṃghādisesassa.
</Paragraph>

<Paragraph number="1502" book="para">
Bhikkhu samādisitvā pakkamati—  “kuṭiṃ me karothā”ti. Tassa kuṭiṃ karonti pamāṇikaṃ sārambhaṃ aparikkamanaṃ. So ce vippakate āgacchati, tena bhikkhunā sā kuṭi aññassa vā dātabbā bhinditvā vā puna kātabbā. No ce aññassa vā dadeyya bhinditvā vā puna kāreyya, āpatti dvinnaṃ dukkaṭānaṃ …pe…  sārambhaṃ saparikkamanaṃ, āpatti dukkaṭassa …pe…  anārambhaṃ aparikkamanaṃ, āpatti dukkaṭassa …pe…  anārambhaṃ saparikkamanaṃ, anāpatti.
</Paragraph>

<Paragraph number="1503" book="para">
Bhikkhu samādisitvā pakkamati—  “kuṭiṃ me karothā”ti. Tassa kuṭiṃ karonti adesitavatthukaṃ pamāṇātikkantaṃ sārambhaṃ aparikkamanaṃ. So ce vippakate āgacchati, tena bhikkhunā sā kuṭi aññassa vā dātabbā bhinditvā vā puna kātabbā. No ce aññassa vā dadeyya bhinditvā vā puna kāreyya, āpatti dvinnaṃ saṃghādisesena dvinnaṃ dukkaṭānaṃ …pe…  sārambhaṃ saparikkamanaṃ, āpatti dvinnaṃ saṃghādisesena dukkaṭassa …pe…  anārambhaṃ aparikkamanaṃ, āpatti dvinnaṃ saṃghādisesena dukkaṭassa …pe…  anārambhaṃ saparikkamanaṃ, āpatti dvinnaṃ saṃghādisesānaṃ.
</Paragraph>

<Paragraph number="1504" book="para">
Bhikkhu samādisitvā pakkamati—  “kuṭiṃ me karothā”ti. Tassa kuṭiṃ karonti desitavatthukaṃ pamāṇikaṃ sārambhaṃ aparikkamanaṃ. So ce vippakate āgacchati, tena bhikkhunā sā kuṭi aññassa vā dātabbā bhinditvā vā puna kātabbā. No ce aññassa vā dadeyya bhinditvā vā puna kāreyya, āpatti dvinnaṃ dukkaṭānaṃ …pe…  sārambhaṃ saparikkamanaṃ, āpatti dukkaṭassa …pe…  anārambhaṃ aparikkamanaṃ, āpatti dukkaṭassa.
</Paragraph>

<Paragraph number="1505" book="para">
Bhikkhu samādisitvā pakkamati—  “kuṭiṃ me karothā”ti. Tassa kuṭiṃ karonti desitavatthukaṃ pamāṇikaṃ anārambhaṃ saparikkamanaṃ, anāpatti.
</Paragraph>

</Division>
<Division number="363" book="para" e="ch" v="1" p="236">

<Paragraph number="1506" book="para">
Attanā vippakataṃ attanā pariyosāpeti, āpatti saṃghādisesassa.
</Paragraph>

<Paragraph number="1507" book="para">
Attanā vippakataṃ parehi pariyosāpeti, āpatti saṃghādisesassa.
</Paragraph>

<Paragraph number="1508" book="para">
Parehi vippakataṃ attanā pariyosāpeti, āpatti saṃghādisesassa.
</Paragraph>

<Paragraph number="1509" book="para">
Parehi vippakataṃ parehi pariyosāpeti, āpatti saṃghādisesassa.
</Paragraph>

</Division>
<Division number="364" book="para" e="ch" v="1" p="236">

<Paragraph number="1510" book="para">
Anāpatti—  leṇe guhāya tiṇakuṭikāya aññassatthāya vāsāgāraṃ ṭhapetvā sabbattha, anāpatti ummattakassa ādikammikassāti.

</Paragraph>
</Division>

<Paragraph number="1511" type="center" book="para">
Kuṭikārasikkhāpadaṃ niṭṭhitaṃ chaṭṭhaṃ.
</Paragraph>