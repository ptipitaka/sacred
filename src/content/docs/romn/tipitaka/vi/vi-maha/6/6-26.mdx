---
title: "6.26 Catumahāpadesakathā"
tableOfContents: false
sidebar:
  order: 19
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="305" book="vi-maha">

<Paragraph number="1367" book="vi-maha">
Tena kho pana samayena bhikkhūnaṃ kismiñci kismiñci ṭhāne kukkuccaṃ uppajjati—  “kiṃ nu kho bhagavatā anuññātaṃ, kiṃ ananuññātan”ti? Bhagavato etamatthaṃ ārocesuṃ. “Yaṃ, bhikkhave, mayā ‘idaṃ na kappatī’ti appaṭikkhittaṃ tañce akappiyaṃ anulometi, kappiyaṃ paṭibāhati, taṃ vo na kappati. Yaṃ, bhikkhave, mayā ‘idaṃ na kappatī’ti appaṭikkhittaṃ tañce kappiyaṃ anulometi, akappiyaṃ paṭibāhati, taṃ vo kappati. Yaṃ, bhikkhave, mayā ‘idaṃ kappatī’ti ananuññātaṃ tañce akappiyaṃ anulometi, kappiyaṃ paṭibāhati, taṃ vo na kappati. Yaṃ, bhikkhave, mayā ‘idaṃ kappatī’ti ananuññātaṃ, tañce kappiyaṃ anulometi, akappiyaṃ paṭibāhati, taṃ vo kappatī”ti.
</Paragraph>

<Paragraph number="1368" book="vi-maha">
Atha kho bhikkhūnaṃ etadahosi—  “kappati nu kho yāvakālikena yāmakālikaṃ, na nu kho kappati? Kappati nu kho yāvakālikena sattāhakālikaṃ, na nu kho kappati? Kappati nu kho yāvakālikena yāvajīvikaṃ, na nu kho kappati? Kappati nu kho yāmakālikena sattāhakālikaṃ, na nu kho kappati? Kappati nu kho yāmakālikena yāvajīvikaṃ, na nu kho kappati? Kappati nu kho sattāhakālikena yāvajīvikaṃ, na nu kho kappatī”ti? Bhagavato etamatthaṃ ārocesuṃ.
</Paragraph>

<Paragraph number="1369" book="vi-maha">
“Yāvakālikena, bhikkhave, yāmakālikaṃ, tadahu paṭiggahitaṃ kāle kappati, vikāle na kappati. Yāvakālikena, bhikkhave, sattāhakālikaṃ, tadahu paṭiggahitaṃ kāle kappati, vikāle na kappati. Yāvakālikena, bhikkhave, yāvajīvikaṃ, tadahu paṭiggahitaṃ kāle kappati, vikāle na kappati. Yāmakālikena, bhikkhave, sattāhakālikaṃ, tadahu paṭiggahitaṃ yāme kappati, yāmātikkante na kappati. Yāmakālikena, bhikkhave, yāvajīvikaṃ, tadahu paṭiggahitaṃ yāme kappati, yāmātikkante na kappati. Sattāhakālikena, bhikkhave, yāvajīvikaṃ paṭiggahitaṃ, sattāhaṃ kappati, sattāhātikkante na kappatī”ti.

</Paragraph>
</Division>

<Paragraph number="1370" type="center" book="vi-maha">
Bhesajjakkhandhako chaṭṭho.



</Paragraph>

<Paragraph number="1371" type="center" book="vi-maha">
Tassuddānaṃ


</Paragraph>

<Paragraph number="1372" type="verses" book="vi-maha">
_Sāradike vikālepi,_  
_vasaṃ mūle piṭṭhehi ca;_  
_Kasāvehi paṇṇaṃ phalaṃ,_  
_jatu loṇaṃ chakaṇañca._  

</Paragraph>

<Paragraph number="1373" type="verses" book="vi-maha">
_Cuṇṇaṃ cālini maṃsañca,_  
_añjanaṃ upapisanī;_  
_Añjanī uccāpārutā,_  
_salākā salākaṭhāniṃ._  

</Paragraph>

<Paragraph number="1374" type="verses" book="vi-maha">
_Thavikaṃsabaddhakaṃ suttaṃ,_  
_Muddhanitelanatthu ca;_  
_Natthukaraṇī dhūmañca,_  
_Nettañcāpidhanatthavi._  

</Paragraph>

<Paragraph number="1375" type="verses" book="vi-maha">
_Telapākesu majjañca,_  
_atikkhittaṃ abbhañjanaṃ;_  
_Tumbaṃ sedaṃ sambhārañca,_  
_mahā bhaṅgodakaṃ tathā._  

</Paragraph>

<Paragraph number="1376" type="verses" book="vi-maha">
_Dakakoṭṭhaṃ lohitañca,_  
_visāṇaṃ pādabbhañjanaṃ;_  
_Pajjaṃ satthaṃ kasāvañca,_  
_tilakakkaṃ kabaḷikaṃ._  

</Paragraph>

<Paragraph number="1377" type="verses" book="vi-maha">
_Coḷaṃ sāsapakuṭṭañca,_  
_dhūma sakkharikāya ca;_  
_Vaṇatelaṃ vikāsikaṃ,_  
_vikaṭañca paṭiggahaṃ._  

</Paragraph>

<Paragraph number="1378" type="verses" book="vi-maha">
_Gūthaṃ karonto loḷiñca,_  
_khāraṃ muttaharītakaṃ;_  
_Gandhā virecanañceva,_  
_acchākaṭaṃ kaṭākaṭaṃ._  

</Paragraph>

<Paragraph number="1379" type="verses" book="vi-maha">
_Paṭicchādani pabbhārā,_  
_ārāma sattāhena ca;_  
_Guḷaṃ muggaṃ sovīrañca,_  
_sāmaṃpākā punāpace._  

</Paragraph>

<Paragraph number="1380" type="verses" book="vi-maha">
_Punānuññāsi dubbhikkhe,_  
_phalañca tilakhādanī;_  
_Purebhattaṃ kāyaḍāho,_  
_nibbattañca bhagandalaṃ._  

</Paragraph>

<Paragraph number="1381" type="verses" book="vi-maha">
_Vatthikammañca suppiñca,_  
_manussamaṃsameva ca;_  
_Hatthiassā sunakho ca,_  
_ahi sīhañca dīpikaṃ._  

</Paragraph>

<Paragraph number="1382" type="verses" book="vi-maha">
_Acchataracchamaṃsañca,_  
_paṭipāṭi ca yāgu ca;_  
_Taruṇaṃ aññatra guḷaṃ,_  
_sunidhāvasathāgāraṃ._  

</Paragraph>

<Paragraph number="1383" type="verses" book="vi-maha">
_Gaṅgā koṭisaccakathā,_  
_ambapālī ca licchavī;_  
_Uddissa kataṃ subhikkhaṃ,_  
_punadeva paṭikkhipi._  

</Paragraph>

<Paragraph number="1384" type="verses" book="vi-maha">
_Megho yaso meṇḍako ca,_  
_Gorasaṃ pātheyyakena ca;_  
_Keṇi ambo jambu coca,_  
_Mocamadhumuddikasālukaṃ._  

</Paragraph>

<Paragraph number="1385" type="verses" book="vi-maha">
_Phārusakā ḍākapiṭṭhaṃ,_  
_ātumāyaṃ nahāpito;_  
_Sāvatthiyaṃ phalaṃ bījaṃ,_  
_kismiṃ ṭhāne ca kāliketi._  


</Paragraph>

<Paragraph number="1386" type="center" book="vi-maha">
Imamhi khandhake vatthū ekasataṃ chavatthu.



</Paragraph>

<Paragraph number="1387" type="center" book="vi-maha">
Bhesajjakkhandhako niṭṭhito.
</Paragraph>