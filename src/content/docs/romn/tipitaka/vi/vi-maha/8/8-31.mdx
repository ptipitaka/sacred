---
title: "8.31 Aṭṭhacīvaramātikā"
tableOfContents: false
sidebar:
  order: 25
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="379" book="vi-maha" bookNo="3" page="427">

<Paragraph number="1746" book="vi-maha">
Aṭṭhimā, bhikkhave, mātikā cīvarassa uppādāya—  sīmāya deti, katikāya deti, bhikkhāpaññattiyā deti, saṃghassa deti, ubhatosaṃghassa deti, vassaṃvuṭṭhasaṃghassa deti, ādissa deti, puggalassa deti.
</Paragraph>

<Paragraph number="1747" book="vi-maha">
Sīmāya deti—  yāvatikā bhikkhū antosīmagatā tehi bhājetabbaṃ. Katikāya deti—  sambahulā āvāsā samānalābhā honti ekasmiṃ āvāse dinne sabbattha dinnaṃ hoti. Bhikkhāpaññattiyā deti, yattha saṃghassa dhuvakārā kariyyanti, tattha deti. Saṃghassa deti, sammukhībhūtena saṃghena bhājetabbaṃ. Ubhatosaṃghassa deti, bahukāpi bhikkhū honti, ekā bhikkhunī hoti, upaḍḍhaṃ dātabbaṃ, bahukāpi bhikkhuniyo honti, eko bhikkhu hoti, upaḍḍhaṃ dātabbaṃ. Vassaṃvuṭṭhasaṃghassa deti, yāvatikā bhikkhū tasmiṃ āvāse vassaṃvuṭṭhā, tehi bhājetabbaṃ. Ādissa deti, yāguyā vā bhatte vā khādanīye vā cīvare vā senāsane vā bhesajje vā. Puggalassa deti—  ‘imaṃ cīvaraṃ itthannāmassa dammī’”ti.

</Paragraph>
</Division>

<Paragraph number="1748" type="center" book="vi-maha">
Cīvarakkhandhako aṭṭhamo.



</Paragraph>

<Paragraph number="1749" type="center" book="vi-maha">
Tassuddānaṃ


</Paragraph>

<Paragraph number="1750" type="verses" book="vi-maha">
_Rājagahako negamo,_  
_disvā vesāliyaṃ gaṇiṃ;_  
_Puna rājagahaṃ gantvā,_  
_rañño taṃ paṭivedayi._  

</Paragraph>

<Paragraph number="1751" type="verses" book="vi-maha">
_Putto sālavatikāya,_  
_abhayassa hi atrajo;_  
_Jīvatīti kumārena,_  
_saṅkhāto jīvako iti._  

</Paragraph>

<Paragraph number="1752" type="verses" book="vi-maha">
_So hi takkasīlaṃ gantvā,_  
_uggahetvā mahābhiso;_  
_Sattavassikaābādhaṃ,_  
_natthukammena nāsayi._  

</Paragraph>

<Paragraph number="1753" type="verses" book="vi-maha">
_Rañño bhagandalābādhaṃ,_  
_ālepena apākaḍḍhi;_  
_Mamañca itthāgārañca,_  
_buddhasaṃghaṃ cupaṭṭhahi._  

</Paragraph>

<Paragraph number="1754" type="verses" book="vi-maha">
_Rājagahako ca seṭṭhi,_  
_antagaṇṭhi tikicchitaṃ;_  
_Pajjotassa mahārogaṃ,_  
_ghatapānena nāsayi._  

</Paragraph>

<Paragraph number="1755" type="verses" book="vi-maha">
_Adhikārañca siveyyaṃ,_  
_abhisannaṃ sinehati;_  
_Tīhi uppalahatthehi,_  
_samattiṃsavirecanaṃ._  

</Paragraph>

<Paragraph number="1756" type="verses" book="vi-maha">
_Pakatattaṃ varaṃ yāci,_  
_siveyyañca paṭiggahi;_  
_Cīvarañca gihidānaṃ,_  
_anuññāsi tathāgato._  

</Paragraph>

<Paragraph number="1757" type="verses" book="vi-maha">
_Rājagahe janapade,_  
_bahuṃ uppajji cīvaraṃ;_  
_Pāvāro kosiyañceva,_  
_kojavo aḍḍhakāsikaṃ._  

</Paragraph>

<Paragraph number="1758" type="verses" book="vi-maha">
_Uccāvacā ca santuṭṭhi,_  
_nāgamesāgamesuṃ ca;_  
_Paṭhamaṃ pacchā sadisā,_  
_katikā ca paṭiharuṃ._  

</Paragraph>

<Paragraph number="1759" type="verses" book="vi-maha">
_Bhaṇḍāgāraṃ aguttañca,_  
_vuṭṭhāpenti tatheva ca;_  
_Ussannaṃ kolāhalañca,_  
_kathaṃ bhāje kathaṃ dade._  

</Paragraph>

<Paragraph number="1760" type="verses" book="vi-maha">
_Sakātirekabhāgena,_  
_paṭivīso kathaṃ dade;_  
_Chakaṇena sītudakā,_  
_uttaritu na jānare._  

</Paragraph>

<Paragraph number="1761" type="verses" book="vi-maha">
_Oropentā bhājanañca,_  
_pātiyā ca chamāya ca;_  
_Upacikā majjhe jīranti,_  
_ekato patthinnena ca._  

</Paragraph>

<Paragraph number="1762" type="verses" book="vi-maha">
_Pharusācchinnacchibandhā,_  
_addasāsi ubbhaṇḍite;_  
_Vīmaṃsitvā sakyamuni,_  
_anuññāsi ticīvaraṃ._  

</Paragraph>

<Paragraph number="1763" type="verses" book="vi-maha">
_Aññena atirekena,_  
_uppajji chiddameva ca;_  
_Cātuddīpo varaṃ yāci,_  
_dātuṃ vassikasāṭikaṃ._  

</Paragraph>

<Paragraph number="1764" type="verses" book="vi-maha">
_Āgantugamigilānaṃ,_  
_upaṭṭhākañca bhesajjaṃ;_  
_Dhuvaṃ udakasāṭiñca,_  
_paṇītaṃ atikhuddakaṃ._  

</Paragraph>

<Paragraph number="1765" type="verses" book="vi-maha">
_Thullakacchumukhaṃ khomaṃ,_  
_paripuṇṇaṃ adhiṭṭhānaṃ;_  
_Pacchimaṃ kato garuko,_  
_vikaṇṇo suttamokiri._  

</Paragraph>

<Paragraph number="1766" type="verses" book="vi-maha">
_Lujjanti nappahonti,_  
_ca anvādhikaṃ bahūni ca;_  
_Andhavane assatiyā,_  
_eko vassaṃ utumhi ca._  

</Paragraph>

<Paragraph number="1767" type="verses" book="vi-maha">
_Dve bhātukā rājagahe,_  
_upanando puna dvisu;_  
_Kucchivikāro gilāno,_  
_ubho ceva gilānakā._  

</Paragraph>

<Paragraph number="1768" type="verses" book="vi-maha">
_Naggā kusā vākacīraṃ,_  
_phalako kesakambalaṃ;_  
_Vāḷaulūkapakkhañca,_  
_ajinaṃ akkanāḷakaṃ._  

</Paragraph>

<Paragraph number="1769" type="verses" book="vi-maha">
_Potthakaṃ nīlapītañca,_  
_lohitaṃ mañjiṭṭhena ca;_  
_Kaṇhā mahāraṅganāma,_  
_acchinnadasikā tathā._  

</Paragraph>

<Paragraph number="1770" type="verses" book="vi-maha">
_Dīghapupphaphaṇadasā,_  
_kañcutirīṭaveṭhanaṃ;_  
_Anuppanne pakkamati,_  
_saṃgho bhijjati tāvade._  

</Paragraph>

<Paragraph number="1771" type="verses" book="vi-maha">
_Pakkhe dadanti saṃghassa,_  
_āyasmā revato pahi;_  
_Vissāsagāhādhiṭṭhāti,_  
_aṭṭha cīvaramātikāti._  


</Paragraph>

<Paragraph number="1772" type="center" book="vi-maha">
Imamhi khandhake vatthū channavuti.



</Paragraph>

<Paragraph number="1773" type="center" book="vi-maha">
Cīvarakkhandhako niṭṭhito.
</Paragraph>