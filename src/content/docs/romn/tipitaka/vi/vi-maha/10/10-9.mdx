---
title: "10.9 Upālisaṃghasāmaggīpucchā"
tableOfContents: false
sidebar:
  order: 9
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="476" book="vi-maha" bookNo="3" page="508">

<Paragraph number="2021" book="vi-maha">
Atha kho āyasmā upāli yena bhagavā tenupasaṅkami, upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho āyasmā upāli bhagavantaṃ etadavoca—  “yasmiṃ, bhante, vatthusmiṃ hoti saṃghassa bhaṇḍanaṃ kalaho viggaho vivādo saṃghabhedo saṃgharāji saṃghavavatthānaṃ saṃghanānākaraṇaṃ, saṃgho taṃ vatthuṃ avinicchinitvā amūlā mūlaṃ gantvā saṃghasāmaggiṃ karoti, dhammikā nu kho sā, bhante, saṃghasāmaggī”ti? “Yasmiṃ, upāli, vatthusmiṃ hoti saṃghassa bhaṇḍanaṃ kalaho viggaho vivādo saṃghabhedo saṃgharāji saṃghavavatthānaṃ saṃghanānākaraṇaṃ, saṃgho taṃ vatthuṃ avinicchinitvā amūlā mūlaṃ gantvā saṃghasāmaggiṃ karoti, adhammikā sā, upāli, saṃghasāmaggī”ti.
</Paragraph>

<Paragraph number="2022" book="vi-maha">
“Yasmiṃ pana, bhante, vatthusmiṃ hoti saṃghassa bhaṇḍanaṃ kalaho viggaho vivādo saṃghabhedo saṃgharāji saṃghavavatthānaṃ saṃghanānākaraṇaṃ, saṃgho taṃ vatthuṃ vinicchinitvā mūlā mūlaṃ gantvā saṃghasāmaggiṃ karoti, dhammikā nu kho sā, bhante, saṃghasāmaggī”ti? “Yasmiṃ, upāli, vatthusmiṃ hoti saṃghassa bhaṇḍanaṃ kalaho viggaho vivādo saṃghabhedo saṃgharāji saṃghavavatthānaṃ saṃghanānākaraṇaṃ, saṃgho taṃ vatthuṃ vinicchinitvā mūlā mūlaṃ gantvā saṃghasāmaggiṃ karoti, dhammikā sā, upāli, saṃghasāmaggī”ti.
</Paragraph>

<Paragraph number="2023" book="vi-maha">
“Kati nu kho, bhante, saṃghasāmaggiyo”ti? “Dvemā, upāli, saṃghasāmaggiyo—  atthupāli, saṃghasāmaggī atthāpetā byañjanupetā; atthupāli, saṃghasāmaggī atthupetā ca byañjanupetā ca. Katamā ca, upāli, saṃghasāmaggī atthāpetā byañjanupetā? Yasmiṃ, upāli, vatthusmiṃ hoti saṃghassa bhaṇḍanaṃ kalaho viggaho vivādo saṃghabhedo saṃgharāji saṃghavavatthānaṃ saṃghanānākaraṇaṃ, saṃgho taṃ vatthuṃ avinicchinitvā amūlā mūlaṃ gantvā saṃghasāmaggiṃ karoti, ayaṃ vuccati, upāli, saṃghasāmaggī atthāpetā byañjanupetā. Katamā ca, upāli, saṃghasāmaggī atthupetā ca byañjanupetā ca? Yasmiṃ, upāli, vatthusmiṃ hoti saṃghassa bhaṇḍanaṃ kalaho viggaho vivādo saṃghabhedo saṃgharāji saṃghavavatthānaṃ saṃghanānākaraṇaṃ, saṃgho taṃ vatthuṃ vinicchinitvā mūlā mūlaṃ gantvā saṃghasāmaggiṃ karoti, ayaṃ vuccati, upāli, saṃghasāmaggī atthupetā ca byañjanupetā ca. Imā kho, upāli, dve saṃghasāmaggiyo”ti.
</Paragraph>

</Division>
<Division number="477" book="vi-maha" bookNo="3" page="509">

<Paragraph number="2024" book="vi-maha">
Atha kho āyasmā upāli uṭṭhāyāsanā ekaṃsaṃ uttarāsaṅgaṃ karitvā yena bhagavā tenañjaliṃ paṇāmetvā bhagavantaṃ gāthāya ajjhabhāsi—
</Paragraph>

<Paragraph number="2025" type="verses" book="vi-maha">
_“Saṃghassa kiccesu ca mantanāsu ca,_  
_Atthesu jātesu vinicchayesu ca;_  
_Kathaṃpakārodha naro mahatthiko,_  
_Bhikkhu kathaṃ hotidha paggahāraho”ti._  

</Paragraph>

<Paragraph number="2026" type="verses" book="vi-maha">
_“Anānuvajjo paṭhamena sīlato,_  
_Avekkhitācāro susaṃvutindriyo;_  
_Paccatthikā nūpavadanti dhammato,_  
_Na hissa taṃ hoti vadeyyu yena naṃ._  

</Paragraph>

<Paragraph number="2027" type="verses" book="vi-maha">
_So tādiso sīlavisuddhiyā ṭhito,_  
_Visārado hoti visayha bhāsati;_  
_Nacchambhati parisagato na vedhati,_  
_Atthaṃ na hāpeti anuyyutaṃ bhaṇaṃ._  

</Paragraph>

<Paragraph number="2028" type="verses" book="vi-maha">
_Tatheva pañhaṃ parisāsu pucchito,_  
_Na ceva pajjhāyati na maṅku hoti;_  
_So kālāgataṃ byākaraṇārahaṃ vaco,_  
_Rañjeti viññūparisaṃ vicakkhaṇo._  

</Paragraph>

<Paragraph number="2029" type="verses" book="vi-maha">
_Sagāravo vuḍḍhataresu bhikkhusu,_  
_Ācerakamhi ca sake visārado;_  
_Alaṃ pametuṃ paguṇo kathetave,_  
_Paccatthikānañca viraddhikovido._  

</Paragraph>

<Paragraph number="2030" type="verses" book="vi-maha">
_Paccatthikā yena vajanti niggahaṃ,_  
_Mahājano saññapanañca gacchati;_  
_Sakañca ādāyamayaṃ na riñcati,_  
_Viyākaraṃ pañhamanūpaghātikaṃ._  

</Paragraph>

<Paragraph number="2031" type="verses" book="vi-maha">
_Dūteyyakammesu alaṃ samuggaho,_  
_Saṃghassa kiccesu ca āhu naṃ yathā;_  
_Karaṃ vaco bhikkhugaṇena pesito,_  
_Ahaṃ karomīti na tena maññati._  

</Paragraph>

<Paragraph number="2032" type="verses" book="vi-maha">
_Āpajjati yāvatakesu vatthusu,_  
_Āpattiyā hoti yathā ca vuṭṭhiti;_  
_Ete vibhaṅgā ubhayassa svāgatā,_  
_Āpatti vuṭṭhānapadassa kovido._  

</Paragraph>

<Paragraph number="2033" type="verses" book="vi-maha">
_Nissāraṇaṃ gacchati yāni cācaraṃ,_  
_Nissārito hoti yathā ca vattanā;_  
_Osāraṇaṃ taṃvusitassa jantuno,_  
_Etampi jānāti vibhaṅgakovido._  

</Paragraph>

<Paragraph number="2034" type="verses" book="vi-maha">
_Sagāravo vuḍḍhataresu bhikkhusu,_  
_Navesu theresu ca majjhimesu ca;_  
_Mahājanassatthacarodha paṇḍito,_  
_So tādiso bhikkhu idha paggahāraho”ti._  


</Paragraph>
</Division>

<Paragraph number="2035" type="center" book="vi-maha">
Kosambakakkhandhako dasamo.



</Paragraph>

<Paragraph number="2036" type="center" book="vi-maha">
Tassuddānaṃ


</Paragraph>

<Paragraph number="2037" type="verses" book="vi-maha">
_Kosambiyaṃ jinavaro,_  
_vivādāpattidassane;_  
_Nukkhipeyya yasmiṃ tasmiṃ,_  
_saddhāyāpatti desaye._  

</Paragraph>

<Paragraph number="2038" type="verses" book="vi-maha">
_Antosīmāyaṃ tattheva,_  
_bālakañceva vaṃsadā;_  
_Pālileyyā ca sāvatthi,_  
_sāriputto ca kolito._  

</Paragraph>

<Paragraph number="2039" type="verses" book="vi-maha">
_Mahākassapakaccānā,_  
_koṭṭhiko kappinena ca;_  
_Mahācundo anuruddho,_  
_revato upāli cubho._  

</Paragraph>

<Paragraph number="2040" type="verses" book="vi-maha">
_Ānando rāhulo ceva,_  
_gotamīnāthapiṇḍiko;_  
_Senāsanaṃ vivittañca,_  
_āmisaṃ samakampi ca._  

</Paragraph>

<Paragraph number="2041" type="verses" book="vi-maha">
_Na kehi chando dātabbo,_  
_upāliparipucchito;_  
_Anānuvajjo sīlena,_  
_sāmaggī jinasāsaneti._  


</Paragraph>

<Paragraph number="2042" type="center" book="vi-maha">
Kosambakakkhandhako niṭṭhito.



</Paragraph>

<Paragraph number="2043" type="center" book="vi-maha">
Mahāvaggo niṭṭhito.



</Paragraph>

<Paragraph number="2044" type="center" book="vi-maha">
Mahāvaggapāḷi niṭṭhitā.
</Paragraph>