---
title: "7.14 Palibodhāpalibodhakathā"
tableOfContents: false
sidebar:
  order: 14
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="325" book="vi-maha" e="ch" v="3" p="373">

<Paragraph number="1524" book="vi-maha">
Dveme, bhikkhave, kathinassa palibodhā, dve apalibodhā. Katame ca, bhikkhave, dve kathinassa palibodhā? Āvāsapalibodho ca cīvarapalibodho ca. Kathañca, bhikkhave, āvāsapalibodho hoti? Idha, bhikkhave, bhikkhu vasati vā tasmiṃ āvāse, sāpekkho vā pakkamati “paccessan”ti. Evaṃ kho, bhikkhave, āvāsapalibodho hoti. Kathañca, bhikkhave, cīvarapalibodho hoti? Idha, bhikkhave, bhikkhuno cīvaraṃ akataṃ vā hoti vippakataṃ vā, cīvarāsā vā anupacchinnā. Evaṃ kho, bhikkhave, cīvarapalibodho hoti. Ime kho, bhikkhave, dve kathinassa palibodhā.
</Paragraph>

<Paragraph number="1525" book="vi-maha">
Katame ca, bhikkhave, dve kathinassa apalibodhā? Āvāsaapalibodho ca cīvaraapalibodho ca. Kathañca, bhikkhave, āvāsaapalibodho hoti? Idha, bhikkhave, bhikkhu pakkamati tamhā āvāsā cattena vantena muttena anapekkho “na paccessan”ti. Evaṃ kho, bhikkhave, āvāsaapalibodho hoti. Kathañca, bhikkhave, cīvaraapalibodho hoti? Idha, bhikkhave, bhikkhuno cīvaraṃ kataṃ vā hoti, naṭṭhaṃ vā vinaṭṭhaṃ vā daḍḍhaṃ vā, cīvarāsā vā upacchinnā. Evaṃ kho, bhikkhave, cīvaraapalibodho hoti. Ime kho, bhikkhave, dve kathinassa apalibodhā”ti.

</Paragraph>
</Division>

<Paragraph number="1526" type="center" book="vi-maha">
Kathinakkhandhako niṭṭhito sattamo.



</Paragraph>

<Paragraph number="1527" type="center" book="vi-maha">
Tassuddānaṃ


</Paragraph>

<Paragraph number="1528" type="verses" book="vi-maha">
_Tiṃsa pāveyyakā bhikkhū,_  
_sāketukkaṇṭhitā vasuṃ;_  
_Vassaṃvuṭṭhokapuṇṇehi,_  
_agamuṃ jinadassanaṃ._  

</Paragraph>

<Paragraph number="1529" type="verses" book="vi-maha">
_Idaṃ vatthu kathinassa,_  
_kappissanti ca pañcakā;_  
_Anāmantā asamācārā,_  
_tatheva gaṇabhojanaṃ._  

</Paragraph>

<Paragraph number="1530" type="verses" book="vi-maha">
_Yāvadatthañca uppādo,_  
_atthatānaṃ bhavissati;_  
_Ñatti evatthatañceva,_  
_evañceva anatthataṃ._  

</Paragraph>

<Paragraph number="1531" type="verses" book="vi-maha">
_Ullikhi dhovanā ceva,_  
_vicāraṇañca chedanaṃ;_  
_Bandhano vaṭṭi kaṇḍusa,_  
_daḷhīkammānuvātikā._  

</Paragraph>

<Paragraph number="1532" type="verses" book="vi-maha">
_Paribhaṇḍaṃ ovaddheyyaṃ,_  
_maddanā nimittaṃ kathā;_  
_Kukku sannidhi nissaggi,_  
_na kappaññatra te tayo._  

</Paragraph>

<Paragraph number="1533" type="verses" book="vi-maha">
_Aññatra pañcātireke,_  
_sañchinnena samaṇḍalī;_  
_Nāññatra puggalā sammā,_  
_nissīmaṭṭhonumodati._  

</Paragraph>

<Paragraph number="1534" type="verses" book="vi-maha">
_Kathinānatthataṃ hoti,_  
_evaṃ buddhena desitaṃ;_  
_Ahatākappapiloti,_  
_paṃsu pāpaṇikāya ca._  

</Paragraph>

<Paragraph number="1535" type="verses" book="vi-maha">
_Animittāparikathā,_  
_akukku ca asannidhi;_  
_Anissaggi kappakate,_  
_tathā ticīvarena ca._  

</Paragraph>

<Paragraph number="1536" type="verses" book="vi-maha">
_Pañcake vātireke vā,_  
_chinne samaṇḍalīkate;_  
_Puggalassatthārā sammā,_  
_sīmaṭṭho anumodati._  

</Paragraph>

<Paragraph number="1537" type="verses" book="vi-maha">
_Evaṃ kathinattharaṇaṃ,_  
_ubbhārassaṭṭhamātikā;_  
_Pakkamananti niṭṭhānaṃ,_  
_sanniṭṭhānañca nāsanaṃ._  

</Paragraph>

<Paragraph number="1538" type="verses" book="vi-maha">
_Savanaṃ āsāvacchedi,_  
_sīmā sahubbhāraṭṭhamī;_  
_Katacīvaramādāya,_  
_“na paccessan”ti gacchati._  

</Paragraph>

<Paragraph number="1539" type="verses" book="vi-maha">
_Tassa taṃ kathinuddhāro,_  
_hoti pakkamanantiko;_  
_Ādāya cīvaraṃ yāti,_  
_nissīme idaṃ cintayi._  

</Paragraph>

<Paragraph number="1540" type="verses" book="vi-maha">
_“Kāressaṃ na paccessan”ti,_  
_niṭṭhāne kathinuddhāro;_  
_Ādāya nissīmaṃ neva,_  
_“na paccessan”ti mānaso._  

</Paragraph>

<Paragraph number="1541" type="verses" book="vi-maha">
_Tassa taṃ kathinuddhāro,_  
_sanniṭṭhānantiko bhave;_  
_Ādāya cīvaraṃ yāti,_  
_nissīme idaṃ cintayi._  

</Paragraph>

<Paragraph number="1542" type="verses" book="vi-maha">
_“Kāressaṃ na paccessan”ti,_  
_kayiraṃ tassa nassati;_  
_Tassa taṃ kathinuddhāro,_  
_bhavati nāsanantiko._  

</Paragraph>

<Paragraph number="1543" type="verses" book="vi-maha">
_Ādāya yāti “paccessaṃ”,_  
_bahi kāreti cīvaraṃ;_  
_Katacīvaro suṇāti,_  
_ubbhataṃ kathinaṃ tahiṃ._  

</Paragraph>

<Paragraph number="1544" type="verses" book="vi-maha">
_Tassa taṃ kathinuddhāro,_  
_bhavati savanantiko;_  
_Ādāya yāti “paccessaṃ”,_  
_bahi kāreti cīvaraṃ._  

</Paragraph>

<Paragraph number="1545" type="verses" book="vi-maha">
_Katacīvaro bahiddhā,_  
_nāmeti kathinuddhāraṃ;_  
_Tassa taṃ kathinuddhāro,_  
_sīmātikkantiko bhave._  

</Paragraph>

<Paragraph number="1546" type="verses" book="vi-maha">
_Ādāya yāti “paccessaṃ”,_  
_bahi kāreti cīvaraṃ;_  
_Katacīvaro paccessaṃ,_  
_sambhoti kathinuddhāraṃ._  

</Paragraph>

<Paragraph number="1547" type="verses" book="vi-maha">
_Tassa taṃ kathinuddhāro,_  
_saha bhikkhūhi jāyati;_  
_Ādāya ca samādāya,_  
_sattasattavidhā gati._  

</Paragraph>

<Paragraph number="1548" type="verses" book="vi-maha">
_Pakkamanantikā natthi,_  
_chakke vippakate gati;_  
_Ādāya nissīmagataṃ,_  
_kāressaṃ iti jāyati._  

</Paragraph>

<Paragraph number="1549" type="verses" book="vi-maha">
_Niṭṭhānaṃ sanniṭṭhānañca,_  
_nāsanañca ime tayo;_  
_Ādāya “na paccessan”ti,_  
_bahisīme karomiti._  

</Paragraph>

<Paragraph number="1550" type="verses" book="vi-maha">
_Niṭṭhānaṃ sanniṭṭhānampi,_  
_nāsanampi idaṃ tayo;_  
_Anadhiṭṭhitena nevassa,_  
_heṭṭhā tīṇi nayāvidhi._  

</Paragraph>

<Paragraph number="1551" type="verses" book="vi-maha">
_Ādāya yāti paccessaṃ,_  
_bahisīme karomiti;_  
_“Na paccessan”ti kāreti,_  
_niṭṭhāne kathinuddhāro._  

</Paragraph>

<Paragraph number="1552" type="verses" book="vi-maha">
_Sanniṭṭhānaṃ nāsanañca,_  
_savanasīmātikkamā;_  
_Saha bhikkhūhi jāyetha,_  
_evaṃ pannarasaṃ gati._  

</Paragraph>

<Paragraph number="1553" type="verses" book="vi-maha">
_Samādāya vippakatā,_  
_samādāya punā tathā;_  
_Ime te caturo vārā,_  
_sabbe pannarasavidhi._  

</Paragraph>

<Paragraph number="1554" type="verses" book="vi-maha">
_Anāsāya ca āsāya,_  
_karaṇīyo ca te tayo;_  
_Nayato taṃ vijāneyya,_  
_tayo dvādasa dvādasa._  

</Paragraph>

<Paragraph number="1555" type="verses" book="vi-maha">
_Apavilānā navettha,_  
_phāsu pañcavidhā tahiṃ;_  
_Palibodhāpalibodhā,_  
_uddānaṃ nayato katanti._  

</Paragraph>

<Paragraph number="1556" type="center" book="vi-maha">
Imamhi khandhake vatthū doḷasakapeyyālamukhāni ekasataṃ aṭṭhārasa.

</Paragraph>

<Paragraph number="1557" type="center" book="vi-maha">
Kathinakkhandhako niṭṭhito.
</Paragraph>