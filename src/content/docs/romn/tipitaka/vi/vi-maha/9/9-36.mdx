---
title: "9.36 Appaṭinissaggeukkhepanīyakammapaṭippassaddhikathā"
tableOfContents: false
sidebar:
  order: 30
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="450" book="vi-maha">

<Paragraph number="1896" book="vi-maha">
Idha pana, bhikkhave, bhikkhu saṃghena pāpikāya diṭṭhiyā appaṭinissagge ukkhepanīyakammakato sammā vattati, lomaṃ pāteti, netthāraṃ vattati, pāpikāya diṭṭhiyā appaṭinissagge ukkhepanīyassa kammassa paṭippassaddhiṃ yācati. Tatra ce bhikkhūnaṃ evaṃ hoti—  ‘ayaṃ kho, āvuso, bhikkhu saṃghena pāpikāya diṭṭhiyā appaṭinissagge ukkhepanīyakammakato sammā vattati, lomaṃ pāteti, netthāraṃ vattati, pāpikāya diṭṭhiyā appaṭinissagge ukkhepanīyassa kammassa paṭippassaddhiṃ yācati. Handassa mayaṃ pāpikāya diṭṭhiyā appaṭinissagge ukkhepanīyakammaṃ paṭippassambhemā’ti. Te tassa pāpikāya diṭṭhiyā appaṭinissagge ukkhepanīyakammaṃ paṭippassambhenti—  adhammena vaggā …pe…  adhammena samaggā…  dhammena vaggā…  dhammapatirūpakena vaggā…  dhammapatirūpakena samaggā. Tatraṭṭho saṃgho vivadati—  ‘adhammena vaggakammaṃ, adhammena samaggakammaṃ, dhammena vaggakammaṃ, dhammapatirūpakena vaggakammaṃ, dhammapatirūpakena samaggakammaṃ, akataṃ kammaṃ dukkaṭaṃ kammaṃ puna kātabbaṃ kamman’ti. Tatra, bhikkhave, ye te bhikkhū evamāhaṃsu—  ‘dhammapatirūpakena samaggakamman’ti, ye ca te bhikkhū evamāhaṃsu—  ‘akataṃ kammaṃ dukkaṭaṃ kammaṃ puna kātabbaṃ kamman’ti, ime tattha bhikkhū dhammavādino. Imepi pañca vārā saṃkhittā”.

</Paragraph>
</Division>

<Paragraph number="1897" type="center" book="vi-maha">
Campeyyakkhandhako navamo.



</Paragraph>

<Paragraph number="1898" type="center" book="vi-maha">
Tassuddānaṃ


</Paragraph>

<Paragraph number="1899" type="verses" book="vi-maha">
_Campāyaṃ bhagavā āsi,_  
_vatthu vāsabhagāmake;_  
_Āgantukānamussukkaṃ,_  
_akāsi icchitabbake._  

</Paragraph>

<Paragraph number="1900" type="verses" book="vi-maha">
_Pakataññunoti ñatvā,_  
_ussukkaṃ na karī tadā;_  
_Ukkhitto na karotīti,_  
_sāgamā jinasantike._  

</Paragraph>

<Paragraph number="1901" type="verses" book="vi-maha">
_Adhammena vaggakammaṃ,_  
_samaggaṃ adhammena ca;_  
_Dhammena vaggakammañca,_  
_patirūpakena vaggikaṃ._  

</Paragraph>

<Paragraph number="1902" type="verses" book="vi-maha">
_Patirūpakena samaggaṃ,_  
_eko ukkhipatekakaṃ;_  
_Eko ca dve sambahule,_  
_saṃghaṃ ukkhipatekako._  

</Paragraph>

<Paragraph number="1903" type="verses" book="vi-maha">
_Duvepi sambahulāpi,_  
_saṃgho saṃghañca ukkhipi;_  
_Sabbaññupavaro sutvā,_  
_adhammanti paṭikkhipi._  

</Paragraph>

<Paragraph number="1904" type="verses" book="vi-maha">
_Ñattivipannaṃ yaṃ kammaṃ,_  
_sampannaṃ anusāvanaṃ;_  
_Anussāvanavipannaṃ,_  
_sampannaṃ ñattiyā ca yaṃ._  

</Paragraph>

<Paragraph number="1905" type="verses" book="vi-maha">
_Ubhayena vipannañca,_  
_aññatra dhammameva ca;_  
_Vinayā satthu paṭikuṭṭhaṃ,_  
_kuppaṃ aṭṭhānārahikaṃ._  

</Paragraph>

<Paragraph number="1906" type="verses" book="vi-maha">
_Adhammavaggaṃ samaggaṃ,_  
_Dhamma patirūpāni ye duve;_  
_Dhammeneva ca sāmaggiṃ,_  
_Anuññāsi tathāgato._  

</Paragraph>

<Paragraph number="1907" type="verses" book="vi-maha">
_Catuvaggo pañcavaggo,_  
_dasavaggo ca vīsati;_  
_Parovīsativaggo ca,_  
_saṃgho pañcavidho tathā._  

</Paragraph>

<Paragraph number="1908" type="verses" book="vi-maha">
_Ṭhapetvā upasampadaṃ,_  
_yañca kammaṃ pavāraṇaṃ;_  
_Abbhānakammena saha,_  
_catuvaggehi kammiko._  

</Paragraph>

<Paragraph number="1909" type="verses" book="vi-maha">
_Duve kamme ṭhapetvāna,_  
_majjhadesūpasampadaṃ;_  
_Abbhānaṃ pañcavaggiko,_  
_sabbakammesu kammiko._  

</Paragraph>

<Paragraph number="1910" type="verses" book="vi-maha">
_Abbhānekaṃ ṭhapetvāna,_  
_ye bhikkhū dasavaggikā;_  
_Sabbakammakaro saṃgho,_  
_vīso sabbattha kammiko._  

</Paragraph>

<Paragraph number="1911" type="verses" book="vi-maha">
_Bhikkhunī sikkhamānā ca,_  
_sāmaṇero sāmaṇerī;_  
_Paccakkhātantimavatthū,_  
_ukkhittāpattidassane._  

</Paragraph>

<Paragraph number="1912" type="verses" book="vi-maha">
_Appaṭikamme diṭṭhiyā,_  
_paṇḍako theyyasaṃvāsakaṃ;_  
_Titthiyā tiracchānagataṃ,_  
_mātu pitu ca ghātakaṃ._  

</Paragraph>

<Paragraph number="1913" type="verses" book="vi-maha">
_Arahaṃ bhikkhunīdūsi,_  
_bhedakaṃ lohituppādaṃ;_  
_Byañjanaṃ nānāsaṃvāsaṃ,_  
_nānāsīmāya iddhiyā._  

</Paragraph>

<Paragraph number="1914" type="verses" book="vi-maha">
_Yassa saṃgho kare kammaṃ,_  
_hontete catuvīsati;_  
_Sambuddhena paṭikkhittā,_  
_na hete gaṇapūrakā._  

</Paragraph>

<Paragraph number="1915" type="verses" book="vi-maha">
_Pārivāsikacatuttho,_  
_parivāsaṃ dadeyya vā;_  
_Mūlā mānattamabbheyya,_  
_akammaṃ na ca karaṇaṃ._  

</Paragraph>

<Paragraph number="1916" type="verses" book="vi-maha">
_Mūlā arahamānattā,_  
_abbhānārahameva ca;_  
_Na kammakārakā pañca,_  
_sambuddhena pakāsitā._  

</Paragraph>

<Paragraph number="1917" type="verses" book="vi-maha">
_Bhikkhunī sikkhamānā ca,_  
_sāmaṇero sāmaṇerikā;_  
_Paccakkhantimaummattā,_  
_khittāvedanadassane._  

</Paragraph>

<Paragraph number="1918" type="verses" book="vi-maha">
_Appaṭikamme diṭṭhiyā,_  
_paṇḍakāpi ca byañjanā;_  
_Nānāsaṃvāsakā sīmā,_  
_vehāsaṃ yassa kamma ca._  

</Paragraph>

<Paragraph number="1919" type="verses" book="vi-maha">
_Aṭṭhārasannametesaṃ,_  
_paṭikkosaṃ na ruhati;_  
_Bhikkhussa pakatattassa,_  
_ruhati paṭikkosanā._  

</Paragraph>

<Paragraph number="1920" type="verses" book="vi-maha">
_Suddhassa dunnisārito,_  
_bālo hi sunissārito;_  
_Paṇḍako theyyasaṃvāso,_  
_pakkanto tiracchānagato._  

</Paragraph>

<Paragraph number="1921" type="verses" book="vi-maha">
_Mātu pitu arahanta,_  
_dūsako saṃghabhedako;_  
_Lohituppādako ceva,_  
_ubhatobyañjano ca yo._  

</Paragraph>

<Paragraph number="1922" type="verses" book="vi-maha">
_Ekādasannaṃ etesaṃ,_  
_osāraṇaṃ na yujjati;_  
_Hatthapādaṃ tadubhayaṃ,_  
_kaṇṇanāsaṃ tadūbhayaṃ._  

</Paragraph>

<Paragraph number="1923" type="verses" book="vi-maha">
_Aṅguli aḷakaṇḍaraṃ,_  
_phaṇaṃ khujjo ca vāmano;_  
_Gaṇḍī lakkhaṇakasā ca,_  
_likhitako ca sīpadī._  

</Paragraph>

<Paragraph number="1924" type="verses" book="vi-maha">
_Pāpā parisakāṇo ca,_  
_kuṇī khañjo hatopi ca;_  
_Iriyāpathadubbalo,_  
_andho mūgo ca badhiro._  

</Paragraph>

<Paragraph number="1925" type="verses" book="vi-maha">
_Andhamūgandhabadhiro,_  
_mūgabadhirameva ca;_  
_Andhamūgabadhiro ca,_  
_dvattiṃsete anūnakā._  

</Paragraph>

<Paragraph number="1926" type="verses" book="vi-maha">
_Tesaṃ osāraṇaṃ hoti,_  
_sambuddhena pakāsitaṃ;_  
_Daṭṭhabbā paṭikātabbā,_  
_nissajjetā na vijjati._  

</Paragraph>

<Paragraph number="1927" type="verses" book="vi-maha">
_Tassa ukkhepanā kammā,_  
_satta honti adhammikā;_  
_Āpannaṃ anuvattantaṃ,_  
_satta tepi adhammikā._  

</Paragraph>

<Paragraph number="1928" type="verses" book="vi-maha">
_Āpannaṃ nānuvattantaṃ,_  
_satta kammā sudhammikā;_  
_Sammukhā paṭipucchā ca,_  
_paṭiññāya ca kāraṇā._  

</Paragraph>

<Paragraph number="1929" type="verses" book="vi-maha">
_Sati amūḷhapāpikā,_  
_tajjanīniyassena ca;_  
_Pabbājanīya paṭisāro,_  
_ukkhepaparivāsa ca._  

</Paragraph>

<Paragraph number="1930" type="verses" book="vi-maha">
_Mūlā mānattaabbhānā,_  
_tatheva upasampadā;_  
_Aññaṃ kareyya aññassa,_  
_soḷasete adhammikā._  

</Paragraph>

<Paragraph number="1931" type="verses" book="vi-maha">
_Taṃ taṃ kareyya taṃ tassa,_  
_soḷasete sudhammikā;_  
_Paccāropeyya aññaññaṃ,_  
_soḷasete adhammikā._  

</Paragraph>

<Paragraph number="1932" type="verses" book="vi-maha">
_Dve dve tammūlakaṃ tassa,_  
_tepi soḷasa dhammikā;_  
_Ekekamūlakaṃ cakkaṃ,_  
_“adhamman”ti jinobravi._  

</Paragraph>

<Paragraph number="1933" type="verses" book="vi-maha">
_Akāsi tajjanīyaṃ kammaṃ,_  
_saṃgho bhaṇḍanakārako;_  
_Adhammena vaggakammaṃ,_  
_aññaṃ āvāsaṃ gacchi so._  

</Paragraph>

<Paragraph number="1934" type="verses" book="vi-maha">
_Tatthādhammena samaggā,_  
_tassa tajjanīyaṃ karuṃ;_  
_Aññattha vaggādhammena,_  
_tassa tajjanīyaṃ karuṃ._  

</Paragraph>

<Paragraph number="1935" type="verses" book="vi-maha">
_Patirūpena vaggāpi,_  
_samaggāpi tathā karuṃ;_  
_Adhammena samaggā ca,_  
_dhammena vaggameva ca._  

</Paragraph>

<Paragraph number="1936" type="verses" book="vi-maha">
_Patirūpakena vaggā ca,_  
_samaggā ca ime padā;_  
_Ekekamūlakaṃ katvā,_  
_cakkaṃ bandhe vicakkhaṇo._  

</Paragraph>

<Paragraph number="1937" type="verses" book="vi-maha">
_Bālā byattassa niyassaṃ,_  
_pabbāje kuladūsakaṃ;_  
_Paṭisāraṇīyaṃ kammaṃ,_  
_kare akkosakassa ca._  

</Paragraph>

<Paragraph number="1938" type="verses" book="vi-maha">
_Adassanāppaṭikamme,_  
_yo ca diṭṭhiṃ na nissajje;_  
_Tesaṃ ukkhepanīyakammaṃ,_  
_satthavāhena bhāsitaṃ._  

</Paragraph>

<Paragraph number="1939" type="verses" book="vi-maha">
_Upari nayakammānaṃ,_  
_pañño tajjanīyaṃ naye;_  
_Tesaṃyeva anulomaṃ,_  
_sammā vattati yācite._  

</Paragraph>

<Paragraph number="1940" type="verses" book="vi-maha">
_Passaddhi tesaṃ kammānaṃ,_  
_heṭṭhā kammanayena ca;_  
_Tasmiṃ tasmiṃ tu kammesu,_  
_tatraṭṭho ca vivadati._  

</Paragraph>

<Paragraph number="1941" type="verses" book="vi-maha">
_Akataṃ dukkaṭañceva,_  
_punakātabbakanti ca;_  
_Kamme passaddhiyā cāpi,_  
_te bhikkhū dhammavādino._  

</Paragraph>

<Paragraph number="1942" type="verses" book="vi-maha">
_Vipattibyādhite disvā,_  
_kammappatte mahāmuni;_  
_Paṭippassaddhimakkhāsi,_  
_sallakattova osadhanti._  


</Paragraph>

<Paragraph number="1943" type="center" book="vi-maha">
Imamhi khandhake vatthūni chattiṃsāti.



</Paragraph>

<Paragraph number="1944" type="center" book="vi-maha">
Campeyyakkhandhako niṭṭhito.
</Paragraph>