---
title: "1.1 Bodhikathā"
tableOfContents: false
sidebar:
  order: 1
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="1" book="vi-maha">

<Paragraph number="2" book="vi-maha">
Tena samayena buddho bhagavā uruvelāyaṃ viharati najjā nerañjarāya tīre bodhirukkhamūle paṭhamābhisambuddho. Atha kho bhagavā bodhirukkhamūle sattāhaṃ ekapallaṅkena nisīdi vimuttisukhapaṭisaṃvedī. Atha kho bhagavā rattiyā paṭhamaṃ yāmaṃ paṭiccasamuppādaṃ anulomapaṭilomaṃ manasākāsi—
</Paragraph>

<Paragraph number="3" book="vi-maha">
“Avijjāpaccayā saṅkhārā, saṅkhārapaccayā viññāṇaṃ, viññāṇapaccayā nāmarūpaṃ, nāmarūpapaccayā saḷāyatanaṃ, saḷāyatanapaccayā phasso, phassapaccayā vedanā, vedanāpaccayā taṇhā, taṇhāpaccayā upādānaṃ, upādānapaccayā bhavo, bhavapaccayā jāti, jātipaccayā jarāmaraṇaṃ sokaparidevadukkhadomanassupāyāsā sambhavanti. Evametassa kevalassa dukkhakkhandhassa samudayo hoti.
</Paragraph>

<Paragraph number="4" book="vi-maha">
Avijjāya tveva asesavirāganirodhā saṅkhāranirodho, saṅkhāranirodhā viññāṇanirodho, viññāṇanirodhā nāmarūpanirodho, nāmarūpanirodhā saḷāyatananirodho, saḷāyatananirodhā phassanirodho, phassanirodhā vedanānirodho, vedanānirodhā taṇhānirodho, taṇhānirodhā upādānanirodho, upādānanirodhā bhavanirodho, bhavanirodhā jātinirodho, jātinirodhā jarāmaraṇaṃ sokaparidevadukkhadomanassupāyāsā nirujjhanti. Evametassa kevalassa dukkhakkhandhassa nirodho hotī”ti.
</Paragraph>

<Paragraph number="5" book="vi-maha">
Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi—
</Paragraph>

<Paragraph number="6" type="verses" book="vi-maha">
_“Yadā have pātubhavanti dhammā,_  
_Ātāpino jhāyato brāhmaṇassa;_  
_Athassa kaṅkhā vapayanti sabbā,_  
_Yato pajānāti sahetudhamman”ti._  

</Paragraph>

</Division>
<Division number="2" book="vi-maha">

<Paragraph number="7" book="vi-maha">
Atha kho bhagavā rattiyā majjhimaṃ yāmaṃ paṭiccasamuppādaṃ anulomapaṭilomaṃ manasākāsi—  “avijjāpaccayā saṅkhārā, saṅkhārapaccayā viññāṇaṃ, viññāṇapaccayā nāmarūpaṃ …pe…  evametassa kevalassa dukkhakkhandhassa samudayo hoti …pe…  nirodho hotī”ti.
</Paragraph>

<Paragraph number="8" book="vi-maha">
Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi—
</Paragraph>

<Paragraph number="9" type="verses" book="vi-maha">
_“Yadā have pātubhavanti dhammā,_  
_Ātāpino jhāyato brāhmaṇassa;_  
_Athassa kaṅkhā vapayanti sabbā,_  
_Yato khayaṃ paccayānaṃ avedī”ti._  

</Paragraph>

</Division>
<Division number="3" book="vi-maha">

<Paragraph number="10" book="vi-maha">
Atha kho bhagavā rattiyā pacchimaṃ yāmaṃ paṭiccasamuppādaṃ anulomapaṭilomaṃ manasākāsi—  “avijjāpaccayā saṅkhārā, saṅkhārapaccayā viññāṇaṃ, viññāṇapaccayā nāmarūpaṃ …pe…  evametassa kevalassa dukkhakkhandhassa samudayo hoti …pe…  nirodho hotī”ti.
</Paragraph>

<Paragraph number="11" book="vi-maha">
Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi—
</Paragraph>

<Paragraph number="12" type="verses" book="vi-maha">
_“Yadā have pātubhavanti dhammā,_  
_Ātāpino jhāyato brāhmaṇassa;_  
_Vidhūpayaṃ tiṭṭhati mārasenaṃ,_  
_Sūriyova obhāsayamantalikkhan”ti._  


</Paragraph>
</Division>

<Paragraph number="13" type="center" book="vi-maha">
Bodhikathā niṭṭhitā.
</Paragraph>