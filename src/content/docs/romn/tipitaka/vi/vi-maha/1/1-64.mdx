---
title: "1.64 Cattāronissaya"
tableOfContents: false
sidebar:
  order: 64
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="128" book="vi-maha" e="ch" v="3" p="133">

<Paragraph number="533" book="vi-maha">
“Tāvadeva chāyā metabbā, utuppamāṇaṃ ācikkhitabbaṃ, divasabhāgo ācikkhitabbo, saṅgīti ācikkhitabbā, cattāro nissayā ācikkhitabbā—
</Paragraph>

<Paragraph number="534" book="vi-maha">
Piṇḍiyālopabhojanaṃ nissāya pabbajjā. Tattha te yāvajīvaṃ ussāho karaṇīyo. Atirekalābho—  saṃghabhattaṃ, uddesabhattaṃ, nimantanaṃ, salākabhattaṃ, pakkhikaṃ, uposathikaṃ, pāṭipadikaṃ. (1)
</Paragraph>

<Paragraph number="535" book="vi-maha">
Paṃsukūlacīvaraṃ nissāya pabbajjā. Tattha te yāvajīvaṃ ussāho karaṇīyo. Atirekalābho—  khomaṃ, kappāsikaṃ, koseyyaṃ, kambalaṃ, sāṇaṃ, bhaṅgaṃ. (2)
</Paragraph>

<Paragraph number="536" book="vi-maha">
Rukkhamūlasenāsanaṃ nissāya pabbajjā. Tattha te yāvajīvaṃ ussāho karaṇīyo. Atirekalābho—  vihāro, aḍḍhayogo, pāsādo, hammiyaṃ, guhā. (3)
</Paragraph>

<Paragraph number="537" book="vi-maha">
Pūtimuttabhesajjaṃ nissāya pabbajjā. Tattha te yāvajīvaṃ ussāho karaṇīyo. Atirekalābho—  sappi, navanītaṃ, telaṃ, madhu, phāṇitan”ti. (4)

</Paragraph>
</Division>

<Paragraph number="538" type="center" book="vi-maha">
Cattāro nissayā niṭṭhitā.
</Paragraph>