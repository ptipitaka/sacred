---
title: "1.9 Pabbajjūpasampadākathā"
tableOfContents: false
sidebar:
  order: 9
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="34" book="vi-maha" e="ch" v="3" p="28">

<Paragraph number="139" book="vi-maha">
Tena kho pana samayena bhikkhū nānādisā nānājanapadā pabbajjāpekkhe ca upasampadāpekkhe ca ānenti—  “bhagavā ne pabbājessati upasampādessatī”ti. Tattha bhikkhū ceva kilamanti pabbajjāpekkhā ca upasampadāpekkhā ca. Atha kho bhagavato rahogatassa paṭisallīnassa evaṃ cetaso parivitakko udapādi—  “etarahi kho bhikkhū nānādisā nānājanapadā pabbajjāpekkhe ca upasampadāpekkhe ca ānenti—  ‘bhagavā ne pabbājessati upasampādessatī’ti. Tattha bhikkhū ceva kilamanti pabbajjāpekkhā ca upasampadāpekkhā ca. Yannūnāhaṃ bhikkhūnaṃ anujāneyyaṃ—  tumheva dāni, bhikkhave, tāsu tāsu disāsu tesu tesu janapadesu pabbājetha upasampādethā”ti.
</Paragraph>

<Paragraph number="140" book="vi-maha">
Atha kho bhagavā sāyanhasamayaṃ paṭisallānā vuṭṭhito etasmiṃ nidāne etasmiṃ pakaraṇe dhammiṃ kathaṃ katvā bhikkhū āmantesi—  “idha mayhaṃ, bhikkhave, rahogatassa paṭisallīnassa evaṃ cetaso parivitakko udapādi—  etarahi kho bhikkhū nānādisā nānājanapadā pabbajjāpekkhe ca upasampadāpekkhe ca ānenti—  ‘bhagavā ne pabbājessati upasampādessatī’ti, Tattha bhikkhū ceva kilamanti pabbajjāpekkhā ca upasampadāpekkhā ca. Yannūnāhaṃ bhikkhūnaṃ anujāneyyaṃ tumheva dāni, bhikkhave, tāsu tāsu disāsu tesu tesu janapadesu pabbājetha upasampādethāti, Anujānāmi, bhikkhave, tumheva dāni tāsu tāsu disāsu tesu tesu janapadesu pabbājetha upasampādetha. Evañca pana, bhikkhave, pabbājetabbo upasampādetabbo—
</Paragraph>

<Paragraph number="141" book="vi-maha">
Paṭhamaṃ kesamassuṃ ohārāpetvā, kāsāyāni vatthāni acchādāpetvā, ekaṃsaṃ uttarāsaṅgaṃ kārāpetvā, bhikkhūnaṃ pāde vandāpetvā, ukkuṭikaṃ nisīdāpetvā, añjaliṃ paggaṇhāpetvā ‘evaṃ vadehī’ti vattabbo—
</Paragraph>

<Paragraph number="142" type="verses" book="vi-maha">
_‘Buddhaṃ saraṇaṃ gacchāmi,_  
_Dhammaṃ saraṇaṃ gacchāmi,_  
_Saṃghaṃ saraṇaṃ gacchāmi._  

</Paragraph>

<Paragraph number="143" type="verses" book="vi-maha">
_Dutiyampi buddhaṃ saraṇaṃ gacchāmi,_  
_Dutiyampi dhammaṃ saraṇaṃ gacchāmi,_  
_Dutiyampi saṃghaṃ saraṇaṃ gacchāmi._  

</Paragraph>

<Paragraph number="144" type="verses" book="vi-maha">
_Tatiyampi buddhaṃ saraṇaṃ gacchāmi,_  
_Tatiyampi dhammaṃ saraṇaṃ gacchāmi,_  
_Tatiyampi saṃghaṃ saraṇaṃ gacchāmī’ti._  

</Paragraph>

<Paragraph number="145" book="vi-maha">
Anujānāmi, bhikkhave, imehi tīhi saraṇagamanehi pabbajjaṃ upasampadan”ti.

</Paragraph>
</Division>

<Paragraph number="146" type="center" book="vi-maha">
Tīhi saraṇagamanehi upasampadākathā niṭṭhitā.
</Paragraph>