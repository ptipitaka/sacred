---
title: "2.17 Pakkhagaṇanādiuggahaṇānujānana"
tableOfContents: false
sidebar:
  order: 9
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="156" book="vi-maha" bookNo="3" page="157">

<Paragraph number="653" book="vi-maha">
Atha kho bhagavā codanāvatthusmiṃ yathābhirantaṃ viharitvā punadeva rājagahaṃ paccāgañchi.
</Paragraph>

<Paragraph number="654" book="vi-maha">
Tena kho pana samayena manussā bhikkhū piṇḍāya carante pucchanti—  “katimī, bhante, pakkhassā”ti? Bhikkhū evamāhaṃsu—  “na kho mayaṃ, āvuso, jānāmā”ti. Manussā ujjhāyanti khiyyanti vipācenti—  “pakkhagaṇanamattampime samaṇā sakyaputtiyā na jānanti, kiṃ panime aññaṃ kiñci kalyāṇaṃ jānissantī”ti? Bhagavato etamatthaṃ ārocesuṃ. “Anujānāmi, bhikkhave, pakkhagaṇanaṃ uggahetun”ti. Atha kho bhikkhūnaṃ etadahosi—  “kena nu kho pakkhagaṇanā uggahetabbā”ti? Bhagavato etamatthaṃ ārocesuṃ. “Anujānāmi, bhikkhave, sabbeheva pakkhagaṇanaṃ uggahetun”ti.
</Paragraph>

</Division>
<Division number="157" book="vi-maha" bookNo="3" page="157">

<Paragraph number="655" book="vi-maha">
Tena kho pana samayena manussā bhikkhū piṇḍāya carante pucchanti—  “kīvatikā, bhante, bhikkhū”ti? Bhikkhū evamāhaṃsu—  “na kho mayaṃ, āvuso, jānāmā”ti. Manussā ujjhāyanti khiyyanti vipācenti—  “aññamaññampime samaṇā sakyaputtiyā na jānanti, kiṃ panime aññaṃ kiñci kalyāṇaṃ jānissantī”ti? Bhagavato etamatthaṃ ārocesuṃ. “Anujānāmi, bhikkhave, bhikkhū gaṇetun”ti.
</Paragraph>

<Paragraph number="656" book="vi-maha">
Atha kho bhikkhūnaṃ etadahosi—  “kadā nu kho bhikkhū gaṇetabbā”ti? Bhagavato etamatthaṃ ārocesuṃ. “Anujānāmi, bhikkhave, tadahuposathe nāmaggena vā gaṇetuṃ, salākaṃ vā gāhetun”ti.
</Paragraph>

</Division>
<Division number="158" book="vi-maha" bookNo="3" page="158">

<Paragraph number="657" book="vi-maha">
Tena kho pana samayena bhikkhū ajānantā ajjuposathoti dūraṃ gāmaṃ piṇḍāya caranti. Te uddissamānepi pātimokkhe āgacchanti, uddiṭṭhamattepi āgacchanti. Bhagavato etamatthaṃ ārocesuṃ. “Anujānāmi, bhikkhave, ārocetuṃ ‘ajjuposatho’”ti.
</Paragraph>

<Paragraph number="658" book="vi-maha">
Atha kho bhikkhūnaṃ etadahosi—  “kena nu kho ārocetabbo”ti? Bhagavato etamatthaṃ ārocesuṃ. “Anujānāmi, bhikkhave, therena bhikkhunā kālavato ārocetun”ti.
</Paragraph>

<Paragraph number="659" book="vi-maha">
Tena kho pana samayena aññataro thero kālavato nassarati. Bhagavato etamatthaṃ ārocesuṃ. “Anujānāmi, bhikkhave, bhattakālepi ārocetun”ti.
</Paragraph>

<Paragraph number="660" book="vi-maha">
Bhattakālepi nassarati. Bhagavato etamatthaṃ ārocesuṃ. “Anujānāmi, bhikkhave, yaṃ kālaṃ sarati, taṃ kālaṃ ārocetun”ti.
</Paragraph>
</Division>