---
title: "2.31 Kukkuccapakatapannarasaka"
tableOfContents: false
sidebar:
  order: 25
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="175" book="vi-maha">

<Paragraph number="753" book="vi-maha">
Idha pana, bhikkhave, aññatarasmiṃ āvāse tadahuposathe sambahulā āvāsikā bhikkhū sannipatanti cattāro vā atirekā vā. Te jānanti—  ‘atthaññe āvāsikā bhikkhū anāgatā’ti. Te ‘kappateva amhākaṃ uposatho kātuṃ nāmhākaṃ na kappatī’ti—  kukkuccapakatā uposathaṃ karonti, pātimokkhaṃ uddisanti. Tehi uddissamāne pātimokkhe, athaññe āvāsikā bhikkhū āgacchanti bahutarā. Tehi, bhikkhave, bhikkhūhi puna pātimokkhaṃ uddisitabbaṃ. Uddesakānaṃ āpatti dukkaṭassa. (1)
</Paragraph>

<Paragraph number="754" book="vi-maha">
Idha pana, bhikkhave, aññatarasmiṃ āvāse tadahuposathe sambahulā āvāsikā bhikkhū sannipatanti cattāro vā atirekā vā. Te jānanti—  ‘atthaññe āvāsikā bhikkhū anāgatā’ti. Te ‘kappateva amhākaṃ uposatho kātuṃ nāmhākaṃ na kappatī’ti—  kukkuccapakatā uposathaṃ karonti, pātimokkhaṃ uddisanti. Tehi uddissamāne pātimokkhe, athaññe āvāsikā bhikkhū āgacchanti samasamā. Uddiṭṭhaṃ suuddiṭṭhaṃ, avasesaṃ sotabbaṃ. Uddesakānaṃ āpatti dukkaṭassa. (2)
</Paragraph>

<Paragraph number="755" book="vi-maha">
Idha pana, bhikkhave, aññatarasmiṃ āvāse tadahuposathe sambahulā āvāsikā bhikkhū sannipatanti cattāro vā atirekā vā. Te jānanti—  ‘atthaññe āvāsikā bhikkhū anāgatā’ti. Te ‘kappateva amhākaṃ uposatho kātuṃ, nāmhākaṃ na kappatī’ti—  kukkuccapakatā uposathaṃ karonti, pātimokkhaṃ uddisanti. Tehi uddissamāne pātimokkhe, athaññe āvāsikā bhikkhū āgacchanti thokatarā. Uddiṭṭhaṃ suuddiṭṭhaṃ, avasesaṃ sotabbaṃ. Uddesakānaṃ āpatti dukkaṭassa. (3)
</Paragraph>

<Paragraph number="756" book="vi-maha">
Idha pana, bhikkhave, aññatarasmiṃ āvāse tadahuposathe sambahulā āvāsikā bhikkhū sannipatanti cattāro vā atirekā vā. Te jānanti—  ‘atthaññe āvāsikā bhikkhū anāgatā’ti. Te ‘kappateva amhākaṃ uposatho kātuṃ nāmhākaṃ na kappatī’ti—  kukkuccapakatā uposathaṃ karonti, pātimokkhaṃ uddisanti. Tehi uddiṭṭhamatte pātimokkhe …pe…  avuṭṭhitāya parisāya …pe…  ekaccāya vuṭṭhitāya parisāya …pe…  sabbāya vuṭṭhitāya parisāya, athaññe āvāsikā bhikkhū āgacchanti bahutarā …pe…  samasamā …pe…  thokatarā. Uddiṭṭhaṃ suuddiṭṭhaṃ, tesaṃ santike pārisuddhi ārocetabbā. Uddesakānaṃ āpatti dukkaṭassa. (4–15)

</Paragraph>
</Division>

<Paragraph number="757" type="center" book="vi-maha">
Kukkuccapakatapannarasakaṃ niṭṭhitaṃ.
</Paragraph>