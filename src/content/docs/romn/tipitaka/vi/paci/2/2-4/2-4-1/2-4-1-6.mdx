---
title: "2.4.1.6 Upatiṭṭhanasikkhāpada"
tableOfContents: false
sidebar:
  order: 7
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="815" book="paci">

<Paragraph number="2610" book="paci">
Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena ārohanto nāma mahāmatto bhikkhūsu pabbajito hoti. Tassa purāṇadutiyikā bhikkhunīsu pabbajitā hoti. Tena kho pana samayena so bhikkhu tassā bhikkhuniyā santike bhattavissaggaṃ karoti. Atha kho sā bhikkhunī tassa bhikkhuno bhuñjantassa pānīyena ca vidhūpanena ca upatiṭṭhitvā accāvadati. Atha kho so bhikkhu taṃ bhikkhuniṃ apasādeti—  “mā, bhagini, evarūpaṃ akāsi. Netaṃ kappatī”ti. “Pubbe maṃ tvaṃ evañca evañca karosi, idāni ettakaṃ na sahasī”ti—  pānīyathālakaṃ matthake āsumbhitvā vidhūpanena pahāraṃ adāsi.
</Paragraph>

<Paragraph number="2611" book="paci">
Yā tā bhikkhuniyo appicchā …pe…  tā ujjhāyanti khiyyanti vipācenti—  “kathañhi nāma bhikkhunī bhikkhussa pahāraṃ dassatī”ti …pe…  “saccaṃ kira, bhikkhave, bhikkhunī bhikkhussa pahāraṃ adāsī”ti? “Saccaṃ, bhagavā”ti. Vigarahi buddho bhagavā …pe…  kathañhi nāma, bhikkhave, bhikkhunī bhikkhussa pahāraṃ dassati. Netaṃ, bhikkhave, appasannānaṃ vā pasādāya …pe…  evañca pana, bhikkhave, bhikkhuniyo imaṃ sikkhāpadaṃ uddisantu—
</Paragraph>

</Division>
<Division number="816" book="paci">

<Paragraph number="2612" book="paci">
<Emphasis>“Yā pana bhikkhunī bhikkhussa bhuñjantassa pānīyena vā vidhūpanena vā upatiṭṭheyya, pācittiyan”</Emphasis>ti. (*6*:<Emphasis>61</Emphasis>)
</Paragraph>

</Division>
<Division number="817" book="paci">

<Paragraph number="2613" book="paci">
<Emphasis>Yā panā</Emphasis>ti yā yādisā …pe…  <Emphasis>bhikkhunī</Emphasis>ti …pe…  ayaṃ imasmiṃ atthe adhippetā bhikkhunīti.
</Paragraph>

<Paragraph number="2614" book="paci">
<Emphasis>Bhikkhussā</Emphasis>ti upasampannassa.
</Paragraph>

<Paragraph number="2615" book="paci">
<Emphasis>Bhuñjantassā</Emphasis>ti pañcannaṃ bhojanānaṃ aññataraṃ bhojanaṃ bhuñjantassa.
</Paragraph>

<Paragraph number="2616" book="paci">
<Emphasis>Pānīyaṃ</Emphasis> nāma yaṃ kiñci pānīyaṃ.
</Paragraph>

<Paragraph number="2617" book="paci">
<Emphasis>Vidhūpanaṃ</Emphasis> nāma yā kāci bījanī.
</Paragraph>

<Paragraph number="2618" book="paci">
<Emphasis>Upatiṭṭheyyā</Emphasis>ti hatthapāse tiṭṭhati, āpatti pācittiyassa.
</Paragraph>

</Division>
<Division number="818" book="paci">

<Paragraph number="2619" book="paci">
Upasampanne upasampannasaññā pānīyena vā vidhūpanena vā upatiṭṭhati, āpatti pācittiyassa. Upasampanne vematikā pānīyena vā vidhūpanena vā upatiṭṭhati, āpatti pācittiyassa. Upasampanne anupasampannasaññā pānīyena vā vidhūpanena vā upatiṭṭhati, āpatti pācittiyassa.
</Paragraph>

<Paragraph number="2620" book="paci">
Hatthapāsaṃ vijahitvā upatiṭṭhati, āpatti dukkaṭassa. Khādanīyaṃ khādantassa upatiṭṭhati, āpatti dukkaṭassa. Anupasampannassa upatiṭṭhati, āpatti dukkaṭassa. Anupasampanne upasampannasaññā, āpatti dukkaṭassa. Anupasampanne vematikā, āpatti dukkaṭassa. Anupasampanne anupasampannasaññā, āpatti dukkaṭassa.
</Paragraph>

</Division>
<Division number="819" book="paci">

<Paragraph number="2621" book="paci">
Anāpatti—  deti, dāpeti, anupasampannaṃ āṇāpeti, ummattikāya, ādikammikāyāti.

</Paragraph>
</Division>

<Paragraph number="2622" type="center" book="paci">
Chaṭṭhasikkhāpadaṃ niṭṭhitaṃ.
</Paragraph>