---
title: "2.2.13 Dutiyapāpasamācārasikkhāpada"
tableOfContents: false
sidebar:
  order: 13
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="727" book="paci" e="ch" v="2" p="313">

<Paragraph number="2394" book="paci">
Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena thullanandā bhikkhunī saṃghena samanubhaṭṭhā bhikkhuniyo evaṃ vadeti—  “saṃsaṭṭhāva, ayye, tumhe viharatha. Mā tumhe nānā viharittha. Santi saṃghe aññāpi bhikkhuniyo evācārā evaṃsaddā evaṃsilokā, bhikkhunisaṃghassa vihesikā, aññamaññissā vajjappaṭicchādikā. Tā saṃgho na kiñci āha. Tumhaññeva saṃgho uññāya paribhavena akkhantiyā vebhassiyā dubbalyā evamāha—  ‘bhaginiyo kho saṃsaṭṭhā viharanti pāpācārā pāpasaddā pāpasilokā, bhikkhunisaṃghassa vihesikā, aññamaññissā vajjappaṭicchādikā. Viviccathāyye. Vivekaññeva bhaginīnaṃ saṃgho vaṇṇetī’”ti.
</Paragraph>

<Paragraph number="2395" book="paci">
Yā tā bhikkhuniyo appicchā …pe…  tā ujjhāyanti khiyyanti vipācenti—  “kathañhi nāma ayyā thullanandā saṃghena samanubhaṭṭhā bhikkhuniyo evaṃ vakkhati—  saṃsaṭṭhāva, ayye, tumhe viharatha. Mā tumhe nānā viharittha. Santi saṃghe aññāpi bhikkhuniyo …pe…  viviccathāyye. Vivekaññeva bhaginīnaṃ saṃgho vaṇṇetīti” …pe…  “saccaṃ kira, bhikkhave, thullanandā bhikkhunī saṃghena samanubhaṭṭhā bhikkhuniyo evaṃ vadeti—  saṃsaṭṭhāva, ayye, tumhe viharatha. Mā tumhe nānā viharittha. Santi saṃghe aññāpi bhikkhuniyo evācārā evaṃsaddā evaṃsilokā, bhikkhunisaṃghassa vihesikā, aññamaññissā vajjappaṭicchādikā. Tā saṃgho na kiñci āha. Tumhaññeva saṃgho uññāya paribhavena akkhantiyā vebhassiyā dubbalyā evamāha—  bhaginiyo kho saṃsaṭṭhā viharanti pāpācārā pāpasaddā pāpasilokā, bhikkhunisaṃghassa vihesikā, aññamaññissā vajjappaṭicchādikā. Viviccathāyye. Vivekaññeva bhaginīnaṃ saṃgho vaṇṇetī”ti? “Saccaṃ, bhagavā”ti. Vigarahi buddho bhagavā …pe…  kathañhi nāma, bhikkhave, thullanandā bhikkhunī saṃghena samanubhaṭṭhā bhikkhuniyo evaṃ vakkhati—  saṃsaṭṭhāva, ayye, tumhe viharatha. Mā tumhe nānā viharittha. Santi saṃghe aññāpi bhikkhuniyo …pe…  viviccathāyye. Vivekaññeva bhaginīnaṃ saṃgho vaṇṇetīti. Netaṃ, bhikkhave, appasannānaṃ vā pasādāya …pe…  evañca pana, bhikkhave, bhikkhuniyo imaṃ sikkhāpadaṃ uddisantu—
</Paragraph>

</Division>
<Division number="728" book="paci" e="ch" v="2" p="314">

<Paragraph number="2396" book="paci">
<Emphasis>“Yā pana bhikkhunī evaṃ vadeyya—  ‘saṃsaṭṭhāva, ayye, tumhe viharatha. Mā tumhe nānā viharittha. Santi saṃghe aññāpi bhikkhuniyo evācārā evaṃsaddā evaṃsilokā, bhikkhunisaṃghassa vihesikā, aññamaññissā vajjappaṭicchādikā. Tā saṃgho na kiñci āha. Tumhaññeva saṃgho uññāya paribhavena akkhantiyā vebhassiyā dubbalyā evamāha—  bhaginiyo kho saṃsaṭṭhā viharanti pāpācārā pāpasaddā pāpasilokā, bhikkhunisaṃghassa vihesikā, aññamaññissā vajjappaṭicchādikā. Viviccathāyye. Vivekaññeva bhaginīnaṃ saṃgho vaṇṇetī’ti. Sā bhikkhunī bhikkhunīhi evamassa vacanīyā—  ‘mā, ayye, evaṃ avaca—  saṃsaṭṭhāva, ayye, tumhe viharatha. Mā tumhe nānā viharittha. Santi saṃghe aññāpi bhikkhuniyo evācārā evaṃsaddā evaṃsilokā, bhikkhunisaṃghassa vihesikā, aññamaññissā vajjappaṭicchādikā. Tā saṃgho na kiñci āha. Tumhaññeva saṃgho uññāya paribhavena akkhantiyā vebhassiyā dubbalyā evamāha—  bhaginiyo kho saṃsaṭṭhā viharanti pāpācārā pāpasaddā pāpasilokā, bhikkhunisaṃghassa vihesikā, aññamaññissā vajjappaṭicchādikā. Viviccathāyye. Vivekaññeva bhaginīnaṃ saṃgho vaṇṇetī’ti. Evañca sā bhikkhunī bhikkhunīhi vuccamānā tatheva paggaṇheyya, sā bhikkhunī bhikkhunīhi yāvatatiyaṃ samanubhāsitabbā tassa paṭinissaggāya. Yāvatatiyañce samanubhāsīyamānā taṃ paṭinissajjeyya, iccetaṃ kusalaṃ; no ce paṭinissajjeyya, ayampi bhikkhunī yāvatatiyakaṃ dhammaṃ āpannā nissāraṇīyaṃ saṃghādisesan”</Emphasis>ti. (*13*:<Emphasis>21</Emphasis>)
</Paragraph>

</Division>
<Division number="729" book="paci" e="ch" v="2" p="314">

<Paragraph number="2397" book="paci">
<Emphasis>Yā panā</Emphasis>ti yā yādisā …pe…  <Emphasis>bhikkhunī</Emphasis>ti …pe…  ayaṃ imasmiṃ atthe adhippetā bhikkhunīti.
</Paragraph>

<Paragraph number="2398" book="paci">
<Emphasis>Evaṃ vadeyyā</Emphasis>ti—  “saṃsaṭṭhāva, ayye, tumhe viharatha. Mā tumhe nānā viharittha. Santi saṃghe aññāpi bhikkhuniyo evācārā evaṃsaddā evaṃsilokā, bhikkhunisaṃghassa vihesikā, aññamaññissā vajjappaṭicchādikā. Tā saṃgho na kiñci āha”.
</Paragraph>

<Paragraph number="2399" book="paci">
<Emphasis>Tumhaññeva saṃgho uññāyā</Emphasis>ti avaññāya.
</Paragraph>

<Paragraph number="2400" book="paci">
<Emphasis>Paribhavenā</Emphasis>ti pāribhabyatā.
</Paragraph>

<Paragraph number="2401" book="paci">
<Emphasis>Akkhantiyā</Emphasis>ti kopena.
</Paragraph>

<Paragraph number="2402" book="paci">
<Emphasis>Vebhassiyā</Emphasis>ti vibhassīkatā.
</Paragraph>

<Paragraph number="2403" book="paci">
<Emphasis>Dubbalyā</Emphasis>ti apakkhatā.
</Paragraph>

<Paragraph number="2404" book="paci">
Evamāha—  “bhaginiyo kho saṃsaṭṭhā viharanti pāpācārā pāpasaddā pāpasilokā, bhikkhunisaṃghassa vihesikā, aññamaññissā vajjappaṭicchādikā. Viciccathāyye. Vivekaññeva bhaginīnaṃ saṃgho vaṇṇetī”ti.
</Paragraph>

<Paragraph number="2405" book="paci">
<Emphasis>Sā bhikkhunī</Emphasis>ti yā sā evaṃvādinī bhikkhunī.
</Paragraph>

<Paragraph number="2406" book="paci">
<Emphasis>Bhikkhunīhī</Emphasis>ti aññāhi bhikkhunīhi.
</Paragraph>

<Paragraph number="2407" book="paci">
Yā passanti yā suṇanti tāhi vattabbā—  “māyye, evaṃ avaca—  ‘saṃsaṭṭhāva, ayye, tumhe viharatha. Mā tumhe nānā viharittha. Santi saṃghe aññāpi bhikkhuniyo …pe…  viviccathāyye. Vivekaññeva bhaginīnaṃ saṃgho vaṇṇetī’”ti. Dutiyampi vattabbā. Tatiyampi vattabbā. Sace paṭinissajjati, iccetaṃ kusalaṃ; no ce paṭinissajjati, āpatti dukkaṭassa. Sutvā na vadanti, āpatti dukkaṭassa. Sā bhikkhunī saṃghamajjhampi ākaḍḍhitvā vattabbā—  “māyye, evaṃ avaca—  ‘saṃsaṭṭhāva, ayye, tumhe viharatha. Mā tumhe nānā viharittha. Santi saṃghe aññāpi bhikkhuniyo …pe…  viviccathāyye. Vivekaññeva bhaginīnaṃ saṃgho vaṇṇetī’”ti. Dutiyampi vattabbā. Tatiyampi vattabbā. Sace paṭinissajjati, iccetaṃ kusalaṃ; no ce paṭinissajjati, āpatti dukkaṭassa. Sā bhikkhunī samanubhāsitabbā. “Evañca pana, bhikkhave, samanubhāsitabbā. Byattāya bhikkhuniyā paṭibalāya saṃgho ñāpetabbo—
</Paragraph>

</Division>
<Division number="730" book="paci" e="ch" v="2" p="315">

<Paragraph number="2408" book="paci">
‘Suṇātu me, ayye, saṃgho. Ayaṃ itthannāmā bhikkhunī saṃghena samanubhaṭṭhā bhikkhuniyo evaṃ vadeti—  “saṃsaṭṭhāva, ayye, tumhe viharatha. Mā tumhe nānā viharittha. Santi saṃghe aññāpi bhikkhuniyo evācārā evaṃsaddā evaṃsilokā, bhikkhunisaṃghassa vihesikā, aññamaññissā vajjappaṭicchādikā. Tā saṃgho na kiñci āha. Tumhaññeva saṃgho uññāya paribhavena akkhantiyā vebhassiyā dubbalyā evamāha—  bhaginiyo kho saṃsaṭṭhā viharanti pāpācārā pāpasaddā pāpasilokā, bhikkhunisaṃghassa vihesikā aññamaññissā vajjappaṭicchādikā. Viviccathāyye. Vivekaññeva bhaginīnaṃ saṃgho vaṇṇetī”ti. Sā taṃ vatthuṃ na paṭinissajjati. Yadi saṃghassa pattakallaṃ, saṃgho itthannāmaṃ bhikkhuniṃ samanubhāseyya tassa vatthussa paṭinissaggāya. Esā ñatti.
</Paragraph>

<Paragraph number="2409" book="paci">
Suṇātu me, ayye, saṃgho. Ayaṃ itthannāmā bhikkhunī saṃghena samanubhaṭṭhā bhikkhuniyo evaṃ vadeti—  “saṃsaṭṭhāva, ayye, tumhe viharatha. Mā tumhe nānā viharittha. Santi saṃghe aññāpi bhikkhuniyo evācārā evaṃsaddā evaṃsilokā, bhikkhunisaṃghassa vihesikā, aññamaññissā vajjappaṭicchādikā. Tā saṃgho na kiñci āha. Tumhaññeva saṃgho uññāya paribhavena akkhantiyā vebhassiyā dubbalyā evamāha—  bhaginiyo kho saṃsaṭṭhā viharanti pāpācārā pāpasaddā pāpasilokā, bhikkhunisaṃghassa vihesikā, aññamaññissā vajjappaṭicchādikā. Viviccathāyye. Vivekaññeva bhaginīnaṃ saṃgho vaṇṇetī”ti. Sā taṃ vatthuṃ na paṭinissajjati. Saṃgho itthannāmaṃ bhikkhuniṃ samanubhāsati tassa vatthussa paṭinissaggāya. Yassā ayyāya khamati itthannāmāya bhikkhuniyā samanubhāsanā tassa vatthussa paṭinissaggāya, sā tuṇhassa; yassā nakkhamati, sā bhāseyya.
</Paragraph>

<Paragraph number="2410" book="paci">
Dutiyampi etamatthaṃ vadāmi …pe…  tatiyampi etamatthaṃ vadāmi …pe… .
</Paragraph>

<Paragraph number="2411" book="paci">
Samanubhaṭṭhā saṃghena itthannāmā bhikkhunī tassa vatthussa paṭinissaggāya. Khamati saṃghassa, tasmā tuṇhī, evametaṃ dhārayāmī’”ti.
</Paragraph>

<Paragraph number="2412" book="paci">
Ñattiyā dukkaṭaṃ, dvīhi kammavācāhi thullaccayā, kammavācāpariyosāne āpatti saṃghādisesassa. Saṃghādisesaṃ ajjhāpajjantiyā ñattiyā dukkaṭaṃ, dvīhi kammavācāhi thullaccayā paṭippassambhanti.
</Paragraph>

<Paragraph number="2413" book="paci">
<Emphasis>Ayampī</Emphasis>ti purimāyo upādāya vuccati.
</Paragraph>

<Paragraph number="2414" book="paci">
<Emphasis>Yāvatatiyakan</Emphasis>ti yāvatatiyaṃ samanubhāsanāya āpajjati, na sahavatthujjhācārā.
</Paragraph>

<Paragraph number="2415" book="paci">
<Emphasis>Nissāraṇīyan</Emphasis>ti saṃghamhā nissārīyati.
</Paragraph>

<Paragraph number="2416" book="paci">
<Emphasis>Saṃghādiseso</Emphasis>ti saṃghova tassā āpattiyā mānattaṃ deti, mūlāya paṭikassati, abbheti, na sambahulā na ekā bhikkhunī. Tena vuccati “saṃghādiseso”ti. Tasseva āpattinikāyassa nāmakammaṃ adhivacanaṃ, tenapi vuccati “saṃghādiseso”ti.
</Paragraph>

</Division>
<Division number="731" book="paci" e="ch" v="2" p="316">

<Paragraph number="2417" book="paci">
Dhammakamme dhammakammasaññā na paṭinissajjati, āpatti saṃghādisesassa. Dhammakamme vematikā na paṭinissajjati, āpatti saṃghādisesassa. Dhammakamme adhammakammasaññā na paṭinissajjati, āpatti saṃghādisesassa.
</Paragraph>

<Paragraph number="2418" book="paci">
Adhammakamme dhammakammasaññā, āpatti dukkaṭassa. Adhammakamme vematikā, āpatti dukkaṭassa. Adhammakamme adhammakammasaññā, āpatti dukkaṭassa.
</Paragraph>

</Division>
<Division number="732" book="paci" e="ch" v="2" p="317">

<Paragraph number="2419" book="paci">
Anāpatti—  asamanubhāsantiyā, paṭinissajjantiyā, ummattikāya, ādikammikāyāti.

</Paragraph>
</Division>

<Paragraph number="2420" type="center" book="paci">
Dasamasaṃghādisesasikkhāpadaṃ niṭṭhitaṃ.
</Paragraph>