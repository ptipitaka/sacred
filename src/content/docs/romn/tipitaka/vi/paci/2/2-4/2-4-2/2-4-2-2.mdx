---
title: "2.4.2.2 Paṭicchannokāsasikkhāpada"
tableOfContents: false
sidebar:
  order: 3
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="842" book="paci" bookNo="2" page="352">

<Paragraph number="2683" book="paci">
Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena bhaddāya kāpilāniyā antevāsiniyā bhikkhuniyā ñātako puriso gāmakā sāvatthiṃ agamāsi kenacideva karaṇīyena. Atha kho sā bhikkhunī—  “bhagavatā paṭikkhittaṃ rattandhakāre appadīpe purisena saddhiṃ ekenekā santiṭṭhituṃ sallapitun”ti teneva purisena saddhiṃ paṭicchanne okāse <Emphasis>ekenekā santiṭṭhatipi sallapatipi.</Emphasis>
</Paragraph>

<Paragraph number="2684" book="paci">
<Emphasis>Yā tā bhikkhuniyo appicchā …pe…  tā</Emphasis> ujjhāyanti khiyyanti vipācenti—  “kathañhi nāma bhikkhunī paṭicchanne okāse purisena saddhiṃ ekenekā santiṭṭhissatipi sallapissatipī”ti …pe…  “saccaṃ kira, bhikkhave, bhikkhunī paṭicchanne okāse purisena saddhiṃ ekenekā santiṭṭhatipi sallapatipī”ti? “Saccaṃ, bhagavā”ti. Vigarahi buddho bhagavā …pe…  kathañhi nāma, bhikkhave, bhikkhunī paṭicchanne okāse purisena saddhiṃ ekenekā santiṭṭhissatipi sallapissatipi. Netaṃ, bhikkhave, appasannānaṃ vā pasādāya …pe…  evañca pana, bhikkhave, bhikkhuniyo imaṃ sikkhāpadaṃ uddisantu—
</Paragraph>

</Division>
<Division number="843" book="paci" bookNo="2" page="353">

<Paragraph number="2685" book="paci">
<Emphasis>“Yā pana bhikkhunī paṭicchanne okāse purisena saddhiṃ ekenekā santiṭṭheyya vā sallapeyya vā, pācittiyan”</Emphasis>ti. (*12*:<Emphasis>67</Emphasis>)
</Paragraph>

</Division>
<Division number="844" book="paci" bookNo="2" page="353">

<Paragraph number="2686" book="paci">
<Emphasis>Yā panā</Emphasis>ti yā yādisā …pe…  <Emphasis>bhikkhunī</Emphasis>ti …pe…  ayaṃ imasmiṃ atthe adhippetā bhikkhunīti.
</Paragraph>

<Paragraph number="2687" book="paci">
<Emphasis>Paṭicchanno</Emphasis> nāma okāso kuṭṭena vā kavāṭena vā kilañjena vā sāṇipākārena vā rukkhena vā <Emphasis>thambhena vā kotthaḷiyā</Emphasis> vā yena kenaci paṭicchanno hoti.
</Paragraph>

<Paragraph number="2688" book="paci">
<Emphasis>Puriso</Emphasis> nāma manussapuriso na yakkho na peto na tiracchānagato viññū paṭibalo santiṭṭhituṃ sallapituṃ.
</Paragraph>

<Paragraph number="2689" book="paci">
<Emphasis>Saddhin</Emphasis>ti ekato. <Emphasis>Ekenekā</Emphasis>ti puriso ceva hoti bhikkhunī ca.
</Paragraph>

<Paragraph number="2690" book="paci">
<Emphasis>Santiṭṭheyya vā</Emphasis>ti purisassa hatthapāse tiṭṭhati, āpatti pācittiyassa.
</Paragraph>

<Paragraph number="2691" book="paci">
<Emphasis>Sallapeyya vā</Emphasis>ti purisassa hatthapāse ṭhitā sallapati, āpatti pācittiyassa.
</Paragraph>

<Paragraph number="2692" book="paci">
Hatthapāsaṃ vijahitvā santiṭṭhati vā sallapati vā, āpatti dukkaṭassa. Yakkhena vā petena vā paṇḍakena vā tiracchānagatamanussaviggahena vā saddhiṃ santiṭṭhati vā sallapati vā, āpatti dukkaṭassa.
</Paragraph>

</Division>
<Division number="845" book="paci" bookNo="2" page="354">

<Paragraph number="2693" book="paci">
Anāpatti—  yo koci viññū dutiyo hoti, arahopekkhā, aññavihitā santiṭṭhati vā sallapati vā, ummattikāya, ādikammikāyāti.

</Paragraph>
</Division>

<Paragraph number="2694" type="center" book="paci">
Dutiyasikkhāpadaṃ niṭṭhitaṃ.
</Paragraph>