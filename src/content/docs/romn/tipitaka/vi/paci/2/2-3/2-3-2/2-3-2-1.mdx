---
title: "2.3.2.1 Garupāvuraṇasikkhāpada"
tableOfContents: false
sidebar:
  order: 1
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="783" book="paci" e="ch" v="2" p="335">

<Paragraph number="2541" book="paci">
Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena thullanandā bhikkhunī bahussutā hoti bhāṇikā visāradā paṭṭā dhammiṃ kathaṃ kātuṃ. Atha kho rājā pasenadi kosalo sītakāle mahagghaṃ kambalaṃ pārupitvā yena thullanandā bhikkhunī tenupasaṅkami; upasaṅkamitvā thullanandaṃ bhikkhuniṃ abhivādetvā ekamantaṃ nisīdi. Ekamantaṃ nisinnaṃ kho rājānaṃ pasenadiṃ kosalaṃ thullanandā bhikkhunī dhammiyā kathāya sandassesi samādapesi samuttejesi sampahaṃsesi. Atha kho rājā pasenadi kosalo thullanandāya bhikkhuniyā dhammiyā kathāya sandassito samādapito samuttejito sampahaṃsito thullanandaṃ bhikkhuniṃ etadavoca—  “vadeyyāsi, ayye, yena attho”ti? “Sace me tvaṃ, mahārāja, dātukāmosi, imaṃ kambalaṃ dehī”ti. Atha kho rājā pasenadi kosalo thullanandāya bhikkhuniyā kambalaṃ datvā uṭṭhāyāsanā thullanandaṃ bhikkhuniṃ abhivādetvā padakkhiṇaṃ katvā pakkāmi. Manussā ujjhāyanti khiyyanti vipācenti—  “mahicchā imā bhikkhuniyo asantuṭṭhā. Kathañhi nāma rājānaṃ kambalaṃ viññāpessantī”ti.
</Paragraph>

<Paragraph number="2542" book="paci">
Assosuṃ kho bhikkhuniyo tesaṃ manussānaṃ ujjhāyantānaṃ khiyyantānaṃ vipācentānaṃ. Yā tā bhikkhuniyo appicchā …pe…  tā ujjhāyanti khiyyanti vipācenti—  “kathañhi nāma ayyā thullanandā rājānaṃ kambalaṃ viññāpessatī”ti …pe…  “saccaṃ kira, bhikkhave, thullanandā bhikkhunī rājānaṃ kambalaṃ viññāpetī”ti? “Saccaṃ, bhagavā”ti. Vigarahi buddho bhagavā …pe…  kathañhi nāma, bhikkhave, thullanandā bhikkhunī rājānaṃ kambalaṃ viññāpessati. Netaṃ, bhikkhave, appasannānaṃ vā pasādāya …pe…  evañca pana, bhikkhave, bhikkhuniyo imaṃ sikkhāpadaṃ uddisantu—
</Paragraph>

</Division>
<Division number="784" book="paci" e="ch" v="2" p="335">

<Paragraph number="2543" book="paci">
<Emphasis>“Garupāvuraṇaṃ pana bhikkhuniyā cetāpentiyā catukkaṃsaparamaṃ cetāpetabbaṃ. Tato ce uttari cetāpeyya, nissaggiyaṃ pācittiyan”</Emphasis>ti. (*11*:<Emphasis>36</Emphasis>)
</Paragraph>

</Division>
<Division number="785" book="paci" e="ch" v="2" p="336">

<Paragraph number="2544" book="paci">
<Emphasis>Garupāvuraṇaṃ</Emphasis> nāma yaṃ kiñci sītakāle pāvuraṇaṃ.
</Paragraph>

<Paragraph number="2545" book="paci">
<Emphasis>Cetāpentiyā</Emphasis>ti viññāpentiyā.
</Paragraph>

<Paragraph number="2546" book="paci">
<Emphasis>Catukkaṃsaparamaṃ cetāpetabban</Emphasis>ti soḷasakahāpaṇagghanakaṃ cetāpetabbaṃ.
</Paragraph>

<Paragraph number="2547" book="paci">
<Emphasis>Tato ce uttari cetāpeyyā</Emphasis>ti tatuttari viññāpeti, payoge dukkaṭaṃ. Paṭilābhena nissaggiyaṃ hoti. Nissajjitabbaṃ saṃghassa vā gaṇassa vā ekabhikkhuniyā vā. Evañca pana, bhikkhave, nissajjitabbaṃ …pe…  “idaṃ me, ayye, garupāvuraṇaṃ atirekacatukkaṃsaparamaṃ cetāpitaṃ nissaggiyaṃ, imāhaṃ saṃghassa nissajjāmī”ti …pe…  dadeyyāti …pe…  dadeyyunti …pe…  ayyāya dammīti.
</Paragraph>

</Division>
<Division number="786" book="paci" e="ch" v="2" p="336">

<Paragraph number="2548" book="paci">
Atirekacatukkaṃse atirekasaññā cetāpeti, nissaggiyaṃ pācittiyaṃ. Atirekacatukkaṃse vematikā cetāpeti, nissaggiyaṃ pācittiyaṃ. Atirekacatukkaṃse ūnakasaññā cetāpeti, nissaggiyaṃ pācittiyaṃ.
</Paragraph>

<Paragraph number="2549" book="paci">
Ūnakacatukkaṃse atirekasaññā, āpatti dukkaṭassa. Ūnakacatukkaṃse vematikā, āpatti dukkaṭassa. Ūnakacatukkaṃse ūnakasaññā, anāpatti.
</Paragraph>

</Division>
<Division number="787" book="paci" e="ch" v="2" p="336">

<Paragraph number="2550" book="paci">
Anāpatti—  catukkaṃsaparamaṃ cetāpeti, ūnakacatukkaṃsaparamaṃ cetāpeti, ñātakānaṃ, pavāritānaṃ, aññassatthāya, attano dhanena, mahagghaṃ cetāpetukāmassa appagghaṃ cetāpeti, ummattikāya, ādikammikāyāti.

</Paragraph>
</Division>

<Paragraph number="2551" type="center" book="paci">
Ekādasamasikkhāpadaṃ niṭṭhitaṃ.
</Paragraph>