---
title: "2.4.8.7 Sikkhamāna-navuṭṭhāpanasikkhāpada"
tableOfContents: false
sidebar:
  order: 11
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Paragraph type="center" book="paci">
* Sikkhamāna-navuṭṭhāpanasikkhāpada
</Paragraph>

<Division number="1150" book="paci">

<Paragraph number="3361" book="paci">
Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena aññatarā sikkhamānā thullanandaṃ bhikkhuniṃ upasaṅkamitvā upasampadaṃ yāci. Thullanandā bhikkhunī taṃ sikkhamānaṃ—  “sace me tvaṃ, ayye, cīvaraṃ dassasi evāhaṃ taṃ vuṭṭhāpessāmī”ti vatvā, neva vuṭṭhāpeti na vuṭṭhāpanāya ussukkaṃ karoti.
</Paragraph>

<Paragraph number="3362" book="paci">
Atha kho sā sikkhamānā bhikkhunīnaṃ etamatthaṃ ārocesi. Yā tā bhikkhuniyo appicchā …pe…  tā ujjhāyanti khiyyanti vipācenti—  “kathañhi nāma ayyā thullanandā sikkhamānaṃ—  ‘sace me tvaṃ, ayye, cīvaraṃ dassasi evāhaṃ taṃ vuṭṭhāpessāmī’ti vatvā, neva vuṭṭhāpessati na vuṭṭhāpanāya ussukkaṃ karissatī”ti …pe…  “saccaṃ kira, bhikkhave, thullanandā bhikkhunī sikkhamānaṃ—  ‘sace me tvaṃ, ayye, cīvaraṃ dassasi evāhaṃ taṃ vuṭṭhāpessāmī’ti vatvā, neva vuṭṭhāpeti na vuṭṭhāpanāya ussukkaṃ karotī”ti? “Saccaṃ, bhagavā”ti. Vigarahi buddho bhagavā …pe…  kathañhi nāma, bhikkhave, thullanandā bhikkhunī sikkhamānaṃ—  ‘sace me tvaṃ, ayye, cīvaraṃ dassasi evāhaṃ taṃ vuṭṭhāpessāmī’ti vatvā, neva vuṭṭhāpessati na vuṭṭhāpanāya ussukkaṃ karissati. Netaṃ, bhikkhave, appasannānaṃ vā pasādāya …pe…  evañca pana, bhikkhave, bhikkhuniyo imaṃ sikkhāpadaṃ uddisantu—
</Paragraph>

</Division>
<Division number="1151" book="paci">

<Paragraph number="3363" book="paci">
<Emphasis>“Yā pana bhikkhunī sikkhamānaṃ—  ‘sace me tvaṃ, ayye, cīvaraṃ dassasi, evāhaṃ taṃ vuṭṭhāpessāmī’ti vatvā, sā pacchā anantarāyikinī neva vuṭṭhāpeyya na vuṭṭhāpanāya ussukkaṃ kareyya, pācittiyan”</Emphasis>ti. (*77*:<Emphasis>132</Emphasis>)
</Paragraph>

</Division>
<Division number="1152" book="paci">

<Paragraph number="3364" book="paci">
<Emphasis>Yā panā</Emphasis>ti yā yādisā …pe…  <Emphasis>bhikkhunī</Emphasis>ti …pe…  ayaṃ imasmiṃ atthe adhippetā bhikkhunīti.
</Paragraph>

<Paragraph number="3365" book="paci">
<Emphasis>Sikkhamānā</Emphasis> nāma dve vassāni chasu dhammesu sikkhitasikkhā.
</Paragraph>

<Paragraph number="3366" book="paci">
<Emphasis>Sace me tvaṃ, ayye, cīvaraṃ dassasi evāhaṃ taṃ vuṭṭhāpessāmī</Emphasis>ti evāhaṃ taṃ upasampādessāmi.
</Paragraph>

<Paragraph number="3367" book="paci">
<Emphasis>Sā pacchā anantarāyikinī</Emphasis>ti asati antarāye.
</Paragraph>

<Paragraph number="3368" book="paci">
<Emphasis>Neva vuṭṭhāpeyyā</Emphasis>ti na sayaṃ vuṭṭhāpeyya.
</Paragraph>

<Paragraph number="3369" book="paci">
<Emphasis>Na vuṭṭhāpanāya ussukkaṃ kareyyā</Emphasis>ti na aññaṃ āṇāpeyya. “Neva vuṭṭhāpessāmi na vuṭṭhāpanāya ussukkaṃ karissāmī”ti dhuraṃ nikkhittamatte āpatti pācittiyassa.
</Paragraph>

</Division>
<Division number="1153" book="paci">

<Paragraph number="3370" book="paci">
Anāpatti—  sati antarāye, pariyesitvā na labhati, gilānāya, āpadāsu, ummattikāya, ādikammikāyāti.

</Paragraph>
</Division>

<Paragraph number="3371" type="center" book="paci">
Sattamasikkhāpadaṃ niṭṭhitaṃ.
</Paragraph>