---
title: "2.1.6 Vajjappaṭicchādikāsikkhāpada"
tableOfContents: false
sidebar:
  order: 6
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="664" book="paci">

<Paragraph number="2139" book="paci">
Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena sundarīnandā bhikkhunī sāḷhena migāranattunā gabbhinī hoti. Yāva gabbho taruṇo ahosi tāva chādesi. Paripakke gabbhe vibbhamitvā vijāyi. Bhikkhuniyo thullanandaṃ bhikkhuniṃ etadavocuṃ—  “sundarīnandā kho, ayye, aciravibbhantā vijātā. Kacci no sā bhikkhunīyeva samānā gabbhinī”ti? “Evaṃ, ayye”ti. “Kissa pana tvaṃ, ayye, jānaṃ pārājikaṃ dhammaṃ ajjhāpannaṃ bhikkhuniṃ nevattanā paṭicodesi na gaṇassa ārocesī”ti? “Yo etissā avaṇṇo mayheso avaṇṇo, yā etissā akitti mayhesā akitti, yo etissā ayaso mayheso ayaso, yo etissā alābho mayheso alābho. Kyāhaṃ, ayye, attano avaṇṇaṃ attano akittiṃ attano ayasaṃ attano alābhaṃ paresaṃ ārocessāmī”ti? Yā tā bhikkhuniyo appicchā …pe…  tā ujjhāyanti khiyyanti vipācenti—  “kathañhi nāma ayyā thullanandā jānaṃ pārājikaṃ dhammaṃ ajjhāpannaṃ bhikkhuniṃ nevattanā paṭicodessati na gaṇassa ārocessatī”ti.
</Paragraph>

<Paragraph number="2140" book="paci">
Atha kho tā bhikkhuniyo bhikkhūnaṃ etamatthaṃ ārocesuṃ. Bhikkhū bhagavato etamatthaṃ ārocesuṃ. Atha kho bhagavā etasmiṃ nidāne etasmiṃ pakaraṇe bhikkhusaṃghaṃ sannipātāpetvā bhikkhū paṭipucchi—  “saccaṃ kira, bhikkhave, thullanandā bhikkhunī jānaṃ pārājikaṃ dhammaṃ ajjhāpannaṃ bhikkhuniṃ nevattanā paṭicodeti na gaṇassa ārocetī”ti? “Saccaṃ, bhagavā”ti. Vigarahi buddho bhagavā …pe…  kathañhi nāma, bhikkhave, thullanandā bhikkhunī jānaṃ pārājikaṃ dhammaṃ ajjhāpannaṃ bhikkhuniṃ nevattanā paṭicodessati na gaṇassa ārocessati. Netaṃ, bhikkhave, appasannānaṃ vā pasādāya …pe…  evañca pana, bhikkhave, bhikkhuniyo imaṃ sikkhāpadaṃ uddisantu—
</Paragraph>

</Division>
<Division number="665" book="paci">

<Paragraph number="2141" book="paci">
<Emphasis>“Yā pana bhikkhunī jānaṃ pārājikaṃ dhammaṃ ajjhāpannaṃ bhikkhuniṃ nevattanā paṭicodeyya na gaṇassa āroceyya, yadā ca sā ṭhitā vā assa cutā vā nāsitā vā avassaṭā vā, sā pacchā evaṃ vadeyya—  ‘pubbevāhaṃ, ayye, aññāsiṃ etaṃ bhikkhuniṃ evarūpā ca evarūpā ca sā bhaginīti</Emphasis>, <Emphasis>no ca kho attanā paṭicodessaṃ na gaṇassa ārocessan’ti, ayampi pārājikā hoti asaṃvāsā vajjappaṭicchādikā</Emphasis>”ti. (*6*:<Emphasis>6</Emphasis>)
</Paragraph>

</Division>
<Division number="666" book="paci">

<Paragraph number="2142" book="paci">
<Emphasis>Yā panā</Emphasis>ti yā yādisā …pe…  <Emphasis>bhikkhunī</Emphasis>ti …pe…  ayaṃ imasmiṃ atthe adhippetā bhikkhunīti.
</Paragraph>

<Paragraph number="2143" book="paci">
<Emphasis>Jānāti</Emphasis> nāma sāmaṃ vā jānāti, aññe vā tassā ārocenti, sā vā āroceti.
</Paragraph>

<Paragraph number="2144" book="paci">
<Emphasis>Pārājikaṃ dhammaṃ ajjhāpannan</Emphasis>ti aṭṭhannaṃ pārājikānaṃ aññataraṃ pārājikaṃ ajjhāpannaṃ.
</Paragraph>

<Paragraph number="2145" book="paci">
<Emphasis>Nevattanā paṭicodeyyā</Emphasis>ti na sayaṃ codeyya.
</Paragraph>

<Paragraph number="2146" book="paci">
<Emphasis>Na gaṇassa āroceyyā</Emphasis>ti na aññāsaṃ bhikkhunīnaṃ āroceyya.
</Paragraph>

<Paragraph number="2147" book="paci">
<Emphasis>Yadā ca sā ṭhitā vā assa cutā vā</Emphasis>ti <Emphasis>ṭhitā</Emphasis> nāma saliṅge ṭhitā vuccati. <Emphasis>Cutā</Emphasis> nāma kālaṅkatā vuccati. <Emphasis>Nāsitā</Emphasis> nāma sayaṃ vā vibbhantā hoti aññehi vā nāsitā. <Emphasis>Avassaṭā</Emphasis> nāma titthāyatanaṃ saṅkantā vuccati. Sā pacchā evaṃ vadeyya—  “pubbevāhaṃ, ayye, aññāsiṃ etaṃ bhikkhuniṃ evarūpā ca evarūpā ca sā bhaginī”ti.
</Paragraph>

<Paragraph number="2148" book="paci">
<Emphasis>No ca kho attanā paṭicodessan</Emphasis>ti sayaṃ vā na codessaṃ.
</Paragraph>

<Paragraph number="2149" book="paci">
<Emphasis>Na gaṇassa ārocessan</Emphasis>ti na aññāsaṃ bhikkhunīnaṃ ārocessaṃ.
</Paragraph>

<Paragraph number="2150" book="paci">
<Emphasis>Ayampī</Emphasis>ti purimāyo upādāya vuccati.
</Paragraph>

<Paragraph number="2151" book="paci">
<Emphasis>Pārājikā hotī</Emphasis>ti seyyathāpi nāma paṇḍupalāso bandhanā pamutto abhabbo haritatthāya, evameva bhikkhunī jānaṃ pārājikaṃ dhammaṃ ajjhāpannaṃ bhikkhuniṃ nevattanā paṭicodessāmi na gaṇassa ārocessāmīti dhuraṃ nikkhittamatte assamaṇī hoti asakyadhītā. Tena vuccati pārājikā hotīti.
</Paragraph>

<Paragraph number="2152" book="paci">
<Emphasis>Asaṃvāsā</Emphasis>ti <Emphasis>saṃvāso</Emphasis> nāma ekakammaṃ ekuddeso samasikkhatā. Eso saṃvāso nāma. So tāya saddhiṃ natthi. Tena vuccati asaṃvāsāti.
</Paragraph>

</Division>
<Division number="667" book="paci">

<Paragraph number="2153" book="paci">
Anāpatti—  “saṃghassa bhaṇḍanaṃ vā kalaho vā viggaho vā vivādo vā bhavissatī”ti nāroceti, “saṃghabhedo vā saṃgharāji vā bhavissatī”ti nāroceti, “ayaṃ kakkhaḷā pharusā jīvitantarāyaṃ vā brahmacariyantarāyaṃ vā karissatī”ti nāroceti, aññā patirūpā bhikkhuniyo apassantī nāroceti, nacchādetukāmā nāroceti, paññāyissati sakena kammenāti nāroceti, ummattikāya …pe…  ādikammikāyāti.

</Paragraph>
</Division>

<Paragraph number="2154" type="center" book="paci">
Dutiyapārājikaṃ samattaṃ.
</Paragraph>