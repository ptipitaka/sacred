---
title: "2.4.6.10 Pasākhejātasikkhāpada"
tableOfContents: false
sidebar:
  order: 2
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="1062" book="paci" bookNo="2" page="415">

<Paragraph number="3173" book="paci">
Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena aññatarā bhikkhunī pasākhe jātaṃ gaṇḍaṃ purisena saddhiṃ ekenekā bhedāpesi. Atha kho so puriso taṃ bhikkhuniṃ dūsetuṃ upakkami. Sā vissaramakāsi. Bhikkhuniyo upadhāvitvā taṃ bhikkhuniṃ etadavocuṃ—  “kissa tvaṃ, ayye, vissaramakāsī”ti?
</Paragraph>

<Paragraph number="3174" book="paci">
Atha kho sā bhikkhunī bhikkhunīnaṃ etamatthaṃ ārocesi. Yā tā bhikkhuniyo appicchā …pe…  tā ujjhāyanti khiyyanti vipācenti—  “kathañhi nāma bhikkhunī pasākhe jātaṃ gaṇḍaṃ purisena saddhiṃ ekenekā bhedāpessatī”ti …pe…  “saccaṃ kira, bhikkhave, bhikkhunī pasākhe jātaṃ gaṇḍaṃ purisena saddhiṃ ekenekā bhedāpetī”ti? “Saccaṃ, bhagavā”ti. Vigarahi buddho bhagavā …pe…  kathañhi nāma, bhikkhave, bhikkhunī pasākhe jātaṃ gaṇḍaṃ purisena saddhiṃ ekenekā bhedāpessati. Netaṃ, bhikkhave, appasannānaṃ vā pasādāya …pe…  evañca pana, bhikkhave, bhikkhuniyo imaṃ sikkhāpadaṃ uddisantu—
</Paragraph>

</Division>
<Division number="1063" book="paci" bookNo="2" page="415">

<Paragraph number="3175" book="paci">
<Emphasis>“Yā pana bhikkhunī pasākhe jātaṃ gaṇḍaṃ vā rudhitaṃ vā anapaloketvā saṃghaṃ vā gaṇaṃ vā purisena saddhiṃ ekenekā bhedāpeyya vā phālāpeyya vā dhovāpeyya vā ālimpāpeyya vā bandhāpeyya vā mocāpeyya vā, pācittiyan”</Emphasis>ti. (*60*:<Emphasis>115</Emphasis>)
</Paragraph>

</Division>
<Division number="1064" book="paci" bookNo="2" page="416">

<Paragraph number="3176" book="paci">
<Emphasis>Yā panā</Emphasis>ti yā yādisā …pe…  <Emphasis>bhikkhunī</Emphasis>ti …pe…  ayaṃ imasmiṃ atthe adhippetā bhikkhunīti.
</Paragraph>

<Paragraph number="3177" book="paci">
<Emphasis>Pasākhaṃ</Emphasis> nāma adhonābhi ubbhajāṇumaṇḍalaṃ. <Emphasis>Jātan</Emphasis>ti tattha jātaṃ. <Emphasis>Gaṇḍo</Emphasis> nāma yo koci gaṇḍo. <Emphasis>Rudhitaṃ</Emphasis> nāma yaṃ kiñci vaṇaṃ. <Emphasis>Anapaloketvā</Emphasis>ti anāpucchā. <Emphasis>Saṃgho</Emphasis> nāma bhikkhunisaṃgho vuccati. <Emphasis>Gaṇo</Emphasis> nāma sambahulā bhikkhuniyo vuccanti. <Emphasis>Puriso</Emphasis> nāma manussapuriso, na yakkho, na peto, na tiracchānagato, viññū paṭibalo dūsetuṃ. <Emphasis>Saddhin</Emphasis>ti ekato. <Emphasis>Ekenekā</Emphasis>ti puriso ceva hoti bhikkhunī ca.
</Paragraph>

</Division>
<Division number="1065" book="paci" bookNo="2" page="416">

<Paragraph number="3178" book="paci">
“Bhindā”ti āṇāpeti, āpatti dukkaṭassa. Bhinne āpatti pācittiyassa. “Phālehī”ti āṇāpeti, āpatti dukkaṭassa. Phālite āpatti pācittiyassa. “Dhovā”ti āṇāpeti, āpatti dukkaṭassa. Dhovite āpatti pācittiyassa. “Ālimpā”ti āṇāpeti, āpatti dukkaṭassa. Litte āpatti pācittiyassa. “Bandhāhī”ti āṇāpeti, āpatti dukkaṭassa. Baddhe āpatti pācittiyassa. “Mocehī”ti āṇāpeti, āpatti dukkaṭassa. Mutte āpatti pācittiyassa.
</Paragraph>

</Division>
<Division number="1066" book="paci" bookNo="2" page="416">

<Paragraph number="3179" book="paci">
Anāpatti—  apaloketvā bhedāpeti vā phālāpeti vā dhovāpeti vā ālimpāpeti vā bandhāpeti vā mocāpeti vā, yā kāci viññū dutiyikā hoti, ummattikāya, ādikammikāyāti.

</Paragraph>
</Division>

<Paragraph number="3180" type="center" book="paci">
Dasamasikkhāpadaṃ niṭṭhitaṃ.

  
Ārāmavaggo chaṭṭho.
</Paragraph>