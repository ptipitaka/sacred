---
title: "2.4.7.8 Sahajīvinīsikkhāpada"
tableOfContents: false
sidebar:
  order: 8
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="1107" book="paci" e="ch" v="2" p="429">

<Paragraph number="3269" book="paci">
Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena thullanandā bhikkhunī sahajīviniṃ vuṭṭhāpetvā dve vassāni neva anuggaṇhāti na anuggaṇhāpeti. Tā bālā honti abyattā; na jānanti kappiyaṃ vā akappiyaṃ vā.
</Paragraph>

<Paragraph number="3270" book="paci">
Yā tā bhikkhuniyo appicchā …pe…  tā ujjhāyanti khiyyanti vipācenti—  “kathañhi nāma ayyā thullanandā sahajīviniṃ vuṭṭhāpetvā dve vassāni neva anuggaṇhissati na anuggaṇhāpessatī”ti …pe…  “saccaṃ kira, bhikkhave, thullanandā bhikkhunī sahajīviniṃ vuṭṭhāpetvā dve vassāni neva anuggaṇhāti na anuggaṇhāpetī”ti? “Saccaṃ, bhagavā”ti. Vigarahi buddho bhagavā …pe…  kathañhi nāma, bhikkhave, thullanandā bhikkhunī sahajīviniṃ vuṭṭhāpetvā dve vassāni neva anuggaṇhissati na anuggaṇhāpessati. Netaṃ, bhikkhave, appasannānaṃ vā pasādāya …pe…  evañca pana, bhikkhave, bhikkhuniyo imaṃ sikkhāpadaṃ uddisantu—
</Paragraph>

</Division>
<Division number="1108" book="paci" e="ch" v="2" p="430">

<Paragraph number="3271" book="paci">
<Emphasis>“Yā pana bhikkhunī sahajīviniṃ vuṭṭhāpetvā dve vassāni neva anuggaṇheyya na anuggaṇhāpeyya, pācittiyan”</Emphasis>ti. (*68*:<Emphasis>123</Emphasis>)
</Paragraph>

</Division>
<Division number="1109" book="paci" e="ch" v="2" p="430">

<Paragraph number="3272" book="paci">
<Emphasis>Yā panā</Emphasis>ti yā yādisā …pe…  <Emphasis>bhikkhunī</Emphasis>ti …pe…  ayaṃ imasmiṃ atthe adhippetā bhikkhunīti.
</Paragraph>

<Paragraph number="3273" book="paci">
<Emphasis>Sahajīvinī</Emphasis> nāma saddhivihārinī vuccati. <Emphasis>Vuṭṭhāpetvā</Emphasis>ti upasampādetvā. <Emphasis>Dve vassānī</Emphasis>ti dve saṃvaccharāni.
</Paragraph>

<Paragraph number="3274" book="paci">
<Emphasis>Neva anuggaṇheyyā</Emphasis>ti na sayaṃ anuggaṇheyya uddesena paripucchāya ovādena anusāsaniyā.
</Paragraph>

<Paragraph number="3275" book="paci">
<Emphasis>Na anuggaṇhāpeyyā</Emphasis>ti na aññaṃ āṇāpeyya “dve vassāni neva anuggaṇhissāmi na anuggaṇhāpessāmī”ti dhuraṃ nikkhittamatte āpatti pācittiyassa.
</Paragraph>

</Division>
<Division number="1110" book="paci" e="ch" v="2" p="430">

<Paragraph number="3276" book="paci">
Anāpatti—  sati antarāye, pariyesitvā na labhati, gilānāya, āpadāsu, ummattikāya, ādikammikāyāti.

</Paragraph>
</Division>

<Paragraph number="3277" type="center" book="paci">
Aṭṭhamasikkhāpadaṃ niṭṭhitaṃ.
</Paragraph>