---
title: "2.4.9.1 Chattupāhanasikkhāpada"
tableOfContents: false
sidebar:
  order: 1
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="1178" book="paci" e="ch" v="2" p="450">

<Paragraph number="3425" book="paci">
Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena chabbaggiyā bhikkhuniyo chattupāhanaṃ dhārenti. Manussā ujjhāyanti khiyyanti vipācenti—  “kathañhi nāma bhikkhuniyo chattupāhanaṃ dhāressanti, seyyathāpi gihiniyo kāmabhoginiyo”ti.
</Paragraph>

<Paragraph number="3426" book="paci">
Assosuṃ kho bhikkhuniyo tesaṃ manussānaṃ ujjhāyantānaṃ khiyyantānaṃ vipācentānaṃ. Yā tā bhikkhuniyo appicchā …pe…  tā ujjhāyanti khiyyanti vipācenti—  “kathañhi nāma chabbaggiyā bhikkhuniyo chattupāhanaṃ dhāressantī”ti …pe…  “saccaṃ kira, bhikkhave, chabbaggiyā bhikkhuniyo chattupāhanaṃ dhārentī”ti? “Saccaṃ, bhagavā”ti. Vigarahi buddho bhagavā …pe…  kathañhi nāma, bhikkhave, chabbaggiyā bhikkhuniyo chattupāhanaṃ dhāressanti. Netaṃ, bhikkhave, appasannānaṃ vā pasādāya …pe…  evañca pana, bhikkhave, bhikkhuniyo imaṃ sikkhāpadaṃ uddisantu—
</Paragraph>

<Paragraph number="3427" book="paci">
<Emphasis>“Yā pana bhikkhunī chattupāhanaṃ dhāreyya, pācittiyan”</Emphasis>ti.
</Paragraph>

<Paragraph number="3428" book="paci">
Evañcidaṃ bhagavatā bhikkhunīnaṃ sikkhāpadaṃ paññattaṃ hoti.
</Paragraph>

</Division>
<Division number="1179" book="paci" e="ch" v="2" p="451">

<Paragraph number="3429" book="paci">
Tena kho pana samayena aññatarā bhikkhunī gilānā hoti. Tassā vinā chattupāhanaṃ na phāsu hoti …pe…  bhagavato etamatthaṃ ārocesuṃ …pe…  anujānāmi, bhikkhave, gilānāya bhikkhuniyā chattupāhanaṃ. Evañca pana, bhikkhave, bhikkhuniyo imaṃ sikkhāpadaṃ uddisantu—
</Paragraph>

</Division>
<Division number="1180" book="paci" e="ch" v="2" p="451">

<Paragraph number="3430" book="paci">
<Emphasis>“Yā pana bhikkhunī agilānā chattupāhanaṃ dhāreyya, pācittiyan”</Emphasis>ti. (*84*:<Emphasis>139</Emphasis>)
</Paragraph>

</Division>
<Division number="1181" book="paci" e="ch" v="2" p="451">

<Paragraph number="3431" book="paci">
<Emphasis>Yā panā</Emphasis>ti yā yādisā …pe…  <Emphasis>bhikkhunī</Emphasis>ti …pe…  ayaṃ imasmiṃ atthe adhippetā bhikkhunīti.
</Paragraph>

<Paragraph number="3432" book="paci">
<Emphasis>Agilānā</Emphasis> nāma yassā vinā chattupāhanaṃ phāsu hoti.
</Paragraph>

<Paragraph number="3433" book="paci">
<Emphasis>Gilānā</Emphasis> nāma yassā vinā chattupāhanaṃ na phāsu hoti.
</Paragraph>

<Paragraph number="3434" book="paci">
<Emphasis>Chattaṃ</Emphasis> nāma tīṇi chattāni—  setacchattaṃ, kilañjacchattaṃ, paṇṇacchattaṃ maṇḍalabaddhaṃ salākabaddhaṃ. <Emphasis>Dhāreyyā</Emphasis>ti sakimpi dhāreti, āpatti pācittiyassa.
</Paragraph>

</Division>
<Division number="1182" book="paci" e="ch" v="2" p="451">

<Paragraph number="3435" book="paci">
Agilānā agilānasaññā chattupāhanaṃ dhāreti, āpatti pācittiyassa. Agilānā vematikā chattupāhanaṃ dhāreti, āpatti pācittiyassa. Agilānā gilānasaññā chattupāhanaṃ dhāreti, āpatti pācittiyassa.
</Paragraph>

<Paragraph number="3436" book="paci">
Chattaṃ dhāreti na upāhanaṃ, āpatti dukkaṭassa. Upāhanaṃ dhāreti na chattaṃ, āpatti dukkaṭassa. Gilānā agilānasaññā, āpatti dukkaṭassa. Gilānā vematikā, āpatti dukkaṭassa. Gilānā gilānasaññā, anāpatti.
</Paragraph>

</Division>
<Division number="1183" book="paci" e="ch" v="2" p="452">

<Paragraph number="3437" book="paci">
Anāpatti—  gilānāya, ārāme ārāmūpacāre dhāreti, āpadāsu, ummattikāya, ādikammikāyāti.

</Paragraph>
</Division>

<Paragraph number="3438" type="center" book="paci">
Paṭhamasikkhāpadaṃ niṭṭhitaṃ.
</Paragraph>