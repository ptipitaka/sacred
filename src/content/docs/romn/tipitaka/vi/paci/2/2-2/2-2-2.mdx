---
title: "2.2.2 Corīvuṭṭhāpikāsikkhāpada"
tableOfContents: false
sidebar:
  order: 10
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="682" book="paci" bookNo="2" page="290">

<Paragraph number="2222" book="paci">
Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena vesāliyaṃ aññatarassa licchavissa pajāpati aticārinī hoti. Atha kho so licchavi taṃ itthiṃ etadavoca—  “sādhu viramāhi, anatthaṃ kho te karissāmī”ti. Evampi vuccamānā nādiyi. Tena kho pana samayena vesāliyaṃ licchavigaṇo sannipatito hoti kenacideva karaṇīyena. Atha kho so licchavi te licchavayo etadavoca—  “ekaṃ me, ayyo, itthiṃ anujānāthā”ti. “Kā nāma sā”ti? “Mayhaṃ pajāpati aticarati, taṃ ghātessāmī”ti. “Jānāhī”ti. Assosi kho sā itthī—  “sāmiko kira maṃ ghātetukāmo”ti. Varabhaṇḍaṃ ādāya sāvatthiṃ gantvā titthiye upasaṅkamitvā pabbajjaṃ yāci. Titthiyā na icchiṃsu pabbājetuṃ. Bhikkhuniyo upasaṅkamitvā pabbajjaṃ yāci. Bhikkhuniyopi na icchiṃsu pabbājetuṃ. Thullanandaṃ bhikkhuniṃ upasaṅkamitvā bhaṇḍakaṃ dassetvā pabbajjaṃ yāci. Thullanandā bhikkhunī bhaṇḍakaṃ gahetvā pabbājesi.
</Paragraph>

<Paragraph number="2223" book="paci">
Atha kho so licchavi taṃ itthiṃ gavesanto sāvatthiṃ gantvā bhikkhunīsu pabbajitaṃ disvāna yena rājā pasenadi kosalo tenupasaṅkami; upasaṅkamitvā rājānaṃ pasenadiṃ kosalaṃ etadavoca—  “pajāpati me, deva, varabhaṇḍaṃ ādāya sāvatthiṃ anuppattā. Taṃ devo anujānātū”ti. “Tena hi, bhaṇe, vicinitvā ācikkhā”ti. “Diṭṭhā, deva, bhikkhunīsu pabbajitā”ti. “Sace, bhaṇe, bhikkhunīsu pabbajitā, na sā labbhā kiñci kātuṃ. Svākkhāto bhagavatā dhammo, caratu brahmacariyaṃ sammā dukkhassa antakiriyāyā”ti. Atha kho so licchavi ujjhāyati khiyyati vipāceti—  “kathañhi nāma bhikkhuniyo coriṃ pabbājessantī”ti.
</Paragraph>

<Paragraph number="2224" book="paci">
Assosuṃ kho bhikkhuniyo tassa licchavissa ujjhāyantassa khiyyantassa vipācentassa. Yā tā bhikkhuniyo appicchā …pe…  tā ujjhāyanti khiyyanti vipācenti—  “kathañhi nāma ayyā thullanandā coriṃ pabbājessatī”ti. Atha kho tā bhikkhuniyo bhikkhūnaṃ etamatthaṃ ārocesuṃ …pe…  “saccaṃ kira, bhikkhave, thullanandā bhikkhunī coriṃ pabbājetī”ti? “Saccaṃ, bhagavā”ti. Vigarahi buddho bhagavā …pe…  kathañhi nāma, bhikkhave, thullanandā bhikkhunī coriṃ pabbājessati. Netaṃ, bhikkhave, appasannānaṃ vā pasādāya …pe…  evañca pana, bhikkhave, bhikkhuniyo imaṃ sikkhāpadaṃ uddisantu—
</Paragraph>

</Division>
<Division number="683" book="paci" bookNo="2" page="291">

<Paragraph number="2225" book="paci">
<Emphasis>“Yā pana bhikkhunī jānaṃ coriṃ vajjhaṃ viditaṃ anapaloketvā rājānaṃ vā saṃghaṃ vā gaṇaṃ vā pūgaṃ vā seṇiṃ vā aññatra kappā vuṭṭhāpeyya, ayampi bhikkhunī paṭhamāpattikaṃ dhammaṃ āpannā nissāraṇīyaṃ saṃghādisesan”</Emphasis>ti. (*2*:<Emphasis>10</Emphasis>)
</Paragraph>

</Division>
<Division number="684" book="paci" bookNo="2" page="291">

<Paragraph number="2226" book="paci">
<Emphasis>Yā panā</Emphasis>ti yā yādisā …pe…  <Emphasis>bhikkhunī</Emphasis>ti …pe…  ayaṃ imasmiṃ atthe adhippetā bhikkhunīti.
</Paragraph>

<Paragraph number="2227" book="paci">
<Emphasis>Jānāti</Emphasis> nāma sāmaṃ vā jānāti aññe vā tassā ārocenti, sā vā āroceti.
</Paragraph>

<Paragraph number="2228" book="paci">
<Emphasis>Corī</Emphasis> nāma yā pañcamāsakaṃ vā atirekapañcamāsakaṃ vā agghanakaṃ adinnaṃ theyyasaṅkhātaṃ ādiyati, esā corī nāma.
</Paragraph>

<Paragraph number="2229" book="paci">
<Emphasis>Vajjhā</Emphasis> nāma yaṃ katvā vajjhappattā hoti.
</Paragraph>

<Paragraph number="2230" book="paci">
<Emphasis>Viditā</Emphasis> nāma aññehi manussehi ñātā hoti “vajjhā esā”ti.
</Paragraph>

<Paragraph number="2231" book="paci">
<Emphasis>Anapaloketvā</Emphasis>ti anāpucchā.
</Paragraph>

<Paragraph number="2232" book="paci">
<Emphasis>Rājā</Emphasis> nāma yattha rājā anusāsati, rājā apaloketabbo.
</Paragraph>

<Paragraph number="2233" book="paci">
<Emphasis>Saṃgho</Emphasis> nāma bhikkhunisaṃgho vuccati, bhikkhunisaṃgho apaloketabbo.
</Paragraph>

<Paragraph number="2234" book="paci">
<Emphasis>Gaṇo</Emphasis> nāma yattha gaṇo anusāsati, gaṇo apaloketabbo.
</Paragraph>

<Paragraph number="2235" book="paci">
<Emphasis>Pūgo</Emphasis> nāma yattha pūgo anusāsati, pūgo apaloketabbo.
</Paragraph>

<Paragraph number="2236" book="paci">
<Emphasis>Seṇi</Emphasis> nāma yattha seṇi anusāsati, seṇi apaloketabbo.
</Paragraph>

<Paragraph number="2237" book="paci">
<Emphasis>Aññatra kappā</Emphasis>ti ṭhapetvā kappaṃ. <Emphasis>Kappaṃ</Emphasis> nāma dve kappāni—  titthiyesu vā pabbajitā hoti aññāsu vā bhikkhunīsu pabbajitā. Aññatra kappā “vuṭṭhāpessāmī”ti gaṇaṃ vā ācariniṃ vā pattaṃ vā cīvaraṃ vā pariyesati, sīmaṃ vā sammannati, āpatti dukkaṭassa. Ñattiyā dukkaṭaṃ. Dvīhi kammavācāhi thullaccayā. Kammavācāpariyosāne upajjhāyāya āpatti saṃghādisesassa. Gaṇassa ca ācariniyā ca āpatti dukkaṭassa.
</Paragraph>

<Paragraph number="2238" book="paci">
<Emphasis>Ayampī</Emphasis>ti purimaṃ upādāya vuccati.
</Paragraph>

<Paragraph number="2239" book="paci">
<Emphasis>Paṭhamāpattikan</Emphasis>ti saha vatthujjhācārā āpajjati asamanubhāsanāya.
</Paragraph>

<Paragraph number="2240" book="paci">
<Emphasis>Nissāraṇīyan</Emphasis>ti saṃghamhā nissārīyati.
</Paragraph>

<Paragraph number="2241" book="paci">
<Emphasis>Saṃghādisesan</Emphasis>ti …pe…  tenapi vuccati saṃghādisesoti.
</Paragraph>

</Division>
<Division number="685" book="paci" bookNo="2" page="292">

<Paragraph number="2242" book="paci">
Coriyā corisaññā aññatra kappā vuṭṭhāpeti, āpatti saṃghādisesassa. Coriyā vematikā aññatra kappā vuṭṭhāpeti, āpatti dukkaṭassa. Coriyā acorisaññā aññatra kappā vuṭṭhāpeti, anāpatti. Acoriyā corisaññā, āpatti dukkaṭassa. Acoriyā vematikā, āpatti dukkaṭassa. Acoriyā acorisaññā, anāpatti.
</Paragraph>

</Division>
<Division number="686" book="paci" bookNo="2" page="293">

<Paragraph number="2243" book="paci">
Anāpatti—  ajānantī vuṭṭhāpeti, apaloketvā vuṭṭhāpeti, kappakataṃ vuṭṭhāpeti, ummattikāya, ādikammikāyāti.

</Paragraph>
</Division>

<Paragraph number="2244" type="center" book="paci">
Dutiyasaṃghādisesasikkhāpadaṃ niṭṭhitaṃ.
</Paragraph>