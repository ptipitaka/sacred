---
title: "2.3.1.8 Gaṇikacetāpanasikkhāpada"
tableOfContents: false
sidebar:
  order: 8
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="768" book="paci" e="ch" v="2" p="330">

<Paragraph number="2506" book="paci">
Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena aññatarassa pūgassa pariveṇavāsikā bhikkhuniyo yāguyā kilamanti. Atha kho so pūgo bhikkhunīnaṃ yāguatthāya chandakaṃ saṅgharitvā aññatarassa āpaṇikassa ghare parikkhāraṃ nikkhipitvā bhikkhuniyo upasaṅkamitvā etadavoca—  “amukassa, ayye, āpaṇikassa ghare yāguatthāya parikkhāro nikkhitto, tato taṇḍulaṃ āharāpetvā yāguṃ pacāpetvā paribhuñjathā”ti. Bhikkhuniyo tena parikkhārena bhesajjaṃ cetāpetvā paribhuñjiṃsu.
</Paragraph>

<Paragraph number="2507" book="paci">
So pūgo jānitvā ujjhāyati khiyyati vipāceti—  “kathañhi nāma bhikkhuniyo aññadatthikena parikkhārena aññuddisikena mahājanikena aññaṃ cetāpessantī”ti …pe…  “saccaṃ kira, bhikkhave, bhikkhuniyo aññadatthikena parikkhārena aññuddisikena mahājanikena aññaṃ cetāpentī”ti? “Saccaṃ, bhagavā”ti. Vigarahi buddho bhagavā …pe…  kathañhi nāma, bhikkhave, bhikkhuniyo aññadatthikena parikkhārena aññuddisikena mahājanikena aññaṃ cetāpessanti. Netaṃ, bhikkhave, appasannānaṃ vā pasādāya …pe…  evañca pana, bhikkhave, bhikkhuniyo imaṃ sikkhāpadaṃ uddisantu—
</Paragraph>

</Division>
<Division number="769" book="paci" e="ch" v="2" p="331">

<Paragraph number="2508" book="paci">
<Emphasis>“Yā pana bhikkhunī aññadatthikena parikkhārena aññuddisikena mahājanikena aññaṃ cetāpeyya, nissaggiyaṃ pācittiyan”</Emphasis>ti. (*8*:<Emphasis>33</Emphasis>)
</Paragraph>

</Division>
<Division number="770" book="paci" e="ch" v="2" p="331">

<Paragraph number="2509" book="paci">
<Emphasis>Yā panā</Emphasis>ti yā yādisā …pe…  <Emphasis>bhikkhunī</Emphasis>ti …pe…  ayaṃ imasmiṃ atthe adhippetā bhikkhunīti.
</Paragraph>

<Paragraph number="2510" book="paci">
<Emphasis>Aññadatthikena parikkhārena aññuddisikenā</Emphasis>ti aññassatthāya dinnena.
</Paragraph>

<Paragraph number="2511" book="paci">
<Emphasis>Mahājanikenā</Emphasis>ti gaṇassa, na saṃghassa, na ekabhikkhuniyā.
</Paragraph>

<Paragraph number="2512" book="paci">
<Emphasis>Aññaṃ cetāpeyyā</Emphasis>ti yaṃatthāya dinnaṃ taṃ ṭhapetvā aññaṃ cetāpeti, payoge dukkaṭaṃ. Paṭilābhena nissaggiyaṃ hoti. Nissajjitabbaṃ saṃghassa vā gaṇassa vā ekabhikkhuniyā vā. Evañca pana, bhikkhave, nissajjitabbaṃ …pe…  “idaṃ me, ayye, aññadatthikena parikkhārena aññuddisikena mahājanikena aññaṃ cetāpitaṃ nissaggiyaṃ imāhaṃ saṃghassa nissajjāmī”ti …pe…  dadeyyā”ti …pe…  dadeyyun”ti …pe…  ayyāya dammī”ti.
</Paragraph>

</Division>
<Division number="771" book="paci" e="ch" v="2" p="331">

<Paragraph number="2513" book="paci">
Aññadatthike aññadatthikasaññā aññaṃ cetāpeti, nissaggiyaṃ pācittiyaṃ. Aññadatthike vematikā aññaṃ cetāpeti, nissaggiyaṃ pācittiyaṃ. Aññadatthike anaññadatthikasaññā aññaṃ cetāpeti, nissaggiyaṃ pācittiyaṃ. Nissaṭṭhaṃ paṭilabhitvā yathādāne upanetabbaṃ.
</Paragraph>

<Paragraph number="2514" book="paci">
Anaññadatthike aññadatthikasaññā, āpatti dukkaṭassa. Anaññadatthike vematikā, āpatti dukkaṭassa. Anaññadatthike anaññadatthikasaññā, anāpatti.
</Paragraph>

</Division>
<Division number="772" book="paci" e="ch" v="2" p="331">

<Paragraph number="2515" book="paci">
Anāpatti—  sesakaṃ upaneti, sāmike apaloketvā upaneti, āpadāsu, ummattikāya, ādikammikāyāti.

</Paragraph>
</Division>

<Paragraph number="2516" type="center" book="paci">
Aṭṭhamasikkhāpadaṃ niṭṭhitaṃ.
</Paragraph>