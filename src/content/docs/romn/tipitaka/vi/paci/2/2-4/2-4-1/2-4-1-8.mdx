---
title: "2.4.1.8 Uccārachaḍḍanasikkhāpada"
tableOfContents: false
sidebar:
  order: 9
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="824" book="paci">

<Paragraph number="2635" book="paci">
Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena aññataro brāhmaṇo nibbiṭṭharājabhaṭo “taññeva bhaṭapathaṃ yācissāmī”ti sīsaṃ nahāyitvā bhikkhunupassayaṃ nissāya rājakulaṃ gacchati. Aññatarā bhikkhunī kaṭāhe vaccaṃ katvā tirokuṭṭe chaḍḍentī tassa brāhmaṇassa matthake āsumbhi. Atha kho so brāhmaṇo ujjhāyati khiyyati vipāceti—  “assamaṇiyo imā muṇḍā bandhakiniyo. Kathañhi nāma gūthakaṭāhaṃ matthake āsumbhissanti. Imāsaṃ upassayaṃ jhāpessāmī”ti. Ummukaṃ gahetvā upassayaṃ pavisati. Aññataro upāsako upassayā nikkhamanto addasa taṃ brāhmaṇaṃ ummukaṃ gahetvā upassayaṃ pavisantaṃ. Disvāna taṃ brāhmaṇaṃ etadavoca—  “kissa tvaṃ, bho, ummukaṃ gahetvā upassayaṃ pavisasī”ti? “Imā maṃ, bho, muṇḍā bandhakiniyo gūthakaṭāhaṃ matthake āsumbhiṃsu. Imāsaṃ upassayaṃ jhāpessāmī”ti. “Gaccha, bho brāhmaṇa, maṅgalaṃ etaṃ. Sahassaṃ lacchasi tañca bhaṭapathan”ti. Atha kho so brāhmaṇo sīsaṃ nahāyitvā rājakulaṃ gantvā sahassaṃ alattha tañca bhaṭapathaṃ.
</Paragraph>

<Paragraph number="2636" book="paci">
Atha kho so upāsako upassayaṃ pavisitvā bhikkhunīnaṃ etamatthaṃ ārocetvā paribhāsi. Yā tā bhikkhuniyo appicchā …pe…  tā ujjhāyanti khiyyanti vipācenti—  “kathañhi nāma bhikkhuniyo uccāraṃ tirokuṭṭe chaḍḍessantī”ti …pe…  “saccaṃ kira, bhikkhave, bhikkhuniyo uccāraṃ tirokuṭṭe chaḍḍentī”ti? “Saccaṃ, bhagavā”ti. Vigarahi buddho bhagavā …pe…  kathañhi nāma, bhikkhave, bhikkhuniyo uccāraṃ tirokuṭṭe chaḍḍessanti. Netaṃ, bhikkhave, appasannānaṃ vā pasādāya …pe…  evañca pana, bhikkhave, bhikkhuniyo imaṃ sikkhāpadaṃ uddisantu—
</Paragraph>

</Division>
<Division number="825" book="paci">

<Paragraph number="2637" book="paci">
<Emphasis>“Yā pana bhikkhunī uccāraṃ vā passāvaṃ vā saṅkāraṃ vā vighāsaṃ vā tirokuṭṭe vā tiropākāre vā chaḍḍeyya vā chaḍḍāpeyya vā, pācittiyan”</Emphasis>ti. (*8*:<Emphasis>63</Emphasis>)
</Paragraph>

</Division>
<Division number="826" book="paci">

<Paragraph number="2638" book="paci">
<Emphasis>Yā panā</Emphasis>ti yā yādisā …pe…  <Emphasis>bhikkhunī</Emphasis>ti …pe…  ayaṃ imasmiṃ atthe adhippetā bhikkhunīti.
</Paragraph>

<Paragraph number="2639" book="paci">
<Emphasis>Uccāro</Emphasis> nāma gūtho vuccati. <Emphasis>Passāvo</Emphasis> nāma muttaṃ vuccati.
</Paragraph>

<Paragraph number="2640" book="paci">
<Emphasis>Saṅkāraṃ</Emphasis> nāma kacavaraṃ vuccati.
</Paragraph>

<Paragraph number="2641" book="paci">
<Emphasis>Vighāsaṃ</Emphasis> nāma calakāni vā aṭṭhikāni vā ucchiṭṭhodakaṃ vā.
</Paragraph>

<Paragraph number="2642" book="paci">
<Emphasis>Kuṭṭo</Emphasis> nāma tayo kuṭṭā—  iṭṭhakākuṭṭo, silākuṭṭo, dārukuṭṭo.
</Paragraph>

<Paragraph number="2643" book="paci">
<Emphasis>Pākāro</Emphasis> nāma tayo pākārā—  iṭṭhakāpākāro, silāpākāro, dārupākāro.
</Paragraph>

<Paragraph number="2644" book="paci">
<Emphasis>Tirokuṭṭe</Emphasis>ti kuṭṭassa parato. <Emphasis>Tiropākāre</Emphasis>ti pākārassa parato.
</Paragraph>

<Paragraph number="2645" book="paci">
<Emphasis>Chaḍḍeyyā</Emphasis>ti sayaṃ chaḍḍeti, āpatti pācittiyassa.
</Paragraph>

<Paragraph number="2646" book="paci">
<Emphasis>Chaḍḍāpeyyā</Emphasis>ti aññaṃ āṇāpeti, āpatti dukkaṭassa. Sakiṃ āṇattā bahukampi chaḍḍeti, āpatti pācittiyassa.
</Paragraph>

</Division>
<Division number="827" book="paci">

<Paragraph number="2647" book="paci">
Anāpatti—  oloketvā chaḍḍeti, avaḷañje chaḍḍeti, ummattikāya, ādikammikāyāti.

</Paragraph>
</Division>

<Paragraph number="2648" type="center" book="paci">
Aṭṭhamasikkhāpadaṃ niṭṭhitaṃ.
</Paragraph>