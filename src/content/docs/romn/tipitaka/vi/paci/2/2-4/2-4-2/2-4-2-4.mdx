---
title: "2.4.2.4 Dutiyikauyyojanasikkhāpada"
tableOfContents: false
sidebar:
  order: 5
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="850" book="paci">

<Paragraph number="2707" book="paci">
Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena thullanandā bhikkhunī rathikāyapi byūhepi siṅghāṭakepi purisena saddhiṃ ekenekā santiṭṭhatipi sallapatipi nikaṇṇikampi jappeti dutiyikampi bhikkhuniṃ uyyojeti.
</Paragraph>

<Paragraph number="2708" book="paci">
Yā tā bhikkhuniyo appicchā …pe…  tā ujjhāyanti khiyyanti vipācenti—  “kathañhi nāma ayyā thullanandā rathikāyapi byūhepi siṅghāṭakepi purisena saddhiṃ ekenekā santiṭṭhissatipi sallapissatipi nikaṇṇikampi jappissati dutiyikampi bhikkhuniṃ uyyojessatī”ti …pe…  “saccaṃ kira, bhikkhave, thullanandā bhikkhunī rathikāyapi byūhepi siṅghāṭakepi purisena saddhiṃ ekenekā santiṭṭhatipi sallapatipi nikaṇṇikampi jappeti dutiyikampi bhikkhuniṃ uyyojetī”ti? “Saccaṃ, bhagavā”ti. Vigarahi buddho bhagavā …pe…  kathañhi nāma, bhikkhave, thullanandā bhikkhunī rathikāyapi byūhepi siṅghāṭakepi purisena saddhiṃ ekenekā santiṭṭhissatipi sallapissatipi nikaṇṇikampi jappissati dutiyikampi bhikkhuniṃ uyyojessati. Netaṃ, bhikkhave, appasannānaṃ vā pasādāya …pe…  evañca pana, bhikkhave, bhikkhuniyo imaṃ sikkhāpadaṃ uddisantu—
</Paragraph>

</Division>
<Division number="851" book="paci">

<Paragraph number="2709" book="paci">
<Emphasis>“Yā pana bhikkhunī rathikāya vā byūhe vā siṅghāṭake vā purisena saddhiṃ ekenekā santiṭṭheyya vā sallapeyya vā nikaṇṇikaṃ vā jappeyya dutiyikaṃ vā bhikkhuniṃ uyyojeyya, pācittiyan”</Emphasis>ti. (*14*:<Emphasis>69</Emphasis>)
</Paragraph>

</Division>
<Division number="852" book="paci">

<Paragraph number="2710" book="paci">
<Emphasis>Yā panā</Emphasis>ti yā yādisā …pe…  <Emphasis>bhikkhunī</Emphasis>ti …pe…  ayaṃ imasmiṃ atthe adhippetā bhikkhunīti.
</Paragraph>

<Paragraph number="2711" book="paci">
<Emphasis>Rathikā</Emphasis> nāma racchā vuccati. <Emphasis>Byūhaṃ</Emphasis> nāma yeneva pavisanti teneva nikkhamanti. <Emphasis>Siṅghāṭako</Emphasis> nāma caccaraṃ vuccati.
</Paragraph>

<Paragraph number="2712" book="paci">
<Emphasis>Puriso</Emphasis> nāma manussapuriso na yakkho na peto na tiracchānagato viññū paṭibalo santiṭṭhituṃ sallapituṃ.
</Paragraph>

<Paragraph number="2713" book="paci">
<Emphasis>Saddhin</Emphasis>ti ekato. <Emphasis>Ekenekā</Emphasis>ti puriso ceva hoti bhikkhunī ca.
</Paragraph>

<Paragraph number="2714" book="paci">
<Emphasis>Santiṭṭheyya vā</Emphasis>ti purisassa hatthapāse tiṭṭhati, āpatti pācittiyassa.
</Paragraph>

<Paragraph number="2715" book="paci">
<Emphasis>Sallapeyya vā</Emphasis>ti purisassa hatthapāse ṭhitā sallapati, āpatti pācittiyassa.
</Paragraph>

<Paragraph number="2716" book="paci">
<Emphasis>Nikaṇṇikaṃ vā jappeyyā</Emphasis>ti purisassa upakaṇṇake āroceti, āpatti pācittiyassa.
</Paragraph>

<Paragraph number="2717" book="paci">
<Emphasis>Dutiyikaṃ vā bhikkhuniṃ uyyojeyyā</Emphasis>ti anācāraṃ ācaritukāmā dutiyikampi bhikkhuniṃ uyyojeti, āpatti dukkaṭassa. Dassanūpacāraṃ vā savanūpacāraṃ vā vijahantiyā āpatti dukkaṭassa. Vijahite āpatti pācittiyassa.
</Paragraph>

<Paragraph number="2718" book="paci">
Hatthapāsaṃ vijahitvā santiṭṭhati vā sallapati vā āpatti dukkaṭassa. Yakkhena vā petena vā paṇḍakena vā tiracchānagatamanussaviggahena vā saddhiṃ santiṭṭhati vā sallapati vā, āpatti dukkaṭassa.
</Paragraph>

</Division>
<Division number="853" book="paci">

<Paragraph number="2719" book="paci">
Anāpatti—  yo koci viññū dutiyo hoti, arahopekkhā, aññavihitā santiṭṭhati vā sallapati vā, na anācāraṃ ācaritukāmā, sati karaṇīye dutiyikaṃ bhikkhuniṃ uyyojeti, ummattikāya, ādikammikāyāti.

</Paragraph>
</Division>

<Paragraph number="2720" type="center" book="paci">
Catutthasikkhāpadaṃ niṭṭhitaṃ.
</Paragraph>