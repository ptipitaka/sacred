---
title: "2.1.8 Aṭṭhavatthukāsikkhāpada"
tableOfContents: false
sidebar:
  order: 8
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="674" book="paci" bookNo="2" page="284">

<Paragraph number="2181" book="paci">
Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena chabbaggiyā bhikkhuniyo avassutā avassutassa purisapuggalassa hatthaggahaṇampi sādiyanti, saṅghāṭikaṇṇaggahaṇampi sādiyanti, santiṭṭhantipi, sallapantipi, saṅketampi gacchanti, purisassapi abbhāgamanaṃ sādiyanti, channampi anupavisanti, kāyampi tadatthāya upasaṃharanti etassa asaddhammassa paṭisevanatthāya.
</Paragraph>

<Paragraph number="2182" book="paci">
Yā tā bhikkhuniyo appicchā …pe…  tā ujjhāyanti khiyyanti vipācenti—  “kathañhi nāma chabbaggiyā bhikkhuniyo avassutā avassutassa purisapuggalassa hatthaggahaṇampi sādiyissanti, saṅghāṭikaṇṇaggahaṇampi sādiyissanti, santiṭṭhissantipi, sallapissantipi, saṅketampi gacchissanti, purisassapi abbhāgamanaṃ sādiyissanti, channampi anupavisissanti, kāyampi tadatthāya upasaṃharissanti etassa asaddhammassa paṭisevanatthāyā”ti …pe…  “saccaṃ kira, bhikkhave, chabbaggiyā bhikkhuniyo avassutā avassutassa purisapuggalassa hatthaggahaṇampi sādiyanti, saṅghāṭikaṇṇaggahaṇampi sādiyanti, santiṭṭhantipi, sallapantipi, saṅketampi gacchanti, purisassapi abbhāgamanaṃ sādiyanti, channampi anupavisanti, kāyampi tadatthāya upasaṃharanti etassa asaddhammassa paṭisevanatthāyā”ti? “Saccaṃ, bhagavā”ti. Vigarahi buddho bhagavā …pe…  kathañhi nāma, bhikkhave, chabbaggiyā bhikkhuniyo avassutā avassutassa purisapuggalassa hatthaggahaṇampi sādiyissanti, saṅghāṭikaṇṇaggahaṇampi sādiyissanti, santiṭṭhissantipi, sallapissantipi, saṅketampi gacchissanti, purisassapi abbhāgamanaṃ sādiyissanti, channampi anupavisissanti, kāyampi tadatthāya upasaṃharissanti etassa asaddhammassa paṭisevanatthāya. Netaṃ, bhikkhave, appasannānaṃ vā pasādāya …pe…  evañca pana, bhikkhave, bhikkhuniyo imaṃ sikkhāpadaṃ uddisantu—
</Paragraph>

</Division>
<Division number="675" book="paci" bookNo="2" page="285">

<Paragraph number="2183" book="paci">
<Emphasis>“Yā pana bhikkhunī avassutā avassutassa purisapuggalassa hatthaggahaṇaṃ vā sādiyeyya, saṅghāṭikaṇṇaggahaṇaṃ vā sādiyeyya, santiṭṭheyya vā, sallapeyya vā, saṅketaṃ vā gaccheyya</Emphasis>, <Emphasis>purisassa vā abbhāgamanaṃ sādiyeyya, channaṃ vā anupaviseyya, kāyaṃ vā tadatthāya upasaṃhareyya etassa asaddhammassa paṭisevanatthāya, ayampi pārājikā hoti asaṃvāsā aṭṭhavatthukā”</Emphasis>ti. (*8*:<Emphasis>8</Emphasis>)
</Paragraph>

</Division>
<Division number="676" book="paci" bookNo="2" page="285">

<Paragraph number="2184" book="paci">
<Emphasis>Yā panā</Emphasis>ti yā yādisā …pe…  <Emphasis>bhikkhunī</Emphasis>ti …pe…  ayaṃ imasmiṃ atthe adhippetā bhikkhunīti.
</Paragraph>

<Paragraph number="2185" book="paci">
<Emphasis>Avassutā</Emphasis> nāma sārattā apekkhavatī paṭibaddhacittā.
</Paragraph>

<Paragraph number="2186" book="paci">
<Emphasis>Avassuto</Emphasis> nāma sāratto apekkhavā paṭibaddhacitto.
</Paragraph>

<Paragraph number="2187" book="paci">
<Emphasis>Purisapuggalo</Emphasis> nāma manussapuriso, na yakkho na peto na tiracchānagato viññū paṭibalo kāyasaṃsaggaṃ samāpajjituṃ.
</Paragraph>

<Paragraph number="2188" book="paci">
<Emphasis>Hatthaggahaṇaṃ vā sādiyeyyā</Emphasis>ti hattho nāma kapparaṃ upādāya yāva agganakhā. Etassa asaddhammassa paṭisevanatthāya ubbhakkhakaṃ adhojāṇumaṇḍalaṃ gahaṇaṃ sādiyati, āpatti thullaccayassa.
</Paragraph>

<Paragraph number="2189" book="paci">
<Emphasis>Saṅghāṭikaṇṇaggahaṇaṃ vā sādiyeyyā</Emphasis>ti etassa asaddhammassa paṭisevanatthāya nivatthaṃ vā pārutaṃ vā gahaṇaṃ sādiyati, āpatti thullaccayassa.
</Paragraph>

<Paragraph number="2190" book="paci">
<Emphasis>Santiṭṭheyya vā</Emphasis>ti etassa asaddhammassa paṭisevanatthāya purisassa hatthapāse tiṭṭhati, āpatti thullaccayassa.
</Paragraph>

<Paragraph number="2191" book="paci">
<Emphasis>Sallapeyya vā</Emphasis>ti etassa asaddhammassa paṭisevanatthāya purisassa hatthapāse ṭhitā sallapati, āpatti thullaccayassa.
</Paragraph>

<Paragraph number="2192" book="paci">
<Emphasis>Saṅketaṃ vā gaccheyyā</Emphasis>ti etassa asaddhammassa paṭisevanatthāya purisena—  “itthannāmaṃ okāsaṃ āgacchā”ti—  vuttā gacchati. Pade pade āpatti dukkaṭassa. Purisassa hatthapāsaṃ okkantamatte āpatti thullaccayassa.
</Paragraph>

<Paragraph number="2193" book="paci">
<Emphasis>Purisassa vā abbhāgamanaṃ sādiyeyyā</Emphasis>ti etassa asaddhammassa paṭisevanatthāya purisassa abbhāgamanaṃ sādiyati, āpatti dukkaṭassa. Hatthapāsaṃ okkantamatte āpatti thullaccayassa.
</Paragraph>

<Paragraph number="2194" book="paci">
<Emphasis>Channaṃ vā anupaviseyyā</Emphasis>ti etassa asaddhammassa paṭisevanatthāya yena kenaci paṭicchannaṃ okāsaṃ paviṭṭhamatte āpatti thullaccayassa.
</Paragraph>

<Paragraph number="2195" book="paci">
<Emphasis>Kāyaṃ vā tadatthāya upasaṃhareyyā</Emphasis>ti etassa asaddhammassa paṭisevanatthāya purisassa hatthapāse ṭhitā kāyaṃ upasaṃharati, āpatti thullaccayassa.
</Paragraph>

<Paragraph number="2196" book="paci">
<Emphasis>Ayampī</Emphasis>ti purimāyo upādāya vuccati.
</Paragraph>

<Paragraph number="2197" book="paci">
<Emphasis>Pārājikā hotī</Emphasis>ti seyyathāpi nāma tālo matthakacchinno abhabbo puna viruḷhiyā evameva bhikkhunī aṭṭhamaṃ vatthuṃ paripūrentī assamaṇī hoti asakyadhītā. Tena vuccati pārājikā hotīti.
</Paragraph>

<Paragraph number="2198" book="paci">
<Emphasis>Asaṃvāsā</Emphasis>ti <Emphasis>saṃvāso</Emphasis> nāma ekakammaṃ ekuddeso samasikkhatā. Eso saṃvāso nāma. So tāya saddhiṃ natthi. Tena vuccati asaṃvāsāti.
</Paragraph>

</Division>
<Division number="677" book="paci" bookNo="2" page="287">

<Paragraph number="2199" book="paci">
Anāpatti—  asañcicca, assatiyā, ajānantiyā, asādiyantiyā, ummattikāya, khittacittāya, vedanāṭṭāya, ādikammikāyāti.

</Paragraph>
</Division>

<Paragraph number="2200" type="center" book="paci">
Catutthapārājikaṃ samattaṃ.


</Paragraph>

<Paragraph number="2201" book="paci">
Uddiṭṭhā kho, ayyāyo, aṭṭha pārājikā dhammā. Yesaṃ bhikkhunī aññataraṃ vā aññataraṃ vā āpajjitvā na labhati bhikkhunīhi saddhiṃ saṃvāsaṃ, yathā pure tathā pacchā, pārājikā hoti asaṃvāsā. Tatthāyyāyo pucchāmi—  “kaccittha parisuddhā”? Dutiyampi pucchāmi—  “kaccittha parisuddhā”? Tatiyampi pucchāmi—  “kaccittha parisuddhā”? Parisuddhetthāyyāyo, tasmā tuṇhī, evametaṃ dhārayāmīti.

</Paragraph>

<Paragraph number="2202" type="center" book="paci">
Bhikkhunivibhaṅge pārājikakaṇḍaṃ niṭṭhitaṃ.
</Paragraph>