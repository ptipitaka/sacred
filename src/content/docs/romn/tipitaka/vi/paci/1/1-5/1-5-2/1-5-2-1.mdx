---
title: "1.5.2.1 Bhūtagāmasikkhāpada"
tableOfContents: false
sidebar:
  order: 1
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="89" book="paci" e="ch" v="2" p="51">

<Paragraph number="338" book="paci">
Tena samayena buddho bhagavā āḷaviyaṃ viharati aggāḷave cetiye. Tena kho pana samayena āḷavakā bhikkhū navakammaṃ karontā rukkhaṃ chindantipi chedāpentipi. Aññataropi āḷavako bhikkhu rukkhaṃ chindati. Tasmiṃ rukkhe adhivatthā devatā taṃ bhikkhuṃ etadavoca—  “mā, bhante, attano bhavanaṃ kattukāmo mayhaṃ bhavanaṃ chindī”ti. So bhikkhu anādiyanto chindiyeva, tassā ca devatāya dārakassa bāhuṃ ākoṭesi. Atha kho tassā devatāya etadahosi—  “yannūnāhaṃ imaṃ bhikkhuṃ idheva jīvitā voropeyyan”ti. Atha kho tassā devatāya etadahosi—  “na kho metaṃ patirūpaṃ yāhaṃ imaṃ bhikkhuṃ idheva jīvitā voropeyyaṃ. Yannūnāhaṃ bhagavato etamatthaṃ āroceyyan”ti. Atha kho sā devatā yena bhagavā tenupasaṅkami; upasaṅkamitvā bhagavato etamatthaṃ ārocesi. “Sādhu sādhu, devate. Sādhu kho tvaṃ, devate, taṃ bhikkhuṃ jīvitā na voropesi. Sacajja tvaṃ, devate, taṃ bhikkhuṃ jīvitā voropeyyāsi, bahuñca tvaṃ, devate, apuññaṃ pasaveyyāsi. Gaccha tvaṃ, devate, amukasmiṃ okāse rukkho vivitto tasmiṃ upagacchā”ti. Manussā ujjhāyanti khiyyanti vipācenti—  “kathañhi nāma samaṇā sakyaputtiyā rukkhaṃ chindissantipi chedāpessantipi ekindriyaṃ samaṇā sakyaputtiyā jīvaṃ viheṭhentī”ti.
</Paragraph>

<Paragraph number="339" book="paci">
Assosuṃ kho bhikkhū tesaṃ manussānaṃ ujjhāyantānaṃ khiyyantānaṃ vipācentānaṃ. Ye te bhikkhū appicchā …pe…  te ujjhāyanti khiyyanti vipācenti—  “kathañhi nāma āḷavakā bhikkhū rukkhaṃ chindissantipi chedāpessantipī”ti …pe…  “saccaṃ kira tumhe, bhikkhave, rukkhaṃ chindathāpi chedāpethāpī”ti? “Saccaṃ, bhagavā”ti. Vigarahi buddho bhagavā …pe…  kathañhi nāma tumhe, moghapurisā, rukkhaṃ chindissathāpi, chedāpessathāpi. Jīvasaññino hi, moghapurisā, manussā rukkhasmiṃ. Netaṃ, moghapurisā, appasannānaṃ vā pasādāya …pe…  evañca pana, bhikkhave, imaṃ sikkhāpadaṃ uddiseyyātha—
</Paragraph>

</Division>
<Division number="90" book="paci" e="ch" v="2" p="52">

<Paragraph number="340" book="paci">
<Emphasis>“Bhūtagāmapātabyatāya pācittiyan”</Emphasis>ti. (*11*:<Emphasis>60</Emphasis>)
</Paragraph>

</Division>
<Division number="91" book="paci" e="ch" v="2" p="52">

<Paragraph number="341" book="paci">
<Emphasis>Bhūtagāmo</Emphasis> nāma pañca bījajātāni—  mūlabījaṃ, khandhabījaṃ, phaḷubījaṃ, aggabījaṃ, bījabījameva pañcamaṃ.
</Paragraph>

<Paragraph number="342" book="paci">
<Emphasis>Mūlabījaṃ</Emphasis> nāma—  haliddi, siṅgiveraṃ, vacā, vacattaṃ, ativisā, kaṭukarohiṇī, usīraṃ, bhaddamuttakaṃ, yāni vā panaññānipi atthi mūle jāyanti, mūle sañjāyanti, etaṃ mūlabījaṃ nāma.
</Paragraph>

<Paragraph number="343" book="paci">
<Emphasis>Khandhabījaṃ</Emphasis> nāma—  assattho, nigrodho, pilakkho, udumbaro, kacchako, kapitthano, yāni vā panaññānipi atthi khandhe jāyanti, khandhe sañjāyanti, etaṃ khandhabījaṃ nāma.
</Paragraph>

<Paragraph number="344" book="paci">
<Emphasis>Phaḷubījaṃ</Emphasis> nāma—  ucchu, veḷu, naḷo, yāni vā panaññānipi atthi pabbe jāyanti, pabbe sañjāyanti, etaṃ phaḷubījaṃ nāma.
</Paragraph>

<Paragraph number="345" book="paci">
<Emphasis>Aggabījaṃ</Emphasis> nāma—  ajjukaṃ, phaṇijjakaṃ, hiriveraṃ, yāni vā panaññānipi atthi agge jāyanti, agge sañjāyanti, etaṃ aggabījaṃ nāma.
</Paragraph>

<Paragraph number="346" book="paci">
<Emphasis>Bījabījaṃ</Emphasis> nāma—  pubbaṇṇaṃ, aparaṇṇaṃ, yāni vā panaññānipi atthi bīje jāyanti, bīje sañjāyanti, etaṃ bījabījaṃ nāma.
</Paragraph>

</Division>
<Division number="92" book="paci" e="ch" v="2" p="52">

<Paragraph number="347" book="paci">
Bīje bījasaññī chindati vā chedāpeti vā, bhindati vā bhedāpeti vā, pacati vā pacāpeti vā, āpatti pācittiyassa. Bīje vematiko chindati vā chedāpeti vā, bhindati vā bhedāpeti vā, pacati vā pacāpeti vā, āpatti dukkaṭassa. Bīje abījasaññī chindati vā chedāpeti vā, bhindati vā bhedāpeti vā, pacati vā pacāpeti vā, anāpatti. Abīje bījasaññī āpatti dukkaṭassa. Abīje vematiko, āpatti dukkaṭassa. Abīje abījasaññī, anāpatti.
</Paragraph>

</Division>
<Division number="93" book="paci" e="ch" v="2" p="52">

<Paragraph number="348" book="paci">
Anāpatti—  “imaṃ jāna, imaṃ dehi, imaṃ āhara, iminā attho, imaṃ kappiyaṃ karohī”ti bhaṇati, asañcicca, assatiyā, ajānantassa, ummattakassa, ādikammikassāti.

</Paragraph>
</Division>

<Paragraph number="349" type="center" book="paci">
Bhūtagāmasikkhāpadaṃ niṭṭhitaṃ paṭhamaṃ.
</Paragraph>