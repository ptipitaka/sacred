---
title: "1.5.1.10 Pathavīkhaṇanasikkhāpada"
tableOfContents: false
sidebar:
  order: 2
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="84" book="paci" bookNo="2" page="49">

<Paragraph number="321" book="paci">
Tena samayena buddho bhagavā āḷaviyaṃ viharati aggāḷave cetiye. Tena kho pana samayena āḷavakā bhikkhū navakammaṃ karontā pathaviṃ khaṇantipi khaṇāpentipi. Manussā ujjhāyanti khiyyanti vipācenti—  “kathañhi nāma samaṇā sakyaputtiyā pathaviṃ khaṇissantipi khaṇāpessantipi. Ekindriyaṃ samaṇā sakyaputtiyā jīvaṃ viheṭhentī”ti.
</Paragraph>

<Paragraph number="322" book="paci">
Assosuṃ kho bhikkhū tesaṃ manussānaṃ ujjhāyantānaṃ khiyyantānaṃ vipācentānaṃ. Ye te bhikkhū appicchā …pe…  te ujjhāyanti khiyyanti vipācenti—  “kathañhi nāma āḷavakā bhikkhū pathaviṃ khaṇissantipi khaṇāpessantipī”ti …pe…  “saccaṃ kira tumhe, bhikkhave, pathaviṃ khaṇathapi khaṇāpethapī”ti? “Saccaṃ, bhagavā”ti. Vigarahi buddho bhagavā …pe…  kathañhi nāma tumhe, moghapurisā, pathaviṃ khaṇissathapi khaṇāpessathapi. Jīvasaññino hi, moghapurisā, manussā pathaviyā. Netaṃ, moghapurisā, appasannānaṃ vā pasādāya …pe…  evañca pana, bhikkhave, imaṃ sikkhāpadaṃ uddiseyyātha—
</Paragraph>

</Division>
<Division number="85" book="paci" bookNo="2" page="49">

<Paragraph number="323" book="paci">
<Emphasis>“Yo pana bhikkhu pathaviṃ khaṇeyya vā khaṇāpeyya vā, pācittiyan”</Emphasis>ti. (*10*:<Emphasis>59</Emphasis>)
</Paragraph>

</Division>
<Division number="86" book="paci" bookNo="2" page="49">

<Paragraph number="324" book="paci">
<Emphasis>Yo panā</Emphasis>ti yo yādiso …pe…  <Emphasis>bhikkhū</Emphasis>ti …pe…  ayaṃ imasmiṃ atthe adhippeto bhikkhūti.
</Paragraph>

<Paragraph number="325" book="paci">
<Emphasis>Pathavī</Emphasis> nāma dve pathaviyo—  jātā ca pathavī ajātā ca pathavī.
</Paragraph>

<Paragraph number="326" book="paci">
<Emphasis>Jātā</Emphasis> nāma pathavī—  suddhapaṃsu suddhamattikā appapāsāṇā appasakkharā appakaṭhalā appamarumbā appavālikā, yebhuyyenapaṃsukā, yebhuyyenamattikā. Adaḍḍhāpi vuccati jātā pathavī. Yopi paṃsupuñjo vā mattikāpuñjo vā atirekacātumāsaṃ ovaṭṭho, ayampi vuccati jātā pathavī.
</Paragraph>

<Paragraph number="327" book="paci">
<Emphasis>Ajātā</Emphasis> nāma pathavī—  suddhapāsāṇā suddhasakkharā suddhakaṭhalā suddhamarumbā suddhavālikā appapaṃsukā appamattikā, yebhuyyenapāsāṇā, yebhuyyenasakkharā, yebhuyyenakaṭhalā, yebhuyyenamarumbā, yebhuyyenavālikā. Daḍḍhāpi vuccati ajātā pathavī. Yopi paṃsupuñjo vā mattikāpuñjo vā omakacātumāsaṃ ovaṭṭho, ayampi vuccati ajātā pathavī.
</Paragraph>

<Paragraph number="328" book="paci">
<Emphasis>Khaṇeyyā</Emphasis>ti sayaṃ khaṇati, āpatti pācittiyassa.
</Paragraph>

<Paragraph number="329" book="paci">
<Emphasis>Khaṇāpeyyā</Emphasis>ti aññaṃ āṇāpeti, āpatti pācittiyassa. Sakiṃ āṇatto bahukampi khaṇati, āpatti pācittiyassa.
</Paragraph>

</Division>
<Division number="87" book="paci" bookNo="2" page="50">

<Paragraph number="330" book="paci">
Pathaviyā pathavisaññī khaṇati vā khaṇāpeti vā, bhindati vā bhedāpeti vā, dahati vā dahāpeti vā, āpatti pācittiyassa.
</Paragraph>

<Paragraph number="331" book="paci">
Pathaviyā vematiko khaṇati vā khaṇāpeti vā, bhindati vā bhedāpeti vā, dahati vā dahāpeti vā, āpatti dukkaṭassa.
</Paragraph>

<Paragraph number="332" book="paci">
Pathaviyā apathavisaññī khaṇati vā khaṇāpeti vā, bhindati vā bhedāpeti vā, dahati vā dahāpeti vā, anāpatti.
</Paragraph>

<Paragraph number="333" book="paci">
Apathaviyā pathavisaññī, āpatti dukkaṭassa. Apathaviyā vematiko, āpatti dukkaṭassa. Apathaviyā apathavisaññī, anāpatti.
</Paragraph>

</Division>
<Division number="88" book="paci" bookNo="2" page="50">

<Paragraph number="334" book="paci">
Anāpatti—  “imaṃ jāna, imaṃ dehi, imaṃ āhara, iminā attho, imaṃ kappiyaṃ karohī”ti bhaṇati, asañcicca, asatiyā, ajānantassa, ummattakassa, ādikammikassāti.

</Paragraph>
</Division>

<Paragraph number="335" type="center" book="paci">
Pathavīkhaṇanasikkhāpadaṃ niṭṭhitaṃ dasamaṃ.

  
Musāvādavaggo paṭhamo.



</Paragraph>

<Paragraph number="336" type="center" book="paci">
Tassuddānaṃ


</Paragraph>

<Paragraph number="337" type="verses" book="paci">
_Musā omasapesuññaṃ,_  
_padaseyyāya ve duve;_  
_Aññatra viññunā bhūtā,_  
_duṭṭhullāpatti khaṇanāti._
</Paragraph>