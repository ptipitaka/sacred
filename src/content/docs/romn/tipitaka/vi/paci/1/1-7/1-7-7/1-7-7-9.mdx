---
title: "1.7.7.9 Nīcāsanasikkhāpada"
tableOfContents: false
sidebar:
  order: 15
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="646" book="paci">

<Paragraph number="2045" book="paci">
Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena chabbaggiyā bhikkhū nīce āsane nisīditvā ucce āsane nisinnassa dhammaṃ desenti.
</Paragraph>

<Paragraph number="2046" book="paci">
Ye te bhikkhū appicchā …pe…  te ujjhāyanti khiyyanti vipācenti—  “kathañhi nāma chabbaggiyā bhikkhū nīce āsane nisīditvā ucce āsane nisinnassa dhammaṃ desessantī”ti …pe…  “saccaṃ kira tumhe, bhikkhave, nīce āsane nisīditvā ucce āsane nisinnassa dhammaṃ desethā”ti? “Saccaṃ, bhagavā”ti. Vigarahi buddho bhagavā …pe…  kathañhi nāma tumhe, moghapurisā, nīce āsane nisīditvā ucce āsane nisinnassa dhammaṃ desessatha. Netaṃ, moghapurisā, appasannānaṃ vā pasādāya …pe…  vigarahitvā …pe…  dhammiṃ kathaṃ katvā bhikkhū āmantesi—
</Paragraph>

</Division>
<Division number="647" book="paci">

<Paragraph number="2047" book="paci">
“Bhūtapubbaṃ, bhikkhave, bārāṇasiyaṃ aññatarassa chapakassa pajāpati gabbhinī ahosi. Atha kho, bhikkhave, sā chapakī taṃ chapakaṃ etadavoca—  ‘gabbhinīmhi, ayyaputta. Icchāmi ambaṃ khāditun’ti. ‘Natthi ambaṃ, akālo ambassā’ti. ‘Sace na labhissāmi marissāmī’ti. Tena kho pana samayena rañño ambo dhuvaphalo hoti. Atha kho, bhikkhave, so chapako yena so ambo tenupasaṅkami; upasaṅkamitvā taṃ ambaṃ abhiruhitvā nilīno acchi. Atha kho, bhikkhave, rājā purohitena brāhmaṇena saddhiṃ yena so ambo tenupasaṅkami; upasaṅkamitvā ucce āsane nisīditvā mantaṃ pariyāpuṇāti. Atha kho, bhikkhave, tassa chapakassa etadahosi—  ‘yāva adhammiko ayaṃ rājā, yatra hi nāma ucce āsane nisīditvā mantaṃ pariyāpuṇissati. Ayañca brāhmaṇo adhammiko, yatra hi nāma nīce āsane nisīditvā ucce āsane nisinnassa mantaṃ vācessati. Ahañcamhi adhammiko, yohaṃ itthiyā kāraṇā rañño ambaṃ avaharāmi. Sabbamidaṃ carimaṃ katan’ti tattheva paripati.
</Paragraph>

<Paragraph number="2048" type="verses" book="paci">
_‘Ubho atthaṃ na jānanti,_  
_ubho dhammaṃ na passare;_  
_Yo cāyaṃ mantaṃ vāceti,_  
_yo cādhammenadhīyati’._  

</Paragraph>

<Paragraph number="2049" type="verses" book="paci">
_‘Sālīnaṃ odano bhutto,_  
_sucimaṃsūpasecano;_  
_Tasmā dhamme na vattāmi,_  
_dhammo ariyebhi vaṇṇito’._  

</Paragraph>

<Paragraph number="2050" type="verses" book="paci">
_‘Dhiratthu taṃ dhanalābhaṃ,_  
_yasalābhañca brāhmaṇa;_  
_Yā vutti vinipātena,_  
_adhammacaraṇena vā._  

</Paragraph>

<Paragraph number="2051" type="verses" book="paci">
_Paribbaja mahābrahme,_  
_pacantaññepi pāṇino;_  
_Mā tvaṃ adhammo ācarito,_  
_asmā kumbhamivābhidā’ti._  

</Paragraph>

<Paragraph number="2052" book="paci">
Tadāpi me, bhikkhave, amanāpā nīce āsane nisīditvā ucce āsane nisinnassa mantaṃ vācetuṃ, kimaṅgaṃ pana etarahi na amanāpā bhavissati nīce āsane nisīditvā ucce āsane nisinnassa dhammaṃ desetuṃ. Netaṃ, bhikkhave, appasannānaṃ vā pasādāya …pe…  evañca pana, bhikkhave, imaṃ sikkhāpadaṃ uddiseyyātha—
</Paragraph>

<Paragraph number="2053" book="paci">
<Emphasis>“Na nīce āsane nisīditvā ucce āsane nisinnassa agilānassa dhammaṃ desessāmīti sikkhā karaṇīyā”</Emphasis>ti. (*69*:<Emphasis>214</Emphasis>)
</Paragraph>

<Paragraph number="2054" book="paci">
Na nīce āsane nisīditvā ucce āsane nisinnassa agilānassa dhammo desetabbo. Yo anādariyaṃ paṭicca nīce āsane nisīditvā ucce āsane nisinnassa agilānassa dhammaṃ deseti, āpatti dukkaṭassa.
</Paragraph>

<Paragraph number="2055" book="paci">
Anāpatti—  asañcicca …pe…  ādikammikassāti.

</Paragraph>
</Division>

<Paragraph number="2056" type="center" book="paci">
Navamasikkhāpadaṃ niṭṭhitaṃ.
</Paragraph>