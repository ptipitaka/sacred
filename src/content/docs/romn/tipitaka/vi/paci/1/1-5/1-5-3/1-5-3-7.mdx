---
title: "1.5.3.7 Saṃvidhānasikkhāpada"
tableOfContents: false
sidebar:
  order: 8
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="180" book="paci" bookNo="2" page="86">

<Paragraph number="589" book="paci">
Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena chabbaggiyā bhikkhū bhikkhunīhi saddhiṃ saṃvidhāya ekaddhānamaggaṃ paṭipajjanti. Manussā ujjhāyanti khiyyanti vipācenti—  “yatheva mayaṃ sapajāpatikā āhiṇḍāma, evamevime samaṇā sakyaputtiyā bhikkhunīhi saddhiṃ saṃvidhāya āhiṇḍantī”ti.
</Paragraph>

<Paragraph number="590" book="paci">
Assosuṃ kho bhikkhū tesaṃ manussānaṃ ujjhāyantānaṃ khiyyantānaṃ vipācentānaṃ. Ye te bhikkhū appicchā …pe…  te ujjhāyanti khiyyanti vipācenti—  “kathañhi nāma chabbaggiyā bhikkhū bhikkhunīhi saddhiṃ saṃvidhāya ekaddhānamaggaṃ paṭipajjissantī”ti …pe…  “saccaṃ kira tumhe, bhikkhave, bhikkhunīhi saddhiṃ saṃvidhāya ekaddhānamaggaṃ paṭipajjathā”ti? “Saccaṃ, bhagavā”ti. Vigarahi buddho bhagavā …pe…  kathañhi nāma tumhe, moghapurisā, bhikkhunīhi saddhiṃ saṃvidhāya ekaddhānamaggaṃ paṭipajjissatha. Netaṃ, moghapurisā, appasannānaṃ vā pasādāya …pe…  evañca pana, bhikkhave, imaṃ sikkhāpadaṃ uddiseyyātha.
</Paragraph>

<Paragraph number="591" book="paci">
<Emphasis>“Yo pana bhikkhu bhikkhuniyā saddhiṃ saṃvidhāya ekaddhānamaggaṃ paṭipajjeyya, antamaso gāmantarampi, pācittiyan”</Emphasis>ti.
</Paragraph>

<Paragraph number="592" book="paci">
Evañcidaṃ bhagavatā bhikkhūnaṃ sikkhāpadaṃ paññattaṃ hoti.
</Paragraph>

</Division>
<Division number="181" book="paci" bookNo="2" page="87">

<Paragraph number="593" book="paci">
Tena kho pana samayena sambahulā bhikkhū ca bhikkhuniyo ca sāketā sāvatthiṃ addhānamaggappaṭipannā honti. Atha kho tā bhikkhuniyo te bhikkhū etadavocuṃ—  “mayampi ayyehi saddhiṃ gamissāmā”ti. “Na, bhaginī, kappati bhikkhuniyā saddhiṃ saṃvidhāya ekaddhānamaggaṃ paṭipajjituṃ. Tumhe vā paṭhamaṃ gacchatha mayaṃ vā gamissāmā”ti. “Ayyā, bhante, aggapurisā. Ayyāva paṭhamaṃ gacchantū”ti. Atha kho tāsaṃ bhikkhunīnaṃ pacchā gacchantīnaṃ antarāmagge corā acchindiṃsu ca dūsesuñca. Atha kho tā bhikkhuniyo sāvatthiṃ gantvā bhikkhunīnaṃ etamatthaṃ ārocesuṃ. Bhikkhuniyo bhikkhūnaṃ etamatthaṃ ārocesuṃ. Bhikkhū bhagavato etamatthaṃ ārocesuṃ.
</Paragraph>

<Paragraph number="594" book="paci">
Atha kho bhagavā etasmiṃ nidāne etasmiṃ pakaraṇe dhammiṃ kathaṃ katvā bhikkhū āmantesi—  “anujānāmi, bhikkhave, satthagamanīye magge sāsaṅkasammate sappaṭibhaye bhikkhuniyā saddhiṃ saṃvidhāya ekaddhānamaggaṃ paṭipajjituṃ. Evañca pana, bhikkhave, imaṃ sikkhāpadaṃ uddiseyyātha—
</Paragraph>

</Division>
<Division number="182" book="paci" bookNo="2" page="87">

<Paragraph number="595" book="paci">
<Emphasis>“Yo pana bhikkhu bhikkhuniyā saddhiṃ saṃvidhāya ekaddhānamaggaṃ paṭipajjeyya, antamaso gāmantarampi, aññatra samayā, pācittiyaṃ. Tatthāyaṃ samayo. Satthagamanīyo hoti maggo sāsaṅkasammato sappaṭibhayo—  ayaṃ tattha samayo”</Emphasis>ti. (*27*:<Emphasis>76</Emphasis>)
</Paragraph>

</Division>
<Division number="183" book="paci" bookNo="2" page="88">

<Paragraph number="596" book="paci">
<Emphasis>Yo panā</Emphasis>ti yo yādiso …pe…  <Emphasis>bhikkhū</Emphasis>ti …pe…  ayaṃ imasmiṃ atthe adhippeto bhikkhūti.
</Paragraph>

<Paragraph number="597" book="paci">
<Emphasis>Bhikkhunī</Emphasis> nāma ubhatosaṃghe upasampannā.
</Paragraph>

<Paragraph number="598" book="paci">
<Emphasis>Saddhin</Emphasis>ti ekato.
</Paragraph>

<Paragraph number="599" book="paci">
<Emphasis>Saṃvidhāyā</Emphasis>ti—  “gacchāma, bhagini, gacchāmāyya; gacchāmāyya, gacchāma, bhagini; ajja vā hiyyo vā pare vā gacchāmā”ti saṃvidahati, āpatti dukkaṭassa.
</Paragraph>

<Paragraph number="600" book="paci">
<Emphasis>Antamaso gāmantarampī</Emphasis>ti kukkuṭasampāte gāme, gāmantare gāmantare āpatti pācittiyassa. Agāmake araññe, addhayojane addhayojane āpatti pācittiyassa.
</Paragraph>

<Paragraph number="601" book="paci">
<Emphasis>Aññatra samayā</Emphasis>ti ṭhapetvā samayaṃ.
</Paragraph>

<Paragraph number="602" book="paci">
<Emphasis>Satthagamanīyo</Emphasis> nāma maggo na sakkā hoti vinā satthena gantuṃ.
</Paragraph>

<Paragraph number="603" book="paci">
<Emphasis>Sāsaṅkaṃ</Emphasis> nāma tasmiṃ magge corānaṃ niviṭṭhokāso dissati, bhuttokāso dissati, ṭhitokāso dissati, nisinnokāso dissati, nipannokāso dissati.
</Paragraph>

<Paragraph number="604" book="paci">
<Emphasis>Sappaṭibhayaṃ</Emphasis> nāma tasmiṃ magge corehi manussā hatā dissanti, viluttā dissanti, ākoṭitā dissanti, sappaṭibhayaṃ gantvā appaṭibhayaṃ dassetvā uyyojetabbā—  “gacchatha, bhaginiyo”ti.
</Paragraph>

</Division>
<Division number="184" book="paci" bookNo="2" page="88">

<Paragraph number="605" book="paci">
Saṃvidahite saṃvidahitasaññī ekaddhānamaggaṃ paṭipajjati, antamaso gāmantarampi, aññatra samayā, āpatti pācittiyassa. Saṃvidahite vematiko ekaddhānamaggaṃ paṭipajjati, antamaso gāmantarampi, aññatra samayā, āpatti pācittiyassa. Saṃvidahite, asaṃvidahitasaññī ekaddhānamaggaṃ paṭipajjati, antamaso gāmantarampi, aññatra samayā, āpatti pācittiyassa.
</Paragraph>

<Paragraph number="606" book="paci">
Bhikkhu saṃvidahati bhikkhunī na saṃvidahati, āpatti dukkaṭassa. Asaṃvidahite saṃvidahitasaññī, āpatti dukkaṭassa. Asaṃvidahite vematiko, āpatti dukkaṭassa. Asaṃvidahite asaṃvidahitasaññī, anāpatti.
</Paragraph>

</Division>
<Division number="185" book="paci" bookNo="2" page="89">

<Paragraph number="607" book="paci">
Anāpatti—  samaye, asaṃvidahitvā gacchati, bhikkhunī saṃvidahati, bhikkhu na saṃvidahati, visaṅketena gacchanti, āpadāsu, ummattakassa, ādikammikassāti.

</Paragraph>
</Division>

<Paragraph number="608" type="center" book="paci">
Saṃvidhānasikkhāpadaṃ niṭṭhitaṃ sattamaṃ.
</Paragraph>