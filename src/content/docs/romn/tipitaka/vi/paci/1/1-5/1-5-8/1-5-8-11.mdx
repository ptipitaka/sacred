---
title: "1.5.8.11 Dubbalasikkhāpada"
tableOfContents: false
sidebar:
  order: 11
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="484" book="paci" e="ch" v="2" p="201">

<Paragraph number="1420" book="paci">
Tena samayena buddho bhagavā rājagahe viharati veḷuvane kalandakanivāpe. Tena kho pana samayena āyasmā dabbo mallaputto saṃghassa senāsanañca paññapeti bhattāni ca uddisati. So cāyasmā dubbalacīvaro hoti. Tena kho pana samayena saṃghassa ekaṃ cīvaraṃ uppannaṃ hoti. Atha kho saṃgho taṃ cīvaraṃ āyasmato dabbassa mallaputtassa adāsi. Chabbaggiyā bhikkhū ujjhāyanti khiyyanti vipācenti—  “yathāsanthutaṃ bhikkhū saṃghikaṃ lābhaṃ pariṇāmentī”ti.
</Paragraph>

<Paragraph number="1421" book="paci">
Ye te bhikkhū appicchā …pe…  te ujjhāyanti khiyyanti vipācenti—  “kathañhi nāma chabbaggiyā bhikkhū samaggena saṃghena cīvaraṃ datvā pacchā khīyanadhammaṃ āpajjissantī”ti …pe…  “saccaṃ kira tumhe, bhikkhave, samaggena saṃghena cīvaraṃ datvā pacchā khīyanadhammaṃ āpajjathā”ti? “Saccaṃ, bhagavā”ti. Vigarahi buddho bhagavā …pe…  kathañhi nāma tumhe, moghapurisā, samaggena saṃghena cīvaraṃ datvā pacchā khīyanadhammaṃ āpajjissatha. Netaṃ, moghapurisā, appasannānaṃ, vā pasādāya …pe…  evañca pana, bhikkhave, imaṃ sikkhāpadaṃ uddiseyyātha—
</Paragraph>

</Division>
<Division number="485" book="paci" e="ch" v="2" p="202">

<Paragraph number="1422" book="paci">
<Emphasis>“Yo pana bhikkhu samaggena saṃghena cīvaraṃ datvā pacchā khīyanadhammaṃ āpajjeyya ‘yathāsanthutaṃ bhikkhū saṃghikaṃ lābhaṃ pariṇāmentī’ti, pācittiyan”</Emphasis>ti. (*81*:<Emphasis>130</Emphasis>)
</Paragraph>

</Division>
<Division number="486" book="paci" e="ch" v="2" p="202">

<Paragraph number="1423" book="paci">
<Emphasis>Yo panā</Emphasis>ti yo yādiso …pe…  <Emphasis>bhikkhū</Emphasis>ti …pe…  ayaṃ imasmiṃ atthe adhippeto bhikkhūti.
</Paragraph>

<Paragraph number="1424" book="paci">
<Emphasis>Samaggo</Emphasis> nāma saṃgho samānasaṃvāsako samānasīmāyaṃ ṭhito.
</Paragraph>

<Paragraph number="1425" book="paci">
<Emphasis>Cīvaraṃ</Emphasis> nāma channaṃ cīvarānaṃ aññataraṃ cīvaraṃ vikappanupagaṃ pacchimaṃ.
</Paragraph>

<Paragraph number="1426" book="paci">
<Emphasis>Datvā</Emphasis>ti sayaṃ datvā.
</Paragraph>

<Paragraph number="1427" book="paci">
<Emphasis>Yathāsanthutaṃ</Emphasis> nāma yathāmittatā yathāsandiṭṭhatā yathāsambhattatā yathāsamānupajjhāyakatā yathāsamānācariyakatā.
</Paragraph>

<Paragraph number="1428" book="paci">
<Emphasis>Saṃghikaṃ</Emphasis> nāma saṃghassa dinnaṃ hoti pariccattaṃ.
</Paragraph>

<Paragraph number="1429" book="paci">
<Emphasis>Lābho</Emphasis> nāma cīvarapiṇḍapātasenāsanagilānappaccayabhesajjaparikkhārā, antamaso cuṇṇapiṇḍopi, dantakaṭṭhampi, dasikasuttampi.
</Paragraph>

<Paragraph number="1430" book="paci">
<Emphasis>Pacchā khīyanadhammaṃ āpajjeyyā</Emphasis>ti upasampannassa saṃghena sammatassa senāsanapaññāpakassa vā bhattuddesakassa vā yāgubhājakassa vā phalabhājakassa vā khajjabhājakassa vā appamattakavissajjakassa vā cīvaraṃ dinne khiyyati, āpatti pācittiyassa.
</Paragraph>

</Division>
<Division number="487" book="paci" e="ch" v="2" p="202">

<Paragraph number="1431" book="paci">
Dhammakamme dhammakammasaññī cīvaraṃ dinne khiyyati, āpatti pācittiyassa. Dhammakamme vematiko cīvaraṃ dinne khiyyati, āpatti pācittiyassa. Dhammakamme adhammakammasaññī cīvaraṃ dinne khiyyati, āpatti pācittiyassa.
</Paragraph>

<Paragraph number="1432" book="paci">
Aññaṃ parikkhāraṃ dinne khiyyati, āpatti dukkaṭassa. Upasampannassa saṃghena asammatassa senāsanapaññāpakassa vā bhattuddesakassa vā yāgubhājakassa vā phalabhājakassa vā khajjabhājakassa vā appamattakavissajjakassa vā cīvaraṃ vā aññaṃ vā parikkhāraṃ dinne khiyyati, āpatti dukkaṭassa. Anupasampannassa saṃghena sammatassa vā asammatassa vā senāsanapaññāpakassa vā bhattuddesakassa vā yāgubhājakassa vā phalabhājakassa vā khajjabhājakassa vā appamattakavissajjakassa vā cīvaraṃ vā aññaṃ vā parikkhāraṃ dinne khiyyati, āpatti dukkaṭassa. Adhammakamme dhammakammasaññī, āpatti dukkaṭassa. Adhammakamme vematiko, āpatti dukkaṭassa. Adhammakamme adhammakammasaññī, anāpatti.
</Paragraph>

</Division>
<Division number="488" book="paci" e="ch" v="2" p="203">

<Paragraph number="1433" book="paci">
Anāpatti—  pakatiyā chandā dosā mohā bhayā karontaṃ “kvattho tassa dinnena laddhāpi vinipātessati na sammā upanessatī”ti khiyyati, ummattakassa, ādikammikassāti.

</Paragraph>
</Division>

<Paragraph number="1434" type="center" book="paci">
Dubbalasikkhāpadaṃ niṭṭhitaṃ ekādasamaṃ.
</Paragraph>