---
title: "1.5.7.3 Ukkoṭanasikkhāpada"
tableOfContents: false
sidebar:
  order: 4
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="392" book="paci" bookNo="2" page="165">

<Paragraph number="1189" book="paci">
Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena chabbaggiyā bhikkhū jānaṃ yathādhammaṃ nihatādhikaraṇaṃ punakammāya ukkoṭenti—  “akataṃ kammaṃ dukkaṭaṃ kammaṃ puna kātabbaṃ kammaṃ anihataṃ dunnihataṃ puna nihanitabban”ti.
</Paragraph>

<Paragraph number="1190" book="paci">
Ye te bhikkhū appicchā …pe…  te ujjhāyanti khiyyanti vipācenti—  “kathañhi nāma chabbaggiyā bhikkhū jānaṃ yathādhammaṃ nihatādhikaraṇaṃ punakammāya ukkoṭessantī”ti …pe…  “saccaṃ kira tumhe, bhikkhave, jānaṃ yathādhammaṃ nihatādhikaraṇaṃ punakammāya ukkoṭethā”ti? “Saccaṃ, bhagavā”ti. Vigarahi buddho bhagavā …pe…  kathañhi nāma tumhe, moghapurisā, jānaṃ yathādhammaṃ nihatādhikaraṇaṃ punakammāya ukkoṭessatha. Netaṃ, moghapurisā, appasannānaṃ vā pasādāya …pe…  evañca pana, bhikkhave, imaṃ sikkhāpadaṃ uddiseyyātha—
</Paragraph>

</Division>
<Division number="393" book="paci" bookNo="2" page="166">

<Paragraph number="1191" book="paci">
<Emphasis>“Yo pana bhikkhu jānaṃ yathādhammaṃ nihatādhikaraṇaṃ punakammāya ukkoṭeyya, pācittiyan”</Emphasis>ti. (*63*:<Emphasis>112</Emphasis>)
</Paragraph>

</Division>
<Division number="394" book="paci" bookNo="2" page="166">

<Paragraph number="1192" book="paci">
<Emphasis>Yo panā</Emphasis>ti yo yādiso …pe…  <Emphasis>bhikkhū</Emphasis>ti …pe…  ayaṃ imasmiṃ atthe adhippeto bhikkhūti.
</Paragraph>

<Paragraph number="1193" book="paci">
<Emphasis>Jānāti</Emphasis> nāma sāmaṃ vā jānāti, aññe vā tassa ārocenti, so vā āroceti.
</Paragraph>

<Paragraph number="1194" book="paci">
<Emphasis>Yathādhammaṃ</Emphasis> nāma dhammena vinayena satthusāsanena kataṃ, etaṃ yathādhammaṃ nāma.
</Paragraph>

<Paragraph number="1195" book="paci">
<Emphasis>Adhikaraṇaṃ</Emphasis> nāma cattāri adhikaraṇāni—  vivādādhikaraṇaṃ, anuvādādhikaraṇaṃ, āpattādhikaraṇaṃ, kiccādhikaraṇaṃ.
</Paragraph>

<Paragraph number="1196" book="paci">
<Emphasis>Punakammāya ukkoṭeyyā</Emphasis>ti “akataṃ kammaṃ dukkaṭaṃ kammaṃ punakātabbaṃ kammaṃ anihataṃ dunnihataṃ puna nihanitabban”ti ukkoṭeti, āpatti pācittiyassa.
</Paragraph>

</Division>
<Division number="395" book="paci" bookNo="2" page="166">

<Paragraph number="1197" book="paci">
Dhammakamme dhammakammasaññī ukkoṭeti, āpatti pācittiyassa. Dhammakamme vematiko ukkoṭeti, āpatti dukkaṭassa. Dhammakamme adhammakammasaññī ukkoṭeti, anāpatti. Adhammakamme dhammakammasaññī, āpatti dukkaṭassa. Adhammakamme vematiko, āpatti dukkaṭassa. Adhammakamme adhammakammasaññī, anāpatti.
</Paragraph>

</Division>
<Division number="396" book="paci" bookNo="2" page="166">

<Paragraph number="1198" book="paci">
Anāpatti—  “adhammena vā vaggena vā na kammārahassa vā kammaṃ katan”ti jānanto ukkoṭeti, ummattakassa, ādikammikassāti.

</Paragraph>
</Division>

<Paragraph number="1199" type="center" book="paci">
Ukkoṭanasikkhāpadaṃ niṭṭhitaṃ tatiyaṃ.
</Paragraph>