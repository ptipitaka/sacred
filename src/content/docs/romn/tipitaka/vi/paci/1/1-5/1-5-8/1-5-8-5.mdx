---
title: "1.5.8.5 Talasattikasikkhāpada"
tableOfContents: false
sidebar:
  order: 5
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="454" book="paci" e="ch" v="2" p="193">

<Paragraph number="1356" book="paci">
Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena chabbaggiyā bhikkhū kupitā anattamanā sattarasavaggiyānaṃ bhikkhūnaṃ talasattikaṃ uggiranti. Te pahārasamuccitā rodanti. Bhikkhū evamāhaṃsu—  “kissa tumhe, āvuso, rodathā”ti? “Ime, āvuso, chabbaggiyā bhikkhū kupitā anattamanā amhākaṃ talasattikaṃ uggirantī”ti.
</Paragraph>

<Paragraph number="1357" book="paci">
Ye te bhikkhū appicchā …pe…  te ujjhāyanti khiyyanti vipācenti—  “kathañhi nāma chabbaggiyā bhikkhū kupitā anattamanā sattarasavaggiyānaṃ bhikkhūnaṃ talasattikaṃ uggirissantī”ti …pe…  “saccaṃ kira tumhe, bhikkhave, kupitā anattamanā sattarasavaggiyānaṃ bhikkhūnaṃ talasattikaṃ uggirathā”ti? “Saccaṃ, bhagavā”ti. Vigarahi buddho bhagavā …pe…  kathañhi nāma tumhe, moghapurisā, kupitā anattamanā sattarasavaggiyānaṃ bhikkhūnaṃ talasattikaṃ uggirissatha. Netaṃ, moghapurisā, appasannānaṃ vā pasādāya …pe…  evañca pana, bhikkhave, imaṃ sikkhāpadaṃ uddiseyyātha—
</Paragraph>

</Division>
<Division number="455" book="paci" e="ch" v="2" p="193">

<Paragraph number="1358" book="paci">
<Emphasis>“Yo pana bhikkhu bhikkhussa kupito anattamano talasattikaṃ uggireyya, pācittiyan”</Emphasis>ti. (*75*:<Emphasis>124</Emphasis>)
</Paragraph>

</Division>
<Division number="456" book="paci" e="ch" v="2" p="193">

<Paragraph number="1359" book="paci">
<Emphasis>Yo panā</Emphasis>ti yo yādiso …pe…  <Emphasis>bhikkhū</Emphasis>ti …pe…  ayaṃ imasmiṃ atthe adhippeto bhikkhūti.
</Paragraph>

<Paragraph number="1360" book="paci">
<Emphasis>Bhikkhussā</Emphasis>ti aññassa bhikkhussa.
</Paragraph>

<Paragraph number="1361" book="paci">
<Emphasis>Kupito anattamano</Emphasis>ti anabhiraddho āhatacitto khilajāto.
</Paragraph>

<Paragraph number="1362" book="paci">
<Emphasis>Talasattikaṃ uggireyyā</Emphasis>ti kāyaṃ vā kāyapaṭibaddhaṃ vā antamaso uppalapattampi uccāreti, āpatti pācittiyassa.
</Paragraph>

</Division>
<Division number="457" book="paci" e="ch" v="2" p="194">

<Paragraph number="1363" book="paci">
Upasampanne upasampannasaññī kupito anattamano talasattikaṃ uggirati, āpatti pācittiyassa. Upasampanne vematiko kupito anattamano talasattikaṃ uggirati, āpatti pācittiyassa. Upasampanne anupasampannasaññī kupito anattamano talasattikaṃ uggirati, āpatti pācittiyassa.
</Paragraph>

<Paragraph number="1364" book="paci">
Anupasampannassa kupito anattamano talasattikaṃ uggirati, āpatti dukkaṭassa. Anupasampanne upasampannasaññī, āpatti dukkaṭassa. Anupasampanne vematiko, āpatti dukkaṭassa. Anupasampanne anupasampannasaññī, āpatti dukkaṭassa.
</Paragraph>

</Division>
<Division number="458" book="paci" e="ch" v="2" p="194">

<Paragraph number="1365" book="paci">
Anāpatti—  kenaci viheṭhīyamāno mokkhādhippāyo talasattikaṃ uggirati, ummattakassa, ādikammikassāti.

</Paragraph>
</Division>

<Paragraph number="1366" type="center" book="paci">
Talasattikasikkhāpadaṃ niṭṭhitaṃ pañcamaṃ.
</Paragraph>