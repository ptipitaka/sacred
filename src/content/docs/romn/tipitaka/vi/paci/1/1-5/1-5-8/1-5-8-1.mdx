---
title: "1.5.8.1 Sahadhammikasikkhāpada"
tableOfContents: false
sidebar:
  order: 1
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="433" book="paci" e="ch" v="2" p="185">

<Paragraph number="1302" book="paci">
Tena samayena buddho bhagavā kosambiyaṃ viharati ghositārāme. Tena kho pana samayena āyasmā channo anācāraṃ ācarati. Bhikkhū evamāhaṃsu—  “māvuso channa, evarūpaṃ akāsi. Netaṃ kappatī”ti. So evaṃ vadeti—  “na tāvāhaṃ, āvuso, etasmiṃ sikkhāpade sikkhissāmi yāva na aññaṃ bhikkhuṃ byattaṃ vinayadharaṃ paripucchāmī”ti.
</Paragraph>

<Paragraph number="1303" book="paci">
Ye te bhikkhū appicchā …pe…  te ujjhāyanti khiyyanti vipācenti—  “kathañhi nāma āyasmā channo bhikkhūhi sahadhammikaṃ vuccamāno evaṃ vakkhati—  ‘na tāvāhaṃ, āvuso, etasmiṃ sikkhāpade sikkhissāmi yāva na aññaṃ bhikkhuṃ byattaṃ vinayadharaṃ paripucchāmī’”ti …pe…  “saccaṃ kira tvaṃ, channa, bhikkhūhi sahadhammikaṃ vuccamāno evaṃ vadesi—  ‘na tāvāhaṃ, āvuso, etasmiṃ sikkhāpade sikkhissāmi yāva na aññaṃ bhikkhuṃ byattaṃ vinayadharaṃ paripucchāmī’”ti? “Saccaṃ, bhagavā”ti. Vigarahi buddho bhagavā …pe…  kathañhi nāma tvaṃ, moghapurisa, bhikkhūhi sahadhammikaṃ vuccamāno evaṃ vakkhasi—  ‘na tāvāhaṃ, āvuso, etasmiṃ sikkhāpade sikkhissāmi yāva na aññaṃ bhikkhuṃ byattaṃ vinayadharaṃ paripucchāmī’ti. Netaṃ, moghapurisa, appasannānaṃ vā pasādāya …pe…  evañca pana, bhikkhave, imaṃ sikkhāpadaṃ uddiseyyātha—
</Paragraph>

</Division>
<Division number="434" book="paci" e="ch" v="2" p="186">

<Paragraph number="1304" book="paci">
<Emphasis>“Yo pana bhikkhu bhikkhūhi sahadhammikaṃ vuccamāno evaṃ vadeyya—  ‘na tāvāhaṃ, āvuso, etasmiṃ sikkhāpade sikkhissāmi yāva na aññaṃ bhikkhuṃ byattaṃ vinayadharaṃ paripucchāmī’ti, pācittiyaṃ. Sikkhamānena, bhikkhave, bhikkhunā aññātabbaṃ paripucchitabbaṃ paripañhitabbaṃ. Ayaṃ tattha sāmīcī”</Emphasis>ti. (*71*:<Emphasis>120</Emphasis>)
</Paragraph>

</Division>
<Division number="435" book="paci" e="ch" v="2" p="186">

<Paragraph number="1305" book="paci">
<Emphasis>Yo panā</Emphasis>ti yo yādiso …pe…  <Emphasis>bhikkhū</Emphasis>ti …pe…  ayaṃ imasmiṃ atthe adhippeto bhikkhūti.
</Paragraph>

<Paragraph number="1306" book="paci">
<Emphasis>Bhikkhūhī</Emphasis>ti aññehi bhikkhūhi.
</Paragraph>

<Paragraph number="1307" book="paci">
<Emphasis>Sahadhammikaṃ</Emphasis> nāma yaṃ bhagavatā paññattaṃ sikkhāpadaṃ etaṃ sahadhammikaṃ nāma. Tena vuccamāno evaṃ vadeti—  “na tāvāhaṃ, āvuso, etasmiṃ sikkhāpade sikkhissāmi yāva na aññaṃ bhikkhuṃ byattaṃ vinayadharaṃ paripucchāmī”ti. Paṇḍitaṃ byattaṃ medhāviṃ bahussutaṃ dhammakathikaṃ paripucchāmīti bhaṇati, āpatti pācittiyassa.
</Paragraph>

</Division>
<Division number="436" book="paci" e="ch" v="2" p="187">

<Paragraph number="1308" book="paci">
Upasampanne upasampannasaññī evaṃ vadeti, āpatti pācittiyassa. Upasampanne vematiko evaṃ vadeti, āpatti pācittiyassa. Upasampanne anupasampannasaññī evaṃ vadeti, āpatti pācittiyassa.
</Paragraph>

<Paragraph number="1309" book="paci">
Apaññattena vuccamāno—  “idaṃ na sallekhāya na dhutatthāya na pāsādikatāya na apacayāya na vīriyārambhāya saṃvattatī”ti evaṃ vadeti, “na tāvāhaṃ, āvuso, etasmiṃ sikkhāpade sikkhissāmi yāva na aññaṃ bhikkhuṃ byattaṃ vinayadharaṃ paṇḍitaṃ medhāviṃ bahussutaṃ dhammakathikaṃ paripucchāmī”ti bhaṇati, āpatti dukkaṭassa.
</Paragraph>

<Paragraph number="1310" book="paci">
Anupasampannena paññattena vā apaññattena vā vuccamāno—  “idaṃ na sallekhāya na dhutatthāya na pāsādikatāya na apacayāya na vīriyārambhāya saṃvattatī”ti evaṃ vadeti, “na tāvāhaṃ, āvuso, etasmiṃ sikkhāpade sikkhissāmi yāva na aññaṃ bhikkhuṃ byattaṃ vinayadharaṃ paṇḍitaṃ medhāviṃ bahussutaṃ dhammakathikaṃ paripucchāmī”ti bhaṇati, āpatti dukkaṭassa. Anupasampanne upasampannasaññī, āpatti dukkaṭassa. Anupasampanne vematiko, āpatti dukkaṭassa. Anupasampanne anupasampannasaññī, āpatti dukkaṭassa.
</Paragraph>

<Paragraph number="1311" book="paci">
<Emphasis>Sikkhamānenā</Emphasis>ti sikkhitukāmena.
</Paragraph>

<Paragraph number="1312" book="paci">
<Emphasis>Aññātabban</Emphasis>ti jānitabbaṃ.
</Paragraph>

<Paragraph number="1313" book="paci">
<Emphasis>Paripucchitabban</Emphasis>ti “idaṃ, bhante, kathaṃ; imassa vā kvattho”ti?
</Paragraph>

<Paragraph number="1314" book="paci">
<Emphasis>Paripañhitabban</Emphasis>ti cintetabbaṃ tulayitabbaṃ.
</Paragraph>

<Paragraph number="1315" book="paci">
<Emphasis>Ayaṃ tattha sāmīcī</Emphasis>ti ayaṃ tattha anudhammatā.
</Paragraph>

</Division>
<Division number="437" book="paci" e="ch" v="2" p="187">

<Paragraph number="1316" book="paci">
Anāpatti—  “jānissāmi sikkhissāmī”ti bhaṇati, ummattakassa, ādikammikassāti.

</Paragraph>
</Division>

<Paragraph number="1317" type="center" book="paci">
Sahadhammikasikkhāpadaṃ niṭṭhitaṃ paṭhamaṃ.
</Paragraph>