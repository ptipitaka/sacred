---
title: "1.5.3.2 Atthaṅgatasikkhāpada"
tableOfContents: false
sidebar:
  order: 2
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="153" book="paci" e="ch" v="2" p="77">

<Paragraph number="517" book="paci">
Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena therā bhikkhū bhikkhuniyo ovadanti pariyāyena. Tena kho pana samayena āyasmato cūḷapanthakassa pariyāyo hoti bhikkhuniyo ovadituṃ. Bhikkhuniyo evamāhaṃsu—  “na dāni ajja ovādo iddho bhavissati, taññeva dāni udānaṃ ayyo cūḷapanthako punappunaṃ bhaṇissatī”ti. Atha kho tā bhikkhuniyo yenāyasmā cūḷapanthako tenupasaṅkamiṃsu; upasaṅkamitvā āyasmantaṃ cūḷapanthakaṃ abhivādetvā ekamantaṃ nisīdiṃsu. Ekamantaṃ nisinnā kho tā bhikkhuniyo āyasmā cūḷapanthako etadavoca—  “samaggāttha, bhaginiyo”ti? “Samaggāmhāyyā”ti. “Vattanti, bhaginiyo, aṭṭha garudhammā”ti? “Vattantāyyā”ti. “Eso, bhaginiyo, ovādo”ti niyyādetvā imaṃ udānaṃ punappunaṃ abhāsi—
</Paragraph>

<Paragraph number="518" type="verses" book="paci">
_“Adhicetaso appamajjato,_  
_Munino monapathesu sikkhato;_  
_Sokā na bhavanti tādino,_  
_Upasantassa sadā satīmato”ti._  

</Paragraph>

<Paragraph number="519" book="paci">
Bhikkhuniyo evamāhaṃsu—  “nanu avocumhā—  na dāni ajja ovādo iddho bhavissati, taññeva dāni udānaṃ ayyo cūḷapanthako punappunaṃ bhaṇissatī”ti. Assosi kho āyasmā cūḷapanthako tāsaṃ bhikkhunīnaṃ imaṃ kathāsallāpaṃ. Atha kho āyasmā cūḷapanthako vehāsaṃ abbhuggantvā ākāse antalikkhe caṅkamatipi tiṭṭhatipi nisīdatipi seyyampi kappeti dhūmāyatipi pajjalatipi antaradhāyatipi, tañceva udānaṃ bhaṇati aññañca bahuṃ buddhavacanaṃ. Bhikkhuniyo evamāhaṃsu—  “acchariyaṃ vata bho, abbhutaṃ vata bho. Na vata no ito pubbe ovādo evaṃ iddho bhūtapubbo yathā ayyassa cūḷapanthakassā”ti. Atha kho āyasmā cūḷapanthako tā bhikkhuniyo yāva samandhakārā ovaditvā uyyojesi—  “gacchatha, bhaginiyo”ti.
</Paragraph>

<Paragraph number="520" book="paci">
Atha kho tā bhikkhuniyo nagaradvāre thakite bahinagare vasitvā kālasseva nagaraṃ pavisanti. Manussā ujjhāyanti khiyyanti vipācenti—  “abrahmacāriniyo imā bhikkhuniyo; ārāme bhikkhūhi saddhiṃ vasitvā idāni nagaraṃ pavisantī”ti.
</Paragraph>

<Paragraph number="521" book="paci">
Assosuṃ kho bhikkhū tesaṃ manussānaṃ ujjhāyantānaṃ khiyyantānaṃ vipācentānaṃ. Ye te bhikkhū appicchā …pe…  te ujjhāyanti khiyyanti vipācenti—  “kathañhi nāma āyasmā cūḷapanthako atthaṅgate sūriye bhikkhuniyo ovadissatī”ti …pe…  “saccaṃ kira tvaṃ, cūḷapanthaka, atthaṅgate sūriye bhikkhuniyo ovadasī”ti? “Saccaṃ, bhagavā”ti. Vigarahi buddho bhagavā …pe…  kathañhi nāma tvaṃ, cūḷapanthaka, atthaṅgate sūriye bhikkhuniyo ovadissasi. Netaṃ, cūḷapanthaka, appasannānaṃ vā pasādāya …pe…  evañca pana, bhikkhave, imaṃ sikkhāpadaṃ uddiseyyātha—
</Paragraph>

</Division>
<Division number="154" book="paci" e="ch" v="2" p="78">

<Paragraph number="522" book="paci">
<Emphasis>“Sammatopi ce bhikkhu atthaṅgate sūriye bhikkhuniyo ovadeyya, pācittiyan”</Emphasis>ti. (*22*:<Emphasis>71</Emphasis>)
</Paragraph>

</Division>
<Division number="155" book="paci" e="ch" v="2" p="78">

<Paragraph number="523" book="paci">
<Emphasis>Sammato</Emphasis> nāma ñatticatutthena kammena sammato.
</Paragraph>

<Paragraph number="524" book="paci">
<Emphasis>Atthaṅgate sūriye</Emphasis>ti oggate sūriye.
</Paragraph>

<Paragraph number="525" book="paci">
<Emphasis>Bhikkhunī</Emphasis> nāma ubhatosaṃghe upasampannā.
</Paragraph>

<Paragraph number="526" book="paci">
<Emphasis>Ovadeyyā</Emphasis>ti aṭṭhahi vā garudhammehi aññena vā dhammena ovadati, āpatti pācittiyassa.
</Paragraph>

</Division>
<Division number="156" book="paci" e="ch" v="2" p="78">

<Paragraph number="527" book="paci">
Atthaṅgate atthaṅgatasaññī ovadati, āpatti pācittiyassa. Atthaṅgate vematiko ovadati, āpatti pācittiyassa. Atthaṅgate anatthaṅgatasaññī ovadati, āpatti pācittiyassa.
</Paragraph>

<Paragraph number="528" book="paci">
Ekatoupasampannāya ovadati, āpatti dukkaṭassa. Anatthaṅgate atthaṅgatasaññī, āpatti dukkaṭassa. Anatthaṅgate vematiko, āpatti dukkaṭassa. Anatthaṅgate anatthaṅgatasaññī, anāpatti.
</Paragraph>

</Division>
<Division number="157" book="paci" e="ch" v="2" p="78">

<Paragraph number="529" book="paci">
Anāpatti—  uddesaṃ dento, paripucchaṃ dento, “osārehi ayyā”ti vuccamāno, osāreti, pañhaṃ pucchati, pañhaṃ puṭṭho katheti, aññassatthāya bhaṇantaṃ bhikkhuniyo suṇanti, sikkhamānāya sāmaṇeriyā, ummattakassa, ādikammikassāti.

</Paragraph>
</Division>

<Paragraph number="530" type="center" book="paci">
Atthaṅgatasikkhāpadaṃ niṭṭhitaṃ dutiyaṃ.
</Paragraph>