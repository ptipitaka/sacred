---
title: "1.5.3.10 Rahonisajjasikkhāpada"
tableOfContents: false
sidebar:
  order: 2
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="198" book="paci">

<Paragraph number="648" book="paci">
Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena āyasmato udāyissa purāṇadutiyikā bhikkhunīsu pabbajitā hoti. Sā āyasmato udāyissa santike abhikkhaṇaṃ āgacchati, āyasmāpi udāyī tassā bhikkhuniyā santike abhikkhaṇaṃ gacchati. Tena kho pana samayena āyasmā udāyī tassā bhikkhuniyā saddhiṃ eko ekāya raho nisajjaṃ kappesi.
</Paragraph>

<Paragraph number="649" book="paci">
Ye te bhikkhū appicchā …pe…  te ujjhāyanti khiyyanti vipācenti—  “kathañhi nāma āyasmā udāyī bhikkhuniyā saddhiṃ eko ekāya raho nisajjaṃ kappessatī”ti …pe…  “saccaṃ kira tvaṃ, udāyi, bhikkhuniyā saddhiṃ eko ekāya raho nisajjaṃ kappesī”ti? “Saccaṃ, bhagavā”ti. Vigarahi buddho bhagavā …pe…  kathañhi nāma tvaṃ, moghapurisa, bhikkhuniyā saddhiṃ eko ekāya raho nisajjaṃ kappessasi. Netaṃ, moghapurisa, appasannānaṃ vā pasādāya …pe…  evañca pana, bhikkhave, imaṃ sikkhāpadaṃ uddiseyyātha—
</Paragraph>

</Division>
<Division number="199" book="paci">

<Paragraph number="650" book="paci">
<Emphasis>“Yo pana bhikkhu bhikkhuniyā saddhiṃ eko ekāya raho nisajjaṃ kappeyya, pācittiyan”</Emphasis>ti. (*30*:<Emphasis>79</Emphasis>)
</Paragraph>

</Division>
<Division number="200" book="paci">

<Paragraph number="651" book="paci">
<Emphasis>Yo panā</Emphasis>ti yo yādiso …pe…  <Emphasis>bhikkhū</Emphasis>ti …pe…  ayaṃ imasmiṃ atthe adhippeto bhikkhūti.
</Paragraph>

<Paragraph number="652" book="paci">
<Emphasis>Bhikkhunī</Emphasis> nāma ubhatosaṃghe upasampannā.
</Paragraph>

<Paragraph number="653" book="paci">
<Emphasis>Saddhin</Emphasis>ti ekato.
</Paragraph>

<Paragraph number="654" book="paci">
<Emphasis>Eko ekāyā</Emphasis>ti bhikkhu ceva hoti bhikkhunī ca.
</Paragraph>

<Paragraph number="655" book="paci">
<Emphasis>Raho</Emphasis> nāma cakkhussa raho sotassa raho. Cakkhussa raho nāma na sakkā hoti akkhiṃ vā nikhaṇīyamāne bhamukaṃ vā ukkhipīyamāne sīsaṃ vā ukkhipīyamāne passituṃ. Sotassa raho nāma na sakkā hoti pakatikathā sotuṃ.
</Paragraph>

<Paragraph number="656" book="paci">
<Emphasis>Nisajjaṃ kappeyyā</Emphasis>ti bhikkhuniyā nisinnāya bhikkhu upanisinno vā hoti upanipanno vā, āpatti pācittiyassa.
</Paragraph>

<Paragraph number="657" book="paci">
Bhikkhu nisinne bhikkhunī upanisinnā vā hoti upanipannā vā, āpatti pācittiyassa. Ubho vā nisinnā honti ubho vā nipannā, āpatti pācittiyassa.
</Paragraph>

</Division>
<Division number="201" book="paci">

<Paragraph number="658" book="paci">
Raho rahosaññī eko ekāya nisajjaṃ kappeti, āpatti pācittiyassa. Raho vematiko eko ekāya nisajjaṃ kappeti, āpatti pācittiyassa. Raho arahosaññī eko ekāya nisajjaṃ kappeti, āpatti pācittiyassa.
</Paragraph>

<Paragraph number="659" book="paci">
Araho rahosaññī, āpatti dukkaṭassa. Araho vematiko, āpatti dukkaṭassa. Araho arahosaññī, anāpatti.
</Paragraph>

</Division>
<Division number="202" book="paci">

<Paragraph number="660" book="paci">
Anāpatti—  yo koci viññū dutiyo hoti, tiṭṭhati na nisīdati, arahopekkho, aññavihito nisīdati, ummattakassa, ādikammikassāti.

</Paragraph>
</Division>

<Paragraph number="661" type="center" book="paci">
Rahonisajjasikkhāpadaṃ niṭṭhitaṃ dasamaṃ.

  
Ovādavaggo tatiyo.



</Paragraph>

<Paragraph number="662" type="center" book="paci">
Tassuddānaṃ


</Paragraph>

<Paragraph number="663" type="verses" book="paci">
_Asammataatthaṅgatū,_  
_Passayāmisadānena;_  
_Sibbati addhānaṃ nāvaṃ bhuñjeyya,_  
_Eko ekāya te dasāti._
</Paragraph>