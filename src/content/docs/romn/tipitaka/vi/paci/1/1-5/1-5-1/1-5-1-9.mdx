---
title: "1.5.1.9 Duṭṭhullārocanasikkhāpada"
tableOfContents: false
sidebar:
  order: 9
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="78" book="paci" e="ch" v="2" p="46">

<Paragraph number="295" book="paci">
Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena āyasmā upanando sakyaputto chabbaggiyehi bhikkhūhi saddhiṃ bhaṇḍanakato hoti. So sañcetanikaṃ sukkavissaṭṭhiṃ āpattiṃ āpajjitvā saṃghaṃ tassā āpattiyā parivāsaṃ yāci. Tassa saṃgho tassā āpattiyā parivāsaṃ adāsi. Tena kho pana samayena sāvatthiyaṃ aññatarassa pūgassa saṃghabhattaṃ hoti. So parivasanto bhattagge āsanapariyante nisīdi. Chabbaggiyā bhikkhū te upāsake etadavocuṃ—  “eso, āvuso, āyasmā upanando sakyaputto tumhākaṃ sambhāvito kulūpako; yeneva hatthena saddhādeyyaṃ bhuñjati teneva hatthena upakkamitvā asuciṃ mocesi. So sañcetanikaṃ sukkavissaṭṭhiṃ āpattiṃ āpajjitvā saṃghaṃ tassā āpattiyā parivāsaṃ yāci. Tassa saṃgho tassā āpattiyā parivāsaṃ adāsi. So parivasanto āsanapariyante nisinno”ti.
</Paragraph>

<Paragraph number="296" book="paci">
Ye te bhikkhū appicchā …pe…  te ujjhāyanti khiyyanti vipācenti—  “kathañhi nāma chabbaggiyā bhikkhū bhikkhussa duṭṭhullaṃ āpattiṃ anupasampannassa ārocessantī”ti …pe…  “saccaṃ kira tumhe, bhikkhave, bhikkhussa duṭṭhullaṃ āpattiṃ anupasampannassa ārocethā”ti? “Saccaṃ, bhagavā”ti. Vigarahi buddho bhagavā …pe…  kathañhi nāma tumhe, moghapurisā, bhikkhussa duṭṭhullaṃ āpattiṃ anupasampannassa ārocessatha. Netaṃ, moghapurisā, appasannānaṃ vā pasādāya …pe…  evañca pana, bhikkhave, imaṃ sikkhāpadaṃ uddiseyyātha—
</Paragraph>

</Division>
<Division number="79" book="paci" e="ch" v="2" p="47">

<Paragraph number="297" book="paci">
<Emphasis>“Yo pana bhikkhu bhikkhussa duṭṭhullaṃ āpattiṃ anupasampannassa āroceyya, aññatra bhikkhusammutiyā, pācittiyan”</Emphasis>ti. (*9*:<Emphasis>58</Emphasis>)
</Paragraph>

</Division>
<Division number="80" book="paci" e="ch" v="2" p="47">

<Paragraph number="298" book="paci">
<Emphasis>Yo panā</Emphasis>ti yo yādiso …pe…  <Emphasis>bhikkhū</Emphasis>ti …pe…  ayaṃ imasmiṃ atthe adhippeto bhikkhūti.
</Paragraph>

<Paragraph number="299" book="paci">
<Emphasis>Bhikkhussā</Emphasis>ti aññassa bhikkhussa.
</Paragraph>

<Paragraph number="300" book="paci">
<Emphasis>Duṭṭhullā</Emphasis> nāma āpatti—  cattāri ca pārājikāni, terasa ca saṃghādisesā.
</Paragraph>

<Paragraph number="301" book="paci">
<Emphasis>Anupasampanno</Emphasis> nāma bhikkhuñca bhikkhuniñca ṭhapetvā avaseso anupasampanno nāma.
</Paragraph>

<Paragraph number="302" book="paci">
<Emphasis>Āroceyyā</Emphasis>ti āroceyya itthiyā vā purisassa vā gahaṭṭhassa vā pabbajitassa vā.
</Paragraph>

<Paragraph number="303" book="paci">
<Emphasis>Aññatra bhikkhusammutiyā</Emphasis>ti ṭhapetvā bhikkhusammutiṃ.
</Paragraph>

<Paragraph number="304" book="paci">
Atthi bhikkhusammuti āpattipariyantā, na kulapariyantā. Atthi bhikkhusammuti kulapariyantā, na āpattipariyantā, atthi bhikkhusammuti āpattipariyantā ca kulapariyantā ca, atthi bhikkhusammuti neva āpattipariyantā na kulapariyantā.
</Paragraph>

<Paragraph number="305" book="paci">
<Emphasis>Āpattipariyantā</Emphasis> nāma āpattiyo pariggahitāyo honti—  “ettakāhi āpattīhi ārocetabbo”ti.
</Paragraph>

<Paragraph number="306" book="paci">
<Emphasis>Kulapariyantā</Emphasis> nāma kulāni pariggahitāni honti—  “ettakesu kulesu ārocetabbo”ti. <Emphasis>Āpattipariyantā ca kulapariyantā ca</Emphasis> nāma āpattiyo ca pariggahitāyo honti, kulāni ca pariggahitāni honti—  “ettakāhi āpattīhi ettakesu kulesu ārocetabbo”ti. <Emphasis>Neva āpattipariyantā na kulapariyantā</Emphasis> nāma āpattiyo ca apariggahitāyo honti, kulāni ca apariggahitāni honti—  “ettakāhi āpattīhi ettakesu kulesu ārocetabbo”ti.
</Paragraph>

</Division>
<Division number="81" book="paci" e="ch" v="2" p="48">

<Paragraph number="307" book="paci">
Āpattipariyante yā āpattiyo pariggahitāyo honti, tā āpattiyo ṭhapetvā aññāhi āpattīhi āroceti, āpatti pācittiyassa.
</Paragraph>

<Paragraph number="308" book="paci">
Kulapariyante yāni kulāni pariggahitāni honti, tāni kulāni ṭhapetvā aññesu kulesu āroceti, āpatti pācittiyassa.
</Paragraph>

<Paragraph number="309" book="paci">
Āpattipariyante ca kulapariyante ca yā āpattiyo pariggahitāyo honti, tā āpattiyo ṭhapetvā yāni kulāni pariggahitāni honti, tāni kulāni ṭhapetvā aññāhi āpattīhi aññesu kulesu āroceti, āpatti pācittiyassa.
</Paragraph>

<Paragraph number="310" book="paci">
Neva āpattipariyante na kulapariyante, anāpatti.
</Paragraph>

</Division>
<Division number="82" book="paci" e="ch" v="2" p="48">

<Paragraph number="311" book="paci">
Duṭṭhullāya āpattiyā duṭṭhullāpattisaññī anupasampannassa āroceti, aññatra bhikkhusammutiyā, āpatti pācittiyassa.
</Paragraph>

<Paragraph number="312" book="paci">
Duṭṭhullāya āpattiyā vematiko anupasampannassa āroceti, aññatra bhikkhusammutiyā, āpatti pācittiyassa.
</Paragraph>

<Paragraph number="313" book="paci">
Duṭṭhullāya āpattiyā aduṭṭhullāpattisaññī anupasampannassa āroceti, aññatra bhikkhusammutiyā, āpatti pācittiyassa.
</Paragraph>

<Paragraph number="314" book="paci">
Aduṭṭhullaṃ āpattiṃ āroceti, āpatti dukkaṭassa.
</Paragraph>

<Paragraph number="315" book="paci">
Anupasampannassa duṭṭhullaṃ vā aduṭṭhullaṃ vā ajjhācāraṃ āroceti, āpatti dukkaṭassa.
</Paragraph>

<Paragraph number="316" book="paci">
Aduṭṭhullāya āpattiyā duṭṭhullāpattisaññī, āpatti dukkaṭassa.
</Paragraph>

<Paragraph number="317" book="paci">
Aduṭṭhullāya āpattiyā vematiko, āpatti dukkaṭassa.
</Paragraph>

<Paragraph number="318" book="paci">
Aduṭṭhullāya āpattiyā aduṭṭhullāpattisaññī, āpatti dukkaṭassa.
</Paragraph>

</Division>
<Division number="83" book="paci" e="ch" v="2" p="49">

<Paragraph number="319" book="paci">
Anāpatti—  vatthuṃ āroceti no āpattiṃ, āpattiṃ āroceti no vatthuṃ, bhikkhusammutiyā, ummattakassa, ādikammikassāti.

</Paragraph>
</Division>

<Paragraph number="320" type="center" book="paci">
Duṭṭhullārocanasikkhāpadaṃ niṭṭhitaṃ navamaṃ.
</Paragraph>