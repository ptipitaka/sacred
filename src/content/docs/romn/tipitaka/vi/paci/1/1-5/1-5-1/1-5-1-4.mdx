---
title: "1.5.1.4 Padasodhammasikkhāpada"
tableOfContents: false
sidebar:
  order: 5
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="44" book="paci">

<Paragraph number="150" book="paci">
Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena chabbaggiyā bhikkhū upāsake padaso dhammaṃ vācenti. Upāsakā bhikkhūsu agāravā appatissā asabhāgavuttikā viharanti. Ye te bhikkhū appicchā …pe…  te ujjhāyanti khiyyanti vipācenti—  “kathañhi nāma chabbaggiyā bhikkhū upāsake padaso dhammaṃ vācessanti. Upāsakā bhikkhūsu agāravā appatissā asabhāgavuttikā viharantī”ti.
</Paragraph>

<Paragraph number="151" book="paci">
Atha kho te bhikkhū chabbaggiye bhikkhū anekapariyāyena vigarahitvā bhagavato etamatthaṃ ārocesuṃ …pe…  “saccaṃ kira tumhe, bhikkhave, upāsake padaso dhammaṃ vācetha; upāsakā bhikkhūsu agāravā appatissā asabhāgavuttikā viharantī”ti? “Saccaṃ, bhagavā”ti. Vigarahi buddho bhagavā …pe…  kathañhi nāma tumhe, moghapurisā, upāsake padaso dhammaṃ vācessatha. Upāsakā bhikkhūsu agāravā appatissā asabhāgavuttikā viharanti. Netaṃ, moghapurisā, appasannānaṃ vā pasādāya pasannānaṃ vā bhiyyobhāvāya …pe…  evañca pana, bhikkhave, imaṃ sikkhāpadaṃ uddiseyyātha—
</Paragraph>

</Division>
<Division number="45" book="paci">

<Paragraph number="152" book="paci">
<Emphasis>“Yo pana bhikkhu anupasampannaṃ padaso dhammaṃ vāceyya pācittiyan”</Emphasis>ti. (*4*:<Emphasis>53</Emphasis>)
</Paragraph>

</Division>
<Division number="46" book="paci">

<Paragraph number="153" book="paci">
<Emphasis>Yo panā</Emphasis>ti yo yādiso …pe…  <Emphasis>bhikkhū</Emphasis>ti …pe…  ayaṃ imasmiṃ atthe adhippeto bhikkhūti.
</Paragraph>

<Paragraph number="154" book="paci">
<Emphasis>Anupasampanno</Emphasis> nāma bhikkhuñca bhikkhuniñca ṭhapetvā avaseso anupasampanno nāma.
</Paragraph>

<Paragraph number="155" book="paci">
<Emphasis>Padaso</Emphasis> nāma padaṃ, anupadaṃ, anvakkharaṃ, anubyañjanaṃ.
</Paragraph>

<Paragraph number="156" book="paci">
<Emphasis>Padaṃ</Emphasis> nāma ekato paṭṭhapetvā ekato osāpenti. <Emphasis>Anupadaṃ</Emphasis> nāma pāṭekkaṃ paṭṭhapetvā ekato osāpenti. <Emphasis>Anvakkharaṃ</Emphasis> nāma “rūpaṃ aniccan”ti vuccamāno, “run”ti opāteti. <Emphasis>Anubyañjanaṃ</Emphasis> nāma “rūpaṃ aniccan”ti vuccamāno, “vedanā aniccā”ti saddaṃ nicchāreti.
</Paragraph>

<Paragraph number="157" book="paci">
Yañca padaṃ, yañca anupadaṃ, yañca anvakkharaṃ, yañca anubyañjanaṃ—  sabbametaṃ padaso nāma.
</Paragraph>

<Paragraph number="158" book="paci">
<Emphasis>Dhammo</Emphasis> nāma buddhabhāsito, sāvakabhāsito, isibhāsito, devatābhāsito, atthūpasañhito, dhammūpasañhito.
</Paragraph>

<Paragraph number="159" book="paci">
<Emphasis>Vāceyyā</Emphasis>ti padena vāceti, pade pade āpatti pācittiyassa. Akkharāya vāceti, akkharakkharāya āpatti pācittiyassa.
</Paragraph>

</Division>
<Division number="47" book="paci">

<Paragraph number="160" book="paci">
Anupasampanne anupasampannasaññī padaso dhammaṃ vāceti, āpatti pācittiyassa. Anupasampanne vematiko padaso dhammaṃ vāceti, āpatti pācittiyassa. Anupasampanne upasampannasaññī padaso dhammaṃ vāceti, āpatti pācittiyassa.
</Paragraph>

<Paragraph number="161" book="paci">
Upasampanne anupasampannasaññī, āpatti dukkaṭassa. Upasampanne vematiko, āpatti dukkaṭassa. Upasampanne upasampannasaññī, anāpatti.
</Paragraph>

</Division>
<Division number="48" book="paci">

<Paragraph number="162" book="paci">
Anāpatti—  ekato uddisāpento, ekato sajjhāyaṃ karonto, yebhuyyena paguṇaṃ ganthaṃ bhaṇantaṃ opāteti, osārentaṃ opāteti, ummattakassa, ādikammikassāti.

</Paragraph>
</Division>

<Paragraph number="163" type="center" book="paci">
Padasodhammasikkhāpadaṃ niṭṭhitaṃ catutthaṃ.
</Paragraph>