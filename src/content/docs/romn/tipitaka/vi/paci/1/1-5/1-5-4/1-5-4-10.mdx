---
title: "1.5.4.10 Dantaponasikkhāpada"
tableOfContents: false
sidebar:
  order: 10
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="263" book="paci" e="ch" v="2" p="120">

<Paragraph number="848" book="paci">
Tena samayena buddho bhagavā vesāliyaṃ viharati mahāvane kūṭāgārasālāyaṃ. Tena kho pana samayena aññataro bhikkhu sabbapaṃsukūliko susāne viharati. So manussehi diyyamānaṃ na icchati paṭiggahetuṃ, susānepi rukkhamūlepi ummārepi ayyavosāṭitakāni sāmaṃ gahetvā paribhuñjati. Manussā ujjhāyanti khiyyanti vipācenti—  “kathañhi nāma ayaṃ bhikkhu amhākaṃ ayyavosāṭitakāni sāmaṃ gahetvā paribhuñjissati. Theroyaṃ bhikkhu vaṭharo manussamaṃsaṃ maññe khādatī”ti.
</Paragraph>

<Paragraph number="849" book="paci">
Assosuṃ kho bhikkhū tesaṃ manussānaṃ ujjhāyantānaṃ khiyyantānaṃ vipācentānaṃ. Ye te bhikkhū appicchā …pe…  te ujjhāyanti khiyyanti vipācenti—  “kathañhi nāma bhikkhu adinnaṃ mukhadvāraṃ āhāraṃ āharissatī”ti …pe…  “saccaṃ kira tvaṃ, bhikkhu, adinnaṃ mukhadvāraṃ āhāraṃ āharasī”ti? “Saccaṃ, bhagavā”ti. Vigarahi buddho bhagavā …pe…  kathañhi nāma tvaṃ, moghapurisa, adinnaṃ mukhadvāraṃ āhāraṃ āharissasi. Netaṃ, moghapurisa, appasannānaṃ vā pasādāya …pe…  evañca pana, bhikkhave, imaṃ sikkhāpadaṃ uddiseyyātha—
</Paragraph>

<Paragraph number="850" book="paci">
<Emphasis>“Yo pana bhikkhu adinnaṃ mukhadvāraṃ āhāraṃ āhareyya, pācittiyan”</Emphasis>ti.
</Paragraph>

<Paragraph number="851" book="paci">
Evañcidaṃ bhagavatā bhikkhūnaṃ sikkhāpadaṃ paññattaṃ hoti.
</Paragraph>

</Division>
<Division number="264" book="paci" e="ch" v="2" p="121">

<Paragraph number="852" book="paci">
Tena kho pana samayena bhikkhū udakadantapone kukkuccāyanti. Bhagavato etamatthaṃ ārocesuṃ …pe…  “anujānāmi, bhikkhave, udakadantaponaṃ sāmaṃ gahetvā paribhuñjituṃ. Evañca pana, bhikkhave, imaṃ sikkhāpadaṃ uddiseyyātha—
</Paragraph>

</Division>
<Division number="265" book="paci" e="ch" v="2" p="121">

<Paragraph number="853" book="paci">
<Emphasis>“Yo pana bhikkhu adinnaṃ mukhadvāraṃ āhāraṃ āhareyya, aññatra udakadantaponā, pācittiyan”</Emphasis>ti. (*40*:<Emphasis>89</Emphasis>)
</Paragraph>

</Division>
<Division number="266" book="paci" e="ch" v="2" p="121">

<Paragraph number="854" book="paci">
<Emphasis>Yo panā</Emphasis>ti yo yādiso …pe…  <Emphasis>bhikkhū</Emphasis>ti …pe…  ayaṃ imasmiṃ atthe adhippeto bhikkhūti.
</Paragraph>

<Paragraph number="855" book="paci">
<Emphasis>Adinnaṃ</Emphasis> nāma appaṭiggahitakaṃ vuccati.
</Paragraph>

<Paragraph number="856" book="paci">
<Emphasis>Dinnaṃ</Emphasis> nāma kāyena vā kāyapaṭibaddhena vā nissaggiyena vā dente hatthapāse ṭhito kāyena vā kāyapaṭibaddhena vā paṭiggaṇhāti, etaṃ dinnaṃ nāma.
</Paragraph>

<Paragraph number="857" book="paci">
<Emphasis>Āhāro</Emphasis> nāma udakadantaponaṃ ṭhapetvā yaṃ kiñci ajjhoharaṇīyaṃ, eso āhāro nāma.
</Paragraph>

<Paragraph number="858" book="paci">
<Emphasis>Aññatra udakadantaponā</Emphasis>ti ṭhapetvā udakadantaponaṃ.
</Paragraph>

<Paragraph number="859" book="paci">
“Khādissāmi bhuñjissāmī”ti gaṇhāti, āpatti dukkaṭassa. Ajjhohāre ajjhohāre āpatti pācittiyassa.
</Paragraph>

</Division>
<Division number="267" book="paci" e="ch" v="2" p="121">

<Paragraph number="860" book="paci">
Appaṭiggahitake appaṭiggahitakasaññī adinnaṃ mukhadvāraṃ āhāraṃ āhāreti, aññatra udakadantaponā, āpatti pācittiyassa. Appaṭiggahitake vematiko adinnaṃ mukhadvāraṃ āhāraṃ āhāreti, aññatra udakadantaponā, āpatti pācittiyassa. Appaṭiggahitake paṭiggahitakasaññī adinnaṃ mukhadvāraṃ āhāraṃ āhāreti, aññatra udakadantaponā, āpatti pācittiyassa.
</Paragraph>

<Paragraph number="861" book="paci">
Paṭiggahitake appaṭiggahitakasaññī, āpatti dukkaṭassa. Paṭiggahitake vematiko, āpatti dukkaṭassa. Paṭiggahitake paṭiggahitakasaññī, anāpatti.
</Paragraph>

</Division>
<Division number="268" book="paci" e="ch" v="2" p="122">

<Paragraph number="862" book="paci">
Anāpatti—  udakadantapone, cattāri mahāvikaṭāni sati paccaye asati kappiyakārake sāmaṃ gahetvā paribhuñjati, ummattakassa, ādikammikassāti.

</Paragraph>
</Division>

<Paragraph number="863" type="center" book="paci">
Dantaponasikkhāpadaṃ niṭṭhitaṃ dasamaṃ.

  
Bhojanavaggo catuttho.



</Paragraph>

<Paragraph number="864" type="center" book="paci">
Tassuddānaṃ


</Paragraph>

<Paragraph number="865" type="verses" book="paci">
_Piṇḍo gaṇaṃ paraṃ pūvaṃ,_  
_dve ca vuttā pavāraṇā;_  
_Vikāle sannidhī khīraṃ,_  
_dantaponena te dasāti._
</Paragraph>