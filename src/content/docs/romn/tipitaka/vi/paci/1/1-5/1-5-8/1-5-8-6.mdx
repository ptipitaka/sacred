---
title: "1.5.8.6 Amūlakasikkhāpada"
tableOfContents: false
sidebar:
  order: 6
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="459" book="paci" e="ch" v="2" p="194">

<Paragraph number="1367" book="paci">
Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena chabbaggiyā bhikkhū bhikkhuṃ amūlakena saṃghādisesena anuddhaṃsenti.
</Paragraph>

<Paragraph number="1368" book="paci">
Ye te bhikkhū appicchā …pe…  te ujjhāyanti khiyyanti vipācenti—  “kathañhi nāma chabbaggiyā bhikkhū bhikkhuṃ amūlakena saṃghādisesena anuddhaṃsessantī”ti …pe…  “saccaṃ kira tumhe, bhikkhave, bhikkhuṃ amūlakena saṃghādisesena anuddhaṃsethā”ti? “Saccaṃ, bhagavā”ti. Vigarahi buddho bhagavā …pe…  kathañhi nāma tumhe, moghapurisā, bhikkhuṃ amūlakena saṃghādisesena anuddhaṃsessatha. Netaṃ, moghapurisā, appasannānaṃ vā pasādāya …pe…  evañca pana, bhikkhave, imaṃ sikkhāpadaṃ uddiseyyātha—
</Paragraph>

</Division>
<Division number="460" book="paci" e="ch" v="2" p="194">

<Paragraph number="1369" book="paci">
<Emphasis>“Yo pana bhikkhu bhikkhuṃ amūlakena saṃghādisesena anuddhaṃseyya, pācittiyan”</Emphasis>ti. (*76*:<Emphasis>125</Emphasis>)
</Paragraph>

</Division>
<Division number="461" book="paci" e="ch" v="2" p="195">

<Paragraph number="1370" book="paci">
<Emphasis>Yo panā</Emphasis>ti yo yādiso …pe…  <Emphasis>bhikkhū</Emphasis>ti …pe…  ayaṃ imasmiṃ atthe adhippeto bhikkhūti.
</Paragraph>

<Paragraph number="1371" book="paci">
<Emphasis>Bhikkhun</Emphasis>ti aññaṃ bhikkhuṃ.
</Paragraph>

<Paragraph number="1372" book="paci">
<Emphasis>Amūlakaṃ</Emphasis> nāma adiṭṭhaṃ assutaṃ aparisaṅkitaṃ.
</Paragraph>

<Paragraph number="1373" book="paci">
<Emphasis>Saṃghādisesenā</Emphasis>ti terasannaṃ aññatarena.
</Paragraph>

<Paragraph number="1374" book="paci">
<Emphasis>Anuddhaṃseyyā</Emphasis>ti codeti vā codāpeti vā, āpatti pācittiyassa.
</Paragraph>

</Division>
<Division number="462" book="paci" e="ch" v="2" p="195">

<Paragraph number="1375" book="paci">
Upasampanne upasampannasaññī amūlakena saṃghādisesena anuddhaṃseti, āpatti pācittiyassa. Upasampanne vematiko amūlakena saṃghādisesena anuddhaṃseti, āpatti pācittiyassa. Upasampanne anupasampannasaññī amūlakena saṃghādisesena anuddhaṃseti, āpatti pācittiyassa.
</Paragraph>

<Paragraph number="1376" book="paci">
Ācāravipattiyā vā diṭṭhivipattiyā vā anuddhaṃseti, āpatti dukkaṭassa. Anupasampannaṃ anuddhaṃseti, āpatti dukkaṭassa. Anupasampanne upasampannasaññī, āpatti dukkaṭassa. Anupasampanne vematiko, āpatti dukkaṭassa. Anupasampanne anupasampannasaññī, āpatti dukkaṭassa.
</Paragraph>

</Division>
<Division number="463" book="paci" e="ch" v="2" p="195">

<Paragraph number="1377" book="paci">
Anāpatti—  tathāsaññī codeti, vā codāpeti vā, ummattakassa, ādikammikassāti.

</Paragraph>
</Division>

<Paragraph number="1378" type="center" book="paci">
Amūlakasikkhāpadaṃ niṭṭhitaṃ chaṭṭhaṃ.
</Paragraph>