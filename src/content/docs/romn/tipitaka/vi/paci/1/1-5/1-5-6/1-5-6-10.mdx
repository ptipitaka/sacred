---
title: "1.5.6.10 Cīvaraapanidhānasikkhāpada"
tableOfContents: false
sidebar:
  order: 2
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="377" book="paci">

<Paragraph number="1152" book="paci">
Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena sattarasavaggiyā bhikkhū asannihitaparikkhārā honti. Chabbaggiyā bhikkhū sattarasavaggiyānaṃ bhikkhūnaṃ pattampi cīvarampi apanidhenti. Sattarasavaggiyā bhikkhū chabbaggiye bhikkhū etadavocuṃ—  “dethāvuso, amhākaṃ pattampi cīvarampī”ti. Chabbaggiyā bhikkhū hasanti, te rodanti. Bhikkhū evamāhaṃsu—  “kissa tumhe, āvuso, rodathā”ti? “Ime, āvuso, chabbaggiyā bhikkhū amhākaṃ pattampi cīvarampi apanidhentī”ti.
</Paragraph>

<Paragraph number="1153" book="paci">
Ye te bhikkhū appicchā …pe…  te ujjhāyanti khiyyanti vipācenti—  “kathañhi nāma chabbaggiyā bhikkhū bhikkhūnaṃ pattampi cīvarampi apanidhessantī”ti …pe…  “saccaṃ kira tumhe, bhikkhave, bhikkhūnaṃ pattampi cīvarampi apanidhethā”ti? “Saccaṃ, bhagavā”ti. Vigarahi buddho bhagavā …pe…  kathañhi nāma tumhe, moghapurisā, bhikkhūnaṃ pattampi cīvarampi apanidhessatha. Netaṃ, moghapurisā, appasannānaṃ vā pasādāya …pe…  evañca pana, bhikkhave, imaṃ sikkhāpadaṃ uddiseyyātha—
</Paragraph>

</Division>
<Division number="378" book="paci">

<Paragraph number="1154" book="paci">
<Emphasis>“Yo pana bhikkhu bhikkhussa pattaṃ vā cīvaraṃ vā nisīdanaṃ vā sūcigharaṃ vā kāyabandhanaṃ vā apanidheyya vā apanidhāpeyya vā, antamaso hasāpekkhopi, pācittiyan”</Emphasis>ti. (*60*:<Emphasis>109</Emphasis>)
</Paragraph>

</Division>
<Division number="379" book="paci">

<Paragraph number="1155" book="paci">
<Emphasis>Yo panā</Emphasis>ti yo yādiso …pe…  <Emphasis>bhikkhū</Emphasis>ti …pe…  ayaṃ imasmiṃ atthe adhippeto bhikkhūti.
</Paragraph>

<Paragraph number="1156" book="paci">
<Emphasis>Bhikkhussā</Emphasis>ti aññassa bhikkhussa.
</Paragraph>

<Paragraph number="1157" book="paci">
<Emphasis>Patto</Emphasis> nāma dve pattā—  ayopatto, mattikāpatto.
</Paragraph>

<Paragraph number="1158" book="paci">
<Emphasis>Cīvaraṃ</Emphasis> nāma channaṃ cīvarānaṃ aññataraṃ cīvaraṃ, vikappanupagaṃ pacchimaṃ.
</Paragraph>

<Paragraph number="1159" book="paci">
<Emphasis>Nisīdanaṃ</Emphasis> nāma sadasaṃ vuccati.
</Paragraph>

<Paragraph number="1160" book="paci">
<Emphasis>Sūcigharaṃ</Emphasis> nāma sasūcikaṃ vā asūcikaṃ vā.
</Paragraph>

<Paragraph number="1161" book="paci">
<Emphasis>Kāyabandhanaṃ</Emphasis> nāma dve kāyabandhanāni—  paṭṭikā, sūkarantakaṃ.
</Paragraph>

<Paragraph number="1162" book="paci">
<Emphasis>Apanidheyya vā</Emphasis>ti sayaṃ apanidheti, āpatti pācittiyassa.
</Paragraph>

<Paragraph number="1163" book="paci">
<Emphasis>Apanidhāpeyya vā</Emphasis>ti aññaṃ āṇāpesi, āpatti pācittiyassa. Sakiṃ āṇatto bahukampi apanidheti, āpatti pācittiyassa.
</Paragraph>

<Paragraph number="1164" book="paci">
<Emphasis>Antamaso hasāpekkhopī</Emphasis>ti kīḷādhippāyo.
</Paragraph>

</Division>
<Division number="380" book="paci">

<Paragraph number="1165" book="paci">
Upasampanne upasampannasaññī pattaṃ vā cīvaraṃ vā nisīdanaṃ vā sūcigharaṃ vā kāyabandhanaṃ vā apanidheti vā apanidhāpeti vā, antamaso hasāpekkhopi, āpatti pācittiyassa. Upasampanne vematiko …pe…  upasampanne anupasampannasaññī pattaṃ vā cīvaraṃ vā nisīdanaṃ vā sūcigharaṃ vā kāyabandhanaṃ vā apanidheti vā apanidhāpeti vā, antamaso hasāpekkhopi, āpatti pācittiyassa.
</Paragraph>

<Paragraph number="1166" book="paci">
Aññaṃ parikkhāraṃ apanidheti vā apanidhāpeti vā, antamaso hasāpekkhopi, āpatti dukkaṭassa. Anupasampannassa pattaṃ vā cīvaraṃ vā aññaṃ vā parikkhāraṃ apanidheti vā apanidhāpeti vā, antamaso hasāpekkhopi, āpatti dukkaṭassa. Anupasampanne upasampannasaññī, āpatti dukkaṭassa. Anupasampanne vematiko, āpatti dukkaṭassa. Anupasampanne anupasampannasaññī, āpatti dukkaṭassa.
</Paragraph>

</Division>
<Division number="381" book="paci">

<Paragraph number="1167" book="paci">
Anāpatti—  nahasādhippāyo, dunnikkhittaṃ paṭisāmeti, “dhammiṃ kathaṃ katvā dassāmī”ti paṭisāmeti, ummattakassa, ādikammikassāti.

</Paragraph>
</Division>

<Paragraph number="1168" type="center" book="paci">
Cīvaraapanidhānasikkhāpadaṃ niṭṭhitaṃ dasamaṃ.

  
Surāpānavaggo chaṭṭho.



</Paragraph>

<Paragraph number="1169" type="center" book="paci">
Tassuddānaṃ


</Paragraph>

<Paragraph number="1170" type="verses" book="paci">
_Surā aṅguli hāso ca,_  
_anādariyañca bhiṃsanaṃ;_  
_Jotinahānadubbaṇṇaṃ,_  
_sāmaṃ apanidhena cāti._
</Paragraph>