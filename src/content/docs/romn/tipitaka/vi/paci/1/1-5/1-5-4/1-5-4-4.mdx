---
title: "1.5.4.4 Kāṇamātusikkhāpada"
tableOfContents: false
sidebar:
  order: 4
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="230" book="paci" e="ch" v="2" p="106">

<Paragraph number="743" book="paci">
Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena kāṇamātā upāsikā saddhā hoti pasannā. Kāṇā gāmake aññatarassa purisassa dinnā hoti. Atha kho kāṇā mātugharaṃ agamāsi kenacideva karaṇīyena. Atha kho kāṇāya sāmiko kāṇāya santike dūtaṃ pāhesi—  “āgacchatu kāṇā, icchāmi kāṇāya āgatan”ti. Atha kho kāṇamātā upāsikā “kismiṃ viya rittahatthaṃ gantun”ti pūvaṃ paci. Pakke pūve aññataro piṇḍacāriko bhikkhu kāṇamātāya upāsikāya nivesanaṃ pāvisi. Atha kho kāṇamātā upāsikā tassa bhikkhuno pūvaṃ dāpesi. So nikkhamitvā aññassa ācikkhi. Tassapi pūvaṃ dāpesi. So nikkhamitvā aññassa ācikkhi. Tassapi pūvaṃ dāpesi. Yathāpaṭiyattaṃ pūvaṃ parikkhayaṃ agamāsi.
</Paragraph>

<Paragraph number="744" book="paci">
Dutiyampi kho kāṇāya sāmiko kāṇāya santike dūtaṃ pāhesi—  “āgacchatu kāṇā, icchāmi kāṇāya āgatan”ti. Dutiyampi kho kāṇamātā upāsikā “kismiṃ viya rittahatthaṃ gantun”ti pūvaṃ paci. Pakke pūve aññataro piṇḍacāriko bhikkhu kāṇamātāya upāsikāya nivesanaṃ pāvisi. Atha kho kāṇamātā upāsikā tassa bhikkhuno pūvaṃ dāpesi. So nikkhamitvā aññassa ācikkhi. Tassapi pūvaṃ dāpesi. So nikkhamitvā aññassa ācikkhi. Tassapi pūvaṃ dāpesi. Yathāpaṭiyattaṃ pūvaṃ parikkhayaṃ agamāsi.
</Paragraph>

<Paragraph number="745" book="paci">
Tatiyampi kho kāṇāya sāmiko kāṇāya santike dūtaṃ pāhesi—  “āgacchatu kāṇā, icchāmi kāṇāya āgataṃ. Sace kāṇā nāgacchissati, ahaṃ aññaṃ pajāpatiṃ ānessāmī”ti. Tatiyampi kho kāṇamātā upāsikā kismiṃ viya rittahatthaṃ gantunti pūvaṃ paci. Pakke pūve aññataro piṇḍacāriko bhikkhu kāṇamātāya upāsikāya nivesanaṃ pāvisi. Atha kho kāṇamātā upāsikā tassa bhikkhuno pūvaṃ dāpesi. So nikkhamitvā aññassa ācikkhi. Tassapi pūvaṃ dāpesi. So nikkhamitvā aññassa ācikkhi. Tassapi pūvaṃ dāpesi. Yathāpaṭiyattaṃ pūvaṃ parikkhayaṃ agamāsi. Atha kho kāṇāya sāmiko aññaṃ pajāpatiṃ ānesi.
</Paragraph>

<Paragraph number="746" book="paci">
Assosi kho kāṇā—  “tena kira purisena aññā pajāpati ānītā”ti. Sā rodantī aṭṭhāsi. Atha kho bhagavā pubbaṇhasamayaṃ nivāsetvā pattacīvaramādāya yena kāṇamātāya upāsikāya nivesanaṃ tenupasaṅkami; upasaṅkamitvā paññatte āsane nisīdi. Atha kho kāṇamātā upāsikā yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinnaṃ kho kāṇamātaraṃ upāsikaṃ bhagavā etadavoca—  “kissāyaṃ kāṇā rodatī”ti? Atha kho kāṇamātā upāsikā bhagavato etamatthaṃ ārocesi. Atha kho bhagavā kāṇamātaraṃ upāsikaṃ dhammiyā kathāya sandassetvā samādapetvā samuttejetvā sampahaṃsetvā uṭṭhāyāsanā pakkāmi.
</Paragraph>

</Division>
<Division number="231" book="paci" e="ch" v="2" p="107">

<Paragraph number="747" book="paci">
Tena kho pana samayena aññataro sattho rājagahā paṭiyālokaṃ gantukāmo hoti. Aññataro piṇḍacāriko bhikkhu taṃ satthaṃ piṇḍāya pāvisi. Aññataro upāsako tassa bhikkhuno sattuṃ dāpesi. So nikkhamitvā aññassa ācikkhi. Tassapi sattuṃ dāpesi. So nikkhamitvā aññassa ācikkhi. Tassapi sattuṃ dāpesi. Yathāpaṭiyattaṃ pātheyyaṃ parikkhayaṃ agamāsi. Atha kho so upāsako te manusse etadavoca—  “ajjaṇho, ayyā, āgametha, yathāpaṭiyattaṃ pātheyyaṃ ayyānaṃ dinnaṃ. Pātheyyaṃ paṭiyādessāmī”ti. “Nāyyo sakkā āgametuṃ, payāto sattho”ti agamaṃsu. Atha kho tassa upāsakassa pātheyyaṃ paṭiyādetvā pacchā gacchantassa corā acchindiṃsu. Manussā ujjhāyanti khiyyanti vipācenti—  “kathañhi nāma samaṇā sakyaputtiyā na mattaṃ jānitvā paṭiggahessanti. Ayaṃ imesaṃ datvā pacchā gacchanto corehi acchinno”ti.
</Paragraph>

<Paragraph number="748" book="paci">
Assosuṃ kho bhikkhū tesaṃ manussānaṃ ujjhāyantānaṃ khiyyantānaṃ vipācentānaṃ. Atha kho te bhikkhū bhagavato etamatthaṃ ārocesuṃ. Atha kho bhagavā etasmiṃ nidāne etasmiṃ pakaraṇe dhammiṃ kathaṃ katvā bhikkhū āmantesi—  “tena hi, bhikkhave, bhikkhūnaṃ sikkhāpadaṃ paññapessāmi dasa atthavase paṭicca—  saṃghasuṭṭhutāya, saṃghaphāsutāya …pe…  vinayānuggahāya. Evañca pana, bhikkhave, imaṃ sikkhāpadaṃ uddiseyyātha—
</Paragraph>

</Division>
<Division number="232" book="paci" e="ch" v="2" p="108">

<Paragraph number="749" book="paci">
<Emphasis>“Bhikkhuṃ paneva kulaṃ upagataṃ pūvehi vā manthehi vā abhihaṭṭhuṃ pavāreyya, ākaṅkhamānena bhikkhunā dvattipattapūrā paṭiggahetabbā tato ce uttari paṭiggaṇheyya pācittiyaṃ. Dvattipattapūre paṭiggahetvā tato nīharitvā bhikkhūhi saddhiṃ saṃvibhajitabbaṃ. Ayaṃ tattha sāmīcī”</Emphasis>ti. (*34*:<Emphasis>83</Emphasis>)
</Paragraph>

</Division>
<Division number="233" book="paci" e="ch" v="2" p="108">

<Paragraph number="750" book="paci">
<Emphasis>Bhikkhuṃ paneva kulaṃ upagatan</Emphasis>ti kulaṃ nāma cattāri kulāni—  khattiyakulaṃ, brāhmaṇakulaṃ, vessakulaṃ, suddakulaṃ.
</Paragraph>

<Paragraph number="751" book="paci">
<Emphasis>Upagatan</Emphasis>ti tattha gataṃ.
</Paragraph>

<Paragraph number="752" book="paci">
<Emphasis>Pūvaṃ</Emphasis> nāma yaṃ kiñci paheṇakatthāya paṭiyattaṃ.
</Paragraph>

<Paragraph number="753" book="paci">
<Emphasis>Manthaṃ</Emphasis> nāma yaṃ kiñci pātheyyatthāya paṭiyattaṃ.
</Paragraph>

<Paragraph number="754" book="paci">
<Emphasis>Abhihaṭṭhuṃ pavāreyyā</Emphasis>ti yāvatakaṃ icchasi tāvatakaṃ gaṇhāhīti.
</Paragraph>

<Paragraph number="755" book="paci">
<Emphasis>Ākaṅkhamānenā</Emphasis>ti icchamānena.
</Paragraph>

<Paragraph number="756" book="paci">
<Emphasis>Dvattipattapūrā paṭiggahetabbā</Emphasis>ti dvetayo pattapūrā paṭiggahetabbā.
</Paragraph>

<Paragraph number="757" book="paci">
<Emphasis>Tato ce uttari paṭigaṇheyyā</Emphasis>ti tatuttari paṭiggaṇhāti, āpatti pācittiyassa.
</Paragraph>

<Paragraph number="758" book="paci">
<Emphasis>Dvattipattapūre paṭiggahetvā</Emphasis> tato nikkhamantena bhikkhuṃ passitvā ācikkhitabbaṃ—  “amutra mayā dvattipattapūrā paṭiggahitā, mā kho tattha paṭiggaṇhī”ti. Sace passitvā na ācikkhati, āpatti dukkaṭassa. Sace ācikkhite paṭiggaṇhāti, āpatti dukkaṭassa.
</Paragraph>

<Paragraph number="759" book="paci">
<Emphasis>Tato nīharitvā bhikkhūhi saddhiṃ saṃvibhajitabban</Emphasis>ti paṭikkamanaṃ nīharitvā saṃvibhajitabbaṃ.
</Paragraph>

<Paragraph number="760" book="paci">
<Emphasis>Ayaṃ tattha sāmīcī</Emphasis>ti ayaṃ tattha anudhammatā.
</Paragraph>

</Division>
<Division number="234" book="paci" e="ch" v="2" p="109">

<Paragraph number="761" book="paci">
Atirekadvattipattapūre atirekasaññī paṭiggaṇhāti, āpatti pācittiyassa. Atirekadvattipattapūre vematiko paṭiggaṇhāti, āpatti pācittiyassa. Atirekadvattipattapūre ūnakasaññī paṭiggaṇhāti, āpatti pācittiyassa.
</Paragraph>

<Paragraph number="762" book="paci">
Ūnakadvattipattapūre atirekasaññī, āpatti dukkaṭassa. Ūnakadvattipattapūre vematiko, āpatti dukkaṭassa. Ūnakadvattipattapūre ūnakasaññī, anāpatti.
</Paragraph>

</Division>
<Division number="235" book="paci" e="ch" v="2" p="109">

<Paragraph number="763" book="paci">
Anāpatti—  dvattipattapūre paṭiggaṇhāti, ūnakadvattipattapūre paṭiggaṇhāti, na paheṇakatthāya na pātheyyatthāya paṭiyattaṃ denti, paheṇakatthāya vā pātheyyatthāya vā paṭiyattasesakaṃ denti, gamane paṭippassaddhe denti, ñātakānaṃ pavāritānaṃ, aññassatthāya, attano dhanena, ummattakassa, ādikammikassāti.

</Paragraph>
</Division>

<Paragraph number="764" type="center" book="paci">
Kāṇamātusikkhāpadaṃ niṭṭhitaṃ catutthaṃ.
</Paragraph>