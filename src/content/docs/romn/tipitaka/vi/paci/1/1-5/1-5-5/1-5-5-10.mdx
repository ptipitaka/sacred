---
title: "1.5.5.10 Uyyodhikasikkhāpada"
tableOfContents: false
sidebar:
  order: 2
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="322" book="paci">

<Paragraph number="1005" book="paci">
Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena chabbaggiyā bhikkhū dirattatirattaṃ senāya vasamānā uyyodhikampi balaggampi senābyūhampi anīkadassanampi gacchanti. Aññataropi chabbaggiyo bhikkhu uyyodhikaṃ gantvā kaṇḍena paṭividdho hoti. Manussā taṃ bhikkhuṃ uppaṇḍesuṃ—  “kacci, bhante, suyuddhaṃ ahosi, kati te lakkhāni laddhānī”ti? So bhikkhu tehi manussehi uppaṇḍiyamāno maṅku ahosi. Manussā ujjhāyanti khiyyanti vipācenti—  “kathañhi nāma samaṇā sakyaputtiyā uyyodhikaṃ dassanāya āgacchissanti. Amhākampi alābhā, amhākampi dulladdhaṃ, ye mayaṃ ājīvassa hetu puttadārassa kāraṇā uyyodhikaṃ āgacchāmā”ti.
</Paragraph>

<Paragraph number="1006" book="paci">
Assosuṃ kho bhikkhū tesaṃ manussānaṃ ujjhāyantānaṃ khiyyantānaṃ vipācentānaṃ. Ye te bhikkhū appicchā …pe…  te ujjhāyanti khiyyanti vipācenti—  “kathañhi nāma chabbaggiyā bhikkhū uyyodhikaṃ dassanāya gacchissantī”ti …pe…  “saccaṃ kira tumhe, bhikkhave, uyyodhikaṃ dassanāya gacchathā”ti? “Saccaṃ, bhagavā”ti. Vigarahi buddho bhagavā …pe…  kathañhi nāma tumhe, moghapurisā, uyyodhikaṃ dassanāya gacchissatha. Netaṃ, moghapurisā, appasannānaṃ vā pasādāya …pe…  evañca pana, bhikkhave, imaṃ sikkhāpadaṃ uddiseyyātha—
</Paragraph>

</Division>
<Division number="323" book="paci">

<Paragraph number="1007" book="paci">
<Emphasis>“Dirattatirattañce bhikkhu senāya vasamāno uyyodhikaṃ vā balaggaṃ vā senābyūhaṃ vā anīkadassanaṃ vā gaccheyya, pācittiyan”</Emphasis>ti. (*50*:<Emphasis>99</Emphasis>)
</Paragraph>

</Division>
<Division number="324" book="paci">

<Paragraph number="1008" book="paci">
<Emphasis>Dirattatirattañce bhikkhu senāya vasamāno</Emphasis>ti dvetisso rattiyo vasamāno.
</Paragraph>

<Paragraph number="1009" book="paci">
<Emphasis>Uyyodhikaṃ</Emphasis> nāma yattha sampahāro dissati.
</Paragraph>

<Paragraph number="1010" book="paci">
<Emphasis>Balaggaṃ</Emphasis> nāma ettakā hatthī, ettakā assā, ettakā rathā, ettakā pattī.
</Paragraph>

<Paragraph number="1011" book="paci">
<Emphasis>Senābyūhaṃ</Emphasis> nāma ito hatthī hontu, ito assā hontu, ito rathā hontu, ito pattikā hontu.
</Paragraph>

<Paragraph number="1012" book="paci">
<Emphasis>Anīkaṃ</Emphasis> nāma hatthānīkaṃ, assānīkaṃ, rathānīkaṃ, pattānīkaṃ. Tayo hatthī pacchimaṃ hatthānīkaṃ, tayo assā pacchimaṃ assānīkaṃ, tayo rathā pacchimaṃ rathānīkaṃ, cattāro purisā sarahatthā pattī pacchimaṃ pattānīkaṃ. Dassanāya gacchati, āpatti dukkaṭassa. Yattha ṭhito passati, āpatti pācittiyassa. Dassanūpacāraṃ vijahitvā punappunaṃ passati, āpatti pācittiyassa.
</Paragraph>

<Paragraph number="1013" book="paci">
Ekamekaṃ dassanāya gacchati, āpatti dukkaṭassa. Yattha ṭhito passati, āpatti dukkaṭassa. Dassanūpacāraṃ vijahitvā punappunaṃ passati, āpatti dukkaṭassa.
</Paragraph>

</Division>
<Division number="325" book="paci">

<Paragraph number="1014" book="paci">
Anāpatti—  ārāme ṭhito passati, bhikkhussa ṭhitokāsaṃ vā nisinnokāsaṃ vā nipannokāsaṃ vā āgantvā sampahāro dissati, paṭipathaṃ gacchanto passati, sati karaṇīye gantvā passati, āpadāsu, ummattakassa, ādikammikassāti.

</Paragraph>
</Division>

<Paragraph number="1015" type="center" book="paci">
Uyyodhikasikkhāpadaṃ niṭṭhitaṃ dasamaṃ.

  
Acelakavaggo pañcamo.



</Paragraph>

<Paragraph number="1016" type="center" book="paci">
Tassuddānaṃ


</Paragraph>

<Paragraph number="1017" type="verses" book="paci">
_Pūvaṃ kathopanandassa,_  
_tayaṃpaṭṭhākameva ca;_  
_Mahānāmo pasenadi,_  
_senāviddho ime dasāti._
</Paragraph>