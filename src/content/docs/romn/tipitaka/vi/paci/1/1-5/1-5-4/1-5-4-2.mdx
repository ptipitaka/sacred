---
title: "1.5.4.2 Gaṇabhojanasikkhāpada"
tableOfContents: false
sidebar:
  order: 3
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="209" book="paci">

<Paragraph number="678" book="paci">
Tena samayena buddho bhagavā rājagahe viharati veḷuvane kalandakanivāpe. Tena kho pana samayena devadatto parihīnalābhasakkāro sapariso kulesu viññāpetvā viññāpetvā bhuñjati. Manussā ujjhāyanti khiyyanti vipācenti—  “kathañhi nāma samaṇā sakyaputtiyā kulesu viññāpetvā viññāpetvā bhuñjissanti. Kassa sampannaṃ na manāpaṃ, kassa sāduṃ na ruccatī”ti.
</Paragraph>

<Paragraph number="679" book="paci">
Assosuṃ kho bhikkhū tesaṃ manussānaṃ ujjhāyantānaṃ khiyyantānaṃ vipācentānaṃ. Ye te bhikkhū appicchā …pe…  te ujjhāyanti khiyyanti vipācenti—  “kathañhi nāma devadatto sapariso kulesu viññāpetvā viññāpetvā bhuñjissatī”ti …pe…  “saccaṃ kira tvaṃ, devadatta, sapariso kulesu viññāpetvā viññāpetvā bhuñjasī”ti? “Saccaṃ, bhagavā”ti. Vigarahi buddho bhagavā …pe…  kathañhi nāma tvaṃ, moghapurisa, sapariso kulesu viññāpetvā viññāpetvā bhuñjissasi. Netaṃ, moghapurisa, appasannānaṃ vā pasādāya …pe…  evañca pana, bhikkhave, imaṃ sikkhāpadaṃ uddiseyyātha—
</Paragraph>

<Paragraph number="680" book="paci">
<Emphasis>“Gaṇabhojane pācittiyan”</Emphasis>ti.
</Paragraph>

<Paragraph number="681" book="paci">
Evañcidaṃ bhagavatā bhikkhūnaṃ sikkhāpadaṃ paññattaṃ hoti.
</Paragraph>

</Division>
<Division number="210" book="paci">

<Paragraph number="682" book="paci">
Tena kho pana samayena manussā gilāne bhikkhū bhattena nimantenti. Bhikkhū kukkuccāyantā nādhivāsenti—  “paṭikkhittaṃ bhagavatā gaṇabhojanan”ti. Bhagavato etamatthaṃ ārocesuṃ. Atha kho bhagavā etasmiṃ nidāne etasmiṃ pakaraṇe dhammiṃ kathaṃ katvā bhikkhū āmantesi—  “anujānāmi, bhikkhave, gilānena bhikkhunā gaṇabhojanaṃ bhuñjituṃ. Evañca pana, bhikkhave, imaṃ sikkhāpadaṃ uddiseyyātha—
</Paragraph>

<Paragraph number="683" book="paci">
<Emphasis>“Gaṇabhojane, aññatra samayā, pācittiyaṃ. Tatthāyaṃ samayo. Gilānasamayo—  ayaṃ tattha samayo”</Emphasis>ti.
</Paragraph>

<Paragraph number="684" book="paci">
Evañcidaṃ bhagavatā bhikkhūnaṃ sikkhāpadaṃ paññattaṃ hoti.
</Paragraph>

</Division>
<Division number="211" book="paci">

<Paragraph number="685" book="paci">
Tena kho pana samayena manussā cīvaradānasamaye sacīvarabhattaṃ paṭiyādetvā bhikkhū nimantenti—  “bhojetvā cīvarena acchādessāmā”ti. Bhikkhū kukkuccāyantā nādhivāsenti—  “paṭikkhittaṃ bhagavatā gaṇabhojanan”ti. Cīvaraṃ parittaṃ uppajjati. Bhagavato etamatthaṃ ārocesuṃ …pe…  anujānāmi, bhikkhave, cīvaradānasamaye gaṇabhojanaṃ bhuñjituṃ. Evañca pana, bhikkhave, imaṃ sikkhāpadaṃ uddiseyyātha—
</Paragraph>

<Paragraph number="686" book="paci">
<Emphasis>“Gaṇabhojane, aññatra samayā, pācittiyaṃ. Tatthāyaṃ samayo. Gilānasamayo, cīvaradānasamayo—  ayaṃ tattha samayo”</Emphasis>ti.
</Paragraph>

<Paragraph number="687" book="paci">
Evañcidaṃ bhagavatā bhikkhūnaṃ sikkhāpadaṃ paññattaṃ hoti.
</Paragraph>

</Division>
<Division number="212" book="paci">

<Paragraph number="688" book="paci">
Tena kho pana samayena manussā cīvarakārake bhikkhū bhattena nimantenti. Bhikkhū kukkuccāyantā nādhivāsenti—  “paṭikkhittaṃ bhagavatā gaṇabhojanan”ti. Bhagavato etamatthaṃ ārocesuṃ …pe…  anujānāmi, bhikkhave, cīvarakārasamaye gaṇabhojanaṃ bhuñjituṃ. Evañca pana, bhikkhave, imaṃ sikkhāpadaṃ uddiseyyātha—
</Paragraph>

<Paragraph number="689" book="paci">
<Emphasis>“Gaṇabhojane, aññatra samayā, pācittiyaṃ. Tatthāyaṃ samayo. Gilānasamayo, cīvaradānasamayo, cīvarakārasamayo—  ayaṃ tattha samayo”</Emphasis>ti.
</Paragraph>

<Paragraph number="690" book="paci">
Evañcidaṃ bhagavatā bhikkhūnaṃ sikkhāpadaṃ paññattaṃ hoti.
</Paragraph>

</Division>
<Division number="213" book="paci">

<Paragraph number="691" book="paci">
Tena kho pana samayena bhikkhū manussehi saddhiṃ addhānaṃ gacchanti. Atha kho te bhikkhū te manusse etadavocuṃ—  “muhuttaṃ, āvuso, āgametha; piṇḍāya carissāmā”ti. Te evamāhaṃsu—  “idheva, bhante, bhuñjathā”ti. Bhikkhū kukkuccāyantā na paṭiggaṇhanti—  “paṭikkhittaṃ bhagavatā gaṇabhojanan”ti. Bhagavato etamatthaṃ ārocesuṃ …pe…  anujānāmi, bhikkhave, addhānagamanasamaye gaṇabhojanaṃ bhuñjituṃ. Evañca pana, bhikkhave, imaṃ sikkhāpadaṃ uddiseyyātha—
</Paragraph>

<Paragraph number="692" book="paci">
<Emphasis>“Gaṇabhojane, aññatra samayā, pācittiyaṃ. Tatthāyaṃ samayo. Gilānasamayo, cīvaradānasamayo, cīvarakārasamayo, addhānagamanasamayo—  ayaṃ tattha samayo”</Emphasis>ti.
</Paragraph>

<Paragraph number="693" book="paci">
Evañcidaṃ bhagavatā bhikkhūnaṃ sikkhāpadaṃ paññattaṃ hoti.
</Paragraph>

</Division>
<Division number="214" book="paci">

<Paragraph number="694" book="paci">
Tena kho pana samayena bhikkhū manussehi saddhiṃ nāvāya gacchanti. Atha kho te bhikkhū te manusse etadavocuṃ—  “muhuttaṃ, āvuso, tīraṃ upanetha; piṇḍāya carissāmā”ti. Te evamāhaṃsu—  “idheva, bhante, bhuñjathā”ti. Bhikkhū kukkuccāyantā na paṭiggaṇhanti—  “paṭikkhittaṃ bhagavatā gaṇabhojanan”ti. Bhagavato etamatthaṃ ārocesuṃ …pe…  anujānāmi, bhikkhave, nāvābhiruhanasamaye gaṇabhojanaṃ bhuñjituṃ. Evañca pana, bhikkhave, imaṃ sikkhāpadaṃ uddiseyyātha—
</Paragraph>

<Paragraph number="695" book="paci">
<Emphasis>“Gaṇabhojane, aññatra samayā, pācittiyaṃ. Tatthāyaṃ samayo. Gilānasamayo, cīvaradānasamayo, cīvarakārasamayo, addhānagamanasamayo, nāvābhiruhanasamayo—  ayaṃ tattha samayo”</Emphasis>ti.
</Paragraph>

<Paragraph number="696" book="paci">
Evañcidaṃ bhagavatā bhikkhūnaṃ sikkhāpadaṃ paññattaṃ hoti.
</Paragraph>

</Division>
<Division number="215" book="paci">

<Paragraph number="697" book="paci">
Tena kho pana samayena disāsu vassaṃvuṭṭhā bhikkhū rājagahaṃ āgacchanti bhagavantaṃ dassanāya. Manussā nānāverajjake bhikkhū passitvā bhattena nimantenti. Bhikkhū kukkuccāyantā nādhivāsenti—  “paṭikkhittaṃ bhagavatā gaṇabhojanan”ti. Bhagavato etamatthaṃ ārocesuṃ …pe…  anujānāmi, bhikkhave, mahāsamaye gaṇabhojanaṃ bhuñjituṃ. Evañca pana, bhikkhave, imaṃ sikkhāpadaṃ uddiseyyātha—
</Paragraph>

<Paragraph number="698" book="paci">
<Emphasis>“Gaṇabhojane, aññatra samayā, pācittiyaṃ. Tatthāyaṃ samayo. Gilānasamayo, cīvaradānasamayo, cīvarakārasamayo, addhānagamanasamayo, nāvābhiruhanasamayo, mahāsamayo—  ayaṃ tattha samayo”</Emphasis>ti.
</Paragraph>

<Paragraph number="699" book="paci">
Evañcidaṃ bhagavatā bhikkhūnaṃ sikkhāpadaṃ paññattaṃ hoti.
</Paragraph>

</Division>
<Division number="216" book="paci">

<Paragraph number="700" book="paci">
Tena kho pana samayena rañño māgadhassa seniyassa bimbisārassa ñātisālohito ājīvakesu pabbajito hoti. Atha kho so ājīvako yena rājā māgadho seniyo bimbisāro tenupasaṅkami; upasaṅkamitvā rājānaṃ māgadhaṃ seniyaṃ bimbisāraṃ etadavoca—  “icchāmahaṃ, mahārāja, sabbapāsaṇḍikabhattaṃ kātun”ti. “Sace tvaṃ, bhante, buddhappamukhaṃ bhikkhusaṃghaṃ paṭhamaṃ bhojeyyāsi”. “Evaṃ kareyyāmī”ti. Atha kho so ājīvako bhikkhūnaṃ santike dūtaṃ pāhesi—  “adhivāsentu me bhikkhū svātanāya bhattan”ti. Bhikkhū kukkuccāyantā nādhivāsenti—  “paṭikkhittaṃ bhagavatā gaṇabhojanan”ti. Atha kho so ājīvako yena bhagavā tenupasaṅkami; upasaṅkamitvā bhagavatā saddhiṃ sammodi, sammodanīyaṃ kathaṃ sāraṇīyaṃ vītisāretvā ekamantaṃ aṭṭhāsi. Ekamantaṃ ṭhito kho so ājīvako bhagavantaṃ etadavoca—  “bhavampi gotamo pabbajito, ahampi pabbajito; arahati pabbajito pabbajitassa piṇḍaṃ paṭiggahetuṃ. Adhivāsetu me bhavaṃ gotamo svātanāya bhattaṃ saddhiṃ bhikkhusaṃghenā”ti. Adhivāsesi bhagavā tuṇhībhāvena. Atha kho so ājīvako bhagavato adhivāsanaṃ viditvā pakkāmi. Atha kho bhagavā etasmiṃ nidāne etasmiṃ pakaraṇe dhammiṃ kathaṃ katvā bhikkhū āmantesi—  “anujānāmi, bhikkhave, samaṇabhattasamaye gaṇabhojanaṃ bhuñjituṃ. Evañca pana, bhikkhave, imaṃ sikkhāpadaṃ uddiseyyātha—
</Paragraph>

</Division>
<Division number="217" book="paci">

<Paragraph number="701" book="paci">
<Emphasis>Gaṇabhojane, aññatra samayā, pācittiyaṃ. Tatthāyaṃ samayo. Gilānasamayo, cīvaradānasamayo, cīvarakārasamayo, addhānagamanasamayo, nāvābhiruhanasamayo, mahāsamayo, samaṇabhattasamayo—  ayaṃ tattha samayo”</Emphasis>ti. (*32*:<Emphasis>81</Emphasis>)
</Paragraph>

</Division>
<Division number="218" book="paci">

<Paragraph number="702" book="paci">
<Emphasis>Gaṇabhojanaṃ</Emphasis> nāma yattha cattāro bhikkhū pañcannaṃ bhojanānaṃ aññatarena bhojanena nimantitā bhuñjanti. Etaṃ gaṇabhojanaṃ nāma.
</Paragraph>

<Paragraph number="703" book="paci">
<Emphasis>Aññatra samayā</Emphasis>ti ṭhapetvā samayaṃ.
</Paragraph>

<Paragraph number="704" book="paci">
<Emphasis>Gilānasamayo</Emphasis> nāma antamaso pādāpi phalitā honti. “Gilānasamayo”ti bhuñjitabbaṃ.
</Paragraph>

<Paragraph number="705" book="paci">
<Emphasis>Cīvaradānasamayo</Emphasis> nāma anatthate kathine vassānassa pacchimo māso, atthate kathine pañcamāsā. “Cīvaradānasamayo”ti bhuñjitabbaṃ.
</Paragraph>

<Paragraph number="706" book="paci">
<Emphasis>Cīvarakārasamayo</Emphasis> nāma cīvare kayiramāne. “Cīvarakārasamayo”ti bhuñjitabbaṃ.
</Paragraph>

<Paragraph number="707" book="paci">
<Emphasis>Addhānagamanasamayo</Emphasis> nāma “addhayojanaṃ gacchissāmī”ti bhuñjitabbaṃ, gacchantena bhuñjitabbaṃ, gatena bhuñjitabbaṃ.
</Paragraph>

<Paragraph number="708" book="paci">
<Emphasis>Nāvābhiruhanasamayo</Emphasis> nāma “nāvaṃ abhiruhissāmī”ti bhuñjitabbaṃ, āruḷhena bhuñjitabbaṃ, oruḷhena bhuñjitabbaṃ.
</Paragraph>

<Paragraph number="709" book="paci">
<Emphasis>Mahāsamayo</Emphasis> nāma yattha dve tayo bhikkhū piṇḍāya caritvā yāpenti, catutthe āgate na yāpenti. “Mahāsamayo”ti bhuñjitabbaṃ.
</Paragraph>

<Paragraph number="710" book="paci">
<Emphasis>Samaṇabhattasamayo</Emphasis> nāma yo koci paribbājakasamāpanno bhattaṃ karoti. “Samaṇabhattasamayo”ti bhuñjitabbaṃ.
</Paragraph>

<Paragraph number="711" book="paci">
“Aññatra samayā bhuñjissāmī”ti paṭiggaṇhāti, āpatti dukkaṭassa. Ajjhohāre ajjhohāre āpatti pācittiyassa.
</Paragraph>

</Division>
<Division number="219" book="paci">

<Paragraph number="712" book="paci">
Gaṇabhojane gaṇabhojanasaññī, aññatra samayā, bhuñjati, āpatti pācittiyassa. Gaṇabhojane vematiko, aññatra samayā, bhuñjati, āpatti pācittiyassa. Gaṇabhojane nagaṇabhojanasaññī, aññatra samayā, bhuñjati, āpatti pācittiyassa.
</Paragraph>

<Paragraph number="713" book="paci">
Nagaṇabhojane gaṇabhojanasaññī, āpatti dukkaṭassa. Nagaṇabhojane vematiko, āpatti dukkaṭassa. Nagaṇabhojane nagaṇabhojanasaññī, anāpatti.
</Paragraph>

</Division>
<Division number="220" book="paci">

<Paragraph number="714" book="paci">
Anāpatti—  samaye, dve tayo ekato bhuñjanti, piṇḍāya caritvā ekato sannipatitvā bhuñjanti, niccabhattaṃ, salākabhattaṃ, pakkhikaṃ, uposathikaṃ, pāṭipadikaṃ, pañca bhojanāni ṭhapetvā sabbattha anāpatti, ummattakassa, ādikammikassāti.

</Paragraph>
</Division>

<Paragraph number="715" type="center" book="paci">
Gaṇabhojanasikkhāpadaṃ niṭṭhitaṃ dutiyaṃ.
</Paragraph>