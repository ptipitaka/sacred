---
title: "1.5.6.6 Jotikasikkhāpada"
tableOfContents: false
sidebar:
  order: 6
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="350" book="paci" e="ch" v="2" p="152">

<Paragraph number="1067" book="paci">
Tena samayena buddho bhagavā bhaggesu viharati susumāragire bhesakaḷāvane migadāye. Tena kho pana samayena bhikkhū hemantike kāle aññataraṃ mahantaṃ susirakaṭṭhaṃ jotiṃ samādahitvā visibbesuṃ. Tasmiñca susire kaṇhasappo agginā santatto nikkhamitvā bhikkhū paripātesi. Bhikkhū tahaṃ tahaṃ upadhāviṃsu.
</Paragraph>

<Paragraph number="1068" book="paci">
Ye te bhikkhū appicchā …pe…  te ujjhāyanti khiyyanti vipācenti—  “kathañhi nāma bhikkhū jotiṃ samādahitvā visibbessantī”ti …pe…  “saccaṃ kira, bhikkhave, bhikkhū jotiṃ samādahitvā visibbentī”ti? “Saccaṃ, bhagavā”ti. Vigarahi buddho bhagavā …pe…  kathañhi nāma te, bhikkhave, moghapurisā jotiṃ samādahitvā visibbessanti. Netaṃ, bhikkhave, appasannānaṃ vā pasādāya …pe…  evañca pana, bhikkhave, imaṃ sikkhāpadaṃ uddiseyyātha—
</Paragraph>

<Paragraph number="1069" book="paci">
<Emphasis>“Yo pana bhikkhu visibbanāpekkho jotiṃ samādaheyya vā samādahāpeyya vā, pācittiyan”</Emphasis>ti.
</Paragraph>

<Paragraph number="1070" book="paci">
Evañcidaṃ bhagavatā bhikkhūnaṃ sikkhāpadaṃ paññattaṃ hoti.
</Paragraph>

</Division>
<Division number="351" book="paci" e="ch" v="2" p="152">

<Paragraph number="1071" book="paci">
Tena kho pana samayena bhikkhū gilānā honti. Gilānapucchakā bhikkhū gilāne bhikkhū etadavocuṃ—  “kaccāvuso, khamanīyaṃ, kacci yāpanīyan”ti? “Pubbe mayaṃ, āvuso, jotiṃ samādahitvā visibbema; tena no phāsu hoti. Idāni pana ‘bhagavatā paṭikkhittan’ti kukkuccāyantā na visibbema, tena no na phāsu hotī”ti. Bhagavato etamatthaṃ ārocesuṃ …pe…  anujānāmi, bhikkhave, gilānena bhikkhunā jotiṃ samādahitvā vā samādahāpetvā vā visibbetuṃ. Evañca pana, bhikkhave, imaṃ sikkhāpadaṃ uddiseyyātha—
</Paragraph>

<Paragraph number="1072" book="paci">
<Emphasis>“Yo pana bhikkhu agilāno visibbanāpekkho jotiṃ samādaheyya</Emphasis> <Emphasis>vā samādahāpeyya vā, pācittiyan”</Emphasis>ti.
</Paragraph>

<Paragraph number="1073" book="paci">
Evañcidaṃ bhagavatā bhikkhūnaṃ sikkhāpadaṃ paññattaṃ hoti.
</Paragraph>

</Division>
<Division number="352" book="paci" e="ch" v="2" p="153">

<Paragraph number="1074" book="paci">
Tena kho pana samayena bhikkhū padīpepi jotikepi jantāgharepi kukkuccāyanti. Bhagavato etamatthaṃ ārocesuṃ …pe…  anujānāmi, bhikkhave, tathārūpappaccayā jotiṃ samādahituṃ samādahāpetuṃ. Evañca pana, bhikkhave, imaṃ sikkhāpadaṃ uddiseyyātha—
</Paragraph>

</Division>
<Division number="353" book="paci" e="ch" v="2" p="153">

<Paragraph number="1075" book="paci">
<Emphasis>“Yo pana bhikkhu agilāno visibbanāpekkho jotiṃ samādaheyya vā samādahāpeyya vā, aññatra tathārūpappaccayā, pācittiyan”</Emphasis>ti. (*56*:<Emphasis>105</Emphasis>)
</Paragraph>

</Division>
<Division number="354" book="paci" e="ch" v="2" p="153">

<Paragraph number="1076" book="paci">
<Emphasis>Yo panā</Emphasis>ti yo yādiso …pe…  <Emphasis>bhikkhū</Emphasis>ti …pe…  ayaṃ imasmiṃ atthe adhippeto bhikkhūti.
</Paragraph>

<Paragraph number="1077" book="paci">
<Emphasis>Agilāno</Emphasis> nāma yassa vinā agginā phāsu hoti.
</Paragraph>

<Paragraph number="1078" book="paci">
<Emphasis>Gilāno</Emphasis> nāma yassa vinā agginā na phāsu hoti.
</Paragraph>

<Paragraph number="1079" book="paci">
<Emphasis>Visibbanāpekkho</Emphasis>ti tappitukāmo.
</Paragraph>

<Paragraph number="1080" book="paci">
<Emphasis>Joti</Emphasis> nāma aggi vuccati.
</Paragraph>

<Paragraph number="1081" book="paci">
<Emphasis>Samādaheyyā</Emphasis>ti sayaṃ samādahati, āpatti pācittiyassa.
</Paragraph>

<Paragraph number="1082" book="paci">
<Emphasis>Samādahāpeyyā</Emphasis>ti aññaṃ āṇāpeti, āpatti pācittiyassa. Sakiṃ āṇatto bahukampi samādahati, āpatti pācittiyassa.
</Paragraph>

<Paragraph number="1083" book="paci">
<Emphasis>Aññatra tathā rūpappaccayā</Emphasis>ti ṭhapetvā tathārūpappaccayaṃ.
</Paragraph>

</Division>
<Division number="355" book="paci" e="ch" v="2" p="153">

<Paragraph number="1084" book="paci">
Agilāno agilānasaññī visibbanāpekkho jotiṃ samādahati vā samādahāpeti vā, aññatra tathārūpappaccayā, āpatti pācittiyassa. Agilāno vematiko visibbanāpekkho jotiṃ samādahati vā samādahāpeti vā, aññatra tathārūpappaccayā, āpatti pācittiyassa. Agilāno gilānasaññī visibbanāpekkho jotiṃ samādahati vā samādahāpeti vā, aññatra tathārūpappaccayā, āpatti pācittiyassa.
</Paragraph>

<Paragraph number="1085" book="paci">
Paṭilātaṃ ukkhipati, āpatti dukkaṭassa. Gilāno agilānasaññī, āpatti dukkaṭassa. Gilāno vematiko, āpatti dukkaṭassa. Gilāno gilānasaññī, anāpatti.
</Paragraph>

</Division>
<Division number="356" book="paci" e="ch" v="2" p="154">

<Paragraph number="1086" book="paci">
Anāpatti—  gilānassa, aññena kataṃ visibbeti, vītaccitaṅgāraṃ visibbeti, padīpe jotike jantāghare tathārūpappaccayā, āpadāsu, ummattakassa, ādikammikassāti.

</Paragraph>
</Division>

<Paragraph number="1087" type="center" book="paci">
Jotikasikkhāpadaṃ niṭṭhitaṃ chaṭṭhaṃ.
</Paragraph>