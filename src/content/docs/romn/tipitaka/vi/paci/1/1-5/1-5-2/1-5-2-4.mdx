---
title: "1.5.2.4 Senāsanasikkhāpada"
tableOfContents: false
sidebar:
  order: 4
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="108" book="paci" e="ch" v="2" p="58">

<Paragraph number="380" book="paci">
Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena bhikkhū hemantike kāle ajjhokāse senāsanaṃ paññapetvā kāyaṃ otāpentā kāle ārocite taṃ pakkamantā neva uddhariṃsu na uddharāpesuṃ, anāpucchā pakkamiṃsu. Senāsanaṃ ovaṭṭhaṃ hoti. Ye te bhikkhū appicchā …pe…  te ujjhāyanti khiyyanti vipācenti—  “kathaṃ hi nāma bhikkhū ajjhokāse senāsanaṃ paññapetvā taṃ pakkamantā neva uddharissanti na uddharāpessanti, anāpucchā pakkamissanti, senāsanaṃ ovaṭṭhan”ti.
</Paragraph>

<Paragraph number="381" book="paci">
Atha kho te bhikkhū te anekapariyāyena vigarahitvā bhagavato etamatthaṃ ārocesuṃ …pe…  “saccaṃ kira, bhikkhave, bhikkhū ajjhokāse …pe…  evañca pana, bhikkhave, imaṃ sikkhāpadaṃ uddiseyyātha—
</Paragraph>

</Division>
<Division number="109" book="paci" e="ch" v="2" p="58">

<Paragraph number="382" book="paci">
<Emphasis>“Yo pana bhikkhu saṃghikaṃ mañcaṃ vā pīṭhaṃ vā bhisiṃ vā kocchaṃ vā ajjhokāse santharitvā vā santharāpetvā vā taṃ pakkamanto neva uddhareyya na uddharāpeyya, anāpucchaṃ vā gaccheyya, pācittiyan”</Emphasis>ti. (*14*:<Emphasis>63</Emphasis>)
</Paragraph>

<Paragraph number="383" book="paci">
Evañcidaṃ bhagavatā bhikkhūnaṃ sikkhāpadaṃ paññattaṃ hoti.
</Paragraph>

</Division>
<Division number="110" book="paci" e="ch" v="2" p="58">

<Paragraph number="384" book="paci">
Tena kho pana samayena bhikkhū ajjhokāse vasitvā kālasseva senāsanaṃ abhiharanti. Addasā kho bhagavā te bhikkhū kālasseva senāsanaṃ abhiharante. Disvāna etasmiṃ nidāne etasmiṃ pakaraṇe dhammiṃ kathaṃ katvā bhikkhū āmantesi—  “anujānāmi, bhikkhave, aṭṭha māse avassikasaṅkete maṇḍape vā rukkhamūle vā yattha kākā vā kulalā vā na ūhadanti tattha senāsanaṃ nikkhipitun”ti.
</Paragraph>

</Division>
<Division number="111" book="paci" e="ch" v="2" p="58">

<Paragraph number="385" book="paci">
<Emphasis>Yo panā</Emphasis>ti yo yādiso …pe…  <Emphasis>bhikkhū</Emphasis>ti …pe…  ayaṃ imasmiṃ atthe adhippeto bhikkhūti.
</Paragraph>

<Paragraph number="386" book="paci">
<Emphasis>Saṃghikaṃ</Emphasis> nāma saṃghassa dinnaṃ hoti pariccattaṃ.
</Paragraph>

<Paragraph number="387" book="paci">
<Emphasis>Mañco</Emphasis> nāma cattāro mañcā—  masārako, bundikābaddho, kuḷīrapādako, āhaccapādako.
</Paragraph>

<Paragraph number="388" book="paci">
<Emphasis>Pīṭhaṃ</Emphasis> nāma cattāri pīṭhāni—  masārakaṃ, bundikābaddhaṃ, kuḷīrapādakaṃ, āhaccapādakaṃ.
</Paragraph>

<Paragraph number="389" book="paci">
<Emphasis>Bhisi</Emphasis> nāma pañca bhisiyo—  uṇṇabhisi, coḷabhisi, vākabhisi, tiṇabhisi, paṇṇabhisi.
</Paragraph>

<Paragraph number="390" book="paci">
<Emphasis>Kocchaṃ</Emphasis> nāma—  vākamayaṃ vā usīramayaṃ vā muñjamayaṃ vā pabbajamayaṃ vā anto saṃveṭhetvā baddhaṃ hoti.
</Paragraph>

<Paragraph number="391" book="paci">
<Emphasis>Santharitvā</Emphasis>ti sayaṃ santharitvā.
</Paragraph>

<Paragraph number="392" book="paci">
<Emphasis>Santharāpetvā</Emphasis>ti aññaṃ santharāpetvā. Anupasampannaṃ santharāpeti, tassa palibodho. Upasampannaṃ santharāpeti, santhārakassa palibodho.
</Paragraph>

<Paragraph number="393" book="paci">
<Emphasis>Taṃ pakkamanto neva uddhareyyā</Emphasis>ti na sayaṃ uddhareyya.
</Paragraph>

<Paragraph number="394" book="paci">
<Emphasis>Na uddharāpeyyā</Emphasis>ti na aññaṃ uddharāpeyya.
</Paragraph>

<Paragraph number="395" book="paci">
<Emphasis>Anāpucchaṃ vā gaccheyyā</Emphasis>ti bhikkhuṃ vā sāmaṇeraṃ vā ārāmikaṃ vā anāpucchā majjhimassa purisassa leḍḍupātaṃ atikkamantassa āpatti pācittiyassa.
</Paragraph>

</Division>
<Division number="112" book="paci" e="ch" v="2" p="59">

<Paragraph number="396" book="paci">
Saṃghike saṃghikasaññī ajjhokāse santharitvā vā santharāpetvā vā taṃ pakkamanto neva uddhareyya na uddharāpeyya anāpucchaṃ vā gaccheyya, āpatti pācittiyassa. Saṃghike vematiko …pe…  saṃghike puggalikasaññī ajjhokāse santharitvā vā santharāpetvā vā taṃ pakkamanto neva uddhareyya na uddharāpeyya, anāpucchaṃ vā gaccheyya, āpatti pācittiyassa.
</Paragraph>

<Paragraph number="397" book="paci">
Cimilikaṃ vā uttarattharaṇaṃ vā bhūmattharaṇaṃ vā taṭṭikaṃ vā cammakhaṇḍaṃ vā pādapuñchaniṃ vā phalakapīṭhaṃ vā ajjhokāse santharitvā vā santharāpetvā vā taṃ pakkamanto neva uddhareyya na uddharāpeyya, anāpucchaṃ vā gaccheyya, āpatti dukkaṭassa. Puggalike saṃghikasaññī, āpatti dukkaṭassa. Puggalike vematiko, āpatti dukkaṭassa. Puggalike puggalikasaññī aññassa puggalike, āpatti dukkaṭassa. Attano puggalike anāpatti.
</Paragraph>

</Division>
<Division number="113" book="paci" e="ch" v="2" p="60">

<Paragraph number="398" book="paci">
Anāpatti—  uddharitvā gacchati, uddharāpetvā gacchati, āpucchaṃ gacchati, otāpento gacchati, kenaci palibuddhaṃ hoti, āpadāsu, ummattakassa, ādikammikassāti.

</Paragraph>
</Division>

<Paragraph number="399" type="center" book="paci">
Senāsanasikkhāpadaṃ niṭṭhitaṃ catutthaṃ.
</Paragraph>