---
title: "1.5.8.8 Upassutisikkhāpada"
tableOfContents: false
sidebar:
  order: 11
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="469" book="paci">

<Paragraph number="1391" book="paci">
Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena chabbaggiyā bhikkhū pesalehi bhikkhūhi saddhiṃ bhaṇḍanti. Pesalā bhikkhū evaṃ vadanti—  “alajjino ime, āvuso, chabbaggiyā bhikkhū. Na sakkā imehi saha bhaṇḍitun”ti. Chabbaggiyā bhikkhū evaṃ vadanti—  “kissa tumhe, āvuso, amhe alajjivādena pāpethā”ti? “Kahaṃ pana tumhe, āvuso, assutthā”ti? “Mayaṃ āyasmantānaṃ upassutiṃ tiṭṭhamhā”ti.
</Paragraph>

<Paragraph number="1392" book="paci">
Ye te bhikkhū appicchā …pe…  te ujjhāyanti khiyyanti vipācenti—  “kathañhi nāma chabbaggiyā bhikkhū bhikkhūnaṃ bhaṇḍanajātānaṃ kalahajātānaṃ vivādāpannānaṃ upassutiṃ tiṭṭhissantī”ti …pe…  “saccaṃ kira tumhe, bhikkhave, bhikkhūnaṃ bhaṇḍanajātānaṃ kalahajātānaṃ vivādāpannānaṃ upassutiṃ tiṭṭhathā”ti? “Saccaṃ, bhagavā”ti. Vigarahi buddho bhagavā …pe…  kathañhi nāma tumhe, moghapurisā, bhikkhūnaṃ bhaṇḍanajātānaṃ kalahajātānaṃ vivādāpannānaṃ upassutiṃ tiṭṭhissatha. Netaṃ, moghapurisā, appasannānaṃ vā pasādāya …pe…  evañca pana, bhikkhave, imaṃ sikkhāpadaṃ uddiseyyātha—
</Paragraph>

</Division>
<Division number="470" book="paci">

<Paragraph number="1393" book="paci">
<Emphasis>“Yo pana bhikkhu bhikkhūnaṃ bhaṇḍanajātānaṃ kalahajātānaṃ vivādāpannānaṃ upassutiṃ tiṭṭheyya—  ‘yaṃ ime bhaṇissanti taṃ sossāmī’ti etadeva paccayaṃ karitvā anaññaṃ, pācittiyan”</Emphasis>ti. (*78*:<Emphasis>127</Emphasis>)
</Paragraph>

</Division>
<Division number="471" book="paci">

<Paragraph number="1394" book="paci">
<Emphasis>Yo panā</Emphasis>ti yo yādiso …pe…  <Emphasis>bhikkhū</Emphasis>ti …pe…  ayaṃ imasmiṃ atthe adhippeto bhikkhūti.
</Paragraph>

<Paragraph number="1395" book="paci">
<Emphasis>Bhikkhūnan</Emphasis>ti aññesaṃ bhikkhūnaṃ.
</Paragraph>

<Paragraph number="1396" book="paci">
<Emphasis>Bhaṇḍanajātānaṃ kalahajātānaṃ vivādāpannānan</Emphasis>ti adhikaraṇajātānaṃ.
</Paragraph>

<Paragraph number="1397" book="paci">
<Emphasis>Upassutiṃ tiṭṭheyyā</Emphasis>ti “imesaṃ sutvā codessāmi sāressāmi paṭicodessāmi paṭisāressāmi maṅkū karissāmī”ti gacchati, āpatti dukkaṭassa. Yattha ṭhito suṇāti, āpatti pācittiyassa. Pacchato gacchanto turito gacchati sossāmīti, āpatti dukkaṭassa. Yattha ṭhito suṇāti, āpatti pācittiyassa. Purato gacchanto ohiyyati sossāmīti, āpatti dukkaṭassa. Yattha ṭhito suṇāti, āpatti pācittiyassa. Bhikkhussa ṭhitokāsaṃ vā nisinnokāsaṃ vā nipannokāsaṃ vā āgantvā mantentaṃ ukkāsitabbaṃ, vijānāpetabbaṃ, no ce ukkāseyya vā vijānāpeyya vā, āpatti pācittiyassa.
</Paragraph>

<Paragraph number="1398" book="paci">
<Emphasis>Etadeva paccayaṃ karitvā anaññan</Emphasis>ti na añño koci paccayo hoti upassutiṃ tiṭṭhituṃ.
</Paragraph>

</Division>
<Division number="472" book="paci">

<Paragraph number="1399" book="paci">
Upasampanne upasampannasaññī upassutiṃ tiṭṭhati, āpatti pācittiyassa. Upasampanne vematiko upassutiṃ tiṭṭhati, āpatti pācittiyassa. Upasampanne anupasampannasaññī upassutiṃ tiṭṭhati, āpatti pācittiyassa.
</Paragraph>

<Paragraph number="1400" book="paci">
Anupasampannassa upassutiṃ tiṭṭhati, āpatti dukkaṭassa. Anupasampanne upasampannasaññī, āpatti dukkaṭassa. Anupasampanne vematiko, āpatti dukkaṭassa. Anupasampanne anupasampannasaññī, āpatti dukkaṭassa.
</Paragraph>

</Division>
<Division number="473" book="paci">

<Paragraph number="1401" book="paci">
Anāpatti—  “imesaṃ sutvā oramissāmi viramissāmi vūpasamissāmi attānaṃ parimocessāmī”ti gacchati, ummattakassa, ādikammikassāti.

</Paragraph>
</Division>

<Paragraph number="1402" type="center" book="paci">
Upassutisikkhāpadaṃ niṭṭhitaṃ aṭṭhamaṃ.
</Paragraph>