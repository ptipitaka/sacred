---
title: "21.5 Navasaṅgahavagga"
tableOfContents: false
sidebar:
  order: 5
type: "tipitaka"
basket: "vi"
book: "pari"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="501" book="pari" bookNo="5" page="387">

<Paragraph number="2434" book="pari">
Navasaṅgahā—  vatthusaṅgaho, vipattisaṅgaho āpattisaṅgaho, nidānasaṅgaho, puggalasaṅgaho, khandhasaṅgaho, samuṭṭhānasaṅgaho, adhikaraṇasaṅgaho, samathasaṅgahoti.
</Paragraph>

<Paragraph number="2435" book="pari">
Adhikaraṇe samuppanne sace ubho atthapaccatthikā āgacchanti ubhinnampi vatthu ārocāpetabbaṃ. Ubhinnampi vatthuṃ ārocāpetvā ubhinnampi paṭiññā sotabbā. Ubhinnampi paṭiññaṃ sutvā ubhopi vattabbā—  “amhākaṃ imasmiṃ adhikaraṇe vūpasamite ubhopi tuṭṭhā bhavissathā”ti. Sace āhaṃsu—  “ubhopi tuṭṭhā bhavissāmā”ti, saṃghena taṃ adhikaraṇaṃ sampaṭicchitabbaṃ. Sace alajjussannā hoti, parisā ubbāhikāya vūpasametabbaṃ. Sace bālussannā hoti, parisā vinayadharo pariyesitabbo yena dhammena yena vinayena yena satthusāsanena taṃ adhikaraṇaṃ vūpasammati. Tathā taṃ adhikaraṇaṃ vūpasametabbaṃ.
</Paragraph>

<Paragraph number="2436" book="pari">
Vatthu jānitabbaṃ, gottaṃ jānitabbaṃ, nāmaṃ jānitabbaṃ, āpatti jānitabbā.
</Paragraph>

<Paragraph number="2437" book="pari">
Methunadhammoti vatthu ceva gottañca—  pārājikanti nāmañceva āpatti ca.
</Paragraph>

<Paragraph number="2438" book="pari">
Adinnādānanti vatthu ceva gottañca—  pārājikanti nāmañceva āpatti ca.
</Paragraph>

<Paragraph number="2439" book="pari">
Manussaviggahoti vatthu ceva gottañca—  pārājikanti nāmañceva āpatti ca.
</Paragraph>

<Paragraph number="2440" book="pari">
Uttarimanussadhammoti vatthu ceva gottañca—  pārājikanti nāmañceva āpatti ca.
</Paragraph>

<Paragraph number="2441" book="pari">
Sukkavissaṭṭhīti vatthu ceva gottañca—  saṃghādisesoti nāmañceva āpatti ca.
</Paragraph>

<Paragraph number="2442" book="pari">
Kāyasaṃsaggoti vatthu ceva gottañca—  saṃghādisesoti nāmañceva āpatti ca.
</Paragraph>

<Paragraph number="2443" book="pari">
Duṭṭhullavācāti vatthu ceva gottañca—  saṃghādisesoti nāmañceva āpatti ca.
</Paragraph>

<Paragraph number="2444" book="pari">
Attakāmanti vatthu ceva gottañca—  saṃghādisesoti nāmañceva āpatti ca.
</Paragraph>

<Paragraph number="2445" book="pari">
Sañcarittanti vatthu ceva gottañca—  saṃghādisesoti nāmañceva āpatti ca.
</Paragraph>

<Paragraph number="2446" book="pari">
Saññācikāya kuṭiṃ kārāpananti vatthu ceva gottañca—  saṃghādisesoti nāmañceva āpatti ca.
</Paragraph>

<Paragraph number="2447" book="pari">
Mahallakaṃ vihāraṃ kārāpananti vatthu ceva gottañca—  saṃghādisesoti nāmañceva āpatti ca.
</Paragraph>

<Paragraph number="2448" book="pari">
Bhikkhuṃ amūlakena pārājikena dhammena anuddhaṃsananti vatthu ceva gottañca—  saṃghādisesoti nāmañceva āpatti ca.
</Paragraph>

<Paragraph number="2449" book="pari">
Bhikkhuṃ aññabhāgiyassa adhikaraṇassa kiñci desaṃ lesamattaṃ upādāya pārājikena dhammena anuddhaṃsananti vatthu ceva gottañca—  saṃghādisesoti nāmañceva āpatti ca.
</Paragraph>

<Paragraph number="2450" book="pari">
Saṃghabhedakassa bhikkhuno yāvatatiyaṃ samanubhāsanāya na paṭinissajjananti vatthu ceva gottañca—  saṃghādisesoti nāmañceva āpatti ca.
</Paragraph>

<Paragraph number="2451" book="pari">
Bhedakānuvattakānaṃ bhikkhūnaṃ yāvatatiyaṃ samanubhāsanāya na paṭinissajjananti vatthu ceva gottañca—  saṃghādisesoti nāmañceva āpatti ca.
</Paragraph>

<Paragraph number="2452" book="pari">
Dubbacassa bhikkhuno yāvatatiyaṃ samanubhāsanāya na paṭinissajjananti vatthu ceva gottañca—  saṃghādisesoti nāmañceva āpatti ca.
</Paragraph>

<Paragraph number="2453" book="pari">
Kuladūsakassa bhikkhuno yāvatatiyaṃ samanubhāsanāya na paṭinissajjananti vatthu ceva gottañca—  saṃghādisesoti nāmañceva āpatti ca …pe… .
</Paragraph>

<Paragraph number="2454" book="pari">
Anādariyaṃ paṭicca udake uccāraṃ vā passāvaṃ vā kheḷaṃ vā karaṇanti vatthu ceva gottañca—  dukkaṭanti nāmañceva āpatti cāti.

</Paragraph>
</Division>

<Paragraph number="2455" type="center" book="pari">
Navasaṅgahavaggo niṭṭhito pañcamo.



</Paragraph>

<Paragraph number="2456" type="center" book="pari">
Tassuddānaṃ


</Paragraph>

<Paragraph number="2457" type="verses" book="pari">
_Apalokanaṃ ñatti ca,_  
_dutiyaṃ catutthena ca;_  
_Vatthu ñatti anussāvanaṃ,_  
_sīmā parisameva ca._  

</Paragraph>

<Paragraph number="2458" type="verses" book="pari">
_Sammukhā paṭipucchā ca,_  
_paṭiññā vinayāraho;_  
_Vatthu saṃghapuggalañca,_  
_ñattiṃ na pacchā ñatti ca._  

</Paragraph>

<Paragraph number="2459" type="verses" book="pari">
_Vatthuṃ saṃghapuggalañca,_  
_sāvanaṃ akālena ca;_  
_Atikhuddakā mahantā ca,_  
_khaṇḍacchāyā nimittakā._  

</Paragraph>

<Paragraph number="2460" type="verses" book="pari">
_Bahinadī samudde ca,_  
_jātassare ca bhindati;_  
_Ajjhottharati sīmāya,_  
_catu pañca ca vaggikā._  

</Paragraph>

<Paragraph number="2461" type="verses" book="pari">
_Dasa vīsativaggā ca,_  
_anāhaṭā ca āhaṭā;_  
_Kammapattā chandārahā,_  
_kammārahā ca puggalā._  

</Paragraph>

<Paragraph number="2462" type="verses" book="pari">
_Apalokanaṃ pañcaṭṭhānaṃ,_  
_ñatti ca navaṭhānikā;_  
_Ñatti dutiyaṃ sattaṭṭhānaṃ,_  
_catutthā sattaṭhānikā._  

</Paragraph>

<Paragraph number="2463" type="verses" book="pari">
_Suṭṭhu phāsu ca dummaṅku,_  
_pesalā cāpi āsavā;_  
_Veravajjabhayañceva,_  
_akusalaṃ gihīnañca._  

</Paragraph>

<Paragraph number="2464" type="verses" book="pari">
_Pāpicchā appasannānaṃ,_  
_pasannā dhammaṭṭhapanā;_  
_Vinayānuggahā ceva,_  
_pātimokkhuddesena ca._  

</Paragraph>

<Paragraph number="2465" type="verses" book="pari">
_Pātimokkhañca ṭhapanā,_  
_Pavāraṇañca ṭhapanaṃ;_  
_Tajjanīyā niyassañca,_  
_Pabbājanīya paṭisāraṇī._  

</Paragraph>

<Paragraph number="2466" type="verses" book="pari">
_Ukkhepana parivāsaṃ,_  
_mūlamānattaabbhānaṃ;_  
_Osāraṇaṃ nissāraṇaṃ,_  
_tatheva upasampadā._  

</Paragraph>

<Paragraph number="2467" type="verses" book="pari">
_Apalokanañatti ca,_  
_dutiyañca catutthakaṃ;_  
_Apaññattenupaññattaṃ,_  
_sammukhāvinayo sati._  

</Paragraph>

<Paragraph number="2468" type="verses" book="pari">
_Amūḷhapaṭiyebhuyya,_  
_pāpiya tiṇavatthārakaṃ;_  
_Vatthu vipatti āpatti,_  
_nidānaṃ puggalena ca._  

</Paragraph>

<Paragraph number="2469" type="verses" book="pari">
_Khandhā ceva samuṭṭhānā,_  
_adhikaraṇameva ca;_  
_Samathā saṅgahā ceva,_  
_nāmaāpattikā tathāti._  


</Paragraph>

<Paragraph number="2470" type="center" book="pari">
Parivāro niṭṭhito.



</Paragraph>

<Paragraph number="2471" type="center" book="pari">
Parivārapāḷi niṭṭhitā.



</Paragraph>

<Paragraph number="2472" type="center" book="pari">
Pariyosānagāthā


</Paragraph>

<Paragraph number="2473" type="verses" book="pari">
_Bubbācariyamaggañca,_  
_pucchitvā ca tahiṃ tahiṃ;_  
_Dīpanāmo mahāpañño,_  
_sutadhāriṃ vicakkhaṇo._  

</Paragraph>

<Paragraph number="2474" type="verses" book="pari">
_Imaṃ vitthārasaṅkhepaṃ,_  
_sajjhāmaggena majjhime;_  
_Cintayitvā likhāpesi,_  
_sissakānaṃ sukhāvahaṃ._  

</Paragraph>

<Paragraph number="2475" type="verses" book="pari">
_Parivāranti yaṃ vuttaṃ,_  
_sabbaṃ vatthuṃ salakkhaṇaṃ;_  
_Atthaṃ atthena saddhamme,_  
_dhammaṃ dhammena paññatte._  

</Paragraph>

<Paragraph number="2476" type="verses" book="pari">
_Sāsanaṃ parivāresi,_  
_jambudīpaṃva sāgaro;_  
_Parivāraṃ ajānanto,_  
_kuto dhammavinicchayaṃ._  

</Paragraph>

<Paragraph number="2477" type="verses" book="pari">
_Vipatti vatthu paññatti,_  
_anupaññatti puggalo;_  
_Ekato ubhato ceva,_  
_lokapaṇṇatti vajjato._  

</Paragraph>

<Paragraph number="2478" type="verses" book="pari">
_Yassa jāyati vimati,_  
_parivārena chijjati;_  
_Cakkavatti mahāsene,_  
_migamajjheva kesari._  

</Paragraph>

<Paragraph number="2479" type="verses" book="pari">
_Ravi raṃsiparikkiṇṇo,_  
_cando tāragaṇe yathā;_  
_Brahmā brahmaparisāya,_  
_gaṇamajjheva nāyako;_  
_Evaṃ saddhammavinayo,_  
_parivārena sobhatīti._
</Paragraph>