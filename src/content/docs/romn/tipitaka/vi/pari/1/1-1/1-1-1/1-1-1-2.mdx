---
title: "1.1.1.2 Saṃghādisesakaṇḍa"
tableOfContents: false
sidebar:
  order: 2
type: "tipitaka"
basket: "vi"
book: "pari"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="7" book="pari" e="ch" v="5" p="5">

<Paragraph number="26" book="pari">
Yaṃ tena bhagavatā jānatā passatā arahatā sammāsambuddhena upakkamitvā asuciṃ mocentassa saṃghādiseso kattha paññatto? Kaṃ ārabbha? Kismiṃ vatthusmiṃ? Atthi tattha paññatti, anupaññatti, anuppannapaññatti? Sabbatthapaññatti, padesapaññatti? Sādhāraṇapaññatti, asādhāraṇapaññatti? Ekatopaññatti, ubhatopaññatti? Pañcannaṃ pātimokkhuddesānaṃ katthogadhaṃ kattha pariyāpannaṃ? Katamena uddesena uddesaṃ āgacchati? Catunnaṃ vipattīnaṃ katamā vipatti? Sattannaṃ āpattikkhandhānaṃ katamo āpattikkhandho? Channaṃ āpattisamuṭṭhānānaṃ katihi samuṭṭhānehi samuṭṭhāti? Catunnaṃ adhikaraṇānaṃ katamaṃ adhikaraṇaṃ? Sattannaṃ samathānaṃ katihi samathehi sammati? Ko tattha vinayo, ko tattha abhivinayo? Kiṃ tattha pātimokkhaṃ, kiṃ tattha adhipātimokkhaṃ? Kā vipatti, kā sampatti, kā paṭipatti? Kati atthavase paṭicca bhagavatā upakkamitvā asuciṃ mocentassa saṃghādiseso paññatto? Ke sikkhanti, ke sikkhitasikkhā? Kattha ṭhitaṃ? Ke dhārenti? Kassa vacanaṃ? Kenābhatanti?
</Paragraph>

</Division>
<Division number="8" book="pari" e="ch" v="5" p="5">

<Paragraph number="27" book="pari">
Yaṃ tena bhagavatā jānatā passatā arahatā sammāsambuddhena upakkamitvā asuciṃ mocentassa saṃghādiseso kattha paññattoti? Sāvatthiyaṃ paññatto. Kaṃ ārabbhāti? Āyasmantaṃ seyyasakaṃ ārabbha. Kismiṃ vatthusminti? Āyasmā seyyasako hatthena upakkamitvā asuciṃ mocesi, tasmiṃ vatthusmiṃ. Atthi tattha paññatti, anupaññatti, anuppannapaññattīti? Ekā paññatti, ekā anupaññatti. Anuppannapaññatti tasmiṃ natthi. Sabbattha paññatti, padesapaññattīti? Sabbatthapaññatti. Sādhāraṇapaññatti, asādhāraṇapaññattīti? Asādhāraṇapaññatti. Ekatopaññatti, ubhatopaññattīti? Ekatopaññatti. Pañcannaṃ pātimokkhuddesānaṃ katthogadhaṃ kattha pariyāpannanti? Nidānogadhaṃ nidānapariyāpannaṃ. Katamena uddesena uddesaṃ āgacchatīti? Tatiyena uddesena uddesaṃ āgacchati. Catunnaṃ vipattīnaṃ katamā vipattīti? Sīlavipatti. Sattannaṃ āpattikkhandhānaṃ katamo āpattikkhandhoti? Saṃghādiseso āpattikkhandho. Channaṃ āpattisamuṭṭhānānaṃ katihi samuṭṭhānehi samuṭṭhātīti? Ekena samuṭṭhānena samuṭṭhāti—  kāyato ca cittato ca samuṭṭhāti, na vācato. Catunnaṃ adhikaraṇānaṃ katamaṃ adhikaraṇanti? Āpattādhikaraṇaṃ. Sattannaṃ samathānaṃ katihi samathehi sammatīti? Dvīhi samathehi sammati—  sammukhāvinayena ca paṭiññātakaraṇena ca. Ko tattha vinayo, ko tattha abhivinayoti? Paññatti vinayo, vibhatti abhivinayo. Kiṃ tattha pātimokkhaṃ, kiṃ tattha adhipātimokkhanti? Paññatti pātimokkhaṃ, vibhatti adhipātimokkhaṃ. Kā vipattīti? Asaṃvaro vipatti. Kā sampattīti? Saṃvaro sampatti. Kā paṭipattīti? Na evarūpaṃ karissāmīti yāvajīvaṃ āpāṇakoṭikaṃ samādāya sikkhati sikkhāpadesu. Kati atthavase paṭicca bhagavatā upakkamitvā asuciṃ mocentassa saṃghādiseso paññattoti? Dasa atthavase paṭicca bhagavatā upakkamitvā asuciṃ mocentassa saṃghādiseso paññatto—  saṃghasuṭṭhutāya, saṃghaphāsutāya, dummaṅkūnaṃ puggalānaṃ niggahāya, pesalānaṃ bhikkhūnaṃ phāsuvihārāya, diṭṭhadhammikānaṃ āsavānaṃ saṃvarāya, samparāyikānaṃ āsavānaṃ paṭighātāya, appasannānaṃ pasādāya, pasannānaṃ bhiyyobhāvāya, saddhammaṭṭhitiyā, vinayānuggahāya. Ke sikkhantīti? Sekkhā ca puthujjanakalyāṇakā ca sikkhanti. Ke sikkhitasikkhāti? Arahanto sikkhitasikkhā. Kattha ṭhitanti? Sikkhākāmesu ṭhitaṃ. Ke dhārentīti? Yesaṃ vattati, te dhārenti. Kassa vacananti? Bhagavato vacanaṃ arahato sammāsambuddhassa. Kenābhatanti? Paramparābhataṃ—
</Paragraph>

<Paragraph number="28" type="verses" book="pari">
_Upāli dāsako ceva,_  
_soṇako siggavo tathā;_  
_Moggaliputtena pañcamā,_  
_ete jambusirivhaye._  

</Paragraph>

<Paragraph number="29" type="verses" book="pari">
_Tato mahindo iṭṭiyo,_  
_uttiyo sambalo tathā;_  
_Bhaddanāmo ca paṇḍito._  

</Paragraph>

<Paragraph number="30" type="verses" book="pari">
_Ete nāgā mahāpaññā,_  
_jambudīpā idhāgatā;_  
_Vinayaṃ te vācayiṃsu,_  
_piṭakaṃ tambapaṇṇiyā._  

</Paragraph>

<Paragraph number="31" type="verses" book="pari">
_Nikāye pañca vācesuṃ,_  
_satta ceva pakaraṇe;_  
_Tato ariṭṭho medhāvī,_  
_tissadatto ca paṇḍito._  

</Paragraph>

<Paragraph number="32" type="verses" book="pari">
_Visārado kāḷasumano,_  
_thero ca dīghanāmako;_  
_Dīghasumano ca paṇḍito._  

</Paragraph>

<Paragraph number="33" type="verses" book="pari">
_Punadeva kāḷasumano,_  
_Nāgatthero ca buddharakkhito;_  
_Tissatthero ca medhāvī,_  
_Devatthero ca paṇḍito._  

</Paragraph>

<Paragraph number="34" type="verses" book="pari">
_Punadeva sumano medhāvī,_  
_Vinaye ca visārado;_  
_Bahussuto cūḷanāgo,_  
_Gajova duppadhaṃsiyo._  

</Paragraph>

<Paragraph number="35" type="verses" book="pari">
_Dhammapālitanāmo ca,_  
_rohaṇe sādhupūjito;_  
_Tassa sisso mahāpañño,_  
_khemanāmo tipeṭako._  

</Paragraph>

<Paragraph number="36" type="verses" book="pari">
_Dīpe tārakarājāva,_  
_paññāya atirocatha;_  
_Upatisso ca medhāvī,_  
_phussadevo mahākathī._  

</Paragraph>

<Paragraph number="37" type="verses" book="pari">
_Punadeva sumano medhāvī,_  
_Pupphanāmo bahussuto;_  
_Mahākathī mahāsivo,_  
_Piṭake sabbattha kovido._  

</Paragraph>

<Paragraph number="38" type="verses" book="pari">
_Punadeva upāli medhāvī,_  
_Vinaye ca visārado;_  
_Mahānāgo mahāpañño,_  
_Saddhammavaṃsakovido._  

</Paragraph>

<Paragraph number="39" type="verses" book="pari">
_Punadeva abhayo medhāvī,_  
_Piṭake sabbattha kovido;_  
_Tissatthero ca medhāvī,_  
_Vinaye ca visārado._  

</Paragraph>

<Paragraph number="40" type="verses" book="pari">
_Tassa sisso mahāpañño,_  
_pupphanāmo bahussuto;_  
_Sāsanaṃ anurakkhanto,_  
_jambudīpe patiṭṭhito._  

</Paragraph>

<Paragraph number="41" type="verses" book="pari">
_Cūḷābhayo ca medhāvī,_  
_vinaye ca visārado;_  
_Tissatthero ca medhāvī,_  
_saddhammavaṃsakovido._  

</Paragraph>

<Paragraph number="42" type="verses" book="pari">
_Cūḷadevo ca medhāvī,_  
_vinaye ca visārado;_  
_Sivatthero ca medhāvī,_  
_vinaye sabbattha kovido._  

</Paragraph>

<Paragraph number="43" type="verses" book="pari">
_Ete nāgā mahāpaññā,_  
_vinayaññū maggakovidā;_  
_Vinayaṃ dīpe pakāsesuṃ,_  
_piṭakaṃ tambapaṇṇiyāti._  

</Paragraph>

</Division>
<Division number="9" book="pari" e="ch" v="5" p="7">

<Paragraph number="44" book="pari">
Yaṃ tena bhagavatā jānatā passatā arahatā sammāsambuddhena mātugāmena saddhiṃ kāyasaṃsaggaṃ samāpajjantassa saṃghādiseso kattha paññattoti? Sāvatthiyaṃ paññatto. Kaṃ ārabbhāti? Āyasmantaṃ udāyiṃ ārabbha. Kismiṃ vatthusminti? Āyasmā udāyī mātugāmena saddhiṃ kāyasaṃsaggaṃ samāpajji, tasmiṃ vatthusmiṃ. Ekā paññatti. Channaṃ āpattisamuṭṭhānānaṃ ekena samuṭṭhānena samuṭṭhāti—  kāyato ca cittato ca samuṭṭhāti, na vācato …pe… .
</Paragraph>

</Division>
<Division number="10" book="pari" e="ch" v="5" p="8">

<Paragraph number="45" book="pari">
Mātugāmaṃ duṭṭhullāhi vācāhi obhāsantassa saṃghādiseso kattha paññattoti? Sāvatthiyaṃ paññatto. Kaṃ ārabbhāti? Āyasmantaṃ udāyiṃ ārabbha. Kismiṃ vatthusminti? Āyasmā udāyī mātugāmaṃ duṭṭhullāhi vācāhi obhāsi, tasmiṃ vatthusmiṃ. Ekā paññatti. Channaṃ āpattisamuṭṭhānānaṃ tīhi samuṭṭhānehi samuṭṭhāti—  siyā kāyato ca cittato ca samuṭṭhāti, na vācato; siyā vācato ca cittato ca samuṭṭhāti, na kāyato; siyā kāyato ca vācato ca cittato ca samuṭṭhāti …pe… .
</Paragraph>

</Division>
<Division number="11" book="pari" e="ch" v="5" p="8">

<Paragraph number="46" book="pari">
Mātugāmassa santike attakāmapāricariyāya vaṇṇaṃ bhāsantassa saṃghādiseso kattha paññattoti? Sāvatthiyaṃ paññatto. Kaṃ ārabbhāti? Āyasmantaṃ udāyiṃ ārabbha. Kismiṃ vatthusminti? Āyasmā udāyī mātugāmassa santike attakāmapāricariyāya vaṇṇaṃ abhāsi, tasmiṃ vatthusmiṃ. Ekā paññatti. Channaṃ āpattisamuṭṭhānānaṃ tīhi samuṭṭhānehi samuṭṭhāti—  siyā kāyato ca cittato ca samuṭṭhāti, na vācato; siyā vācato ca cittato ca samuṭṭhāti, na kāyato; siyā kāyato ca vācato ca cittato ca samuṭṭhāti …pe… .
</Paragraph>

</Division>
<Division number="12" book="pari" e="ch" v="5" p="8">

<Paragraph number="47" book="pari">
Sañcarittaṃ samāpajjantassa saṃghādiseso kattha paññattoti? Sāvatthiyaṃ paññatto. Kaṃ ārabbhāti? Āyasmantaṃ udāyiṃ ārabbha. Kismiṃ vatthusminti? Āyasmā udāyī sañcarittaṃ samāpajji, tasmiṃ vatthusmiṃ. Ekā paññatti, ekā anupaññatti. Channaṃ āpattisamuṭṭhānānaṃ chahi samuṭṭhānehi samuṭṭhāti—  siyā kāyato samuṭṭhāti, na vācato na cittato; siyā vācato samuṭṭhāti, na kāyato na cittato; siyā kāyato ca vācato ca samuṭṭhāti, na cittato; siyā kāyato ca cittato ca samuṭṭhāti, na vācato; siyā vācato ca cittato ca samuṭṭhāti, na kāyato; siyā kāyato ca vācato ca cittato ca samuṭṭhāti …pe… .
</Paragraph>

</Division>
<Division number="13" book="pari" e="ch" v="5" p="9">

<Paragraph number="48" book="pari">
Saññācikāya kuṭiṃ kārāpentassa saṃghādiseso kattha paññattoti? Āḷaviyaṃ paññatto. Kaṃ ārabbhāti? Āḷavake bhikkhū ārabbha. Kismiṃ vatthusminti? Āḷavakā bhikkhū saññācikāya kuṭiyo kārāpesuṃ, tasmiṃ vatthusmiṃ. Ekā paññatti. Channaṃ āpattisamuṭṭhānānaṃ chahi samuṭṭhānehi samuṭṭhāti …pe… .
</Paragraph>

</Division>
<Division number="14" book="pari" e="ch" v="5" p="9">

<Paragraph number="49" book="pari">
Mahallakaṃ vihāraṃ kārāpentassa saṃghādiseso kattha paññattoti? Kosambiyaṃ paññatto. Kaṃ ārabbhāti? Āyasmantaṃ channaṃ ārabbha. Kismiṃ vatthusminti? Āyasmā channo vihāravatthuṃ sodhento aññataraṃ cetiyarukkhaṃ chedāpesi, tasmiṃ vatthusmiṃ. Ekā paññatti. Channaṃ āpattisamuṭṭhānānaṃ chahi samuṭṭhānehi samuṭṭhāti …pe… .
</Paragraph>

</Division>
<Division number="15" book="pari" e="ch" v="5" p="9">

<Paragraph number="50" book="pari">
Bhikkhuṃ amūlakena pārājikena dhammena anuddhaṃsentassa saṃghādiseso kattha paññattoti? Rājagahe paññatto. Kaṃ ārabbhāti? Mettiyabhūmajake bhikkhū ārabbha. Kismiṃ vatthusminti? Mettiyabhūmajakā bhikkhū āyasmantaṃ dabbaṃ mallaputtaṃ amūlakena pārājikena dhammena anuddhaṃsesuṃ, tasmiṃ vatthusmiṃ. Ekā paññatti. Channaṃ āpattisamuṭṭhānānaṃ tīhi samuṭṭhānehi samuṭṭhāti …pe… .
</Paragraph>

</Division>
<Division number="16" book="pari" e="ch" v="5" p="9">

<Paragraph number="51" book="pari">
Bhikkhuṃ aññabhāgiyassa adhikaraṇassa kiñci desaṃ lesamattaṃ upādāya pārājikena dhammena anuddhaṃsentassa saṃghādiseso kattha paññattoti? Rājagahe paññatto. Kaṃ ārabbhāti? Mettiyabhūmajake bhikkhū ārabbha. Kismiṃ vatthusminti? Mettiyabhūmajakā bhikkhū āyasmantaṃ dabbaṃ mallaputtaṃ aññabhāgiyassa adhikaraṇassa kiñci desaṃ lesamattaṃ upādāya pārājikena dhammena anuddhaṃsesuṃ, tasmiṃ vatthusmiṃ. Ekā paññatti. Channaṃ āpattisamuṭṭhānānaṃ tīhi samuṭṭhānehi samuṭṭhāti …pe… .
</Paragraph>

</Division>
<Division number="17" book="pari" e="ch" v="5" p="9">

<Paragraph number="52" book="pari">
Saṃghabhedakassa bhikkhuno yāvatatiyaṃ samanubhāsanāya na paṭinissajjantassa saṃghādiseso kattha paññattoti? Rājagahe paññatto. Kaṃ ārabbhāti? Devadattaṃ ārabbha. Kismiṃ vatthusminti? Devadatto samaggassa saṃghassa bhedāya parakkami, tasmiṃ vatthusmiṃ. Ekā paññatti. Channaṃ āpattisamuṭṭhānānaṃ ekena samuṭṭhānena samuṭṭhāti—  kāyato ca vācato ca cittato ca samuṭṭhāti …pe… .
</Paragraph>

</Division>
<Division number="18" book="pari" e="ch" v="5" p="10">

<Paragraph number="53" book="pari">
Bhedānuvattakānaṃ bhikkhūnaṃ yāvatatiyaṃ samanubhāsanāya na paṭinissajjantānaṃ saṃghādiseso kattha paññattoti? Rājagahe paññatto. Kaṃ ārabbhāti? Sambahule bhikkhū ārabbha. Kismiṃ vatthusminti? Sambahulā bhikkhū devadattassa saṃghabhedāya parakkamantassa anuvattakā ahesuṃ vaggavādakā, tasmiṃ vatthusmiṃ. Ekā paññatti. Channaṃ āpattisamuṭṭhānānaṃ ekena samuṭṭhānena samuṭṭhāti—  kāyato ca vācato ca cittato ca samuṭṭhāti …pe… .
</Paragraph>

</Division>
<Division number="19" book="pari" e="ch" v="5" p="10">

<Paragraph number="54" book="pari">
Dubbacassa bhikkhuno yāvatatiyaṃ samanubhāsanāya na paṭinissajjantassa saṃghādiseso kattha paññattoti? Kosambiyaṃ paññatto. Kaṃ ārabbhāti? Āyasmantaṃ channaṃ ārabbha. Kismiṃ vatthusminti? Āyasmā channo bhikkhūhi sahadhammikaṃ vuccamāno attānaṃ avacanīyaṃ akāsi, tasmiṃ vatthusmiṃ. Ekā paññatti. Channaṃ āpattisamuṭṭhānānaṃ ekena samuṭṭhānena samuṭṭhāti—  kāyato ca vācato ca cittato ca samuṭṭhāti …pe… .
</Paragraph>

</Division>
<Division number="20" book="pari" e="ch" v="5" p="10">

<Paragraph number="55" book="pari">
Kuladūsakassa bhikkhuno yāvatatiyaṃ samanubhāsanāya na paṭinissajjantassa saṃghādiseso kattha paññattoti? Sāvatthiyaṃ paññatto. Kaṃ ārabbhāti? Assajipunabbasuke bhikkhū ārabbha. Kismiṃ vatthusminti? Assajipunabbasukā bhikkhū saṃghena pabbājanīyakammakatā bhikkhū chandagāmitā dosagāmitā mohagāmitā bhayagāmitā pāpesuṃ, tasmiṃ vatthusmiṃ. Ekā paññatti. Channaṃ āpattisamuṭṭhānānaṃ ekena samuṭṭhānena samuṭṭhāti—  kāyato ca vācato ca cittato ca samuṭṭhāti …pe… .

</Paragraph>
</Division>

<Paragraph number="56" type="center" book="pari">
Terasa saṃghādisesā niṭṭhitā.



</Paragraph>

<Paragraph number="57" type="center" book="pari">
Tassuddānaṃ


</Paragraph>

<Paragraph number="58" type="verses" book="pari">
_Vissaṭṭhi kāyasaṃsaggaṃ,_  
_duṭṭhullaṃ attakāmañca;_  
_Sañcarittaṃ kuṭī ceva,_  
_vihāro ca amūlakaṃ._  

</Paragraph>

<Paragraph number="59" type="verses" book="pari">
_Kiñcidesañca bhedo ca,_  
_tasseva anuvattakā;_  
_Dubbacaṃ kuladūsañca,_  
_saṃghādisesā terasāti._
</Paragraph>