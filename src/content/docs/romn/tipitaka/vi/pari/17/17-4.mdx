---
title: "17.4 Diṭṭhāvikammavagga"
tableOfContents: false
sidebar:
  order: 4
type: "tipitaka"
basket: "vi"
book: "pari"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="425" book="pari" e="ch" v="5" p="324">

<Paragraph number="1992" book="pari">
“Kati nu kho, bhante, adhammikā diṭṭhāvikammā”ti?
</Paragraph>

<Paragraph number="1993" book="pari">
“Pañcime, upāli, adhammikā diṭṭhāvikammā. Katame pañca? Anāpattiyā diṭṭhiṃ āvi karoti, adesanāgāminiyā āpattiyā diṭṭhiṃ āvi karoti, desitāya āpattiyā diṭṭhiṃ āvi karoti, catūhi pañcahi diṭṭhiṃ āvi karoti, mano mānasena diṭṭhiṃ āvi karoti—  ime kho, upāli, pañca adhammikā diṭṭhāvikammā.
</Paragraph>

<Paragraph number="1994" book="pari">
Pañcime, upāli, dhammikā diṭṭhāvikammā. Katame pañca? Āpattiyā diṭṭhiṃ āvi karoti, desanāgāminiyā āpattiyā diṭṭhiṃ āvi karoti, adesitāya āpattiyā diṭṭhiṃ āvi karoti, na catūhi pañcahi diṭṭhiṃ āvi karoti, na mano mānasena diṭṭhiṃ āvi karoti—  ime kho, upāli, pañca dhammikā diṭṭhāvikammā.
</Paragraph>

<Paragraph number="1995" book="pari">
Aparepi, upāli, pañca adhammikā diṭṭhāvikammā. Katame pañca? Nānāsaṃvāsakassa santike diṭṭhiṃ āvi karoti, nānāsīmāya ṭhitassa santike diṭṭhiṃ āvi karoti, apakatattassa santike diṭṭhiṃ āvi karoti, catūhi pañcahi diṭṭhiṃ āvi karoti, mano mānasena diṭṭhiṃ āvi karoti—  ime kho, upāli, pañca adhammikā diṭṭhāvikammā.
</Paragraph>

<Paragraph number="1996" book="pari">
Pañcime, upāli, dhammikā diṭṭhāvikammā. Katame pañca? Samānasaṃvāsakassa santike diṭṭhiṃ āvi karoti, samānasīmāya ṭhitassa santike diṭṭhiṃ āvi karoti, pakatattassa santike diṭṭhiṃ āvi karoti, na catūhi pañcahi diṭṭhiṃ āvi karoti, na mano mānasena diṭṭhiṃ āvi karoti—  ime kho, upāli, pañca dhammikā diṭṭhāvikammā”ti.
</Paragraph>

</Division>
<Division number="426" book="pari" e="ch" v="5" p="325">

<Paragraph number="1997" book="pari">
“Kati nu kho, bhante, adhammikā paṭiggahā”ti?
</Paragraph>

<Paragraph number="1998" book="pari">
“Pañcime, upāli, adhammikā paṭiggahā. Katame pañca? Kāyena diyyamānaṃ kāyena appaṭiggahitaṃ, kāyena diyyamānaṃ kāyappaṭibaddhena appaṭiggahitaṃ, kāyappaṭibaddhena diyyamānaṃ kāyena appaṭiggahitaṃ, kāyappaṭibaddhena diyyamānaṃ kāyappaṭibaddhena appaṭiggahitaṃ, nissaggiyena diyyamānaṃ kāyena vā kāyappaṭibaddhena vā appaṭiggahitaṃ—  ime kho, upāli, pañca adhammikā paṭiggahā.
</Paragraph>

<Paragraph number="1999" book="pari">
Pañcime, upāli, dhammikā paṭiggahā. Katame pañca? Kāyena diyyamānaṃ kāyena paṭiggahitaṃ, kāyena diyyamānaṃ kāyappaṭibaddhena paṭiggahitaṃ, kāyappaṭibaddhena diyyamānaṃ kāyena paṭiggahitaṃ, kāyappaṭibaddhena diyyamānaṃ kāyappaṭibaddhena paṭiggahitaṃ, nissaggiyena diyyamānaṃ kāyena vā kāyappaṭibaddhena vā paṭiggahitaṃ—  ime kho, upāli, pañca dhammikā paṭiggahā”ti.
</Paragraph>

</Division>
<Division number="427" book="pari" e="ch" v="5" p="325">

<Paragraph number="2000" book="pari">
“Kati nu kho, bhante, anatirittā”ti?
</Paragraph>

<Paragraph number="2001" book="pari">
“Pañcime, upāli, anatirittā. Katame pañca? Akappiyakataṃ hoti, appaṭiggahitakataṃ hoti anuccāritakataṃ hoti, ahatthapāse kataṃ hoti, alametaṃ sabbanti avuttaṃ hoti—  ime kho, upāli, pañca anatirittā.
</Paragraph>

<Paragraph number="2002" book="pari">
Pañcime, upāli, atirittā. Katame pañca? Kappiyakataṃ hoti, paṭiggahitakataṃ hoti, uccāritakataṃ hoti, hatthapāse kataṃ hoti, alametaṃ sabbanti vuttaṃ hoti—  ime kho, upāli, pañca atirittā”ti.
</Paragraph>

</Division>
<Division number="428" book="pari" e="ch" v="5" p="326">

<Paragraph number="2003" book="pari">
“Katihi nu kho, bhante, ākārehi pavāraṇā paññāyatī”ti?
</Paragraph>

<Paragraph number="2004" book="pari">
“Pañcahupāli, ākārehi pavāraṇā paññāyati. Katamehi pañcahi? Asanaṃ paññāyati, bhojanaṃ paññāyati, hatthapāse ṭhito abhiharati, paṭikkhepo paññāyati—  imehi kho, upāli, pañcahākārehi pavāraṇā paññāyatī”ti.
</Paragraph>

</Division>
<Division number="429" book="pari" e="ch" v="5" p="326">

<Paragraph number="2005" book="pari">
“Kati nu kho, bhante, adhammikā paṭiññātakaraṇā”ti?
</Paragraph>

<Paragraph number="2006" book="pari">
“Pañcime, upāli, adhammikā paṭiññātakaraṇā. Katame pañca? Bhikkhu pārājikaṃ ajjhāpanno hoti, pārājikena codiyamāno saṃghādisesaṃ ajjhāpanno paṭijānāti, taṃ saṃgho saṃghādisesena kāreti, adhammikaṃ paṭiññātakaraṇaṃ. Bhikkhu pārājikaṃ ajjhāpanno hoti, pārājikena codiyamāno pācittiyaṃ …pe…  pāṭidesanīyaṃ…  dukkaṭaṃ ajjhāpanno paṭijānāti, taṃ saṃgho dukkaṭena kāreti, adhammikaṃ paṭiññātakaraṇaṃ. Bhikkhu saṃghādisesaṃ …pe…  pācittiyaṃ…  pāṭidesanīyaṃ…  dukkaṭaṃ ajjhāpanno hoti. Dukkaṭena codiyamāno pārājikaṃ ajjhāpanno paṭijānāti, taṃ saṃgho pārājikena kāreti, adhammikaṃ paṭiññātakaraṇaṃ. Bhikkhu dukkaṭaṃ ajjhāpanno hoti, dukkaṭena codiyamāno saṃghādisesaṃ …pe…  pācittiyaṃ…  pāṭidesanīyaṃ ajjhāpanno paṭijānāti, taṃ saṃgho pāṭidesanīyena kāreti—  adhammikaṃ paṭiññātakaraṇaṃ. Ime kho, upāli, pañca adhammikā paṭiññātakaraṇā.
</Paragraph>

<Paragraph number="2007" book="pari">
Pañcime, upāli, dhammikā paṭiññātakaraṇā. Katame pañca? Bhikkhu pārājikaṃ ajjhāpanno hoti, pārājikena codiyamāno pārājikaṃ ajjhāpanno paṭijānāti, taṃ saṃgho pārājikena kāreti, dhammikaṃ paṭiññātakaraṇaṃ. Bhikkhu saṃghādisesaṃ …pe…  pācittiyaṃ…  pāṭidesanīyaṃ…  dukkaṭaṃ ajjhāpanno hoti, dukkaṭena codiyamāno dukkaṭaṃ ajjhāpanno paṭijānāti, taṃ saṃgho dukkaṭena kāreti, dhammikaṃ paṭiññātakaraṇaṃ. Ime kho, upāli, pañca dhammikā paṭiññātakaraṇā”ti.
</Paragraph>

</Division>
<Division number="430" book="pari" e="ch" v="5" p="326">

<Paragraph number="2008" book="pari">
“Katihi nu kho, bhante, aṅgehi samannāgatassa bhikkhuno okāsakammaṃ kārāpentassa nālaṃ okāsakammaṃ kātun”ti?
</Paragraph>

<Paragraph number="2009" book="pari">
“Pañcahupāli, aṅgehi samannāgatassa bhikkhuno okāsakammaṃ kārāpentassa nālaṃ okāsakammaṃ kātuṃ. Katamehi pañcahi? Alajjī ca hoti, bālo ca, apakatatto ca, cāvanādhippāyo vattā hoti, no vuṭṭhānādhippāyo—  imehi kho, upāli, pañcahaṅgehi samannāgatassa bhikkhuno okāsakammaṃ kārāpentassa nālaṃ okāsakammaṃ kātuṃ.
</Paragraph>

<Paragraph number="2010" book="pari">
Pañcahupāli, aṅgehi samannāgatassa bhikkhuno okāsakammaṃ kārāpentassa alaṃ okāsakammaṃ kātuṃ. Katamehi pañcahi? Lajjī ca hoti, paṇḍito ca, pakatatto ca, vuṭṭhānādhippāyo vattā hoti, no cāvanādhippāyo—  imehi kho, upāli, pañcahaṅgehi samannāgatassa bhikkhuno okāsakammaṃ kārāpentassa alaṃ okāsakammaṃ kātun”ti.
</Paragraph>

</Division>
<Division number="431" book="pari" e="ch" v="5" p="327">

<Paragraph number="2011" book="pari">
“Katihi nu kho, bhante, aṅgehi samannāgatena bhikkhunā saddhiṃ vinayo na sākacchitabbo”ti?
</Paragraph>

<Paragraph number="2012" book="pari">
“Pañcahupāli, aṅgehi samannāgatena bhikkhunā saddhiṃ vinayo na sākacchitabbo. Katamehi pañcahi? Vatthuṃ na jānāti, nidānaṃ na jānāti, paññattiṃ na jānāti, padapaccābhaṭṭhaṃ na jānāti, anusandhivacanapathaṃ na jānāti—  imehi kho, upāli, pañcahaṅgehi samannāgatena bhikkhunā saddhiṃ vinayo na sākacchitabbo.
</Paragraph>

<Paragraph number="2013" book="pari">
Pañcahupāli, aṅgehi samannāgatena bhikkhunā saddhiṃ vinayo sākacchitabbo. Katamehi pañcahi? Vatthuṃ jānāti, nidānaṃ jānāti, paññattiṃ jānāti, padapaccābhaṭṭhaṃ jānāti, anusandhivacanapathaṃ jānāti—  imehi kho, upāli, pañcahaṅgehi samannāgatena bhikkhunā saddhiṃ vinayo sākacchitabbo”ti.
</Paragraph>

</Division>
<Division number="432" book="pari" e="ch" v="5" p="327">

<Paragraph number="2014" book="pari">
“Kati nu kho, bhante, pañhāpucchā”ti?
</Paragraph>

<Paragraph number="2015" book="pari">
“Pañcimā, upāli, pañhāpucchā. Katamā pañca? Mandattā momūhattā pañhaṃ pucchati, pāpiccho icchāpakato pañhaṃ pucchati, paribhavā pañhaṃ pucchati, aññātukāmo pañhaṃ pucchati, sace me pañhaṃ puṭṭho sammadeva byākarissati iccetaṃ kusalaṃ no ce pañhaṃ puṭṭho sammadeva byākarissati ahamassa sammadeva byākarissāmīti pañhaṃ pucchati—  imā kho, upāli, pañca pañhāpucchā”ti.
</Paragraph>

</Division>
<Division number="433" book="pari" e="ch" v="5" p="327">

<Paragraph number="2016" book="pari">
“Kati nu kho, bhante, aññabyākaraṇā”ti?
</Paragraph>

<Paragraph number="2017" book="pari">
“Pañcime, upāli, aññabyākaraṇā. Katame pañca? Mandattā momūhattā aññaṃ byākaroti, pāpiccho icchāpakato aññaṃ byākaroti, ummādā cittakkhepā aññaṃ byākaroti, adhimānena aññaṃ byākaroti, bhūtaṃ aññaṃ byākaroti—  ime kho, upāli, pañca aññabyākaraṇā”ti.
</Paragraph>

</Division>
<Division number="434" book="pari" e="ch" v="5" p="328">

<Paragraph number="2018" book="pari">
“Kati nu kho, bhante, visuddhiyo”ti?
</Paragraph>

<Paragraph number="2019" book="pari">
“Pañcimā, upāli, visuddhiyo. Katamā pañca? Nidānaṃ uddisitvā avasesaṃ sutena sāvetabbaṃ ayaṃ paṭhamā visuddhi, nidānaṃ uddisitvā cattāri pārājikāni uddisitvā avasesaṃ sutena sāvetabbaṃ ayaṃ dutiyā visuddhi, nidānaṃ uddisitvā cattāri pārājikāni uddisitvā terasa saṃghādisese uddisitvā avasesaṃ sutena sāvetabbaṃ ayaṃ tatiyā visuddhi, nidānaṃ uddisitvā cattāri pārājikāni uddisitvā terasa saṃghādisese uddisitvā dve aniyate uddisitvā avasesaṃ sutena sāvetabbaṃ ayaṃ catutthā visuddhi, vitthāreneva pañcamī—  imā kho, upāli, pañca visuddhiyo”ti.
</Paragraph>

</Division>
<Division number="435" book="pari" e="ch" v="5" p="328">

<Paragraph number="2020" book="pari">
“Kati nu kho, bhante, bhojanā”ti?
</Paragraph>

<Paragraph number="2021" book="pari">
“Pañcime, upāli, bhojanā. Katame pañca? Odano, kummāso, sattu, maccho, maṃsaṃ—  ime kho, upāli, pañca bhojanā”ti.

</Paragraph>
</Division>

<Paragraph number="2022" type="center" book="pari">
Diṭṭhāvikammavaggo niṭṭhito catuttho.



</Paragraph>

<Paragraph number="2023" type="center" book="pari">
Tassuddānaṃ


</Paragraph>

<Paragraph number="2024" type="verses" book="pari">
_Diṭṭhāvikammā apare,_  
_paṭiggahānatirittā;_  
_Pavāraṇā paṭiññātaṃ,_  
_okāsaṃ sākacchena ca;_  
_Pañhaṃ aññabyākaraṇā,_  
_visuddhi cāpi bhojanāti._
</Paragraph>