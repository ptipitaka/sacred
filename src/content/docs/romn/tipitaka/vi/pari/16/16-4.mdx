---
title: "16.4 Kathinādijānitabbavibhāga"
tableOfContents: false
sidebar:
  order: 4
type: "tipitaka"
basket: "vi"
book: "pari"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="412" book="pari" bookNo="5" page="308">

<Paragraph number="1904" book="pari">
Kathinaṃ jānitabbaṃ, kathinatthāro jānitabbo, kathinassa atthāramāso jānitabbo, kathinassa atthāravipatti jānitabbā, kathinassa atthārasampatti jānitabbā, nimittakammaṃ jānitabbaṃ, parikathā jānitabbā, kukkukataṃ jānitabbaṃ, sannidhi jānitabbā, nissaggiyaṃ jānitabbaṃ.
</Paragraph>

<Paragraph number="1905" book="pari">
<Emphasis>Kathinaṃ jānitabban</Emphasis>ti tesaññeva dhammānaṃ saṅgaho samavāyo nāmaṃ nāmakammaṃ nāmadheyyaṃ nirutti byañjanaṃ abhilāpo yadidaṃ kathinanti.
</Paragraph>

<Paragraph number="1906" book="pari">
<Emphasis>Kathinassa atthāramāso jānitabbo</Emphasis>ti vassānassa pacchimo māso jānitabbo.
</Paragraph>

<Paragraph number="1907" book="pari">
<Emphasis>Kathinassa atthāravipatti jānitabbā</Emphasis>ti catuvīsatiyā ākārehi kathinassa atthāravipatti jānitabbā.
</Paragraph>

<Paragraph number="1908" book="pari">
<Emphasis>Kathinassa atthārasampatti jānitabbā</Emphasis>ti sattarasahi ākārehi kathinassa atthārasampatti jānitabbā.
</Paragraph>

<Paragraph number="1909" book="pari">
<Emphasis>Nimittakammaṃ jānitabban</Emphasis>ti nimittaṃ karoti iminā dussena kathinaṃ attharissāmīti.
</Paragraph>

<Paragraph number="1910" book="pari">
<Emphasis>Parikathā jānitabbā</Emphasis>ti parikathaṃ karoti imāya parikathāya kathinadussaṃ nibbattessāmīti.
</Paragraph>

<Paragraph number="1911" book="pari">
<Emphasis>Kukkukataṃ jānitabban</Emphasis>ti anādiyadānaṃ jānitabbaṃ.
</Paragraph>

<Paragraph number="1912" book="pari">
<Emphasis>Sannidhi jānitabbā</Emphasis>ti dve sannidhiyo jānitabbā—  karaṇasannidhi vā nicayasannidhi vā.
</Paragraph>

<Paragraph number="1913" book="pari">
<Emphasis>Nissaggiyaṃ jānitabban</Emphasis>ti kariyamāne aruṇaṃ uṭṭhahati.
</Paragraph>

<Paragraph number="1914" book="pari">
<Emphasis>Kathinatthāro jānitabbo</Emphasis>ti sace saṃghassa kathinadussaṃ uppannaṃ hoti, saṃghena kathaṃ paṭipajjitabbaṃ, atthārakena kathaṃ paṭipajjitabbaṃ, anumodakena kathaṃ paṭipajjitabbaṃ.
</Paragraph>

</Division>
<Division number="413" book="pari" bookNo="5" page="308">

<Paragraph number="1915" book="pari">
Saṃghena ñattidutiyena kammena kathinatthārakassa bhikkhuno dātabbaṃ, tena kathinatthārakena bhikkhunā tadaheva dhovitvā vimajjitvā vicāretvā chinditvā sibbetvā rajitvā kappaṃ katvā kathinaṃ attharitabbaṃ. Sace saṅghāṭiyā kathinaṃ attharitukāmo hoti, porāṇikā saṅghāṭi paccuddharitabbā, navā saṅghāṭi adhiṭṭhātabbā. Imāya saṅghāṭiyā kathinaṃ attharāmīti vācā bhinditabbā. Sace uttarāsaṅgena kathinaṃ attharitukāmo hoti, porāṇako uttarāsaṅgo paccuddharitabbo, navo uttarāsaṅgo adhiṭṭhātabbo. Iminā uttarāsaṅgena kathinaṃ attharāmīti vācā bhinditabbā. Sace antaravāsakena kathinaṃ attharitukāmo hoti, porāṇako antaravāsako paccuddharitabbo, navo antaravāsako adhiṭṭhātabbo. Iminā antaravāsakena kathinaṃ attharāmīti vācā bhinditabbā. Tena kathinatthārakena bhikkhunā saṃghaṃ upasaṅkamitvā ekaṃsaṃ uttarāsaṅgaṃ karitvā añjaliṃ paggahetvā evamassa vacanīyo—  “atthataṃ, bhante, saṃghassa kathinaṃ, dhammiko kathinatthāro, anumodathā”ti. Tehi anumodakehi bhikkhūhi ekaṃsaṃ uttarāsaṅgaṃ karitvā añjaliṃ paggahetvā evamassa vacanīyo—  “atthataṃ, āvuso, saṃghassa kathinaṃ, dhammiko kathinatthāro, anumodāmā”ti. Tena kathinatthārakena bhikkhunā sambahule bhikkhū upasaṅkamitvā ekaṃsaṃ uttarāsaṅgaṃ karitvā añjaliṃ paggahetvā evamassu vacanīyā—  “atthataṃ, bhante, saṃghassa kathinaṃ, dhammiko kathinatthāro, anumodathā”ti. Tehi anumodakehi bhikkhūhi ekaṃsaṃ uttarāsaṅgaṃ karitvā añjaliṃ paggahetvā evamassa vacanīyo—  “atthataṃ, āvuso, saṃghassa kathinaṃ, dhammiko kathinatthāro anumodāmā”ti. Tena kathinatthārakena bhikkhunā ekaṃ bhikkhuṃ upasaṅkamitvā ekaṃsaṃ uttarāsaṅgaṃ karitvā añjaliṃ paggahetvā evamassa vacanīyo—  “atthataṃ, āvuso, saṃghassa kathinaṃ, dhammiko kathinatthāro, anumodāhī”ti. Tena anumodakena bhikkhunā ekaṃsaṃ uttarāsaṅgaṃ karitvā añjaliṃ paggahetvā evamassa vacanīyo—  “atthataṃ, āvuso, saṃghassa kathinaṃ, dhammiko kathinatthāro, anumodāmī”ti.
</Paragraph>
</Division>