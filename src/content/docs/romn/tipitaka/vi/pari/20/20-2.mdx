---
title: "20.2 Pārājikādipañhā"
tableOfContents: false
sidebar:
  order: 2
type: "tipitaka"
basket: "vi"
book: "pari"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="480" book="pari">

<Paragraph number="2356" type="verses" book="pari">
_Itthī ca abbhantare siyā,_  
_Bhikkhu ca bahiddhā siyā;_  
_Chiddaṃ tasmiṃ ghare natthi,_  
_Methunadhammapaccayā;_  
_Kathaṃ pārājiko siyā,_  
_Pañhā mesā kusalehi cintitā._  

</Paragraph>

<Paragraph number="2357" type="verses" book="pari">
_Telaṃ madhuṃ phāṇitañcāpi sappiṃ,_  
_Sāmaṃ gahetvāna nikkhipeyya;_  
_Avītivatte sattāhe,_  
_Sati paccaye paribhuñjantassa āpatti;_  
_Pañhā mesā kusalehi cintitā._  

</Paragraph>

<Paragraph number="2358" type="verses" book="pari">
_Nissaggiyena āpatti,_  
_Suddhakena pācittiyaṃ;_  
_Āpajjantassa ekato,_  
_Pañhā mesā kusalehi cintitā._  

</Paragraph>

<Paragraph number="2359" type="verses" book="pari">
_Bhikkhū siyā vīsatiyā samāgatā,_  
_Kammaṃ kareyyuṃ samaggasaññino;_  
_Bhikkhu siyā dvādasayojane ṭhito,_  
_Kammañca taṃ kuppeyya vaggapaccayā;_  
_Pañhā mesā kusalehi cintitā._  

</Paragraph>

<Paragraph number="2360" type="verses" book="pari">
_Padavītihāramattena vācāya bhaṇitena ca,_  
_Sabbāni garukāni sappaṭikammāni;_  
_Catusaṭṭhi āpattiyo āpajjeyya ekato,_  
_Pañhā mesā kusalehi cintitā._  

</Paragraph>

<Paragraph number="2361" type="verses" book="pari">
_Nivattho antaravāsakena,_  
_Diguṇaṃ saṅghāṭiṃ pāruto;_  
_Sabbāni tāni nissaggiyāni honti,_  
_Pañhā mesā kusalehi cintitā._  

</Paragraph>

<Paragraph number="2362" type="verses" book="pari">
_Na cāpi ñatti na ca pana kammavācā,_  
_Na cehi bhikkhūti jino avoca;_  
_Saraṇagamanampi na tassa atthi,_  
_Upasampadā cassa akuppā;_  
_Pañhā mesā kusalehi cintitā._  

</Paragraph>

<Paragraph number="2363" type="verses" book="pari">
_Itthiṃ hane na mātaraṃ,_  
_Purisañca na pitaraṃ hane;_  
_Haneyya anariyaṃ mando,_  
_Tena cānantaraṃ phuse;_  
_Pañhā mesā kusalehi cintitā._  

</Paragraph>

<Paragraph number="2364" type="verses" book="pari">
_Itthiṃ hane ca mātaraṃ,_  
_Purisañca pitaraṃ hane;_  
_Mātaraṃ pitaraṃ hantvā,_  
_Na tenānantaraṃ phuse;_  
_Pañhā mesā kusalehi cintitā._  

</Paragraph>

<Paragraph number="2365" type="verses" book="pari">
_Acodayitvā assārayitvā,_  
_Asammukhībhūtassa kareyya kammaṃ;_  
_Katañca kammaṃ sukataṃ bhaveyya,_  
_Kārako ca saṃgho anāpattiko siyā;_  
_Pañhā mesā kusalehi cintitā._  

</Paragraph>

<Paragraph number="2366" type="verses" book="pari">
_Codayitvā sārayitvā,_  
_Sammukhībhūtassa kareyya kammaṃ;_  
_Katañca kammaṃ akataṃ bhaveyya,_  
_Kārako ca saṃgho sāpattiko siyā;_  
_Pañhā mesā kusalehi cintitā._  

</Paragraph>

<Paragraph number="2367" type="verses" book="pari">
_Chindantassa āpatti,_  
_Chindantassa anāpatti;_  
_Chādentassa āpatti,_  
_Chādentassa anāpatti;_  
_Pañhā mesā kusalehi cintitā._  

</Paragraph>

<Paragraph number="2368" type="verses" book="pari">
_Saccaṃ bhaṇanto garukaṃ,_  
_Musā ca lahu bhāsato;_  
_Musā bhaṇanto garukaṃ,_  
_Saccañca lahu bhāsato;_  
_Pañhā mesā kusalehi cintitā._
</Paragraph>
</Division>