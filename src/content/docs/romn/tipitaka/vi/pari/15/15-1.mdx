---
title: "15.1 Voharantenajānitabbādi"
tableOfContents: false
sidebar:
  order: 1
type: "tipitaka"
basket: "vi"
book: "pari"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="368" book="pari" bookNo="5" page="290">

<Paragraph number="1836" book="pari">
Saṅgāmāvacarena bhikkhunā saṃghe voharantena vatthu jānitabbaṃ, vipatti jānitabbā, āpatti jānitabbā, nidānaṃ jānitabbaṃ, ākāro jānitabbo, pubbāparaṃ jānitabbaṃ, katākataṃ jānitabbaṃ, kammaṃ jānitabbaṃ, adhikaraṇaṃ jānitabbaṃ, samatho jānitabbo, na chandāgati gantabbā, na dosāgati gantabbā, na mohāgati gantabbā, na bhayāgati gantabbā, saññāpanīye ṭhāne saññāpetabbaṃ, nijjhāpanīye ṭhāne nijjhāpetabbaṃ, pekkhanīye ṭhāne pekkhitabbaṃ, pasādanīye ṭhāne pasādetabbaṃ, “laddhapakkhomhī”ti parapakkho nāvajānitabbo, bahussutomhīti appassuto nāvajānitabbo, therataromhīti navakataro nāvajānitabbo, asampattaṃ na byāhātabbaṃ, sampattaṃ dhammato vinayato na parihāpetabbaṃ, yena dhammena yena vinayena yena satthusāsanena taṃ adhikaraṇaṃ vūpasammati, tathā taṃ adhikaraṇaṃ vūpasametabbaṃ.
</Paragraph>

</Division>
<Division number="369" book="pari" bookNo="5" page="290">

<Paragraph number="1837" book="pari">
<Emphasis>Vatthu jānitabban</Emphasis>ti aṭṭhapārājikānaṃ vatthu jānitabbaṃ, tevīsasaṃghādisesānaṃ vatthu jānitabbaṃ, dveaniyatānaṃ vatthu jānitabbaṃ, dvecattārīsanissaggiyānaṃ vatthu jānitabbaṃ, aṭṭhāsītisatapācittiyānaṃ vatthu jānitabbaṃ, dvādasapāṭidesanīyānaṃ vatthu jānitabbaṃ, dukkaṭānaṃ vatthu jānitabbaṃ, dubbhāsitānaṃ vatthu jānitabbaṃ.
</Paragraph>

</Division>
<Division number="370" book="pari" bookNo="5" page="290">

<Paragraph number="1838" book="pari">
<Emphasis>Vipatti jānitabbā</Emphasis>ti sīlavipatti jānitabbā, ācāravipatti jānitabbā, diṭṭhivipatti jānitabbā, ājīvavipatti jānitabbā.
</Paragraph>

</Division>
<Division number="371" book="pari" bookNo="5" page="290">

<Paragraph number="1839" book="pari">
<Emphasis>Āpatti jānitabbā</Emphasis>ti pārājikāpatti jānitabbā, saṃghādisesāpatti jānitabbā, thullaccayāpatti jānitabbā, pācittiyāpatti jānitabbā, pāṭidesanīyāpatti jānitabbā, dukkaṭāpatti jānitabbā, dubbhāsitāpatti jānitabbā.
</Paragraph>

</Division>
<Division number="372" book="pari" bookNo="5" page="291">

<Paragraph number="1840" book="pari">
<Emphasis>Nidānaṃ</Emphasis> <Emphasis>jānitabban</Emphasis>ti aṭṭhapārājikānaṃ nidānaṃ jānitabbaṃ, tevīsasaṃghādisesānaṃ nidānaṃ jānitabbaṃ, dveaniyatānaṃ nidānaṃ jānitabbaṃ, dvecattārīsanissaggiyānaṃ nidānaṃ jānitabbaṃ, aṭṭhāsītisatapācittiyānaṃ nidānaṃ jānitabbaṃ, dvādasapāṭidesanīyānaṃ nidānaṃ jānitabbaṃ, dukkaṭānaṃ nidānaṃ jānitabbaṃ, dubbhāsitānaṃ nidānaṃ jānitabbaṃ.
</Paragraph>

</Division>
<Division number="373" book="pari" bookNo="5" page="291">

<Paragraph number="1841" book="pari">
<Emphasis>Ākāro jānitabbo</Emphasis>ti saṃgho ākārato jānitabbo, gaṇo ākārato jānitabbo, puggalo ākārato jānitabbo, codako ākārato jānitabbo, cuditako ākārato jānitabbo. <Emphasis>Saṃgho ākārato jānitabbo</Emphasis>ti paṭibalo nu kho ayaṃ saṃgho imaṃ adhikaraṇaṃ vūpasametuṃ dhammena vinayena satthusāsanena udāhu noti, evaṃ saṃgho ākārato jānitabbo. <Emphasis>Gaṇo ākārato jānitabbo</Emphasis>ti paṭibalo nu kho ayaṃ gaṇo imaṃ adhikaraṇaṃ vūpasametuṃ dhammena vinayena satthusāsanena udāhu noti, evaṃ gaṇo ākārato jānitabbo. <Emphasis>Puggalo ākārato jānitabbo</Emphasis>ti paṭibalo nu kho ayaṃ puggalo imaṃ adhikaraṇaṃ vūpasametuṃ dhammena vinayena satthusāsanena udāhu noti, evaṃ puggalo ākārato jānitabbo. <Emphasis>Codako ākārato jānitabbo</Emphasis>ti kacci nu kho ayamāyasmā pañcasu dhammesu patiṭṭhāya paraṃ codeti udāhu noti, evaṃ codako ākārato jānitabbo. <Emphasis>Cuditako ākārato jānitabbo</Emphasis>ti kacci nu kho ayamāyasmā dvīsu dhammesu patiṭṭhito sacce ca akuppe ca udāhu noti, evaṃ cuditako ākārato jānitabbo.
</Paragraph>

</Division>
<Division number="374" book="pari" bookNo="5" page="291">

<Paragraph number="1842" book="pari">
<Emphasis>Pubbāparaṃ jānitabban</Emphasis>ti kacci nu kho ayamāyasmā vatthuto vā vatthuṃ saṅkamati, vipattito vā vipattiṃ saṅkamati, āpattito vā āpattiṃ saṅkamati, avajānitvā vā paṭijānāti, paṭijānitvā vā avajānāti, aññena vā aññaṃ paṭicarati, udāhu noti, evaṃ pubbāparaṃ jānitabbaṃ.
</Paragraph>

</Division>
<Division number="375" book="pari" bookNo="5" page="291">

<Paragraph number="1843" book="pari">
<Emphasis>Katākataṃ jānitabban</Emphasis>ti methunadhammo jānitabbo, methunadhammassa anulomaṃ jānitabbaṃ, methunadhammassa pubbabhāgo jānitabbo. <Emphasis>Methunadhammo jānitabbo</Emphasis>ti dvayaṃdvayasamāpatti jānitabbā. <Emphasis>Methunadhammassa anulomaṃ</Emphasis> <Emphasis>jānitabban</Emphasis>ti bhikkhu attano mukhena parassa aṅgajātaṃ gaṇhāti. <Emphasis>Methunadhammassa pubbabhāgo jānitabbo</Emphasis>ti vaṇṇāvaṇṇo, kāyasaṃsaggo, duṭṭhullavācā, attakāmapāricariyā, vacanamanuppadānaṃ.
</Paragraph>

</Division>
<Division number="376" book="pari" bookNo="5" page="292">

<Paragraph number="1844" book="pari">
<Emphasis>Kammaṃ jānitabban</Emphasis>ti soḷasakammāni jānitabbāni—  cattāri apalokanakammāni jānitabbāni, cattāri ñattikammāni jānitabbāni, cattāri ñattidutiyakammāni jānitabbāni, cattāri ñatticatutthakammāni jānitabbāni.
</Paragraph>

</Division>
<Division number="377" book="pari" bookNo="5" page="292">

<Paragraph number="1845" book="pari">
<Emphasis>Adhikaraṇaṃ jānitabban</Emphasis>ti cattāri adhikaraṇāni jānitabbāni—  vivādādhikaraṇaṃ jānitabbaṃ, anuvādādhikaraṇaṃ jānitabbaṃ, āpattādhikaraṇaṃ jānitabbaṃ, kiccādhikaraṇaṃ jānitabbaṃ.
</Paragraph>

</Division>
<Division number="378" book="pari" bookNo="5" page="292">

<Paragraph number="1846" book="pari">
<Emphasis>Samatho jānitabbo</Emphasis>ti satta samathā jānitabbā—  sammukhāvinayo jānitabbo, sativinayo jānitabbo, amūḷhavinayo jānitabbo, paṭiññātakaraṇaṃ jānitabbaṃ, yebhuyyasikā jānitabbā, tassapāpiyasikā jānitabbā, tiṇavatthārako jānitabbo.
</Paragraph>
</Division>