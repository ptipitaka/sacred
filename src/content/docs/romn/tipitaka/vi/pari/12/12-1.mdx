---
title: "12.1 Codanādipucchāvissajjanā"
tableOfContents: false
sidebar:
  order: 1
type: "tipitaka"
basket: "vi"
book: "pari"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="359" book="pari" bookNo="5" page="279">

<Paragraph number="1770" type="verses" book="pari">
_Codanā kimatthāya,_  
_Sāraṇā kissa kāraṇā;_  
_Saṃgho kimatthāya,_  
_Matikammaṃ pana kissa kāraṇā._  

</Paragraph>

<Paragraph number="1771" type="verses" book="pari">
_Codanā sāraṇatthāya,_  
_Niggahatthāya sāraṇā;_  
_Saṃgho pariggahatthāya,_  
_Matikammaṃ pana pāṭiyekkaṃ._  

</Paragraph>

<Paragraph number="1772" type="verses" book="pari">
_Mā kho turito abhaṇi,_  
_mā kho caṇḍikato bhaṇi;_  
_Mā kho paṭighaṃ janayi,_  
_sace anuvijjako tuvaṃ._  

</Paragraph>

<Paragraph number="1773" type="verses" book="pari">
_Mā kho sahasā abhaṇi,_  
_Kathaṃ viggāhikaṃ anatthasaṃhitaṃ;_  
_Sutte vinaye anulome,_  
_Paññatte anulomike._  

</Paragraph>

<Paragraph number="1774" type="verses" book="pari">
_Anuyogavattaṃ nisāmaya,_  
_Kusalena buddhimatā kataṃ;_  
_Suvuttaṃ sikkhāpadānulomikaṃ,_  
_Gatiṃ na nāsento samparāyikaṃ;_  
_Hitesī anuyuñjassu,_  
_Kālenatthūpasaṃhitaṃ._  

</Paragraph>

<Paragraph number="1775" type="verses" book="pari">
_Cuditassa ca codakassa ca,_  
_Sahasā vohāraṃ mā padhāresi;_  
_Codako āha āpannoti,_  
_Cuditako āha anāpannoti._  

</Paragraph>

<Paragraph number="1776" type="verses" book="pari">
_Ubho anukkhipanto,_  
_Paṭiññānusandhitena kāraye;_  
_Paṭiññā lajjīsu katā,_  
_Alajjīsu evaṃ na vijjati;_  
_Bahumpi alajjī bhāseyya,_  
_Vattānusandhitena kāraye._  

</Paragraph>

<Paragraph number="1777" type="verses" book="pari">
_Alajjī kīdiso hoti,_  
_Paṭiññā yassa na rūhati;_  
_Etañca tāhaṃ pucchāmi,_  
_Kīdiso vuccati alajjī puggalo._  

</Paragraph>

<Paragraph number="1778" type="verses" book="pari">
_Sañcicca āpattiṃ āpajjati,_  
_Āpattiṃ parigūhati;_  
_Agatigamanañca gacchati,_  
_Ediso vuccati alajjīpuggalo._  

</Paragraph>

<Paragraph number="1779" type="verses" book="pari">
_Saccaṃ ahampi jānāmi,_  
_Ediso vuccati alajjīpuggalo;_  
_Aññañca tāhaṃ pucchāmi,_  
_Kīdiso vuccati lajjīpuggalo._  

</Paragraph>

<Paragraph number="1780" type="verses" book="pari">
_Sañcicca āpattiṃ nāpajjati,_  
_Āpattiṃ na parigūhati;_  
_Agatigamanaṃ na gacchati,_  
_Ediso vuccati lajjīpuggalo._  

</Paragraph>

<Paragraph number="1781" type="verses" book="pari">
_Saccaṃ ahampi jānāmi,_  
_Ediso vuccati lajjīpuggalo;_  
_Aññañca tāhaṃ pucchāmi,_  
_Kīdiso vuccati adhammacodako._  

</Paragraph>

<Paragraph number="1782" type="verses" book="pari">
_Akālena codeti abhūtena,_  
_Pharusena anatthasaṃhitena;_  
_Dosantaro codeti no mettācitto,_  
_Ediso vuccati adhammacodako._  

</Paragraph>

<Paragraph number="1783" type="verses" book="pari">
_Saccaṃ ahampi jānāmi,_  
_Ediso vuccati adhammacodako;_  
_Aññañca tāhaṃ pucchāmi,_  
_Kīdiso vuccati dhammacodako._  

</Paragraph>

<Paragraph number="1784" type="verses" book="pari">
_Kālena codeti bhūtena,_  
_Saṇhena atthasaṃhitena;_  
_Mettācitto codeti no dosantaro,_  
_Ediso vuccati dhammacodako._  

</Paragraph>

<Paragraph number="1785" type="verses" book="pari">
_Saccaṃ ahampi jānāmi,_  
_Ediso vuccati dhammacodako;_  
_Aññañca tāhaṃ pucchāmi,_  
_Kīdiso vuccati bālacodako._  

</Paragraph>

<Paragraph number="1786" type="verses" book="pari">
_Pubbāparaṃ na jānāti,_  
_Pubbāparassa akovido;_  
_Anusandhivacanapathaṃ na jānāti,_  
_Anusandhivacanapathassa akovido;_  
_Ediso vuccati bālacodako._  

</Paragraph>

<Paragraph number="1787" type="verses" book="pari">
_Saccaṃ ahampi jānāmi,_  
_Ediso vuccati bālacodako;_  
_Aññañca tāhaṃ pucchāmi,_  
_Kīdiso vuccati paṇḍitacodako._  

</Paragraph>

<Paragraph number="1788" type="verses" book="pari">
_Pubbāparampi jānāti,_  
_Pubbāparassa kovido;_  
_Anusandhivacanapathaṃ jānāti,_  
_Anusandhivacanapathassa kovido;_  
_Ediso vuccati paṇḍitacodako._  

</Paragraph>

<Paragraph number="1789" type="verses" book="pari">
_Saccaṃ ahampi jānāmi,_  
_Ediso vuccati paṇḍitacodako;_  
_Aññañca tāhaṃ pucchāmi,_  
_Codanā kinti vuccati._  

</Paragraph>

<Paragraph number="1790" type="verses" book="pari">
_Sīlavipattiyā codeti,_  
_atho ācāradiṭṭhiyā;_  
_Ājīvenapi codeti,_  
_codanā tena vuccatīti._  


</Paragraph>
</Division>

<Paragraph number="1791" type="center" book="pari">
Aparaṃ gāthāsaṅgaṇikaṃ niṭṭhitaṃ.
</Paragraph>