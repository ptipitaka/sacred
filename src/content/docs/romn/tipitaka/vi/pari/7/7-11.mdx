---
title: "7.11 Ekādasakavāra"
tableOfContents: false
sidebar:
  order: 11
type: "tipitaka"
basket: "vi"
book: "pari"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="331" book="pari" e="ch" v="5" p="249">

<Paragraph number="1583" book="pari">
Ekādasa puggalā anupasampannā na upasampādetabbā, upasampannā nāsetabbā. Ekādasa pādukā akappiyā. Ekādasa pattā akappiyā. Ekādasa cīvarāni akappiyāni. Ekādasa yāvatatiyakā. Bhikkhunīnaṃ ekādasa antarāyikā dhammā pucchitabbā. Ekādasa cīvarāni adhiṭṭhātabbāni. Ekādasa cīvarāni na vikappetabbāni. Ekādase aruṇuggamane nissaggiyaṃ hoti. Ekādasa gaṇṭhikā kappiyā. Ekādasa vidhā kappiyā. Ekādasa pathavī akappiyā. Ekādasa pathavī kappiyā. Ekādasa nissayapaṭippassaddhiyo. Ekādasa puggalā avandiyā. Ekādasa paramāni. Ekādasa varāni yāciṃsu. Ekādasa sīmādosā. Akkosakaparibhāsake puggale ekādasādīnavā pāṭikaṅkhā. Mettāya cetovimuttiyā āsevitāya bhāvitāya bahulīkatāya yānīkatāya vatthukatāya anuṭṭhitāya paricitāya susamāraddhāya ekādasānisaṃsā pāṭikaṅkhā. Sukhaṃ supati, sukhaṃ paṭibujjhati, na pāpakaṃ supinaṃ passati, manussānaṃ piyo hoti, amanussānaṃ piyo hoti, devatā rakkhanti, nāssa aggi vā visaṃ vā satthaṃ vā kamati, tuvaṭṭaṃ cittaṃ samādhiyati, mukhavaṇṇo vippasīdati, asammūḷho kālaṃ karoti, uttari appaṭivijjhanto brahmalokūpago hoti—  mettāya cetovimuttiyā āsevitāya bhāvitāya bahulīkatāya yānīkatāya vatthukatāya anuṭṭhitāya paricitāya susamāraddhāya ime ekādasānisaṃsā pāṭikaṅkhāti.

</Paragraph>
</Division>

<Paragraph number="1584" type="center" book="pari">
Ekādasakaṃ niṭṭhitaṃ.



</Paragraph>

<Paragraph number="1585" type="center" book="pari">
Tassuddānaṃ


</Paragraph>

<Paragraph number="1586" type="verses" book="pari">
_Nāsetabbā pādukā ca,_  
_pattā ca cīvarāni ca;_  
_Tatiyā pucchitabbā ca,_  
_adhiṭṭhānavikappanā._  

</Paragraph>

<Paragraph number="1587" type="verses" book="pari">
_Aruṇā gaṇṭhikā vidhā,_  
_akappiyā ca kappiyaṃ;_  
_Nissayāvandiyā ceva,_  
_paramāni varāni ca;_  
_Sīmādosā ca akkosā,_  
_mettāyekādasā katāti._  


</Paragraph>

<Paragraph number="1588" type="center" book="pari">
Ekuttarikaṃ.



</Paragraph>

<Paragraph number="1589" type="center" book="pari">
Tassuddānaṃ


</Paragraph>

<Paragraph number="1590" type="verses" book="pari">
_Ekakā ca dukā ceva,_  
_tikā ca catupañcakā;_  
_Chasattaṭṭhanavakā ca,_  
_dasa ekādasāni ca._  

</Paragraph>

<Paragraph number="1591" type="verses" book="pari">
_Hitāya sabbasattānaṃ,_  
_ñātadhammena tādinā;_  
_Ekuttarikā vimalā,_  
_mahāvīrena desitāti._  


</Paragraph>

<Paragraph number="1592" type="center" book="pari">
Ekuttarikaṃ niṭṭhitaṃ.
</Paragraph>