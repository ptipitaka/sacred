---
title: "2.5 Abbhānārahavatta"
tableOfContents: false
sidebar:
  order: 5
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="95" book="cula">

<Paragraph number="474" book="cula">
Tena kho pana samayena abbhānārahā bhikkhū sādiyanti pakatattānaṃ bhikkhūnaṃ abhivādanaṃ paccuṭṭhānaṃ …pe…  nahāne piṭṭhiparikammaṃ. Ye te bhikkhū appicchā …pe…  te ujjhāyanti khiyyanti vipācenti—  “kathañhi nāma abbhānārahā bhikkhū sādiyissanti pakatattānaṃ bhikkhūnaṃ abhivādanaṃ paccuṭṭhānaṃ …pe…  nahāne piṭṭhiparikamman”ti. Atha kho te bhikkhū bhagavato etamatthaṃ ārocesuṃ.
</Paragraph>

<Paragraph number="475" book="cula">
Atha kho bhagavā etasmiṃ nidāne etasmiṃ pakaraṇe bhikkhusaṃghaṃ sannipātāpetvā bhikkhū paṭipucchi—  “saccaṃ kira, bhikkhave, abbhānārahā bhikkhū sādiyanti pakatattānaṃ bhikkhūnaṃ abhivādanaṃ paccuṭṭhānaṃ …pe…  nahāne piṭṭhiparikamman”ti? “Saccaṃ, bhagavā”ti. Vigarahi buddho bhagavā—  “ananucchavikaṃ …pe…  kathañhi nāma, bhikkhave, abbhānārahā bhikkhū sādiyissanti pakatattānaṃ bhikkhūnaṃ abhivādanaṃ paccuṭṭhānaṃ …pe…  nahāne piṭṭhiparikammaṃ. Netaṃ, bhikkhave, appasannānaṃ vā pasādāya …pe…  vigarahitvā …pe…  dhammiṃ kathaṃ katvā bhikkhū āmantesi—  “na, bhikkhave, abbhānārahena bhikkhunā sāditabbaṃ pakatattānaṃ bhikkhūnaṃ abhivādanaṃ paccupaṭṭhānaṃ …pe…  nahāne piṭṭhiparikammaṃ. Yo sādiyeyya, āpatti dukkaṭassa. Anujānāmi, bhikkhave, abbhānārahānaṃ bhikkhūnaṃ mithu yathāvuḍḍhaṃ abhivādanaṃ paccuṭṭhānaṃ …pe…  nahāne piṭṭhiparikammaṃ. Anujānāmi, bhikkhave, abbhānārahānaṃ bhikkhūnaṃ pañca yathāvuḍḍhaṃ—  uposathaṃ, pavāraṇaṃ, vassikasāṭikaṃ, oṇojanaṃ, bhattaṃ. Tena hi, bhikkhave, abbhānārahānaṃ bhikkhūnaṃ vattaṃ paññapessāmi yathā abbhānārahehi bhikkhūhi vattitabbaṃ.
</Paragraph>

</Division>
<Division number="96" book="cula">

<Paragraph number="476" book="cula">
Abbhānārahena, bhikkhave, bhikkhunā sammā vattitabbaṃ. Tatrāyaṃ sammāvattanā—
</Paragraph>

<Paragraph number="477" book="cula">
Na upasampādetabbaṃ …pe…  (yathā heṭṭhā, tathā vitthāretabbaṃ) na bhikkhūhi sampayojetabbaṃ.
</Paragraph>

<Paragraph number="478" book="cula">
Na, bhikkhave, abbhānārahena bhikkhunā pakatattassa bhikkhuno purato gantabbaṃ, na purato nisīditabbaṃ. Yo hoti saṃghassa āsanapariyanto seyyāpariyanto vihārapariyanto so tassa padātabbo. Tena ca so sāditabbo.
</Paragraph>

<Paragraph number="479" book="cula">
Na, bhikkhave, abbhānārahena bhikkhunā pakatattena bhikkhunā puresamaṇena vā pacchāsamaṇena vā kulāni upasaṅkamitabbāni; na āraññikaṅgaṃ samādātabbaṃ; na piṇḍapātikaṅgaṃ samādātabbaṃ; na ca tappaccayā piṇḍapāto nīharāpetabbo—  mā maṃ jāniṃsūti.
</Paragraph>

<Paragraph number="480" book="cula">
Na, bhikkhave, abbhānārahena bhikkhunā sabhikkhukā āvāsā abhikkhuko āvāso gantabbo, aññatra pakatattena, aññatra antarāyā.
</Paragraph>

<Paragraph number="481" book="cula">
Na, bhikkhave, abbhānārahena bhikkhunā sabhikkhukā āvāsā abhikkhuko anāvāso gantabbo, aññatra pakatattena, aññatra antarāyā …pe… . (Yathā heṭṭhā, tathā vitthāretabbā.)
</Paragraph>

<Paragraph number="482" book="cula">
Gantabbo, bhikkhave, abbhānārahena bhikkhunā sabhikkhukā āvāsā …pe…  anāvāsā …pe…  āvāsā vā anāvāsā vā sabhikkhuko āvāso …pe…  sabhikkhuko anāvāso …pe…  sabhikkhuko āvāso vā anāvāso vā, yatthassu bhikkhū samānasaṃvāsakā, yaṃ jaññā sakkomi ajjeva gantunti.
</Paragraph>

<Paragraph number="483" book="cula">
Na, bhikkhave, abbhānārahena bhikkhunā pakatattena bhikkhunā saddhiṃ ekacchanne āvāse vatthabbaṃ, na ekacchanne anāvāse vatthabbaṃ, na ekacchanne āvāse vā anāvāse vā vatthabbaṃ; pakatattaṃ bhikkhuṃ disvā āsanā vuṭṭhātabbaṃ, pakatatto bhikkhu āsanena nimantetabbo; na pakatattena bhikkhunā saddhiṃ ekāsane nisīditabbaṃ, na nīce āsane nisinne ucce āsane nisīditabbaṃ, na chamāyaṃ nisinne āsane nisīditabbaṃ; na ekacaṅkame caṅkamitabbaṃ, na nīce caṅkame caṅkamante ucce caṅkame caṅkamitabbaṃ, na chamāyaṃ caṅkamante caṅkame caṅkamitabbaṃ.
</Paragraph>

<Paragraph number="484" book="cula">
Na, bhikkhave, abbhānārahena bhikkhunā pārivāsikena bhikkhunā saddhiṃ …pe…  mūlāyapaṭikassanārahena bhikkhunā saddhiṃ …pe…  mānattārahena bhikkhunā saddhiṃ …pe…  mānattacārikena bhikkhunā saddhiṃ …pe…  abbhānārahena vuḍḍhatarena bhikkhunā saddhiṃ ekacchanne āvāse vatthabbaṃ, na ekacchanne anāvāse vatthabbaṃ; na ekacchanne āvāse vā anāvāse vā vatthabbaṃ; na ekāsane nisīditabbaṃ, na nīce āsane nisinne ucce āsane nisīditabbaṃ, na chamāyaṃ nisinne āsane nisīditabbaṃ; na ekacaṅkame caṅkamitabbaṃ, na nīce caṅkame caṅkamante ucce caṅkame caṅkamitabbaṃ, na chamāyaṃ caṅkamante caṅkame caṅkamitabbaṃ.
</Paragraph>

<Paragraph number="485" book="cula">
Abbhānārahacatuttho ce, bhikkhave, parivāsaṃ dadeyya, mūlāya paṭikasseyya, mānattaṃ dadeyya, taṃvīso abbheyya, akammaṃ, na ca karaṇīyan”ti.

</Paragraph>
</Division>

<Paragraph number="486" type="center" book="cula">
Abbhānārahavattaṃ niṭṭhitaṃ.

  
Pārivāsikakkhandhako dutiyo.

  
Imamhi khandhake vatthū pañca.



</Paragraph>

<Paragraph number="487" type="center" book="cula">
Tassuddānaṃ


</Paragraph>

<Paragraph number="488" type="verses" book="cula">
_Pārivāsikā sādenti,_  
_pakatattāna bhikkhunaṃ;_  
_Abhivādanaṃ paccuṭṭhānaṃ,_  
_añjaliñca sāmīciyaṃ._  

</Paragraph>

<Paragraph number="489" type="verses" book="cula">
_Āsanaṃ seyyābhihāraṃ,_  
_pādo pīṭhaṃ kathalikaṃ;_  
_Pattaṃ nahāne parikammaṃ,_  
_ujjhāyanti ca pesalā._  

</Paragraph>

<Paragraph number="490" type="verses" book="cula">
_Dukkaṭaṃ sādiyantassa,_  
_Mithu pañca yathāvuḍḍhaṃ;_  
_Uposathaṃ pavāraṇaṃ,_  
_Vassikoṇojabhojanaṃ._  

</Paragraph>

<Paragraph number="491" type="verses" book="cula">
_Sammā ca vattanā tattha,_  
_pakatattassa gacchantaṃ;_  
_Yo ca hoti pariyanto,_  
_pure pacchā tatheva ca._  

</Paragraph>

<Paragraph number="492" type="verses" book="cula">
_Āraññapiṇḍanīhāro,_  
_āgantuke uposathe;_  
_Pavāraṇāya dūtena,_  
_gantabbo ca sabhikkhuko._  

</Paragraph>

<Paragraph number="493" type="verses" book="cula">
_Ekacchanne ca vuṭṭhānaṃ,_  
_tatheva ca nimantaye;_  
_Āsane nīce caṅkame,_  
_chamāyaṃ caṅkamena ca._  

</Paragraph>

<Paragraph number="494" type="verses" book="cula">
_Vuḍḍhatarena akammaṃ,_  
_ratticchedā ca sodhanā;_  
_Nikkhipanaṃ samādānaṃ,_  
_vattaṃva pārivāsike._  

</Paragraph>

<Paragraph number="495" type="verses" book="cula">
_Mūlāya mānattārahā,_  
_tathā mānattacārikā;_  
_Abbhānārahe nayo cāpi,_  
_sambhedaṃ nayato puna._  

</Paragraph>

<Paragraph number="496" type="verses" book="cula">
_Pārivāsikesu tayo,_  
_catu mānattacārike;_  
_Na samenti ratticchedesu,_  
_mānattesu ca devasi;_  
_Dve kammā sadisā sesā,_  
_tayo kammā samāsamāti._  


</Paragraph>

<Paragraph number="497" type="center" book="cula">
Pārivāsikakkhandhakaṃ niṭṭhitaṃ.
</Paragraph>