---
title: "10.3 Tatiyabhāṇavāra"
tableOfContents: false
sidebar:
  order: 3
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="423" book="cula" bookNo="4" page="463">

<Paragraph number="2061" book="cula">
Tena kho pana samayena upasampannāyo dissanti—  animittāpi, nimittamattāpi, alohitāpi, dhuvalohitāpi, dhuvacoḷāpi, paggharantīpi, sikharaṇīpi, itthipaṇḍakāpi, vepurisikāpi, sambhinnāpi, ubhatobyañjanāpi. Bhagavato etamatthaṃ ārocesuṃ. “Anujānāmi, bhikkhave, upasampādentiyā catuvīsati antarāyike dhamme pucchituṃ. Evañca pana, bhikkhave, pucchitabbā—  ‘nasi animittā, nasi nimittamattā, nasi alohitā, nasi dhuvalohitā, nasi dhuvacoḷā, nasi paggharantī, nasi sikharaṇī, nasi itthipaṇḍakā, nasi vepurisikā, nasi sambhinnā, nasi ubhatobyañjanā? Santi te evarūpā ābādhā—  kuṭṭhaṃ, gaṇḍo, kilāso, soso, apamāro? Manussāsi, itthīsi, bhujissāsi, aṇaṇāsi, nasi rājabhaṭī? Anuññātāsi mātāpitūhi, sāmikena? Paripuṇṇavīsativassāsi, paripuṇṇaṃ te pattacīvaraṃ, kiṃnāmāsi, kānāmā te pavattinī’”ti?
</Paragraph>

<Paragraph number="2062" book="cula">
Tena kho pana samayena bhikkhū bhikkhunīnaṃ antarāyike dhamme pucchanti. Upasampadāpekkhāyo vitthāyanti, maṅkū honti, na sakkonti vissajjetuṃ. Bhagavato etamatthaṃ ārocesuṃ. “Anujānāmi, bhikkhave, ekatoupasampannāya bhikkhunisaṃghe visuddhāya bhikkhusaṃghe upasampādetun”ti.
</Paragraph>

<Paragraph number="2063" book="cula">
Tena kho pana samayena bhikkhuniyo ananusiṭṭhā upasampadāpekkhāyo antarāyike dhamme pucchanti. Upasampadāpekkhāyo vitthāyanti, maṅkū honti, na sakkonti vissajjetuṃ. Bhagavato etamatthaṃ ārocesuṃ. “Anujānāmi, bhikkhave, paṭhamaṃ anusāsitvā pacchā antarāyike dhamme pucchitun”ti.
</Paragraph>

<Paragraph number="2064" book="cula">
Tattheva saṃghamajjhe anusāsanti. Upasampadāpekkhāyo tatheva vitthāyanti, maṅkū honti, na sakkonti vissajjetuṃ. Bhagavato etamatthaṃ ārocesuṃ. “Anujānāmi, bhikkhave, ekamantaṃ anusāsitvā saṃghamajjhe antarāyike dhamme pucchituṃ. Evañca pana, bhikkhave, anusāsitabbā.
</Paragraph>

</Division>
<Division number="424" book="cula" bookNo="4" page="464">

<Paragraph number="2065" book="cula">
Paṭhamaṃ upajjhaṃ gāhāpetabbā. Upajjhaṃ gāhāpetvā pattacīvaraṃ ācikkhitabbaṃ—  ‘ayaṃ te patto, ayaṃ saṅghāṭi, ayaṃ uttarāsaṅgo, ayaṃ antaravāsako, idaṃ saṅkaccikaṃ, ayaṃ udakasāṭikā; gaccha amumhi okāse tiṭṭhāhī’”ti.
</Paragraph>

<Paragraph number="2066" book="cula">
Bālā abyattā anusāsanti. Duranusiṭṭhā upasampadāpekkhāyo vitthāyanti, maṅkū honti, na sakkonti vissajjetuṃ. Bhagavato etamatthaṃ ārocesuṃ. “Na, bhikkhave, bālāya abyattāya anusāsitabbā. Yā anusāseyya, āpatti dukkaṭassa. Anujānāmi, bhikkhave, byattāya bhikkhuniyā paṭibalāya anusāsitun”ti.
</Paragraph>

<Paragraph number="2067" book="cula">
Asammatā anusāsanti. Bhagavato etamatthaṃ ārocesuṃ. “Na, bhikkhave, asammatāya anusāsitabbā. Yā anusāseyya, āpatti dukkaṭassa. Anujānāmi, bhikkhave, sammatāya anusāsituṃ. Evañca pana, bhikkhave, sammannitabbā—  attanā vā attānaṃ sammannitabbaṃ, parāya vā parā sammannitabbā.
</Paragraph>

<Paragraph number="2068" book="cula">
Kathañca attanāva attānaṃ sammannitabbaṃ? Byattāya bhikkhuniyā paṭibalāya saṃgho ñāpetabbo—  ‘suṇātu me, ayye, saṃgho. Itthannāmā itthannāmāya ayyāya upasampadāpekkhā. Yadi saṃghassa pattakallaṃ, ahaṃ itthannāmā itthannāmaṃ anusāseyyan’ti. Evaṃ attanāva attānaṃ sammannitabbaṃ.
</Paragraph>

<Paragraph number="2069" book="cula">
Kathañca parāya parā sammannitabbā? Byattāya bhikkhuniyā paṭibalāya saṃgho ñāpetabbo—  ‘suṇātu me, ayye, saṃgho. Itthannāmā itthannāmāya ayyāya upasampadāpekkhā. Yadi saṃghassa pattakallaṃ, itthannāmā itthannāmaṃ anusāseyyā’ti. Evaṃ parāya parā sammannitabbā.
</Paragraph>

<Paragraph number="2070" book="cula">
Tāya sammatāya bhikkhuniyā upasampadāpekkhaṃ upasaṅkamitvā evamassa vacanīyā—  ‘suṇasi itthannāme. Ayaṃ te saccakālo, bhūtakālo. Yaṃ jātaṃ taṃ saṃghamajjhe pucchante santaṃ atthīti vattabbaṃ, asantaṃ natthīti vattabbaṃ. Mā kho vitthāyi, mā kho maṅku ahosi. Evaṃ taṃ pucchissanti—  nasi animittā, nasi nimittamattā, nasi alohitā, nasi dhuvalohitā, nasi dhuvacoḷā, nasi paggharantī, nasi sikharaṇī, nasi itthipaṇḍakā, nasi vepurisikā, nasi sambhinnā, nasi ubhatobyañjanā? Santi te evarūpā ābādhā—  kuṭṭhaṃ, gaṇḍo, kilāso, soso, apamāro? Manussāsi, itthīsi, bhujissāsi, aṇaṇāsi, nasi rājabhaṭī? Anuññātāsi mātāpitūhi, sāmikena? Paripuṇṇavīsativassāsi, paripuṇṇaṃ te pattacīvaraṃ, kiṃnāmāsi, kānāmā te pavattinī’ti?
</Paragraph>

<Paragraph number="2071" book="cula">
Ekato āgacchanti. Na ekato āgantabbaṃ. Anusāsikāya paṭhamataraṃ āgantvā saṃgho ñāpetabbo—  ‘suṇātu me, ayye, saṃgho. Itthannāmā itthannāmāya ayyāya upasampadāpekkhā. Anusiṭṭhā sā mayā. Yadi saṃghassa pattakallaṃ, itthannāmā āgaccheyyā’ti. ‘Āgacchāhī’ti vattabbā.
</Paragraph>

<Paragraph number="2072" book="cula">
Ekaṃsaṃ uttarāsaṅgaṃ kārāpetvā bhikkhunīnaṃ pāde vandāpetvā ukkuṭikaṃ nisīdāpetvā añjaliṃ paggaṇhāpetvā upasampadaṃ yācāpetabbā—  ‘saṃghaṃ, ayye, upasampadaṃ yācāmi. Ullumpatu maṃ, ayye, saṃgho anukampaṃ upādāya. Dutiyampi, ayye, saṃghaṃ upasampadaṃ yācāmi. Ullumpatu maṃ, ayye, saṃgho anukampaṃ upādāya. Tatiyampi, ayye, saṃghaṃ upasampadaṃ yācāmi. Ullumpatu maṃ, ayye, saṃgho anukampaṃ upādāyā’ti. Byattāya bhikkhuniyā paṭibalāya saṃgho ñāpetabbo—
</Paragraph>

<Paragraph number="2073" book="cula">
‘Suṇātu me, ayye, saṃgho. Ayaṃ itthannāmā itthannāmāya ayyāya upasampadāpekkhā. Yadi saṃghassa pattakallaṃ, ahaṃ itthannāmaṃ antarāyike dhamme puccheyyanti.
</Paragraph>

<Paragraph number="2074" book="cula">
Suṇasi itthannāme. Ayaṃ te saccakālo, bhūtakālo. Yaṃ jātaṃ taṃ pucchāmi santaṃ atthīti vattabbaṃ, asantaṃ natthīti vattabbaṃ. Nasi animittā …pe…  kiṃnāmāsi, kānāmā te pavattinī’ti. Byattāya bhikkhuniyā paṭibalāya saṃgho ñāpetabbo—
</Paragraph>

</Division>
<Division number="425" book="cula" bookNo="4" page="466">

<Paragraph number="2075" book="cula">
‘Suṇātu me, ayye, saṃgho. Ayaṃ itthannāmā itthannāmāya ayyāya upasampadāpekkhā. Parisuddhā antarāyikehi dhammehi, paripuṇṇassā pattacīvaraṃ. Itthannāmā saṃghaṃ upasampadaṃ yācati itthannāmāya ayyāya pavattiniyā. Yadi saṃghassa pattakallaṃ, saṃgho itthannāmaṃ upasampādeyya itthannāmāya ayyāya pavattiniyā. Esā ñatti.
</Paragraph>

<Paragraph number="2076" book="cula">
Suṇātu me, ayye, saṃgho. Ayaṃ itthannāmā itthannāmāya ayyāya upasampadāpekkhā. Parisuddhā antarāyikehi dhammehi, paripuṇṇassā pattacīvaraṃ. Itthannāmā saṃghaṃ upasampadaṃ yācati itthannāmāya ayyāya pavattiniyā. Saṃgho itthannāmaṃ upasampādeti itthannāmāya ayyāya pavattiniyā. Yassā ayyāya khamati itthannāmāya upasampadā itthannāmāya ayyāya pavattiniyā, sā tuṇhassa; yassā nakkhamati, sā bhāseyya.
</Paragraph>

<Paragraph number="2077" book="cula">
Dutiyampi etamatthaṃ vadāmi …pe…  tatiyampi etamatthaṃ vadāmi—  suṇātu me, ayye, saṃgho. Ayaṃ itthannāmā itthannāmāya ayyāya upasampadāpekkhā. Parisuddhā antarāyikehi dhammehi, paripuṇṇassā pattacīvaraṃ. Itthannāmā saṃghaṃ upasampadaṃ yācati itthannāmāya ayyāya pavattiniyā. Saṃgho itthannāmaṃ upasampādeti itthannāmāya ayyāya pavattiniyā. Yassā ayyāya khamati itthannāmāya upasampadā itthannāmāya ayyāya pavattiniyā, sā tuṇhassa; yassā nakkhamati, sā bhāseyya.
</Paragraph>

<Paragraph number="2078" book="cula">
Upasampannā saṃghena itthannāmā itthannāmāya ayyāya pavattiniyā. Khamati saṃghassa, tasmā tuṇhī, evametaṃ dhārayāmī’ti.
</Paragraph>

<Paragraph number="2079" book="cula">
Tāvadeva taṃ ādāya bhikkhusaṃghaṃ upasaṅkamitvā ekaṃsaṃ uttarāsaṅgaṃ kārāpetvā bhikkhūnaṃ pāde vandāpetvā ukkuṭikaṃ nisīdāpetvā añjaliṃ paggaṇhāpetvā upasampadaṃ yācāpetabbā—  ‘ahaṃ, ayyā, itthannāmā itthannāmāya ayyāya upasampadāpekkhā. Ekatoupasampannā bhikkhunisaṃghe, visuddhā; saṃghaṃ, ayyā, upasampadaṃ yācāmi. Ullumpatu maṃ, ayyā, saṃgho anukampaṃ upādāya. Ahaṃ, ayyā, itthannāmā itthannāmāya ayyāya upasampadāpekkhā. Ekatoupasampannā bhikkhunisaṃghe, visuddhā. Dutiyampi, ayyā, saṃghaṃ upasampadaṃ yācāmi. Ullumpatu maṃ, ayyā, saṃgho anukampaṃ upādāya. Ahaṃ, ayyā, itthannāmā itthannāmāya ayyāya upasampadāpekkhā. Ekatoupasampannā bhikkhunisaṃghe, visuddhā. Tatiyampi, ayyā, saṃghaṃ upasampadaṃ yācāmi. Ullumpatu maṃ, ayyā, saṃgho anukampaṃ upādāyā’ti. Byattena bhikkhunā paṭibalena saṃgho ñāpetabbo—
</Paragraph>

<Paragraph number="2080" book="cula">
‘Suṇātu me, bhante, saṃgho. Ayaṃ itthannāmā itthannāmāya upasampadāpekkhā. Ekatoupasampannā bhikkhunisaṃghe, visuddhā. Itthannāmā saṃghaṃ upasampadaṃ yācati itthannāmāya pavattiniyā. Yadi saṃghassa pattakallaṃ, saṃgho itthannāmaṃ upasampādeyya, itthannāmāya pavattiniyā. Esā ñatti.
</Paragraph>

<Paragraph number="2081" book="cula">
Suṇātu me, bhante, saṃgho. Ayaṃ itthannāmā itthannāmāya upasampadāpekkhā. Ekatoupasampannā bhikkhunisaṃghe, visuddhā. Itthannāmā saṃghaṃ upasampadaṃ yācati itthannāmāya pavattiniyā. Saṃgho itthannāmaṃ upasampādeti itthannāmāya pavattiniyā. Yassāyasmato khamati itthannāmāya upasampadā itthannāmāya pavattiniyā, so tuṇhassa; yassa nakkhamati, so bhāseyya.
</Paragraph>

<Paragraph number="2082" book="cula">
Dutiyampi etamatthaṃ vadāmi …pe…  tatiyampi etamatthaṃ vadāmi—  suṇātu me, bhante, saṃgho. Ayaṃ itthannāmā itthannāmāya upasampadāpekkhā. Ekatoupasampannā bhikkhunisaṃghe, visuddhā. Itthannāmā saṃghaṃ upasampadaṃ yācati itthannāmāya pavattiniyā. Saṃgho itthannāmaṃ upasampādeti itthannāmāya pavattiniyā. Yassāyasmato khamati itthannāmāya upasampadā itthannāmāya pavattiniyā, so tuṇhassa; yassa nakkhamati, so bhāseyya.
</Paragraph>

<Paragraph number="2083" book="cula">
Upasampannā saṃghena itthannāmā itthannāmāya pavattiniyā. Khamati saṃghassa, tasmā tuṇhī, evametaṃ dhārayāmī’ti.
</Paragraph>

<Paragraph number="2084" book="cula">
Tāvadeva chāyā metabbā, utuppamāṇaṃ ācikkhitabbaṃ, divasabhāgo ācikkhitabbo, saṅgīti ācikkhitabbā, bhikkhuniyo vattabbā—  imissā tayo ca nissaye, aṭṭha ca akaraṇīyāni ācikkheyyāthā”ti.
</Paragraph>

</Division>
<Division number="426" book="cula" bookNo="4" page="467">

<Paragraph number="2085" book="cula">
Tena kho pana samayena bhikkhuniyo bhattagge āsanaṃ saṅkasāyantiyo kālaṃ vītināmesuṃ. Bhagavato etamatthaṃ ārocesuṃ. “Anujānāmi, bhikkhave, aṭṭhannaṃ bhikkhunīnaṃ yathāvuḍḍhaṃ, avasesānaṃ yathāgatikan”ti.
</Paragraph>

<Paragraph number="2086" book="cula">
Tena kho pana samayena bhikkhuniyo—  “bhagavatā anuññātaṃ aṭṭhannaṃ bhikkhunīnaṃ yathāvuḍḍhaṃ, avasesānaṃ yathāgatikan”ti—  sabbattha aṭṭheva bhikkhuniyo yathāvuḍḍhaṃ paṭibāhanti, avasesāyo yathāgatikaṃ. Bhagavato etamatthaṃ ārocesuṃ. “Anujānāmi, bhikkhave, bhattagge aṭṭhannaṃ bhikkhunīnaṃ yathāvuḍḍhaṃ, avasesānaṃ yathāgatikaṃ; aññattha sabbattha yathāvuḍḍhaṃ na paṭibāhitabbaṃ. Yā paṭibāheyya, āpatti dukkaṭassā”ti.
</Paragraph>

</Division>
<Division number="427" book="cula" bookNo="4" page="468">

<Paragraph number="2087" book="cula">
Tena kho pana samayena bhikkhuniyo na pavārenti. Bhagavato etamatthaṃ ārocesuṃ. “Na, bhikkhave, bhikkhuniyā na pavāretabbaṃ. Yā na pavāreyya, yathādhammo kāretabbo”ti.
</Paragraph>

<Paragraph number="2088" book="cula">
Tena kho pana samayena bhikkhuniyo attanā pavāretvā bhikkhusaṃghaṃ na pavārenti. Bhagavato etamatthaṃ ārocesuṃ. “Na, bhikkhave, bhikkhuniyā attanā pavāretvā bhikkhusaṃgho na pavāretabbo. Yā na pavāreyya, yathādhammo kāretabbo”ti.
</Paragraph>

<Paragraph number="2089" book="cula">
Tena kho pana samayena bhikkhuniyo bhikkhūhi saddhiṃ ekato pavārentiyo kolāhalaṃ akaṃsu. Bhagavato etamatthaṃ ārocesuṃ. “Na, bhikkhave, bhikkhuniyā bhikkhūhi saddhiṃ ekato pavāretabbaṃ. Yā pavāreyya, āpatti dukkaṭassā”ti.
</Paragraph>

<Paragraph number="2090" book="cula">
Tena kho pana samayena bhikkhuniyo purebhattaṃ pavārentiyo kālaṃ vītināmesuṃ. Bhagavato etamatthaṃ ārocesuṃ. “Anujānāmi, bhikkhave, pacchābhattaṃ pavāretun”ti. Pacchābhattaṃ pavārentiyo vikāle ahesuṃ. Bhagavato etamatthaṃ ārocesuṃ. “Anujānāmi, bhikkhave, ajjatanā bhikkhunisaṃghaṃ pavāretvā aparajju bhikkhusaṃghaṃ pavāretun”ti.
</Paragraph>

<Paragraph number="2091" book="cula">
Tena kho pana samayena sabbo bhikkhunisaṃgho pavārento kolāhalaṃ akāsi. Bhagavato etamatthaṃ ārocesuṃ. “Anujānāmi, bhikkhave, ekaṃ bhikkhuniṃ byattaṃ paṭibalaṃ sammannituṃ—  bhikkhunisaṃghassa atthāya bhikkhusaṃghaṃ pavāretuṃ. Evañca pana, bhikkhave, sammannitabbā. Paṭhamaṃ bhikkhunī yācitabbā, yācitvā byattāya bhikkhuniyā paṭibalāya saṃgho ñāpetabbo—
</Paragraph>

<Paragraph number="2092" book="cula">
‘Suṇātu me, ayye, saṃgho. Yadi saṃghassa pattakallaṃ, saṃgho itthannāmaṃ bhikkhuniṃ sammanneyya bhikkhunisaṃghassa atthāya bhikkhusaṃghaṃ pavāretuṃ. Esā ñatti.
</Paragraph>

<Paragraph number="2093" book="cula">
Suṇātu me, ayye, saṃgho. Saṃgho itthannāmaṃ bhikkhuniṃ sammannati bhikkhunisaṃghassa atthāya bhikkhusaṃghaṃ pavāretuṃ. Yassā ayyāya khamati itthannāmāya bhikkhuniyā sammuti bhikkhunisaṃghassa atthāya bhikkhusaṃghaṃ pavāretuṃ, sā tuṇhassa; yassā nakkhamati, sā bhāseyya.
</Paragraph>

<Paragraph number="2094" book="cula">
Sammatā saṃghena itthannāmā bhikkhunī bhikkhunisaṃghassa atthāya bhikkhusaṃghaṃ pavāretuṃ. Khamati saṃghassa, tasmā tuṇhī, evametaṃ dhārayāmī’ti.
</Paragraph>

<Paragraph number="2095" book="cula">
Tāya sammatāya bhikkhuniyā bhikkhunisaṃghaṃ ādāya bhikkhusaṃghaṃ upasaṅkamitvā ekaṃsaṃ uttarāsaṅgaṃ karitvā bhikkhūnaṃ pāde vanditvā ukkuṭikaṃ nisīditvā añjaliṃ paggahetvā evamassa vacanīyo—  ‘bhikkhunisaṃgho, ayyā, bhikkhusaṃghaṃ pavāreti—  diṭṭhena vā, sutena vā parisaṅkāya vā. Vadatu, ayyā, bhikkhusaṃgho bhikkhunisaṃghaṃ anukampaṃ upādāya, passanto paṭikarissati. Dutiyampi, ayyā …pe…  tatiyampi, ayyā, bhikkhunisaṃgho bhikkhusaṃghaṃ pavāreti—  diṭṭhena vā, sutena vā, parisaṅkāya vā. Vadatu, ayyā, bhikkhusaṃgho bhikkhunisaṃghaṃ anukampaṃ upādāya, passanto paṭikarissatī’”ti.
</Paragraph>

</Division>
<Division number="428" book="cula" bookNo="4" page="469">

<Paragraph number="2096" book="cula">
Tena kho pana samayena bhikkhuniyo bhikkhūnaṃ uposathaṃ ṭhapenti, pavāraṇaṃ ṭhapenti, savacanīyaṃ karonti, anuvādaṃ paṭṭhapenti, okāsaṃ kārenti, codenti, sārenti. Bhagavato etamatthaṃ ārocesuṃ. “Na, bhikkhave, bhikkhuniyā bhikkhussa uposatho ṭhapetabbo; ṭhapitopi aṭṭhapito; ṭhapentiyā āpatti dukkaṭassa. Na pavāraṇā ṭhapetabbā; ṭhapitāpi aṭṭhapitā; ṭhapentiyā āpatti dukkaṭassa. Na savacanīyaṃ kātabbaṃ; katampi akataṃ; karontiyā āpatti dukkaṭassa. Na anuvādo paṭṭhapetabbo; paṭṭhapitopi appaṭṭhapito; paṭṭhapentiyā āpatti dukkaṭassa. Na okāso kāretabbo; kāritopi akārito; kārentiyā āpatti dukkaṭassa. Na codetabbo; coditopi acodito; codentiyā āpatti dukkaṭassa. Na sāretabbo; sāritopi asārito; sārentiyā āpatti dukkaṭassā”ti.
</Paragraph>

<Paragraph number="2097" book="cula">
Tena kho pana samayena bhikkhū bhikkhunīnaṃ uposathaṃ ṭhapenti, pavāraṇaṃ ṭhapenti, savacanīyaṃ karonti, anuvādaṃ paṭṭhapenti, okāsaṃ kārenti, codenti, sārenti. Bhagavato etamatthaṃ ārocesuṃ. “Anujānāmi, bhikkhave, bhikkhunā bhikkhuniyā uposathaṃ ṭhapetuṃ; ṭhapitopi suṭṭhapito; ṭhapentassa anāpatti. Pavāraṇaṃ ṭhapetuṃ; ṭhapitāpi suṭṭhapitā; ṭhapentassa anāpatti. Savacanīyaṃ kātuṃ; katampi sukataṃ; karontassa anāpatti. Anuvādaṃ paṭṭhapetuṃ; paṭṭhapitopi suppaṭṭhapito; paṭṭhapentassa anāpatti. Okāsaṃ kāretuṃ; kāritopi sukārito; kārentassa anāpatti. Codetuṃ; coditāpi sucoditā; codentassa anāpatti. Sāretuṃ; sāritāpi susāritā; sārentassa anāpattī”ti.
</Paragraph>

</Division>
<Division number="429" book="cula" bookNo="4" page="470">

<Paragraph number="2098" book="cula">
Tena kho pana samayena chabbaggiyā bhikkhuniyo yānena yāyanti—  itthiyuttenapi purisantarena, purisayuttenapi itthantarena. Manussā ujjhāyanti khiyyanti vipācenti …pe…  seyyathāpi gaṅgāmahiyāyā”ti. Bhagavato etamatthaṃ ārocesuṃ. “Na, bhikkhave, bhikkhuniyā yānena yāyitabbaṃ. Yā yāyeyya, yathādhammo kāretabbo”ti.
</Paragraph>

<Paragraph number="2099" book="cula">
Tena kho pana samayena aññatarā bhikkhunī gilānā hoti, na sakkoti padasā gantuṃ. Bhagavato etamatthaṃ ārocesuṃ. “Anujānāmi, bhikkhave, gilānāya yānan”ti. Atha kho bhikkhunīnaṃ etadahosi—  “itthiyuttaṃ nu kho, purisayuttaṃ nu kho”ti? Bhagavato etamatthaṃ ārocesuṃ. “Anujānāmi, bhikkhave, itthiyuttaṃ purisayuttaṃ hatthavaṭṭakan”ti.
</Paragraph>

<Paragraph number="2100" book="cula">
Tena kho pana samayena aññatarissā bhikkhuniyā yānugghātena bāḷhataraṃ aphāsu ahosi. Bhagavato etamatthaṃ ārocesuṃ. “Anujānāmi, bhikkhave, sivikaṃ pāṭaṅkin”ti.
</Paragraph>

</Division>
<Division number="430" book="cula" bookNo="4" page="471">

<Paragraph number="2101" book="cula">
Tena kho pana samayena aḍḍhakāsī gaṇikā bhikkhunīsu pabbajitā hoti. Sā ca sāvatthiṃ gantukāmā hoti—  “bhagavato santike upasampajjissāmī”ti. Assosuṃ kho dhuttā—  “aḍḍhakāsī kira gaṇikā sāvatthiṃ gantukāmā”ti. Te magge pariyuṭṭhiṃsu. Assosi kho aḍḍhakāsī gaṇikā—  “dhuttā kira magge pariyuṭṭhitā”ti. Bhagavato santike dūtaṃ pāhesi—  “ahañhi upasampajjitukāmā; kathaṃ nu kho mayā paṭipajjitabban”ti? Atha kho bhagavā etasmiṃ nidāne etasmiṃ pakaraṇe dhammiṃ kathaṃ katvā bhikkhū āmantesi—  “anujānāmi, bhikkhave, dūtenapi upasampādetun”ti.
</Paragraph>

<Paragraph number="2102" book="cula">
Bhikkhudūtena upasampādenti. Bhagavato etamatthaṃ ārocesuṃ. “Na, bhikkhave, bhikkhudūtena upasampādetabbā. Yo upasampādeyya, āpatti dukkaṭassā”ti. Sikkhamānadūtena upasampādenti …pe…  sāmaṇeradūtena upasampādenti …pe…  sāmaṇeridūtena upasampādenti …pe…  bālāya abyattāya dūtena upasampādenti. “Na, bhikkhave, bālāya abyattāya dūtena upasampādetabbā. Yo upasampādeyya, āpatti dukkaṭassa. Anujānāmi, bhikkhave, byattāya bhikkhuniyā paṭibalāya dūtena upasampādetunti.
</Paragraph>

<Paragraph number="2103" book="cula">
Tāya dūtāya bhikkhuniyā saṃghaṃ upasaṅkamitvā ekaṃsaṃ uttarāsaṅgaṃ karitvā bhikkhūnaṃ pāde vanditvā ukkuṭikaṃ nisīditvā añjaliṃ paggahetvā evamassa vacanīyo—  ‘itthannāmā, ayyā, itthannāmāya ayyāya upasampadāpekkhā. Ekatoupasampannā bhikkhunisaṃghe, visuddhā. Sā kenacideva antarāyena na āgacchati. Itthannāmā, ayyā, saṃghaṃ upasampadaṃ yācati. Ullumpatu taṃ, ayyā, saṃgho anukampaṃ upādāya. Itthannāmā, ayyā, itthannāmāya ayyāya upasampadāpekkhā. Ekatoupasampannā bhikkhunisaṃghe, visuddhā. Sā kenacideva antarāyena na āgacchati. Dutiyampi, ayyā, itthannāmā saṃghaṃ upasampadaṃ yācati. Ullumpatu taṃ, ayyā, saṃgho anukampaṃ upādāya. Itthannāmā, ayyā, itthannāmāya ayyāya upasampadāpekkhā. Ekatoupasampannā bhikkhunisaṃghe, visuddhā. Sā kenacideva antarāyena na āgacchati. Tatiyampi, ayyā, itthannāmā saṃghaṃ upasampadaṃ yācati. Ullumpatu taṃ, ayyā, saṃgho anukampaṃ upādāyā’ti. Byattena bhikkhunā paṭibalena saṃgho ñāpetabbo—
</Paragraph>

<Paragraph number="2104" book="cula">
‘Suṇātu me, bhante, saṃgho. Itthannāmā itthannāmāya upasampadāpekkhā. Ekatoupasampannā bhikkhunisaṃghe, visuddhā. Sā kenacideva antarāyena na āgacchati. Itthannāmā saṃghaṃ upasampadaṃ yācati itthannāmāya pavattiniyā. Yadi saṃghassa pattakallaṃ, saṃgho itthannāmaṃ upasampādeyya itthannāmāya pavattiniyā. Esā ñatti.
</Paragraph>

<Paragraph number="2105" book="cula">
Suṇātu me, bhante, saṃgho. Itthannāmā itthannāmāya upasampadāpekkhā. Ekatoupasampannā bhikkhunisaṃghe, visuddhā. Sā kenacideva antarāyena na āgacchati. Itthannāmā saṃghaṃ upasampadaṃ yācati itthannāmāya pavattiniyā. Saṃgho itthannāmaṃ upasampādeti itthannāmāya pavattiniyā. Yassāyasmato khamati itthannāmāya upasampadā itthannāmāya pavattiniyā, so tuṇhassa; yassa nakkhamati, so bhāseyya.
</Paragraph>

<Paragraph number="2106" book="cula">
Dutiyampi etamatthaṃ vadāmi …pe…  tatiyampi etamatthaṃ vadāmi. Suṇātu me, bhante, saṃgho. Itthannāmā itthannāmāya upasampadāpekkhā. Ekatoupasampannā bhikkhunisaṃghe, visuddhā. Sā kenacideva antarāyena na āgacchati. Itthannāmā saṃghaṃ upasampadaṃ yācati itthannāmāya pavattiniyā. Saṃgho itthannāmaṃ upasampādeti itthannāmāya pavattiniyā. Yassāyasmato khamati itthannāmāya upasampadā itthannāmāya pavattiniyā, so tuṇhassa; yassa nakkhamati, so bhāseyya.
</Paragraph>

<Paragraph number="2107" book="cula">
Upasampannā saṃghena itthannāmā itthannāmāya pavattiniyā. Khamati saṃghassa, tasmā tuṇhī, evametaṃ dhārayāmī’ti.
</Paragraph>

<Paragraph number="2108" book="cula">
Tāvadeva chāyā metabbā, utuppamāṇaṃ ācikkhitabbaṃ, divasabhāgo ācikkhitabbo, saṅgīti ācikkhitabbā, bhikkhuniyo vattabbā—  tassā tayo ca nissaye, aṭṭha ca akaraṇīyāni ācikkheyyāthā”ti.
</Paragraph>

</Division>
<Division number="431" book="cula" bookNo="4" page="472">

<Paragraph number="2109" book="cula">
Tena kho pana samayena bhikkhuniyo araññe viharanti. Dhuttā dūsenti. Bhagavato etamatthaṃ, ārocesuṃ. “Na, bhikkhave, bhikkhuniyā araññe vatthabbaṃ. Yā vaseyya, āpatti dukkaṭassā”ti.
</Paragraph>

<Paragraph number="2110" book="cula">
Tena kho pana samayena aññatarena upāsakena bhikkhunisaṃghassa uddosito dinno hoti. Bhagavato etamatthaṃ ārocesuṃ. “Anujānāmi, bhikkhave, uddositan”ti. Uddosito na sammati. Bhagavato etamatthaṃ ārocesuṃ. “Anujānāmi, bhikkhave, upassayan”ti. Upassayo na sammati. Bhagavato etamatthaṃ ārocesuṃ. “Anujānāmi, bhikkhave, navakamman”ti. Navakammaṃ na sammati. Bhagavato etamatthaṃ ārocesuṃ. “Anujānāmi, bhikkhave, puggalikampi kātun”ti.
</Paragraph>

</Division>
<Division number="432" book="cula" bookNo="4" page="473">

<Paragraph number="2111" book="cula">
Tena kho pana samayena aññatarā itthī sannisinnagabbhā bhikkhunīsu pabbajitā hoti. Tassā pabbajitāya gabbho vuṭṭhāti. Atha kho tassā bhikkhuniyā etadahosi—  “kathaṃ nu kho mayā imasmiṃ dārake paṭipajjitabban”ti? Bhagavato etamatthaṃ ārocesuṃ. “Anujānāmi, bhikkhave, posetuṃ, yāva so dārako viññutaṃ pāpuṇātī”ti.
</Paragraph>

<Paragraph number="2112" book="cula">
Atha kho tassā bhikkhuniyā etadahosi—  “mayā ca na labbhā ekikāya vatthuṃ, aññāya ca bhikkhuniyā na labbhā dārakena saha vatthuṃ, kathaṃ nu kho mayā paṭipajjitabban”ti? Bhagavato etamatthaṃ ārocesuṃ. “Anujānāmi, bhikkhave, ekaṃ bhikkhuniṃ sammannitvā tassā bhikkhuniyā dutiyaṃ dātuṃ. Evañca pana, bhikkhave, sammannitabbā. Paṭhamaṃ bhikkhunī yācitabbā, yācitvā byattāya bhikkhuniyā paṭibalāya saṃgho ñāpetabbo—
</Paragraph>

<Paragraph number="2113" book="cula">
‘Suṇātu me, ayye, saṃgho. Yadi saṃghassa pattakallaṃ, saṃgho itthannāmaṃ bhikkhuniṃ sammanneyya itthannāmāya bhikkhuniyā dutiyaṃ. Esā ñatti.
</Paragraph>

<Paragraph number="2114" book="cula">
Suṇātu me, ayye, saṃgho. Saṃgho itthannāmaṃ bhikkhuniṃ sammannati itthannāmāya bhikkhuniyā dutiyaṃ. Yassā ayyāya khamati itthannāmāya bhikkhuniyā sammuti itthannāmāya bhikkhuniyā dutiyāya, sā tuṇhassa; yassā nakkhamati, sā bhāseyya.
</Paragraph>

<Paragraph number="2115" book="cula">
Sammatā saṃghena itthannāmā bhikkhunī itthannāmāya bhikkhuniyā dutiyā. Khamati saṃghassa, tasmā tuṇhī, evametaṃ dhārayāmī’”ti.
</Paragraph>

<Paragraph number="2116" book="cula">
Atha kho tassā dutiyikāya bhikkhuniyā etadahosi—  “kathaṃ nu kho mayā imasmiṃ dārake paṭipajjitabban”ti? Bhagavato etamatthaṃ ārocesuṃ. “Anujānāmi, bhikkhave, ṭhapetvā sāgāraṃ yathā aññasmiṃ purise paṭipajjanti evaṃ tasmiṃ dārake paṭipajjitun”ti.
</Paragraph>

</Division>
<Division number="433" book="cula" bookNo="4" page="474">

<Paragraph number="2117" book="cula">
Tena kho pana samayena aññatarā bhikkhunī garudhammaṃ ajjhāpannā hoti mānattacārinī. Atha kho tassā bhikkhuniyā etadahosi—  “mayā ca na labbhā ekikāya vatthuṃ, aññāya ca bhikkhuniyā na labbhā saha mayā vatthuṃ, kathaṃ nu kho mayā paṭipajjitabban”ti? Bhagavato etamatthaṃ ārocesuṃ. “Anujānāmi, bhikkhave, ekaṃ bhikkhuniṃ sammannitvā tassā bhikkhuniyā dutiyaṃ dātuṃ. Evañca pana, bhikkhave, sammannitabbā. Paṭhamaṃ bhikkhunī yācitabbā, yācitvā byattāya bhikkhuniyā paṭibalāya saṃgho ñāpetabbo—
</Paragraph>

<Paragraph number="2118" book="cula">
‘Suṇātu me, ayye, saṃgho. Yadi saṃghassa pattakallaṃ, saṃgho itthannāmaṃ bhikkhuniṃ sammanneyya itthannāmāya bhikkhuniyā dutiyaṃ. Esā ñatti.
</Paragraph>

<Paragraph number="2119" book="cula">
Suṇātu me, ayye, saṃgho. Saṃgho itthannāmaṃ bhikkhuniṃ sammannati itthannāmāya bhikkhuniyā dutiyaṃ. Yassā ayyāya khamati itthannāmāya bhikkhuniyā sammuti itthannāmāya bhikkhuniyā dutiyāya, sā tuṇhassa; yassā nakkhamati, sā bhāseyya.
</Paragraph>

<Paragraph number="2120" book="cula">
Sammatā saṃghena itthannāmā bhikkhunī itthannāmāya bhikkhuniyā dutiyā. Khamati saṃghassa, tasmā tuṇhī, evametaṃ dhārayāmī’”ti.
</Paragraph>

</Division>
<Division number="434" book="cula" bookNo="4" page="474">

<Paragraph number="2121" book="cula">
Tena kho pana samayena aññatarā bhikkhunī sikkhaṃ paccakkhāya vibbhami. Sā puna paccāgantvā bhikkhuniyo upasampadaṃ yāci. Bhagavato etamatthaṃ ārocesuṃ. “Na, bhikkhave, bhikkhuniyā sikkhāpaccakkhānaṃ; yadeva sā vibbhantā tadeva sā abhikkhunī”ti.
</Paragraph>

<Paragraph number="2122" book="cula">
Tena kho pana samayena aññatarā bhikkhunī sakāvāsā titthāyatanaṃ saṅkami. Sā puna paccāgantvā bhikkhuniyo upasampadaṃ yāci. Bhagavato etamatthaṃ ārocesuṃ. “Yā sā, bhikkhave, bhikkhunī sakāvāsā titthāyatanaṃ saṅkantā, sā āgatā na upasampādetabbā”ti.
</Paragraph>

<Paragraph number="2123" book="cula">
Tena kho pana samayena bhikkhuniyo purisehi abhivādanaṃ, kesacchedanaṃ, nakhacchedanaṃ, vaṇappaṭikammaṃ, kukkuccāyantā na sādiyanti. Bhagavato etamatthaṃ ārocesuṃ. “Anujānāmi, bhikkhave, sāditun”ti.
</Paragraph>

</Division>
<Division number="435" book="cula" bookNo="4" page="475">

<Paragraph number="2124" book="cula">
Tena kho pana samayena bhikkhuniyo pallaṅkena nisīdanti paṇhisamphassaṃ sādiyantī. Bhagavato etamatthaṃ ārocesuṃ. “Na, bhikkhave, bhikkhuniyā pallaṅkena nisīditabbaṃ. Yā nisīdeyya, āpatti dukkaṭassā”ti.
</Paragraph>

<Paragraph number="2125" book="cula">
Tena kho pana samayena aññatarā bhikkhunī gilānā hoti. Tassā vinā pallaṅkena na phāsu hoti. Bhagavato etamatthaṃ ārocesuṃ. “Anujānāmi, bhikkhave, bhikkhuniyā aḍḍhapallaṅkan”ti.
</Paragraph>

<Paragraph number="2126" book="cula">
Tena kho pana samayena bhikkhuniyo vaccakuṭiyā vaccaṃ karonti. Chabbaggiyā bhikkhuniyo tattheva gabbhaṃ pātenti. Bhagavato etamatthaṃ ārocesuṃ. “Na, bhikkhave, bhikkhuniyā vaccakuṭiyā vacco kātabbo. Yā kareyya, āpatti dukkaṭassa. Anujānāmi, bhikkhave, heṭṭhā vivaṭe uparipaṭicchanne vaccaṃ kātun”ti.
</Paragraph>

</Division>
<Division number="436" book="cula" bookNo="4" page="475">

<Paragraph number="2127" book="cula">
Tena kho pana samayena bhikkhuniyo cuṇṇena nahāyanti. Manussā ujjhāyanti khiyyanti vipācenti …pe…  seyyathāpi gihinī kāmabhoginiyo”ti. Bhagavato etamatthaṃ ārocesuṃ. “Na, bhikkhave, bhikkhuniyā cuṇṇena nahāyitabbaṃ. Yā nahāyeyya, āpatti dukkaṭassa. Anujānāmi, bhikkhave, kukkusaṃ mattikan”ti.
</Paragraph>

<Paragraph number="2128" book="cula">
Tena kho pana samayena bhikkhuniyo vāsitakāya mattikāya nahāyanti. Manussā ujjhāyanti khiyyanti vipācenti …pe…  seyyathāpi gihinī kāmabhoginiyo”ti. Bhagavato etamatthaṃ ārocesuṃ. “Na, bhikkhave, bhikkhuniyā vāsitakāya mattikāya nahāyitabbaṃ. Yā nahāyeyya, āpatti dukkaṭassa. Anujānāmi, bhikkhave, pakatimattikan”ti.
</Paragraph>

<Paragraph number="2129" book="cula">
Tena kho pana samayena bhikkhuniyo jantāghare nahāyantiyo kolāhalaṃ akaṃsu. Bhagavato etamatthaṃ ārocesuṃ. “Na, bhikkhave, bhikkhuniyā jantāghare nahāyitabbaṃ. Yā nahāyeyya, āpatti dukkaṭassā”ti.
</Paragraph>

<Paragraph number="2130" book="cula">
Tena kho pana samayena bhikkhuniyo paṭisote nahāyanti dhārāsamphassaṃ sādiyantī. Bhagavato etamatthaṃ ārocesuṃ. “Na, bhikkhave, bhikkhuniyā paṭisote nahāyitabbaṃ. Yā nahāyeyya, āpatti dukkaṭassā”ti.
</Paragraph>

<Paragraph number="2131" book="cula">
Tena kho pana samayena bhikkhuniyo atitthe nahāyanti. Dhuttā dūsenti. Bhagavato etamatthaṃ ārocesuṃ. “Na, bhikkhave, bhikkhuniyā atitthe nahāyitabbaṃ. Yā nahāyeyya, āpatti dukkaṭassā”ti.
</Paragraph>

<Paragraph number="2132" book="cula">
Tena kho pana samayena bhikkhuniyo purisatitthe nahāyanti. Manussā ujjhāyanti khiyyanti vipācenti …pe…  seyyathāpi gihinī kāmabhoginiyo”ti. Bhagavato etamatthaṃ ārocesuṃ. “Na, bhikkhave, bhikkhuniyā purisatitthe nahāyitabbaṃ. Yā nahāyeyya, āpatti dukkaṭassa. Anujānāmi, bhikkhave, mahilātitthe nahāyitun”ti.

</Paragraph>
</Division>

<Paragraph number="2133" type="center" book="cula">
Tatiyabhāṇavāro niṭṭhito.

  
Bhikkhunikkhandhako dasamo.

  
Imasmiṃ khandhake vatthū ekasataṃ.



</Paragraph>

<Paragraph number="2134" type="center" book="cula">
Tassuddānaṃ


</Paragraph>

<Paragraph number="2135" type="verses" book="cula">
_Pabbajjaṃ gotamī yāci,_  
_nānuññāsi tathāgato;_  
_Kapilavatthu vesāliṃ,_  
_agamāsi vināyako._  

</Paragraph>

<Paragraph number="2136" type="verses" book="cula">
_Rajokiṇṇena koṭṭhake,_  
_ānandassa pavedayi;_  
_Bhabboti nayato yāci,_  
_mātāti posikāti ca._  

</Paragraph>

<Paragraph number="2137" type="verses" book="cula">
_Vassasataṃ tadahu ca,_  
_abhikkhupaccāsīsanā;_  
_Pavāraṇā garudhammā,_  
_dve vassā anakkosanā._  

</Paragraph>

<Paragraph number="2138" type="verses" book="cula">
_Ovaṭo ca aṭṭha dhammā,_  
_yāvajīvānuvattanā;_  
_Garudhammapaṭiggāho,_  
_sāvassā upasampadā._  

</Paragraph>

<Paragraph number="2139" type="verses" book="cula">
_Vassasahassaṃ pañceva,_  
_kumbhathenakasetaṭṭi;_  
_Mañjiṭṭhikaupamāhi,_  
_evaṃ saddhammahiṃsanā._  

</Paragraph>

<Paragraph number="2140" type="verses" book="cula">
_Āḷiṃ bandheyya pāeva,_  
_puna saddhammasaṇṭhiti;_  
_Upasampādetuṃ ayyā,_  
_yathāvuḍḍhābhivādanā._  

</Paragraph>

<Paragraph number="2141" type="verses" book="cula">
_Na karissanti kimeva,_  
_sādhāraṇāsādhāraṇaṃ;_  
_Ovādaṃ pātimokkhañca,_  
_kena nu kho upassayaṃ._  

</Paragraph>

<Paragraph number="2142" type="verses" book="cula">
_Na jānanti ca ācikkhi,_  
_na karonti ca bhikkhuhi;_  
_Paṭiggahetuṃ bhikkhūhi,_  
_bhikkhunīhi paṭiggaho._  

</Paragraph>

<Paragraph number="2143" type="verses" book="cula">
_Ācikkhi kammaṃ bhikkhūhi,_  
_ujjhāyanti bhikkhunīhi vā;_  
_Ācikkhituṃ bhaṇḍanañca,_  
_ropetvā uppalāya ca._  

</Paragraph>

<Paragraph number="2144" type="verses" book="cula">
_Sāvatthiyā kaddamoda,_  
_avandi kāya ūru ca;_  
_Aṅgajātañca obhāsaṃ,_  
_sampayojenti vaggikā._  

</Paragraph>

<Paragraph number="2145" type="verses" book="cula">
_Avandiyo daṇḍakammaṃ,_  
_bhikkhuniyo tathā puna;_  
_Āvaraṇañca ovādaṃ,_  
_kappati nu kho pakkami._  

</Paragraph>

<Paragraph number="2146" type="verses" book="cula">
_Bālā vatthuvinicchayā,_  
_ovādaṃ saṃgho pañcahi;_  
_Duve tisso na gaṇhanti,_  
_bālā gilānagamikaṃ._  

</Paragraph>

<Paragraph number="2147" type="verses" book="cula">
_Āraññiko nārocenti,_  
_na paccāgacchanti ca;_  
_Dīghaṃ vilīvacammañca,_  
_dussā ca veṇivaṭṭi ca;_  
_Coḷaveṇi ca vaṭṭi ca,_  
_suttaveṇi ca vaṭṭikā._  

</Paragraph>

<Paragraph number="2148" type="verses" book="cula">
_Aṭṭhillaṃ gohanukena,_  
_hatthakocchaṃ pādaṃ tathā;_  
_Ūruṃ mukhaṃ dantamaṃsaṃ,_  
_ālimpomaddacuṇṇanā._  

</Paragraph>

<Paragraph number="2149" type="verses" book="cula">
_Lañchenti aṅgarāgañca,_  
_mukharāgaṃ tathā duve;_  
_Avaṅgaṃ visesoloko,_  
_sālokena naccena ca._  

</Paragraph>

<Paragraph number="2150" type="verses" book="cula">
_Vesī pānāgāraṃ sūnaṃ,_  
_āpaṇaṃ vaḍḍhi vaṇijjā;_  
_Dāsaṃ dāsiṃ kammakaraṃ,_  
_kammakāriṃ upaṭṭhayyuṃ._  

</Paragraph>

<Paragraph number="2151" type="verses" book="cula">
_Tiracchānaharītaki,_  
_sandhārayanti namatakaṃ;_  
_Nīlaṃ pītaṃ lohitakaṃ,_  
_mañjiṭṭhakaṇhacīvarā._  

</Paragraph>

<Paragraph number="2152" type="verses" book="cula">
_Mahāraṅgamahānāma-_  
_acchinnā dīghameva ca;_  
_Pupphaphalakañcukañca,_  
_tirīṭakañca dhārayuṃ._  

</Paragraph>

<Paragraph number="2153" type="verses" book="cula">
_Bhikkhunī sikkhamānāya,_  
_sāmaṇerāya accaye;_  
_Niyyādite parikkhāre,_  
_bhikkhuniyova issarā._  

</Paragraph>

<Paragraph number="2154" type="verses" book="cula">
_Bhikkhussa sāmaṇerassa,_  
_upāsakassupāsikā;_  
_Aññesañca parikkhāre,_  
_niyyāte bhikkhuissarā._  

</Paragraph>

<Paragraph number="2155" type="verses" book="cula">
_Mallī gabbhaṃ pattamūlaṃ,_  
_byañjanaṃ āmisena ca;_  
_Ussannañca bāḷhataraṃ,_  
_sannidhikatamāmisaṃ._  

</Paragraph>

<Paragraph number="2156" type="verses" book="cula">
_Bhikkhūnaṃ yādisaṃ bhoṭṭhaṃ,_  
_Bhikkhunīnaṃ tathā kare;_  
_Senāsanaṃ utuniyo,_  
_Makkhīyati paṭāṇi ca._  

</Paragraph>

<Paragraph number="2157" type="verses" book="cula">
_Chijjanti sabbakālañca,_  
_animittāpi dissare;_  
_Nimittā lohitā ceva,_  
_tatheva dhuvalohitā._  

</Paragraph>

<Paragraph number="2158" type="verses" book="cula">
_Dhuvacoḷapaggharantī,_  
_sikharaṇitthipaṇḍakā;_  
_Vepurisī ca sambhinnā,_  
_ubhatobyañjanāpi ca._  

</Paragraph>

<Paragraph number="2159" type="verses" book="cula">
_Animittādito katvā,_  
_yāva ubhatobyañjanā;_  
_Etaṃ peyyālato heṭṭhā,_  
_kuṭṭhaṃ gaṇḍo kilāso ca._  

</Paragraph>

<Paragraph number="2160" type="verses" book="cula">
_Sosāpamāro mānusī,_  
_itthīsi bhujissāsi ca;_  
_Aṇaṇā na rājabhaṭī,_  
_anuññātā ca vīsati._  

</Paragraph>

<Paragraph number="2161" type="verses" book="cula">
_Paripuṇṇā ca kiṃnāmā,_  
_kānāmā te pavattinī;_  
_Catuvīsantarāyānaṃ,_  
_pucchitvā upasampadā._  

</Paragraph>

<Paragraph number="2162" type="verses" book="cula">
_Vitthāyanti ananusiṭṭhā,_  
_saṃghamajjhe tatheva ca;_  
_Upajjhāgāha saṅghāṭi,_  
_uttarantaravāsako._  

</Paragraph>

<Paragraph number="2163" type="verses" book="cula">
_Saṅkaccudakasāṭi ca,_  
_ācikkhitvāna pesaye;_  
_Bālā asammatekato,_  
_yāce pucchantarāyikā._  

</Paragraph>

<Paragraph number="2164" type="verses" book="cula">
_Ekatoupasampannā,_  
_bhikkhusaṃghe tathā puna;_  
_Chāyā utu divasā ca,_  
_saṅgīti tayo nissaye._  

</Paragraph>

<Paragraph number="2165" type="verses" book="cula">
_Aṭṭha akaraṇīyāni,_  
_kālaṃ sabbattha aṭṭheva;_  
_Na pavārenti bhikkhunī,_  
_bhikkhusaṃghaṃ tatheva ca._  

</Paragraph>

<Paragraph number="2166" type="verses" book="cula">
_Kolāhalaṃ purebhattaṃ,_  
_vikāle ca kolāhalaṃ;_  
_Uposathaṃ pavāraṇaṃ,_  
_savacanīyānuvādanaṃ._  

</Paragraph>

<Paragraph number="2167" type="verses" book="cula">
_Okāsaṃ code sārenti,_  
_paṭikkhittaṃ mahesinā;_  
_Tatheva bhikkhu bhikkhunī,_  
_anuññātaṃ mahesinā._  

</Paragraph>

<Paragraph number="2168" type="verses" book="cula">
_Yānaṃ gilānayuttañca,_  
_yānugghātaḍḍhakāsikā;_  
_Bhikkhu sikkhā sāmaṇera,_  
_sāmaṇerī ca bālāya._  

</Paragraph>

<Paragraph number="2169" type="verses" book="cula">
_Araññe upāsakena,_  
_uddosito upassayaṃ;_  
_Na sammati navakammaṃ,_  
_nisinnagabbhaekikā._  

</Paragraph>

<Paragraph number="2170" type="verses" book="cula">
_Sāgārañca garudhammaṃ,_  
_paccakkhāya ca saṅkami;_  
_Abhivādanakesā ca,_  
_nakhā ca vaṇakammanā._  

</Paragraph>

<Paragraph number="2171" type="verses" book="cula">
_Pallaṅkena gilānā ca,_  
_vaccaṃ cuṇṇena vāsitaṃ;_  
_Jantāghare paṭisote,_  
_atitthe purisena ca._  

</Paragraph>

<Paragraph number="2172" type="verses" book="cula">
_Mahāgotamī āyāci,_  
_ānando cāpi yoniso;_  
_Parisā catasso honti,_  
_pabbajjā jinasāsane._  

</Paragraph>

<Paragraph number="2173" type="verses" book="cula">
_Saṃvegajananatthāya,_  
_saddhammassa ca vuddhiyā;_  
_Āturassāva bhesajjaṃ,_  
_evaṃ buddhena desitaṃ._  

</Paragraph>

<Paragraph number="2174" type="verses" book="cula">
_Evaṃ vinītā saddhamme,_  
_mātugāmāpi itarā;_  
_Yāyanti accutaṃ ṭhānaṃ,_  
_yattha gantvā na socareti._  


</Paragraph>

<Paragraph number="2175" type="center" book="cula">
Bhikkhunikkhandhako niṭṭhito.
</Paragraph>