---
title: "6.2.7 Jetavanavihārānumodanā"
tableOfContents: false
sidebar:
  order: 7
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="315" book="cula" e="ch" v="4" p="313">

<Paragraph number="1350" book="cula">
Atha kho bhagavā anupubbena cārikaṃ caramāno yena sāvatthi tadavasari. Tatra sudaṃ bhagavā sāvatthiyaṃ viharati jetavane anāthapiṇḍikassa ārāme. Atha kho anāthapiṇḍiko gahapati yena bhagavā tenupasaṅkami, upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho anāthapiṇḍiko gahapati bhagavantaṃ etadavoca—  “adhivāsetu me, bhante, bhagavā svātanāya bhattaṃ saddhiṃ bhikkhusaṃghenā”ti. Adhivāsesi bhagavā tuṇhībhāvena.
</Paragraph>

<Paragraph number="1351" book="cula">
Atha kho anāthapiṇḍiko gahapati bhagavato adhivāsanaṃ viditvā uṭṭhāyāsanā bhagavantaṃ abhivādetvā padakkhiṇaṃ katvā pakkāmi. Atha kho anāthapiṇḍiko gahapati tassā rattiyā accayena paṇītaṃ khādanīyaṃ bhojanīyaṃ paṭiyādāpetvā bhagavato kālaṃ ārocāpesi—  “kālo, bhante, niṭṭhitaṃ bhattan”ti. Atha kho bhagavā pubbaṇhasamayaṃ nivāsetvā pattacīvaramādāya yena anāthapiṇḍikassa gahapatissa nivesanaṃ tenupasaṅkami, upasaṅkamitvā paññatte āsane nisīdi saddhiṃ bhikkhusaṃghena. Atha kho anāthapiṇḍiko gahapati buddhappamukhaṃ bhikkhusaṃghaṃ paṇītena khādanīyena bhojanīyena sahatthā santappetvā sampavāretvā, bhagavantaṃ bhuttāviṃ onītapattapāṇiṃ, ekamantaṃ nisīdi. Ekamantaṃ nisinno kho anāthapiṇḍiko gahapati bhagavantaṃ etadavoca—  “kathāhaṃ, bhante, jetavane paṭipajjāmī”ti? “Tena hi tvaṃ, gahapati, jetavanaṃ āgatānāgatassa cātuddisassa saṃghassa patiṭṭhapehī”ti. “Evaṃ, bhante”ti kho anāthapiṇḍiko gahapati bhagavato paṭissutvā jetavanaṃ āgatānāgatassa cātuddisassa saṃghassa patiṭṭhāpesi.
</Paragraph>

<Paragraph number="1352" book="cula">
Atha kho bhagavā anāthapiṇḍikaṃ gahapatiṃ imāhi gāthāhi anumodi—
</Paragraph>

<Paragraph number="1353" type="verses" book="cula">
_“Sītaṃ uṇhaṃ paṭihanti,_  
_tato vāḷamigāni ca;_  
_Sarīsape ca makase,_  
_sisire cāpi vuṭṭhiyo._  

</Paragraph>

<Paragraph number="1354" type="verses" book="cula">
_Tato vātātapo ghoro,_  
_sañjāto paṭihaññati;_  
_Leṇatthañca sukhatthañca,_  
_jhāyituñca vipassituṃ._  

</Paragraph>

<Paragraph number="1355" type="verses" book="cula">
_Vihāradānaṃ saṃghassa,_  
_aggaṃ buddhena vaṇṇitaṃ;_  
_Tasmā hi paṇḍito poso,_  
_sampassaṃ atthamattano._  

</Paragraph>

<Paragraph number="1356" type="verses" book="cula">
_Vihāre kāraye ramme,_  
_vāsayettha bahussute;_  
_Tesaṃ annañca pānañca,_  
_vatthasenāsanāni ca._  

</Paragraph>

<Paragraph number="1357" type="verses" book="cula">
_Dadeyya ujubhūtesu,_  
_Vippasannena cetasā;_  
_Te tassa dhammaṃ desenti,_  
_Sabbadukkhāpanūdanaṃ;_  
_Yaṃ so dhammaṃ idhaññāya,_  
_Parinibbāti anāsavo”ti._  

</Paragraph>

<Paragraph number="1358" book="cula">
Atha kho bhagavā anāthapiṇḍikaṃ gahapatiṃ imāhi gāthāhi anumoditvā uṭṭhāyāsanā pakkāmi.
</Paragraph>
</Division>