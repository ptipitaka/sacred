---
title: "8.14 Antevāsikavattakathā"
tableOfContents: false
sidebar:
  order: 6
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="381" book="cula" bookNo="4" page="407">

<Paragraph number="1755" book="cula">
Tena kho pana samayena ācariyā antevāsikesu na sammā vattanti. Ye te bhikkhū appicchā …pe…  te ujjhāyanti khiyyanti vipācenti—  “kathañhi nāma ācariyā antevāsikesu na sammā vattissantī”ti. Atha kho te bhikkhū bhagavato etamatthaṃ ārocesuṃ. Atha kho bhagavā etasmiṃ nidāne etasmiṃ pakaraṇe bhikkhusaṃghaṃ sannipātāpetvā bhikkhū paṭipucchi—  “saccaṃ kira, bhikkhave, ācariyā antevāsikesu na sammā vattantī”ti? “Saccaṃ, bhagavā”ti …pe…  vigarahitvā …pe…  dhammiṃ kathaṃ katvā bhikkhū āmantesi—
</Paragraph>

</Division>
<Division number="382" book="cula" bookNo="4" page="407">

<Paragraph number="1756" book="cula">
“Tena hi, bhikkhave, ācariyānaṃ antevāsikesu vattaṃ paññapessāmi yathā ācariyehi antevāsikesu sammā vattitabbaṃ. Ācariyena, bhikkhave, antevāsikamhi sammā vattitabbaṃ. Tatrāyaṃ sammāvattanā—
</Paragraph>

<Paragraph number="1757" book="cula">
Ācariyena, bhikkhave, antevāsiko saṅgahetabbo anuggahetabbo uddesena paripucchāya ovādena anusāsaniyā. Sace ācariyassa patto hoti, antevāsikassa patto na hoti, ācariyena antevāsikassa patto dātabbo, ussukkaṃ vā kātabbaṃ—  kinti nu kho antevāsikassa patto uppajjiyethāti. Sace ācariyassa cīvaraṃ hoti, antevāsikassa cīvaraṃ na hoti, ācariyena antevāsikassa cīvaraṃ dātabbaṃ, ussukkaṃ vā kātabbaṃ—  kinti nu kho antevāsikassa cīvaraṃ uppajjiyethāti. Sace ācariyassa parikkhāro hoti, antevāsikassa parikkhāro na hoti, ācariyena antevāsikassa parikkhāro dātabbo, ussukkaṃ vā kātabbaṃ—  kinti nu kho antevāsikassa parikkhāro uppajjiyethāti.
</Paragraph>

<Paragraph number="1758" book="cula">
Sace antevāsiko gilāno hoti, kālasseva uṭṭhāya dantakaṭṭhaṃ dātabbaṃ, mukhodakaṃ dātabbaṃ, āsanaṃ paññapetabbaṃ. Sace yāgu hoti, bhājanaṃ dhovitvā yāgu upanāmetabbā. Yāguṃ pītassa udakaṃ datvā bhājanaṃ paṭiggahetvā nīcaṃ katvā sādhukaṃ appaṭighaṃsantena dhovitvā paṭisāmetabbaṃ. Antevāsikamhi vuṭṭhite āsanaṃ uddharitabbaṃ. Sace so deso uklāpo hoti, so deso sammajjitabbo.
</Paragraph>

<Paragraph number="1759" book="cula">
Sace antevāsiko gāmaṃ pavisitukāmo hoti, nivāsanaṃ dātabbaṃ, paṭinivāsanaṃ paṭiggahetabbaṃ, kāyabandhanaṃ dātabbaṃ, saguṇaṃ katvā saṅghāṭiyo dātabbā, dhovitvā patto sodako dātabbo.
</Paragraph>

<Paragraph number="1760" book="cula">
Ettāvatā nivattissatīti āsanaṃ paññapetabbaṃ, pādodakaṃ pādapīṭhaṃ pādakathalikaṃ upanikkhipitabbaṃ, paccuggantvā pattacīvaraṃ paṭiggahetabbaṃ, paṭinivāsanaṃ dātabbaṃ, nivāsanaṃ paṭiggahetabbaṃ. Sace cīvaraṃ sinnaṃ hoti, muhuttaṃ uṇhe otāpetabbaṃ, na ca uṇhe cīvaraṃ nidahitabbaṃ. Cīvaraṃ saṅgharitabbaṃ. Cīvaraṃ saṅgharantena caturaṅgulaṃ kaṇṇaṃ ussāretvā cīvaraṃ saṅgharitabbaṃ—  mā majjhe bhaṅgo ahosīti. Obhoge kāyabandhanaṃ kātabbaṃ.
</Paragraph>

<Paragraph number="1761" book="cula">
Sace piṇḍapāto hoti, antevāsiko ca bhuñjitukāmo hoti, udakaṃ datvā piṇḍapāto upanāmetabbo. Antevāsiko pānīyena pucchitabbo. Bhuttāvissa udakaṃ datvā pattaṃ paṭiggahetvā nīcaṃ katvā sādhukaṃ appaṭighaṃsantena dhovitvā vodakaṃ katvā muhuttaṃ uṇhe otāpetabbo, na ca uṇhe patto nidahitabbo. Pattacīvaraṃ nikkhipitabbaṃ. Pattaṃ nikkhipantena …pe…  cīvaraṃ nikkhipantena …pe…  pārato antaṃ orato bhogaṃ katvā cīvaraṃ nikkhipitabbaṃ. Antevāsikamhi uṭṭhite āsanaṃ uddharitabbaṃ, pādodakaṃ pādapīṭhaṃ pādakathalikaṃ paṭisāmetabbaṃ. Sace so deso uklāpo hoti, so deso sammajjitabbo.
</Paragraph>

<Paragraph number="1762" book="cula">
Sace antevāsiko nahāyitukāmo hoti, nahānaṃ paṭiyādetabbaṃ. Sace sītena attho hoti, sītaṃ paṭiyādetabbaṃ. Sace uṇhena attho hoti, uṇhaṃ paṭiyādetabbaṃ.
</Paragraph>

<Paragraph number="1763" book="cula">
Sace antevāsiko jantāgharaṃ pavisitukāmo hoti, cuṇṇaṃ sannetabbaṃ, mattikā temetabbā, jantāgharapīṭhaṃ ādāya gantvā jantāgharapīṭhaṃ datvā cīvaraṃ paṭiggahetvā ekamantaṃ nikkhipitabbaṃ, cuṇṇaṃ dātabbaṃ, mattikā dātabbā. Sace ussahati jantāgharaṃ pavisitabbaṃ. Jantāgharaṃ pavisantena mattikāya mukhaṃ makkhetvā purato ca pacchato ca paṭicchādetvā jantāgharaṃ pavisitabbaṃ. Na there bhikkhū anupakhajja nisīditabbaṃ. Na navā bhikkhū āsanena paṭibāhitabbā. Jantāghare antevāsikassa parikammaṃ kātabbaṃ. Jantāgharā nikkhamantena jantāgharapīṭhaṃ ādāya purato ca pacchato ca paṭicchādetvā jantāgharā nikkhamitabbaṃ.
</Paragraph>

<Paragraph number="1764" book="cula">
Udakepi antevāsikassa parikammaṃ kātabbaṃ. Nahātena paṭhamataraṃ uttaritvā attano gattaṃ vodakaṃ katvā nivāsetvā antevāsikassa gattato udakaṃ pamajjitabbaṃ, nivāsanaṃ dātabbaṃ, saṅghāṭi dātabbā, jantāgharapīṭhaṃ ādāya paṭhamataraṃ āgantvā āsanaṃ paññapetabbaṃ, pādodakaṃ pādapīṭhaṃ pādakathalikaṃ upanikkhipitabbaṃ, antevāsiko pānīyena pucchitabbo.
</Paragraph>

<Paragraph number="1765" book="cula">
Yasmiṃ vihāre antevāsiko viharati, sace so vihāro uklāpo hoti, sace ussahati, sodhetabbo. Vihāraṃ sodhentena paṭhamaṃ pattacīvaraṃ nīharitvā ekamantaṃ nikkhipitabbaṃ …pe…  ācamanakumbhiyā udakaṃ na hoti, ācamanakumbhiyā udakaṃ āsiñcitabbaṃ.
</Paragraph>

<Paragraph number="1766" book="cula">
Sace antevāsikassa anabhirati uppannā hoti, ācariyena vūpakāsetabbo, vūpakāsāpetabbo, dhammakathā vāssa kātabbā. Sace antevāsikassa kukkuccaṃ uppannaṃ hoti, ācariyena vinodetabbaṃ, vinodāpetabbaṃ, dhammakathā vāssa kātabbā. Sace antevāsikassa diṭṭhigataṃ uppannaṃ hoti, ācariyena vivecetabbaṃ, vivecāpetabbaṃ, dhammakathā vāssa kātabbā. Sace antevāsiko garudhammaṃ ajjhāpanno hoti, parivāsāraho, ācariyena ussukkaṃ kātabbaṃ—  kinti nu kho saṃgho antevāsikassa parivāsaṃ dadeyyāti. Sace antevāsiko mūlāyapaṭikassanāraho hoti, ācariyena ussukkaṃ kātabbaṃ—  kinti nu kho saṃgho antevāsikaṃ mūlāya paṭikasseyyāti. Sace antevāsiko mānattāraho hoti, ācariyena ussukkaṃ kātabbaṃ—  kinti nu kho saṃgho antevāsikassa mānattaṃ dadeyyāti. Sace antevāsiko abbhānāraho hoti, ācariyena ussukkaṃ kātabbaṃ—  kinti nu kho saṃgho antevāsikaṃ abbheyyāti. Sace saṃgho antevāsikassa kammaṃ kattukāmo hoti, tajjanīyaṃ vā niyassaṃ vā pabbājanīyaṃ vā paṭisāraṇīyaṃ vā ukkhepanīyaṃ vā, ācariyena ussukkaṃ kātabbaṃ—  kinti nu kho saṃgho antevāsikassa kammaṃ na kareyya, lahukāya vā pariṇāmeyyāti. Kataṃ vā panassa hoti, saṃghena kammaṃ, tajjanīyaṃ vā niyassaṃ vā pabbājanīyaṃ vā paṭisāraṇīyaṃ vā ukkhepanīyaṃ vā, ācariyena ussukkaṃ kātabbaṃ—  kinti nu kho antevāsiko sammā vatteyya, lomaṃ pāteyya, netthāraṃ vatteyya, saṃgho taṃ kammaṃ paṭippassambheyyāti.
</Paragraph>

<Paragraph number="1767" book="cula">
Sace antevāsikassa cīvaraṃ dhovitabbaṃ hoti, ācariyena ācikkhitabbaṃ—  evaṃ dhoveyyāsīti, ussukkaṃ vā kātabbaṃ—  kinti nu kho antevāsikassa cīvaraṃ dhoviyethāti. Sace antevāsikassa cīvaraṃ kātabbaṃ hoti, ācariyena ācikkhitabbaṃ—  evaṃ kareyyāsīti, ussukkaṃ vā kātabbaṃ—  kinti nu kho antevāsikassa cīvaraṃ kariyethāti. Sace antevāsikassa rajanaṃ pacitabbaṃ hoti, ācariyena ācikkhitabbaṃ—  evaṃ paceyyāsīti, ussukkaṃ vā kātabbaṃ—  kinti nu kho antevāsikassa rajanaṃ paciyethāti. Sace antevāsikassa cīvaraṃ rajitabbaṃ hoti, ācariyena ācikkhitabbaṃ—  evaṃ rajeyyāsīti, ussukkaṃ vā kātabbaṃ—  kinti nu kho antevāsikassa cīvaraṃ rajiyethāti. Cīvaraṃ rajantena sādhukaṃ samparivattakaṃ samparivattakaṃ rajitabbaṃ. Na ca acchinne theve pakkamitabbaṃ. Sace antevāsiko gilāno hoti, yāvajīvaṃ upaṭṭhātabbo, vuṭṭhānamassa āgametabbaṃ. Idaṃ kho, bhikkhave, ācariyānaṃ antevāsikesu vattaṃ yathā ācariyehi antevāsikesu sammā vattitabban”ti.

</Paragraph>
</Division>

<Paragraph number="1768" type="center" book="cula">
Vattakkhandhako aṭṭhamo.

  
Imamhi khandhake vatthū ekūnavīsati, vattā cuddasa.



</Paragraph>

<Paragraph number="1769" type="center" book="cula">
Tassuddānaṃ


</Paragraph>

<Paragraph number="1770" type="verses" book="cula">
_Saupāhanā chattā ca,_  
_oguṇṭhi sīsaṃ pānīyaṃ;_  
_Nābhivāde na pucchanti,_  
_ahi ujjhanti pesalā._  

</Paragraph>

<Paragraph number="1771" type="verses" book="cula">
_Omuñci chattaṃ khandhe ca,_  
_atarañca paṭikkamaṃ;_  
_Pattacīvaraṃ nikkhipā,_  
_patirūpañca pucchitā._  

</Paragraph>

<Paragraph number="1772" type="verses" book="cula">
_Āsiñceyya dhovitena,_  
_sukkhenallenupāhanā;_  
_Vuḍḍho navako puccheyya,_  
_ajjhāvuṭṭhañca gocarā._  

</Paragraph>

<Paragraph number="1773" type="verses" book="cula">
_Sekkhā vaccā pānī pari,_  
_kattaraṃ katikaṃ tato;_  
_Kālaṃ muhuttaṃ uklāpo,_  
_bhūmattharaṇaṃ nīhare._  

</Paragraph>

<Paragraph number="1774" type="verses" book="cula">
_Paṭipādo bhisibibbo,_  
_mañcapīṭhañca mallakaṃ;_  
_Apassenullokakaṇṇā,_  
_gerukā kāḷa akatā._  

</Paragraph>

<Paragraph number="1775" type="verses" book="cula">
_Saṅkārañca bhūmattharaṇaṃ,_  
_paṭipādakaṃ mañcapīṭhaṃ;_  
_Bhisi nisīdanampi,_  
_mallakaṃ apassena ca._  

</Paragraph>

<Paragraph number="1776" type="verses" book="cula">
_Pattacīvaraṃ bhūmi ca,_  
_pārantaṃ orato bhogaṃ;_  
_Puratthimā pacchimā ca,_  
_uttarā atha dakkhiṇā._  

</Paragraph>

<Paragraph number="1777" type="verses" book="cula">
_Sītuṇhe ca divārattiṃ,_  
_pariveṇañca koṭṭhako;_  
_Upaṭṭhānaggi sālā ca,_  
_vattaṃ vaccakuṭīsu ca._  

</Paragraph>

<Paragraph number="1778" type="verses" book="cula">
_Pānī paribhojaniyā,_  
_kumbhi ācamanesu ca;_  
_Anopamena paññattaṃ,_  
_vattaṃ āgantukehime._  

</Paragraph>

<Paragraph number="1779" type="verses" book="cula">
_Nevāsanaṃ na udakaṃ,_  
_na paccu na ca pāniyaṃ;_  
_Nābhivāde na paññape,_  
_ujjhāyanti ca pesalā._  

</Paragraph>

<Paragraph number="1780" type="verses" book="cula">
_Vuḍḍhāsanañca udakaṃ,_  
_paccuggantvā ca pāniyaṃ;_  
_Upāhane ekamantaṃ,_  
_abhivāde ca paññape._  

</Paragraph>

<Paragraph number="1781" type="verses" book="cula">
_Vutthaṃ gocarasekkho ca,_  
_ṭhānaṃ pāniyabhojanaṃ;_  
_Kattaraṃ katikaṃ kālaṃ,_  
_navakassa nisinnake._  

</Paragraph>

<Paragraph number="1782" type="verses" book="cula">
_Abhivādaye ācikkhe,_  
_yathā heṭṭhā tathā naye;_  
_Niddiṭṭhaṃ satthavāhena,_  
_vattaṃ āvāsikehime._  

</Paragraph>

<Paragraph number="1783" type="verses" book="cula">
_Gamikā dārumatti ca,_  
_vivaritvā na pucchiya;_  
_Nassanti ca aguttañca,_  
_ujjhāyanti ca pesalā._  

</Paragraph>

<Paragraph number="1784" type="verses" book="cula">
_Paṭisāmetvā thaketvā,_  
_āpucchitvāva pakkame;_  
_Bhikkhu vā sāmaṇero vā,_  
_ārāmiko upāsako._  

</Paragraph>

<Paragraph number="1785" type="verses" book="cula">
_Pāsāṇakesu ca puñjaṃ,_  
_paṭisāme thakeyya ca;_  
_Sace ussahati ussukkaṃ,_  
_anovasse tatheva ca._  

</Paragraph>

<Paragraph number="1786" type="verses" book="cula">
_Sabbo ovassati gāmaṃ,_  
_ajjhokāse tatheva ca;_  
_Appevaṅgāni seseyyuṃ,_  
_vattaṃ gamikabhikkhunā._  

</Paragraph>

<Paragraph number="1787" type="verses" book="cula">
_Nānumodanti therena,_  
_ohāya catupañcahi;_  
_Vaccito mucchito āsi,_  
_vattānumodanesume._  

</Paragraph>

<Paragraph number="1788" type="verses" book="cula">
_Chabbaggiyā dunnivatthā,_  
_athopi ca duppārutā;_  
_Anākappā ca vokkamma,_  
_there anupakhajjane._  

</Paragraph>

<Paragraph number="1789" type="verses" book="cula">
_Nave bhikkhū ca saṅghāṭi,_  
_ujjhāyanti ca pesalā;_  
_Timaṇḍalaṃ nivāsetvā,_  
_kāyasaguṇagaṇṭhikā._  

</Paragraph>

<Paragraph number="1790" type="verses" book="cula">
_Na vokkamma paṭicchannaṃ,_  
_susaṃvutokkhittacakkhu;_  
_Ukkhittojjagghikāsaddo,_  
_tayo ceva pacālanā._  

</Paragraph>

<Paragraph number="1791" type="verses" book="cula">
_Khambhoguṇṭhiukkuṭikā,_  
_paṭicchannaṃ susaṃvuto;_  
_Okkhittukkhittaujjagghi,_  
_appasaddo tayo calā._  

</Paragraph>

<Paragraph number="1792" type="verses" book="cula">
_Khambhoguṇṭhipallatthi ca,_  
_anupakhajja nāsane;_  
_Ottharitvāna udake,_  
_nīcaṃ katvāna siñciyā._  

</Paragraph>

<Paragraph number="1793" type="verses" book="cula">
_Paṭi sāmantā saṅghāṭi,_  
_odane ca paṭiggahe;_  
_Sūpaṃ uttaribhaṅgena,_  
_sabbesaṃ samatitthi ca._  

</Paragraph>

<Paragraph number="1794" type="verses" book="cula">
_Sakkaccaṃ pattasaññī ca,_  
_sapadānañca sūpakaṃ;_  
_Na thūpato paṭicchāde,_  
_viññattujjhānasaññinā._  

</Paragraph>

<Paragraph number="1795" type="verses" book="cula">
_Mahantamaṇḍaladvāraṃ,_  
_sabbahattho na byāhare;_  
_Ukkhepo chedanāgaṇḍa,_  
_dhunaṃ sitthāvakārakaṃ._  

</Paragraph>

<Paragraph number="1796" type="verses" book="cula">
_Jivhānicchārakañceva,_  
_capucapu surusuru;_  
_Hatthapattoṭṭhanillehaṃ,_  
_sāmisena paṭiggahe._  

</Paragraph>

<Paragraph number="1797" type="verses" book="cula">
_Yāva na sabbe udake,_  
_nīcaṃ katvāna siñciyaṃ;_  
_Paṭi sāmantā saṅghāṭi,_  
_nīcaṃ katvā chamāya ca._  

</Paragraph>

<Paragraph number="1798" type="verses" book="cula">
_Sasitthakaṃ nivattante,_  
_suppaṭicchannamukkuṭi;_  
_Dhammarājena paññattaṃ,_  
_idaṃ bhattaggavattanaṃ._  

</Paragraph>

<Paragraph number="1799" type="verses" book="cula">
_Dunnivatthā anākappā,_  
_asallakkhetvā ca sahasā;_  
_Dūre acca ciraṃ lahuṃ,_  
_tatheva piṇḍacāriko._  

</Paragraph>

<Paragraph number="1800" type="verses" book="cula">
_Paṭicchannova gaccheyya,_  
_susaṃvutokkhittacakkhu;_  
_Ukkhittojjagghikāsaddo,_  
_tayo ceva pacālanā._  

</Paragraph>

<Paragraph number="1801" type="verses" book="cula">
_Khambhoguṇṭhiukkuṭikā,_  
_sallakkhetvā ca sahasā;_  
_Dūre acca ciraṃ lahuṃ,_  
_āsanakaṃ kaṭacchukā._  

</Paragraph>

<Paragraph number="1802" type="verses" book="cula">
_Bhājanaṃ vā ṭhapeti ca,_  
_uccāretvā paṇāmetvā;_  
_Paṭiggahe na ulloke,_  
_sūpesupi tatheva taṃ._  

</Paragraph>

<Paragraph number="1803" type="verses" book="cula">
_Bhikkhu saṅghāṭiyā chāde,_  
_paṭicchanneva gacchiyaṃ;_  
_Saṃvutokkhittacakkhu ca,_  
_ukkhittojjagghikāya ca;_  
_Appasaddo tayo cālā,_  
_khambhoguṇṭhikaukkuṭi._  

</Paragraph>

<Paragraph number="1804" type="verses" book="cula">
_Paṭhamāsanavakkāra,_  
_pāniyaṃ paribhojanī;_  
_Pacchākaṅkhati bhuñjeyya,_  
_opilāpeyya uddhare._  

</Paragraph>

<Paragraph number="1805" type="verses" book="cula">
_Paṭisāmeyya sammajje,_  
_rittaṃ tucchaṃ upaṭṭhape;_  
_Hatthavikāre bhindeyya,_  
_vattidaṃ piṇḍacārike._  

</Paragraph>

<Paragraph number="1806" type="verses" book="cula">
_Pānī pari aggiraṇi,_  
_nakkhattadisacorā ca;_  
_Sabbaṃ natthīti koṭṭetvā,_  
_pattaṃse cīvaraṃ tato._  

</Paragraph>

<Paragraph number="1807" type="verses" book="cula">
_Idāni aṃse laggetvā,_  
_timaṇḍalaṃ parimaṇḍalaṃ;_  
_Yathā piṇḍacārivattaṃ,_  
_naye āraññakesupi._  

</Paragraph>

<Paragraph number="1808" type="verses" book="cula">
_Pattaṃse cīvaraṃ sīse,_  
_ārohitvā ca pāniyaṃ;_  
_Paribhojaniyaṃ aggi,_  
_araṇī cāpi kattaraṃ._  

</Paragraph>

<Paragraph number="1809" type="verses" book="cula">
_Nakkhattaṃ sappadesaṃ vā,_  
_disāpi kusalo bhave;_  
_Sattuttamena paññattaṃ,_  
_vattaṃ āraññakesume._  

</Paragraph>

<Paragraph number="1810" type="verses" book="cula">
_Ajjhokāse okiriṃsu,_  
_ujjhāyanti ca pesalā;_  
_Sace vihāro uklāpo,_  
_paṭhamaṃ pattacīvaraṃ._  

</Paragraph>

<Paragraph number="1811" type="verses" book="cula">
_Bhisibibbohanaṃ mañcaṃ,_  
_pīṭhañca kheḷamallakaṃ;_  
_Apassenullokakaṇṇā,_  
_gerukā kāḷa akatā._  

</Paragraph>

<Paragraph number="1812" type="verses" book="cula">
_Saṅkāraṃ bhikkhusāmantā,_  
_senāvihārapāniyaṃ;_  
_Paribhojanasāmantā,_  
_paṭivāte ca aṅgaṇe._  

</Paragraph>

<Paragraph number="1813" type="verses" book="cula">
_Adhovāte attharaṇaṃ,_  
_paṭipādakamañco ca;_  
_Pīṭhaṃ bhisi nisīdanaṃ,_  
_mallakaṃ apassena ca._  

</Paragraph>

<Paragraph number="1814" type="verses" book="cula">
_Pattacīvaraṃ bhūmi ca,_  
_pārantaṃ orato bhogaṃ;_  
_Puratthimā ca pacchimā,_  
_uttarā atha dakkhiṇā._  

</Paragraph>

<Paragraph number="1815" type="verses" book="cula">
_Sītuṇhe ca divā rattiṃ,_  
_pariveṇañca koṭṭhako;_  
_Upaṭṭhānaggisālā ca,_  
_vaccakuṭī ca pāniyaṃ._  

</Paragraph>

<Paragraph number="1816" type="verses" book="cula">
_Ācamanakumbhi vuḍḍhe ca,_  
_uddesapucchanā sajjhā;_  
_Dhammo padīpaṃ vijjhāpe,_  
_na vivare napi thake._  

</Paragraph>

<Paragraph number="1817" type="verses" book="cula">
_Yena vuḍḍho parivatti,_  
_kaṇṇenapi na ghaṭṭaye;_  
_Paññapesi mahāvīro,_  
_vattaṃ senāsanesu taṃ._  

</Paragraph>

<Paragraph number="1818" type="verses" book="cula">
_Nivāriyamānā dvāraṃ,_  
_mucchitujjhanti pesalā;_  
_Chārikaṃ chaḍḍaye jantā,_  
_paribhaṇḍaṃ tatheva ca._  

</Paragraph>

<Paragraph number="1819" type="verses" book="cula">
_Pariveṇaṃ koṭṭhako sālā,_  
_cuṇṇamattikadoṇikā;_  
_Mukhaṃ purato na there,_  
_na nave ussahati sace._  

</Paragraph>

<Paragraph number="1820" type="verses" book="cula">
_Purato uparimaggo,_  
_cikkhallaṃ matti pīṭhakaṃ;_  
_Vijjhāpetvā thaketvā ca,_  
_vattaṃ jantāgharesume._  

</Paragraph>

<Paragraph number="1821" type="verses" book="cula">
_Nācameti yathāvuḍḍhaṃ,_  
_paṭipāṭi ca sahasā;_  
_Ubbhaji nitthuno kaṭṭhaṃ,_  
_vaccaṃ passāva kheḷakaṃ._  

</Paragraph>

<Paragraph number="1822" type="verses" book="cula">
_Pharusā kūpa sahasā,_  
_ubbhaji capu sesena;_  
_Bahi anto ca ukkāse,_  
_rajju ataramānañca._  

</Paragraph>

<Paragraph number="1823" type="verses" book="cula">
_Sahasā ubbhaji ṭhite,_  
_nitthune kaṭṭha vaccañca;_  
_Passāva kheḷa pharusā,_  
_kūpañca vaccapāduke._  

</Paragraph>

<Paragraph number="1824" type="verses" book="cula">
_Nātisahasā ubbhaji,_  
_pādukāya capucapu;_  
_Na sesaye paṭicchāde,_  
_uhatapidharena ca._  

</Paragraph>

<Paragraph number="1825" type="verses" book="cula">
_Vaccakuṭī paribhaṇḍaṃ,_  
_pariveṇañca koṭṭhako;_  
_Ācamane ca udakaṃ,_  
_vattaṃ vaccakuṭīsume._  

</Paragraph>

<Paragraph number="1826" type="verses" book="cula">
_Upāhanā dantakaṭṭhaṃ,_  
_mukhodakañca āsanaṃ;_  
_Yāgu udakaṃ dhovitvā,_  
_uddhāruklāpa gāma ca._  

</Paragraph>

<Paragraph number="1827" type="verses" book="cula">
_Nivāsanā kāyabandhā,_  
_saguṇaṃ pattasodakaṃ;_  
_Pacchā timaṇḍalo ceva,_  
_parimaṇḍala bandhanaṃ._  

</Paragraph>

<Paragraph number="1828" type="verses" book="cula">
_Saguṇaṃ dhovitvā pacchā,_  
_nātidūre paṭiggahe;_  
_Bhaṇamānassa āpatti,_  
_paṭhamāgantvāna āsanaṃ._  

</Paragraph>

<Paragraph number="1829" type="verses" book="cula">
_Udakaṃ pīṭhakathali,_  
_paccuggantvā nivāsanaṃ;_  
_Otāpe nidahi bhaṅgo,_  
_obhoge bhuñjitu name._  

</Paragraph>

<Paragraph number="1830" type="verses" book="cula">
_Pānīyaṃ udakaṃ nīcaṃ,_  
_muhuttaṃ na ca nidahe;_  
_Pattacīvaraṃ bhūmi ca,_  
_pārantaṃ orato bhogaṃ._  

</Paragraph>

<Paragraph number="1831" type="verses" book="cula">
_Uddhare paṭisāme ca,_  
_uklāpo ca nahāyituṃ;_  
_Sītaṃ uṇhaṃ jantāgharaṃ,_  
_cuṇṇaṃ mattika piṭṭhito._  

</Paragraph>

<Paragraph number="1832" type="verses" book="cula">
_Pīṭhañca cīvaraṃ cuṇṇaṃ,_  
_mattikussahati mukhaṃ;_  
_Purato there nave ca,_  
_parikammañca nikkhame._  

</Paragraph>

<Paragraph number="1833" type="verses" book="cula">
_Purato udake nhāte,_  
_nivāsetvā upajjhāyaṃ;_  
_Nivāsanañca saṅghāṭi,_  
_pīṭhakaṃ āsanena ca._  

</Paragraph>

<Paragraph number="1834" type="verses" book="cula">
_Pādo pīṭhaṃ kathaliñca,_  
_pānīyuddesapucchanā;_  
_Uklāpaṃ susodheyya,_  
_paṭhamaṃ pattacīvaraṃ._  

</Paragraph>

<Paragraph number="1835" type="verses" book="cula">
_Nisīdanapaccattharaṇaṃ,_  
_bhisi bibbohanāni ca;_  
_Mañco pīṭhaṃ paṭipādaṃ,_  
_mallakaṃ apassena ca._  

</Paragraph>

<Paragraph number="1836" type="verses" book="cula">
_Bhūma santāna āloka,_  
_gerukā kāḷa akatā;_  
_Bhūmattharapaṭipādā,_  
_mañco pīṭhaṃ bibbohanaṃ._  

</Paragraph>

<Paragraph number="1837" type="verses" book="cula">
_Nisīdattharaṇaṃ kheḷa,_  
_apasse pattacīvaraṃ;_  
_Puratthimā pacchimā ca,_  
_uttarā atha dakkhiṇā._  

</Paragraph>

<Paragraph number="1838" type="verses" book="cula">
_Sītuṇhañca divā rattiṃ,_  
_pariveṇañca koṭṭhako;_  
_Upaṭṭhānaggisālā ca,_  
_vaccapāniyabhojanī._  

</Paragraph>

<Paragraph number="1839" type="verses" book="cula">
_Ācamaṃ anabhirati,_  
_kukkuccaṃ diṭṭhi ca garu;_  
_Mūlamānattaabbhānaṃ,_  
_tajjanīyaṃ niyassakaṃ._  

</Paragraph>

<Paragraph number="1840" type="verses" book="cula">
_Pabbāja paṭisāraṇī,_  
_ukkhepañca kataṃ yadi;_  
_Dhove kātabbaṃ rajañca,_  
_raje samparivattakaṃ._  

</Paragraph>

<Paragraph number="1841" type="verses" book="cula">
_Pattañca cīvarañcāpi,_  
_parikkhārañca chedanaṃ;_  
_Parikammaṃ veyyāvaccaṃ,_  
_pacchā piṇḍaṃ pavisanaṃ._  

</Paragraph>

<Paragraph number="1842" type="verses" book="cula">
_Na susānaṃ disā ceva,_  
_yāvajīvaṃ upaṭṭhahe;_  
_Saddhivihārikenetaṃ,_  
_vattupajjhāyakesume._  

</Paragraph>

<Paragraph number="1843" type="verses" book="cula">
_Ovādasāsanuddesā,_  
_pucchā pattañca cīvaraṃ;_  
_Parikkhāro gilāno ca,_  
_na pacchāsamaṇo bhave._  

</Paragraph>

<Paragraph number="1844" type="verses" book="cula">
_Upajjhāyesu ye vattā,_  
_evaṃ ācariyesupi;_  
_Saddhivihārike vattā,_  
_tatheva antevāsike._  

</Paragraph>

<Paragraph number="1845" type="verses" book="cula">
_Āgantukesu ye vattā,_  
_puna āvāsikesu ca;_  
_Gamikānumodanikā,_  
_bhattagge piṇḍacārike._  

</Paragraph>

<Paragraph number="1846" type="verses" book="cula">
_Āraññakesu yaṃ vattaṃ,_  
_yañca senāsanesupi;_  
_Jantāghare vaccakuṭī,_  
_upajjhā saddhivihārike._  

</Paragraph>

<Paragraph number="1847" type="verses" book="cula">
_Ācariyesu yaṃ vattaṃ,_  
_tatheva antevāsike;_  
_Ekūnavīsati vatthū,_  
_vattā cuddasa khandhake._  

</Paragraph>

<Paragraph number="1848" type="verses" book="cula">
_Vattaṃ aparipūrento,_  
_na sīlaṃ paripūrati;_  
_Asuddhasīlo duppañño,_  
_cittekaggaṃ na vindati._  

</Paragraph>

<Paragraph number="1849" type="verses" book="cula">
_Vikkhittacittonekaggo,_  
_sammā dhammaṃ na passati;_  
_Apassamāno saddhammaṃ,_  
_dukkhā na parimuccati._  

</Paragraph>

<Paragraph number="1850" type="verses" book="cula">
_Yaṃ vattaṃ paripūrento,_  
_sīlampi paripūrati;_  
_Visuddhasīlo sappañño,_  
_cittekaggampi vindati._  

</Paragraph>

<Paragraph number="1851" type="verses" book="cula">
_Avikkhittacitto ekaggo,_  
_sammā dhammaṃ vipassati;_  
_Sampassamāno saddhammaṃ,_  
_dukkhā so parimuccati._  

</Paragraph>

<Paragraph number="1852" type="verses" book="cula">
_Tasmā hi vattaṃ pūreyya,_  
_jinaputto vicakkhaṇo;_  
_Ovādaṃ buddhaseṭṭhassa,_  
_tato nibbānamehitīti._  


</Paragraph>

<Paragraph number="1853" type="center" book="cula">
Vattakkhandhako niṭṭhito.
</Paragraph>