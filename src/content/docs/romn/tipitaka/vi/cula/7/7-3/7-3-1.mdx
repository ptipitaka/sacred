---
title: "7.3.1 Saṃghabhedakathā"
tableOfContents: false
sidebar:
  order: 1
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="344" book="cula" e="ch" v="4" p="361">

<Paragraph number="1569" book="cula">
Atha kho devadatto tadahuposathe uṭṭhāyāsanā salākaṃ gāhesi—  “mayaṃ, āvuso, samaṇaṃ gotamaṃ upasaṅkamitvā pañca vatthūni yācimhā—  ‘bhagavā, bhante, anekapariyāyena appicchassa …pe…  vīriyārambhassa vaṇṇavādī. Imāni, bhante, pañca vatthūni anekapariyāyena appicchatāya …pe…  vīriyārambhāya saṃvattanti. Sādhu, bhante, bhikkhū yāvajīvaṃ āraññikā assu; yo gāmantaṃ osareyya, vajjaṃ naṃ phuseyya …pe…  yāvajīvaṃ macchamaṃsaṃ na khādeyyuṃ; yo macchamaṃsaṃ khādeyya, vajjaṃ naṃ phuseyyā’ti. Imāni pañca vatthūni samaṇo gotamo nānujānāti. Te mayaṃ imehi pañcahi vatthūhi samādāya vattāma. Yassāyasmato imāni pañca vatthūni khamanti, so salākaṃ gaṇhātū”ti.
</Paragraph>

<Paragraph number="1570" book="cula">
Tena kho pana samayena vesālikā vajjiputtakā pañcamattāni bhikkhusatāni navakā ceva honti appakataññuno ca. Te—  “ayaṃ dhammo, ayaṃ vinayo, idaṃ satthusāsanan”ti salākaṃ gaṇhiṃsu. Atha kho devadatto saṃghaṃ bhinditvā pañcamattāni bhikkhusatāni ādāya yena gayāsīsaṃ tena pakkāmi. Atha kho sāriputtamoggallānā yena bhagavā tenupasaṅkamiṃsu, upasaṅkamitvā bhagavantaṃ abhivādetvā ekamantaṃ nisīdiṃsu. Ekamantaṃ nisinno kho āyasmā sāriputto bhagavantaṃ etadavoca—  “devadatto, bhante, saṃghaṃ bhinditvā pañcamattāni bhikkhusatāni ādāya yena gayāsīsaṃ tena pakkanto”ti. “Na hi nāma tumhākaṃ, sāriputtā, tesu navakesu bhikkhūsu kāruññampi bhavissati? Gacchatha tumhe, sāriputtā, purā te bhikkhū anayabyasanaṃ āpajjantī”ti. “Evaṃ, bhante”ti kho sāriputtamoggallānā bhagavato paṭissutvā uṭṭhāyāsanā bhagavantaṃ abhivādetvā padakkhiṇaṃ katvā yena gayāsīsaṃ tenupasaṅkamiṃsu.
</Paragraph>

<Paragraph number="1571" book="cula">
Tena kho pana samayena aññataro bhikkhu bhagavato avidūre rodamāno ṭhito hoti. Atha kho bhagavā taṃ bhikkhuṃ etadavoca—  “kissa tvaṃ, bhikkhu, rodasī”ti? “Yepi te, bhante, bhagavato aggasāvakā sāriputtamoggallānā tepi devadattassa santike gacchanti devadattassa dhammaṃ rocentā”ti. “Aṭṭhānametaṃ, bhikkhu, anavakāso, yaṃ sāriputtamoggallānā devadattassa dhammaṃ roceyyuṃ, api ca te gatā bhikkhūnaṃ saññattiyā”ti.
</Paragraph>

</Division>
<Division number="345" book="cula" e="ch" v="4" p="362">

<Paragraph number="1572" book="cula">
Tena kho pana samayena devadatto mahatiyā parisāya parivuto dhammaṃ desento nisinno hoti. Addasā kho devadatto sāriputtamoggallāne dūratova āgacchante. Disvāna bhikkhū āmantesi—  “passatha, bhikkhave, yāva svākkhāto mayā dhammo, yepi te samaṇassa gotamassa aggasāvakā sāriputtamoggallānā tepi mama santike āgacchanti. Mama dhammaṃ rocentā”ti. Evaṃ vutte, kokāliko devadattaṃ etadavoca—  “mā, āvuso devadatta, sāriputtamoggallāne vissasi. Pāpicchā sāriputtamoggallānā, pāpikānaṃ icchānaṃ vasaṃ gatā”ti. “Alaṃ, āvuso. Svāgataṃ tesaṃ yato me dhammaṃ rocentī”ti.
</Paragraph>

<Paragraph number="1573" book="cula">
Atha kho devadatto āyasmantaṃ sāriputtaṃ upaḍḍhāsanena nimantesi—  “ehāvuso sāriputta, idha nisīdāhī”ti. “Alaṃ, āvuso”ti kho āyasmā sāriputto aññataraṃ āsanaṃ gahetvā ekamantaṃ nisīdi. Āyasmāpi kho mahāmoggallāno aññataraṃ āsanaṃ gahetvā ekamantaṃ nisīdi. Atha kho devadatto bahudeva rattiṃ bhikkhū dhammiyā kathāya sandassetvā samādapetvā samuttejetvā sampahaṃsetvā āyasmantaṃ sāriputtaṃ ajjhesi—  “vigatathinamiddho kho, āvuso sāriputta, bhikkhusaṃgho. Paṭibhātu taṃ, āvuso sāriputta, bhikkhūnaṃ dhammī kathā, piṭṭhi me āgilāyati, tamahaṃ āyamissāmī”ti. “Evamāvuso”ti kho āyasmā sāriputto devadattassa paccassosi. Atha kho devadatto catugguṇaṃ saṅghāṭiṃ paññapetvā dakkhiṇena passena seyyaṃ kappesi. Tassa kilamantassa muṭṭhassatissa asampajānassa muhuttakeneva niddā okkami.
</Paragraph>

<Paragraph number="1574" book="cula">
Atha kho āyasmā sāriputto ādesanāpāṭihāriyānusāsaniyā bhikkhū dhammiyā kathāya ovadi anusāsi. Āyasmā mahāmoggallāno iddhipāṭihāriyānusāsaniyā bhikkhū dhammiyā kathāya ovadi anusāsi. Atha kho tesaṃ bhikkhūnaṃ āyasmatā sāriputtena ādesanāpāṭihāriyānusāsaniyā āyasmatā ca mahāmoggallānena iddhipāṭihāriyānusāsaniyā ovadiyamānānaṃ anusāsiyamānānaṃ virajaṃ vītamalaṃ dhammacakkhuṃ udapādi—  “yaṃ kiñci samudayadhammaṃ sabbaṃ taṃ nirodhadhamman”ti.
</Paragraph>

<Paragraph number="1575" book="cula">
Atha kho āyasmā sāriputto bhikkhū āmantesi—  “gacchāma mayaṃ, āvuso, bhagavato santike. Yo tassa bhagavato dhammaṃ rocesi so āgacchatū”ti. Atha kho sāriputtamoggallānā tāni pañcabhikkhusatāni ādāya yena veḷuvanaṃ tenupasaṅkamiṃsu. Atha kho kokāliko devadattaṃ uṭṭhāpesi—  “uṭṭhehi, āvuso devadatta, nītā te bhikkhū sāriputtamoggallānehi. Nanu tvaṃ, āvuso devadatta, mayā vutto—  ‘mā, āvuso devadatta, sāriputtamoggallāne vissāsi. Pāpicchā sāriputtamoggallānā, pāpikānaṃ icchānaṃ vasaṃ gatā’”ti? Atha kho devadattassa tattheva uṇhaṃ lohitaṃ mukhato uggañchi.
</Paragraph>

<Paragraph number="1576" book="cula">
Atha kho sāriputtamoggallānā yena bhagavā tenupasaṅkamiṃsu, upasaṅkamitvā bhagavantaṃ abhivādetvā ekamantaṃ nisīdisuṃ. Ekamantaṃ nisinno kho āyasmā sāriputto bhagavantaṃ etadavoca—  “sādhu, bhante, bhedakānuvattakā bhikkhū puna upasampajjeyyun”ti. “Alaṃ, sāriputta. Mā te rucci bhedakānuvattakānaṃ bhikkhūnaṃ puna upasampadā. Tena hi tvaṃ, sāriputta, bhedakānuvattake bhikkhū thullaccayaṃ desāpehi. Kathaṃ pana te, sāriputta, devadatto paṭipajjī”ti? “Yatheva, bhante, bhagavā bahudeva rattiṃ bhikkhū dhammiyā kathāya sandassetvā samādapetvā samuttejetvā sampahaṃsetvā maṃ ajjhesati—  ‘vigatathinamiddho kho, sāriputta, bhikkhusaṃgho; paṭibhātu taṃ, sāriputta, bhikkhūnaṃ dhammī kathā, piṭṭhi me āgilāyati, tamahaṃ āyamissāmī’ti. Evameva kho, bhante, devadatto paṭipajjī”ti.
</Paragraph>

</Division>
<Division number="346" book="cula" e="ch" v="4" p="364">

<Paragraph number="1577" book="cula">
Atha kho bhagavā bhikkhū āmantesi—  “bhūtapubbaṃ, bhikkhave, araññāyatane mahāsarasī. Taṃ nāgā upanissāya vihariṃsu. Te taṃ sarasiṃ ogāhetvā, soṇḍāya bhisamuḷālaṃ abbuhitvā, suvikkhālitaṃ vikkhāletvā, akaddamaṃ saṅkhāditvā ajjhoharanti. Tesaṃ taṃ vaṇṇāya ceva hoti, balāya ca. Na ca tatonidānaṃ maraṇaṃ vā nigacchanti, maraṇamattaṃ vā dukkhaṃ. Tesaṃyeva kho pana, bhikkhave, mahānāgānaṃ anusikkhamānā taruṇā bhiṅkacchāpā. Te taṃ sarasiṃ ogāhetvā, soṇḍāya bhisamuḷālaṃ abbuhitvā, na suvikkhālitaṃ vikkhāletvā, sakaddamaṃ saṅkhāditvā, ajjhoharanti. Tesaṃ taṃ neva vaṇṇāya hoti, na balāya. Tatonidānañca maraṇaṃ vā nigacchanti, maraṇamattaṃ vā dukkhaṃ. Evameva kho, bhikkhave, devadatto mamānukrubbaṃ kapaṇo marissatīti.
</Paragraph>

<Paragraph number="1578" type="verses" book="cula">
_Mahāvarāhassa mahiṃ vikrubbato,_  
_Bhisaṃ ghasānassa nadīsu jaggato;_  
_Bhiṅkova paṅkaṃ abhibhakkhayitvā,_  
_Mamānukrubbaṃ kapaṇo marissatīti._  

</Paragraph>

</Division>
<Division number="347" book="cula" e="ch" v="4" p="364">

<Paragraph number="1579" book="cula">
Aṭṭhahi, bhikkhave, aṅgehi samannāgato bhikkhu dūteyyaṃ gantumarahati. Katamehi aṭṭhahi? Idha, bhikkhave, bhikkhu sotā ca hoti, sāvetā ca, uggahetā ca, dhāretā ca, viññātā ca, viññāpetā ca, kusalo ca sahitāsahitassa, no ca kalahakārako—  imehi kho, bhikkhave, aṭṭhahaṅgehi samannāgato bhikkhu dūteyyaṃ gantumarahati.
</Paragraph>

<Paragraph number="1580" book="cula">
Aṭṭhahi, bhikkhave, aṅgehi samannāgato sāriputto dūteyyaṃ gantumarahati. Katamehi aṭṭhahi? Idha, bhikkhave, sāriputto sotā ca hoti, sāvetā ca, uggahetā ca, dhāretā ca, viññātā ca, viññāpetā ca, kusalo ca sahitāsahitassa, no ca kalahakārako—  imehi kho, bhikkhave, aṭṭhahaṅgehi samannāgato sāriputto dūteyyaṃ gantumarahatīti.
</Paragraph>

<Paragraph number="1581" type="verses" book="cula">
_Yo ve na byathati patvā,_  
_parisaṃ uggavādiniṃ;_  
_Na ca hāpeti vacanaṃ,_  
_na ca chādeti sāsanaṃ._  

</Paragraph>

<Paragraph number="1582" type="verses" book="cula">
_Asandiddho ca akkhāti,_  
_Pucchito ca na kuppati;_  
_Sa ve tādisako bhikkhu,_  
_Dūteyyaṃ gantumarahatīti._  

</Paragraph>

</Division>
<Division number="348" book="cula" e="ch" v="4" p="365">

<Paragraph number="1583" book="cula">
Aṭṭhahi, bhikkhave, asaddhammehi abhibhūto pariyādinnacitto devadatto āpāyiko nerayiko kappaṭṭho atekiccho. Katamehi aṭṭhahi? Lābhena, bhikkhave, abhibhūto pariyādinnacitto devadatto āpāyiko nerayiko kappaṭṭho atekiccho; alābhena, bhikkhave …pe…  yasena, bhikkhave …pe…  ayasena, bhikkhave …pe…  sakkārena, bhikkhave …pe…  asakkārena, bhikkhave …pe…  pāpicchatāya, bhikkhave …pe…  pāpamittatāya bhikkhave, abhibhūto pariyādinnacitto devadatto āpāyiko nerayiko kappaṭṭho atekiccho—  imehi kho, bhikkhave, aṭṭhahi asaddhammehi abhibhūto pariyādinnacitto devadatto āpāyiko nerayiko kappaṭṭho atekiccho.
</Paragraph>

</Division>
<Division number="349" book="cula" e="ch" v="4" p="365">

<Paragraph number="1584" book="cula">
Sādhu, bhikkhave, bhikkhu uppannaṃ lābhaṃ abhibhuyya abhibhuyya vihareyya, uppannaṃ alābhaṃ …pe…  uppannaṃ yasaṃ…  uppannaṃ ayasaṃ…  uppannaṃ sakkāraṃ…  uppannaṃ asakkāraṃ…  uppannaṃ pāpicchataṃ…  uppannaṃ pāpamittataṃ abhibhuyya abhibhuyya vihareyya. Kathañca, bhikkhave, bhikkhu atthavasaṃ paṭicca uppannaṃ lābhaṃ abhibhuyya abhibhuyya vihareyya, uppannaṃ alābhaṃ …pe…  uppannaṃ yasaṃ…  uppannaṃ ayasaṃ…  uppannaṃ sakkāraṃ…  uppannaṃ asakkāraṃ…  uppannaṃ pāpicchataṃ…  uppannaṃ pāpamittataṃ abhibhuyya abhibhuyya vihareyya? Yaṃ hissa, bhikkhave, uppannaṃ lābhaṃ anabhibhuyya viharato uppajjeyyuṃ āsavā vighātapariḷāhā, uppannaṃ lābhaṃ abhibhuyya abhibhuyya viharato evaṃsate āsavā vighātapariḷāhā na honti. Yaṃ hissa, bhikkhave, uppannaṃ alābhaṃ …pe…  uppannaṃ yasaṃ…  uppannaṃ ayasaṃ…  uppannaṃ sakkāraṃ…  uppannaṃ asakkāraṃ…  uppannaṃ pāpicchataṃ…  uppannaṃ pāpamittataṃ anabhibhuyya viharato uppajjeyyuṃ āsavā vighātapariḷāhā, uppannaṃ pāpamittataṃ abhibhuyya abhibhuyya viharato evaṃsate āsavā vighātapariḷāhā na honti. Idaṃ kho, bhikkhave, atthavasaṃ paṭicca uppannaṃ lābhaṃ abhibhuyya abhibhuyya vihareyya, uppannaṃ alābhaṃ …pe…  uppannaṃ yasaṃ…  uppannaṃ ayasaṃ…  uppannaṃ sakkāraṃ…  uppannaṃ asakkāraṃ…  uppannaṃ pāpicchataṃ…  uppannaṃ pāpamittataṃ abhibhuyya abhibhuyya vihareyya. Tasmātiha, bhikkhave, uppannaṃ lābhaṃ abhibhuyya abhibhuyya viharissāma, uppannaṃ alābhaṃ …pe…  uppannaṃ yasaṃ…  uppannaṃ ayasaṃ…  uppannaṃ sakkāraṃ…  uppannaṃ asakkāraṃ…  uppannaṃ pāpicchataṃ…  uppannaṃ pāpamittataṃ abhibhuyya abhibhuyya viharissāmāti; evañhi vo, bhikkhave, sikkhitabbanti.
</Paragraph>

</Division>
<Division number="350" book="cula" e="ch" v="4" p="366">

<Paragraph number="1585" book="cula">
Tīhi, bhikkhave, asaddhammehi abhibhūto pariyādinnacitto devadatto āpāyiko nerayiko kappaṭṭho atekiccho. Katamehi tīhi? Pāpicchatā, pāpamittatā, oramattakena visesādhigamena antarā vosānaṃ āpādi—  imehi kho, bhikkhave, tīhi asaddhammehi abhibhūto pariyādinnacitto devadatto āpāyiko nerayiko kappaṭṭho atekicchoti.
</Paragraph>

<Paragraph number="1586" type="verses" book="cula">
_Mā jātu koci lokasmiṃ,_  
_pāpiccho udapajjatha;_  
_Tadamināpi jānātha,_  
_pāpicchānaṃ yathāgati._  

</Paragraph>

<Paragraph number="1587" type="verses" book="cula">
_Paṇḍitoti samaññāto,_  
_bhāvitattoti sammato;_  
_Jalaṃva yasasā aṭṭhā,_  
_devadattoti me sutaṃ._  

</Paragraph>

<Paragraph number="1588" type="verses" book="cula">
_So pamādaṃ anuciṇṇo,_  
_āsajja naṃ tathāgataṃ;_  
_Avīcinirayaṃ patto,_  
_catudvāraṃ bhayānakaṃ._  

</Paragraph>

<Paragraph number="1589" type="verses" book="cula">
_Aduṭṭhassa hi yo dubbhe,_  
_pāpakammaṃ akrubbato;_  
_Tameva pāpaṃ phusati,_  
_duṭṭhacittaṃ anādaraṃ._  

</Paragraph>

<Paragraph number="1590" type="verses" book="cula">
_Samuddaṃ visakumbhena,_  
_yo maññeyya padūsituṃ;_  
_Na so tena padūseyya,_  
_bhesmā hi udadhī mahā._  

</Paragraph>

<Paragraph number="1591" type="verses" book="cula">
_Evameva tathāgataṃ,_  
_yo vādenupahiṃsati;_  
_Samaggataṃ santacittaṃ,_  
_vādo tamhi na rūhati._  

</Paragraph>

<Paragraph number="1592" type="verses" book="cula">
_Tādisaṃ mittaṃ krubbetha,_  
_tañca sevetha paṇḍito;_  
_Yassa maggānugo bhikkhu,_  
_khayaṃ dukkhassa pāpuṇe”ti._
</Paragraph>
</Division>