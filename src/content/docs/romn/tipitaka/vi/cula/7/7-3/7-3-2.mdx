---
title: "7.3.2 Upālipañhā"
tableOfContents: false
sidebar:
  order: 2
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="351" book="cula" bookNo="4" page="367">

<Paragraph number="1593" book="cula">
Atha kho āyasmā upāli yena bhagavā tenupasaṅkami, upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho āyasmā upāli bhagavantaṃ etadavoca—  “saṃgharāji saṃgharājīti, bhante, vuccati. Kittāvatā nu kho, bhante, saṃgharāji hoti, no ca saṃghabhedo? Kittāvatā ca pana saṃgharāji ceva hoti saṃghabhedo cā”ti?
</Paragraph>

<Paragraph number="1594" book="cula">
“Ekato, upāli, eko hoti, ekato dve, catuttho anussāveti, salākaṃ gāheti—  ‘ayaṃ dhammo, ayaṃ vinayo, idaṃ satthusāsanaṃ, imaṃ gaṇhatha, imaṃ rocethā’ti. Evampi kho, upāli, saṃgharāji hoti, no ca saṃghabhedo. Ekato, upāli, dve honti, ekato dve, pañcamo anussāveti, salākaṃ gāheti—  ‘ayaṃ dhammo, ayaṃ vinayo, idaṃ satthusāsanaṃ, imaṃ gaṇhatha, imaṃ rocethā’ti. Evampi kho, upāli, saṃgharāji hoti, no ca saṃghabhedo. Ekato, upāli, dve honti, ekato tayo, chaṭṭho anussāveti, salākaṃ gāheti—  ‘ayaṃ dhammo, ayaṃ vinayo, idaṃ satthusāsanaṃ, imaṃ gaṇhatha, imaṃ rocethā’ti. Evampi kho, upāli, saṃgharāji hoti, no ca saṃghabhedo. Ekato, upāli, tayo honti, ekato tayo, sattamo anussāveti, salākaṃ gāheti—  ‘ayaṃ dhammo, ayaṃ vinayo, idaṃ satthusāsanaṃ, imaṃ gaṇhatha, imaṃ rocethā’ti. Evampi kho, upāli, saṃgharāji hoti, no ca saṃghabhedo. Ekato, upāli, tayo honti, ekato cattāro, aṭṭhamo anussāveti, salākaṃ gāheti—  ‘ayaṃ dhammo, ayaṃ vinayo, idaṃ satthusāsanaṃ, imaṃ gaṇhatha, imaṃ rocethā’ti. Evampi kho, upāli, saṃgharāji hoti, no ca saṃghabhedo. Ekato, upāli, cattāro honti, ekato cattāro, navamo anussāveti, salākaṃ gāheti—  ‘ayaṃ dhammo, ayaṃ vinayo, idaṃ satthusāsanaṃ, imaṃ gaṇhatha, imaṃ rocethā’ti. Evaṃ kho, upāli, saṃgharāji ceva hoti saṃghabhedo ca. Navannaṃ vā, upāli, atirekanavannaṃ vā saṃgharāji ceva hoti saṃghabhedo ca. Na kho, upāli, bhikkhunī saṃghaṃ bhindati, api ca bhedāya parakkamati, na sikkhamānā saṃghaṃ bhindati …pe…  na sāmaṇero saṃghaṃ bhindati, na sāmaṇerī saṃghaṃ bhindati, na upāsako saṃghaṃ bhindati, na upāsikā saṃghaṃ bhindati, api ca bhedāya parakkamati. Bhikkhu kho, upāli, pakatatto, samānasaṃvāsako, samānasīmāyaṃ ṭhito, saṃghaṃ bhindatī”ti.
</Paragraph>

</Division>
<Division number="352" book="cula" bookNo="4" page="368">

<Paragraph number="1595" book="cula">
“Saṃghabhedo saṃghabhedoti, bhante, vuccati. Kittāvatā nu kho, bhante, saṃgho bhinno hotī”ti?
</Paragraph>

<Paragraph number="1596" book="cula">
“Idhupāli, bhikkhū adhammaṃ dhammoti dīpenti. (1)
</Paragraph>

<Paragraph number="1597" book="cula">
Dhammaṃ adhammoti dīpenti. (2)
</Paragraph>

<Paragraph number="1598" book="cula">
Avinayaṃ vinayoti dīpenti. (3)
</Paragraph>

<Paragraph number="1599" book="cula">
Vinayaṃ avinayoti dīpenti. (4)
</Paragraph>

<Paragraph number="1600" book="cula">
Abhāsitaṃ alapitaṃ tathāgatena bhāsitaṃ lapitaṃ tathāgatenāti dīpenti. (5)
</Paragraph>

<Paragraph number="1601" book="cula">
Bhāsitaṃ lapitaṃ tathāgatena abhāsitaṃ alapitaṃ tathāgatenāti dīpenti. (6)
</Paragraph>

<Paragraph number="1602" book="cula">
Anāciṇṇaṃ tathāgatena āciṇṇaṃ tathāgatenāti dīpenti. (7)
</Paragraph>

<Paragraph number="1603" book="cula">
Āciṇṇaṃ tathāgatena anāciṇṇaṃ tathāgatenāti dīpenti. (8)
</Paragraph>

<Paragraph number="1604" book="cula">
Apaññattaṃ tathāgatena paññattaṃ tathāgatenāti dīpenti. (9)
</Paragraph>

<Paragraph number="1605" book="cula">
Paññattaṃ tathāgatena apaññattaṃ tathāgatenāti dīpenti. (10)
</Paragraph>

<Paragraph number="1606" book="cula">
Anāpattiṃ āpattīti dīpenti. (11)
</Paragraph>

<Paragraph number="1607" book="cula">
Āpattiṃ anāpattīti dīpenti. (12)
</Paragraph>

<Paragraph number="1608" book="cula">
Lahukaṃ āpattiṃ garukā āpattīti dīpenti. (13)
</Paragraph>

<Paragraph number="1609" book="cula">
Garukaṃ āpattiṃ lahukā āpattīti dīpenti. (14)
</Paragraph>

<Paragraph number="1610" book="cula">
Sāvasesaṃ āpattiṃ anavasesā āpattīti dīpenti. (15)
</Paragraph>

<Paragraph number="1611" book="cula">
Anavasesaṃ āpattiṃ sāvasesā āpattīti dīpenti. (16)
</Paragraph>

<Paragraph number="1612" book="cula">
Duṭṭhullaṃ āpattiṃ aduṭṭhullā āpattīti dīpenti. (17)
</Paragraph>

<Paragraph number="1613" book="cula">
Aduṭṭhullaṃ āpattiṃ duṭṭhullā āpattīti dīpenti. (18)
</Paragraph>

<Paragraph number="1614" book="cula">
Te imehi aṭṭhārasahi vatthūhi apakassanti, avapakassanti, āveniṃ uposathaṃ karonti, āveniṃ pavāraṇaṃ karonti, āveniṃ saṃghakammaṃ karonti. Ettāvatā kho, upāli, saṃgho bhinno hotī”ti.
</Paragraph>

</Division>
<Division number="353" book="cula" bookNo="4" page="368">

<Paragraph number="1615" book="cula">
“Saṃghasāmaggī saṃghasāmaggīti, bhante, vuccati. Kittāvatā nu kho, bhante, saṃgho samaggo hotī”ti?
</Paragraph>

<Paragraph number="1616" book="cula">
“Idhupāli, bhikkhū adhammaṃ adhammoti dīpenti. (1)
</Paragraph>

<Paragraph number="1617" book="cula">
Dhammaṃ dhammoti dīpenti. (2)
</Paragraph>

<Paragraph number="1618" book="cula">
Avinayaṃ avinayoti dīpenti. (3)
</Paragraph>

<Paragraph number="1619" book="cula">
Vinayaṃ vinayoti dīpenti. (4)
</Paragraph>

<Paragraph number="1620" book="cula">
Abhāsitaṃ alapitaṃ tathāgatena abhāsitaṃ alapitaṃ tathāgatenāti dīpenti. (5)
</Paragraph>

<Paragraph number="1621" book="cula">
Bhāsitaṃ lapitaṃ tathāgatena bhāsitaṃ lapitaṃ tathāgatenāti dīpenti. (6)
</Paragraph>

<Paragraph number="1622" book="cula">
Anāciṇṇaṃ tathāgatena anāciṇṇaṃ tathāgatenāti dīpenti. (7)
</Paragraph>

<Paragraph number="1623" book="cula">
Āciṇṇaṃ tathāgatena āciṇṇaṃ tathāgatenāti dīpenti. (8)
</Paragraph>

<Paragraph number="1624" book="cula">
Apaññattaṃ tathāgatena apaññattaṃ tathāgatenāti dīpenti. (9)
</Paragraph>

<Paragraph number="1625" book="cula">
Paññattaṃ tathāgatena paññattaṃ tathāgatenāti dīpenti. (10)
</Paragraph>

<Paragraph number="1626" book="cula">
Anāpattiṃ anāpattīti dīpenti. (11)
</Paragraph>

<Paragraph number="1627" book="cula">
Āpattiṃ āpattīti dīpenti. (12)
</Paragraph>

<Paragraph number="1628" book="cula">
Lahukaṃ āpattiṃ lahukā āpattīti dīpenti. (13)
</Paragraph>

<Paragraph number="1629" book="cula">
Garukaṃ āpattiṃ garukā āpattīti dīpenti. (14)
</Paragraph>

<Paragraph number="1630" book="cula">
Sāvasesaṃ āpattiṃ sāvasesā āpattīti dīpenti. (15)
</Paragraph>

<Paragraph number="1631" book="cula">
Anavasesaṃ āpattiṃ anavasesā āpattīti dīpenti. (16)
</Paragraph>

<Paragraph number="1632" book="cula">
Duṭṭhullaṃ āpattiṃ duṭṭhullā āpattīti dīpenti. (17)
</Paragraph>

<Paragraph number="1633" book="cula">
Aduṭṭhullaṃ āpattiṃ aduṭṭhullā āpattīti dīpenti. (18)
</Paragraph>

<Paragraph number="1634" book="cula">
Te imehi aṭṭhārasahi vatthūhi na apakassanti, na avapakassanti, na āveniṃ uposathaṃ karonti, na āveniṃ pavāraṇaṃ karonti, na āveniṃ saṃghakammaṃ karonti. Ettāvatā kho, upāli, saṃgho samaggo hotī”ti.
</Paragraph>

</Division>
<Division number="354" book="cula" bookNo="4" page="369">

<Paragraph number="1635" book="cula">
“Samaggaṃ pana, bhante, saṃghaṃ bhinditvā kiṃ so pasavatī”ti? “Samaggaṃ kho, upāli, saṃghaṃ bhinditvā kappaṭṭhikaṃ kibbisaṃ pasavati, kappaṃ nirayamhi paccatīti.
</Paragraph>

<Paragraph number="1636" type="verses" book="cula">
_Āpāyiko nerayiko,_  
_Kappaṭṭho saṃghabhedako;_  
_Vaggarato adhammaṭṭho,_  
_Yogakkhemā padhaṃsati;_  
_Saṃghaṃ samaggaṃ bhinditvā,_  
_Kappaṃ nirayamhi paccatī”ti._  

</Paragraph>

<Paragraph number="1637" book="cula">
“Bhinnaṃ pana, bhante, saṃghaṃ samaggaṃ katvā kiṃ so pasavatī”ti? “Bhinnaṃ kho, upāli, saṃghaṃ samaggaṃ katvā brahmaṃ puññaṃ pasavati, kappaṃ saggamhi modatīti.
</Paragraph>

<Paragraph number="1638" type="verses" book="cula">
_Sukhā saṃghassa sāmaggī,_  
_samaggānañca anuggaho;_  
_Samaggarato dhammaṭṭho,_  
_yogakkhemā na dhaṃsati;_  
_Saṃghaṃ samaggaṃ katvāna,_  
_kappaṃ saggamhi modatī”ti._  

</Paragraph>

</Division>
<Division number="355" book="cula" bookNo="4" page="369">

<Paragraph number="1639" book="cula">
“Siyā nu kho, bhante, saṃghabhedako āpāyiko, nerayiko, kappaṭṭho, atekiccho”ti? “Siyā, upāli, saṃghabhedako āpāyiko, nerayiko, kappaṭṭho, atekiccho”ti.
</Paragraph>

<Paragraph number="1640" book="cula">
“Siyā pana, bhante, saṃghabhedako na āpāyiko, na nerayiko, na kappaṭṭho, na atekiccho”ti? “Siyā, upāli, saṃghabhedako na āpāyiko, na nerayiko, na kappaṭṭho, na atekiccho”ti.
</Paragraph>

<Paragraph number="1641" book="cula">
“Katamo pana, bhante, saṃghabhedako āpāyiko, nerayiko, kappaṭṭho, atekiccho”ti? “Idhupāli, bhikkhu adhammaṃ dhammoti dīpeti. Tasmiṃ adhammadiṭṭhi, bhede adhammadiṭṭhi, vinidhāya diṭṭhiṃ, vinidhāya khantiṃ, vinidhāya ruciṃ, vinidhāya bhāvaṃ, anussāveti, salākaṃ gāheti—  ‘ayaṃ dhammo, ayaṃ vinayo, idaṃ satthusāsanaṃ, imaṃ gaṇhatha, imaṃ rocethā’ti. Ayampi kho, upāli, saṃghabhedako āpāyiko, nerayiko, kappaṭṭho, atekiccho.
</Paragraph>

<Paragraph number="1642" book="cula">
Puna caparaṃ, upāli, bhikkhu adhammaṃ dhammoti dīpeti. Tasmiṃ adhammadiṭṭhi, bhede dhammadiṭṭhi, vinidhāya diṭṭhiṃ, vinidhāya khantiṃ, vinidhāya ruciṃ, vinidhāya bhāvaṃ, anussāveti, salākaṃ gāheti—  ‘ayaṃ dhammo, ayaṃ vinayo, idaṃ satthusāsanaṃ, imaṃ gaṇhatha, imaṃ rocethā’ti. Ayampi kho, upāli, saṃghabhedako āpāyiko, nerayiko, kappaṭṭho, atekiccho.
</Paragraph>

<Paragraph number="1643" book="cula">
Puna caparaṃ, upāli, bhikkhu adhammaṃ dhammoti dīpeti. Tasmiṃ adhammadiṭṭhi, bhede vematiko, vinidhāya diṭṭhiṃ, vinidhāya khantiṃ, vinidhāya ruciṃ, vinidhāya bhāvaṃ, anussāveti, salākaṃ gāheti—  ‘ayaṃ dhammo, ayaṃ vinayo, idaṃ satthusāsanaṃ, imaṃ gaṇhatha, imaṃ rocethā’ti. Ayampi kho, upāli, saṃghabhedako āpāyiko, nerayiko, kappaṭṭho, atekiccho.
</Paragraph>

<Paragraph number="1644" book="cula">
Puna caparaṃ, upāli, bhikkhu adhammaṃ dhammoti dīpeti. Tasmiṃ dhammadiṭṭhi, bhede adhammadiṭṭhi …pe…  tasmiṃ dhammadiṭṭhi bhede dhammadiṭṭhi. Tasmiṃ dhammadiṭṭhi bhede vematiko. Tasmiṃ vematiko bhede adhammadiṭṭhi. Tasmiṃ vematiko bhede dhammadiṭṭhi. Tasmiṃ vematiko bhede vematiko vinidhāya diṭṭhiṃ, vinidhāya khantiṃ, vinidhāya ruciṃ, vinidhāya bhāvaṃ, anussāveti, salākaṃ gāheti—  ‘ayaṃ dhammo, ayaṃ vinayo, idaṃ satthusāsanaṃ, imaṃ gaṇhatha, imaṃ rocethā’ti. Ayampi kho, upāli, saṃghabhedako āpāyiko, nerayiko, kappaṭṭho, atekiccho.
</Paragraph>

<Paragraph number="1645" book="cula">
Puna caparaṃ, upāli, bhikkhu dhammaṃ adhammoti dīpeti …pe…  avinayaṃ vinayoti dīpeti…  vinayaṃ avinayoti dīpeti…  abhāsitaṃ alapitaṃ tathāgatena bhāsitaṃ lapitaṃ tathāgatenāti dīpeti…  bhāsitaṃ lapitaṃ tathāgatena abhāsitaṃ alapitaṃ tathāgatenāti dīpeti…  anāciṇṇaṃ tathāgatena āciṇṇaṃ tathāgatenāti dīpeti…  āciṇṇaṃ tathāgatena anāciṇṇaṃ tathāgatenāti dīpeti…  apaññattaṃ tathāgatena paññattaṃ tathāgatenāti dīpeti…  paññattaṃ tathāgatena apaññattaṃ tathāgatenāti dīpeti…  anāpattiṃ āpattīti dīpeti…  āpattiṃ anāpattīti dīpeti…  lahukaṃ āpattiṃ garukā āpattīti dīpeti…  garukaṃ āpattiṃ lahukā āpattīti dīpeti…  sāvasesaṃ āpattiṃ anavasesā āpattīti dīpeti…  anavasesaṃ āpattiṃ sāvasesā āpattīti dīpeti…  duṭṭhullaṃ āpattiṃ aduṭṭhullā āpattīti dīpeti…  aduṭṭhullaṃ āpattiṃ duṭṭhullā āpattīti dīpeti…  tasmiṃ adhammadiṭṭhi, bhede adhammadiṭṭhi …pe…  tasmiṃ adhammadiṭṭhi, bhede dhammadiṭṭhi…  tasmiṃ adhammadiṭṭhi, bhede vematiko…  tasmiṃ dhammadiṭṭhi, bhede adhammadiṭṭhi…  tasmiṃ dhammadiṭṭhi, bhede dhammadiṭṭhi…  tasmiṃ dhammadiṭṭhi, bhede vematiko…  tasmiṃ vematiko, bhede adhammadiṭṭhi…  tasmiṃ vematiko, bhede dhammadiṭṭhi…  tasmiṃ vematiko, bhede vematiko, vinidhāya diṭṭhiṃ, vinidhāya khantiṃ, vinidhāya ruciṃ, vinidhāya bhāvaṃ, anussāveti, salākaṃ gāheti—  ‘ayaṃ dhammo, ayaṃ vinayo, idaṃ satthusāsanaṃ, imaṃ gaṇhatha, imaṃ rocethā’ti. Ayampi kho, upāli, saṃghabhedako āpāyiko, nerayiko, kappaṭṭho, atekiccho”ti.
</Paragraph>

<Paragraph number="1646" book="cula">
“Katamo pana, bhante, saṃghabhedako na āpāyiko, na nerayiko, na kappaṭṭho, na atekiccho”ti? “Idhupāli, bhikkhu adhammaṃ dhammoti dīpeti. Tasmiṃ dhammadiṭṭhi, bhede dhammadiṭṭhi, avinidhāya diṭṭhiṃ, avinidhāya khantiṃ, avinidhāya ruciṃ, avinidhāya bhāvaṃ, anussāveti, salākaṃ gāheti—  ‘ayaṃ dhammo, ayaṃ vinayo, idaṃ satthusāsanaṃ, imaṃ gaṇhatha, imaṃ rocethā’ti. Ayampi kho, upāli, saṃghabhedako na āpāyiko, na nerayiko, na kappaṭṭho, na atekiccho.
</Paragraph>

<Paragraph number="1647" book="cula">
Puna caparaṃ, upāli, bhikkhu dhammaṃ adhammoti dīpeti …pe…  duṭṭhullaṃ āpattiṃ aduṭṭhullā āpattīti dīpeti. Tasmiṃ dhammadiṭṭhi, bhede dhammadiṭṭhi, avinidhāya diṭṭhiṃ, avinidhāya khantiṃ, avinidhāya ruciṃ, avinidhāya bhāvaṃ, anussāveti, salākaṃ gāheti—  ‘ayaṃ dhammo, ayaṃ vinayo, idaṃ satthusāsanaṃ, imaṃ gaṇhatha, imaṃ rocethā’ti. Ayampi kho, upāli, saṃghabhedako na āpāyiko, na nerayiko, na kappaṭṭho, na atekiccho”ti.

</Paragraph>
</Division>

<Paragraph number="1648" type="center" book="cula">
Tatiyabhāṇavāro niṭṭhito.

  
Saṃghabhedakakkhandhako sattamo.



</Paragraph>

<Paragraph number="1649" type="center" book="cula">
Tassuddānaṃ


</Paragraph>

<Paragraph number="1650" type="verses" book="cula">
_Anupiye abhiññātā,_  
_sukhumālo na icchati;_  
_Kasā vapā abhi ninne,_  
_niddhā lāve ca ubbahe._  

</Paragraph>

<Paragraph number="1651" type="verses" book="cula">
_Puñjamaddapalālañca,_  
_bhusaophuṇanīhare;_  
_Āyatimpi na khīyanti,_  
_pitaro ca pitāmahā._  

</Paragraph>

<Paragraph number="1652" type="verses" book="cula">
_Bhaddiyo anuruddho ca,_  
_ānando bhagu kimilo;_  
_Sakyamāno ca kosambiṃ,_  
_parihāyi kakudhena ca._  

</Paragraph>

<Paragraph number="1653" type="verses" book="cula">
_Pakāsesi pituno ca,_  
_purise silaṃ nāḷāgiriṃ;_  
_Tikapañcagaruko kho,_  
_bhindi thullaccayena ca;_  
_Tayo aṭṭha puna tīṇi,_  
_rāji bhedā siyā nu khoti._  


</Paragraph>

<Paragraph number="1654" type="center" book="cula">
Saṃghabhedakakkhandhako niṭṭhito.
</Paragraph>