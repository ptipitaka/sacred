---
title: "9.10 Codakacuditakapaṭisaṃyuttakathā"
tableOfContents: false
sidebar:
  order: 2
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="401" book="cula">

<Paragraph number="1936" book="cula">
“Adhammacodakassa, bhante, bhikkhuno katihākārehi vippaṭisāro upadahātabbo”ti? “Adhammacodakassa, upāli, bhikkhuno pañcahākārehi vippaṭisāro upadahātabbo—  akālenāyasmā codesi, no kālena, alaṃ te vippaṭisārāya; abhūtenāyasmā codesi, no bhūtena, alaṃ te vippaṭisārāya; pharusenāyasmā codesi, no saṇhena, alaṃ te vippaṭisārāya; anatthasaṃhitenāyasmā codesi, no atthasaṃhitena, alaṃ te vippaṭisārāya; dosantaro āyasmā codesi, no mettacitto, alaṃ te vippaṭisārāyāti. Adhammacodakassa, upāli, bhikkhuno imehi pañcahākārehi vippaṭisāro upadahātabbo. Taṃ kissa hetu? Yathā na aññopi bhikkhu abhūtena codetabbaṃ maññeyyā”ti.
</Paragraph>

<Paragraph number="1937" book="cula">
“Adhammacuditassa pana, bhante, bhikkhuno katihākārehi avippaṭisāro upadahātabbo”ti? “Adhammacuditassa, upāli, bhikkhuno pañcahākārehi avippaṭisāro upadahātabbo—  akālenāyasmā cudito, no kālena, alaṃ te avippaṭisārāya; abhūtenāyasmā cudito, no bhūtena, alaṃ te avippaṭisārāya; pharusenāyasmā cudito, no saṇhena, alaṃ te avippaṭisārāya; anatthasaṃhitenāyasmā cudito, no atthasaṃhitena, alaṃ te avippaṭisārāya; dosantarenāyasmā cudito, no mettacittena, alaṃ te avippaṭisārāyāti. Adhammacuditassa, upāli, bhikkhuno imehi pañcahākārehi avippaṭisāro upadahātabbo”ti.
</Paragraph>

<Paragraph number="1938" book="cula">
“Dhammacodakassa, bhante, bhikkhuno katihākārehi avippaṭisāro upadahātabbo”ti? “Dhammacodakassa, upāli, bhikkhuno pañcahākārehi avippaṭisāro upadahātabbo—  kālenāyasmā codesi, no akālena, alaṃ te avippaṭisārāya; bhūtenāyasmā codesi, no abhūtena, alaṃ te avippaṭisārāya; saṇhenāyasmā codesi, no pharusena, alaṃ te avippaṭisārāya; atthasaṃhitenāyasmā codesi, no anatthasaṃhitena, alaṃ te avippaṭisārāya; mettacitto āyasmā codesi, no dosantaro, alaṃ te avippaṭisārāyāti. Dhammacodakassa, upāli, bhikkhuno imehi pañcahākārehi avippaṭisāro upadahātabbo. Taṃ kissa hetu? Yathā aññopi bhikkhu bhūtena codetabbaṃ maññeyyā”ti.
</Paragraph>

<Paragraph number="1939" book="cula">
“Dhammacuditassa pana, bhante, bhikkhuno katihākārehi vippaṭisāro upadahātabbo”ti? “Dhammacuditassa, upāli, bhikkhuno pañcahākārehi vippaṭisāro upadahātabbo—  kālenāyasmā cudito, no akālena, alaṃ te vippaṭisārāya; bhūtenāyasmā cudito, no abhūtena, alaṃ te vippaṭisārāya; saṇhenāyasmā cudito, no pharusena, alaṃ te vippaṭisārāya; atthasaṃhitenāyasmā cudito, no anatthasaṃhitena, alaṃ te vippaṭisārāya; mettacittenāyasmā cudito, no dosantarena, alaṃ te vippaṭisārāyāti. Dhammacuditassa, upāli, bhikkhuno imehi pañcahākārehi vippaṭisāro upadahātabbo”ti.
</Paragraph>

<Paragraph number="1940" book="cula">
“Codakena, bhante, bhikkhunā paraṃ codetukāmena kati dhamme ajjhattaṃ manasi karitvā paro codetabbo”ti? “Codakenupāli, bhikkhunā paraṃ codetukāmena pañca dhamme ajjhattaṃ manasi karitvā paro codetabbo—  kāruññatā, hitesitā, anukampitā, āpattivuṭṭhānatā, vinayapurekkhāratāti. Codakenupāli, bhikkhunā paraṃ codetukāmena ime pañca dhamme ajjhattaṃ manasi karitvā paro codetabbo”ti.
</Paragraph>

<Paragraph number="1941" book="cula">
“Cuditena pana, bhante, bhikkhunā katisu dhammesu patiṭṭhātabban”ti? “Cuditenupāli, bhikkhunā dvīsu dhammesu patiṭṭhātabbaṃ—  sacce ca akuppe cā”ti.

</Paragraph>
</Division>

<Paragraph number="1942" type="center" book="cula">
Dutiyabhāṇavāro niṭṭhito.

  
Pātimokkhaṭṭhapanakkhandhako navamo.

  
Imamhi khandhake vatthū tiṃsa.



</Paragraph>

<Paragraph number="1943" type="center" book="cula">
Tassuddānaṃ


</Paragraph>

<Paragraph number="1944" type="verses" book="cula">
_Uposathe yāvatikaṃ,_  
_pāpabhikkhu na nikkhami;_  
_Moggallānena nicchuddho,_  
_accherā jinasāsane._  

</Paragraph>

<Paragraph number="1945" type="verses" book="cula">
_Ninnonupubbasikkhā ca,_  
_ṭhitadhammo nātikkamma;_  
_Kuṇapukkhipati saṃgho,_  
_savantiyo jahanti ca._  

</Paragraph>

<Paragraph number="1946" type="verses" book="cula">
_Savanti parinibbanti,_  
_ekarasa vimutti ca;_  
_Bahu dhammavinayopi,_  
_bhūtaṭṭhāriyapuggalā._  

</Paragraph>

<Paragraph number="1947" type="verses" book="cula">
_Samuddaṃ upamaṃ katvā,_  
_vācesi sāsane guṇaṃ;_  
_Uposathe pātimokkhaṃ,_  
_na amhe koci jānāti._  

</Paragraph>

<Paragraph number="1948" type="verses" book="cula">
_Paṭikacceva ujjhanti,_  
_eko dve tīṇi cattāri;_  
_Pañca cha satta aṭṭhāni,_  
_navā ca dasamāni ca._  

</Paragraph>

<Paragraph number="1949" type="verses" book="cula">
_Sīlaācāradiṭṭhi ca,_  
_ājīvaṃ catubhāgike;_  
_Pārājikañca saṃghādi,_  
_pācitti pāṭidesani._  

</Paragraph>

<Paragraph number="1950" type="verses" book="cula">
_Dukkaṭaṃ pañcabhāgesu,_  
_sīlācāravipatti ca;_  
_Akatāya katāya ca,_  
_chabhāgesu yathāvidhi._  

</Paragraph>

<Paragraph number="1951" type="verses" book="cula">
_Pārājikañca saṃghādi,_  
_thullaṃ pācittiyena ca;_  
_Pāṭidesaniyañceva,_  
_dukkaṭañca dubbhāsitaṃ._  

</Paragraph>

<Paragraph number="1952" type="verses" book="cula">
_Sīlācāravipatti ca,_  
_Diṭṭhiājīvavipatti;_  
_Yā ca aṭṭhā katākate,_  
_Tenetā sīlācāradiṭṭhiyā._  

</Paragraph>

<Paragraph number="1953" type="verses" book="cula">
_Akatāya katāyāpi,_  
_katākatāyameva ca;_  
_Evaṃ navavidhā vuttā,_  
_yathābhūtena ñāyato._  

</Paragraph>

<Paragraph number="1954" type="verses" book="cula">
_Pārājiko vippakatā,_  
_paccakkhāto tatheva ca;_  
_Upeti paccādiyati,_  
_paccādānakathā ca yā._  

</Paragraph>

<Paragraph number="1955" type="verses" book="cula">
_Sīlācāravipatti ca,_  
_tathā diṭṭhivipattiyā;_  
_Diṭṭhasutaparisaṅkitaṃ,_  
_dasadhā taṃ vijānātha._  

</Paragraph>

<Paragraph number="1956" type="verses" book="cula">
_Bhikkhu vipassati bhikkhuṃ,_  
_añño cārocayāti taṃ;_  
_Soyeva tassa akkhāti,_  
_pātimokkhaṃ ṭhapeti so._  

</Paragraph>

<Paragraph number="1957" type="verses" book="cula">
_Vuṭṭhāti antarāyena,_  
_Rājacoraggudakā ca;_  
_Manussaamanussā ca,_  
_Vāḷasarīsapā jīvibrahmaṃ._  

</Paragraph>

<Paragraph number="1958" type="verses" book="cula">
_Dasannamaññatarena,_  
_tasmiṃ aññataresu vā;_  
_Dhammikādhammikā ceva,_  
_yathā maggena jānātha._  

</Paragraph>

<Paragraph number="1959" type="verses" book="cula">
_Kālabhūtatthasaṃhitaṃ,_  
_labhissāmi bhavissati;_  
_Kāyavācasikā mettā,_  
_bāhusaccaṃ ubhayāni._  

</Paragraph>

<Paragraph number="1960" type="verses" book="cula">
_Kālabhūtena saṇhena,_  
_atthamettena codaye;_  
_Vippaṭisāradhammena,_  
_tathā vācā vinodaye._  

</Paragraph>

<Paragraph number="1961" type="verses" book="cula">
_Dhammacodacuditassa,_  
_vinodeti vippaṭisāro;_  
_Karuṇā hitānukampi,_  
_vuṭṭhānapurekkhārato._  

</Paragraph>

<Paragraph number="1962" type="verses" book="cula">
_Codakassa paṭipatti,_  
_sambuddhena pakāsitā;_  
_Sacce ceva akuppe ca,_  
_cuditasseva dhammatāti._  


</Paragraph>

<Paragraph number="1963" type="center" book="cula">
Pātimokkhaṭṭhapanakkhandhako niṭṭhito.
</Paragraph>