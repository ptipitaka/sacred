---
title: "1.7.6 Paṭippassambhetabbatecattālīsaka"
tableOfContents: false
sidebar:
  order: 6
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="73" book="cula" bookNo="4" page="77">

<Paragraph number="329" book="cula">
Pañcahi, bhikkhave, aṅgehi samannāgatassa bhikkhuno, pāpikāya diṭṭhiyā appaṭinissagge, ukkhepanīyakammaṃ paṭippassambhetabbaṃ. Na upasampādeti, na nissayaṃ deti, na sāmaṇeraṃ upaṭṭhāpeti, na bhikkhunovādakasammutiṃ sādiyati, sammatopi bhikkhuniyo na ovadati—  imehi kho, bhikkhave, pañcahaṅgehi samannāgatassa bhikkhuno, pāpikāya diṭṭhiyā appaṭinissagge, ukkhepanīyakammaṃ paṭippassambhetabbaṃ.
</Paragraph>

<Paragraph number="330" book="cula">
Aparehipi, bhikkhave, pañcahaṅgehi samannāgatassa bhikkhuno, pāpikāya diṭṭhiyā appaṭinissagge, ukkhepanīyakammaṃ paṭippassambhetabbaṃ. Yāya āpattiyā saṃghena, pāpikāya diṭṭhiyā appaṭinissagge, ukkhepanīyakammaṃ kataṃ hoti taṃ āpattiṃ na āpajjati, aññaṃ vā tādisikaṃ, tato vā pāpiṭṭhataraṃ; kammaṃ na garahati, kammike na garahati—  imehi kho, bhikkhave, pañcahaṅgehi samannāgatassa bhikkhuno, pāpikāya diṭṭhiyā appaṭinissagge, ukkhepanīyakammaṃ paṭippassambhetabbaṃ …pe… .
</Paragraph>

<Paragraph number="331" book="cula">
Aṭṭhahi, bhikkhave, aṅgehi samannāgatassa bhikkhuno, pāpikāya diṭṭhiyā appaṭinissagge, ukkhepanīyakammaṃ paṭippassambhetabbaṃ. Na pakatattassa bhikkhuno uposathaṃ ṭhapeti, na pavāraṇaṃ ṭhapeti, na savacanīyaṃ karoti, na anuvādaṃ paṭṭhapeti, na okāsaṃ kāreti, na codeti, na sāreti, na bhikkhūhi sampayojeti—  imehi kho, bhikkhave, aṭṭhahaṅgehi samannāgatassa bhikkhuno, pāpikāya diṭṭhiyā appaṭinissagge, ukkhepanīyakammaṃ paṭippassambhetabbaṃ.

</Paragraph>
</Division>

<Paragraph number="332" book="cula">
Pāpikāya diṭṭhiyā appaṭinissagge ukkhepanīyakamme

  
paṭippassambhetabbatecattālīsakaṃ niṭṭhitaṃ.


</Paragraph>

<Division number="74" book="cula" bookNo="4" page="77">

<Paragraph number="333" book="cula">
Evañca pana, bhikkhave, paṭippassambhetabbaṃ. Tena, bhikkhave, pāpikāya diṭṭhiyā appaṭinissagge, ukkhepanīyakammakatena bhikkhunā saṃghaṃ upasaṅkamitvā ekaṃsaṃ uttarāsaṅgaṃ karitvā vuḍḍhānaṃ bhikkhūnaṃ pāde vanditvā ukkuṭikaṃ nisīditvā añjaliṃ paggahetvā evamassa vacanīyo—  ‘ahaṃ, bhante, saṃghena, pāpikāya diṭṭhiyā appaṭinissagge, ukkhepanīyakammakato sammā vattāmi, lomaṃ pātemi, netthāraṃ vattāmi, pāpikāya diṭṭhiyā appaṭinissagge, ukkhepanīyassa kammassa paṭippassaddhiṃ yācāmī’ti. Dutiyampi yācitabbā. Tatiyampi yācitabbā. Byattena bhikkhunā paṭibalena saṃgho ñāpetabbo—
</Paragraph>

<Paragraph number="334" book="cula">
‘Suṇātu me, bhante, saṃgho. Ayaṃ itthannāmo bhikkhu saṃghena, pāpikāya diṭṭhiyā appaṭinissagge, ukkhepanīyakammakato sammā vattati, lomaṃ pāteti, netthāraṃ vattati, pāpikāya diṭṭhiyā appaṭinissagge, ukkhepanīyassa kammassa paṭippassaddhiṃ yācati. Yadi saṃghassa pattakallaṃ, saṃgho itthannāmassa bhikkhuno, pāpikāya diṭṭhiyā appaṭinissagge, ukkhepanīyakammaṃ paṭippassambheyya. Esā ñatti.
</Paragraph>

<Paragraph number="335" book="cula">
Suṇātu me, bhante, saṃgho. Ayaṃ itthannāmo bhikkhu saṃghena, pāpikāya diṭṭhiyā appaṭinissagge, ukkhepanīyakammakato sammā vattati, lomaṃ pāteti, netthāraṃ vattati, pāpikāya diṭṭhiyā appaṭinissagge, ukkhepanīyassa kammassa paṭippassaddhiṃ yācati. Saṃgho itthannāmassa bhikkhuno, pāpikāya diṭṭhiyā appaṭinissagge, ukkhepanīyakammaṃ paṭippassambheti. Yassāyasmato khamati itthannāmassa bhikkhuno, pāpikāya diṭṭhiyā appaṭinissagge, ukkhepanīyassa kammassa paṭippassaddhi, so tuṇhassa; yassa nakkhamati, so bhāseyya.
</Paragraph>

<Paragraph number="336" book="cula">
Dutiyampi etamatthaṃ vadāmi …pe…  tatiyampi etamatthaṃ vadāmi—  suṇātu me, bhante, saṃgho. Ayaṃ itthannāmo bhikkhu saṃghena, pāpikāya diṭṭhiyā appaṭinissagge, ukkhepanīyakammakato sammā vattati, lomaṃ pāteti, netthāraṃ vattati, pāpikāya diṭṭhiyā appaṭinissagge ukkhepanīyassa kammassa paṭippassaddhiṃ yācati. Saṃgho itthannāmassa bhikkhuno, pāpikāya diṭṭhiyā appaṭinissagge, ukkhepanīyakammaṃ paṭippassambheti. Yassāyasmato khamati itthannāmassa bhikkhuno, pāpikāya diṭṭhiyā appaṭinissagge, ukkhepanīyassa kammassa paṭippassaddhi, so tuṇhassa; yassa nakkhamati, so bhāseyya.
</Paragraph>

<Paragraph number="337" book="cula">
Paṭippassaddhaṃ saṃghena itthannāmassa bhikkhuno, pāpikāya diṭṭhiyā appaṭinissagge, ukkhepanīyakammaṃ. Khamati saṃghassa, tasmā tuṇhī, evametaṃ dhārayāmī’”ti.

</Paragraph>
</Division>

<Paragraph number="338" type="center" book="cula">
Pāpikāya diṭṭhiyā appaṭinissagge ukkhepanīyakammaṃ niṭṭhitaṃ sattamaṃ.

  
Kammakkhandhako paṭhamo.

  
Imamhi khandhake vatthū satta.



</Paragraph>

<Paragraph number="339" type="center" book="cula">
Tassuddānaṃ


</Paragraph>

<Paragraph number="340" type="verses" book="cula">
_Paṇḍulohitakā bhikkhū,_  
_sayaṃ bhaṇḍanakārakā;_  
_Tādise upasaṅkamma,_  
_ussahiṃsu ca bhaṇḍane._  

</Paragraph>

<Paragraph number="341" type="verses" book="cula">
_Anuppannāpi jāyanti,_  
_uppannānipi vaḍḍhare;_  
_Appicchā pesalā bhikkhū,_  
_ujjhāyanti padassato._  

</Paragraph>

<Paragraph number="342" type="verses" book="cula">
_Saddhammaṭṭhitiko buddho,_  
_sayambhū aggapuggalo;_  
_Āṇāpesi tajjanīya,_  
_kammaṃ sāvatthiyaṃ jino._  

</Paragraph>

<Paragraph number="343" type="verses" book="cula">
_Asammukhāppaṭipucchāp-_  
_paṭiññāya katañca yaṃ;_  
_Anāpatti adesane,_  
_desitāya katañca yaṃ._  

</Paragraph>

<Paragraph number="344" type="verses" book="cula">
_Acodetvā asāretvā,_  
_anāropetvā ca yaṃ kataṃ;_  
_Asammukhā adhammena,_  
_vaggena cāpi yaṃ kataṃ._  

</Paragraph>

<Paragraph number="345" type="verses" book="cula">
_Appaṭipucchā adhammena,_  
_puna vaggena yaṃ kataṃ;_  
_Appaṭiññāya adhammena,_  
_vaggena cāpi yaṃ kataṃ._  

</Paragraph>

<Paragraph number="346" type="verses" book="cula">
_Anāpatti adhammena,_  
_vaggena cāpi yaṃ kataṃ;_  
_Adesanāgāminiyā,_  
_adhammavaggameva ca._  

</Paragraph>

<Paragraph number="347" type="verses" book="cula">
_Desitāya adhammena,_  
_vaggenāpi tatheva ca;_  
_Acodetvā adhammena,_  
_vaggenāpi tatheva ca._  

</Paragraph>

<Paragraph number="348" type="verses" book="cula">
_Asāretvā adhammena,_  
_vaggenāpi tatheva ca;_  
_Anāropetvā adhammena,_  
_vaggenāpi tatheva ca._  

</Paragraph>

<Paragraph number="349" type="verses" book="cula">
_Kaṇhavāranayeneva,_  
_sukkavāraṃ vijāniyā;_  
_Saṃgho ākaṅkhamāno ca,_  
_yassa tajjanīyaṃ kare._  

</Paragraph>

<Paragraph number="350" type="verses" book="cula">
_Bhaṇḍanaṃ bālo saṃsaṭṭho,_  
_adhisīle ajjhācāre;_  
_Atidiṭṭhivipannassa,_  
_saṃgho tajjanīyaṃ kare._  

</Paragraph>

<Paragraph number="351" type="verses" book="cula">
_Buddhadhammassa saṃghassa,_  
_avaṇṇaṃ yo ca bhāsati;_  
_Tiṇṇannampi ca bhikkhūnaṃ,_  
_saṃgho tajjaniyaṃ kare._  

</Paragraph>

<Paragraph number="352" type="verses" book="cula">
_Bhaṇḍanaṃ kārako eko,_  
_bālo saṃsagganissito;_  
_Adhisīle ajjhācāre,_  
_tatheva atidiṭṭhiyā._  

</Paragraph>

<Paragraph number="353" type="verses" book="cula">
_Buddhadhammassa saṃghassa,_  
_avaṇṇaṃ yo ca bhāsati;_  
_Tajjanīyakammakato,_  
_evaṃ sammānuvattanā._  

</Paragraph>

<Paragraph number="354" type="verses" book="cula">
_Upasampadanissayā,_  
_sāmaṇeraṃ upaṭṭhanā;_  
_Ovādasammatenāpi,_  
_na kare tajjanīkato._  

</Paragraph>

<Paragraph number="355" type="verses" book="cula">
_Nāpajje tañca āpattiṃ,_  
_tādisañca tato paraṃ;_  
_Kammañca kammike cāpi,_  
_na garahe tathāvidho._  

</Paragraph>

<Paragraph number="356" type="verses" book="cula">
_Uposathaṃ pavāraṇaṃ,_  
_pakatattassa naṭṭhape;_  
_Savacaniṃ anuvādo,_  
_okāso codanena ca._  

</Paragraph>

<Paragraph number="357" type="verses" book="cula">
_Sāraṇaṃ sampayogañca,_  
_na kareyya tathāvidho;_  
_Upasampadanissayā,_  
_sāmaṇeraṃ upaṭṭhanā._  

</Paragraph>

<Paragraph number="358" type="verses" book="cula">
_Ovādasammatenāpi,_  
_pañcahaṅgehi na sammati;_  
_Tañcāpajjati āpattiṃ,_  
_tādisañca tato paraṃ._  

</Paragraph>

<Paragraph number="359" type="verses" book="cula">
_Kammañca kammike cāpi,_  
_garahanto na sammati;_  
_Uposathaṃ pavāraṇaṃ,_  
_savacanīyā ca novādo._  

</Paragraph>

<Paragraph number="360" type="verses" book="cula">
_Okāso codanañceva,_  
_sāraṇā sampayojanā;_  
_Imehaṭṭhaṅgehi yo yutto,_  
_tajjanānupasammati._  

</Paragraph>

<Paragraph number="361" type="verses" book="cula">
_Kaṇhavāranayeneva,_  
_sukkavāraṃ vijāniyā;_  
_Bālo āpattibahulo,_  
_saṃsaṭṭhopi ca seyyaso._  

</Paragraph>

<Paragraph number="362" type="verses" book="cula">
_Niyassakammaṃ sambuddho,_  
_āṇāpesi mahāmuni;_  
_Kīṭāgirismiṃ dve bhikkhū,_  
_assajipunabbasukā._  

</Paragraph>

<Paragraph number="363" type="verses" book="cula">
_Anācārañca vividhaṃ,_  
_ācariṃsu asaññatā;_  
_Pabbājanīyaṃ sambuddho,_  
_kammaṃ sāvatthiyaṃ jino;_  
_Macchikāsaṇḍe sudhammo,_  
_cittassāvāsiko ahu._  

</Paragraph>

<Paragraph number="364" type="verses" book="cula">
_Jātivādena khuṃseti,_  
_sudhammo cittupāsakaṃ;_  
_Paṭisāraṇīyakammaṃ,_  
_āṇāpesi tathāgato._  

</Paragraph>

<Paragraph number="365" type="verses" book="cula">
_Kosambiyaṃ channaṃ bhikkhuṃ,_  
_Nicchantāpattiṃ passituṃ;_  
_Adassane ukkhipituṃ,_  
_Āṇāpesi jinuttamo._  

</Paragraph>

<Paragraph number="366" type="verses" book="cula">
_Channo taṃyeva āpattiṃ,_  
_paṭikātuṃ na icchati;_  
_Ukkhepanāppaṭikamme,_  
_āṇāpesi vināyako._  

</Paragraph>

<Paragraph number="367" type="verses" book="cula">
_Pāpadiṭṭhi ariṭṭhassa,_  
_āsi aññāṇanissitā;_  
_Diṭṭhiyāppaṭinissagge,_  
_ukkhepaṃ jinabhāsitaṃ._  

</Paragraph>

<Paragraph number="368" type="verses" book="cula">
_Niyassakammaṃ pabbajjaṃ,_  
_tatheva paṭisāraṇī;_  
_Adassanāppaṭikamme,_  
_anissagge ca diṭṭhiyā._  

</Paragraph>

<Paragraph number="369" type="verses" book="cula">
_Davānācārūpaghāti,_  
_micchāājīvameva ca;_  
_Pabbājanīyakammamhi,_  
_atirekapadā ime._  

</Paragraph>

<Paragraph number="370" type="verses" book="cula">
_Alābhāvaṇṇā dve pañca,_  
_dve pañcakāti nāmakā;_  
_Paṭisāraṇīyakammamhi,_  
_atirekapadā ime._  

</Paragraph>

<Paragraph number="371" type="verses" book="cula">
_Tajjanīyaṃ niyassañca,_  
_duve kammāpi sādisā;_  
_Pabbajjā paṭisārī ca,_  
_atthi padātirittatā._  

</Paragraph>

<Paragraph number="372" type="verses" book="cula">
_Tayo ukkhepanā kammā,_  
_sadisā te vibhattito;_  
_Tajjanīyanayenāpi,_  
_sesakammaṃ vijāniyāti._  


</Paragraph>

<Paragraph number="373" type="center" book="cula">
Kammakkhandhako niṭṭhito.
</Paragraph>