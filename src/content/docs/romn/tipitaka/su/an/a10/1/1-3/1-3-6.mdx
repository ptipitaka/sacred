---
title: "1.3.6 Kāḷīsutta"
tableOfContents: false
sidebar:
  order: 7
type: "tipitaka"
basket: "su"
book: "a10"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="26" book="a10">

<Paragraph number="187" book="a10">
Ekaṃ samayaṃ āyasmā mahākaccāno avantīsu viharati kuraraghare pavatte pabbate. Atha kho kāḷī upāsikā kuraragharikā yenāyasmā mahākaccāno tenupasaṅkami; upasaṅkamitvā āyasmantaṃ mahākaccānaṃ abhivādetvā ekamantaṃ nisīdi. Ekamantaṃ nisinnā kho kāḷī upāsikā kuraragharikā āyasmantaṃ mahākaccānaṃ etadavoca—  “vuttamidaṃ, bhante, bhagavatā kumāripañhesu—
</Paragraph>

<Paragraph number="188" type="verses" book="a10">
_‘Atthassa pattiṃ hadayassa santiṃ,_  
_Jetvāna senaṃ piyasātarūpaṃ;_  
_Ekohaṃ jhāyaṃ sukhamanubodhiṃ,_  
_Tasmā janena na karomi sakkhiṃ;_  
_Sakkhī na sampajjati kenaci me’ti._  

</Paragraph>

<Paragraph number="189" book="a10">
Imassa kho, bhante, bhagavatā saṃkhittena bhāsitassa kathaṃ vitthārena attho daṭṭhabbo”ti?
</Paragraph>

<Paragraph number="190" book="a10">
“Pathavīkasiṇasamāpattiparamā kho, bhagini, eke samaṇabrāhmaṇā ‘attho’ti abhinibbattesuṃ. Yāvatā kho, bhagini, pathavīkasiṇasamāpattiparamatā, tadabhiññāsi bhagavā. Tadabhiññāya bhagavā assādamaddasa ādīnavamaddasa nissaraṇamaddasa maggāmaggañāṇadassanamaddasa. Tassa assādadassanahetu ādīnavadassanahetu nissaraṇadassanahetu maggāmaggañāṇadassanahetu atthassa patti hadayassa santi viditā hoti.
</Paragraph>

<Paragraph number="191" book="a10">
Āpokasiṇasamāpattiparamā kho, bhagini …pe…  tejokasiṇasamāpattiparamā kho, bhagini…  vāyokasiṇasamāpattiparamā kho, bhagini…  nīlakasiṇasamāpattiparamā kho, bhagini…  pītakasiṇasamāpattiparamā kho, bhagini…  lohitakasiṇasamāpattiparamā kho, bhagini…  odātakasiṇasamāpattiparamā kho, bhagini…  ākāsakasiṇasamāpattiparamā kho, bhagini…  viññāṇakasiṇasamāpattiparamā kho, bhagini, eke samaṇabrāhmaṇā ‘attho’ti abhinibbattesuṃ. Yāvatā kho, bhagini, viññāṇakasiṇasamāpattiparamatā, tadabhiññāsi bhagavā. Tadabhiññāya bhagavā assādamaddasa…  ādīnavamaddasa…  nissaraṇamaddasa…  maggāmaggañāṇadassanamaddasa…  tassa assādadassanahetu ādīnavadassanahetu nissaraṇadassanahetu maggāmaggañāṇadassanahetu atthassa patti hadayassa santi viditā hoti. Iti kho, bhagini, yaṃ taṃ vuttaṃ bhagavatā kumāripañhesu—
</Paragraph>

<Paragraph number="192" type="verses" book="a10">
_‘Atthassa pattiṃ hadayassa santiṃ,_  
_Jetvāna senaṃ piyasātarūpaṃ;_  
_Ekohaṃ jhāyaṃ sukhamanubodhiṃ,_  
_Tasmā janena na karomi sakkhiṃ;_  
_Sakkhī na sampajjati kenaci me’ti._  

</Paragraph>

<Paragraph number="193" book="a10">
Imassa kho, bhagini, bhagavatā saṃkhittena bhāsitassa evaṃ vitthārena attho daṭṭhabbo”ti.

</Paragraph>
</Division>

<Paragraph number="194" type="center" book="a10">
Chaṭṭhaṃ.
</Paragraph>