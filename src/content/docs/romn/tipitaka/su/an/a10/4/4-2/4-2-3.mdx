---
title: "4.2.3 Saṅgāravasutta"
tableOfContents: false
sidebar:
  order: 5
type: "tipitaka"
basket: "su"
book: "a10"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="169" book="a10">

<Paragraph number="1185" book="a10">
Atha kho saṅgāravo brāhmaṇo yena bhagavā tenupasaṅkami; upasaṅkamitvā bhagavatā saddhiṃ sammodi. Sammodanīyaṃ kathaṃ sāraṇīyaṃ vītisāretvā ekamantaṃ nisīdi. Ekamantaṃ nisinno kho saṅgāravo brāhmaṇo bhagavantaṃ etadavoca—
</Paragraph>

<Paragraph number="1186" book="a10">
“Kiṃ nu kho, bho gotama, orimaṃ tīraṃ, kiṃ pārimaṃ tīran”ti? “Pāṇātipāto kho, brāhmaṇa, orimaṃ tīraṃ, pāṇātipātā veramaṇī pārimaṃ tīraṃ. Adinnādānaṃ kho, brāhmaṇa, orimaṃ tīraṃ, adinnādānā veramaṇī pārimaṃ tīraṃ. Kāmesumicchācāro orimaṃ tīraṃ, kāmesumicchācārā veramaṇī pārimaṃ tīraṃ. Musāvādo orimaṃ tīraṃ, musāvādā veramaṇī pārimaṃ tīraṃ. Pisuṇā vācā orimaṃ tīraṃ, pisuṇāya vācāya veramaṇī pārimaṃ tīraṃ. Pharusā vācā orimaṃ tīraṃ, pharusāya vācāya veramaṇī pārimaṃ tīraṃ. Samphappalāpo orimaṃ tīraṃ, samphappalāpā veramaṇī pārimaṃ tīraṃ. Abhijjhā orimaṃ tīraṃ, anabhijjhā pārimaṃ tīraṃ. Byāpādo orimaṃ tīraṃ, abyāpādo pārimaṃ tīraṃ. Micchādiṭṭhi orimaṃ tīraṃ, sammādiṭṭhi pārimaṃ tīraṃ. Idaṃ kho, brāhmaṇa, orimaṃ tīraṃ, idaṃ pārimaṃ tīranti.
</Paragraph>

<Paragraph number="1187" type="verses" book="a10">
_Appakā te manussesu,_  
_ye janā pāragāmino;_  
_Athāyaṃ itarā pajā,_  
_tīramevānudhāvati._  

</Paragraph>

<Paragraph number="1188" type="verses" book="a10">
_Ye ca kho sammadakkhāte,_  
_dhamme dhammānuvattino;_  
_Te janā pāramessanti,_  
_maccudheyyaṃ suduttaraṃ._  

</Paragraph>

<Paragraph number="1189" type="verses" book="a10">
_Kaṇhaṃ dhammaṃ vippahāya,_  
_Sukkaṃ bhāvetha paṇḍito;_  
_Okā anokamāgamma,_  
_Viveke yattha dūramaṃ._  

</Paragraph>

<Paragraph number="1190" type="verses" book="a10">
_Tatrābhiratimiccheyya,_  
_hitvā kāme akiñcano;_  
_Pariyodapeyya attānaṃ,_  
_cittaklesehi paṇḍito._  

</Paragraph>

<Paragraph number="1191" type="verses" book="a10">
_Yesaṃ sambodhiyaṅgesu,_  
_sammā cittaṃ subhāvitaṃ;_  
_Ādānapaṭinissagge,_  
_anupādāya ye ratā;_  
_Khīṇāsavā jutimanto,_  
_te loke parinibbutā”ti._  


</Paragraph>
</Division>

<Paragraph number="1192" type="center" book="a10">
Tatiyaṃ.
</Paragraph>