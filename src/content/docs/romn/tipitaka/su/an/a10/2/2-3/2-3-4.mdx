---
title: "2.3.4 Vaḍḍhisutta"
tableOfContents: false
sidebar:
  order: 5
type: "tipitaka"
basket: "su"
book: "a10"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="74" book="a10" bookNo="17" page="365">

<Paragraph number="545" book="a10">
“Dasahi, bhikkhave, vaḍḍhīhi vaḍḍhamāno ariyasāvako ariyāya vaḍḍhiyā vaḍḍhati, sārādāyī ca hoti varādāyī kāyassa. Katamehi dasahi? Khettavatthūhi vaḍḍhati, dhanadhaññena vaḍḍhati, puttadārehi vaḍḍhati, dāsakammakaraporisehi vaḍḍhati, catuppadehi vaḍḍhati, saddhāya vaḍḍhati, sīlena vaḍḍhati, sutena vaḍḍhati, cāgena vaḍḍhati, paññāya vaḍḍhati—  imehi kho, bhikkhave, dasahi vaḍḍhīhi vaḍḍhamāno ariyasāvako ariyāya vaḍḍhiyā vaḍḍhati, sārādāyī ca hoti varādāyī kāyassāti.
</Paragraph>

<Paragraph number="546" type="verses" book="a10">
_Dhanena dhaññena ca yodha vaḍḍhati,_  
_Puttehi dārehi catuppadehi ca;_  
_Sa bhogavā hoti yasassi pūjito,_  
_Ñātīhi mittehi athopi rājubhi._  

</Paragraph>

<Paragraph number="547" type="verses" book="a10">
_Saddhāya sīlena ca yodha vaḍḍhati,_  
_Paññāya cāgena sutena cūbhayaṃ;_  
_So tādiso sappuriso vicakkhaṇo,_  
_Diṭṭheva dhamme ubhayena vaḍḍhatī”ti._  


</Paragraph>
</Division>

<Paragraph number="548" type="center" book="a10">
Catutthaṃ.
</Paragraph>