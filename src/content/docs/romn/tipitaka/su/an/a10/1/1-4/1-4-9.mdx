---
title: "1.4.9 Paṭhamaānandasutta"
tableOfContents: false
sidebar:
  order: 10
type: "tipitaka"
basket: "su"
book: "a10"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="39" book="a10">

<Paragraph number="284" book="a10">
Atha kho āyasmā ānando yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho āyasmā ānando bhagavantaṃ etadavoca—  “‘saṃghabhedo saṃghabhedo’ti, bhante, vuccati. Kittāvatā nu kho, bhante, saṃgho bhinno hotī”ti? “Idhānanda, bhikkhū adhammaṃ dhammoti dīpenti, dhammaṃ adhammoti dīpenti, avinayaṃ vinayoti dīpenti …pe…  paññattaṃ tathāgatena apaññattaṃ tathāgatenāti dīpenti. Te imehi dasahi vatthūhi avakassanti apakassanti āveni kammāni karonti āveni pātimokkhaṃ uddisanti. Ettāvatā kho, ānanda, saṃgho bhinno hotī”ti.
</Paragraph>

<Paragraph number="285" book="a10">
“Samaggaṃ pana, bhante, saṃghaṃ bhinditvā kiṃ so pasavatī”ti? “Kappaṭṭhikaṃ, ānanda, kibbisaṃ pasavatī”ti. “Kiṃ pana, bhante, kappaṭṭhikaṃ kibbisan”ti? “Kappaṃ, ānanda, nirayamhi paccatīti—
</Paragraph>

<Paragraph number="286" type="verses" book="a10">
_Āpāyiko nerayiko,_  
_Kappaṭṭho saṃghabhedako;_  
_Vaggarato adhammaṭṭho,_  
_Yogakkhemā padhaṃsati;_  
_Saṃghaṃ samaggaṃ bhinditvā,_  
_Kappaṃ nirayamhi paccatī”ti._  


</Paragraph>
</Division>

<Paragraph number="287" type="center" book="a10">
Navamaṃ.
</Paragraph>