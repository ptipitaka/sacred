---
title: "2.5.6 Kokanudasutta"
tableOfContents: false
sidebar:
  order: 7
type: "tipitaka"
basket: "su"
book: "a10"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="96" book="a10" bookNo="17" page="415">

<Paragraph number="848" book="a10">
Ekaṃ samayaṃ āyasmā ānando rājagahe viharati tapodārāme. Atha kho āyasmā ānando rattiyā paccūsasamayaṃ paccuṭṭhāya yena tapodā tenupasaṅkami gattāni parisiñcituṃ. Tapodāya gattāni parisiñcitvā paccuttaritvā ekacīvaro aṭṭhāsi gattāni pubbāpayamāno. Kokanudopi kho paribbājako rattiyā paccūsasamayaṃ paccuṭṭhāya yena tapodā tenupasaṅkami gattāni parisiñcituṃ.
</Paragraph>

<Paragraph number="849" book="a10">
Addasā kho kokanudo paribbājako āyasmantaṃ ānandaṃ dūratova āgacchantaṃ. Disvāna āyasmantaṃ ānandaṃ etadavoca—  “kvettha, āvuso”ti? “Ahamāvuso, bhikkhū”ti.
</Paragraph>

<Paragraph number="850" book="a10">
“Katamesaṃ, āvuso, bhikkhūnan”ti? “Samaṇānaṃ, āvuso, sakyaputtiyānan”ti.
</Paragraph>

<Paragraph number="851" book="a10">
“Puccheyyāma mayaṃ āyasmantaṃ kiñcideva desaṃ, sace āyasmā okāsaṃ karoti pañhassa veyyākaraṇāyā”ti. “Pucchāvuso, sutvā vedissāmā”ti.
</Paragraph>

<Paragraph number="852" book="a10">
“Kiṃ nu kho, bho, ‘sassato loko, idameva saccaṃ moghamaññan’ti—  evaṃdiṭṭhi bhavan”ti? “Na kho ahaṃ, āvuso, evaṃdiṭṭhi—  ‘sassato loko, idameva saccaṃ moghamaññan’”ti.
</Paragraph>

<Paragraph number="853" book="a10">
“Kiṃ pana, bho, ‘asassato loko, idameva saccaṃ moghamaññan’ti—  evaṃdiṭṭhi bhavan”ti? “Na kho ahaṃ, āvuso, evaṃdiṭṭhi—  ‘asassato loko, idameva saccaṃ moghamaññan’”ti.
</Paragraph>

<Paragraph number="854" book="a10">
“Kiṃ nu kho, bho, antavā loko …pe…  anantavā loko…  taṃ jīvaṃ taṃ sarīraṃ…  aññaṃ jīvaṃ aññaṃ sarīraṃ…  hoti tathāgato paraṃ maraṇā…  na hoti tathāgato paraṃ maraṇā…  hoti ca na ca hoti tathāgato paraṃ maraṇā…  neva hoti na na hoti tathāgato paraṃ maraṇā, idameva saccaṃ moghamaññanti—  evaṃdiṭṭhi bhavan”ti? “Na kho ahaṃ, āvuso, evaṃdiṭṭhi—  ‘neva hoti na na hoti tathāgato paraṃ maraṇā, idameva saccaṃ moghamaññan’”ti.
</Paragraph>

<Paragraph number="855" book="a10">
“Tena hi bhavaṃ na jānāti, na passatī”ti? “Na kho ahaṃ, āvuso, na jānāmi na passāmi. Jānāmahaṃ, āvuso, passāmī”ti.
</Paragraph>

<Paragraph number="856" book="a10">
“‘Kiṃ nu kho, bho, sassato loko, idameva saccaṃ moghamaññanti—  evaṃdiṭṭhi bhavan’ti, iti puṭṭho samāno—  ‘na kho ahaṃ, āvuso, evaṃdiṭṭhi—  sassato loko, idameva saccaṃ moghamaññan’ti vadesi.
</Paragraph>

<Paragraph number="857" book="a10">
‘Kiṃ pana, bho, asassato loko, idameva saccaṃ moghamaññanti—  evaṃdiṭṭhi bhavan’ti, iti puṭṭho samāno—  ‘na kho ahaṃ, āvuso, evaṃdiṭṭhi—  asassato loko, idameva saccaṃ moghamaññan’ti vadesi.
</Paragraph>

<Paragraph number="858" book="a10">
Kiṃ nu kho, bho, antavā loko …pe…  anantavā loko…  taṃ jīvaṃ taṃ sarīraṃ…  aññaṃ jīvaṃ aññaṃ sarīraṃ…  hoti tathāgato paraṃ maraṇā…  na hoti tathāgato paraṃ maraṇā…  hoti ca na ca hoti tathāgato paraṃ maraṇā…  neva hoti na na hoti tathāgato paraṃ maraṇā, idameva saccaṃ moghamaññanti—  evaṃdiṭṭhi bhavanti, iti puṭṭho samāno—  ‘na kho ahaṃ, āvuso, evaṃdiṭṭhi—  neva hoti na na hoti tathāgato paraṃ maraṇā, idameva saccaṃ moghamaññan’ti vadesi.
</Paragraph>

<Paragraph number="859" book="a10">
‘Tena hi bhavaṃ na jānāti na passatī’ti, iti puṭṭho samāno—  ‘na kho ahaṃ, āvuso, na jānāmi na passāmi. Jānāmahaṃ, āvuso, passāmī’ti vadesi. Yathā kathaṃ panāvuso, imassa bhāsitassa attho daṭṭhabbo”ti?
</Paragraph>

<Paragraph number="860" book="a10">
“‘Sassato loko, idameva saccaṃ moghamaññan’ti kho, āvuso, diṭṭhigatametaṃ. ‘Asassato loko, idameva saccaṃ moghamaññan’ti kho, āvuso, diṭṭhigatametaṃ. Antavā loko …pe…  anantavā loko…  taṃ jīvaṃ taṃ sarīraṃ…  aññaṃ jīvaṃ aññaṃ sarīraṃ…  hoti tathāgato paraṃ maraṇā…  na hoti tathāgato paraṃ maraṇā…  hoti ca na ca hoti tathāgato paraṃ maraṇā…  ‘neva hoti na na hoti tathāgato paraṃ maraṇā, idameva saccaṃ moghamaññan’ti kho, āvuso, diṭṭhigatametaṃ.
</Paragraph>

<Paragraph number="861" book="a10">
Yāvatā, āvuso, diṭṭhi yāvatā diṭṭhiṭṭhānaṃ diṭṭhiadhiṭṭhānaṃ diṭṭhipariyuṭṭhānaṃ diṭṭhisamuṭṭhānaṃ diṭṭhisamugghāto, tamahaṃ jānāmi tamahaṃ passāmi. Tamahaṃ jānanto tamahaṃ passanto kyāhaṃ vakkhāmi—  ‘na jānāmi na passāmī’ti? Jānāmahaṃ, āvuso, passāmī”ti.
</Paragraph>

<Paragraph number="862" book="a10">
“Ko nāmo āyasmā, kathañca panāyasmantaṃ sabrahmacārī jānantī”ti? “‘Ānando’ti kho me, āvuso, nāmaṃ. ‘Ānando’ti ca pana maṃ sabrahmacārī jānantī”ti. “Mahācariyena vata kira, bho, saddhiṃ mantayamānā na jānimha—  ‘āyasmā ānando’ti. Sace hi mayaṃ jāneyyāma—  ‘ayaṃ āyasmā ānando’ti, ettakampi no nappaṭibhāyeyya. Khamatu ca me āyasmā ānando”ti.

</Paragraph>
</Division>

<Paragraph number="863" type="center" book="a10">
Chaṭṭhaṃ.
</Paragraph>