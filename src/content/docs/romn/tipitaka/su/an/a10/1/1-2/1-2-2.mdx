---
title: "1.2.2 Pañcaṅgasutta"
tableOfContents: false
sidebar:
  order: 3
type: "tipitaka"
basket: "su"
book: "a10"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="12" book="a10">

<Paragraph number="54" book="a10">
“Pañcaṅgavippahīno, bhikkhave, bhikkhu pañcaṅgasamannāgato imasmiṃ dhammavinaye ‘kevalī vusitavā uttamapuriso’ti vuccati. Kathañca, bhikkhave, bhikkhu pañcaṅgavippahīno hoti? Idha, bhikkhave, bhikkhuno kāmacchando pahīno hoti, byāpādo pahīno hoti, thinamiddhaṃ pahīnaṃ hoti, uddhaccakukkuccaṃ pahīnaṃ hoti, vicikicchā pahīnā hoti. Evaṃ kho, bhikkhave, bhikkhu pañcaṅgavippahīno hoti.
</Paragraph>

<Paragraph number="55" book="a10">
Kathañca, bhikkhave, bhikkhu pañcaṅgasamannāgato hoti? Idha, bhikkhave, bhikkhu asekhena sīlakkhandhena samannāgato hoti, asekhena samādhikkhandhena samannāgato hoti, asekhena paññākkhandhena samannāgato hoti, asekhena vimuttikkhandhena samannāgato hoti, asekhena vimuttiñāṇadassanakkhandhena samannāgato hoti. Evaṃ kho, bhikkhave, bhikkhu pañcaṅgasamannāgato hoti.
</Paragraph>

<Paragraph number="56" book="a10">
Pañcaṅgavippahīno kho, bhikkhave, bhikkhu pañcaṅgasamannāgato imasmiṃ dhammavinaye ‘kevalī vusitavā uttamapuriso’ti vuccati.
</Paragraph>

<Paragraph number="57" type="verses" book="a10">
_Kāmacchando ca byāpādo,_  
_thinamiddhañca bhikkhuno;_  
_Uddhaccaṃ vicikicchā ca,_  
_sabbasova na vijjati._  

</Paragraph>

<Paragraph number="58" type="verses" book="a10">
_Asekhena ca sīlena,_  
_asekhena samādhinā;_  
_Vimuttiyā ca sampanno,_  
_ñāṇena ca tathāvidho._  

</Paragraph>

<Paragraph number="59" type="verses" book="a10">
_Sa ve pañcaṅgasampanno,_  
_pañca aṅge vivajjayaṃ;_  
_Imasmiṃ dhammavinaye,_  
_kevalī iti vuccatī”ti._  


</Paragraph>
</Division>

<Paragraph number="60" type="center" book="a10">
Dutiyaṃ.
</Paragraph>