---
title: "5.1.10 Adhammacariyāsutta"
tableOfContents: false
sidebar:
  order: 2
type: "tipitaka"
basket: "su"
book: "a10"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="220" book="a10">

<Paragraph number="1500" book="a10">
Atha kho aññataro brāhmaṇo yena bhagavā tenupasaṅkami; upasaṅkamitvā bhagavatā saddhiṃ sammodi. Sammodanīyaṃ kathaṃ sāraṇīyaṃ vītisāretvā ekamantaṃ nisīdi. Ekamantaṃ nisinno kho so brāhmaṇo bhagavantaṃ etadavoca—  “ko nu kho, bho gotama, hetu ko paccayo yena midhekacce sattā kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjantī”ti? “Adhammacariyāvisamacariyāhetu kho, brāhmaṇa, evamidhekacce sattā kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjantī”ti.
</Paragraph>

<Paragraph number="1501" book="a10">
“Ko pana, bho gotama, hetu ko paccayo yena midhekacce sattā kāyassa bhedā paraṃ maraṇā sugatiṃ saggaṃ lokaṃ upapajjantī”ti? “Dhammacariyāsamacariyāhetu kho, brāhmaṇa, evamidhekacce sattā kāyassa bhedā paraṃ maraṇā sugatiṃ saggaṃ lokaṃ upapajjantī”ti.
</Paragraph>

<Paragraph number="1502" book="a10">
“Na kho ahaṃ imassa bhoto gotamassa saṃkhittena bhāsitassa vitthārena atthaṃ ājānāmi. Sādhu me bhavaṃ gotamo tathā dhammaṃ desetu yathāhaṃ imassa bhoto gotamassa saṃkhittena bhāsitassa vitthārena atthaṃ ājāneyyan”ti. “Tena hi, brāhmaṇa, suṇāhi, sādhukaṃ manasi karohi; bhāsissāmī”ti. “Evaṃ, bho”ti kho so brāhmaṇo bhagavato paccassosi. Bhagavā etadavoca—
</Paragraph>

<Paragraph number="1503" book="a10">
“Tividhā kho, brāhmaṇa, kāyena adhammacariyāvisamacariyā hoti; catubbidhā vācāya adhammacariyāvisamacariyā hoti; tividhā manasā adhammacariyāvisamacariyā hoti.
</Paragraph>

<Paragraph number="1504" book="a10">
Kathañca, brāhmaṇa, tividhā kāyena adhammacariyāvisamacariyā hoti …pe…  evaṃ kho, brāhmaṇa, tividhā kāyena adhammacariyā visamacariyā hoti.
</Paragraph>

<Paragraph number="1505" book="a10">
Kathañca, brāhmaṇa, catubbidhā vācāya adhammacariyāvisamacariyā hoti …pe…  evaṃ kho, brāhmaṇa, catubbidhā vācāya adhammacariyāvisamacariyā hoti.
</Paragraph>

<Paragraph number="1506" book="a10">
Kathañca, brāhmaṇa, tividhā manasā adhammacariyāvisamacariyā hoti …pe…  evaṃ kho, brāhmaṇa, tividhā manasā adhammacariyāvisamacariyā hoti. Evaṃ adhammacariyāvisamacariyāhetu kho, brāhmaṇa, evamidhekacce sattā kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjanti.
</Paragraph>

<Paragraph number="1507" book="a10">
Tividhā, brāhmaṇa, kāyena dhammacariyāsamacariyā hoti; catubbidhā vācāya dhammacariyāsamacariyā hoti; tividhā manasā dhammacariyāsamacariyā hoti.
</Paragraph>

<Paragraph number="1508" book="a10">
Kathañca, brāhmaṇa, tividhā kāyena dhammacariyāsamacariyā hoti …pe…  evaṃ kho, brāhmaṇa, tividhā kāyena dhammacariyāsamacariyā hoti.
</Paragraph>

<Paragraph number="1509" book="a10">
Kathañca, brāhmaṇa, catubbidhā vācāya dhammacariyāsamacariyā hoti …pe…  evaṃ kho, brāhmaṇa, catubbidhā vācāya dhammacariyāsamacariyā hoti.
</Paragraph>

<Paragraph number="1510" book="a10">
Kathañca, brāhmaṇa, tividhā manasā dhammacariyāsamacariyā hoti …pe…  evaṃ kho, brāhmaṇa, tividhā manasā dhammacariyāsamacariyā hoti. Evaṃ dhammacariyāsamacariyāhetu kho, brāhmaṇa, evamidhekacce sattā kāyassa bhedā paraṃ maraṇā sugatiṃ saggaṃ lokaṃ upapajjantī”ti.
</Paragraph>

<Paragraph number="1511" book="a10">
“Abhikkantaṃ, bho gotama, abhikkantaṃ, bho gotama …pe…  upāsakaṃ maṃ bhavaṃ gotamo dhāretu ajjatagge pāṇupetaṃ saraṇaṃ gatan”ti.

</Paragraph>
</Division>

<Paragraph number="1512" type="center" book="a10">
Dasamaṃ.



</Paragraph>

<Paragraph number="1513" type="center" book="a10">
Karajakāyavaggo paṭhamo.
</Paragraph>