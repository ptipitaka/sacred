---
title: "1.1.2 Cetanākaraṇīyasutta"
tableOfContents: false
sidebar:
  order: 3
type: "tipitaka"
basket: "su"
book: "a11"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="2" book="a11" bookNo="17" page="516">

<Paragraph number="14" book="a11">
“Sīlavato, bhikkhave, sīlasampannassa na cetanāya karaṇīyaṃ—  ‘avippaṭisāro me uppajjatū’ti. Dhammatā esā, bhikkhave, yaṃ sīlavato sīlasampannassa avippaṭisāro uppajjati.
</Paragraph>

<Paragraph number="15" book="a11">
Avippaṭisārissa, bhikkhave, na cetanāya karaṇīyaṃ—  ‘pāmojjaṃ me uppajjatū’ti. Dhammatā esā, bhikkhave, yaṃ avippaṭisārissa pāmojjaṃ uppajjati.
</Paragraph>

<Paragraph number="16" book="a11">
Pamuditassa, bhikkhave, na cetanāya karaṇīyaṃ—  ‘pīti me uppajjatū’ti. Dhammatā esā, bhikkhave, yaṃ pamuditassa pīti uppajjati.
</Paragraph>

<Paragraph number="17" book="a11">
Pītimanassa, bhikkhave, na cetanāya karaṇīyaṃ—  ‘kāyo me passambhatū’ti. Dhammatā esā, bhikkhave, yaṃ pītimanassa kāyo passambhati.
</Paragraph>

<Paragraph number="18" book="a11">
Passaddhakāyassa, bhikkhave, na cetanāya karaṇīyaṃ—  ‘sukhaṃ vediyāmī’ti. Dhammatā esā, bhikkhave, yaṃ passaddhakāyo sukhaṃ vediyati.
</Paragraph>

<Paragraph number="19" book="a11">
Sukhino, bhikkhave, na cetanāya karaṇīyaṃ—  ‘cittaṃ me samādhiyatū’ti. Dhammatā esā, bhikkhave, yaṃ sukhino cittaṃ samādhiyati.
</Paragraph>

<Paragraph number="20" book="a11">
Samāhitassa, bhikkhave, na cetanāya karaṇīyaṃ—  ‘yathābhūtaṃ jānāmi passāmī’ti. Dhammatā esā, bhikkhave, yaṃ samāhito yathābhūtaṃ jānāti passati.
</Paragraph>

<Paragraph number="21" book="a11">
Yathābhūtaṃ, bhikkhave, jānato passato na cetanāya karaṇīyaṃ—  ‘nibbindāmī’ti. Dhammatā esā, bhikkhave, yaṃ yathābhūtaṃ jānaṃ passaṃ nibbindati.
</Paragraph>

<Paragraph number="22" book="a11">
Nibbinnassa, bhikkhave, na cetanāya karaṇīyaṃ—  ‘virajjāmī’ti. Dhammatā esā, bhikkhave, yaṃ nibbinno virajjati.
</Paragraph>

<Paragraph number="23" book="a11">
Virattassa, bhikkhave, na cetanāya karaṇīyaṃ—  ‘vimuttiñāṇadassanaṃ sacchikaromī’ti. Dhammatā esā, bhikkhave, yaṃ viratto vimuttiñāṇadassanaṃ sacchikaroti.
</Paragraph>

<Paragraph number="24" book="a11">
Iti kho, bhikkhave, virāgo vimuttiñāṇadassanattho vimuttiñāṇadassanānisaṃso, nibbidā virāgatthā virāgānisaṃsā, yathābhūtañāṇadassanaṃ nibbidatthaṃ nibbidānisaṃsaṃ, samādhi yathābhūtañāṇadassanattho yathābhūtañāṇadassanānisaṃso, sukhaṃ samādhatthaṃ samādhānisaṃsaṃ, passaddhi sukhatthā sukhānisaṃsā, pīti passaddhatthā passaddhānisaṃsā, pāmojjaṃ pītatthaṃ pītānisaṃsaṃ, avippaṭisāro pāmojjattho pāmojjānisaṃso, kusalāni sīlāni avippaṭisāratthāni avippaṭisārānisaṃsāni. Iti kho, bhikkhave, dhammā dhamme abhisandenti, dhammā dhamme paripūrenti apārā pāraṃ gamanāyā”ti.

</Paragraph>
</Division>

<Paragraph number="25" type="center" book="a11">
Dutiyaṃ.
</Paragraph>