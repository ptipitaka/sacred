---
title: "1.4.8 Attakārīsutta"
tableOfContents: false
sidebar:
  order: 11
type: "tipitaka"
basket: "su"
book: "a6"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="38" book="a6">

<Paragraph number="252" book="a6">
Atha kho aññataro brāhmaṇo yena bhagavā tenupasaṅkami; upasaṅkamitvā bhagavatā saddhiṃ sammodi. Sammodanīyaṃ kathaṃ sāraṇīyaṃ vītisāretvā ekamantaṃ nisīdi. Ekamantaṃ nisinno kho so brāhmaṇo bhagavantaṃ etadavoca—  “ahañhi, bho gotama, evaṃvādī evaṃdiṭṭhi—  ‘natthi attakāro, natthi parakāro’”ti. “Māhaṃ, brāhmaṇa, evaṃvādiṃ evaṃdiṭṭhiṃ addasaṃ vā assosiṃ vā. Kathañhi nāma sayaṃ abhikkamanto, sayaṃ paṭikkamanto evaṃ vakkhati—  ‘natthi attakāro, natthi parakāro’ti.
</Paragraph>

<Paragraph number="253" book="a6">
Taṃ kiṃ maññasi, brāhmaṇa, atthi ārabbhadhātū”ti? “Evaṃ, bho”. “Ārabbhadhātuyā sati ārabbhavanto sattā paññāyantī”ti? “Evaṃ, bho”. “Yaṃ kho, brāhmaṇa, ārabbhadhātuyā sati ārabbhavanto sattā paññāyanti, ayaṃ sattānaṃ attakāro ayaṃ parakāro.
</Paragraph>

<Paragraph number="254" book="a6">
Taṃ kiṃ maññasi, brāhmaṇa, atthi nikkamadhātu …pe…  atthi parakkamadhātu…  atthi thāmadhātu…  atthi ṭhitidhātu…  atthi upakkamadhātū”ti? “Evaṃ, bho”. “Upakkamadhātuyā sati upakkamavanto sattā paññāyantī”ti? “Evaṃ, bho”. “Yaṃ kho, brāhmaṇa, upakkamadhātuyā sati upakkamavanto sattā paññāyanti, ayaṃ sattānaṃ attakāro ayaṃ parakāro.
</Paragraph>

<Paragraph number="255" book="a6">
Māhaṃ, brāhmaṇa, evaṃvādiṃ evaṃdiṭṭhiṃ addasaṃ vā assosiṃ vā. Kathañhi nāma sayaṃ abhikkamanto sayaṃ paṭikkamanto evaṃ vakkhati—  ‘natthi attakāro natthi parakāro’”ti.
</Paragraph>

<Paragraph number="256" book="a6">
“Abhikkantaṃ, bho gotama …pe…  ajjatagge pāṇupetaṃ saraṇaṃ gatan”ti.

</Paragraph>
</Division>

<Paragraph number="257" type="center" book="a6">
Aṭṭhamaṃ.
</Paragraph>