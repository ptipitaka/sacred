---
title: "1.3.3 Bhayasutta"
tableOfContents: false
sidebar:
  order: 4
type: "tipitaka"
basket: "su"
book: "a6"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="23" book="a6">

<Paragraph number="142" book="a6">
“‘Bhayan’ti, bhikkhave, kāmānametaṃ adhivacanaṃ; ‘dukkhan’ti, bhikkhave, kāmānametaṃ adhivacanaṃ; ‘rogo’ti, bhikkhave, kāmānametaṃ adhivacanaṃ; ‘gaṇḍo’ti, bhikkhave, kāmānametaṃ adhivacanaṃ; ‘saṅgo’ti, bhikkhave, kāmānametaṃ adhivacanaṃ; ‘paṅko’ti, bhikkhave, kāmānametaṃ adhivacanaṃ.
</Paragraph>

<Paragraph number="143" book="a6">
Kasmā ca, bhikkhave, ‘bhayan’ti kāmānametaṃ adhivacanaṃ? Kāmarāgarattāyaṃ, bhikkhave, chandarāgavinibaddho diṭṭhadhammikāpi bhayā na parimuccati, samparāyikāpi bhayā na parimuccati, tasmā ‘bhayan’ti kāmānametaṃ adhivacanaṃ. Kasmā ca, bhikkhave, dukkhanti …pe…  rogoti…  gaṇḍoti…  saṅgoti…  paṅkoti kāmānametaṃ adhivacanaṃ? Kāmarāgarattāyaṃ, bhikkhave, chandarāgavinibaddho diṭṭhadhammikāpi paṅkā na parimuccati, samparāyikāpi paṅkā na parimuccati, tasmā ‘paṅko’ti kāmānametaṃ adhivacananti.
</Paragraph>

<Paragraph number="144" type="verses" book="a6">
_Bhayaṃ dukkhaṃ rogo gaṇḍo,_  
_saṅgo paṅko ca ubhayaṃ;_  
_Ete kāmā pavuccanti,_  
_yattha satto puthujjano._  

</Paragraph>

<Paragraph number="145" type="verses" book="a6">
_Upādāne bhayaṃ disvā,_  
_jātimaraṇasambhave;_  
_Anupādā vimuccanti,_  
_jātimaraṇasaṅkhaye._  

</Paragraph>

<Paragraph number="146" type="verses" book="a6">
_Te khemappattā sukhino,_  
_diṭṭhadhammābhinibbutā;_  
_Sabbaverabhayātītā,_  
_sabbadukkhaṃ upaccagun”ti._  


</Paragraph>
</Division>

<Paragraph number="147" type="center" book="a6">
Tatiyaṃ.
</Paragraph>