---
title: "1.5.3 Iṇasutta"
tableOfContents: false
sidebar:
  order: 6
type: "tipitaka"
basket: "su"
book: "a6"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="45" book="a6" bookNo="16" page="309">

<Paragraph number="322" book="a6">
“Dāliddiyaṃ, bhikkhave, dukkhaṃ lokasmiṃ kāmabhogino”ti? “Evaṃ, bhante”. (1)
</Paragraph>

<Paragraph number="323" book="a6">
“Yampi, bhikkhave, daliddo assako anāḷhiko iṇaṃ ādiyati, iṇādānampi, bhikkhave, dukkhaṃ lokasmiṃ kāmabhogino”ti? “Evaṃ, bhante”. (2)
</Paragraph>

<Paragraph number="324" book="a6">
“Yampi, bhikkhave, daliddo assako anāḷhiko iṇaṃ ādiyitvā vaḍḍhiṃ paṭissuṇāti, vaḍḍhipi, bhikkhave, dukkhā lokasmiṃ kāmabhogino”ti? “Evaṃ, bhante”. (3)
</Paragraph>

<Paragraph number="325" book="a6">
“Yampi, bhikkhave, daliddo assako anāḷhiko vaḍḍhiṃ paṭissuṇitvā kālābhataṃ vaḍḍhiṃ na deti, codentipi naṃ; codanāpi, bhikkhave, dukkhā lokasmiṃ kāmabhogino”ti? “Evaṃ, bhante”. (4)
</Paragraph>

<Paragraph number="326" book="a6">
“Yampi, bhikkhave, daliddo assako anāḷhiko codiyamāno na deti, anucarantipi naṃ; anucariyāpi, bhikkhave, dukkhā lokasmiṃ kāmabhogino”ti? “Evaṃ, bhante”. (5)
</Paragraph>

<Paragraph number="327" book="a6">
“Yampi, bhikkhave, daliddo assako anāḷhiko anucariyamāno na deti, bandhantipi naṃ; bandhanampi, bhikkhave, dukkhaṃ lokasmiṃ kāmabhogino”ti? “Evaṃ, bhante”. (6)
</Paragraph>

<Paragraph number="328" book="a6">
“Iti kho, bhikkhave, dāliddiyampi dukkhaṃ lokasmiṃ kāmabhogino, iṇādānampi dukkhaṃ lokasmiṃ kāmabhogino, vaḍḍhipi dukkhā lokasmiṃ kāmabhogino, codanāpi dukkhā lokasmiṃ kāmabhogino, anucariyāpi dukkhā lokasmiṃ kāmabhogino, bandhanampi dukkhaṃ lokasmiṃ kāmabhogino; evamevaṃ kho, bhikkhave, yassa kassaci saddhā natthi kusalesu dhammesu, hirī natthi kusalesu dhammesu, ottappaṃ natthi kusalesu dhammesu, vīriyaṃ natthi kusalesu dhammesu, paññā natthi kusalesu dhammesu—  ayaṃ vuccati, bhikkhave, ariyassa vinaye daliddo assako anāḷhiko.
</Paragraph>

<Paragraph number="329" book="a6">
Sa kho so, bhikkhave, daliddo assako anāḷhiko saddhāya asati kusalesu dhammesu, hiriyā asati kusalesu dhammesu, ottappe asati kusalesu dhammesu, vīriye asati kusalesu dhammesu, paññāya asati kusalesu dhammesu, kāyena duccaritaṃ carati, vācāya duccaritaṃ carati, manasā duccaritaṃ carati. Idamassa iṇādānasmiṃ vadāmi.
</Paragraph>

<Paragraph number="330" book="a6">
So tassa kāyaduccaritassa paṭicchādanahetu pāpikaṃ icchaṃ paṇidahati. ‘Mā maṃ jaññū’ti icchati, ‘mā maṃ jaññū’ti saṅkappati, ‘mā maṃ jaññū’ti vācaṃ bhāsati, ‘mā maṃ jaññū’ti kāyena parakkamati. So tassa vacīduccaritassa paṭicchādanahetu …pe…  so tassa manoduccaritassa paṭicchādanahetu …pe…  ‘mā maṃ jaññū’ti kāyena parakkamati. Idamassa vaḍḍhiyā vadāmi.
</Paragraph>

<Paragraph number="331" book="a6">
Tamenaṃ pesalā sabrahmacārī evamāhaṃsu—  ‘ayañca so āyasmā evaṃkārī evaṃsamācāro’ti. Idamassa codanāya vadāmi.
</Paragraph>

<Paragraph number="332" book="a6">
Tamenaṃ araññagataṃ vā rukkhamūlagataṃ vā suññāgāragataṃ vā vippaṭisārasahagatā pāpakā akusalavitakkā samudācaranti. Idamassa anucariyāya vadāmi.
</Paragraph>

<Paragraph number="333" book="a6">
Sa kho so, bhikkhave, daliddo assako anāḷhiko kāyena duccaritaṃ caritvā vācāya duccaritaṃ caritvā manasā duccaritaṃ caritvā kāyassa bhedā paraṃ maraṇā nirayabandhane vā bajjhati tiracchānayonibandhane vā. Nāhaṃ, bhikkhave, aññaṃ ekabandhanampi samanupassāmi evaṃdāruṇaṃ evaṃkaṭukaṃ evaṃantarāyakaraṃ anuttarassa yogakkhemassa adhigamāya, yathayidaṃ, bhikkhave, nirayabandhanaṃ vā tiracchānayonibandhanaṃ vāti.
</Paragraph>

<Paragraph number="334" type="verses" book="a6">
_Dāliddiyaṃ dukkhaṃ loke,_  
_iṇādānañca vuccati;_  
_Daliddo iṇamādāya,_  
_bhuñjamāno vihaññati._  

</Paragraph>

<Paragraph number="335" type="verses" book="a6">
_Tato anucaranti naṃ,_  
_bandhanampi nigacchati;_  
_Etañhi bandhanaṃ dukkhaṃ,_  
_kāmalābhābhijappinaṃ._  

</Paragraph>

<Paragraph number="336" type="verses" book="a6">
_Tatheva ariyavinaye,_  
_saddhā yassa na vijjati;_  
_Ahirīko anottappī,_  
_pāpakammavinibbayo._  

</Paragraph>

<Paragraph number="337" type="verses" book="a6">
_Kāyaduccaritaṃ katvā,_  
_vacīduccaritāni ca;_  
_Manoduccaritaṃ katvā,_  
_‘mā maṃ jaññū’ti icchati._  

</Paragraph>

<Paragraph number="338" type="verses" book="a6">
_So saṃsappati kāyena,_  
_vācāya uda cetasā;_  
_Pāpakammaṃ pavaḍḍhento,_  
_tattha tattha punappunaṃ._  

</Paragraph>

<Paragraph number="339" type="verses" book="a6">
_So pāpakammo dummedho,_  
_jānaṃ dukkaṭamattano;_  
_Daliddo iṇamādāya,_  
_bhuñjamāno vihaññati._  

</Paragraph>

<Paragraph number="340" type="verses" book="a6">
_Tato anucaranti naṃ,_  
_saṅkappā mānasā dukhā;_  
_Gāme vā yadi vāraññe,_  
_yassa vippaṭisārajā._  

</Paragraph>

<Paragraph number="341" type="verses" book="a6">
_So pāpakammo dummedho,_  
_jānaṃ dukkaṭamattano;_  
_Yonimaññataraṃ gantvā,_  
_niraye vāpi bajjhati._  

</Paragraph>

<Paragraph number="342" type="verses" book="a6">
_Etañhi bandhanaṃ dukkhaṃ,_  
_yamhā dhīro pamuccati;_  
_Dhammaladdhehi bhogehi,_  
_dadaṃ cittaṃ pasādayaṃ._  

</Paragraph>

<Paragraph number="343" type="verses" book="a6">
_Ubhayattha kaṭaggāho,_  
_saddhassa gharamesino;_  
_Diṭṭhadhammahitatthāya,_  
_samparāyasukhāya ca;_  
_Evametaṃ gahaṭṭhānaṃ,_  
_cāgo puññaṃ pavaḍḍhati._  

</Paragraph>

<Paragraph number="344" type="verses" book="a6">
_Tatheva ariyavinaye,_  
_saddhā yassa patiṭṭhitā;_  
_Hirīmano ca ottappī,_  
_paññavā sīlasaṃvuto._  

</Paragraph>

<Paragraph number="345" type="verses" book="a6">
_Eso kho ariyavinaye,_  
_‘sukhajīvī’ti vuccati;_  
_Nirāmisaṃ sukhaṃ laddhā,_  
_upekkhaṃ adhitiṭṭhati._  

</Paragraph>

<Paragraph number="346" type="verses" book="a6">
_Pañca nīvaraṇe hitvā,_  
_niccaṃ āraddhavīriyo;_  
_Jhānāni upasampajja,_  
_ekodi nipako sato._  

</Paragraph>

<Paragraph number="347" type="verses" book="a6">
_Evaṃ ñatvā yathābhūtaṃ,_  
_sabbasaṃyojanakkhaye;_  
_Sabbaso anupādāya,_  
_sammā cittaṃ vimuccati._  

</Paragraph>

<Paragraph number="348" type="verses" book="a6">
_Tassa sammā vimuttassa,_  
_ñāṇañce hoti tādino;_  
_‘Akuppā me vimuttī’ti,_  
_bhavasaṃyojanakkhaye._  

</Paragraph>

<Paragraph number="349" type="verses" book="a6">
_Etaṃ kho paramaṃ ñāṇaṃ,_  
_etaṃ sukhamanuttaraṃ;_  
_Asokaṃ virajaṃ khemaṃ,_  
_etaṃ ānaṇyamuttaman”ti._  


</Paragraph>
</Division>

<Paragraph number="350" type="center" book="a6">
Tatiyaṃ.
</Paragraph>