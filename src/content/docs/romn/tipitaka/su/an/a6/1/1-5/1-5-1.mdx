---
title: "1.5.1 Nāgasutta"
tableOfContents: false
sidebar:
  order: 1
type: "tipitaka"
basket: "su"
book: "a6"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="43" book="a6" bookNo="16" page="302">

<Paragraph number="282" book="a6">
Ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Atha kho bhagavā pubbaṇhasamayaṃ nivāsetvā pattacīvaramādāya sāvatthiyaṃ piṇḍāya pāvisi. Sāvatthiyaṃ piṇḍāya caritvā pacchābhattaṃ piṇḍapātapaṭikkanto āyasmantaṃ ānandaṃ āmantesi—  “āyāmānanda, yena pubbārāmo migāramātupāsādo tenupasaṅkamissāma divāvihārāyā”ti. “Evaṃ, bhante”ti kho āyasmā ānando bhagavato paccassosi.
</Paragraph>

<Paragraph number="283" book="a6">
Atha kho bhagavā āyasmatā ānandena saddhiṃ yena pubbārāmo migāramātupāsādo tenupasaṅkami. Atha kho bhagavā sāyanhasamayaṃ paṭisallānā vuṭṭhito āyasmantaṃ ānandaṃ āmantesi—  “āyāmānanda, yena pubbakoṭṭhako tenupasaṅkamissāma gattāni parisiñcitun”ti. “Evaṃ, bhante”ti kho āyasmā ānando bhagavato paccassosi. Atha kho bhagavā āyasmatā ānandena saddhiṃ yena pubbakoṭṭhako tenupasaṅkami gattāni parisiñcituṃ. Pubbakoṭṭhake gattāni parisiñcitvā paccuttaritvā ekacīvaro aṭṭhāsi gattāni pubbāpayamāno.
</Paragraph>

<Paragraph number="284" book="a6">
Tena kho pana samayena rañño pasenadissa kosalassa seto nāma nāgo mahātūriyatāḷitavāditena pubbakoṭṭhakā paccuttarati. Apissu taṃ jano disvā evamāha—  “abhirūpo vata bho rañño nāgo; dassanīyo vata bho rañño nāgo; pāsādiko vata, bho, rañño nāgo, kāyupapanno vata bho rañño nāgo”ti. Evaṃ vutte, āyasmā udāyī bhagavantaṃ etadavoca—  “hatthimeva nu kho, bhante, mahantaṃ brahantaṃ kāyupapannaṃ jano disvā evamāha—  ‘nāgo vata bho nāgo’ti, udāhu aññampi kañci mahantaṃ brahantaṃ kāyupapannaṃ jano disvā evamāha—  ‘nāgo vata bho nāgo’”ti? “Hatthimpi kho, udāyi, mahantaṃ brahantaṃ kāyupapannaṃ jano disvā evamāha—  ‘nāgo vata bho nāgo’ti. Assampi kho, udāyi, mahantaṃ brahantaṃ …pe…  goṇampi kho, udāyi, mahantaṃ brahantaṃ …pe…  uragampi kho, udāyi, mahantaṃ brahantaṃ …pe…  rukkhampi kho, udāyi, mahantaṃ brahantaṃ …pe…  manussampi kho, udāyi, mahantaṃ brahantaṃ kāyupapannaṃ jano disvā evamāha—  ‘nāgo vata, bho, nāgo’ti. Api ca, udāyi, yo sadevake loke samārake sabrahmake sassamaṇabrāhmaṇiyā pajāya sadevamanussāya āguṃ na karoti kāyena vācāya manasā, tamahaṃ ‘nāgo’ti brūmī”ti.
</Paragraph>

<Paragraph number="285" book="a6">
“Acchariyaṃ, bhante, abbhutaṃ, bhante. Yāva subhāsitañcidaṃ, bhante, bhagavatā—  api ca, udāyi, yo sadevake loke samārake sabrahmake sassamaṇabrāhmaṇiyā pajāya sadevamanussāya āguṃ na karoti kāyena vācāya manasā, tamahaṃ ‘nāgo’ti brūmīti. Idañca panāhaṃ, bhante, bhagavatā subhāsitaṃ imāhi gāthāhi anumodāmi—
</Paragraph>

<Paragraph number="286" type="verses" book="a6">
_Manussabhūtaṃ sambuddhaṃ,_  
_attadantaṃ samāhitaṃ;_  
_Iriyamānaṃ brahmapathe,_  
_cittassūpasame rataṃ._  

</Paragraph>

<Paragraph number="287" type="verses" book="a6">
_Yaṃ manussā namassanti,_  
_sabbadhammāna pāraguṃ;_  
_Devāpi taṃ namassanti,_  
_iti me arahato sutaṃ._  

</Paragraph>

<Paragraph number="288" type="verses" book="a6">
_Sabbasaṃyojanātītaṃ,_  
_vanā nibbanamāgataṃ;_  
_Kāmehi nekkhammarataṃ,_  
_muttaṃ selāva kañcanaṃ._  

</Paragraph>

<Paragraph number="289" type="verses" book="a6">
_Sabbe accarucī nāgo,_  
_himavāññe siluccaye;_  
_Sabbesaṃ nāganāmānaṃ,_  
_saccanāmo anuttaro._  

</Paragraph>

<Paragraph number="290" type="verses" book="a6">
_Nāgaṃ vo kittayissāmi,_  
_na hi āguṃ karoti so;_  
_Soraccaṃ avihiṃsā ca,_  
_pādā nāgassa te duve._  

</Paragraph>

<Paragraph number="291" type="verses" book="a6">
_Tapo ca brahmacariyaṃ,_  
_caraṇā nāgassa tyāpare;_  
_Saddhāhattho mahānāgo,_  
_upekkhāsetadantavā._  

</Paragraph>

<Paragraph number="292" type="verses" book="a6">
_Sati gīvā siro paññā,_  
_vīmaṃsā dhammacintanā;_  
_Dhammakucchisamātapo,_  
_viveko tassa vāladhi._  

</Paragraph>

<Paragraph number="293" type="verses" book="a6">
_So jhāyī assāsarato,_  
_ajjhattaṃ susamāhito;_  
_Gacchaṃ samāhito nāgo,_  
_ṭhito nāgo samāhito._  

</Paragraph>

<Paragraph number="294" type="verses" book="a6">
_Seyyaṃ samāhito nāgo,_  
_nisinnopi samāhito;_  
_Sabbattha saṃvuto nāgo,_  
_esā nāgassa sampadā._  

</Paragraph>

<Paragraph number="295" type="verses" book="a6">
_Bhuñjati anavajjāni,_  
_sāvajjāni na bhuñjati;_  
_Ghāsamacchādanaṃ laddhā,_  
_sannidhiṃ parivajjayaṃ._  

</Paragraph>

<Paragraph number="296" type="verses" book="a6">
_Saṃyojanaṃ aṇuṃ thūlaṃ,_  
_sabbaṃ chetvāna bandhanaṃ;_  
_Yena yeneva gacchati,_  
_anapekkhova gacchati._  

</Paragraph>

<Paragraph number="297" type="verses" book="a6">
_Yathāpi udake jātaṃ,_  
_puṇḍarīkaṃ pavaḍḍhati;_  
_Nupalippati toyena,_  
_sucigandhaṃ manoramaṃ._  

</Paragraph>

<Paragraph number="298" type="verses" book="a6">
_Tatheva loke sujāto,_  
_buddho loke viharati;_  
_Nupalippati lokena,_  
_toyena padumaṃ yathā._  

</Paragraph>

<Paragraph number="299" type="verses" book="a6">
_Mahāginīva jalito,_  
_anāhārūpasammati;_  
_Saṅkhāresūpasantesu,_  
_nibbutoti pavuccati._  

</Paragraph>

<Paragraph number="300" type="verses" book="a6">
_Atthassāyaṃ viññāpanī,_  
_upamā viññūhi desitā;_  
_Viññassanti mahānāgā,_  
_nāgaṃ nāgena desitaṃ._  

</Paragraph>

<Paragraph number="301" type="verses" book="a6">
_Vītarāgo vītadoso,_  
_Vītamoho anāsavo;_  
_Sarīraṃ vijahaṃ nāgo,_  
_Parinibbissati anāsavo”ti._  


</Paragraph>
</Division>

<Paragraph number="302" type="center" book="a6">
Paṭhamaṃ.
</Paragraph>