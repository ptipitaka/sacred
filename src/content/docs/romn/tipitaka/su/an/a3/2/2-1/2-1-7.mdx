---
title: "2.1.7 Vacchagottasutta"
tableOfContents: false
sidebar:
  order: 8
type: "tipitaka"
basket: "su"
book: "a3"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="58" book="a3">

<Paragraph number="352" book="a3">
Atha kho vacchagotto paribbājako yena bhagavā tenupasaṅkami; upasaṅkamitvā bhagavatā saddhiṃ sammodi. Sammodanīyaṃ kathaṃ sāraṇīyaṃ vītisāretvā ekamantaṃ nisīdi. Ekamantaṃ nisinno kho vacchagotto paribbājako bhagavantaṃ etadavoca—  “sutaṃ metaṃ, bho gotama, samaṇo gotamo evamāha—  ‘mayhameva dānaṃ dātabbaṃ, nāññesaṃ dānaṃ dātabbaṃ; mayhameva sāvakānaṃ dānaṃ dātabbaṃ, nāññesaṃ sāvakānaṃ dānaṃ dātabbaṃ; mayhameva dinnaṃ mahapphalaṃ, nāññesaṃ dinnaṃ mahapphalaṃ; mayhameva sāvakānaṃ dinnaṃ mahapphalaṃ, nāññesaṃ sāvakānaṃ dinnaṃ mahapphalan’ti. Ye te, bho gotama, evamāhaṃsu ‘samaṇo gotamo evamāha—  “mayhameva dānaṃ dātabbaṃ, nāññesaṃ dānaṃ dātabbaṃ. Mayhameva sāvakānaṃ dānaṃ dātabbaṃ, nāññesaṃ sāvakānaṃ dānaṃ dātabbaṃ. Mayhameva dinnaṃ mahapphalaṃ, nāññesaṃ dinnaṃ mahapphalaṃ. Mayhameva sāvakānaṃ dinnaṃ mahapphalaṃ, nāññesaṃ sāvakānaṃ dinnaṃ mahapphalan”’ti. Kacci te bhoto gotamassa vuttavādino na ca bhavantaṃ gotamaṃ abhūtena abbhācikkhanti, dhammassa cānudhammaṃ byākaronti, na ca koci sahadhammiko vādānupāto gārayhaṃ ṭhānaṃ āgacchati? Anabbhakkhātukāmā hi mayaṃ bhavantaṃ gotaman”ti.
</Paragraph>

<Paragraph number="353" book="a3">
“Ye te, vaccha, evamāhaṃsu—  ‘samaṇo gotamo evamāha—  “mayhameva dānaṃ dātabbaṃ …pe…  nāññesaṃ sāvakānaṃ dinnaṃ mahapphalan”’ti na me te vuttavādino. Abbhācikkhanti ca pana maṃ asatā abhūtena. Yo kho, vaccha, paraṃ dānaṃ dadantaṃ vāreti so tiṇṇaṃ antarāyakaro hoti, tiṇṇaṃ pāripanthiko. Katamesaṃ tiṇṇaṃ? Dāyakassa puññantarāyakaro hoti, paṭiggāhakānaṃ lābhantarāyakaro hoti, pubbeva kho panassa attā khato ca hoti upahato ca. Yo kho, vaccha, paraṃ dānaṃ dadantaṃ vāreti so imesaṃ tiṇṇaṃ antarāyakaro hoti, tiṇṇaṃ pāripanthiko.
</Paragraph>

<Paragraph number="354" book="a3">
Ahaṃ kho pana, vaccha, evaṃ vadāmi—  ‘ye hi te candanikāya vā oligalle vā pāṇā, tatrapi yo thālidhovanaṃ vā sarāvadhovanaṃ vā chaḍḍeti—  “ye tattha pāṇā te tena yāpentū”’ti, tato nidānampāhaṃ, vaccha, puññassa āgamaṃ vadāmi. Ko pana vādo manussabhūte. Api cāhaṃ, vaccha, sīlavato dinnaṃ mahapphalaṃ vadāmi, no tathā dussīlassa, so ca hoti pañcaṅgavippahīno pañcaṅgasamannāgato.
</Paragraph>

<Paragraph number="355" book="a3">
Katamāni pañcaṅgāni pahīnāni honti? Kāmacchando pahīno hoti, byāpādo pahīno hoti, thinamiddhaṃ pahīnaṃ hoti, uddhaccakukkuccaṃ pahīnaṃ hoti, vicikicchā pahīnā hoti. Imāni pañcaṅgāni vippahīnāni honti.
</Paragraph>

<Paragraph number="356" book="a3">
Katamehi pañcahi aṅgehi samannāgato hoti? Asekkhena sīlakkhandhena samannāgato hoti, asekkhena samādhikkhandhena samannāgato hoti, asekkhena paññākkhandhena samannāgato hoti, asekkhena vimuttikkhandhena samannāgato hoti, asekkhena vimuttiñāṇadassanakkhandhena samannāgato hoti; imehi pañcahi aṅgehi samannāgato hoti. Iti pañcaṅgavippahīne pañcaṅgasamannāgate dinnaṃ mahapphalanti vadāmīti.
</Paragraph>

<Paragraph number="357" type="verses" book="a3">
_Iti kaṇhāsu setāsu,_  
_rohiṇīsu harīsu vā;_  
_Kammāsāsu sarūpāsu,_  
_gosu pārevatāsu vā._  

</Paragraph>

<Paragraph number="358" type="verses" book="a3">
_Yāsu kāsuci etāsu,_  
_danto jāyati puṅgavo;_  
_Dhorayho balasampanno,_  
_kalyāṇajavanikkamo;_  
_Tameva bhāre yuñjanti,_  
_nāssa vaṇṇaṃ parikkhare._  

</Paragraph>

<Paragraph number="359" type="verses" book="a3">
_Evamevaṃ manussesu,_  
_yasmiṃ kasmiñci jātiye;_  
_Khattiye brāhmaṇe vesse,_  
_sudde caṇḍālapukkuse._  

</Paragraph>

<Paragraph number="360" type="verses" book="a3">
_Yāsu kāsuci etāsu,_  
_danto jāyati subbato;_  
_Dhammaṭṭho sīlasampanno,_  
_saccavādī hirīmano._  

</Paragraph>

<Paragraph number="361" type="verses" book="a3">
_Pahīnajātimaraṇo,_  
_brahmacariyassa kevalī;_  
_Pannabhāro visaṃyutto,_  
_katakicco anāsavo._  

</Paragraph>

<Paragraph number="362" type="verses" book="a3">
_Pāragū sabbadhammānaṃ,_  
_anupādāya nibbuto;_  
_Tasmiṃyeva viraje khette,_  
_vipulā hoti dakkhiṇā._  

</Paragraph>

<Paragraph number="363" type="verses" book="a3">
_Bālā ca avijānantā,_  
_dummedhā assutāvino;_  
_Bahiddhā denti dānāni,_  
_na hi sante upāsare._  

</Paragraph>

<Paragraph number="364" type="verses" book="a3">
_Ye ca sante upāsanti,_  
_sappaññe dhīrasammate;_  
_Saddhā ca nesaṃ sugate,_  
_mūlajātā patiṭṭhitā._  

</Paragraph>

<Paragraph number="365" type="verses" book="a3">
_Devalokañca te yanti,_  
_kule vā idha jāyare;_  
_Anupubbena nibbānaṃ,_  
_adhigacchanti paṇḍitā”ti._  


</Paragraph>
</Division>

<Paragraph number="366" type="center" book="a3">
Sattamaṃ.
</Paragraph>