---
title: "2.4.10 Dutiyasikkhattayasutta"
tableOfContents: false
sidebar:
  order: 2
type: "tipitaka"
basket: "su"
book: "a3"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="91" book="a3" bookNo="15" page="237">

<Paragraph number="767" book="a3">
“Tisso imā, bhikkhave, sikkhā. Katamā tisso? Adhisīlasikkhā, adhicittasikkhā, adhipaññāsikkhā.
</Paragraph>

<Paragraph number="768" book="a3">
Katamā ca, bhikkhave, adhisīlasikkhā? Idha, bhikkhave, bhikkhu sīlavā hoti …pe…  samādāya sikkhati sikkhāpadesu. Ayaṃ vuccati, bhikkhave, adhisīlasikkhā.
</Paragraph>

<Paragraph number="769" book="a3">
Katamā ca, bhikkhave, adhicittasikkhā? Idha, bhikkhave, bhikkhu vivicceva kāmehi …pe…  catutthaṃ jhānaṃ upasampajja viharati. Ayaṃ vuccati, bhikkhave, adhicittasikkhā.
</Paragraph>

<Paragraph number="770" book="a3">
Katamā ca, bhikkhave, adhipaññāsikkhā? Idha, bhikkhave, bhikkhu āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja viharati. Ayaṃ vuccati, bhikkhave, adhipaññāsikkhā. Imā kho, bhikkhave, tisso sikkhāti.
</Paragraph>

<Paragraph number="771" type="verses" book="a3">
_Adhisīlaṃ adhicittaṃ,_  
_adhipaññañca vīriyavā;_  
_Thāmavā dhitimā jhāyī,_  
_sato guttindriyo care._  

</Paragraph>

<Paragraph number="772" type="verses" book="a3">
_Yathā pure tathā pacchā,_  
_yathā pacchā tathā pure;_  
_Yathā adho tathā uddhaṃ,_  
_yathā uddhaṃ tathā adho._  

</Paragraph>

<Paragraph number="773" type="verses" book="a3">
_Yathā divā tathā rattiṃ,_  
_yathā rattiṃ tathā divā;_  
_Abhibhuyya disā sabbā,_  
_appamāṇasamādhinā._  

</Paragraph>

<Paragraph number="774" type="verses" book="a3">
_Tamāhu sekhaṃ paṭipadaṃ,_  
_atho saṃsuddhacāriyaṃ;_  
_Tamāhu loke sambuddhaṃ,_  
_dhīraṃ paṭipadantaguṃ._  

</Paragraph>

<Paragraph number="775" type="verses" book="a3">
_Viññāṇassa nirodhena,_  
_taṇhākkhayavimuttino;_  
_Pajjotasseva nibbānaṃ,_  
_vimokkho hoti cetaso”ti._  


</Paragraph>
</Division>

<Paragraph number="776" type="center" book="a3">
Dasamaṃ.
</Paragraph>