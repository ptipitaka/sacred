---
title: "2.4.5 Sekkhasutta"
tableOfContents: false
sidebar:
  order: 7
type: "tipitaka"
basket: "su"
book: "a3"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="86" book="a3" bookNo="15" page="232">

<Paragraph number="740" book="a3">
Atha kho aññataro bhikkhu yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho so bhikkhu bhagavantaṃ etadavoca—
</Paragraph>

<Paragraph number="741" book="a3">
“‘Sekho, sekho’ti, bhante, vuccati. Kittāvatā nu kho, bhante, sekho hotī”ti? “Sikkhatīti kho, bhikkhu, tasmā sekhoti vuccati. Kiñca sikkhati? Adhisīlampi sikkhati, adhicittampi sikkhati, adhipaññampi sikkhati. Sikkhatīti kho, bhikkhu, tasmā sekhoti vuccatīti.
</Paragraph>

<Paragraph number="742" type="verses" book="a3">
_Sekhassa sikkhamānassa,_  
_ujumaggānusārino;_  
_Khayasmiṃ paṭhamaṃ ñāṇaṃ,_  
_tato aññā anantarā._  

</Paragraph>

<Paragraph number="743" type="verses" book="a3">
_Tato aññāvimuttassa,_  
_ñāṇaṃ ve hoti tādino;_  
_Akuppā me vimuttīti,_  
_bhavasaṃyojanakkhaye”ti._  


</Paragraph>
</Division>

<Paragraph number="744" type="center" book="a3">
Pañcamaṃ. ( )
</Paragraph>