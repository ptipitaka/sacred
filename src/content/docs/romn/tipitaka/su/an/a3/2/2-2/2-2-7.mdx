---
title: "2.2.7 Kathāvatthusutta"
tableOfContents: false
sidebar:
  order: 8
type: "tipitaka"
basket: "su"
book: "a3"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="68" book="a3" bookNo="15" page="197">

<Paragraph number="574" book="a3">
“Tīṇimāni, bhikkhave, kathāvatthūni. Katamāni tīṇi? Atītaṃ vā, bhikkhave, addhānaṃ ārabbha kathaṃ katheyya—  ‘evaṃ ahosi atītamaddhānan’ti. Anāgataṃ vā, bhikkhave, addhānaṃ ārabbha kathaṃ katheyya—  ‘evaṃ bhavissati anāgatamaddhānan’ti. Etarahi vā, bhikkhave, paccuppannaṃ addhānaṃ ārabbha kathaṃ katheyya—  ‘evaṃ hoti etarahi paccuppannamaddhānan’ti.
</Paragraph>

<Paragraph number="575" book="a3">
Kathāsampayogena, bhikkhave, puggalo veditabbo yadi vā kaccho yadi vā akacchoti. Sacāyaṃ, bhikkhave, puggalo pañhaṃ puṭṭho samāno ekaṃsabyākaraṇīyaṃ pañhaṃ na ekaṃsena byākaroti, vibhajjabyākaraṇīyaṃ pañhaṃ na vibhajja byākaroti, paṭipucchābyākaraṇīyaṃ pañhaṃ na paṭipucchā byākaroti, ṭhapanīyaṃ pañhaṃ na ṭhapeti, evaṃ santāyaṃ, bhikkhave, puggalo akaccho hoti. Sace panāyaṃ, bhikkhave, puggalo pañhaṃ puṭṭho samāno ekaṃsabyākaraṇīyaṃ pañhaṃ ekaṃsena byākaroti, vibhajjabyākaraṇīyaṃ pañhaṃ vibhajja byākaroti, paṭipucchābyākaraṇīyaṃ pañhaṃ paṭipucchā byākaroti, ṭhapanīyaṃ pañhaṃ ṭhapeti, evaṃ santāyaṃ, bhikkhave, puggalo kaccho hoti.
</Paragraph>

<Paragraph number="576" book="a3">
Kathāsampayogena, bhikkhave, puggalo veditabbo yadi vā kaccho yadi vā akacchoti. Sacāyaṃ, bhikkhave, puggalo pañhaṃ puṭṭho samāno ṭhānāṭhāne na saṇṭhāti parikappe na saṇṭhāti aññātavāde na saṇṭhāti paṭipadāya na saṇṭhāti, evaṃ santāyaṃ, bhikkhave, puggalo akaccho hoti. Sace panāyaṃ, bhikkhave, puggalo pañhaṃ puṭṭho samāno ṭhānāṭhāne saṇṭhāti parikappe saṇṭhāti aññātavāde saṇṭhāti paṭipadāya saṇṭhāti, evaṃ santāyaṃ, bhikkhave, puggalo kaccho hoti.
</Paragraph>

<Paragraph number="577" book="a3">
Kathāsampayogena, bhikkhave, puggalo veditabbo yadi vā kaccho yadi vā akacchoti. Sacāyaṃ, bhikkhave, puggalo pañhaṃ puṭṭho samāno aññenaññaṃ paṭicarati, bahiddhā kathaṃ apanāmeti, kopañca dosañca appaccayañca pātukaroti, evaṃ santāyaṃ, bhikkhave, puggalo akaccho hoti. Sace panāyaṃ, bhikkhave, puggalo pañhaṃ puṭṭho samāno na aññenaññaṃ paṭicarati na bahiddhā kathaṃ apanāmeti, na kopañca dosañca appaccayañca pātukaroti, evaṃ santāyaṃ, bhikkhave, puggalo kaccho hoti.
</Paragraph>

<Paragraph number="578" book="a3">
Kathāsampayogena, bhikkhave, puggalo veditabbo yadi vā kaccho yadi vā akacchoti. Sacāyaṃ, bhikkhave, puggalo pañhaṃ puṭṭho samāno abhiharati abhimaddati anupajagghati khalitaṃ gaṇhāti, evaṃ santāyaṃ, bhikkhave, puggalo akaccho hoti. Sace panāyaṃ, bhikkhave, puggalo pañhaṃ puṭṭho samāno nābhiharati nābhimaddati na anupajagghati na khalitaṃ gaṇhāti, evaṃ santāyaṃ, bhikkhave, puggalo kaccho hoti.
</Paragraph>

<Paragraph number="579" book="a3">
Kathāsampayogena, bhikkhave, puggalo veditabbo yadi vā saupaniso yadi vā anupanisoti. Anohitasoto, bhikkhave, anupaniso hoti, ohitasoto saupaniso hoti. So saupaniso samāno abhijānāti ekaṃ dhammaṃ, parijānāti ekaṃ dhammaṃ, pajahati ekaṃ dhammaṃ, sacchikaroti ekaṃ dhammaṃ. So abhijānanto ekaṃ dhammaṃ, parijānanto ekaṃ dhammaṃ, pajahanto ekaṃ dhammaṃ, sacchikaronto ekaṃ dhammaṃ sammāvimuttiṃ phusati. Etadatthā, bhikkhave, kathā; etadatthā mantanā; etadatthā upanisā; etadatthaṃ sotāvadhānaṃ, yadidaṃ anupādā cittassa vimokkhoti.
</Paragraph>

<Paragraph number="580" type="verses" book="a3">
_Ye viruddhā sallapanti,_  
_viniviṭṭhā samussitā;_  
_Anariyaguṇamāsajja,_  
_aññoññavivaresino._  

</Paragraph>

<Paragraph number="581" type="verses" book="a3">
_Dubbhāsitaṃ vikkhalitaṃ,_  
_sampamohaṃ parājayaṃ;_  
_Aññoññassābhinandanti,_  
_tadariyo kathanācare._  

</Paragraph>

<Paragraph number="582" type="verses" book="a3">
_Sace cassa kathākāmo,_  
_kālamaññāya paṇḍito;_  
_Dhammaṭṭhapaṭisaṃyuttā,_  
_yā ariyacaritā kathā._  

</Paragraph>

<Paragraph number="583" type="verses" book="a3">
_Taṃ kathaṃ kathaye dhīro,_  
_aviruddho anussito;_  
_Anunnatena manasā,_  
_apaḷāso asāhaso._  

</Paragraph>

<Paragraph number="584" type="verses" book="a3">
_Anusūyāyamāno so,_  
_sammadaññāya bhāsati;_  
_Subhāsitaṃ anumodeyya,_  
_dubbhaṭṭhe nāpasādaye._  

</Paragraph>

<Paragraph number="585" type="verses" book="a3">
_Upārambhaṃ na sikkheyya,_  
_khalitañca na gāhaye;_  
_Nābhihare nābhimadde,_  
_na vācaṃ payutaṃ bhaṇe._  

</Paragraph>

<Paragraph number="586" type="verses" book="a3">
_Aññātatthaṃ pasādatthaṃ,_  
_sataṃ ve hoti mantanā;_  
_Evaṃ kho ariyā mantenti,_  
_esā ariyāna mantanā;_  
_Etadaññāya medhāvī,_  
_na samusseyya mantaye”ti._  


</Paragraph>
</Division>

<Paragraph number="587" type="center" book="a3">
Sattamaṃ.
</Paragraph>