---
title: "2.1.2 Dutiyadvebrāhmaṇasutta"
tableOfContents: false
sidebar:
  order: 3
type: "tipitaka"
basket: "su"
book: "a3"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="53" book="a3">

<Paragraph number="319" book="a3">
Atha kho dve brāhmaṇā jiṇṇā vuddhā mahallakā addhagatā vayoanuppattā vīsavassasatikā jātiyā yena bhagavā tenupasaṅkamiṃsu; upasaṅkamitvā bhagavantaṃ abhivādetvā ekamantaṃ nisīdiṃsu. Ekamantaṃ nisinnā kho te brāhmaṇā bhagavantaṃ etadavocuṃ—  “mayamassu, bho gotama, brāhmaṇā jiṇṇā vuddhā mahallakā addhagatā vayoanuppattā vīsavassasatikā jātiyā; te camhā akatakalyāṇā akatakusalā akatabhīruttāṇā. Ovadatu no bhavaṃ gotamo, anusāsatu no bhavaṃ gotamo yaṃ amhākaṃ assa dīgharattaṃ hitāya sukhāyā”ti.
</Paragraph>

<Paragraph number="320" book="a3">
“Taggha tumhe, brāhmaṇā, jiṇṇā vuddhā mahallakā addhagatā vayoanuppattā vīsavassasatikā jātiyā; te cattha akatakalyāṇā akatakusalā akatabhīruttāṇā. Āditto kho ayaṃ, brāhmaṇā, loko jarāya byādhinā maraṇena. Evaṃ āditte kho, brāhmaṇā, loke jarāya byādhinā maraṇena, yo idha kāyena saṃyamo vācāya saṃyamo manasā saṃyamo, taṃ tassa petassa tāṇañca leṇañca dīpañca saraṇañca parāyaṇañcāti.
</Paragraph>

<Paragraph number="321" type="verses" book="a3">
_Ādittasmiṃ agārasmiṃ,_  
_yaṃ nīharati bhājanaṃ;_  
_Taṃ tassa hoti atthāya,_  
_no ca yaṃ tattha ḍayhati._  

</Paragraph>

<Paragraph number="322" type="verses" book="a3">
_Evaṃ āditto kho loko,_  
_jarāya maraṇena ca;_  
_Nīharetheva dānena,_  
_dinnaṃ hoti sunīhataṃ._  

</Paragraph>

<Paragraph number="323" type="verses" book="a3">
_Yodha kāyena saṃyamo,_  
_Vācāya uda cetasā;_  
_Taṃ tassa petassa sukhāya hoti,_  
_Yaṃ jīvamāno pakaroti puññan”ti._  


</Paragraph>
</Division>

<Paragraph number="324" type="center" book="a3">
Dutiyaṃ.
</Paragraph>