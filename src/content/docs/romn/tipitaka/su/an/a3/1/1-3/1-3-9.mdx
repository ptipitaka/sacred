---
title: "1.3.9 Andhasutta"
tableOfContents: false
sidebar:
  order: 10
type: "tipitaka"
basket: "su"
book: "a3"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="29" book="a3">

<Paragraph number="142" book="a3">
“Tayome, bhikkhave, puggalā santo saṃvijjamānā lokasmiṃ. Katame tayo? Andho, ekacakkhu, dvicakkhu. Katamo ca, bhikkhave, puggalo andho? Idha, bhikkhave, ekaccassa puggalassa tathārūpaṃ cakkhu na hoti yathārūpena cakkhunā anadhigataṃ vā bhogaṃ adhigaccheyya adhigataṃ vā bhogaṃ phātiṃ kareyya; tathārūpampissa cakkhu na hoti yathārūpena cakkhunā kusalākusale dhamme jāneyya, sāvajjānavajje dhamme jāneyya, hīnappaṇīte dhamme jāneyya, kaṇhasukkasappaṭibhāge dhamme jāneyya. Ayaṃ vuccati, bhikkhave, puggalo andho.
</Paragraph>

<Paragraph number="143" book="a3">
Katamo ca, bhikkhave, puggalo ekacakkhu? Idha, bhikkhave, ekaccassa puggalassa tathārūpaṃ cakkhu hoti yathārūpena cakkhunā anadhigataṃ vā bhogaṃ adhigaccheyya adhigataṃ vā bhogaṃ phātiṃ kareyya; tathārūpaṃ panassa cakkhu na hoti yathārūpena cakkhunā kusalākusale dhamme jāneyya, sāvajjānavajje dhamme jāneyya, hīnappaṇīte dhamme jāneyya, kaṇhasukkasappaṭibhāge dhamme jāneyya. Ayaṃ vuccati, bhikkhave, puggalo ekacakkhu.
</Paragraph>

<Paragraph number="144" book="a3">
Katamo ca, bhikkhave, puggalo dvicakkhu? Idha, bhikkhave, ekaccassa puggalassa tathārūpaṃ cakkhu hoti yathārūpena cakkhunā anadhigataṃ vā bhogaṃ adhigaccheyya, adhigataṃ vā bhogaṃ phātiṃ kareyya; tathārūpampissa cakkhu hoti yathārūpena cakkhunā kusalākusale dhamme jāneyya; sāvajjānavajje dhamme jāneyya, hīnappaṇīte dhamme jāneyya, kaṇhasukkasappaṭibhāge dhamme jāneyya. Ayaṃ vuccati, bhikkhave, puggalo dvicakkhu. Ime kho, bhikkhave, tayo puggalā santo saṃvijjamānā lokasminti.
</Paragraph>

<Paragraph number="145" type="verses" book="a3">
_Na ceva bhogā tathārūpā,_  
_na ca puññāni kubbati;_  
_Ubhayattha kaliggāho,_  
_andhassa hatacakkhuno._  

</Paragraph>

<Paragraph number="146" type="verses" book="a3">
_Athāparāyaṃ akkhāto,_  
_Ekacakkhu ca puggalo;_  
_Dhammādhammena saṭhoso,_  
_Bhogāni pariyesati._  

</Paragraph>

<Paragraph number="147" type="verses" book="a3">
_Theyyena kūṭakammena,_  
_musāvādena cūbhayaṃ;_  
_Kusalo hoti saṅghātuṃ,_  
_kāmabhogī ca mānavo;_  
_Ito so nirayaṃ gantvā,_  
_ekacakkhu vihaññati._  

</Paragraph>

<Paragraph number="148" type="verses" book="a3">
_Dvicakkhu pana akkhāto,_  
_seṭṭho purisapuggalo;_  
_Dhammaladdhehi bhogehi,_  
_uṭṭhānādhigataṃ dhanaṃ._  

</Paragraph>

<Paragraph number="149" type="verses" book="a3">
_Dadāti seṭṭhasaṅkappo,_  
_abyaggamānaso naro;_  
_Upeti bhaddakaṃ ṭhānaṃ,_  
_yattha gantvā na socati._  

</Paragraph>

<Paragraph number="150" type="verses" book="a3">
_Andhañca ekacakkhuñca,_  
_ārakā parivajjaye;_  
_Dvicakkhuṃ pana sevetha,_  
_seṭṭhaṃ purisapuggalan”ti._  


</Paragraph>
</Division>

<Paragraph number="151" type="center" book="a3">
Navamaṃ.
</Paragraph>