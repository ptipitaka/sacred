---
title: "3.3.6 Kaṭuviyasutta"
tableOfContents: false
sidebar:
  order: 7
type: "tipitaka"
basket: "su"
book: "a3"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="129" book="a3" bookNo="15" page="283">

<Paragraph number="988" book="a3">
Ekaṃ samayaṃ bhagavā bārāṇasiyaṃ viharati isipatane migadāye. Atha kho bhagavā pubbaṇhasamayaṃ nivāsetvā pattacīvaramādāya bārāṇasiṃ piṇḍāya pāvisi. Addasā kho bhagavā goyogapilakkhasmiṃ piṇḍāya caramāno aññataraṃ bhikkhuṃ rittassādaṃ bāhirassādaṃ muṭṭhassatiṃ asampajānaṃ asamāhitaṃ vibbhantacittaṃ pākatindriyaṃ. Disvā taṃ bhikkhuṃ etadavoca—
</Paragraph>

<Paragraph number="989" book="a3">
“Mā kho tvaṃ, bhikkhu, attānaṃ kaṭuviyamakāsi. Taṃ vata, bhikkhu, kaṭuviyakataṃ attānaṃ āmagandhena avassutaṃ makkhikā nānupatissanti nānvāssavissantīti, netaṃ ṭhānaṃ vijjatī”ti. Atha kho so bhikkhu bhagavatā iminā ovādena ovadito saṃvegamāpādi. Atha kho bhagavā bārāṇasiyaṃ piṇḍāya caritvā pacchābhattaṃ piṇḍapātapaṭikkanto bhikkhū āmantesi—
</Paragraph>

<Paragraph number="990" book="a3">
“Idhāhaṃ, bhikkhave, pubbaṇhasamayaṃ nivāsetvā pattacīvaramādāya bārāṇasiṃ piṇḍāya pāvisiṃ. Addasaṃ kho ahaṃ, bhikkhave, goyogapilakkhasmiṃ piṇḍāya caramāno aññataraṃ bhikkhuṃ rittassādaṃ bāhirassādaṃ muṭṭhassatiṃ asampajānaṃ asamāhitaṃ vibbhantacittaṃ pākatindriyaṃ. Disvā taṃ bhikkhuṃ etadavocaṃ—
</Paragraph>

<Paragraph number="991" book="a3">
‘Mā kho tvaṃ, bhikkhu, attānaṃ kaṭuviyamakāsi. Taṃ vata bhikkhu kaṭuviyakataṃ attānaṃ āmagandhena avassutaṃ makkhikā nānupatissanti nānvāssavissantīti, netaṃ ṭhānaṃ vijjatī’ti. Atha kho, bhikkhave, so bhikkhu mayā iminā ovādena ovadito saṃvegamāpādī”ti. Evaṃ vutte, aññataro bhikkhu bhagavantaṃ etadavoca—  “kiṃ nu kho, bhante, kaṭuviyaṃ? Ko āmagandho? Kā makkhikā”ti?
</Paragraph>

<Paragraph number="992" book="a3">
“Abhijjhā kho, bhikkhu, kaṭuviyaṃ; byāpādo āmagandho; pāpakā akusalā vitakkā makkhikā. Taṃ vata, bhikkhu, kaṭuviyakataṃ attānaṃ āmagandhena avassutaṃ makkhikā nānupatissanti nānvāssavissantīti, netaṃ ṭhānaṃ vijjatīti.
</Paragraph>

<Paragraph number="993" type="verses" book="a3">
_Aguttaṃ cakkhusotasmiṃ,_  
_indriyesu asaṃvutaṃ;_  
_Makkhikānupatissanti,_  
_saṅkappā rāganissitā._  

</Paragraph>

<Paragraph number="994" type="verses" book="a3">
_Kaṭuviyakato bhikkhu,_  
_āmagandhe avassuto;_  
_Ārakā hoti nibbānā,_  
_vighātasseva bhāgavā._  

</Paragraph>

<Paragraph number="995" type="verses" book="a3">
_Gāme vā yadi vāraññe,_  
_aladdhā samathamattano;_  
_Pareti bālo dummedho,_  
_makkhikāhi purakkhato._  

</Paragraph>

<Paragraph number="996" type="verses" book="a3">
_Ye ca sīlena sampannā,_  
_paññāyūpasameratā;_  
_Upasantā sukhaṃ senti,_  
_nāsayitvāna makkhikā”ti._  


</Paragraph>
</Division>

<Paragraph number="997" type="center" book="a3">
Chaṭṭhaṃ.
</Paragraph>