---
title: "1.4.8 Sappurisasutta"
tableOfContents: false
sidebar:
  order: 9
type: "tipitaka"
basket: "su"
book: "a8"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="38" book="a8" bookNo="17" page="75">

<Paragraph number="360" book="a8">
“Sappuriso, bhikkhave, kule jāyamāno bahuno janassa atthāya hitāya sukhāya hoti—  mātāpitūnaṃ atthāya hitāya sukhāya hoti, puttadārassa atthāya hitāya sukhāya hoti, dāsakammakaraporisassa atthāya hitāya sukhāya hoti, mittāmaccānaṃ atthāya hitāya sukhāya hoti, pubbapetānaṃ atthāya hitāya sukhāya hoti, rañño atthāya hitāya sukhāya hoti, devatānaṃ atthāya hitāya sukhāya hoti, samaṇabrāhmaṇānaṃ atthāya hitāya sukhāya hoti.
</Paragraph>

<Paragraph number="361" book="a8">
Seyyathāpi, bhikkhave, mahāmegho sabbasassāni sampādento bahuno janassa atthāya hitāya sukhāya hoti; evamevaṃ kho, bhikkhave, sappuriso kule jāyamāno bahuno janassa atthāya hitāya sukhāya hoti—  mātāpitūnaṃ atthāya hitāya sukhāya hoti, puttadārassa atthāya hitāya sukhāya hoti, dāsakammakaraporisassa atthāya hitāya sukhāya hoti, mittāmaccānaṃ atthāya hitāya sukhāya hoti, pubbapetānaṃ atthāya hitāya sukhāya hoti, rañño atthāya hitāya sukhāya hoti, devatānaṃ atthāya hitāya sukhāya hoti, samaṇabrāhmaṇānaṃ atthāya hitāya sukhāya hotīti.
</Paragraph>

<Paragraph number="362" type="verses" book="a8">
_Bahūnaṃ vata atthāya,_  
_sappañño gharamāvasaṃ;_  
_Mātaraṃ pitaraṃ pubbe,_  
_rattindivamatandito._  

</Paragraph>

<Paragraph number="363" type="verses" book="a8">
_Pūjeti sahadhammena,_  
_pubbekatamanussaraṃ;_  
_Anāgāre pabbajite,_  
_apace brahmacārayo._  

</Paragraph>

<Paragraph number="364" type="verses" book="a8">
_Niviṭṭhasaddho pūjeti,_  
_ñatvā dhamme ca pesalo;_  
_Rañño hito devahito,_  
_ñātīnaṃ sakhinaṃ hito._  

</Paragraph>

<Paragraph number="365" type="verses" book="a8">
_Sabbesaṃ so hito hoti,_  
_saddhamme suppatiṭṭhito;_  
_Vineyya maccheramalaṃ,_  
_sa lokaṃ bhajate sivan”ti._  


</Paragraph>
</Division>

<Paragraph number="366" type="center" book="a8">
Aṭṭhamaṃ.
</Paragraph>