---
title: "1.3.9 Akkhaṇasutta"
tableOfContents: false
sidebar:
  order: 10
type: "tipitaka"
basket: "su"
book: "a8"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="29" book="a8" bookNo="17" page="60">

<Paragraph number="272" book="a8">
“‘Khaṇakicco loko, khaṇakicco loko’ti, bhikkhave, assutavā puthujjano bhāsati, no ca kho so jānāti khaṇaṃ vā akkhaṇaṃ vā. Aṭṭhime, bhikkhave, akkhaṇā asamayā brahmacariyavāsāya. Katame aṭṭha? Idha, bhikkhave, tathāgato ca loke uppanno hoti arahaṃ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṃ buddho bhagavā, dhammo ca desiyati opasamiko parinibbāniko sambodhagāmī sugatappavedito; ayañca puggalo nirayaṃ upapanno hoti. Ayaṃ, bhikkhave, paṭhamo akkhaṇo asamayo brahmacariyavāsāya. (1)
</Paragraph>

<Paragraph number="273" book="a8">
Puna caparaṃ, bhikkhave, tathāgato ca loke uppanno hoti …pe…  satthā devamanussānaṃ buddho bhagavā, dhammo ca desiyati opasamiko parinibbāniko sambodhagāmī sugatappavedito; ayañca puggalo tiracchānayoniṃ upapanno hoti …pe… . (2)
</Paragraph>

<Paragraph number="274" book="a8">
Puna caparaṃ, bhikkhave …pe…  ayañca puggalo pettivisayaṃ upapanno hoti …pe… . (3)
</Paragraph>

<Paragraph number="275" book="a8">
Puna caparaṃ, bhikkhave …pe…  ayañca puggalo aññataraṃ dīghāyukaṃ devanikāyaṃ upapanno hoti …pe… . (4)
</Paragraph>

<Paragraph number="276" book="a8">
Puna caparaṃ, bhikkhave …pe…  ayañca puggalo paccantimesu janapadesu paccājāto hoti, so ca hoti aviññātāresu milakkhesu, yattha natthi gati bhikkhūnaṃ bhikkhunīnaṃ upāsakānaṃ upāsikānaṃ …pe… . (5)
</Paragraph>

<Paragraph number="277" book="a8">
Puna caparaṃ, bhikkhave …pe…  ayañca puggalo majjhimesu janapadesu paccājāto hoti, so ca hoti micchādiṭṭhiko viparītadassano—  ‘natthi dinnaṃ, natthi yiṭṭhaṃ, natthi hutaṃ, natthi sukatadukkaṭānaṃ kammānaṃ phalaṃ vipāko, natthi ayaṃ loko, natthi paro loko, natthi mātā, natthi pitā, natthi sattā opapātikā, natthi loke samaṇabrāhmaṇā sammaggatā sammā paṭipannā ye imañca lokaṃ parañca lokaṃ sayaṃ abhiññā sacchikatvā pavedentī’ti …pe… . (6)
</Paragraph>

<Paragraph number="278" book="a8">
Puna caparaṃ, bhikkhave …pe…  ayañca puggalo majjhimesu janapadesu paccājāto hoti, so ca hoti duppañño jaḷo eḷamūgo appaṭibalo subhāsitadubbhāsitassa atthamaññātuṃ. Ayaṃ, bhikkhave, sattamo akkhaṇo asamayo brahmacariyavāsāya. (7)
</Paragraph>

<Paragraph number="279" book="a8">
Puna caparaṃ, bhikkhave, tathāgato ca loke anuppanno hoti arahaṃ sammāsambuddho …pe…  satthā devamanussānaṃ buddho bhagavā. Dhammo ca na desiyati opasamiko parinibbāniko sambodhagāmī sugatappavedito. Ayañca puggalo majjhimesu janapadesu paccājāto hoti, so ca hoti paññavā ajaḷo aneḷamūgo paṭibalo subhāsitadubbhāsitassa atthamaññātuṃ. Ayaṃ, bhikkhave, aṭṭhamo akkhaṇo asamayo brahmacariyavāsāya. (8)
</Paragraph>

<Paragraph number="280" book="a8">
Ime kho, bhikkhave, aṭṭha akkhaṇā asamayā brahmacariyavāsāya.
</Paragraph>

<Paragraph number="281" book="a8">
Ekova kho, bhikkhave, khaṇo ca samayo ca brahmacariyavāsāya. Katamo eko? Idha, bhikkhave, tathāgato ca loke uppanno hoti arahaṃ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṃ buddho bhagavā. Dhammo ca desiyati opasamiko parinibbāniko sambodhagāmī sugatappavedito. Ayañca puggalo majjhimesu janapadesu paccājāto hoti, so ca hoti paññavā ajaḷo aneḷamūgo paṭibalo subhāsitadubbhāsitassa atthamaññātuṃ. Ayaṃ, bhikkhave, ekova khaṇo ca samayo ca brahmacariyavāsāyāti.
</Paragraph>

<Paragraph number="282" type="verses" book="a8">
_Manussalābhaṃ laddhāna,_  
_saddhamme suppavedite;_  
_Ye khaṇaṃ nādhigacchanti,_  
_atināmenti te khaṇaṃ._  

</Paragraph>

<Paragraph number="283" type="verses" book="a8">
_Bahū hi akkhaṇā vuttā,_  
_maggassa antarāyikā;_  
_Kadāci karahaci loke,_  
_uppajjanti tathāgatā._  

</Paragraph>

<Paragraph number="284" type="verses" book="a8">
_Tayidaṃ sammukhībhūtaṃ,_  
_yaṃ lokasmiṃ sudullabhaṃ;_  
_Manussapaṭilābho ca,_  
_saddhammassa ca desanā;_  
_Alaṃ vāyamituṃ tattha,_  
_attakāmena jantunā._  

</Paragraph>

<Paragraph number="285" type="verses" book="a8">
_Kathaṃ vijaññā saddhammaṃ,_  
_khaṇo ve mā upaccagā;_  
_Khaṇātītā hi socanti,_  
_nirayamhi samappitā._  

</Paragraph>

<Paragraph number="286" type="verses" book="a8">
_Idha ce naṃ virādheti,_  
_saddhammassa niyāmataṃ;_  
_Vāṇijova atītattho,_  
_cirattaṃ anutapissati._  

</Paragraph>

<Paragraph number="287" type="verses" book="a8">
_Avijjānivuto poso,_  
_saddhammaṃ aparādhiko;_  
_Jātimaraṇasaṃsāraṃ,_  
_ciraṃ paccanubhossati._  

</Paragraph>

<Paragraph number="288" type="verses" book="a8">
_Ye ca laddhā manussattaṃ,_  
_saddhamme suppavedite;_  
_Akaṃsu satthu vacanaṃ,_  
_karissanti karonti vā._  

</Paragraph>

<Paragraph number="289" type="verses" book="a8">
_Khaṇaṃ paccaviduṃ loke,_  
_brahmacariyaṃ anuttaraṃ;_  
_Ye maggaṃ paṭipajjiṃsu,_  
_tathāgatappaveditaṃ._  

</Paragraph>

<Paragraph number="290" type="verses" book="a8">
_Ye saṃvarā cakkhumatā,_  
_desitādiccabandhunā;_  
_Tesu gutto sadā sato,_  
_vihare anavassuto._  

</Paragraph>

<Paragraph number="291" type="verses" book="a8">
_Sabbe anusaye chetvā,_  
_māradheyyaparānuge;_  
_Te ve pāraṅgatā loke,_  
_ye pattā āsavakkhayan”ti._  


</Paragraph>
</Division>

<Paragraph number="292" type="center" book="a8">
Navamaṃ.
</Paragraph>