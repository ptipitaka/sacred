---
title: "1.1.1 Mettāsutta"
tableOfContents: false
sidebar:
  order: 1
type: "tipitaka"
basket: "su"
book: "a8"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="1" book="a8" bookNo="17" page="1">

<Paragraph number="2" book="a8">
Evaṃ me sutaṃ—  ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Tatra kho bhagavā bhikkhū āmantesi—  “bhikkhavo”ti. “Bhadante”ti te bhikkhū bhagavato paccassosuṃ. Bhagavā etadavoca—
</Paragraph>

<Paragraph number="3" book="a8">
“Mettāya, bhikkhave, cetovimuttiyā āsevitāya bhāvitāya bahulīkatāya yānīkatāya vatthukatāya anuṭṭhitāya paricitāya susamāraddhāya aṭṭhānisaṃsā pāṭikaṅkhā. Katame aṭṭha? Sukhaṃ supati, sukhaṃ paṭibujjhati, na pāpakaṃ supinaṃ passati, manussānaṃ piyo hoti, amanussānaṃ piyo hoti, devatā rakkhanti, nāssa aggi vā visaṃ vā satthaṃ vā kamati, uttariṃ appaṭivijjhanto brahmalokūpago hoti. Mettāya, bhikkhave, cetovimuttiyā āsevitāya bhāvitāya bahulīkatāya yānīkatāya vatthukatāya anuṭṭhitāya paricitāya susamāraddhāya ime aṭṭhānisaṃsā pāṭikaṅkhāti.
</Paragraph>

<Paragraph number="4" type="verses" book="a8">
_Yo ca mettaṃ bhāvayati,_  
_appamāṇaṃ paṭissato;_  
_Tanū saṃyojanā honti,_  
_passato upadhikkhayaṃ._  

</Paragraph>

<Paragraph number="5" type="verses" book="a8">
_Ekampi ce pāṇamaduṭṭhacitto,_  
_Mettāyati kusalī tena hoti;_  
_Sabbe ca pāṇe manasānukampī,_  
_Pahūtamariyo pakaroti puññaṃ._  

</Paragraph>

<Paragraph number="6" type="verses" book="a8">
_Ye sattasaṇḍaṃ pathaviṃ vijetvā,_  
_Rājisayo yajamānā anupariyagā;_  
_Assamedhaṃ purisamedhaṃ,_  
_Sammāpāsaṃ vājapeyyaṃ niraggaḷaṃ._  

</Paragraph>

<Paragraph number="7" type="verses" book="a8">
_Mettassa cittassa subhāvitassa,_  
_Kalampi te nānubhavanti soḷasiṃ;_  
_Candappabhā tāragaṇāva sabbe,_  
_Yathā na agghanti kalampi soḷasiṃ._  

</Paragraph>

<Paragraph number="8" type="verses" book="a8">
_Yo na hanti na ghāteti,_  
_na jināti na jāpaye;_  
_Mettaṃso sabbabhūtānaṃ,_  
_veraṃ tassa na kenacī”ti._  


</Paragraph>
</Division>

<Paragraph number="9" type="center" book="a8">
Paṭhamaṃ.
</Paragraph>