---
title: "2.4.5 Samaṇasutta"
tableOfContents: false
sidebar:
  order: 6
type: "tipitaka"
basket: "su"
book: "a8"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="85" book="a8">

<Paragraph number="820" book="a8">
“‘Samaṇo’ti, bhikkhave, tathāgatassetaṃ adhivacanaṃ arahato sammāsambuddhassa. ‘Brāhmaṇo’ti, bhikkhave, tathāgatassetaṃ adhivacanaṃ arahato sammāsambuddhassa. ‘Vedagū’ti, bhikkhave, tathāgatassetaṃ adhivacanaṃ arahato sammāsambuddhassa. ‘Bhisakko’ti, bhikkhave, tathāgatassetaṃ adhivacanaṃ arahato sammāsambuddhassa. ‘Nimmalo’ti, bhikkhave, tathāgatassetaṃ adhivacanaṃ arahato sammāsambuddhassa. ‘Vimalo’ti, bhikkhave, tathāgatassetaṃ adhivacanaṃ arahato sammāsambuddhassa. ‘Ñāṇī’ti, bhikkhave, tathāgatassetaṃ adhivacanaṃ arahato sammāsambuddhassa. ‘Vimutto’ti, bhikkhave, tathāgatassetaṃ adhivacanaṃ arahato sammāsambuddhassāti.
</Paragraph>

<Paragraph number="821" type="verses" book="a8">
_Yaṃ samaṇena pattabbaṃ,_  
_brāhmaṇena vusīmatā;_  
_Yaṃ vedagunā pattabbaṃ,_  
_bhisakkena anuttaraṃ._  

</Paragraph>

<Paragraph number="822" type="verses" book="a8">
_Yaṃ nimmalena pattabbaṃ,_  
_vimalena sucīmatā;_  
_Yaṃ ñāṇinā ca pattabbaṃ,_  
_vimuttena anuttaraṃ._  

</Paragraph>

<Paragraph number="823" type="verses" book="a8">
_Sohaṃ vijitasaṅgāmo,_  
_mutto mocemi bandhanā;_  
_Nāgomhi paramadanto,_  
_asekho parinibbuto”ti._  


</Paragraph>
</Division>

<Paragraph number="824" type="center" book="a8">
Pañcamaṃ.
</Paragraph>