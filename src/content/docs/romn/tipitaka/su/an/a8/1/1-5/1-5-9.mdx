---
title: "1.5.9 Paṭhamaidhalokikasutta"
tableOfContents: false
sidebar:
  order: 10
type: "tipitaka"
basket: "su"
book: "a8"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="49" book="a8" bookNo="17" page="96">

<Paragraph number="489" book="a8">
Ekaṃ samayaṃ bhagavā sāvatthiyaṃ viharati pubbārāme migāramātupāsāde. Atha kho visākhā migāramātā yena bhagavā tenupasaṅkami …pe… . Ekamantaṃ nisinnaṃ kho visākhaṃ migāramātaraṃ bhagavā etadavoca—
</Paragraph>

<Paragraph number="490" book="a8">
“Catūhi kho, visākhe, dhammehi samannāgato mātugāmo idhalokavijayāya paṭipanno hoti, ayaṃsa loko āraddho hoti. Katamehi catūhi? Idha, visākhe, mātugāmo susaṃvihitakammanto hoti, saṅgahitaparijano, bhattu manāpaṃ carati, sambhataṃ anurakkhati.
</Paragraph>

<Paragraph number="491" book="a8">
Kathañca, visākhe, mātugāmo susaṃvihitakammanto hoti? Idha, visākhe, mātugāmo ye te bhattu abbhantarā kammantā—  uṇṇāti vā kappāsāti vā—  tattha dakkhā hoti analasā tatrupāyāya vīmaṃsāya samannāgatā alaṃ kātuṃ alaṃ saṃvidhātuṃ. Evaṃ kho, visākhe, mātugāmo susaṃvihitakammanto hoti. (1)
</Paragraph>

<Paragraph number="492" book="a8">
Kathañca, visākhe, mātugāmo saṅgahitaparijano hoti? Idha, visākhe, mātugāmo yo so bhattu abbhantaro antojano—  dāsāti vā pessāti vā kammakarāti vā—  tesaṃ katañca katato jānāti akatañca akatato jānāti, gilānakānañca balābalaṃ jānāti khādanīyaṃ bhojanīyañcassa paccaṃsena saṃvibhajati. Evaṃ kho, visākhe, mātugāmo saṅgahitaparijano hoti. (2)
</Paragraph>

<Paragraph number="493" book="a8">
Kathañca, visākhe, mātugāmo bhattu manāpaṃ carati? Idha, visākhe, mātugāmo yaṃ bhattu amanāpasaṅkhātaṃ taṃ jīvitahetupi na ajjhācarati. Evaṃ kho, visākhe, mātugāmo bhattu manāpaṃ carati. (3)
</Paragraph>

<Paragraph number="494" book="a8">
Kathañca, visākhe, mātugāmo sambhataṃ anurakkhati? Idha, visākhe, mātugāmo yaṃ bhattā āharati dhanaṃ vā dhaññaṃ vā rajataṃ vā jātarūpaṃ vā taṃ ārakkhena guttiyā sampādeti, tattha ca hoti adhuttī athenī asoṇḍī avināsikā. Evaṃ kho, visākhe, mātugāmo sambhataṃ anurakkhati. Imehi kho, visākhe, catūhi dhammehi samannāgato mātugāmo idhalokavijayāya paṭipanno hoti, ayaṃsa loko āraddho hoti. (4)
</Paragraph>

<Paragraph number="495" book="a8">
Catūhi kho, visākhe, dhammehi samannāgato mātugāmo paralokavijayāya paṭipanno hoti, paraloko āraddho hoti. Katamehi catūhi? Idha, visākhe, mātugāmo saddhāsampanno hoti, sīlasampanno hoti, cāgasampanno hoti, paññāsampanno hoti.
</Paragraph>

<Paragraph number="496" book="a8">
Kathañca, visākhe, mātugāmo saddhāsampanno hoti? Idha, visākhe, mātugāmo saddho hoti, saddahati tathāgatassa bodhiṃ—  ‘itipi so bhagavā arahaṃ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṃ buddho bhagavā’ti. Evaṃ kho, visākhe, mātugāmo saddhāsampanno hoti. (5)
</Paragraph>

<Paragraph number="497" book="a8">
Kathañca, visākhe, mātugāmo sīlasampanno hoti? Idha, visākhe, mātugāmo pāṇātipātā paṭivirato hoti …pe…  surāmerayamajjapamādaṭṭhānā paṭivirato hoti. Evaṃ kho, visākhe, mātugāmo sīlasampanno hoti. (6)
</Paragraph>

<Paragraph number="498" book="a8">
Kathañca, visākhe, mātugāmo cāgasampanno hoti? Idha, visākhe, mātugāmo vigatamalamaccherena cetasā agāraṃ ajjhāvasati muttacāgā payatapāṇinī vossaggaratā yācayogā dānasaṃvibhāgaratā. Evaṃ kho, visākhe, mātugāmo cāgasampanno hoti. (7)
</Paragraph>

<Paragraph number="499" book="a8">
Kathañca, visākhe, mātugāmo paññāsampanno hoti? Idha, visākhe, mātugāmo paññavā hoti …pe…  evaṃ kho, visākhe, mātugāmo paññāsampanno hoti. (8)
</Paragraph>

<Paragraph number="500" book="a8">
Imehi kho, visākhe, catūhi dhammehi samannāgato mātugāmo paralokavijayāya paṭipanno hoti, paraloko āraddho hotīti.
</Paragraph>

<Paragraph number="501" type="verses" book="a8">
_Susaṃvihitakammantā,_  
_saṅgahitaparijjanā;_  
_Bhattu manāpaṃ carati,_  
_sambhataṃ anurakkhati._  

</Paragraph>

<Paragraph number="502" type="verses" book="a8">
_Saddhā sīlena sampannā,_  
_vadaññū vītamaccharā;_  
_Niccaṃ maggaṃ visodheti,_  
_sotthānaṃ samparāyikaṃ._  

</Paragraph>

<Paragraph number="503" type="verses" book="a8">
_Iccete aṭṭha dhammā ca,_  
_yassā vijjanti nāriyā;_  
_Tampi sīlavatiṃ āhu,_  
_dhammaṭṭhaṃ saccavādiniṃ._  

</Paragraph>

<Paragraph number="504" type="verses" book="a8">
_Soḷasākārasampannā,_  
_Aṭṭhaṅgasusamāgatā;_  
_Tādisī sīlavatī upāsikā,_  
_Upapajjati devalokaṃ manāpan”ti._  


</Paragraph>
</Division>

<Paragraph number="505" type="center" book="a8">
Navamaṃ.
</Paragraph>