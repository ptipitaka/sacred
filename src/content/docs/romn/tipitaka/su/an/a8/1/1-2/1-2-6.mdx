---
title: "1.2.6 Dūteyyasutta"
tableOfContents: false
sidebar:
  order: 7
type: "tipitaka"
basket: "su"
book: "a8"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="16" book="a8" bookNo="17" page="37">

<Paragraph number="172" book="a8">
“Aṭṭhahi, bhikkhave, dhammehi samannāgato bhikkhu dūteyyaṃ gantumarahati. Katamehi aṭṭhahi? Idha, bhikkhave, bhikkhu sotā ca hoti, sāvetā ca, uggahetā ca, dhāretā ca, viññātā ca, viññāpetā ca, kusalo ca sahitāsahitassa, no ca kalahakārako—  imehi kho, bhikkhave, aṭṭhahi dhammehi samannāgato bhikkhu dūteyyaṃ gantumarahati. Aṭṭhahi, bhikkhave, dhammehi samannāgato sāriputto dūteyyaṃ gantumarahati. Katamehi aṭṭhahi? Idha, bhikkhave, sāriputto sotā ca hoti, sāvetā ca, uggahetā ca, dhāretā ca, viññātā ca, viññāpetā ca, kusalo ca sahitāsahitassa, no ca kalahakārako. Imehi kho, bhikkhave, aṭṭhahi dhammehi samannāgato sāriputto dūteyyaṃ gantumarahatīti.
</Paragraph>

<Paragraph number="173" type="verses" book="a8">
_Yo ve na byathati patvā,_  
_parisaṃ uggavādiniṃ;_  
_Na ca hāpeti vacanaṃ,_  
_na ca chādeti sāsanaṃ._  

</Paragraph>

<Paragraph number="174" type="verses" book="a8">
_Asandiddhañca bhaṇati,_  
_Pucchito na ca kuppati;_  
_Sa ve tādisako bhikkhu,_  
_Dūteyyaṃ gantumarahatī”ti._  


</Paragraph>
</Division>

<Paragraph number="175" type="center" book="a8">
Chaṭṭhaṃ.
</Paragraph>