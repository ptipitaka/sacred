---
title: "1.4.4 Khettasutta"
tableOfContents: false
sidebar:
  order: 5
type: "tipitaka"
basket: "su"
book: "a8"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="34" book="a8">

<Paragraph number="328" book="a8">
“Aṭṭhaṅgasamannāgate, bhikkhave, khette bījaṃ vuttaṃ na mahapphalaṃ hoti na mahassādaṃ na phātiseyyaṃ. Kathaṃ aṭṭhaṅgasamannāgate? Idha, bhikkhave, khettaṃ unnāmaninnāmi ca hoti, pāsāṇasakkharikañca hoti, ūsarañca hoti, na ca gambhīrasitaṃ hoti, na āyasampannaṃ hoti, na apāyasampannaṃ hoti, na mātikāsampannaṃ hoti, na mariyādasampannaṃ hoti. Evaṃ aṭṭhaṅgasamannāgate, bhikkhave, khette bījaṃ vuttaṃ na mahapphalaṃ hoti na mahassādaṃ na phātiseyyaṃ.
</Paragraph>

<Paragraph number="329" book="a8">
Evamevaṃ kho, bhikkhave, aṭṭhaṅgasamannāgatesu samaṇabrāhmaṇesu dānaṃ dinnaṃ na mahapphalaṃ hoti na mahānisaṃsaṃ na mahājutikaṃ na mahāvipphāraṃ. Kathaṃ aṭṭhaṅgasamannāgatesu? Idha, bhikkhave, samaṇabrāhmaṇā micchādiṭṭhikā honti, micchāsaṅkappā, micchāvācā, micchākammantā, micchāājīvā, micchāvāyāmā, micchāsatino, micchāsamādhino. Evaṃ aṭṭhaṅgasamannāgatesu, bhikkhave, samaṇabrāhmaṇesu dānaṃ dinnaṃ na mahapphalaṃ hoti na mahānisaṃsaṃ na mahājutikaṃ na mahāvipphāraṃ.
</Paragraph>

<Paragraph number="330" book="a8">
Aṭṭhaṅgasamannāgate, bhikkhave, khette bījaṃ vuttaṃ mahapphalaṃ hoti mahassādaṃ phātiseyyaṃ. Kathaṃ aṭṭhaṅgasamannāgate? Idha, bhikkhave, khettaṃ anunnāmāninnāmi ca hoti, apāsāṇasakkharikañca hoti, anūsarañca hoti, gambhīrasitaṃ hoti, āyasampannaṃ hoti, apāyasampannaṃ hoti, mātikāsampannaṃ hoti, mariyādasampannaṃ hoti. Evaṃ aṭṭhaṅgasamannāgate, bhikkhave, khette bījaṃ vuttaṃ mahapphalaṃ hoti mahassādaṃ phātiseyyaṃ.
</Paragraph>

<Paragraph number="331" book="a8">
Evamevaṃ kho, bhikkhave, aṭṭhaṅgasamannāgatesu samaṇabrāhmaṇesu dānaṃ dinnaṃ mahapphalaṃ hoti mahānisaṃsaṃ mahājutikaṃ mahāvipphāraṃ. Kathaṃ aṭṭhaṅgasamannāgatesu? Idha, bhikkhave, samaṇabrāhmaṇā sammādiṭṭhikā honti, sammāsaṅkappā, sammāvācā, sammākammantā, sammāājīvā, sammāvāyāmā, sammāsatino, sammāsamādhino. Evaṃ aṭṭhaṅgasamannāgatesu, bhikkhave, samaṇabrāhmaṇesu dānaṃ dinnaṃ mahapphalaṃ hoti mahānisaṃsaṃ mahājutikaṃ mahāvipphāranti.
</Paragraph>

<Paragraph number="332" type="verses" book="a8">
_Yathāpi khette sampanne,_  
_pavuttā bījasampadā;_  
_Deve sampādayantamhi,_  
_hoti dhaññassa sampadā._  

</Paragraph>

<Paragraph number="333" type="verses" book="a8">
_Anītisampadā hoti,_  
_virūḷhī bhavati sampadā;_  
_Vepullasampadā hoti,_  
_phalaṃ ve hoti sampadā._  

</Paragraph>

<Paragraph number="334" type="verses" book="a8">
_Evaṃ sampannasīlesu,_  
_dinnā bhojanasampadā;_  
_Sampadānaṃ upaneti,_  
_sampannaṃ hissa taṃ kataṃ._  

</Paragraph>

<Paragraph number="335" type="verses" book="a8">
_Tasmā sampadamākaṅkhī,_  
_sampannatthūdha puggalo;_  
_Sampannapaññe sevetha,_  
_evaṃ ijjhanti sampadā._  

</Paragraph>

<Paragraph number="336" type="verses" book="a8">
_Vijjācaraṇasampanne,_  
_laddhā cittassa sampadaṃ;_  
_Karoti kammasampadaṃ,_  
_labhati catthasampadaṃ._  

</Paragraph>

<Paragraph number="337" type="verses" book="a8">
_Lokaṃ ñatvā yathābhūtaṃ,_  
_pappuyya diṭṭhisampadaṃ;_  
_Maggasampadamāgamma,_  
_yāti sampannamānaso._  

</Paragraph>

<Paragraph number="338" type="verses" book="a8">
_Odhunitvā malaṃ sabbaṃ,_  
_patvā nibbānasampadaṃ;_  
_Muccati sabbadukkhehi,_  
_sā hoti sabbasampadā”ti._  


</Paragraph>
</Division>

<Paragraph number="339" type="center" book="a8">
Catutthaṃ.
</Paragraph>