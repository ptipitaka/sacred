---
title: "1.3.6 Kuhasutta"
tableOfContents: false
sidebar:
  order: 7
type: "tipitaka"
basket: "su"
book: "a4"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="26" book="a4">

<Paragraph number="180" book="a4">
“Ye te, bhikkhave, bhikkhū kuhā thaddhā lapā siṅgī unnaḷā asamāhitā, na me te, bhikkhave, bhikkhū māmakā. Apagatā ca te, bhikkhave, bhikkhū imasmā dhammavinayā, na ca te imasmiṃ dhammavinaye vuddhiṃ viruḷhiṃ vepullaṃ āpajjanti. Ye ca kho te, bhikkhave, bhikkhū nikkuhā nillapā dhīrā atthaddhā susamāhitā, te kho me, bhikkhave, bhikkhū māmakā. Anapagatā ca te, bhikkhave, bhikkhū imasmā dhammavinayā. Te ca imasmiṃ dhammavinaye vuddhiṃ viruḷhiṃ vepullaṃ āpajjantīti.
</Paragraph>

<Paragraph number="181" type="verses" book="a4">
_Kuhā thaddhā lapā siṅgī,_  
_unnaḷā asamāhitā;_  
_Na te dhamme virūhanti,_  
_sammāsambuddhadesite._  

</Paragraph>

<Paragraph number="182" type="verses" book="a4">
_Nikkuhā nillapā dhīrā,_  
_atthaddhā susamāhitā;_  
_Te ve dhamme virūhanti,_  
_sammāsambuddhadesite”ti._  


</Paragraph>
</Division>

<Paragraph number="183" type="center" book="a4">
Chaṭṭhaṃ.
</Paragraph>