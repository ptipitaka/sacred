---
title: "1.1.4 Dutiyakhatasutta"
tableOfContents: false
sidebar:
  order: 5
type: "tipitaka"
basket: "su"
book: "a4"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="4" book="a4">

<Paragraph number="18" book="a4">
“Catūsu, bhikkhave, micchā paṭipajjamāno bālo abyatto asappuriso khataṃ upahataṃ attānaṃ pariharati sāvajjo ca hoti sānuvajjo ca viññūnaṃ, bahuñca apuññaṃ pasavati. Katamesu catūsu? Mātari, bhikkhave, micchā paṭipajjamāno bālo abyatto asappuriso khataṃ upahataṃ attānaṃ pariharati, sāvajjo ca hoti sānuvajjo ca viññūnaṃ, bahuñca apuññaṃ pasavati. Pitari, bhikkhave, micchā paṭipajjamāno …pe…  tathāgate, bhikkhave, micchā paṭipajjamāno …pe…  tathāgatasāvake, bhikkhave, micchā paṭipajjamāno bālo abyatto asappuriso khataṃ upahataṃ attānaṃ pariharati, sāvajjo ca hoti sānuvajjo ca viññūnaṃ, bahuñca apuññaṃ pasavati. Imesu kho, bhikkhave, catūsu micchā paṭipajjamāno bālo abyatto asappuriso khataṃ upahataṃ attānaṃ pariharati, sāvajjo ca hoti sānuvajjo ca viññūnaṃ, bahuñca apuññaṃ pasavati.
</Paragraph>

<Paragraph number="19" book="a4">
Catūsu, bhikkhave, sammā paṭipajjamāno paṇḍito viyatto sappuriso akkhataṃ anupahataṃ attānaṃ pariharati, anavajjo ca hoti ananuvajjo ca viññūnaṃ, bahuñca puññaṃ pasavati. Katamesu catūsu? Mātari, bhikkhave, sammā paṭipajjamāno paṇḍito viyatto sappuriso akkhataṃ anupahataṃ attānaṃ pariharati, anavajjo ca hoti ananuvajjo ca viññūnaṃ, bahuñca puññaṃ pasavati. Pitari, bhikkhave, sammā paṭipajjamāno …pe…  tathāgate, bhikkhave, sammā paṭipajjamāno …pe…  tathāgatasāvake, bhikkhave, sammā paṭipajjamāno paṇḍito viyatto sappuriso akkhataṃ anupahataṃ attānaṃ pariharati, anavajjo ca hoti ananuvajjo ca viññūnaṃ, bahuñca puññaṃ pasavati. Imesu kho, bhikkhave, catūsu sammā paṭipajjamāno paṇḍito viyatto sappuriso akkhataṃ anupahataṃ attānaṃ pariharati, anavajjo ca hoti ananuvajjo ca viññūnaṃ, bahuñca puññaṃ pasavatīti.
</Paragraph>

<Paragraph number="20" type="verses" book="a4">
_Mātari pitari cāpi,_  
_yo micchā paṭipajjati;_  
_Tathāgate vā sambuddhe,_  
_atha vā tassa sāvake;_  
_Bahuñca so pasavati,_  
_apuññaṃ tādiso naro._  

</Paragraph>

<Paragraph number="21" type="verses" book="a4">
_Tāya naṃ adhammacariyāya,_  
_Mātāpitūsu paṇḍitā;_  
_Idheva naṃ garahanti,_  
_Peccāpāyañca gacchati._  

</Paragraph>

<Paragraph number="22" type="verses" book="a4">
_Mātari pitari cāpi,_  
_yo sammā paṭipajjati;_  
_Tathāgate vā sambuddhe,_  
_atha vā tassa sāvake;_  
_Bahuñca so pasavati,_  
_puññaṃ etādiso naro._  

</Paragraph>

<Paragraph number="23" type="verses" book="a4">
_Tāya naṃ dhammacariyāya,_  
_mātāpitūsu paṇḍitā;_  
_Idheva naṃ pasaṃsanti,_  
_pecca sagge pamodatī”ti._  


</Paragraph>
</Division>

<Paragraph number="24" type="center" book="a4">
Catutthaṃ.
</Paragraph>