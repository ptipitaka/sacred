---
title: "2.2.10 Adhammikasutta"
tableOfContents: false
sidebar:
  order: 2
type: "tipitaka"
basket: "su"
book: "a4"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="70" book="a4" bookNo="15" page="386">

<Paragraph number="513" book="a4">
“Yasmiṃ, bhikkhave, samaye rājāno adhammikā honti, rājāyuttāpi tasmiṃ samaye adhammikā honti. Rājāyuttesu adhammikesu brāhmaṇagahapatikāpi tasmiṃ samaye adhammikā honti. Brāhmaṇagahapatikesu adhammikesu negamajānapadāpi tasmiṃ samaye adhammikā honti. Negamajānapadesu adhammikesu visamaṃ candimasūriyā parivattanti. Visamaṃ candimasūriyesu parivattantesu visamaṃ nakkhattāni tārakarūpāni parivattanti. Visamaṃ nakkhattesu tārakarūpesu parivattantesu visamaṃ rattindivā parivattanti. Visamaṃ rattindivesu parivattantesu visamaṃ māsaddhamāsā parivattanti. Visamaṃ māsaddhamāsesu parivattantesu visamaṃ utusaṃvaccharā parivattanti. Visamaṃ utusaṃvaccharesu parivattantesu visamaṃ vātā vāyanti visamā apañjasā. Visamaṃ vātesu vāyantesu visamesu apañjasesu devatā parikupitā bhavanti. Devatāsu parikupitāsu devo na sammā dhāraṃ anuppavecchati. Deve na sammā dhāraṃ anuppavecchante visamapākāni sassāni bhavanti. Visamapākāni, bhikkhave, sassāni manussā paribhuñjantā appāyukā honti dubbaṇṇā ca bavhābādhā ca.
</Paragraph>

<Paragraph number="514" book="a4">
Yasmiṃ, bhikkhave, samaye rājāno dhammikā honti, rājāyuttāpi tasmiṃ samaye dhammikā honti. Rājāyuttesu dhammikesu brāhmaṇagahapatikāpi tasmiṃ samaye dhammikā honti. Brāhmaṇagahapatikesu dhammikesu negamajānapadāpi tasmiṃ samaye dhammikā honti. Negamajānapadesu dhammikesu samaṃ candimasūriyā parivattanti. Samaṃ candimasūriyesu parivattantesu samaṃ nakkhattāni tārakarūpāni parivattanti. Samaṃ nakkhattesu tārakarūpesu parivattantesu samaṃ rattindivā parivattanti. Samaṃ rattindivesu parivattantesu samaṃ māsaddhamāsā parivattanti. Samaṃ māsaddhamāsesu parivattantesu samaṃ utusaṃvaccharā parivattanti. Samaṃ utusaṃvaccharesu parivattantesu samaṃ vātā vāyanti samā pañjasā. Samaṃ vātesu vāyantesu samesu pañjasesu devatā aparikupitā bhavanti. Devatāsu aparikupitāsu devo sammā dhāraṃ anuppavecchati. Deve sammā dhāraṃ anuppavecchante samapākāni sassāni bhavanti. Samapākāni, bhikkhave, sassāni manussā paribhuñjantā dīghāyukā ca honti vaṇṇavanto ca balavanto ca appābādhā cāti.
</Paragraph>

<Paragraph number="515" type="verses" book="a4">
_Gunnañce taramānānaṃ,_  
_jimhaṃ gacchati puṅgavo;_  
_Sabbā tā jimhaṃ gacchanti,_  
_nette jimhaṃ gate sati._  

</Paragraph>

<Paragraph number="516" type="verses" book="a4">
_Evamevaṃ manussesu,_  
_yo hoti seṭṭhasammato;_  
_So ce adhammaṃ carati,_  
_pageva itarā pajā;_  
_Sabbaṃ raṭṭhaṃ dukkhaṃ seti,_  
_rājā ce hoti adhammiko._  

</Paragraph>

<Paragraph number="517" type="verses" book="a4">
_Gunnañce taramānānaṃ,_  
_ujuṃ gacchati puṅgavo;_  
_Sabbā tā ujuṃ gacchanti,_  
_nette ujuṃ gate sati._  

</Paragraph>

<Paragraph number="518" type="verses" book="a4">
_Evamevaṃ manussesu,_  
_yo hoti seṭṭhasammato;_  
_So sace dhammaṃ carati,_  
_pageva itarā pajā;_  
_Sabbaṃ raṭṭhaṃ sukhaṃ seti,_  
_rājā ce hoti dhammiko”ti._  


</Paragraph>
</Division>

<Paragraph number="519" type="center" book="a4">
Dasamaṃ.



</Paragraph>

<Paragraph number="520" type="center" book="a4">
Pattakammavaggo dutiyo.



</Paragraph>

<Paragraph number="521" type="center" book="a4">
Tassuddānaṃ


</Paragraph>

<Paragraph number="522" type="verses" book="a4">
_Pattakammaṃ ānaṇyako,_  
_Sabrahmanirayā rūpena pañcamaṃ;_  
_Sarāgaahirājā devadatto,_  
_Padhānaṃ adhammikena cāti._
</Paragraph>