---
title: "1.4.9 Ujjayasutta"
tableOfContents: false
sidebar:
  order: 10
type: "tipitaka"
basket: "su"
book: "a4"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="39" book="a4" bookNo="15" page="351">

<Paragraph number="271" book="a4">
Atha kho ujjayo brāhmaṇo yena bhagavā tenupasaṅkami; upasaṅkamitvā bhagavatā saddhiṃ sammodi. Sammodanīyaṃ kathaṃ sāraṇīyaṃ vītisāretvā ekamantaṃ nisīdi. Ekamantaṃ nisinno kho ujjayo brāhmaṇo bhagavantaṃ etadavoca—  “bhavampi no gotamo yaññaṃ vaṇṇetī”ti? “Na kho ahaṃ, brāhmaṇa, sabbaṃ yaññaṃ vaṇṇemi; na panāhaṃ, brāhmaṇa, sabbaṃ yaññaṃ na vaṇṇemi. Yathārūpe kho, brāhmaṇa, yaññe gāvo haññanti, ajeḷakā haññanti, kukkuṭasūkarā haññanti, vividhā pāṇā saṅghātaṃ āpajjanti; evarūpaṃ kho ahaṃ, brāhmaṇa, sārambhaṃ yaññaṃ na vaṇṇemi. Taṃ kissa hetu? Evarūpañhi, brāhmaṇa, sārambhaṃ yaññaṃ na upasaṅkamanti arahanto vā arahattamaggaṃ vā samāpannā.
</Paragraph>

<Paragraph number="272" book="a4">
Yathārūpe ca kho, brāhmaṇa, yaññe neva gāvo haññanti, na ajeḷakā haññanti, na kukkuṭasūkarā haññanti, na vividhā pāṇā saṅghātaṃ āpajjanti; evarūpaṃ kho ahaṃ, brāhmaṇa, nirārambhaṃ yaññaṃ vaṇṇemi, yadidaṃ niccadānaṃ anukulayaññaṃ. Taṃ kissa hetu? Evarūpañhi, brāhmaṇa, nirārambhaṃ yaññaṃ upasaṅkamanti arahanto vā arahattamaggaṃ vā samāpannāti.
</Paragraph>

<Paragraph number="273" type="verses" book="a4">
_Assamedhaṃ purisamedhaṃ,_  
_Sammāpāsaṃ vājapeyyaṃ niraggaḷaṃ;_  
_Mahāyaññā mahārambhā,_  
_Na te honti mahapphalā._  

</Paragraph>

<Paragraph number="274" type="verses" book="a4">
_Ajeḷakā ca gāvo ca,_  
_vividhā yattha haññare;_  
_Na taṃ sammaggatā yaññaṃ,_  
_upayanti mahesino._  

</Paragraph>

<Paragraph number="275" type="verses" book="a4">
_Ye ca yaññā nirārambhā,_  
_yajanti anukulaṃ sadā;_  
_Ajeḷakā ca gāvo ca,_  
_vividhā nettha haññare;_  
_Tañca sammaggatā yaññaṃ,_  
_upayanti mahesino._  

</Paragraph>

<Paragraph number="276" type="verses" book="a4">
_Etaṃ yajetha medhāvī,_  
_eso yañño mahapphalo;_  
_Etaṃ hi yajamānassa,_  
_seyyo hoti na pāpiyo;_  
_Yañño ca vipulo hoti,_  
_pasīdanti ca devatā”ti._  


</Paragraph>
</Division>

<Paragraph number="277" type="center" book="a4">
Navamaṃ.
</Paragraph>