---
title: "1.4.4 Aggappasādasutta"
tableOfContents: false
sidebar:
  order: 5
type: "tipitaka"
basket: "su"
book: "a4"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="34" book="a4">

<Paragraph number="230" book="a4">
“Cattārome, bhikkhave, aggappasādā. Katame cattāro? Yāvatā, bhikkhave, sattā apadā vā dvipadā vā catuppadā vā bahuppadā vā rūpino vā arūpino vā saññino vā asaññino vā nevasaññināsaññino vā, tathāgato tesaṃ aggamakkhāyati arahaṃ sammāsambuddho. Ye, bhikkhave, buddhe pasannā, agge te pasannā. Agge kho pana pasannānaṃ aggo vipāko hoti.
</Paragraph>

<Paragraph number="231" book="a4">
Yāvatā, bhikkhave, dhammā saṅkhatā, ariyo aṭṭhaṅgiko maggo tesaṃ aggamakkhāyati. Ye, bhikkhave, ariye aṭṭhaṅgike magge pasannā, agge te pasannā. Agge kho pana pasannānaṃ aggo vipāko hoti.
</Paragraph>

<Paragraph number="232" book="a4">
Yāvatā, bhikkhave, dhammā saṅkhatā vā asaṅkhatā vā, virāgo tesaṃ aggamakkhāyati, yadidaṃ madanimmadano pipāsavinayo ālayasamugghāto vaṭṭupacchedo taṇhākkhayo virāgo nirodho nibbānaṃ. Ye, bhikkhave, virāge dhamme pasannā, agge te pasannā. Agge kho pana pasannānaṃ aggo vipāko hoti.
</Paragraph>

<Paragraph number="233" book="a4">
Yāvatā, bhikkhave, saṃghā vā gaṇā vā, tathāgatasāvakasaṃgho tesaṃ aggamakkhāyati, yadidaṃ cattāri purisayugāni aṭṭha purisapuggalā esa bhagavato sāvakasaṃgho āhuneyyo pāhuneyyo dakkhiṇeyyo añjalikaraṇīyo anuttaraṃ puññakkhettaṃ lokassa. Ye, bhikkhave, saṃghe pasannā, agge te pasannā. Agge kho pana pasannānaṃ aggo vipāko hoti. Ime kho, bhikkhave, cattāro aggappasādāti.
</Paragraph>

<Paragraph number="234" type="verses" book="a4">
_Aggato ve pasannānaṃ,_  
_aggaṃ dhammaṃ vijānataṃ;_  
_Agge buddhe pasannānaṃ,_  
_dakkhiṇeyye anuttare._  

</Paragraph>

<Paragraph number="235" type="verses" book="a4">
_Agge dhamme pasannānaṃ,_  
_virāgūpasame sukhe;_  
_Agge saṃghe pasannānaṃ,_  
_puññakkhette anuttare._  

</Paragraph>

<Paragraph number="236" type="verses" book="a4">
_Aggasmiṃ dānaṃ dadataṃ,_  
_aggaṃ puññaṃ pavaḍḍhati;_  
_Aggaṃ āyu ca vaṇṇo ca,_  
_yaso kitti sukhaṃ balaṃ._  

</Paragraph>

<Paragraph number="237" type="verses" book="a4">
_Aggassa dātā medhāvī,_  
_aggadhammasamāhito;_  
_Devabhūto manusso vā,_  
_aggappatto pamodatī”ti._  


</Paragraph>
</Division>

<Paragraph number="238" type="center" book="a4">
Catutthaṃ.
</Paragraph>