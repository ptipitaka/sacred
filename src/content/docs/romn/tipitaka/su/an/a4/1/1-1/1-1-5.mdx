---
title: "1.1.5 Anusotasutta"
tableOfContents: false
sidebar:
  order: 6
type: "tipitaka"
basket: "su"
book: "a4"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="5" book="a4" bookNo="15" page="311">

<Paragraph number="25" book="a4">
“Cattārome, bhikkhave, puggalā santo saṃvijjamānā lokasmiṃ. Katame cattāro? Anusotagāmī puggalo, paṭisotagāmī puggalo, ṭhitatto puggalo, tiṇṇo pāraṅgato thale tiṭṭhati brāhmaṇo. Katamo ca, bhikkhave, anusotagāmī puggalo? Idha, bhikkhave, ekacco puggalo kāme ca paṭisevati, pāpañca kammaṃ karoti. Ayaṃ vuccati, bhikkhave, anusotagāmī puggalo.
</Paragraph>

<Paragraph number="26" book="a4">
Katamo ca, bhikkhave, paṭisotagāmī puggalo? Idha, bhikkhave, ekacco puggalo kāme ca nappaṭisevati, pāpañca kammaṃ na karoti, sahāpi dukkhena sahāpi domanassena assumukhopi rudamāno paripuṇṇaṃ parisuddhaṃ brahmacariyaṃ carati. Ayaṃ vuccati, bhikkhave, paṭisotagāmī puggalo.
</Paragraph>

<Paragraph number="27" book="a4">
Katamo ca, bhikkhave, ṭhitatto puggalo? Idha, bhikkhave, ekacco puggalo pañcannaṃ orambhāgiyānaṃ saṃyojanānaṃ parikkhayā opapātiko hoti, tattha parinibbāyī, anāvattidhammo tasmā lokā. Ayaṃ vuccati, bhikkhave, ṭhitatto puggalo.
</Paragraph>

<Paragraph number="28" book="a4">
Katamo ca, bhikkhave, puggalo tiṇṇo pāraṅgato thale tiṭṭhati brāhmaṇo? Idha, bhikkhave, ekacco puggalo āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja viharati. Ayaṃ vuccati, bhikkhave, puggalo tiṇṇo pāraṅgato thale tiṭṭhati brāhmaṇo. Ime kho, bhikkhave, cattāro puggalā santo saṃvijjamānā lokasminti.
</Paragraph>

<Paragraph number="29" type="verses" book="a4">
_Ye keci kāmesu asaññatā janā,_  
_Avītarāgā idha kāmabhogino;_  
_Punappunaṃ jātijarūpagāmi te,_  
_Taṇhādhipannā anusotagāmino._  

</Paragraph>

<Paragraph number="30" type="verses" book="a4">
_Tasmā hi dhīro idhupaṭṭhitassatī,_  
_Kāme ca pāpe ca asevamāno;_  
_Sahāpi dukkhena jaheyya kāme,_  
_Paṭisotagāmīti tamāhu puggalaṃ._  

</Paragraph>

<Paragraph number="31" type="verses" book="a4">
_Yo ve kilesāni pahāya pañca,_  
_Paripuṇṇasekho aparihānadhammo;_  
_Cetovasippatto samāhitindriyo,_  
_Sa ve ṭhitattoti naro pavuccati._  

</Paragraph>

<Paragraph number="32" type="verses" book="a4">
_Paroparā yassa samecca dhammā,_  
_Vidhūpitā atthagatā na santi;_  
_Sa ve muni vusitabrahmacariyo,_  
_Lokantagū pāragatoti vuccatī”ti._  


</Paragraph>
</Division>

<Paragraph number="33" type="center" book="a4">
Pañcamaṃ.
</Paragraph>