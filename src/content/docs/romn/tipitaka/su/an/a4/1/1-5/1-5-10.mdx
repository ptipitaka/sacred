---
title: "1.5.10 Upakkilesasutta"
tableOfContents: false
sidebar:
  order: 2
type: "tipitaka"
basket: "su"
book: "a4"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="50" book="a4">

<Paragraph number="346" book="a4">
“Cattārome, bhikkhave, candimasūriyānaṃ upakkilesā, yehi upakkilesehi upakkiliṭṭhā candimasūriyā na tapanti na bhāsanti na virocanti. Katame cattāro? Abbhā, bhikkhave, candimasūriyānaṃ upakkilesā, yena upakkilesena upakkiliṭṭhā candimasūriyā na tapanti na bhāsanti na virocanti.
</Paragraph>

<Paragraph number="347" book="a4">
Mahikā, bhikkhave, candimasūriyānaṃ upakkilesā, yena upakkilesena upakkiliṭṭhā candimasūriyā na tapanti na bhāsanti na virocanti.
</Paragraph>

<Paragraph number="348" book="a4">
Dhūmo rajo, bhikkhave, candimasūriyānaṃ upakkileso, yena upakkilesena upakkiliṭṭhā candimasūriyā na tapanti na bhāsanti na virocanti.
</Paragraph>

<Paragraph number="349" book="a4">
Rāhu, bhikkhave, asurindo candimasūriyānaṃ upakkileso, yena upakkilesena upakkiliṭṭhā candimasūriyā na tapanti na bhāsanti na virocanti. Ime kho, bhikkhave, cattāro candimasūriyānaṃ upakkilesā, yehi upakkilesehi upakkiliṭṭhā candimasūriyā na tapanti na bhāsanti na virocanti.
</Paragraph>

<Paragraph number="350" book="a4">
Evamevaṃ kho, bhikkhave, cattārome samaṇabrāhmaṇānaṃ upakkilesā, yehi upakkilesehi upakkiliṭṭhā eke samaṇabrāhmaṇā na tapanti na bhāsanti na virocanti. Katame cattāro? Santi, bhikkhave, eke samaṇabrāhmaṇā suraṃ pivanti merayaṃ, surāmerayapānā appaṭiviratā. Ayaṃ, bhikkhave, paṭhamo samaṇabrāhmaṇānaṃ upakkileso, yena upakkilesena upakkiliṭṭhā eke samaṇabrāhmaṇā na tapanti na bhāsanti na virocanti.
</Paragraph>

<Paragraph number="351" book="a4">
Santi, bhikkhave, eke samaṇabrāhmaṇā methunaṃ dhammaṃ paṭisevanti, methunasmā dhammā appaṭiviratā. Ayaṃ, bhikkhave, dutiyo samaṇabrāhmaṇānaṃ upakkileso, yena upakkilesena upakkiliṭṭhā eke samaṇabrāhmaṇā na tapanti na bhāsanti na virocanti.
</Paragraph>

<Paragraph number="352" book="a4">
Santi, bhikkhave, eke samaṇabrāhmaṇā jātarūparajataṃ sādiyanti, jātarūparajatapaṭiggahaṇā appaṭiviratā. Ayaṃ, bhikkhave, tatiyo samaṇabrāhmaṇānaṃ upakkileso, yena upakkilesena upakkiliṭṭhā eke samaṇabrāhmaṇā na tapanti na bhāsanti na virocanti.
</Paragraph>

<Paragraph number="353" book="a4">
Santi, bhikkhave, eke samaṇabrāhmaṇā micchājīvena jīvanti, micchājīvā appaṭiviratā. Ayaṃ, bhikkhave, catuttho samaṇabrāhmaṇānaṃ upakkileso, yena upakkilesena upakkiliṭṭhā eke samaṇabrāhmaṇā na tapanti na bhāsanti na virocanti. Ime kho, bhikkhave, cattāro samaṇabrāhmaṇānaṃ upakkilesā, yehi upakkilesehi upakkiliṭṭhā eke samaṇabrāhmaṇā na tapanti na bhāsanti na virocantīti.
</Paragraph>

<Paragraph number="354" type="verses" book="a4">
_Rāgadosaparikkiṭṭhā,_  
_eke samaṇabrāhmaṇā;_  
_Avijjānivutā posā,_  
_piyarūpābhinandino._  

</Paragraph>

<Paragraph number="355" type="verses" book="a4">
_Suraṃ pivanti merayaṃ,_  
_paṭisevanti methunaṃ;_  
_Rajataṃ jātarūpañca,_  
_sādiyanti aviddasū;_  
_Micchājīvena jīvanti,_  
_eke samaṇabrāhmaṇā._  

</Paragraph>

<Paragraph number="356" type="verses" book="a4">
_Ete upakkilesā vuttā,_  
_buddhenādiccabandhunā;_  
_Yehi upakkilesehi,_  
_eke samaṇabrāhmaṇā;_  
_Na tapanti na bhāsanti,_  
_asuddhā sarajā magā._  

</Paragraph>

<Paragraph number="357" type="verses" book="a4">
_Andhakārena onaddhā,_  
_taṇhādāsā sanettikā;_  
_Vaḍḍhenti kaṭasiṃ ghoraṃ,_  
_ādiyanti punabbhavan”ti._  


</Paragraph>
</Division>

<Paragraph number="358" type="center" book="a4">
Dasamaṃ.



</Paragraph>

<Paragraph number="359" type="center" book="a4">
Rohitassavaggo pañcamo.



</Paragraph>

<Paragraph number="360" type="center" book="a4">
Tassuddānaṃ


</Paragraph>

<Paragraph number="361" type="verses" book="a4">
_Samādhipañhā dve kodhā,_  
_Rohitassāpare duve;_  
_Suvidūravisākhavipallāsā,_  
_Upakkilesena te dasāti._  


</Paragraph>

<Paragraph number="362" type="center" book="a4">
Paṭhamo paṇṇāsako samatto.
</Paragraph>