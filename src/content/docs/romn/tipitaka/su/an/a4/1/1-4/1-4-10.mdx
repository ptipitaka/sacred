---
title: "1.4.10 Udāyīsutta"
tableOfContents: false
sidebar:
  order: 2
type: "tipitaka"
basket: "su"
book: "a4"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="40" book="a4" bookNo="15" page="352">

<Paragraph number="278" book="a4">
Atha kho udāyī brāhmaṇo yena bhagavā tenupasaṅkami; upasaṅkamitvā bhagavatā …pe…  ekamantaṃ nisinno kho udāyī brāhmaṇo bhagavantaṃ etadavoca—  “bhavampi no gotamo yaññaṃ vaṇṇetī”ti? “Na kho ahaṃ, brāhmaṇa, sabbaṃ yaññaṃ vaṇṇemi; na panāhaṃ, brāhmaṇa, sabbaṃ yaññaṃ na vaṇṇemi. Yathārūpe kho, brāhmaṇa, yaññe gāvo haññanti, ajeḷakā haññanti, kukkuṭasūkarā haññanti, vividhā pāṇā saṅghātaṃ āpajjanti; evarūpaṃ kho ahaṃ, brāhmaṇa, sārambhaṃ yaññaṃ na vaṇṇemi. Taṃ kissa hetu? Evarūpañhi, brāhmaṇa, sārambhaṃ yaññaṃ na upasaṅkamanti arahanto vā arahattamaggaṃ vā samāpannā.
</Paragraph>

<Paragraph number="279" book="a4">
Yathārūpe ca kho, brāhmaṇa, yaññe neva gāvo haññanti, na ajeḷakā haññanti, na kukkuṭasūkarā haññanti, na vividhā pāṇā saṅghātaṃ āpajjanti; evarūpaṃ kho ahaṃ, brāhmaṇa, nirārambhaṃ yaññaṃ vaṇṇemi, yadidaṃ niccadānaṃ anukulayaññaṃ. Taṃ kissa hetu? Evarūpañhi, brāhmaṇa, nirārambhaṃ yaññaṃ upasaṅkamanti arahanto vā arahattamaggaṃ vā samāpannāti.
</Paragraph>

<Paragraph number="280" type="verses" book="a4">
_Abhisaṅkhataṃ nirārambhaṃ,_  
_yaññaṃ kālena kappiyaṃ;_  
_Tādisaṃ upasaṃyanti,_  
_saññatā brahmacārayo._  

</Paragraph>

<Paragraph number="281" type="verses" book="a4">
_Vivaṭacchadā ye loke,_  
_vītivattā kulaṃ gatiṃ;_  
_Yaññametaṃ pasaṃsanti,_  
_buddhā yaññassa kovidā._  

</Paragraph>

<Paragraph number="282" type="verses" book="a4">
_Yaññe vā yadi vā saddhe,_  
_habyaṃ katvā yathārahaṃ;_  
_Pasannacitto yajati,_  
_sukhette brahmacārisu._  

</Paragraph>

<Paragraph number="283" type="verses" book="a4">
_Suhutaṃ suyiṭṭhaṃ suppattaṃ,_  
_Dakkhiṇeyyesu yaṃ kataṃ;_  
_Yañño ca vipulo hoti,_  
_Pasīdanti ca devatā._  

</Paragraph>

<Paragraph number="284" type="verses" book="a4">
_Evaṃ yajitvā medhāvī,_  
_saddho muttena cetasā;_  
_Abyābajjhaṃ sukhaṃ lokaṃ,_  
_paṇḍito upapajjatī”ti._  


</Paragraph>
</Division>

<Paragraph number="285" type="center" book="a4">
Dasamaṃ.



</Paragraph>

<Paragraph number="286" type="center" book="a4">
Cakkavaggo catuttho.



</Paragraph>

<Paragraph number="287" type="center" book="a4">
Tassuddānaṃ


</Paragraph>

<Paragraph number="288" type="verses" book="a4">
_Cakko saṅgaho sīho,_  
_Pasādo vassakārena pañcamaṃ;_  
_Doṇo aparihāniyo patilīno,_  
_Ujjayo udāyinā te dasāti._
</Paragraph>