---
title: "1.5.8 Visākhasutta"
tableOfContents: false
sidebar:
  order: 9
type: "tipitaka"
basket: "su"
book: "a4"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="48" book="a4" bookNo="15" page="360">

<Paragraph number="332" book="a4">
Ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena āyasmā visākho pañcālaputto upaṭṭhānasālāyaṃ bhikkhū dhammiyā kathāya sandasseti samādapeti samuttejeti sampahaṃseti, poriyā vācāya vissaṭṭhāya anelagalāya atthassa viññāpaniyā pariyāpannāya anissitāya. Atha kho bhagavā sāyanhasamayaṃ paṭisallānā vuṭṭhito yena upaṭṭhānasālā tenupasaṅkami; upasaṅkamitvā paññatte āsane nisīdi. Nisajja kho bhagavā bhikkhū āmantesi—
</Paragraph>

<Paragraph number="333" book="a4">
“Ko nu kho, bhikkhave, upaṭṭhānasālāyaṃ bhikkhū dhammiyā kathāya sandasseti samādapeti samuttejeti sampahaṃseti poriyā vācāya vissaṭṭhāya anelagalāya atthassa viññāpaniyā pariyāpannāya anissitāyā”ti? “Āyasmā, bhante, visākho pañcālaputto upaṭṭhānasālāyaṃ bhikkhū dhammiyā kathāya sandasseti samādapeti samuttejeti sampahaṃseti poriyā vācāya vissaṭṭhāya anelagalāya atthassa viññāpaniyā pariyāpannāya anissitāyā”ti.
</Paragraph>

<Paragraph number="334" book="a4">
Atha kho bhagavā āyasmantaṃ visākhaṃ pañcālaputtaṃ etadavoca—  “sādhu sādhu, visākha. Sādhu kho tvaṃ, visākha, bhikkhū dhammiyā kathāya sandassesi samādapesi samuttejesi sampahaṃsesi poriyā vācāya vissaṭṭhāya anelagalāya atthassa viññāpaniyā pariyāpannāya anissitāyāti.
</Paragraph>

<Paragraph number="335" type="verses" book="a4">
_Nābhāsamānaṃ jānanti,_  
_missaṃ bālehi paṇḍitaṃ;_  
_Bhāsamānañca jānanti,_  
_desentaṃ amataṃ padaṃ._  

</Paragraph>

<Paragraph number="336" type="verses" book="a4">
_Bhāsaye jotaye dhammaṃ,_  
_paggaṇhe isinaṃ dhajaṃ;_  
_Subhāsitadhajā isayo,_  
_dhammo hi isinaṃ dhajo”ti._  


</Paragraph>
</Division>

<Paragraph number="337" type="center" book="a4">
Aṭṭhamaṃ.
</Paragraph>