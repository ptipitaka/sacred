---
title: "1.3.4 Kāḷakārāmasutta"
tableOfContents: false
sidebar:
  order: 5
type: "tipitaka"
basket: "su"
book: "a4"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="24" book="a4" bookNo="15" page="333">

<Paragraph number="166" book="a4">
Ekaṃ samayaṃ bhagavā sākete viharati kāḷakārāme. Tatra kho bhagavā bhikkhū āmantesi—  “bhikkhavo”ti. “Bhadante”ti te bhikkhū bhagavato paccassosuṃ. Bhagavā etadavoca—
</Paragraph>

<Paragraph number="167" book="a4">
Yaṃ, bhikkhave, sadevakassa lokassa samārakassa sabrahmakassa sassamaṇabrāhmaṇiyā pajāya sadevamanussāya diṭṭhaṃ sutaṃ mutaṃ viññātaṃ pattaṃ pariyesitaṃ anuvicaritaṃ manasā, tamahaṃ jānāmi.
</Paragraph>

<Paragraph number="168" book="a4">
Yaṃ, bhikkhave, sadevakassa lokassa samārakassa sabrahmakassa sassamaṇabrāhmaṇiyā pajāya sadevamanussāya diṭṭhaṃ sutaṃ mutaṃ viññātaṃ pattaṃ pariyesitaṃ anuvicaritaṃ manasā, tamahaṃ abbhaññāsiṃ. Taṃ tathāgatassa viditaṃ, taṃ tathāgato na upaṭṭhāsi.
</Paragraph>

<Paragraph number="169" book="a4">
Yaṃ, bhikkhave, sadevakassa lokassa samārakassa sabrahmakassa sassamaṇabrāhmaṇiyā pajāya sadevamanussāya diṭṭhaṃ sutaṃ mutaṃ viññātaṃ pattaṃ pariyesitaṃ anuvicaritaṃ manasā, tamahaṃ na jānāmīti vadeyyaṃ, taṃ mamassa musā.
</Paragraph>

<Paragraph number="170" book="a4">
Yaṃ, bhikkhave …pe…  tamahaṃ jānāmi ca na ca jānāmīti vadeyyaṃ, tampassa tādisameva.
</Paragraph>

<Paragraph number="171" book="a4">
Yaṃ, bhikkhave …pe…  tamahaṃ neva jānāmi na na jānāmīti vadeyyaṃ, taṃ mamassa kali.
</Paragraph>

<Paragraph number="172" book="a4">
Iti kho, bhikkhave, tathāgato daṭṭhā daṭṭhabbaṃ, diṭṭhaṃ na maññati, adiṭṭhaṃ na maññati, daṭṭhabbaṃ na maññati, daṭṭhāraṃ na maññati; sutvā sotabbaṃ, sutaṃ na maññati, asutaṃ na maññati, sotabbaṃ na maññati, sotāraṃ na maññati; mutvā motabbaṃ, mutaṃ na maññati, amutaṃ na maññati, motabbaṃ na maññati, motāraṃ na maññati; viññatvā viññātabbaṃ, viññātaṃ na maññati, aviññātaṃ na maññati, viññātabbaṃ na maññati, viññātāraṃ na maññati. Iti kho, bhikkhave, tathāgato diṭṭhasutamutaviññātabbesu dhammesu tādīyeva tādī. ‘Tamhā ca pana tādimhā añño tādī uttaritaro vā paṇītataro vā natthī’ti vadāmīti.
</Paragraph>

<Paragraph number="173" type="verses" book="a4">
_Yaṃ kiñci diṭṭhaṃva sutaṃ mutaṃ vā,_  
_Ajjhositaṃ saccamutaṃ paresaṃ;_  
_Na tesu tādī sayasaṃvutesu,_  
_Saccaṃ musā vāpi paraṃ daheyya._  

</Paragraph>

<Paragraph number="174" type="verses" book="a4">
_Etañca sallaṃ paṭikacca disvā,_  
_Ajjhositā yattha pajā visattā;_  
_Jānāmi passāmi tatheva etaṃ,_  
_Ajjhositaṃ natthi tathāgatānan”ti._  


</Paragraph>
</Division>

<Paragraph number="175" type="center" book="a4">
Catutthaṃ.
</Paragraph>