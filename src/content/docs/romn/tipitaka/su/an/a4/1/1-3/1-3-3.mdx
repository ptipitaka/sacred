---
title: "1.3.3 Lokasutta"
tableOfContents: false
sidebar:
  order: 4
type: "tipitaka"
basket: "su"
book: "a4"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="23" book="a4">

<Paragraph number="153" book="a4">
“Loko, bhikkhave, tathāgatena abhisambuddho. Lokasmā tathāgato visaṃyutto. Lokasamudayo, bhikkhave, tathāgatena abhisambuddho. Lokasamudayo tathāgatassa pahīno. Lokanirodho, bhikkhave, tathāgatena abhisambuddho. Lokanirodho tathāgatassa sacchikato. Lokanirodhagāminī paṭipadā, bhikkhave, tathāgatena abhisambuddhā. Lokanirodhagāminī paṭipadā tathāgatassa bhāvitā.
</Paragraph>

<Paragraph number="154" book="a4">
Yaṃ, bhikkhave, sadevakassa lokassa samārakassa sabrahmakassa sassamaṇabrāhmaṇiyā pajāya sadevamanussāya diṭṭhaṃ sutaṃ mutaṃ viññātaṃ pattaṃ pariyesitaṃ anuvicaritaṃ manasā, sabbaṃ taṃ tathāgatena abhisambuddhaṃ. Tasmā ‘tathāgato’ti vuccati.
</Paragraph>

<Paragraph number="155" book="a4">
Yañca, bhikkhave, rattiṃ tathāgato anuttaraṃ sammāsambodhiṃ abhisambujjhati yañca rattiṃ anupādisesāya nibbānadhātuyā parinibbāyati, yaṃ etasmiṃ antare bhāsati lapati niddisati sabbaṃ taṃ tatheva hoti, no aññathā. Tasmā ‘tathāgato’ti vuccati.
</Paragraph>

<Paragraph number="156" book="a4">
Yathāvādī, bhikkhave, tathāgato tathākārī, yathākārī tathāvādī. Iti yathāvādī tathākārī, yathākārī tathāvādī. Tasmā ‘tathāgato’ti vuccati.
</Paragraph>

<Paragraph number="157" book="a4">
Sadevake, bhikkhave, loke samārake sabrahmake sassamaṇabrāhmaṇiyā pajāya sadevamanussāya tathāgato abhibhū anabhibhūto aññadatthu daso vasavattī. Tasmā ‘tathāgato’ti vuccati.
</Paragraph>

<Paragraph number="158" type="verses" book="a4">
_Sabbaṃ lokaṃ abhiññāya,_  
_sabbaṃ loke yathātathaṃ;_  
_Sabbaṃ lokaṃ visaṃyutto,_  
_sabbaloke anūpayo._  

</Paragraph>

<Paragraph number="159" type="verses" book="a4">
_Sa ve sabbābhibhū dhīro,_  
_sabbaganthappamocano;_  
_Phuṭṭha’ssa paramā santi,_  
_nibbānaṃ akutobhayaṃ._  

</Paragraph>

<Paragraph number="160" type="verses" book="a4">
_Esa khīṇāsavo buddho,_  
_anīgho chinnasaṃsayo;_  
_Sabbakammakkhayaṃ patto,_  
_vimutto upadhisaṅkhaye._  

</Paragraph>

<Paragraph number="161" type="verses" book="a4">
_Esa so bhagavā buddho,_  
_esa sīho anuttaro;_  
_Sadevakassa lokassa,_  
_brahmacakkaṃ pavattayī._  

</Paragraph>

<Paragraph number="162" type="verses" book="a4">
_Iti devā manussā ca,_  
_ye buddhaṃ saraṇaṃ gatā;_  
_Saṅgamma taṃ namassanti,_  
_mahantaṃ vītasāradaṃ._  

</Paragraph>

<Paragraph number="163" type="verses" book="a4">
_Danto damayataṃ seṭṭho,_  
_santo samayataṃ isi;_  
_Mutto mocayataṃ aggo,_  
_tiṇṇo tārayataṃ varo._  

</Paragraph>

<Paragraph number="164" type="verses" book="a4">
_Iti hetaṃ namassanti,_  
_mahantaṃ vītasāradaṃ;_  
_Sadevakasmiṃ lokasmiṃ,_  
_natthi me paṭipuggalo”ti._  


</Paragraph>
</Division>

<Paragraph number="165" type="center" book="a4">
Tatiyaṃ.
</Paragraph>