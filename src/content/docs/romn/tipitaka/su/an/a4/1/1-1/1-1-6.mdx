---
title: "1.1.6 Appassutasutta"
tableOfContents: false
sidebar:
  order: 7
type: "tipitaka"
basket: "su"
book: "a4"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="6" book="a4">

<Paragraph number="34" book="a4">
“Cattārome, bhikkhave, puggalā santo saṃvijjamānā lokasmiṃ. Katame cattāro? Appassuto sutena anupapanno, appassuto sutena upapanno, bahussuto sutena anupapanno, bahussuto sutena upapanno. Kathañca, bhikkhave, puggalo appassuto hoti sutena anupapanno? Idha, bhikkhave, ekaccassa puggalassa appakaṃ sutaṃ hoti—  suttaṃ geyyaṃ veyyākaraṇaṃ gāthā udānaṃ itivuttakaṃ jātakaṃ abbhutadhammaṃ vedallaṃ. So tassa appakassa sutassa na atthamaññāya dhammamaññāya dhammānudhammappaṭipanno hoti. Evaṃ kho, bhikkhave, puggalo appassuto hoti sutena anupapanno.
</Paragraph>

<Paragraph number="35" book="a4">
Kathañca, bhikkhave, puggalo appassuto hoti sutena upapanno? Idha, bhikkhave, ekaccassa puggalassa appakaṃ sutaṃ hoti—  suttaṃ geyyaṃ veyyākaraṇaṃ gāthā udānaṃ itivuttakaṃ jātakaṃ abbhutadhammaṃ vedallaṃ. So tassa appakassa sutassa atthamaññāya dhammamaññāya dhammānudhammappaṭipanno hoti. Evaṃ kho, bhikkhave, puggalo appassuto hoti sutena upapanno.
</Paragraph>

<Paragraph number="36" book="a4">
Kathañca, bhikkhave, puggalo bahussuto hoti sutena anupapanno? Idha, bhikkhave, ekaccassa puggalassa bahukaṃ sutaṃ hoti—  suttaṃ geyyaṃ veyyākaraṇaṃ gāthā udānaṃ itivuttakaṃ jātakaṃ abbhutadhammaṃ vedallaṃ. So tassa bahukassa sutassa na atthamaññāya dhammamaññāya dhammānudhammappaṭipanno hoti. Evaṃ kho, bhikkhave, puggalo bahussuto hoti sutena anupapanno.
</Paragraph>

<Paragraph number="37" book="a4">
Kathañca, bhikkhave, puggalo bahussuto hoti sutena upapanno? Idha, bhikkhave, ekaccassa puggalassa bahukaṃ sutaṃ hoti—  suttaṃ geyyaṃ veyyākaraṇaṃ gāthā udānaṃ itivuttakaṃ jātakaṃ abbhutadhammaṃ vedallaṃ. So tassa bahukassa sutassa atthamaññāya dhammamaññāya dhammānudhammappaṭipanno hoti. Evaṃ kho, bhikkhave, puggalo bahussuto hoti sutena upapanno. Ime kho, bhikkhave, cattāro puggalā santo saṃvijjamānā lokasminti.
</Paragraph>

<Paragraph number="38" type="verses" book="a4">
_Appassutopi ce hoti,_  
_sīlesu asamāhito;_  
_Ubhayena naṃ garahanti,_  
_sīlato ca sutena ca._  

</Paragraph>

<Paragraph number="39" type="verses" book="a4">
_Appassutopi ce hoti,_  
_sīlesu susamāhito;_  
_Sīlato naṃ pasaṃsanti,_  
_tassa sampajjate sutaṃ._  

</Paragraph>

<Paragraph number="40" type="verses" book="a4">
_Bahussutopi ce hoti,_  
_sīlesu asamāhito;_  
_Sīlato naṃ garahanti,_  
_nāssa sampajjate sutaṃ._  

</Paragraph>

<Paragraph number="41" type="verses" book="a4">
_Bahussutopi ce hoti,_  
_sīlesu susamāhito;_  
_Ubhayena naṃ pasaṃsanti,_  
_sīlato ca sutena ca._  

</Paragraph>

<Paragraph number="42" type="verses" book="a4">
_Bahussutaṃ dhammadharaṃ,_  
_sappaññaṃ buddhasāvakaṃ;_  
_Nekkhaṃ jambonadasseva,_  
_ko taṃ ninditumarahati;_  
_Devāpi naṃ pasaṃsanti,_  
_brahmunāpi pasaṃsito”ti._  


</Paragraph>
</Division>

<Paragraph number="43" type="center" book="a4">
Chaṭṭhaṃ.
</Paragraph>