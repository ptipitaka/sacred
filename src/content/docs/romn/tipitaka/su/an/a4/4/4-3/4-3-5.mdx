---
title: "4.3.5 Upavāṇasutta"
tableOfContents: false
sidebar:
  order: 6
type: "tipitaka"
basket: "su"
book: "a4"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="175" book="a4">

<Paragraph number="1052" book="a4">
Atha kho āyasmā upavāṇo yenāyasmā sāriputto tenupasaṅkami; upasaṅkamitvā āyasmatā sāriputtena saddhiṃ sammodi. Sammodanīyaṃ kathaṃ sāraṇīyaṃ vītisāretvā ekamantaṃ nisīdi. Ekamantaṃ nisinno kho āyasmā upavāṇo āyasmantaṃ sāriputtaṃ etadavoca—
</Paragraph>

<Paragraph number="1053" book="a4">
“Kiṃ nu kho, āvuso sāriputta, vijjāyantakaro hotī”ti?
</Paragraph>

<Paragraph number="1054" book="a4">
“No hidaṃ, āvuso”.
</Paragraph>

<Paragraph number="1055" book="a4">
“Kiṃ panāvuso sāriputta, caraṇenantakaro hotī”ti?
</Paragraph>

<Paragraph number="1056" book="a4">
“No hidaṃ, āvuso”.
</Paragraph>

<Paragraph number="1057" book="a4">
“Kiṃ panāvuso sāriputta, vijjācaraṇenantakaro hotī”ti?
</Paragraph>

<Paragraph number="1058" book="a4">
“No hidaṃ, āvuso”.
</Paragraph>

<Paragraph number="1059" book="a4">
“Kiṃ panāvuso sāriputta, aññatra vijjācaraṇenantakaro hotī”ti?
</Paragraph>

<Paragraph number="1060" book="a4">
“No hidaṃ, āvuso”.
</Paragraph>

<Paragraph number="1061" book="a4">
“‘Kiṃ nu kho, āvuso sāriputta, vijjāyantakaro hotī’ti, iti puṭṭho samāno—  ‘no hidaṃ, āvuso’ti vadesi. ‘Kiṃ panāvuso sāriputta, caraṇenantakaro hotī’ti, iti puṭṭho samāno—  ‘no hidaṃ, āvuso’ti vadesi. ‘Kiṃ panāvuso sāriputta, vijjācaraṇenantakaro hotī’ti, iti puṭṭho samāno—  ‘no hidaṃ, āvuso’ti vadesi. ‘Kiṃ panāvuso sāriputta, aññatra vijjācaraṇenantakaro hotī’ti, iti puṭṭho samāno—  ‘no hidaṃ, āvuso’ti vadesi. Yathā kathaṃ panāvuso, antakaro hotī”ti?
</Paragraph>

<Paragraph number="1062" book="a4">
“Vijjāya ce, āvuso, antakaro abhavissa, saupādānova samāno antakaro abhavissa. Caraṇena ce, āvuso, antakaro abhavissa, saupādānova samāno antakaro abhavissa. Vijjācaraṇena ce, āvuso, antakaro abhavissa, saupādānova samāno antakaro abhavissa. Aññatra vijjācaraṇena ce, āvuso, antakaro abhavissa, puthujjano antakaro abhavissa. Puthujjano hi, āvuso, aññatra vijjācaraṇena. Caraṇavipanno kho, āvuso, yathābhūtaṃ na jānāti na passati. Caraṇasampanno yathābhūtaṃ jānāti passati. Yathābhūtaṃ jānaṃ passaṃ antakaro hotī”ti.

</Paragraph>
</Division>

<Paragraph number="1063" type="center" book="a4">
Pañcamaṃ.
</Paragraph>