---
title: "2.2.7 Ahirājasutta"
tableOfContents: false
sidebar:
  order: 8
type: "tipitaka"
basket: "su"
book: "a4"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="67" book="a4" bookNo="15" page="383">

<Paragraph number="489" book="a4">
Ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena sāvatthiyaṃ aññataro bhikkhu ahinā daṭṭho kālaṅkato hoti. Atha kho sambahulā bhikkhū yena bhagavā tenupasaṅkamiṃsu; upasaṅkamitvā bhagavantaṃ abhivādetvā ekamantaṃ nisīdiṃsu. Ekamantaṃ nisinnā kho te bhikkhū bhagavantaṃ etadavocuṃ—  “idha, bhante, sāvatthiyaṃ aññataro bhikkhu ahinā daṭṭho kālaṅkato”ti.
</Paragraph>

<Paragraph number="490" book="a4">
“Na hi nūna so, bhikkhave, bhikkhu cattāri ahirājakulāni mettena cittena phari. Sace hi so, bhikkhave, bhikkhu cattāri ahirājakulāni mettena cittena phareyya, na hi so, bhikkhave, bhikkhu ahinā daṭṭho kālaṃ kareyya.
</Paragraph>

<Paragraph number="491" book="a4">
Katamāni cattāri? Virūpakkhaṃ ahirājakulaṃ, erāpathaṃ ahirājakulaṃ, chabyāputtaṃ ahirājakulaṃ, kaṇhāgotamakaṃ ahirājakulaṃ. Na hi nūna so, bhikkhave, bhikkhu imāni cattāri ahirājakulāni mettena cittena phari. Sace hi so, bhikkhave, bhikkhu imāni cattāri ahirājakulāni mettena cittena phareyya, na hi so, bhikkhave, bhikkhu ahinā daṭṭho kālaṃ kareyya.
</Paragraph>

<Paragraph number="492" book="a4">
Anujānāmi, bhikkhave, imāni cattāri ahirājakulāni mettena cittena pharituṃ attaguttiyā attarakkhāya attaparittāyāti.
</Paragraph>

<Paragraph number="493" type="verses" book="a4">
_Virūpakkhehi me mettaṃ,_  
_Mettaṃ erāpathehi me;_  
_Chabyāputtehi me mettaṃ,_  
_Mettaṃ kaṇhāgotamakehi ca._  

</Paragraph>

<Paragraph number="494" type="verses" book="a4">
_Apādakehi me mettaṃ,_  
_mettaṃ dvipādakehi me;_  
_Catuppadehi me mettaṃ,_  
_mettaṃ bahuppadehi me._  

</Paragraph>

<Paragraph number="495" type="verses" book="a4">
_Mā maṃ apādako hiṃsi,_  
_mā maṃ hiṃsi dvipādako;_  
_Mā maṃ catuppado hiṃsi,_  
_mā maṃ hiṃsi bahuppado._  

</Paragraph>

<Paragraph number="496" type="verses" book="a4">
_Sabbe sattā sabbe pāṇā,_  
_sabbe bhūtā ca kevalā;_  
_Sabbe bhadrāni passantu,_  
_mā kañci pāpamāgamā._  

</Paragraph>

<Paragraph number="497" type="verses" book="a4">
_Appamāṇo buddho,_  
_Appamāṇo dhammo;_  
_Appamāṇo saṃgho,_  
_Pamāṇavantāni sarīsapāni._  

</Paragraph>

<Paragraph number="498" type="verses" book="a4">
_Ahivicchikā satapadī,_  
_Uṇṇanābhī sarabū mūsikā;_  
_Katā me rakkhā katā me parittā,_  
_Paṭikkamantu bhūtāni;_  
_Sohaṃ namo bhagavato,_  
_Namo sattannaṃ sammāsambuddhānan”ti._  


</Paragraph>
</Division>

<Paragraph number="499" type="center" book="a4">
Sattamaṃ.
</Paragraph>