---
title: "1.5.9 Vipallāsasutta"
tableOfContents: false
sidebar:
  order: 10
type: "tipitaka"
basket: "su"
book: "a4"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="49" book="a4">

<Paragraph number="338" book="a4">
“Cattārome, bhikkhave, saññāvipallāsā cittavipallāsā diṭṭhivipallāsā. Katame cattāro? Anicce, bhikkhave, niccanti saññāvipallāso cittavipallāso diṭṭhivipallāso; dukkhe, bhikkhave, sukhanti saññāvipallāso cittavipallāso diṭṭhivipallāso; anattani, bhikkhave, attāti saññāvipallāso cittavipallāso diṭṭhivipallāso; asubhe, bhikkhave, subhanti saññāvipallāso cittavipallāso diṭṭhivipallāso. Ime kho, bhikkhave, cattāro saññāvipallāsā cittavipallāsā diṭṭhivipallāsā.
</Paragraph>

<Paragraph number="339" book="a4">
Cattārome, bhikkhave, nasaññāvipallāsā nacittavipallāsā nadiṭṭhivipallāsā. Katame cattāro? Anicce, bhikkhave, aniccanti nasaññāvipallāso nacittavipallāso nadiṭṭhivipallāso; dukkhe, bhikkhave, dukkhanti nasaññāvipallāso nacittavipallāso nadiṭṭhivipallāso; anattani, bhikkhave, anattāti nasaññāvipallāso nacittavipallāso nadiṭṭhivipallāso; asubhe, bhikkhave, asubhanti nasaññāvipallāso nacittavipallāso nadiṭṭhivipallāso. Ime kho, bhikkhave, cattāro nasaññāvipallāsā nacittavipallāsā nadiṭṭhivipallāsāti.
</Paragraph>

<Paragraph number="340" type="verses" book="a4">
_Anicce niccasaññino,_  
_dukkhe ca sukhasaññino;_  
_Anattani ca attāti,_  
_asubhe subhasaññino;_  
_Micchādiṭṭhihatā sattā,_  
_khittacittā visaññino._  

</Paragraph>

<Paragraph number="341" type="verses" book="a4">
_Te yogayuttā mārassa,_  
_ayogakkhemino janā;_  
_Sattā gacchanti saṃsāraṃ,_  
_jātimaraṇagāmino._  

</Paragraph>

<Paragraph number="342" type="verses" book="a4">
_Yadā ca buddhā lokasmiṃ,_  
_Uppajjanti pabhaṅkarā;_  
_Te imaṃ dhammaṃ pakāsenti,_  
_Dukkhūpasamagāminaṃ._  

</Paragraph>

<Paragraph number="343" type="verses" book="a4">
_Tesaṃ sutvāna sappaññā,_  
_sacittaṃ paccaladdhā te;_  
_Aniccaṃ aniccato dakkhuṃ,_  
_dukkhamaddakkhu dukkhato._  

</Paragraph>

<Paragraph number="344" type="verses" book="a4">
_Anattani anattāti,_  
_asubhaṃ asubhataddasuṃ;_  
_Sammādiṭṭhisamādānā,_  
_sabbaṃ dukkhaṃ upaccagun”ti._  


</Paragraph>
</Division>

<Paragraph number="345" type="center" book="a4">
Navamaṃ.
</Paragraph>