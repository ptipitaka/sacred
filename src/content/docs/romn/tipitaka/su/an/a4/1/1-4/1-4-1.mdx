---
title: "1.4.1 Cakkasutta"
tableOfContents: false
sidebar:
  order: 1
type: "tipitaka"
basket: "su"
book: "a4"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="31" book="a4">

<Paragraph number="215" book="a4">
“Cattārimāni, bhikkhave, cakkāni, yehi samannāgatānaṃ devamanussānaṃ catucakkaṃ vattati, yehi samannāgatā devamanussā nacirasseva mahantattaṃ vepullattaṃ pāpuṇanti bhogesu. Katamāni cattāri? Patirūpadesavāso, sappurisāvassayo, attasammāpaṇidhi, pubbe ca katapuññatā—  imāni kho, bhikkhave, cattāri cakkāni, yehi samannāgatānaṃ devamanussānaṃ catucakkaṃ vattati, yehi samannāgatā devamanussā nacirasseva mahantattaṃ vepullattaṃ pāpuṇanti bhogesūti.
</Paragraph>

<Paragraph number="216" type="verses" book="a4">
_Patirūpe vase dese,_  
_ariyamittakaro siyā;_  
_Sammāpaṇidhisampanno,_  
_pubbe puññakato naro;_  
_Dhaññaṃ dhanaṃ yaso kitti,_  
_sukhañcetaṃdhivattatī”ti._  


</Paragraph>
</Division>

<Paragraph number="217" type="center" book="a4">
Paṭhamaṃ.
</Paragraph>