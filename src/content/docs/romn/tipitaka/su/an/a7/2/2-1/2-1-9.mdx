---
title: "2.1.9 Mettasutta"
tableOfContents: false
sidebar:
  order: 11
type: "tipitaka"
basket: "su"
book: "a7"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="62" book="a7">

<Paragraph number="401" book="a7">
“Mā, bhikkhave, puññānaṃ bhāyittha. Sukhassetaṃ, bhikkhave, adhivacanaṃ yadidaṃ puññāni. Abhijānāmi kho panāhaṃ, bhikkhave, dīgharattaṃ katānaṃ puññānaṃ dīgharattaṃ iṭṭhaṃ kantaṃ manāpaṃ vipākaṃ paccanubhūtaṃ. Satta vassāni mettacittaṃ bhāvesiṃ. Satta vassāni mettacittaṃ bhāvetvā satta saṃvaṭṭavivaṭṭakappe nayimaṃ lokaṃ punāgamāsiṃ. Saṃvaṭṭamāne sudāhaṃ, bhikkhave, loke ābhassarūpago homi, vivaṭṭamāne loke suññaṃ brahmavimānaṃ upapajjāmi.
</Paragraph>

<Paragraph number="402" book="a7">
Tatra sudaṃ, bhikkhave, brahmā homi mahābrahmā abhibhū anabhibhūto aññadatthudaso vasavattī. Chattiṃsakkhattuṃ kho panāhaṃ, bhikkhave, sakko ahosiṃ devānamindo; anekasatakkhattuṃ rājā ahosiṃ cakkavattī dhammiko dhammarājā cāturanto vijitāvī janapadatthāvariyappatto sattaratanasamannāgato. Tassa mayhaṃ, bhikkhave, imāni satta ratanāni ahesuṃ, seyyathidaṃ—  cakkaratanaṃ, hatthiratanaṃ, assaratanaṃ, maṇiratanaṃ, itthiratanaṃ, gahapatiratanaṃ, pariṇāyakaratanameva sattamaṃ. Parosahassaṃ kho pana me, bhikkhave, puttā ahesuṃ sūrā vīraṅgarūpā parasenappamaddanā. So imaṃ pathaviṃ sāgarapariyantaṃ adaṇḍena asatthena dhammena abhivijiya ajjhāvasinti.
</Paragraph>

<Paragraph number="403" type="verses" book="a7">
_Passa puññānaṃ vipākaṃ,_  
_Kusalānaṃ sukhesino;_  
_Mettaṃ cittaṃ vibhāvetvā,_  
_Satta vassāni bhikkhavo;_  
_Sattasaṃvaṭṭavivaṭṭakappe,_  
_Nayimaṃ lokaṃ punāgamiṃ._  

</Paragraph>

<Paragraph number="404" type="verses" book="a7">
_Saṃvaṭṭamāne lokamhi,_  
_homi ābhassarūpago;_  
_Vivaṭṭamāne lokasmiṃ,_  
_suññabrahmūpago ahuṃ._  

</Paragraph>

<Paragraph number="405" type="verses" book="a7">
_Sattakkhattuṃ mahābrahmā,_  
_vasavattī tadā ahuṃ;_  
_Chattiṃsakkhattuṃ devindo,_  
_devarajjamakārayiṃ._  

</Paragraph>

<Paragraph number="406" type="verses" book="a7">
_Cakkavattī ahuṃ rājā,_  
_jambumaṇḍassa issaro;_  
_Muddhāvasitto khattiyo,_  
_manussādhipatī ahuṃ._  

</Paragraph>

<Paragraph number="407" type="verses" book="a7">
_Adaṇḍena asatthena,_  
_vijeyya pathaviṃ imaṃ;_  
_Asāhasena kammena,_  
_samena manusāsi taṃ._  

</Paragraph>

<Paragraph number="408" type="verses" book="a7">
_Dhammena rajjaṃ kāretvā,_  
_asmiṃ pathavimaṇḍale;_  
_Mahaddhane mahābhoge,_  
_aḍḍhe ajāyihaṃ kule._  

</Paragraph>

<Paragraph number="409" type="verses" book="a7">
_Sabbakāmehi sampanne,_  
_ratanehi ca sattahi;_  
_Buddhā saṅgāhakā loke,_  
_tehi etaṃ sudesitaṃ._  

</Paragraph>

<Paragraph number="410" type="verses" book="a7">
_Eso hetu mahantassa,_  
_pathabyo me na vipajjati;_  
_Pahūtavittūpakaraṇo,_  
_rājā hoti patāpavā._  

</Paragraph>

<Paragraph number="411" type="verses" book="a7">
_Iddhimā yasavā hoti,_  
_jambumaṇḍassa issaro;_  
_Ko sutvā nappasīdeyya,_  
_api kaṇhābhijātiyo._  

</Paragraph>

<Paragraph number="412" type="verses" book="a7">
_Tasmā hi attakāmena,_  
_mahattamabhikaṅkhatā;_  
_Saddhammo garukātabbo,_  
_saraṃ buddhānasāsanan”ti._  


</Paragraph>
</Division>

<Paragraph number="413" type="center" book="a7">
Navamaṃ.
</Paragraph>