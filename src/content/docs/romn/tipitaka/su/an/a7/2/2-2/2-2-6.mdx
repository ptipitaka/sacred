---
title: "2.2.6 Sakkaccasutta"
tableOfContents: false
sidebar:
  order: 7
type: "tipitaka"
basket: "su"
book: "a7"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="70" book="a7" bookNo="16" page="489">

<Paragraph number="538" book="a7">
Atha kho āyasmato sāriputtassa rahogatassa paṭisallīnassa evaṃ cetaso parivitakko udapādi—  “kiṃ nu kho, bhikkhu, sakkatvā garuṃ katvā upanissāya viharanto akusalaṃ pajaheyya, kusalaṃ bhāveyyā”ti? Atha kho āyasmato sāriputtassa etadahosi—  “satthāraṃ kho, bhikkhu, sakkatvā garuṃ katvā upanissāya viharanto akusalaṃ pajaheyya, kusalaṃ bhāveyya. Dhammaṃ kho, bhikkhu …pe…  saṃghaṃ kho, bhikkhu …pe…  sikkhaṃ kho, bhikkhu …pe…  samādhiṃ kho, bhikkhu …pe…  appamādaṃ kho, bhikkhu …pe…  paṭisanthāraṃ kho, bhikkhu sakkatvā garuṃ katvā upanissāya viharanto akusalaṃ pajaheyya, kusalaṃ bhāveyyā”ti.
</Paragraph>

<Paragraph number="539" book="a7">
Atha kho āyasmato sāriputtassa etadahosi—  “ime kho me dhammā parisuddhā pariyodātā, yannūnāhaṃ ime dhamme gantvā bhagavato āroceyyaṃ. Evaṃ me ime dhammā parisuddhā ceva bhavissanti parisuddhasaṅkhātatarā ca. Seyyathāpi nāma puriso suvaṇṇanikkhaṃ adhigaccheyya parisuddhaṃ pariyodātaṃ. Tassa evamassa—  ‘ayaṃ kho me suvaṇṇanikkho parisuddho pariyodāto, yannūnāhaṃ imaṃ suvaṇṇanikkhaṃ gantvā kammārānaṃ dasseyyaṃ. Evaṃ me ayaṃ suvaṇṇanikkho sakammāragato parisuddho ceva bhavissati parisuddhasaṅkhātataro ca. Evamevaṃ me ime dhammā parisuddhā pariyodātā, yannūnāhaṃ ime dhamme gantvā bhagavato āroceyyaṃ. Evaṃ me ime dhammā parisuddhā ceva bhavissanti parisuddhasaṅkhātatarā cā’”ti.
</Paragraph>

<Paragraph number="540" book="a7">
Atha kho āyasmā sāriputto sāyanhasamayaṃ paṭisallānā vuṭṭhito yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho āyasmā sāriputto bhagavantaṃ etadavoca—
</Paragraph>

<Paragraph number="541" book="a7">
“Idha mayhaṃ, bhante, rahogatassa paṭisallīnassa evaṃ cetaso parivitakko udapādi—  ‘kiṃ nu kho bhikkhu sakkatvā garuṃ katvā upanissāya viharanto akusalaṃ pajaheyya, kusalaṃ bhāveyyā’ti? Atha kho tassa mayhaṃ, bhante, etadahosi—  ‘satthāraṃ kho bhikkhu sakkatvā garuṃ katvā upanissāya viharanto akusalaṃ pajaheyya, kusalaṃ bhāveyya. Dhammaṃ kho bhikkhu …pe…  paṭisanthāraṃ kho bhikkhu sakkatvā …pe…  kusalaṃ bhāveyyā’ti. Atha kho tassa mayhaṃ, bhante, etadahosi—  ‘ime kho me dhammā parisuddhā pariyodātā, yannūnāhaṃ ime dhamme gantvā bhagavato āroceyyaṃ. Evaṃ me ime dhammā parisuddhā ceva bhavissanti parisuddhasaṅkhātatarā ca. Seyyathāpi nāma puriso suvaṇṇanikkhaṃ adhigaccheyya parisuddhaṃ pariyodātaṃ. Tassa evamassa—  ayaṃ kho me suvaṇṇanikkho parisuddho pariyodāto, yannūnāhaṃ imaṃ suvaṇṇanikkhaṃ gantvā kammārānaṃ dasseyyaṃ. Evaṃ me ayaṃ suvaṇṇanikkho sakammāragato parisuddho ceva bhavissati parisuddhasaṅkhātataro ca. Evamevaṃ me ime dhammā parisuddhā pariyodātā, yannūnāhaṃ ime dhamme gantvā bhagavato āroceyyaṃ. Evaṃ me ime dhammā parisuddhā ceva bhavissanti parisuddhasaṅkhātatarā cā’”ti.
</Paragraph>

<Paragraph number="542" book="a7">
“Sādhu sādhu, sāriputta. Satthāraṃ kho, sāriputta, bhikkhu sakkatvā garuṃ katvā upanissāya viharanto akusalaṃ pajaheyya, kusalaṃ bhāveyya. Dhammaṃ kho, sāriputta, bhikkhu sakkatvā garuṃ katvā upanissāya viharanto akusalaṃ pajaheyya, kusalaṃ bhāveyya. Saṃghaṃ kho …pe…  sikkhaṃ kho…  samādhiṃ kho…  appamādaṃ kho…  paṭisanthāraṃ kho, sāriputta, bhikkhu sakkatvā garuṃ katvā upanissāya viharanto akusalaṃ pajaheyya, kusalaṃ bhāveyyā”ti.
</Paragraph>

<Paragraph number="543" book="a7">
Evaṃ vutte, āyasmā sāriputto bhagavantaṃ etadavoca—  “imassa kho ahaṃ, bhante, bhagavatā saṃkhittena bhāsitassa evaṃ vitthārena atthaṃ ājānāmi. So vata, bhante, bhikkhu satthari agāravo dhamme sagāravo bhavissatīti netaṃ ṭhānaṃ vijjati. Yo so, bhante, bhikkhu satthari agāravo dhammepi so agāravo. (1–2)
</Paragraph>

<Paragraph number="544" book="a7">
So vata, bhante, bhikkhu satthari agāravo dhamme agāravo saṃghe sagāravo bhavissatīti netaṃ ṭhānaṃ vijjati. Yo so, bhante, bhikkhu satthari agāravo dhamme agāravo saṃghepi so agāravo. (3)
</Paragraph>

<Paragraph number="545" book="a7">
So vata, bhante, bhikkhu satthari agāravo dhamme agāravo saṃghe agāravo sikkhāya sagāravo bhavissatīti netaṃ ṭhānaṃ vijjati. Yo so, bhante, bhikkhu satthari agāravo dhamme agāravo saṃghe agāravo sikkhāyapi so agāravo. (4)
</Paragraph>

<Paragraph number="546" book="a7">
So vata, bhante, bhikkhu satthari agāravo dhamme agāravo saṃghe agāravo sikkhāya agāravo samādhismiṃ sagāravo bhavissatīti netaṃ ṭhānaṃ vijjati. Yo so, bhante, bhikkhu satthari agāravo dhamme agāravo saṃghe agāravo sikkhāya agāravo samādhismimpi so agāravo. (5)
</Paragraph>

<Paragraph number="547" book="a7">
So vata, bhante, bhikkhu satthari agāravo dhamme agāravo saṃghe agāravo sikkhāya agāravo samādhismiṃ agāravo appamāde sagāravo bhavissatīti netaṃ ṭhānaṃ vijjati. Yo so, bhante, bhikkhu satthari agāravo dhamme agāravo saṃghe agāravo sikkhāya agāravo samādhismiṃ agāravo appamādepi so agāravo. (6)
</Paragraph>

<Paragraph number="548" book="a7">
So vata, bhante, bhikkhu satthari agāravo dhamme agāravo saṃghe agāravo sikkhāya agāravo samādhismiṃ agāravo appamāde agāravo paṭisanthāre sagāravo bhavissatīti netaṃ ṭhānaṃ vijjati. Yo so, bhante, bhikkhu satthari agāravo …pe…  appamāde agāravo paṭisanthārepi so agāravo. (7)
</Paragraph>

<Paragraph number="549" book="a7">
So vata, bhante, bhikkhu satthari sagāravo dhamme agāravo bhavissatīti netaṃ ṭhānaṃ vijjati. Yo so, bhante, bhikkhu satthari sagāravo dhammepi so sagāravo …pe… . (1–6)
</Paragraph>

<Paragraph number="550" book="a7">
So vata, bhante, bhikkhu satthari sagāravo …pe…  appamāde sagāravo paṭisanthāre agāravo bhavissatīti netaṃ ṭhānaṃ vijjati. Yo so, bhante, bhikkhu satthari sagāravo …pe…  appamāde sagāravo paṭisanthārepi so sagāravo. (7)
</Paragraph>

<Paragraph number="551" book="a7">
So vata, bhante, bhikkhu satthari sagāravo dhammepi sagāravo bhavissatīti ṭhānametaṃ vijjati. Yo so, bhante, bhikkhu satthari sagāravo dhammepi so sagāravo …pe… . (1–6)
</Paragraph>

<Paragraph number="552" book="a7">
So vata, bhante, bhikkhu satthari sagāravo …pe…  appamāde sagāravo paṭisanthārepi sagāravo bhavissatīti ṭhānametaṃ vijjati. Yo so, bhante, bhikkhu satthari sagāravo dhamme sagāravo saṃghe sagāravo sikkhāya sagāravo samādhismiṃ sagāravo appamāde sagāravo paṭisanthārepi so sagāravoti. (7)
</Paragraph>

<Paragraph number="553" book="a7">
Imassa kho ahaṃ, bhante, bhagavatā saṃkhittena bhāsitassa evaṃ vitthārena atthaṃ ājānāmī”ti.
</Paragraph>

<Paragraph number="554" book="a7">
“Sādhu sādhu, sāriputta. Sādhu kho tvaṃ, sāriputta, imassa mayā saṃkhittena bhāsitassa evaṃ vitthārena atthaṃ ājānāsi. So vata, sāriputta, bhikkhu satthari agāravo dhamme sagāravo bhavissatīti netaṃ ṭhānaṃ vijjati …pe…  yo so, sāriputta, bhikkhu satthari agāravo dhamme agāravo saṃghe agāravo sikkhāya agāravo samādhismiṃ agāravo appamādepi so agāravo. (1–6)
</Paragraph>

<Paragraph number="555" book="a7">
So vata, sāriputta, bhikkhu satthari agāravo dhamme agāravo saṃghe agāravo sikkhāya agāravo samādhismiṃ agāravo appamāde agāravo paṭisanthāre sagāravo bhavissatīti netaṃ ṭhānaṃ vijjati. Yo so, sāriputta, bhikkhu satthari agāravo dhamme agāravo saṃghe agāravo sikkhāya agāravo samādhismiṃ agāravo appamāde agāravo paṭisanthārepi so agāravo. (7)
</Paragraph>

<Paragraph number="556" book="a7">
So vata, sāriputta, bhikkhu satthari sagāravo dhamme agāravo bhavissatīti netaṃ ṭhānaṃ vijjati …pe…  yo so, sāriputta, bhikkhu satthari sagāravo dhammepi so sagāravo …pe… . (1–6)
</Paragraph>

<Paragraph number="557" book="a7">
So vata, sāriputta, bhikkhu satthari sagāravo dhamme sagāravo …pe…  appamāde sagāravo paṭisanthāre agāravo bhavissatīti netaṃ ṭhānaṃ vijjati. Yo so, sāriputta, bhikkhu satthari sagāravo …pe…  appamāde sagāravo paṭisanthārepi so sagāravo. (7)
</Paragraph>

<Paragraph number="558" book="a7">
So vata, sāriputta, bhikkhu satthari sagāravo dhammepi sagāravo bhavissatīti ṭhānametaṃ vijjati. Yo so, sāriputta, bhikkhu satthari sagāravo dhammepi so sagāravo …pe… . (1–6)
</Paragraph>

<Paragraph number="559" book="a7">
So vata, sāriputta, bhikkhu satthari sagāravo …pe…  appamāde sagāravo paṭisanthārepi so sagāravo bhavissatīti ṭhānametaṃ vijjati. Yo so, sāriputta, bhikkhu satthari sagāravo …pe…  appamāde sagāravo paṭisanthārepi so sagāravoti. (7)
</Paragraph>

<Paragraph number="560" book="a7">
Imassa kho, sāriputta, mayā saṃkhittena bhāsitassa evaṃ vitthārena attho daṭṭhabbo”ti.

</Paragraph>
</Division>

<Paragraph number="561" type="center" book="a7">
Chaṭṭhaṃ.
</Paragraph>