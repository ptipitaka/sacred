---
title: "1.1.6 Vitthatadhanasutta"
tableOfContents: false
sidebar:
  order: 7
type: "tipitaka"
basket: "su"
book: "a7"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="6" book="a7">

<Paragraph number="30" book="a7">
“Sattimāni, bhikkhave, dhanāni. Katamāni satta? Saddhādhanaṃ, sīladhanaṃ, hirīdhanaṃ, ottappadhanaṃ, sutadhanaṃ, cāgadhanaṃ, paññādhanaṃ.
</Paragraph>

<Paragraph number="31" book="a7">
Katamañca, bhikkhave, saddhādhanaṃ? Idha, bhikkhave, ariyasāvako saddho hoti, saddahati tathāgatassa bodhiṃ—  ‘itipi so bhagavā arahaṃ sammāsambuddho …pe…  buddho bhagavā’ti. Idaṃ vuccati, bhikkhave, saddhādhanaṃ. (1)
</Paragraph>

<Paragraph number="32" book="a7">
Katamañca, bhikkhave, sīladhanaṃ? Idha, bhikkhave, ariyasāvako pāṇātipātā paṭivirato hoti …pe…  surāmerayamajjapamādaṭṭhānā paṭivirato hoti. Idaṃ vuccati, bhikkhave, sīladhanaṃ. (2)
</Paragraph>

<Paragraph number="33" book="a7">
Katamañca, bhikkhave, hirīdhanaṃ? Idha, bhikkhave, ariyasāvako hirīmā hoti, hirīyati kāyaduccaritena vacīduccaritena manoduccaritena, hirīyati pāpakānaṃ akusalānaṃ dhammānaṃ samāpattiyā. Idaṃ vuccati, bhikkhave, hirīdhanaṃ. (3)
</Paragraph>

<Paragraph number="34" book="a7">
Katamañca, bhikkhave, ottappadhanaṃ? Idha, bhikkhave, ariyasāvako ottappī hoti, ottappati kāyaduccaritena vacīduccaritena manoduccaritena, ottappati pāpakānaṃ akusalānaṃ dhammānaṃ samāpattiyā. Idaṃ vuccati, bhikkhave, ottappadhanaṃ. (4)
</Paragraph>

<Paragraph number="35" book="a7">
Katamañca, bhikkhave, sutadhanaṃ? Idha, bhikkhave, ariyasāvako bahussuto hoti sutadharo sutasannicayo. Ye te dhammā ādikalyāṇā majjhekalyāṇā pariyosānakalyāṇā sātthaṃ sabyañjanaṃ kevalaparipuṇṇaṃ parisuddhaṃ brahmacariyaṃ abhivadanti. Tathārūpāssa dhammā bahussutā honti dhātā vacasā paricitā manasānupekkhitā diṭṭhiyā suppaṭividdhā. Idaṃ vuccati, bhikkhave, sutadhanaṃ. (5)
</Paragraph>

<Paragraph number="36" book="a7">
Katamañca, bhikkhave, cāgadhanaṃ? Idha, bhikkhave, ariyasāvako vigatamalamaccherena cetasā agāraṃ ajjhāvasati muttacāgo payatapāṇi vosaggarato yācayogo dānasaṃvibhāgarato. Idaṃ vuccati, bhikkhave, cāgadhanaṃ. (6)
</Paragraph>

<Paragraph number="37" book="a7">
Katamañca, bhikkhave, paññādhanaṃ? Idha, bhikkhave, ariyasāvako paññavā hoti …pe…  sammā dukkhakkhayagāminiyā. Idaṃ vuccati, bhikkhave, paññādhanaṃ. (7)
</Paragraph>

<Paragraph number="38" book="a7">
Imāni kho, bhikkhave, sattadhanānīti.
</Paragraph>

<Paragraph number="39" type="verses" book="a7">
_Saddhādhanaṃ sīladhanaṃ,_  
_hirī ottappiyaṃ dhanaṃ;_  
_Sutadhanañca cāgo ca,_  
_paññā ve sattamaṃ dhanaṃ._  

</Paragraph>

<Paragraph number="40" type="verses" book="a7">
_Yassa ete dhanā atthi,_  
_itthiyā purisassa vā;_  
_Adaliddoti taṃ āhu,_  
_amoghaṃ tassa jīvitaṃ._  

</Paragraph>

<Paragraph number="41" type="verses" book="a7">
_Tasmā saddhañca sīlañca,_  
_pasādaṃ dhammadassanaṃ;_  
_Anuyuñjetha medhāvī,_  
_saraṃ buddhāna sāsanan”ti._  


</Paragraph>
</Division>

<Paragraph number="42" type="center" book="a7">
Chaṭṭhaṃ.
</Paragraph>