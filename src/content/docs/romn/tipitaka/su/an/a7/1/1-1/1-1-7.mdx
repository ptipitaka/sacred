---
title: "1.1.7 Uggasutta"
tableOfContents: false
sidebar:
  order: 8
type: "tipitaka"
basket: "su"
book: "a7"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="7" book="a7">

<Paragraph number="43" book="a7">
Atha kho uggo rājamahāmatto yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho uggo rājamahāmatto bhagavantaṃ etadavoca—
</Paragraph>

<Paragraph number="44" book="a7">
“Acchariyaṃ, bhante, abbhutaṃ, bhante. Yāva aḍḍho cāyaṃ, bhante, migāro rohaṇeyyo yāva mahaddhano yāva mahābhogo”ti. “Kīva aḍḍho panugga, migāro rohaṇeyyo, kīva mahaddhano, kīva mahābhogo”ti? “Sataṃ, bhante, satasahassānaṃ hiraññassa, ko pana vādo rūpiyassā”ti. “Atthi kho etaṃ, ugga, dhanaṃ netaṃ ‘natthī’ti vadāmīti. Tañca kho etaṃ, ugga, dhanaṃ sādhāraṇaṃ agginā udakena rājūhi corehi appiyehi dāyādehi. Satta kho imāni, ugga, dhanāni asādhāraṇāni agginā udakena rājūhi corehi appiyehi dāyādehi. Katamāni satta? Saddhādhanaṃ, sīladhanaṃ, hirīdhanaṃ, ottappadhanaṃ, sutadhanaṃ, cāgadhanaṃ, paññādhanaṃ. Imāni kho, ugga, satta dhanāni asādhāraṇāni agginā udakena rājūhi corehi appiyehi dāyādehīti.
</Paragraph>

<Paragraph number="45" type="verses" book="a7">
_Saddhādhanaṃ sīladhanaṃ,_  
_hirī ottappiyaṃ dhanaṃ;_  
_Sutadhanañca cāgo ca,_  
_paññā ve sattamaṃ dhanaṃ._  

</Paragraph>

<Paragraph number="46" type="verses" book="a7">
_Yassa ete dhanā atthi,_  
_itthiyā purisassa vā;_  
_Sa ve mahaddhano loke,_  
_ajeyyo devamānuse._  

</Paragraph>

<Paragraph number="47" type="verses" book="a7">
_Tasmā saddhañca sīlañca,_  
_pasādaṃ dhammadassanaṃ;_  
_Anuyuñjetha medhāvī,_  
_saraṃ buddhāna sāsanan”ti._  


</Paragraph>
</Division>

<Paragraph number="48" type="center" book="a7">
Sattamaṃ.
</Paragraph>