---
title: "2.1.11 Kodhanasutta"
tableOfContents: false
sidebar:
  order: 3
type: "tipitaka"
basket: "su"
book: "a7"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="64" book="a7">

<Paragraph number="429" book="a7">
“Sattime, bhikkhave, dhammā sapattakantā sapattakaraṇā kodhanaṃ āgacchanti itthiṃ vā purisaṃ vā. Katame satta? Idha, bhikkhave, sapatto sapattassa evaṃ icchati—  ‘aho vatāyaṃ dubbaṇṇo assā’ti. Taṃ kissa hetu? Na, bhikkhave, sapatto sapattassa vaṇṇavatāya nandati. Kodhanoyaṃ, bhikkhave, purisapuggalo kodhābhibhūto kodhapareto, kiñcāpi so hoti sunhāto suvilitto kappitakesamassu odātavatthavasano; atha kho so dubbaṇṇova hoti kodhābhibhūto. Ayaṃ, bhikkhave, paṭhamo dhammo sapattakanto sapattakaraṇo kodhanaṃ āgacchati itthiṃ vā purisaṃ vā. (1)
</Paragraph>

<Paragraph number="430" book="a7">
Puna caparaṃ, bhikkhave, sapatto sapattassa evaṃ icchati—  ‘aho vatāyaṃ dukkhaṃ sayeyyā’ti. Taṃ kissa hetu? Na, bhikkhave, sapatto sapattassa sukhaseyyāya nandati. Kodhanoyaṃ, bhikkhave, purisapuggalo kodhābhibhūto kodhapareto, kiñcāpi so pallaṅke seti gonakatthate paṭalikatthate kadalimigapavarapaccattharaṇe sauttaracchade ubhatolohitakūpadhāne; atha kho so dukkhaññeva seti kodhābhibhūto. Ayaṃ, bhikkhave, dutiyo dhammo sapattakanto sapattakaraṇo kodhanaṃ āgacchati itthiṃ vā purisaṃ vā. (2)
</Paragraph>

<Paragraph number="431" book="a7">
Puna caparaṃ, bhikkhave, sapatto sapattassa evaṃ icchati—  ‘aho vatāyaṃ na pacurattho assā’ti. Taṃ kissa hetu? Na, bhikkhave, sapatto sapattassa pacuratthatāya nandati. Kodhanoyaṃ, bhikkhave, purisapuggalo kodhābhibhūto kodhapareto, anatthampi gahetvā ‘attho me gahito’ti maññati, atthampi gahetvā ‘anattho me gahito’ti maññati. Tassime dhammā aññamaññaṃ vipaccanīkā gahitā dīgharattaṃ ahitāya dukkhāya saṃvattanti kodhābhibhūtassa. Ayaṃ, bhikkhave, tatiyo dhammo sapattakanto sapattakaraṇo kodhanaṃ āgacchati itthiṃ vā purisaṃ vā. (3)
</Paragraph>

<Paragraph number="432" book="a7">
Puna caparaṃ, bhikkhave, sapatto sapattassa evaṃ icchati—  ‘aho vatāyaṃ na bhogavā assā’ti. Taṃ kissa hetu? Na, bhikkhave, sapatto sapattassa bhogavatāya nandati. Kodhanassa, bhikkhave, purisapuggalassa kodhābhibhūtassa kodhaparetassa, yepissa te honti bhogā uṭṭhānavīriyādhigatā bāhābalaparicitā sedāvakkhittā dhammikā dhammaladdhā, tepi rājāno rājakosaṃ pavesenti kodhābhibhūtassa. Ayaṃ, bhikkhave, catuttho dhammo sapattakanto sapattakaraṇo kodhanaṃ āgacchati itthiṃ vā purisaṃ vā. (4)
</Paragraph>

<Paragraph number="433" book="a7">
Puna caparaṃ, bhikkhave, sapatto sapattassa evaṃ icchati—  ‘aho vatāyaṃ na yasavā assā’ti. Taṃ kissa hetu? Na, bhikkhave, sapatto sapattassa yasavatāya nandati. Kodhanoyaṃ, bhikkhave, purisapuggalo kodhābhibhūto kodhapareto, yopissa so hoti yaso appamādādhigato, tamhāpi dhaṃsati kodhābhibhūto. Ayaṃ, bhikkhave, pañcamo dhammo sapattakanto sapattakaraṇo kodhanaṃ āgacchati itthiṃ vā purisaṃ vā. (5)
</Paragraph>

<Paragraph number="434" book="a7">
Puna caparaṃ, bhikkhave, sapatto sapattassa evaṃ icchati—  ‘aho vatāyaṃ na mittavā assā’ti. Taṃ kissa hetu? Na, bhikkhave, sapatto sapattassa mittavatāya nandati. Kodhanaṃ, bhikkhave, purisapuggalaṃ kodhābhibhūtaṃ kodhaparetaṃ, yepissa te honti mittāmaccā ñātisālohitā, tepi ārakā parivajjanti kodhābhibhūtaṃ. Ayaṃ, bhikkhave, chaṭṭho dhammo sapattakanto sapattakaraṇo kodhanaṃ āgacchati itthiṃ vā purisaṃ vā. (6)
</Paragraph>

<Paragraph number="435" book="a7">
Puna caparaṃ, bhikkhave, sapatto sapattassa evaṃ icchati—  ‘aho vatāyaṃ kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjeyyā’ti. Taṃ kissa hetu? Na, bhikkhave, sapatto sapattassa sugatigamane nandati. Kodhanoyaṃ, bhikkhave, purisapuggalo kodhābhibhūto kodhapareto kāyena duccaritaṃ carati, vācāya duccaritaṃ carati, manasā duccaritaṃ carati. So kāyena duccaritaṃ caritvā vācāya …pe…  kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjati kodhābhibhūto. Ayaṃ, bhikkhave, sattamo dhammo sapattakanto sapattakaraṇo kodhanaṃ āgacchati itthiṃ vā purisaṃ vā. (7)
</Paragraph>

<Paragraph number="436" book="a7">
Ime kho, bhikkhave, satta dhammā sapattakantā sapattakaraṇā kodhanaṃ āgacchanti itthiṃ vā purisaṃ vāti.
</Paragraph>

<Paragraph number="437" type="verses" book="a7">
_Kodhano dubbaṇṇo hoti,_  
_atho dukkhampi seti so;_  
_Atho atthaṃ gahetvāna,_  
_anatthaṃ adhipajjati._  

</Paragraph>

<Paragraph number="438" type="verses" book="a7">
_Tato kāyena vācāya,_  
_vadhaṃ katvāna kodhano;_  
_Kodhābhibhūto puriso,_  
_dhanajāniṃ nigacchati._  

</Paragraph>

<Paragraph number="439" type="verses" book="a7">
_Kodhasammadasammatto,_  
_āyasakyaṃ nigacchati;_  
_Ñātimittā suhajjā ca,_  
_parivajjanti kodhanaṃ._  

</Paragraph>

<Paragraph number="440" type="verses" book="a7">
_Anatthajanano kodho,_  
_kodho cittappakopano;_  
_Bhayamantarato jātaṃ,_  
_taṃ jano nāvabujjhati._  

</Paragraph>

<Paragraph number="441" type="verses" book="a7">
_Kuddho atthaṃ na jānāti,_  
_kuddho dhammaṃ na passati;_  
_Andhatamaṃ tadā hoti,_  
_yaṃ kodho sahate naraṃ._  

</Paragraph>

<Paragraph number="442" type="verses" book="a7">
_Yaṃ kuddho uparodheti,_  
_sukaraṃ viya dukkaraṃ;_  
_Pacchā so vigate kodhe,_  
_aggidaḍḍhova tappati._  

</Paragraph>

<Paragraph number="443" type="verses" book="a7">
_Dummaṅkuyaṃ padasseti,_  
_dhūmaṃ dhūmīva pāvako;_  
_Yato patāyati kodho,_  
_yena kujjhanti mānavā._  

</Paragraph>

<Paragraph number="444" type="verses" book="a7">
_Nāssa hirī na ottappaṃ,_  
_na vāco hoti gāravo;_  
_Kodhena abhibhūtassa,_  
_na dīpaṃ hoti kiñcanaṃ._  

</Paragraph>

<Paragraph number="445" type="verses" book="a7">
_Tapanīyāni kammāni,_  
_yāni dhammehi ārakā;_  
_Tāni ārocayissāmi,_  
_taṃ suṇātha yathā tathaṃ._  

</Paragraph>

<Paragraph number="446" type="verses" book="a7">
_Kuddho hi pitaraṃ hanti,_  
_hanti kuddho samātaraṃ;_  
_Kuddho hi brāhmaṇaṃ hanti,_  
_hanti kuddho puthujjanaṃ._  

</Paragraph>

<Paragraph number="447" type="verses" book="a7">
_Yāya mātu bhato poso,_  
_imaṃ lokaṃ avekkhati;_  
_Tampi pāṇadadiṃ santiṃ,_  
_hanti kuddho puthujjano._  

</Paragraph>

<Paragraph number="448" type="verses" book="a7">
_Attūpamā hi te sattā,_  
_attā hi paramo piyo;_  
_Hanti kuddho puthuttānaṃ,_  
_nānārūpesu mucchito._  

</Paragraph>

<Paragraph number="449" type="verses" book="a7">
_Asinā hanti attānaṃ,_  
_visaṃ khādanti mucchitā;_  
_Rajjuyā bajjha mīyanti,_  
_pabbatāmapi kandare._  

</Paragraph>

<Paragraph number="450" type="verses" book="a7">
_Bhūnahaccāni kammāni,_  
_attamāraṇiyāni ca;_  
_Karontā nāvabujjhanti,_  
_kodhajāto parābhavo._  

</Paragraph>

<Paragraph number="451" type="verses" book="a7">
_Itāyaṃ kodharūpena,_  
_maccupāso guhāsayo;_  
_Taṃ damena samucchinde,_  
_paññāvīriyena diṭṭhiyā._  

</Paragraph>

<Paragraph number="452" type="verses" book="a7">
_Yathā metaṃ akusalaṃ,_  
_samucchindetha paṇḍito;_  
_Tatheva dhamme sikkhetha,_  
_mā no dummaṅkuyaṃ ahu._  

</Paragraph>

<Paragraph number="453" type="verses" book="a7">
_Vītakodhā anāyāsā,_  
_Vītalobhā anussukā;_  
_Dantā kodhaṃ pahantvāna,_  
_Parinibbanti anāsavā”ti._  


</Paragraph>
</Division>

<Paragraph number="454" type="center" book="a7">
Ekādasamaṃ.



</Paragraph>

<Paragraph number="455" type="center" book="a7">
Abyākatavaggo chaṭṭho.



</Paragraph>

<Paragraph number="456" type="center" book="a7">
Tassuddānaṃ


</Paragraph>

<Paragraph number="457" type="verses" book="a7">
_Abyākato purisagati,_  
_Tissa sīha arakkhiyaṃ;_  
_Kimilaṃ satta pacalā,_  
_Mettā bhariyā kodhekādasāti._
</Paragraph>