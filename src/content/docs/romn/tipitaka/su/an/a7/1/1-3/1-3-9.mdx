---
title: "1.3.9 Dutiyaparihānisutta"
tableOfContents: false
sidebar:
  order: 11
type: "tipitaka"
basket: "su"
book: "a7"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="29" book="a7" bookNo="16" page="416">

<Paragraph number="148" book="a7">
“Sattime, bhikkhave, dhammā upāsakassa parihānāya saṃvattanti. Katame satta? Bhikkhudassanaṃ hāpeti, saddhammassavanaṃ pamajjati, adhisīle na sikkhati, appasādabahulo hoti, bhikkhūsu theresu ceva navesu ca majjhimesu ca upārambhacitto dhammaṃ suṇāti randhagavesī, ito bahiddhā dakkhiṇeyyaṃ gavesati, tattha ca pubbakāraṃ karoti. Ime kho, bhikkhave, satta dhammā upāsakassa parihānāya saṃvattanti.
</Paragraph>

<Paragraph number="149" book="a7">
Sattime, bhikkhave, dhammā upāsakassa aparihānāya saṃvattanti. Katame satta? Bhikkhudassanaṃ na hāpeti, saddhammassavanaṃ nappamajjati, adhisīle sikkhati, pasādabahulo hoti, bhikkhūsu theresu ceva navesu ca majjhimesu ca anupārambhacitto dhammaṃ suṇāti na randhagavesī, na ito bahiddhā dakkhiṇeyyaṃ gavesati, idha ca pubbakāraṃ karoti. Ime kho, bhikkhave, satta dhammā upāsakassa aparihānāya saṃvattantī”ti. Idamavoca bhagavā. Idaṃ vatvāna sugato athāparaṃ etadavoca satthā—
</Paragraph>

<Paragraph number="150" type="verses" book="a7">
_“Dassanaṃ bhāvitattānaṃ,_  
_Yo hāpeti upāsako;_  
_Savanañca ariyadhammānaṃ,_  
_Adhisīle na sikkhati._  

</Paragraph>

<Paragraph number="151" type="verses" book="a7">
_Appasādo ca bhikkhūsu,_  
_bhiyyo bhiyyo pavaḍḍhati;_  
_Upārambhakacitto ca,_  
_saddhammaṃ sotumicchati._  

</Paragraph>

<Paragraph number="152" type="verses" book="a7">
_Ito ca bahiddhā aññaṃ,_  
_dakkhiṇeyyaṃ gavesati;_  
_Tattheva ca pubbakāraṃ,_  
_yo karoti upāsako._  

</Paragraph>

<Paragraph number="153" type="verses" book="a7">
_Ete kho parihāniye,_  
_satta dhamme sudesite;_  
_Upāsako sevamāno,_  
_saddhammā parihāyati._  

</Paragraph>

<Paragraph number="154" type="verses" book="a7">
_Dassanaṃ bhāvitattānaṃ,_  
_Yo na hāpeti upāsako;_  
_Savanañca ariyadhammānaṃ,_  
_Adhisīle ca sikkhati._  

</Paragraph>

<Paragraph number="155" type="verses" book="a7">
_Pasādo cassa bhikkhūsu,_  
_bhiyyo bhiyyo pavaḍḍhati;_  
_Anupārambhacitto ca,_  
_saddhammaṃ sotumicchati._  

</Paragraph>

<Paragraph number="156" type="verses" book="a7">
_Na ito bahiddhā aññaṃ,_  
_dakkhiṇeyyaṃ gavesati;_  
_Idheva ca pubbakāraṃ,_  
_yo karoti upāsako._  

</Paragraph>

<Paragraph number="157" type="verses" book="a7">
_Ete kho aparihāniye,_  
_Satta dhamme sudesite;_  
_Upāsako sevamāno,_  
_Saddhammā na parihāyatī”ti._  


</Paragraph>
</Division>

<Paragraph number="158" type="center" book="a7">
Navamaṃ.
</Paragraph>