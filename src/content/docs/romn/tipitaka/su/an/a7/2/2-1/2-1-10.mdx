---
title: "2.1.10 Bhariyāsutta"
tableOfContents: false
sidebar:
  order: 2
type: "tipitaka"
basket: "su"
book: "a7"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="63" book="a7" bookNo="16" page="466">

<Paragraph number="414" book="a7">
Atha kho bhagavā pubbaṇhasamayaṃ nivāsetvā pattacīvaramādāya yena anāthapiṇḍikassa gahapatissa nivesanaṃ tenupasaṅkami; upasaṅkamitvā paññatte āsane nisīdi. Tena kho pana samayena anāthapiṇḍikassa gahapatissa nivesane manussā uccāsaddā mahāsaddā honti. Atha kho anāthapiṇḍiko gahapati yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinnaṃ kho anāthapiṇḍikaṃ gahapatiṃ bhagavā etadavoca—
</Paragraph>

<Paragraph number="415" book="a7">
“Kiṃ nu te, gahapati, nivesane manussā uccāsaddā mahāsaddā kevaṭṭā maññe macchavilope”ti? “Ayaṃ, bhante, sujātā gharasuṇhā aḍḍhakulā ānītā. Sā neva sassuṃ ādiyati, na sasuraṃ ādiyati, na sāmikaṃ ādiyati, bhagavantampi na sakkaroti na garuṃ karoti na māneti na pūjetī”ti.
</Paragraph>

<Paragraph number="416" book="a7">
Atha kho bhagavā sujātaṃ gharasuṇhaṃ āmantesi—  “ehi, sujāte”ti. “Evaṃ, bhante”ti kho sujātā gharasuṇhā bhagavato paṭissutvā yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinnaṃ kho sujātaṃ gharasuṇhaṃ bhagavā etadavoca—
</Paragraph>

<Paragraph number="417" book="a7">
“Satta kho imā, sujāte, purisassa bhariyāyo. Katamā satta? Vadhakasamā, corīsamā, ayyasamā, mātāsamā, bhaginīsamā, sakhīsamā, dāsīsamā. Imā kho, sujāte, satta purisassa bhariyāyo. Tāsaṃ tvaṃ katamā”ti? “Na kho ahaṃ, bhante, imassa bhagavatā saṃkhittena bhāsitassa vitthārena atthaṃ ājānāmi. Sādhu me, bhante, bhagavā tathā dhammaṃ desetu yathāhaṃ imassa bhagavatā saṃkhittena bhāsitassa vitthārena atthaṃ jāneyyan”ti. “Tena hi, sujāte, suṇāhi, sādhukaṃ manasi karohi; bhāsissāmī”ti. “Evaṃ, bhante”ti kho sujātā gharasuṇhā bhagavato paccassosi. Bhagavā etadavoca—
</Paragraph>

<Paragraph number="418" type="verses" book="a7">
_“Paduṭṭhacittā ahitānukampinī,_  
_Aññesu rattā atimaññate patiṃ;_  
_Dhanena kītassa vadhāya ussukā,_  
_Yā evarūpā purisassa bhariyā;_  
_‘Vadhā ca bhariyā’ti ca sā pavuccati. (1)_  

</Paragraph>

<Paragraph number="419" type="verses" book="a7">
_Yaṃ itthiyā vindati sāmiko dhanaṃ,_  
_Sippaṃ vaṇijjañca kasiṃ adhiṭṭhahaṃ;_  
_Appampi tassa apahātumicchati,_  
_Yā evarūpā purisassa bhariyā;_  
_‘Corī ca bhariyā’ti ca sā pavuccati. (2)_  

</Paragraph>

<Paragraph number="420" type="verses" book="a7">
_Akammakāmā alasā mahagghasā,_  
_Pharusā ca caṇḍī duruttavādinī;_  
_Uṭṭhāyakānaṃ abhibhuyya vattati,_  
_Yā evarūpā purisassa bhariyā;_  
_‘Ayyā ca bhariyā’ti ca sā pavuccati. (3)_  

</Paragraph>

<Paragraph number="421" type="verses" book="a7">
_Yā sabbadā hoti hitānukampinī,_  
_Mātāva puttaṃ anurakkhate patiṃ;_  
_Tato dhanaṃ sambhatamassa rakkhati,_  
_Yā evarūpā purisassa bhariyā;_  
_‘Mātā ca bhariyā’ti ca sā pavuccati. (4)_  

</Paragraph>

<Paragraph number="422" type="verses" book="a7">
_Yathāpi jeṭṭhā bhaginī kaniṭṭhakā,_  
_Sagāravā hoti sakamhi sāmike;_  
_Hirīmanā bhattuvasānuvattinī,_  
_Yā evarūpā purisassa bhariyā;_  
_‘Bhaginī ca bhariyā’ti ca sā pavuccati. (5)_  

</Paragraph>

<Paragraph number="423" type="verses" book="a7">
_Yācīdha disvāna patiṃ pamodati,_  
_Sakhī sakhāraṃva cirassamāgataṃ;_  
_Koleyyakā sīlavatī patibbatā,_  
_Yā evarūpā purisassa bhariyā;_  
_‘Sakhī ca bhariyā’ti ca sā pavuccati. (6)_  

</Paragraph>

<Paragraph number="424" type="verses" book="a7">
_Akkuddhasantā vadhadaṇḍatajjitā,_  
_Aduṭṭhacittā patino titikkhati;_  
_Akkodhanā bhattuvasānuvattinī,_  
_Yā evarūpā purisassa bhariyā;_  
_‘Dāsī ca bhariyā’ti ca sā pavuccati. (7)_  

</Paragraph>

<Paragraph number="425" type="verses" book="a7">
_Yācīdha bhariyā vadhakāti vuccati,_  
_‘Corī ca ayyā’ti ca yā pavuccati;_  
_Dussīlarūpā pharusā anādarā,_  
_Kāyassa bhedā nirayaṃ vajanti tā. (1–3)_  

</Paragraph>

<Paragraph number="426" type="verses" book="a7">
_Yācīdha mātā bhaginī sakhīti ca,_  
_‘Dāsī ca bhariyā’ti ca sā pavuccati;_  
_Sīle ṭhitattā cirarattasaṃvutā,_  
_Kāyassa bhedā sugatiṃ vajanti tāti. (4–7)_  

</Paragraph>

<Paragraph number="427" book="a7">
Imā kho, sujāte, satta purisassa bhariyāyo. Tāsaṃ tvaṃ katamā”ti? “Ajjatagge maṃ, bhante, bhagavā dāsīsamaṃ sāmikassa bhariyaṃ dhāretū”ti.

</Paragraph>
</Division>

<Paragraph number="428" type="center" book="a7">
Dasamaṃ.
</Paragraph>