---
title: "3.3.5 Paṭhamaanāyussāsutta"
tableOfContents: false
sidebar:
  order: 6
type: "tipitaka"
basket: "su"
book: "a5"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="125" book="a5">

<Paragraph number="713" book="a5">
“Pañcime, bhikkhave, dhammā anāyussā. Katame pañca? Asappāyakārī hoti, sappāye mattaṃ na jānāti, apariṇatabhojī ca hoti, akālacārī ca hoti, abrahmacārī ca. Ime kho, bhikkhave, pañca dhammā anāyussā.
</Paragraph>

<Paragraph number="714" book="a5">
Pañcime, bhikkhave, dhammā āyussā. Katame pañca? Sappāyakārī hoti, sappāye mattaṃ jānāti, pariṇatabhojī ca hoti, kālacārī ca hoti, brahmacārī ca. Ime kho, bhikkhave, pañca dhammā āyussā”ti.

</Paragraph>
</Division>

<Paragraph number="715" type="center" book="a5">
Pañcamaṃ.
</Paragraph>