---
title: "4.3.4 Verasutta"
tableOfContents: false
sidebar:
  order: 5
type: "tipitaka"
basket: "su"
book: "a5"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="174" book="a5">

<Paragraph number="1007" book="a5">
Atha kho anāthapiṇḍiko gahapati yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinnaṃ kho anāthapiṇḍikaṃ gahapatiṃ bhagavā etadavoca—
</Paragraph>

<Paragraph number="1008" book="a5">
“Pañca, gahapati, bhayāni verāni appahāya ‘dussīlo’ iti vuccati, nirayañca upapajjati. Katamāni pañca? Pāṇātipātaṃ, adinnādānaṃ, kāmesumicchācāraṃ, musāvādaṃ, surāmerayamajjapamādaṭṭhānaṃ—  imāni kho, gahapati, pañca bhayāni verāni appahāya ‘dussīlo’ iti vuccati, nirayañca upapajjati.
</Paragraph>

<Paragraph number="1009" book="a5">
Pañca, gahapati, bhayāni verāni pahāya ‘sīlavā’ iti vuccati, sugatiñca upapajjati. Katamāni pañca? Pāṇātipātaṃ, adinnādānaṃ, kāmesumicchācāraṃ, musāvādaṃ, surāmerayamajjapamādaṭṭhānaṃ—  imāni kho, gahapati, pañca bhayāni verāni pahāya ‘sīlavā’ iti vuccati, sugatiñca upapajjati.
</Paragraph>

<Paragraph number="1010" book="a5">
Yaṃ, gahapati, pāṇātipātī pāṇātipātapaccayā diṭṭhadhammikampi bhayaṃ veraṃ pasavati, samparāyikampi bhayaṃ veraṃ pasavati, cetasikampi dukkhaṃ domanassaṃ paṭisaṃvedeti, pāṇātipātā paṭivirato neva diṭṭhadhammikaṃ bhayaṃ veraṃ pasavati, na samparāyikaṃ bhayaṃ veraṃ pasavati, na cetasikaṃ dukkhaṃ domanassaṃ paṭisaṃvedeti. Pāṇātipātā paṭiviratassa evaṃ taṃ bhayaṃ veraṃ vūpasantaṃ hoti.
</Paragraph>

<Paragraph number="1011" book="a5">
Yaṃ, gahapati, adinnādāyī …pe… .
</Paragraph>

<Paragraph number="1012" book="a5">
Yaṃ, gahapati, kāmesumicchācārī …pe… .
</Paragraph>

<Paragraph number="1013" book="a5">
Yaṃ, gahapati, musāvādī …pe… .
</Paragraph>

<Paragraph number="1014" book="a5">
Yaṃ, gahapati, surāmerayamajjapamādaṭṭhāyī surāmerayamajjapamādaṭṭhānapaccayā diṭṭhadhammikampi bhayaṃ veraṃ pasavati, samparāyikampi bhayaṃ veraṃ pasavati, cetasikampi dukkhaṃ domanassaṃ paṭisaṃvedeti, surāmerayamajjapamādaṭṭhānā paṭivirato neva diṭṭhadhammikaṃ bhayaṃ veraṃ pasavati, na samparāyikaṃ bhayaṃ veraṃ pasavati, na cetasikaṃ dukkhaṃ domanassaṃ paṭisaṃvedeti. Surāmerayamajjapamādaṭṭhānā paṭiviratassa evaṃ taṃ bhayaṃ veraṃ vūpasantaṃ hotīti.
</Paragraph>

<Paragraph number="1015" type="verses" book="a5">
_Yo pāṇamatipāteti,_  
_musāvādañca bhāsati;_  
_Loke adinnaṃ ādiyati,_  
_paradārañca gacchati;_  
_Surāmerayapānañca,_  
_yo naro anuyuñjati._  

</Paragraph>

<Paragraph number="1016" type="verses" book="a5">
_Appahāya pañca verāni,_  
_dussīlo iti vuccati;_  
_Kāyassa bhedā duppañño,_  
_nirayaṃ sopapajjati._  

</Paragraph>

<Paragraph number="1017" type="verses" book="a5">
_Yo pāṇaṃ nātipāteti,_  
_musāvādaṃ na bhāsati;_  
_Loke adinnaṃ nādiyati,_  
_paradāraṃ na gacchati;_  
_Surāmerayapānañca,_  
_yo naro nānuyuñjati._  

</Paragraph>

<Paragraph number="1018" type="verses" book="a5">
_Pahāya pañca verāni,_  
_sīlavā iti vuccati;_  
_Kāyassa bhedā sappañño,_  
_sugatiṃ sopapajjatī”ti._  


</Paragraph>
</Division>

<Paragraph number="1019" type="center" book="a5">
Catutthaṃ.
</Paragraph>