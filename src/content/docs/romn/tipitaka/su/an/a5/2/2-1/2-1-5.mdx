---
title: "2.1.5 Mātāputtasutta"
tableOfContents: false
sidebar:
  order: 6
type: "tipitaka"
basket: "su"
book: "a5"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="55" book="a5" bookNo="16" page="59">

<Paragraph number="341" book="a5">
Ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena sāvatthiyaṃ ubho mātāputtā vassāvāsaṃ upagamiṃsu—  bhikkhu ca bhikkhunī ca. Te aññamaññassa abhiṇhaṃ dassanakāmā ahesuṃ. Mātāpi puttassa abhiṇhaṃ dassanakāmā ahosi; puttopi mātaraṃ abhiṇhaṃ dassanakāmo ahosi. Tesaṃ abhiṇhaṃ dassanā saṃsaggo ahosi. Saṃsagge sati vissāso ahosi. Vissāse sati otāro ahosi. Te otiṇṇacittā sikkhaṃ apaccakkhāya dubbalyaṃ anāvikatvā methunaṃ dhammaṃ paṭiseviṃsu.
</Paragraph>

<Paragraph number="342" book="a5">
Atha kho sambahulā bhikkhū yena bhagavā tenupasaṅkamiṃsu; upasaṅkamitvā bhagavantaṃ abhivādetvā ekamantaṃ nisīdiṃsu. Ekamantaṃ nisinnā kho te bhikkhū bhagavantaṃ etadavocuṃ—  “idha, bhante, sāvatthiyaṃ ubho mātāputtā vassāvāsaṃ upagamiṃsu—  bhikkhu ca bhikkhunī ca, te aññamaññassa abhiṇhaṃ dassanakāmā ahesuṃ, mātāpi puttassa abhiṇhaṃ dassanakāmā ahosi, puttopi mātaraṃ abhiṇhaṃ dassanakāmo ahosi. Tesaṃ abhiṇhaṃ dassanā saṃsaggo ahosi, saṃsagge sati vissāso ahosi, vissāse sati otāro ahosi, te otiṇṇacittā sikkhaṃ apaccakkhāya dubbalyaṃ anāvikatvā methunaṃ dhammaṃ paṭiseviṃsū”ti.
</Paragraph>

<Paragraph number="343" book="a5">
“Kiṃ nu so, bhikkhave, moghapuriso maññati—  ‘na mātā putte sārajjati, putto vā pana mātarī’ti? Nāhaṃ, bhikkhave, aññaṃ ekarūpampi samanupassāmi evaṃ rajanīyaṃ evaṃ kamanīyaṃ evaṃ madanīyaṃ evaṃ bandhanīyaṃ evaṃ mucchanīyaṃ evaṃ antarāyakaraṃ anuttarassa yogakkhemassa adhigamāya yathayidaṃ, bhikkhave, itthirūpaṃ. Itthirūpe, bhikkhave, sattā rattā giddhā gathitā mucchitā ajjhosannā. Te dīgharattaṃ socanti itthirūpavasānugā.
</Paragraph>

<Paragraph number="344" book="a5">
Nāhaṃ, bhikkhave, aññaṃ ekasaddampi…  ekagandhampi…  ekarasampi…  ekaphoṭṭhabbampi samanupassāmi evaṃ rajanīyaṃ evaṃ kamanīyaṃ evaṃ madanīyaṃ evaṃ bandhanīyaṃ evaṃ mucchanīyaṃ evaṃ antarāyakaraṃ anuttarassa yogakkhemassa adhigamāya yathayidaṃ, bhikkhave, itthiphoṭṭhabbaṃ. Itthiphoṭṭhabbe, bhikkhave, sattā rattā giddhā gathitā mucchitā ajjhosannā. Te dīgharattaṃ socanti itthiphoṭṭhabbavasānugā.
</Paragraph>

<Paragraph number="345" book="a5">
Itthī, bhikkhave, gacchantīpi purisassa cittaṃ pariyādāya tiṭṭhati; ṭhitāpi …pe…  nisinnāpi…  sayānāpi…  hasantīpi…  bhaṇantīpi…  gāyantīpi…  rodantīpi…  ugghātitāpi…  matāpi purisassa cittaṃ pariyādāya tiṭṭhati. Yañhi taṃ, bhikkhave, sammā vadamāno vadeyya—  ‘samantapāso mārassā’ti mātugāmaṃyeva sammā vadamāno vadeyya—  ‘samantapāso mārassā’ti.
</Paragraph>

<Paragraph number="346" type="verses" book="a5">
_Sallape asihatthena,_  
_pisācenāpi sallape;_  
_Āsīvisampi āsīde,_  
_yena daṭṭho na jīvati;_  
_Na tveva eko ekāya,_  
_mātugāmena sallape._  

</Paragraph>

<Paragraph number="347" type="verses" book="a5">
_Muṭṭhassatiṃ tā bandhanti,_  
_pekkhitena sitena ca;_  
_Athopi dunnivatthena,_  
_mañjunā bhaṇitena ca;_  
_Neso jano svāsīsado,_  
_api ugghātito mato._  

</Paragraph>

<Paragraph number="348" type="verses" book="a5">
_Pañca kāmaguṇā ete,_  
_itthirūpasmiṃ dissare;_  
_Rūpā saddā rasā gandhā,_  
_phoṭṭhabbā ca manoramā._  

</Paragraph>

<Paragraph number="349" type="verses" book="a5">
_Tesaṃ kāmoghavūḷhānaṃ,_  
_kāme aparijānataṃ;_  
_Kālaṃ gati bhavābhavaṃ,_  
_saṃsārasmiṃ purakkhatā._  

</Paragraph>

<Paragraph number="350" type="verses" book="a5">
_Ye ca kāme pariññāya,_  
_caranti akutobhayā;_  
_Te ve pāraṅgatā loke,_  
_ye pattā āsavakkhayan”ti._  


</Paragraph>
</Division>

<Paragraph number="351" type="center" book="a5">
Pañcamaṃ.
</Paragraph>