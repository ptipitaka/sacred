---
title: "1.4.8 Saddhasutta"
tableOfContents: false
sidebar:
  order: 9
type: "tipitaka"
basket: "su"
book: "a5"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="38" book="a5">

<Paragraph number="196" book="a5">
“Pañcime, bhikkhave, saddhe kulaputte ānisaṃsā. Katame pañca? Ye te, bhikkhave, loke santo sappurisā te saddhaññeva paṭhamaṃ anukampantā anukampanti, no tathā assaddhaṃ; saddhaññeva paṭhamaṃ upasaṅkamantā upasaṅkamanti, no tathā assaddhaṃ; saddhaññeva paṭhamaṃ paṭiggaṇhantā paṭiggaṇhanti, no tathā assaddhaṃ; saddhaññeva paṭhamaṃ dhammaṃ desentā desenti, no tathā assaddhaṃ; saddho kāyassa bhedā paraṃ maraṇā sugatiṃ saggaṃ lokaṃ upapajjati. Ime kho, bhikkhave, pañca saddhe kulaputte ānisaṃsā.
</Paragraph>

<Paragraph number="197" book="a5">
Seyyathāpi, bhikkhave, subhūmiyaṃ catumahāpathe mahānigrodho samantā pakkhīnaṃ paṭisaraṇaṃ hoti; evamevaṃ kho, bhikkhave, saddho kulaputto bahuno janassa paṭisaraṇaṃ hoti bhikkhūnaṃ bhikkhunīnaṃ upāsakānaṃ upāsikānanti.
</Paragraph>

<Paragraph number="198" type="verses" book="a5">
_Sākhāpattaphalūpeto,_  
_khandhimāva mahādumo;_  
_Mūlavā phalasampanno,_  
_patiṭṭhā hoti pakkhinaṃ._  

</Paragraph>

<Paragraph number="199" type="verses" book="a5">
_Manorame āyatane,_  
_sevanti naṃ vihaṅgamā;_  
_Chāyaṃ chāyatthikā yanti,_  
_phalatthā phalabhojino._  

</Paragraph>

<Paragraph number="200" type="verses" book="a5">
_Tatheva sīlasampannaṃ,_  
_saddhaṃ purisapuggalaṃ;_  
_Nivātavuttiṃ atthaddhaṃ,_  
_sorataṃ sakhilaṃ muduṃ._  

</Paragraph>

<Paragraph number="201" type="verses" book="a5">
_Vītarāgā vītadosā,_  
_vītamohā anāsavā;_  
_Puññakkhettāni lokasmiṃ,_  
_sevanti tādisaṃ naraṃ._  

</Paragraph>

<Paragraph number="202" type="verses" book="a5">
_Te tassa dhammaṃ desenti,_  
_Sabbadukkhāpanūdanaṃ;_  
_Yaṃ so dhammaṃ idhaññāya,_  
_Parinibbāti anāsavo”ti._  


</Paragraph>
</Division>

<Paragraph number="203" type="center" book="a5">
Aṭṭhamaṃ.
</Paragraph>