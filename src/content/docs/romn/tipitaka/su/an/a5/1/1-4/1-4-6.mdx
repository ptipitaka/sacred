---
title: "1.4.6 Kāladānasutta"
tableOfContents: false
sidebar:
  order: 7
type: "tipitaka"
basket: "su"
book: "a5"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="36" book="a5">

<Paragraph number="187" book="a5">
“Pañcimāni, bhikkhave, kāladānāni. Katamāni pañca? Āgantukassa dānaṃ deti; gamikassa dānaṃ deti; gilānassa dānaṃ deti; dubbhikkhe dānaṃ deti; yāni tāni navasassāni navaphalāni tāni paṭhamaṃ sīlavantesu patiṭṭhāpeti. Imāni kho, bhikkhave, pañca kāladānānīti.
</Paragraph>

<Paragraph number="188" type="verses" book="a5">
_Kāle dadanti sappaññā,_  
_vadaññū vītamaccharā;_  
_Kālena dinnaṃ ariyesu,_  
_ujubhūtesu tādisu._  

</Paragraph>

<Paragraph number="189" type="verses" book="a5">
_Vippasannamanā tassa,_  
_vipulā hoti dakkhiṇā;_  
_Ye tattha anumodanti,_  
_veyyāvaccaṃ karonti vā;_  
_Na tena dakkhiṇā ūnā,_  
_tepi puññassa bhāgino._  

</Paragraph>

<Paragraph number="190" type="verses" book="a5">
_Tasmā dade appaṭivānacitto,_  
_Yattha dinnaṃ mahapphalaṃ;_  
_Puññāni paralokasmiṃ,_  
_Patiṭṭhā honti pāṇinan”ti._  


</Paragraph>
</Division>

<Paragraph number="191" type="center" book="a5">
Chaṭṭhaṃ.
</Paragraph>