---
title: "1.4.7 Bhojanasutta"
tableOfContents: false
sidebar:
  order: 8
type: "tipitaka"
basket: "su"
book: "a5"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="37" book="a5" bookNo="16" page="35">

<Paragraph number="192" book="a5">
“Bhojanaṃ, bhikkhave, dadamāno dāyako paṭiggāhakānaṃ pañca ṭhānāni deti. Katamāni pañca? Āyuṃ deti, vaṇṇaṃ deti, sukhaṃ deti, balaṃ deti, paṭibhānaṃ deti. Āyuṃ kho pana datvā āyussa bhāgī hoti dibbassa vā mānusassa vā; vaṇṇaṃ datvā vaṇṇassa bhāgī hoti dibbassa vā mānusassa vā; sukhaṃ datvā sukhassa bhāgī hoti dibbassa vā mānusassa vā; balaṃ datvā balassa bhāgī hoti dibbassa vā mānusassa vā; paṭibhānaṃ datvā paṭibhānassa bhāgī hoti dibbassa vā mānusassa vā. Bhojanaṃ, bhikkhave, dadamāno dāyako paṭiggāhakānaṃ imāni pañca ṭhānāni detīti.
</Paragraph>

<Paragraph number="193" type="verses" book="a5">
_Āyudo balado dhīro,_  
_vaṇṇado paṭibhānado;_  
_Sukhassa dātā medhāvī,_  
_sukhaṃ so adhigacchati._  

</Paragraph>

<Paragraph number="194" type="verses" book="a5">
_Āyuṃ datvā balaṃ vaṇṇaṃ,_  
_sukhañca paṭibhānakaṃ;_  
_Dīghāyu yasavā hoti,_  
_yattha yatthūpapajjatī”ti._  


</Paragraph>
</Division>

<Paragraph number="195" type="center" book="a5">
Sattamaṃ.
</Paragraph>