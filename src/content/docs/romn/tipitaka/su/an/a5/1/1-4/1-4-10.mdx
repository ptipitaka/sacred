---
title: "1.4.10 Mahāsālaputtasutta"
tableOfContents: false
sidebar:
  order: 2
type: "tipitaka"
basket: "su"
book: "a5"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="40" book="a5" bookNo="16" page="37">

<Paragraph number="211" book="a5">
“Himavantaṃ, bhikkhave, pabbatarājaṃ nissāya mahāsālā pañcahi vaḍḍhīhi vaḍḍhanti. Katamāhi pañcahi? Sākhāpattapalāsena vaḍḍhanti; tacena vaḍḍhanti; papaṭikāya vaḍḍhanti; pheggunā vaḍḍhanti; sārena vaḍḍhanti. Himavantaṃ, bhikkhave, pabbatarājaṃ nissāya mahāsālā imāhi pañcahi vaḍḍhīhi vaḍḍhanti. Evamevaṃ kho, bhikkhave, saddhaṃ kulaputtaṃ nissāya antojano pañcahi vaḍḍhīhi vaḍḍhati. Katamāhi pañcahi? Saddhāya vaḍḍhati; sīlena vaḍḍhati; sutena vaḍḍhati; cāgena vaḍḍhati; paññāya vaḍḍhati. Saddhaṃ, bhikkhave, kulaputtaṃ nissāya antojano imāhi pañcahi vaḍḍhīhi vaḍḍhatīti.
</Paragraph>

<Paragraph number="212" type="verses" book="a5">
_Yathā hi pabbato selo,_  
_araññasmiṃ brahāvane;_  
_Taṃ rukkhā upanissāya,_  
_vaḍḍhante te vanappatī._  

</Paragraph>

<Paragraph number="213" type="verses" book="a5">
_Tatheva sīlasampannaṃ,_  
_Saddhaṃ kulaputtaṃ imaṃ;_  
_Upanissāya vaḍḍhanti,_  
_Puttadārā ca bandhavā;_  
_Amaccā ñātisaṅghā ca,_  
_Ye cassa anujīvino._  

</Paragraph>

<Paragraph number="214" type="verses" book="a5">
_Tyassa sīlavato sīlaṃ,_  
_cāgaṃ sucaritāni ca;_  
_Passamānānukubbanti,_  
_ye bhavanti vicakkhaṇā._  

</Paragraph>

<Paragraph number="215" type="verses" book="a5">
_Idha dhammaṃ caritvāna,_  
_maggaṃ sugatigāminaṃ;_  
_Nandino devalokasmiṃ,_  
_modanti kāmakāmino”ti._  


</Paragraph>
</Division>

<Paragraph number="216" type="center" book="a5">
Dasamaṃ.



</Paragraph>

<Paragraph number="217" type="center" book="a5">
Sumanavaggo catuttho.



</Paragraph>

<Paragraph number="218" type="center" book="a5">
Tassuddānaṃ


</Paragraph>

<Paragraph number="219" type="verses" book="a5">
_Sumanā cundī uggaho,_  
_sīho dānānisaṃsako;_  
_Kālabhojanasaddhā ca,_  
_puttasālehi te dasāti._
</Paragraph>