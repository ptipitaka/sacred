---
title: "1.4.9 Puttasutta"
tableOfContents: false
sidebar:
  order: 10
type: "tipitaka"
basket: "su"
book: "a5"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="39" book="a5">

<Paragraph number="204" book="a5">
“Pañcimāni, bhikkhave, ṭhānāni sampassantā mātāpitaro puttaṃ icchanti kule jāyamānaṃ. Katamāni pañca? Bhato vā no bharissati; kiccaṃ vā no karissati; kulavaṃso ciraṃ ṭhassati; dāyajjaṃ paṭipajjissati; atha vā pana petānaṃ kālaṅkatānaṃ dakkhiṇaṃ anuppadassatīti. Imāni kho, bhikkhave, pañca ṭhānāni sampassantā mātāpitaro puttaṃ icchanti kule jāyamānanti.
</Paragraph>

<Paragraph number="205" type="verses" book="a5">
_Pañca ṭhānāni sampassaṃ,_  
_puttaṃ icchanti paṇḍitā;_  
_Bhato vā no bharissati,_  
_kiccaṃ vā no karissati._  

</Paragraph>

<Paragraph number="206" type="verses" book="a5">
_Kulavaṃso ciraṃ tiṭṭhe,_  
_dāyajjaṃ paṭipajjati;_  
_Atha vā pana petānaṃ,_  
_dakkhiṇaṃ anuppadassati._  

</Paragraph>

<Paragraph number="207" type="verses" book="a5">
_Ṭhānānetāni sampassaṃ,_  
_puttaṃ icchanti paṇḍitā;_  
_Tasmā santo sappurisā,_  
_kataññū katavedino._  

</Paragraph>

<Paragraph number="208" type="verses" book="a5">
_Bharanti mātāpitaro,_  
_pubbe katamanussaraṃ;_  
_Karonti nesaṃ kiccāni,_  
_yathā taṃ pubbakārinaṃ._  

</Paragraph>

<Paragraph number="209" type="verses" book="a5">
_Ovādakārī bhataposī,_  
_kulavaṃsaṃ ahāpayaṃ;_  
_Saddho sīlena sampanno,_  
_putto hoti pasaṃsiyo”ti._  


</Paragraph>
</Division>

<Paragraph number="210" type="center" book="a5">
Navamaṃ.
</Paragraph>