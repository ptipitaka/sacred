---
title: "4.3.9 Gihisutta"
tableOfContents: false
sidebar:
  order: 10
type: "tipitaka"
basket: "su"
book: "a5"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="179" book="a5">

<Paragraph number="1036" book="a5">
Atha kho anāthapiṇḍiko gahapati pañcamattehi upāsakasatehi parivuto yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Atha kho bhagavā āyasmantaṃ sāriputtaṃ āmantesi—  “yaṃ kañci, sāriputta, jāneyyātha gihiṃ odātavasanaṃ pañcasu sikkhāpadesu saṃvutakammantaṃ catunnaṃ ābhicetasikānaṃ diṭṭhadhammasukhavihārānaṃ nikāmalābhiṃ akicchalābhiṃ akasiralābhiṃ, so ākaṅkhamāno attanāva attānaṃ byākareyya—  ‘khīṇanirayomhi khīṇatiracchānayoni khīṇapettivisayo khīṇāpāyaduggativinipāto, sotāpannohamasmi avinipātadhammo niyato sambodhiparāyaṇo’ti.
</Paragraph>

<Paragraph number="1037" book="a5">
Katamesu pañcasu sikkhāpadesu saṃvutakammanto hoti? Idha, sāriputta, ariyasāvako pāṇātipātā paṭivirato hoti, adinnādānā paṭivirato hoti, kāmesumicchācārā paṭivirato hoti, musāvādā paṭivirato hoti, surāmerayamajjapamādaṭṭhānā paṭivirato hoti. Imesu pañcasu sikkhāpadesu saṃvutakammanto hoti.
</Paragraph>

<Paragraph number="1038" book="a5">
Katamesaṃ catunnaṃ ābhicetasikānaṃ diṭṭhadhammasukhavihārānaṃ nikāmalābhī hoti akicchalābhī akasiralābhī? Idha, sāriputta, ariyasāvako buddhe aveccappasādena samannāgato hoti—  ‘itipi so bhagavā arahaṃ sammāsambuddho vijjācaraṇasampanno sugato lokavidū anuttaro purisadammasārathi, satthā devamanussānaṃ buddho bhagavā’ti. Ayamassa paṭhamo ābhicetasiko diṭṭhadhammasukhavihāro adhigato hoti avisuddhassa cittassa visuddhiyā apariyodātassa cittassa pariyodapanāya.
</Paragraph>

<Paragraph number="1039" book="a5">
Puna caparaṃ, sāriputta, ariyasāvako dhamme aveccappasādena samannāgato hoti—  ‘svākkhāto bhagavatā dhammo sandiṭṭhiko akāliko ehipassiko opaneyyiko paccattaṃ veditabbo viññūhī’ti. Ayamassa dutiyo ābhicetasiko diṭṭhadhammasukhavihāro adhigato hoti avisuddhassa cittassa visuddhiyā apariyodātassa cittassa pariyodapanāya.
</Paragraph>

<Paragraph number="1040" book="a5">
Puna caparaṃ, sāriputta, ariyasāvako saṃghe aveccappasādena samannāgato hoti—  ‘suppaṭipanno bhagavato sāvakasaṃgho ujuppaṭipanno bhagavato sāvakasaṃgho ñāyappaṭipanno bhagavato sāvakasaṃgho sāmīcippaṭipanno bhagavato sāvakasaṃgho, yadidaṃ cattāri purisayugāni aṭṭha purisapuggalā esa bhagavato sāvakasaṃgho āhuneyyo pāhuneyyo dakkhiṇeyyo añjalikaraṇīyo anuttaraṃ puññakkhettaṃ lokassā’ti. Ayamassa tatiyo ābhicetasiko diṭṭhadhammasukhavihāro adhigato hoti avisuddhassa cittassa visuddhiyā apariyodātassa cittassa pariyodapanāya.
</Paragraph>

<Paragraph number="1041" book="a5">
Puna caparaṃ, sāriputta, ariyasāvako ariyakantehi sīlehi samannāgato hoti akhaṇḍehi acchiddehi asabalehi akammāsehi bhujissehi viññuppasatthehi aparāmaṭṭhehi samādhisaṃvattanikehi. Ayamassa catuttho ābhicetasiko diṭṭhadhammasukhavihāro adhigato hoti avisuddhassa cittassa visuddhiyā apariyodātassa cittassa pariyodapanāya. Imesaṃ catunnaṃ ābhicetasikānaṃ diṭṭhadhammasukhavihārānaṃ nikāmalābhī hoti akicchalābhī akasiralābhī.
</Paragraph>

<Paragraph number="1042" book="a5">
Yaṃ kañci, sāriputta, jāneyyātha gihiṃ odātavasanaṃ—  imesu pañcasu sikkhāpadesu saṃvutakammantaṃ, imesañca catunnaṃ ābhicetasikānaṃ diṭṭhadhammasukhavihārānaṃ nikāmalābhiṃ akicchalābhiṃ akasiralābhiṃ, so ākaṅkhamāno attanāva attānaṃ byākareyya—  ‘khīṇanirayomhi khīṇatiracchānayoni khīṇapettivisayo khīṇāpāyaduggativinipāto, sotāpannohamasmi avinipātadhammo niyato sambodhiparāyaṇo’ti.
</Paragraph>

<Paragraph number="1043" type="verses" book="a5">
_Nirayesu bhayaṃ disvā,_  
_pāpāni parivajjaye;_  
_Ariyadhammaṃ samādāya,_  
_paṇḍito parivajjaye._  

</Paragraph>

<Paragraph number="1044" type="verses" book="a5">
_Na hiṃse pāṇabhūtāni,_  
_vijjamāne parakkame;_  
_Musā ca na bhaṇe jānaṃ,_  
_adinnaṃ na parāmase._  

</Paragraph>

<Paragraph number="1045" type="verses" book="a5">
_Sehi dārehi santuṭṭho,_  
_paradārañca ārame;_  
_Merayaṃ vāruṇiṃ jantu,_  
_na pive cittamohaniṃ._  

</Paragraph>

<Paragraph number="1046" type="verses" book="a5">
_Anussareyya sambuddhaṃ,_  
_dhammañcānuvitakkaye;_  
_Abyāpajjaṃ hitaṃ cittaṃ,_  
_devalokāya bhāvaye._  

</Paragraph>

<Paragraph number="1047" type="verses" book="a5">
_Upaṭṭhite deyyadhamme,_  
_puññatthassa jigīsato;_  
_Santesu paṭhamaṃ dinnā,_  
_vipulā hoti dakkhiṇā._  

</Paragraph>

<Paragraph number="1048" type="verses" book="a5">
_Santo have pavakkhāmi,_  
_sāriputta suṇohi me;_  
_Iti kaṇhāsu setāsu,_  
_rohiṇīsu harīsu vā._  

</Paragraph>

<Paragraph number="1049" type="verses" book="a5">
_Kammāsāsu sarūpāsu,_  
_gosu pārevatāsu vā;_  
_Yāsu kāsuci etāsu,_  
_danto jāyati puṅgavo._  

</Paragraph>

<Paragraph number="1050" type="verses" book="a5">
_Dhorayho balasampanno,_  
_kalyāṇajavanikkamo;_  
_Tameva bhāre yuñjanti,_  
_nāssa vaṇṇaṃ parikkhare._  

</Paragraph>

<Paragraph number="1051" type="verses" book="a5">
_Evamevaṃ manussesu,_  
_yasmiṃ kismiñci jātiye;_  
_Khattiye brāhmaṇe vesse,_  
_sudde caṇḍālapukkuse._  

</Paragraph>

<Paragraph number="1052" type="verses" book="a5">
_Yāsu kāsuci etāsu,_  
_danto jāyati subbato;_  
_Dhammaṭṭho sīlasampanno,_  
_saccavādī hirīmano._  

</Paragraph>

<Paragraph number="1053" type="verses" book="a5">
_Pahīnajātimaraṇo,_  
_brahmacariyassa kevalī;_  
_Pannabhāro visaṃyutto,_  
_katakicco anāsavo._  

</Paragraph>

<Paragraph number="1054" type="verses" book="a5">
_Pāragū sabbadhammānaṃ,_  
_anupādāya nibbuto;_  
_Tasmiñca viraje khette,_  
_vipulā hoti dakkhiṇā._  

</Paragraph>

<Paragraph number="1055" type="verses" book="a5">
_Bālā ca avijānantā,_  
_dummedhā assutāvino;_  
_Bahiddhā dadanti dānāni,_  
_na hi sante upāsare._  

</Paragraph>

<Paragraph number="1056" type="verses" book="a5">
_Ye ca sante upāsanti,_  
_sappaññe dhīrasammate;_  
_Saddhā ca nesaṃ sugate,_  
_mūlajātā patiṭṭhitā._  

</Paragraph>

<Paragraph number="1057" type="verses" book="a5">
_Devalokañca te yanti,_  
_kule vā idha jāyare;_  
_Anupubbena nibbānaṃ,_  
_adhigacchanti paṇḍitā”ti._  


</Paragraph>
</Division>

<Paragraph number="1058" type="center" book="a5">
Navamaṃ.
</Paragraph>