---
title: "1.4.1 Sumanasutta"
tableOfContents: false
sidebar:
  order: 1
type: "tipitaka"
basket: "su"
book: "a5"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="31" book="a5">

<Paragraph number="133" book="a5">
Ekaṃ samayaṃ …pe…  anāthapiṇḍikassa ārāme. Atha kho sumanā rājakumārī pañcahi rathasatehi pañcahi rājakumārisatehi parivutā yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinnā kho sumanā rājakumārī bhagavantaṃ etadavoca—
</Paragraph>

<Paragraph number="134" book="a5">
“Idhassu, bhante, bhagavato dve sāvakā samasaddhā samasīlā samapaññā—  eko dāyako, eko adāyako. Te kāyassa bhedā paraṃ maraṇā sugatiṃ saggaṃ lokaṃ upapajjeyyuṃ. Devabhūtānaṃ pana nesaṃ, bhante, siyā viseso, siyā nānākaraṇan”ti?
</Paragraph>

<Paragraph number="135" book="a5">
“Siyā, sumane”ti bhagavā avoca—  “yo so, sumane, dāyako so amuṃ adāyakaṃ devabhūto samāno pañcahi ṭhānehi adhigaṇhāti—  dibbena āyunā, dibbena vaṇṇena, dibbena sukhena, dibbena yasena, dibbena ādhipateyyena. Yo so, sumane, dāyako so amuṃ adāyakaṃ devabhūto samāno imehi pañcahi ṭhānehi adhigaṇhāti”.
</Paragraph>

<Paragraph number="136" book="a5">
“Sace pana te, bhante, tato cutā itthattaṃ āgacchanti, manussabhūtānaṃ pana nesaṃ, bhante, siyā viseso, siyā nānākaraṇan”ti? “Siyā, sumane”ti bhagavā avoca—  “yo so, sumane, dāyako so amuṃ adāyakaṃ manussabhūto samāno pañcahi ṭhānehi adhigaṇhāti—  mānusakena āyunā, mānusakena vaṇṇena, mānusakena sukhena, mānusakena yasena, mānusakena ādhipateyyena. Yo so, sumane, dāyako so amuṃ adāyakaṃ manussabhūto samāno imehi pañcahi ṭhānehi adhigaṇhāti”.
</Paragraph>

<Paragraph number="137" book="a5">
“Sace pana te, bhante, ubho agārasmā anagāriyaṃ pabbajanti, pabbajitānaṃ pana nesaṃ, bhante, siyā viseso, siyā nānākaraṇan”ti? “Siyā, sumane”ti bhagavā avoca—  “yo so, sumane, dāyako so amuṃ adāyakaṃ pabbajito samāno pañcahi ṭhānehi adhigaṇhāti—  yācitova bahulaṃ cīvaraṃ paribhuñjati appaṃ ayācito, yācitova bahulaṃ piṇḍapātaṃ paribhuñjati appaṃ ayācito, yācitova bahulaṃ senāsanaṃ paribhuñjati appaṃ ayācito, yācitova bahulaṃ gilānapaccayabhesajjaparikkhāraṃ paribhuñjati appaṃ ayācito. Yehi kho pana sabrahmacārīhi saddhiṃ viharati tyassa manāpeneva bahulaṃ kāyakammena samudācaranti appaṃ amanāpena, manāpeneva bahulaṃ vacīkammena samudācaranti appaṃ amanāpena, manāpeneva bahulaṃ manokammena samudācaranti appaṃ amanāpena, manāpaṃyeva bahulaṃ upahāraṃ upaharanti appaṃ amanāpaṃ. Yo so, sumane, dāyako so amuṃ adāyakaṃ pabbajito samāno imehi pañcahi ṭhānehi adhigaṇhātī”ti.
</Paragraph>

<Paragraph number="138" book="a5">
“Sace pana te, bhante, ubho arahattaṃ pāpuṇanti, arahattappattānaṃ pana nesaṃ, bhante, siyā viseso, siyā nānākaraṇan”ti? “Ettha kho panesāhaṃ, sumane, na kiñci nānākaraṇaṃ vadāmi, yadidaṃ vimuttiyā vimuttin”ti.
</Paragraph>

<Paragraph number="139" book="a5">
“Acchariyaṃ, bhante, abbhutaṃ, bhante. Yāvañcidaṃ, bhante, alameva dānāni dātuṃ alaṃ puññāni kātuṃ; yatra hi nāma devabhūtassāpi upakārāni puññāni, manussabhūtassāpi upakārāni puññāni, pabbajitassāpi upakārāni puññānī”ti. “Evametaṃ, sumane. Alañhi, sumane, dānāni dātuṃ alaṃ puññāni kātuṃ. Devabhūtassāpi upakārāni puññāni, manussabhūtassāpi upakārāni puññāni, pabbajitassāpi upakārāni puññānī”ti.
</Paragraph>

<Paragraph number="140" book="a5">
Idamavoca bhagavā. Idaṃ vatvāna sugato athāparaṃ etadavoca satthā—
</Paragraph>

<Paragraph number="141" type="verses" book="a5">
_“Yathāpi cando vimalo,_  
_gacchaṃ ākāsadhātuyā;_  
_Sabbe tārāgaṇe loke,_  
_ābhāya atirocati._  

</Paragraph>

<Paragraph number="142" type="verses" book="a5">
_Tatheva sīlasampanno,_  
_saddho purisapuggalo;_  
_Sabbe maccharino loke,_  
_cāgena atirocati._  

</Paragraph>

<Paragraph number="143" type="verses" book="a5">
_Yathāpi megho thanayaṃ,_  
_vijjumālī satakkaku;_  
_Thalaṃ ninnañca pūreti,_  
_abhivassaṃ vasundharaṃ._  

</Paragraph>

<Paragraph number="144" type="verses" book="a5">
_Evaṃ dassanasampanno,_  
_sammāsambuddhasāvako;_  
_Macchariṃ adhigaṇhāti,_  
_pañcaṭhānehi paṇḍito._  

</Paragraph>

<Paragraph number="145" type="verses" book="a5">
_Āyunā yasasā ceva,_  
_vaṇṇena ca sukhena ca;_  
_Sa ve bhogaparibyūḷho,_  
_pecca sagge pamodatī”ti._  


</Paragraph>
</Division>

<Paragraph number="146" type="center" book="a5">
Paṭhamaṃ.
</Paragraph>