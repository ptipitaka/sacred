---
title: "4.5.4 Kāraṇapālīsutta"
tableOfContents: false
sidebar:
  order: 5
type: "tipitaka"
basket: "su"
book: "a5"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="194" book="a5">

<Paragraph number="1135" book="a5">
Ekaṃ samayaṃ bhagavā vesāliyaṃ viharati mahāvane kūṭāgārasālāyaṃ. Tena kho pana samayena kāraṇapālī brāhmaṇo licchavīnaṃ kammantaṃ kāreti. Addasā kho kāraṇapālī brāhmaṇo piṅgiyāniṃ brāhmaṇaṃ dūratova āgacchantaṃ; disvā piṅgiyāniṃ brāhmaṇaṃ etadavoca—
</Paragraph>

<Paragraph number="1136" book="a5">
“Handa kuto nu bhavaṃ piṅgiyānī āgacchati divā divassā”ti? “Itohaṃ, bho, āgacchāmi samaṇassa gotamassa santikā”ti. “Taṃ kiṃ maññati bhavaṃ piṅgiyānī samaṇassa gotamassa paññāveyyattiyaṃ? Paṇḍito maññe”ti? “Ko cāhaṃ, bho, ko ca samaṇassa gotamassa paññāveyyattiyaṃ jānissāmi. Sopi nūnassa tādisova yo samaṇassa gotamassa paññāveyyattiyaṃ jāneyyā”ti. “Uḷārāya khalu bhavaṃ piṅgiyānī samaṇaṃ gotamaṃ pasaṃsāya pasaṃsatī”ti. “Ko cāhaṃ, bho, ko ca samaṇaṃ gotamaṃ pasaṃsissāmi. Pasatthappasatthova so bhavaṃ gotamo seṭṭho devamanussānan”ti. “Kiṃ pana bhavaṃ piṅgiyānī atthavasaṃ sampassamāno samaṇe gotame evaṃ abhippasanno”ti?
</Paragraph>

<Paragraph number="1137" book="a5">
“Seyyathāpi, bho, puriso aggarasaparititto na aññesaṃ hīnānaṃ rasānaṃ piheti; evamevaṃ kho, bho, yato yato tassa bhoto gotamassa dhammaṃ suṇāti—  yadi suttaso, yadi geyyaso, yadi veyyākaraṇaso, yadi abbhutadhammaso—  tato tato na aññesaṃ puthusamaṇabrāhmaṇappavādānaṃ piheti.
</Paragraph>

<Paragraph number="1138" book="a5">
Seyyathāpi, bho, puriso jighacchādubbalyapareto madhupiṇḍikaṃ adhigaccheyya. So yato yato sāyetha, labhateva sādurasaṃ asecanakaṃ; evamevaṃ kho, bho, yato yato tassa bhoto gotamassa dhammaṃ suṇāti—  yadi suttaso, yadi geyyaso, yadi veyyākaraṇaso, yadi abbhutadhammaso—  tato tato labhateva attamanataṃ, labhati cetaso pasādaṃ.
</Paragraph>

<Paragraph number="1139" book="a5">
Seyyathāpi, bho, puriso candanaghaṭikaṃ adhigaccheyya—  haricandanassa vā lohitacandanassa vā. So yato yato ghāyetha—  yadi mūlato, yadi majjhato, yadi aggato—  adhigacchateva surabhigandhaṃ asecanakaṃ; evamevaṃ kho, bho, yato yato tassa bhoto gotamassa dhammaṃ suṇāti—  yadi suttaso, yadi geyyaso, yadi veyyākaraṇaso, yadi abbhutadhammaso—  tato tato adhigacchati pāmojjaṃ adhigacchati somanassaṃ.
</Paragraph>

<Paragraph number="1140" book="a5">
Seyyathāpi, bho, puriso ābādhiko dukkhito bāḷhagilāno. Tassa kusalo bhisakko ṭhānaso ābādhaṃ nīhareyya; evamevaṃ kho, bho, yato yato tassa bhoto gotamassa dhammaṃ suṇāti—  yadi suttaso, yadi geyyaso, yadi veyyākaraṇaso, yadi abbhutadhammaso—  tato tato sokaparidevadukkhadomanassupāyāsā abbhatthaṃ gacchanti.
</Paragraph>

<Paragraph number="1141" book="a5">
Seyyathāpi, bho, pokkharaṇī acchodakā sātodakā sītodakā setakā supatitthā ramaṇīyā. Atha puriso āgaccheyya ghammābhitatto ghammapareto kilanto tasito pipāsito. So taṃ pokkharaṇiṃ ogāhetvā nhātvā ca pivitvā ca sabbadarathakilamathapariḷāhaṃ paṭippassambheyya. Evamevaṃ kho, bho, yato yato tassa bhoto gotamassa dhammaṃ suṇāti—  yadi suttaso, yadi geyyaso, yadi veyyākaraṇaso, yadi abbhutadhammaso—  tato tato sabbadarathakilamathapariḷāhā paṭippassambhantī”ti.
</Paragraph>

<Paragraph number="1142" book="a5">
Evaṃ vutte, kāraṇapālī brāhmaṇo uṭṭhāyāsanā ekaṃsaṃ uttarāsaṅgaṃ karitvā dakkhiṇaṃ jāṇumaṇḍalaṃ pathaviyaṃ nihantvā yena bhagavā tenañjaliṃ paṇāmetvā tikkhattuṃ udānaṃ udānesi—
</Paragraph>

<Paragraph number="1143" book="a5">
“Namo tassa bhagavato arahato sammāsambuddhassa.
</Paragraph>

<Paragraph number="1144" book="a5">
Namo tassa bhagavato arahato sammāsambuddhassa.
</Paragraph>

<Paragraph number="1145" book="a5">
Namo tassa bhagavato arahato sammāsambuddhassāti.
</Paragraph>

<Paragraph number="1146" book="a5">
Abhikkantaṃ, bho piṅgiyāni, abhikkantaṃ, bho piṅgiyāni. Seyyathāpi, bho piṅgiyāni, nikkujjitaṃ vā ukkujjeyya paṭicchannaṃ vā vivareyya, mūḷhassa vā maggaṃ ācikkheyya andhakāre vā telapajjotaṃ dhāreyya—  ‘cakkhumanto rūpāni dakkhantī’ti; evamevaṃ bhotā piṅgiyāninā anekapariyāyena dhammo pakāsito. Esāhaṃ, bho piṅgiyāni, taṃ bhavantaṃ gotamaṃ saraṇaṃ gacchāmi dhammañca bhikkhusaṃghañca. Upāsakaṃ maṃ bhavaṃ piṅgiyānī dhāretu, ajjatagge pāṇupetaṃ saraṇaṃ gatan”ti.

</Paragraph>
</Division>

<Paragraph number="1147" type="center" book="a5">
Catutthaṃ.
</Paragraph>