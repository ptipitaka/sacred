---
title: "1.4.2 Cundīsutta"
tableOfContents: false
sidebar:
  order: 3
type: "tipitaka"
basket: "su"
book: "a5"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="32" book="a5">

<Paragraph number="147" book="a5">
Ekaṃ samayaṃ bhagavā rājagahe viharati veḷuvane kalandakanivāpe. Atha kho cundī rājakumārī pañcahi rathasatehi pañcahi ca kumārisatehi parivutā yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinnā kho cundī rājakumārī bhagavantaṃ etadavoca—
</Paragraph>

<Paragraph number="148" book="a5">
“Amhākaṃ, bhante, bhātā cundo nāma rājakumāro, so evamāha—  ‘yadeva so hoti itthī vā puriso vā buddhaṃ saraṇaṃ gato, dhammaṃ saraṇaṃ gato, saṃghaṃ saraṇaṃ gato, pāṇātipātā paṭivirato, adinnādānā paṭivirato, kāmesumicchācārā paṭivirato, musāvādā paṭivirato, surāmerayamajjapamādaṭṭhānā paṭivirato, so kāyassa bhedā paraṃ maraṇā sugatiṃyeva upapajjati, no duggatin’ti. Sāhaṃ, bhante, bhagavantaṃ pucchāmi—  ‘kathaṃrūpe kho, bhante, satthari pasanno kāyassa bhedā paraṃ maraṇā sugatiṃyeva upapajjati, no duggatiṃ? Kathaṃrūpe dhamme pasanno kāyassa bhedā paraṃ maraṇā sugatiṃyeva upapajjati, no duggatiṃ? Kathaṃrūpe saṃghe pasanno kāyassa bhedā paraṃ maraṇā sugatiṃyeva upapajjati, no duggatiṃ? Kathaṃrūpesu sīlesu paripūrakārī kāyassa bhedā paraṃ maraṇā sugatiṃyeva upapajjati, no duggatin’”ti?
</Paragraph>

<Paragraph number="149" book="a5">
“Yāvatā, cundi, sattā apadā vā dvipadā vā catuppadā vā bahuppadā vā rūpino vā arūpino vā saññino vā asaññino vā nevasaññināsaññino vā, tathāgato tesaṃ aggamakkhāyati arahaṃ sammāsambuddho. Ye kho, cundi, buddhe pasannā, agge te pasannā. Agge kho pana pasannānaṃ aggo vipāko hoti.
</Paragraph>

<Paragraph number="150" book="a5">
Yāvatā, cundi, dhammā saṅkhatā, ariyo aṭṭhaṅgiko maggo tesaṃ aggamakkhāyati. Ye, cundi, ariye aṭṭhaṅgike magge pasannā, agge te pasannā, agge kho pana pasannānaṃ aggo vipāko hoti.
</Paragraph>

<Paragraph number="151" book="a5">
Yāvatā, cundi, dhammā saṅkhatā vā asaṅkhatā vā, virāgo tesaṃ aggamakkhāyati, yadidaṃ—  madanimmadano pipāsavinayo ālayasamugghāto vaṭṭupacchedo taṇhākkhayo virāgo nirodho nibbānaṃ. Ye kho, cundi, virāge dhamme pasannā, agge te pasannā. Agge kho pana pasannānaṃ aggo vipāko hoti.
</Paragraph>

<Paragraph number="152" book="a5">
Yāvatā, cundi, saṃghā vā gaṇā vā, tathāgatasāvakasaṃgho tesaṃ aggamakkhāyati, yadidaṃ—  cattāri purisayugāni aṭṭha purisapuggalā, esa bhagavato sāvakasaṃgho āhuneyyo pāhuneyyo dakkhiṇeyyo añjalikaraṇīyo anuttaraṃ puññakkhettaṃ lokassa. Ye kho, cundi, saṃghe pasannā, agge te pasannā. Agge kho pana pasannānaṃ aggo vipāko hoti.
</Paragraph>

<Paragraph number="153" book="a5">
Yāvatā, cundi, sīlāni, ariyakantāni sīlāni tesaṃ aggamakkhāyati, yadidaṃ—  akhaṇḍāni acchiddāni asabalāni akammāsāni bhujissāni viññuppasatthāni aparāmaṭṭhāni samādhisaṃvattanikāni. Ye kho, cundi, ariyakantesu sīlesu paripūrakārino, agge te paripūrakārino. Agge kho pana paripūrakārīnaṃ aggo vipāko hotīti.
</Paragraph>

<Paragraph number="154" type="verses" book="a5">
_Aggato ve pasannānaṃ,_  
_aggaṃ dhammaṃ vijānataṃ;_  
_Agge buddhe pasannānaṃ,_  
_dakkhiṇeyye anuttare._  

</Paragraph>

<Paragraph number="155" type="verses" book="a5">
_Agge dhamme pasannānaṃ,_  
_virāgūpasame sukhe;_  
_Agge saṃghe pasannānaṃ,_  
_puññakkhette anuttare._  

</Paragraph>

<Paragraph number="156" type="verses" book="a5">
_Aggasmiṃ dānaṃ dadataṃ,_  
_aggaṃ puññaṃ pavaḍḍhati;_  
_Aggaṃ āyu ca vaṇṇo ca,_  
_yaso kitti sukhaṃ balaṃ._  

</Paragraph>

<Paragraph number="157" type="verses" book="a5">
_Aggassa dātā medhāvī,_  
_aggadhammasamāhito;_  
_Devabhūto manusso vā,_  
_aggappatto pamodatī”ti._  


</Paragraph>
</Division>

<Paragraph number="158" type="center" book="a5">
Dutiyaṃ.
</Paragraph>