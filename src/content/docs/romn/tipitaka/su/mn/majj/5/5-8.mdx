---
title: "5.8 Vāseṭṭhasutta"
tableOfContents: false
sidebar:
  order: 9
type: "tipitaka"
basket: "su"
book: "majj"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="454" book="majj">

<Paragraph number="1398" book="majj">
Evaṃ me sutaṃ—  ekaṃ samayaṃ bhagavā icchānaṅgale viharati icchānaṅgalavanasaṇḍe. Tena kho pana samayena sambahulā abhiññātā abhiññātā brāhmaṇamahāsālā icchānaṅgale paṭivasanti, seyyathidaṃ—  caṅkī brāhmaṇo, tārukkho brāhmaṇo, pokkharasāti brāhmaṇo, jāṇussoṇi brāhmaṇo, todeyyo brāhmaṇo, aññe ca abhiññātā abhiññātā brāhmaṇamahāsālā. Atha kho vāseṭṭhabhāradvājānaṃ māṇavānaṃ jaṅghāvihāraṃ anucaṅkamantānaṃ anuvicarantānaṃ ayamantarākathā udapādi—  “kathaṃ, bho, brāhmaṇo hotī”ti?
</Paragraph>

<Paragraph number="1399" book="majj">
Bhāradvājo māṇavo evamāha—  “yato kho, bho, ubhato sujāto mātito ca pitito ca saṃsuddhagahaṇiko yāva sattamā pitāmahayugā akkhitto anupakkuṭṭho jātivādena—  ettāvatā kho, bho, brāhmaṇo hotī”ti.
</Paragraph>

<Paragraph number="1400" book="majj">
Vāseṭṭho māṇavo evamāha—  “yato kho, bho, sīlavā ca hoti vattasampanno ca—  ettāvatā kho, bho, brāhmaṇo hotī”ti. Neva kho asakkhi bhāradvājo māṇavo vāseṭṭhaṃ māṇavaṃ saññāpetuṃ, na pana asakkhi vāseṭṭho māṇavo bhāradvājaṃ māṇavaṃ saññāpetuṃ.
</Paragraph>

<Paragraph number="1401" book="majj">
Atha kho vāseṭṭho māṇavo bhāradvājaṃ māṇavaṃ āmantesi—  “ayaṃ kho, bho bhāradvāja, samaṇo gotamo sakyaputto sakyakulā pabbajito icchānaṅgale viharati icchānaṅgalavanasaṇḍe. Taṃ kho pana bhavantaṃ gotamaṃ evaṃ kalyāṇo kittisaddo abbhuggato—  ‘itipi so bhagavā arahaṃ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṃ buddho bhagavā’ti. Āyāma, bho bhāradvāja, yena samaṇo gotamo tenupasaṅkamissāma; upasaṅkamitvā samaṇaṃ gotamaṃ etamatthaṃ pucchissāma. Yathā no samaṇo gotamo byākarissati tathā naṃ dhāressāmā”ti. “Evaṃ, bho”ti kho bhāradvājo māṇavo vāseṭṭhassa māṇavassa paccassosi.
</Paragraph>

</Division>
<Division number="455" book="majj">

<Paragraph number="1402" book="majj">
Atha kho vāseṭṭhabhāradvājā māṇavā yena bhagavā tenupasaṅkamiṃsu; upasaṅkamitvā bhagavatā saddhiṃ sammodiṃsu. Sammodanīyaṃ kathaṃ sāraṇīyaṃ vītisāretvā ekamantaṃ nisīdiṃsu. Ekamantaṃ nisinno kho vāseṭṭho māṇavo bhagavantaṃ gāthāhi ajjhabhāsi—
</Paragraph>

<Paragraph number="1403" type="verses" book="majj">
_“Anuññātapaṭiññātā,_  
_tevijjā mayamasmubho;_  
_Ahaṃ pokkharasātissa,_  
_tārukkhassāyaṃ māṇavo._  

</Paragraph>

<Paragraph number="1404" type="verses" book="majj">
_Tevijjānaṃ yadakkhātaṃ,_  
_tatra kevalinosmase;_  
_Padakasmā veyyākaraṇā,_  
_jappe ācariyasādisā;_  
_Tesaṃ no jātivādasmiṃ,_  
_vivādo atthi gotama._  

</Paragraph>

<Paragraph number="1405" type="verses" book="majj">
_Jātiyā brāhmaṇo hoti,_  
_bhāradvājo iti bhāsati;_  
_Ahañca kammunā brūmi,_  
_evaṃ jānāhi cakkhuma._  

</Paragraph>

<Paragraph number="1406" type="verses" book="majj">
_Te na sakkoma ñāpetuṃ,_  
_aññamaññaṃ mayaṃ ubho;_  
_Bhavantaṃ puṭṭhumāgamā,_  
_sambuddhaṃ iti vissutaṃ._  

</Paragraph>

<Paragraph number="1407" type="verses" book="majj">
_Candaṃ yathā khayātītaṃ,_  
_pecca pañjalikā janā;_  
_Vandamānā namassanti,_  
_lokasmiṃ gotamaṃ._  

</Paragraph>

<Paragraph number="1408" type="verses" book="majj">
_Cakkhuṃ loke samuppannaṃ,_  
_mayaṃ pucchāma gotamaṃ;_  
_Jātiyā brāhmaṇo hoti,_  
_udāhu bhavati kammunā;_  
_Ajānataṃ no pabrūhi,_  
_yathā jānemu brāhmaṇan”ti._  

</Paragraph>

</Division>
<Division number="456" book="majj">

<Paragraph number="1409" type="verses" book="majj">
_“Tesaṃ vo ahaṃ byakkhissaṃ, __(vāseṭṭhāti bhagavā)___  
_Anupubbaṃ yathātathaṃ;_  
_Jātivibhaṅgaṃ pāṇānaṃ,_  
_Aññamaññāhi jātiyo._  

</Paragraph>

<Paragraph number="1410" type="verses" book="majj">
_Tiṇarukkhepi jānātha,_  
_na cāpi paṭijānare;_  
_Liṅgaṃ jātimayaṃ tesaṃ,_  
_aññamaññā hi jātiyo._  

</Paragraph>

<Paragraph number="1411" type="verses" book="majj">
_Tato kīṭe paṭaṅge ca,_  
_yāva kunthakipillike;_  
_Liṅgaṃ jātimayaṃ tesaṃ,_  
_aññamaññā hi jātiyo._  

</Paragraph>

<Paragraph number="1412" type="verses" book="majj">
_Catuppadepi jānātha,_  
_khuddake ca mahallake;_  
_Liṅgaṃ jātimayaṃ tesaṃ,_  
_aññamaññā hi jātiyo._  

</Paragraph>

<Paragraph number="1413" type="verses" book="majj">
_Pādudarepi jānātha,_  
_urage dīghapiṭṭhike;_  
_Liṅgaṃ jātimayaṃ tesaṃ,_  
_aññamaññā hi jātiyo._  

</Paragraph>

<Paragraph number="1414" type="verses" book="majj">
_Tato macchepi jānātha,_  
_udake vārigocare;_  
_Liṅgaṃ jātimayaṃ tesaṃ,_  
_aññamaññā hi jātiyo._  

</Paragraph>

<Paragraph number="1415" type="verses" book="majj">
_Tato pakkhīpi jānātha,_  
_pattayāne vihaṅgame;_  
_Liṅgaṃ jātimayaṃ tesaṃ,_  
_aññamaññā hi jātiyo._  

</Paragraph>

<Paragraph number="1416" type="verses" book="majj">
_Yathā etāsu jātīsu,_  
_liṅgaṃ jātimayaṃ puthu;_  
_Evaṃ natthi manussesu,_  
_liṅgaṃ jātimayaṃ puthu._  

</Paragraph>

<Paragraph number="1417" type="verses" book="majj">
_Na kesehi na sīsehi,_  
_na kaṇṇehi na akkhīhi;_  
_Na mukhena na nāsāya,_  
_na oṭṭhehi bhamūhi vā._  

</Paragraph>

<Paragraph number="1418" type="verses" book="majj">
_Na gīvāya na aṃsehi,_  
_na udarena na piṭṭhiyā;_  
_Na soṇiyā na urasā,_  
_na sambādhe na methune._  

</Paragraph>

<Paragraph number="1419" type="verses" book="majj">
_Na hatthehi na pādehi,_  
_naṅgulīhi nakhehi vā;_  
_Na jaṅghāhi na ūrūhi,_  
_na vaṇṇena sarena vā;_  
_Liṅgaṃ jātimayaṃ neva,_  
_yathā aññāsu jātisu._  

</Paragraph>

</Division>
<Division number="457" book="majj">

<Paragraph number="1420" type="verses" book="majj">
_Paccattañca sarīresu,_  
_manussesvetaṃ na vijjati;_  
_Vokārañca manussesu,_  
_samaññāya pavuccati._  

</Paragraph>

<Paragraph number="1421" type="verses" book="majj">
_Yo hi koci manussesu,_  
_gorakkhaṃ upajīvati;_  
_Evaṃ vāseṭṭha jānāhi,_  
_kassako so na brāhmaṇo._  

</Paragraph>

<Paragraph number="1422" type="verses" book="majj">
_Yo hi koci manussesu,_  
_puthusippena jīvati;_  
_Evaṃ vāseṭṭha jānāhi,_  
_sippiko so na brāhmaṇo._  

</Paragraph>

<Paragraph number="1423" type="verses" book="majj">
_Yo hi koci manussesu,_  
_vohāraṃ upajīvati;_  
_Evaṃ vāseṭṭha jānāhi,_  
_vāṇijo so na brāhmaṇo._  

</Paragraph>

<Paragraph number="1424" type="verses" book="majj">
_Yo hi koci manussesu,_  
_parapessena jīvati;_  
_Evaṃ vāseṭṭha jānāhi,_  
_pessako so na brāhmaṇo._  

</Paragraph>

<Paragraph number="1425" type="verses" book="majj">
_Yo hi koci manussesu,_  
_adinnaṃ upajīvati;_  
_Evaṃ vāseṭṭha jānāhi,_  
_coro eso na brāhmaṇo._  

</Paragraph>

<Paragraph number="1426" type="verses" book="majj">
_Yo hi koci manussesu,_  
_issatthaṃ upajīvati;_  
_Evaṃ vāseṭṭha jānāhi,_  
_yodhājīvo na brāhmaṇo._  

</Paragraph>

<Paragraph number="1427" type="verses" book="majj">
_Yo hi koci manussesu,_  
_porohiccena jīvati;_  
_Evaṃ vāseṭṭha jānāhi,_  
_yājako so na brāhmaṇo._  

</Paragraph>

<Paragraph number="1428" type="verses" book="majj">
_Yo hi koci manussesu,_  
_gāmaṃ raṭṭhañca bhuñjati;_  
_Evaṃ vāseṭṭha jānāhi,_  
_rājā eso na brāhmaṇo._  

</Paragraph>

<Paragraph number="1429" type="verses" book="majj">
_Na cāhaṃ brāhmaṇaṃ brūmi,_  
_yonijaṃ mattisambhavaṃ;_  
_Bhovādi nāma so hoti,_  
_sace hoti sakiñcano;_  
_Akiñcanaṃ anādānaṃ,_  
_tamahaṃ brūmi brāhmaṇaṃ._  

</Paragraph>

</Division>
<Division number="458" book="majj">

<Paragraph number="1430" type="verses" book="majj">
_Sabbasaṃyojanaṃ chetvā,_  
_yo ve na paritassati;_  
_Saṅgātigaṃ visaṃyuttaṃ,_  
_tamahaṃ brūmi brāhmaṇaṃ._  

</Paragraph>

<Paragraph number="1431" type="verses" book="majj">
_Chetvā naddhiṃ varattañca,_  
_sandānaṃ sahanukkamaṃ;_  
_Ukkhittapalighaṃ buddhaṃ,_  
_tamahaṃ brūmi brāhmaṇaṃ._  

</Paragraph>

<Paragraph number="1432" type="verses" book="majj">
_Akkosaṃ vadhabandhañca,_  
_aduṭṭho yo titikkhati;_  
_Khantībalaṃ balānīkaṃ,_  
_tamahaṃ brūmi brāhmaṇaṃ._  

</Paragraph>

<Paragraph number="1433" type="verses" book="majj">
_Akkodhanaṃ vatavantaṃ,_  
_sīlavantaṃ anussadaṃ;_  
_Dantaṃ antimasārīraṃ,_  
_tamahaṃ brūmi brāhmaṇaṃ._  

</Paragraph>

<Paragraph number="1434" type="verses" book="majj">
_Vāripokkharapatteva,_  
_āraggeriva sāsapo;_  
_Yo na limpati kāmesu,_  
_tamahaṃ brūmi brāhmaṇaṃ._  

</Paragraph>

<Paragraph number="1435" type="verses" book="majj">
_Yo dukkhassa pajānāti,_  
_idheva khayamattano;_  
_Pannabhāraṃ visaṃyuttaṃ,_  
_tamahaṃ brūmi brāhmaṇaṃ._  

</Paragraph>

<Paragraph number="1436" type="verses" book="majj">
_Gambhīrapaññaṃ medhāviṃ,_  
_maggāmaggassa kovidaṃ;_  
_Uttamatthamanuppattaṃ,_  
_tamahaṃ brūmi brāhmaṇaṃ._  

</Paragraph>

<Paragraph number="1437" type="verses" book="majj">
_Asaṃsaṭṭhaṃ gahaṭṭhehi,_  
_anāgārehi cūbhayaṃ;_  
_Anokasārimappicchaṃ,_  
_tamahaṃ brūmi brāhmaṇaṃ._  

</Paragraph>

<Paragraph number="1438" type="verses" book="majj">
_Nidhāya daṇḍaṃ bhūtesu,_  
_tasesu thāvaresu ca;_  
_Yo na hanti na ghāteti,_  
_tamahaṃ brūmi brāhmaṇaṃ._  

</Paragraph>

<Paragraph number="1439" type="verses" book="majj">
_Aviruddhaṃ viruddhesu,_  
_attadaṇḍesu nibbutaṃ;_  
_Sādānesu anādānaṃ,_  
_tamahaṃ brūmi brāhmaṇaṃ._  

</Paragraph>

<Paragraph number="1440" type="verses" book="majj">
_Yassa rāgo ca doso ca,_  
_māno makkho ca ohito;_  
_Sāsaporiva āraggā,_  
_tamahaṃ brūmi brāhmaṇaṃ._  

</Paragraph>

</Division>
<Division number="459" book="majj">

<Paragraph number="1441" type="verses" book="majj">
_Akakkasaṃ viññāpaniṃ,_  
_giraṃ saccaṃ udīraye;_  
_Yāya nābhisajje kiñci,_  
_tamahaṃ brūmi brāhmaṇaṃ._  

</Paragraph>

<Paragraph number="1442" type="verses" book="majj">
_Yo ca dīghaṃ va rassaṃ vā,_  
_aṇuṃ thūlaṃ subhāsubhaṃ;_  
_Loke adinnaṃ nādeti,_  
_tamahaṃ brūmi brāhmaṇaṃ._  

</Paragraph>

<Paragraph number="1443" type="verses" book="majj">
_Āsā yassa na vijjanti,_  
_asmiṃ loke paramhi ca;_  
_Nirāsāsaṃ visaṃyuttaṃ,_  
_tamahaṃ brūmi brāhmaṇaṃ._  

</Paragraph>

<Paragraph number="1444" type="verses" book="majj">
_Yassālayā na vijjanti,_  
_aññāya akathaṃkathiṃ;_  
_Amatogadhaṃ anuppattaṃ,_  
_tamahaṃ brūmi brāhmaṇaṃ._  

</Paragraph>

<Paragraph number="1445" type="verses" book="majj">
_Yodhapuññañca pāpañca,_  
_ubho saṅgaṃ upaccagā;_  
_Asokaṃ virajaṃ suddhaṃ,_  
_tamahaṃ brūmi brāhmaṇaṃ._  

</Paragraph>

<Paragraph number="1446" type="verses" book="majj">
_Candaṃ va vimalaṃ suddhaṃ,_  
_vippasannaṃ anāvilaṃ;_  
_Nandībhavaparikkhīṇaṃ,_  
_tamahaṃ brūmi brāhmaṇaṃ._  

</Paragraph>

<Paragraph number="1447" type="verses" book="majj">
_Yo imaṃ palipathaṃ duggaṃ,_  
_saṃsāraṃ mohamaccagā;_  
_Tiṇṇo pāraṅgato jhāyī,_  
_anejo akathaṃkathī;_  
_Anupādāya nibbuto,_  
_tamahaṃ brūmi brāhmaṇaṃ._  

</Paragraph>

<Paragraph number="1448" type="verses" book="majj">
_Yodhakāme pahantvāna,_  
_anāgāro paribbaje;_  
_Kāmabhavaparikkhīṇaṃ,_  
_tamahaṃ brūmi brāhmaṇaṃ._  

</Paragraph>

<Paragraph number="1449" type="verses" book="majj">
_Yodhataṇhaṃ pahantvāna,_  
_anāgāro paribbaje;_  
_Taṇhābhavaparikkhīṇaṃ,_  
_tamahaṃ brūmi brāhmaṇaṃ._  

</Paragraph>

<Paragraph number="1450" type="verses" book="majj">
_Hitvā mānusakaṃ yogaṃ,_  
_dibbaṃ yogaṃ upaccagā;_  
_Sabbayogavisaṃyuttaṃ,_  
_tamahaṃ brūmi brāhmaṇaṃ._  

</Paragraph>

<Paragraph number="1451" type="verses" book="majj">
_Hitvā ratiñca aratiṃ,_  
_sītībhūtaṃ nirūpadhiṃ;_  
_Sabbalokābhibhuṃ vīraṃ,_  
_tamahaṃ brūmi brāhmaṇaṃ._  

</Paragraph>

<Paragraph number="1452" type="verses" book="majj">
_Cutiṃ yo vedi sattānaṃ,_  
_upapattiñca sabbaso;_  
_Asattaṃ sugataṃ buddhaṃ,_  
_tamahaṃ brūmi brāhmaṇaṃ._  

</Paragraph>

<Paragraph number="1453" type="verses" book="majj">
_Yassa gatiṃ na jānanti,_  
_devā gandhabbamānusā;_  
_Khīṇāsavaṃ arahantaṃ,_  
_tamahaṃ brūmi brāhmaṇaṃ._  

</Paragraph>

<Paragraph number="1454" type="verses" book="majj">
_Yassa pure ca pacchā ca,_  
_majjhe ca natthi kiñcanaṃ;_  
_Akiñcanaṃ anādānaṃ,_  
_tamahaṃ brūmi brāhmaṇaṃ._  

</Paragraph>

<Paragraph number="1455" type="verses" book="majj">
_Usabhaṃ pavaraṃ vīraṃ,_  
_mahesiṃ vijitāvinaṃ;_  
_Anejaṃ nhātakaṃ buddhaṃ,_  
_tamahaṃ brūmi brāhmaṇaṃ._  

</Paragraph>

<Paragraph number="1456" type="verses" book="majj">
_Pubbenivāsaṃ yo vedi,_  
_saggāpāyañca passati;_  
_Atho jātikkhayaṃ patto,_  
_tamahaṃ brūmi brāhmaṇaṃ._  

</Paragraph>

</Division>
<Division number="460" book="majj">

<Paragraph number="1457" type="verses" book="majj">
_Samaññā hesā lokasmiṃ,_  
_nāmagottaṃ pakappitaṃ;_  
_Sammuccā samudāgataṃ,_  
_tattha tattha pakappitaṃ._  

</Paragraph>

<Paragraph number="1458" type="verses" book="majj">
_Dīgharattānusayitaṃ,_  
_diṭṭhigatamajānataṃ;_  
_Ajānantā no pabrunti,_  
_jātiyā hoti brāhmaṇo._  

</Paragraph>

<Paragraph number="1459" type="verses" book="majj">
_Na jaccā brāhmaṇo hoti,_  
_na jaccā hoti abrāhmaṇo;_  
_Kammunā brāhmaṇo hoti,_  
_kammunā hoti abrāhmaṇo._  

</Paragraph>

<Paragraph number="1460" type="verses" book="majj">
_Kassako kammunā hoti,_  
_sippiko hoti kammunā;_  
_Vāṇijo kammunā hoti,_  
_pessako hoti kammunā._  

</Paragraph>

<Paragraph number="1461" type="verses" book="majj">
_Coropi kammunā hoti,_  
_yodhājīvopi kammunā;_  
_Yājako kammunā hoti,_  
_rājāpi hoti kammunā._  

</Paragraph>

<Paragraph number="1462" type="verses" book="majj">
_Evametaṃ yathābhūtaṃ,_  
_kammaṃ passanti paṇḍitā;_  
_Paṭiccasamuppādadassā,_  
_kammavipākakovidā._  

</Paragraph>

<Paragraph number="1463" type="verses" book="majj">
_Kammunā vattati loko,_  
_kammunā vattati pajā;_  
_Kammanibandhanā sattā,_  
_rathassāṇīva yāyato._  

</Paragraph>

<Paragraph number="1464" type="verses" book="majj">
_Tapena brahmacariyena,_  
_saṃyamena damena ca;_  
_Etena brāhmaṇo hoti,_  
_etaṃ brāhmaṇamuttamaṃ._  

</Paragraph>

<Paragraph number="1465" type="verses" book="majj">
_Tīhi vijjāhi sampanno,_  
_santo khīṇapunabbhavo;_  
_Evaṃ vāseṭṭha jānāhi,_  
_brahmā sakko vijānatan”ti._  

</Paragraph>

</Division>
<Division number="461" book="majj">

<Paragraph number="1466" book="majj">
Evaṃ vutte, vāseṭṭhabhāradvājā māṇavā bhagavantaṃ etadavocuṃ—  “abhikkantaṃ, bho gotama, abhikkantaṃ, bho gotama. Seyyathāpi, bho gotama, nikkujjitaṃ vā ukkujjeyya, paṭicchannaṃ vā vivareyya, mūḷhassa vā maggaṃ ācikkheyya, andhakāre vā telapajjotaṃ dhāreyya ‘cakkhumanto rūpāni dakkhantī’ti; evamevaṃ bhotā gotamena anekapariyāyena dhammo pakāsito. Ete mayaṃ bhavantaṃ gotamaṃ saraṇaṃ gacchāma dhammañca bhikkhusaṃghañca. Upāsake no bhavaṃ gotamo dhāretu ajjatagge pāṇupetaṃ saraṇaṃ gate”ti.

</Paragraph>
</Division>

<Paragraph number="1467" type="center" book="majj">
Vāseṭṭhasuttaṃ niṭṭhitaṃ aṭṭhamaṃ.
</Paragraph>