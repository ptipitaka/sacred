---
title: "2.6 Isigilisutta"
tableOfContents: false
sidebar:
  order: 7
type: "tipitaka"
basket: "su"
book: "upar"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="133" book="upar">

<Paragraph number="368" book="upar">
Evaṃ me sutaṃ—  ekaṃ samayaṃ bhagavā rājagahe viharati isigilismiṃ pabbate. Tatra kho bhagavā bhikkhū āmantesi—  “bhikkhavo”ti. “Bhadante”ti te bhikkhū bhagavato paccassosuṃ. Bhagavā etadavoca—
</Paragraph>

<Paragraph number="369" book="upar">
“Passatha no tumhe, bhikkhave, etaṃ vebhāraṃ pabbatan”ti? “Evaṃ, bhante”. “Etassapi kho, bhikkhave, vebhārassa pabbatassa aññāva samaññā ahosi aññā paññatti.
</Paragraph>

<Paragraph number="370" book="upar">
Passatha no tumhe, bhikkhave, etaṃ paṇḍavaṃ pabbatan”ti? “Evaṃ, bhante”. “Etassapi kho, bhikkhave, paṇḍavassa pabbatassa aññāva samaññā ahosi aññā paññatti.
</Paragraph>

<Paragraph number="371" book="upar">
Passatha no tumhe, bhikkhave, etaṃ vepullaṃ pabbatan”ti? “Evaṃ, bhante”. “Etassapi kho, bhikkhave, vepullassa pabbatassa aññāva samaññā ahosi aññā paññatti.
</Paragraph>

<Paragraph number="372" book="upar">
Passatha no tumhe, bhikkhave, etaṃ gijjhakūṭaṃ pabbatan”ti? “Evaṃ, bhante”. “Etassapi kho, bhikkhave, gijjhakūṭassa pabbatassa aññāva samaññā ahosi aññā paññatti.
</Paragraph>

<Paragraph number="373" book="upar">
Passatha no tumhe, bhikkhave, imaṃ isigiliṃ pabbatan”ti? “Evaṃ, bhante”. “Imassa kho pana, bhikkhave, isigilissa pabbatassa esāva samaññā ahosi esā paññatti.
</Paragraph>

<Paragraph number="374" book="upar">
Bhūtapubbaṃ, bhikkhave, pañca paccekabuddhasatāni imasmiṃ isigilismiṃ pabbate ciranivāsino ahesuṃ. Te imaṃ pabbataṃ pavisantā dissanti, paviṭṭhā na dissanti. Tamenaṃ manussā disvā evamāhaṃsu—  ‘ayaṃ pabbato ime isī gilatī’ti; ‘isigili isigili’ tveva samaññā udapādi. Ācikkhissāmi, bhikkhave, paccekabuddhānaṃ nāmāni; kittayissāmi, bhikkhave, paccekabuddhānaṃ nāmāni; desessāmi, bhikkhave, paccekabuddhānaṃ nāmāni. Taṃ suṇātha, sādhukaṃ manasi karotha, bhāsissāmī”ti. “Evaṃ, bhante”ti kho te bhikkhū bhagavato paccassosuṃ. Bhagavā etadavoca—
</Paragraph>

</Division>
<Division number="134" book="upar">

<Paragraph number="375" book="upar">
“Ariṭṭho nāma, bhikkhave, paccekasambuddho imasmiṃ isigilismiṃ pabbate ciranivāsī ahosi; upariṭṭho nāma, bhikkhave, paccekasambuddho imasmiṃ isigilismiṃ pabbate ciranivāsī ahosi; tagarasikhī nāma, bhikkhave, paccekasambuddho imasmiṃ isigilismiṃ pabbate ciranivāsī ahosi; yasassī nāma, bhikkhave, paccekasambuddho imasmiṃ isigilismiṃ pabbate ciranivāsī ahosi; sudassano nāma, bhikkhave, paccekasambuddho imasmiṃ isigilismiṃ pabbate ciranivāsī ahosi; piyadassī nāma, bhikkhave, paccekasambuddho imasmiṃ isigilismiṃ pabbate ciranivāsī ahosi; gandhāro nāma, bhikkhave, paccekasambuddho imasmiṃ isigilismiṃ pabbate ciranivāsī ahosi; piṇḍolo nāma, bhikkhave, paccekasambuddho imasmiṃ isigilismiṃ pabbate ciranivāsī ahosi; upāsabho nāma, bhikkhave, paccekasambuddho imasmiṃ isigilismiṃ pabbate ciranivāsī ahosi; nīto nāma, bhikkhave, paccekasambuddho imasmiṃ isigilismiṃ pabbate ciranivāsī ahosi; tatho nāma, bhikkhave, paccekasambuddho imasmiṃ isigilismiṃ pabbate ciranivāsī ahosi, sutavā nāma , bhikkhave, paccekasambuddho imasmiṃ isigilismiṃ pabbate ciranivāsī ahosi; bhāvitatto nāma, bhikkhave, paccekasambuddho imasmiṃ isigilismiṃ pabbate ciranivāsī ahosi.
</Paragraph>

</Division>
<Division number="135" book="upar">

<Paragraph number="376" type="verses" book="upar">
_Ye sattasārā anīghā nirāsā,_  
_Paccekamevajjhagamaṃsu bodhiṃ;_  
_Tesaṃ visallāna naruttamānaṃ,_  
_Nāmāni me kittayato suṇātha._  

</Paragraph>

<Paragraph number="377" type="verses" book="upar">
_Ariṭṭho upariṭṭho tagarasikhī yasassī,_  
_Sudassano piyadassī ca susambuddho;_  
_Gandhāro piṇḍolo upāsabho ca,_  
_Nīto tatho sutavā bhāvitatto._  

</Paragraph>

<Paragraph number="378" type="verses" book="upar">
_Sumbho subho matulo aṭṭhamo ca,_  
_Athassumegho anīgho sudāṭho;_  
_Paccekabuddhā bhavanettikhīṇā,_  
_Hiṅgū ca hiṅgo ca mahānubhāvā._  

</Paragraph>

<Paragraph number="379" type="verses" book="upar">
_Dve jālino munino aṭṭhako ca,_  
_Atha kosallo buddho atho subāhu;_  
_Upanemiso nemiso santacitto,_  
_Sacco tatho virajo paṇḍito ca._  

</Paragraph>

<Paragraph number="380" type="verses" book="upar">
_Kāḷūpakāḷā vijito jito ca,_  
_Aṅgo ca paṅgo ca guttijito ca;_  
_Passi jahi upadhidukkhamūlaṃ,_  
_Aparājito mārabalaṃ ajesi._  

</Paragraph>

<Paragraph number="381" type="verses" book="upar">
_Satthā pavattā sarabhaṅgo lomahaṃso,_  
_Uccaṅgamāyo asito anāsavo;_  
_Manomayo mānacchido ca bandhumā,_  
_Tadādhimutto vimalo ca ketumā._  

</Paragraph>

<Paragraph number="382" type="verses" book="upar">
_Ketumbharāgo ca mātaṅgo ariyo,_  
_Athaccuto accutagāmabyāmako;_  
_Sumaṅgalo dabbilo supatiṭṭhito,_  
_Asayho khemābhirato ca sorato._  

</Paragraph>

<Paragraph number="383" type="verses" book="upar">
_Durannayo saṃgho athopi ujjayo,_  
_Aparo muni sayho anomanikkamo;_  
_Ānando nando upanando dvādasa,_  
_Bhāradvājo antimadehadhārī._  

</Paragraph>

<Paragraph number="384" type="verses" book="upar">
_Bodhi mahānāmo athopi uttaro,_  
_Kesī sikhī sundaro dvārabhājo;_  
_Tissūpatissā bhavabandhanacchidā,_  
_Upasikhi taṇhacchido ca sikhari._  

</Paragraph>

<Paragraph number="385" type="verses" book="upar">
_Buddho ahu maṅgalo vītarāgo,_  
_Usabhacchidā jāliniṃ dukkhamūlaṃ;_  
_Santaṃ padaṃ ajjhagamopanīto,_  
_Uposatho sundaro saccanāmo._  

</Paragraph>

<Paragraph number="386" type="verses" book="upar">
_Jeto jayanto padumo uppalo ca,_  
_Padumuttaro rakkhito pabbato ca;_  
_Mānatthaddho sobhito vītarāgo,_  
_Kaṇho ca buddho suvimuttacitto._  

</Paragraph>

<Paragraph number="387" type="verses" book="upar">
_Ete ca aññe ca mahānubhāvā,_  
_Paccekabuddhā bhavanettikhīṇā;_  
_Te sabbasaṅgātigate mahesī,_  
_Parinibbute vandatha appameyye”ti._  


</Paragraph>
</Division>

<Paragraph number="388" type="center" book="upar">
Isigilisuttaṃ niṭṭhitaṃ chaṭṭhaṃ.
</Paragraph>