---
title: "2.1.4 Pātālasutta"
tableOfContents: false
sidebar:
  order: 5
type: "tipitaka"
basket: "su"
book: "sala"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="252" book="sala" bookNo="13" page="408">

<Paragraph number="1109" book="sala">
“Assutavā, bhikkhave, puthujjano yaṃ vācaṃ bhāsati—  ‘atthi mahāsamudde pātālo’ti. Taṃ kho panetaṃ, bhikkhave, assutavā puthujjano asantaṃ avijjamānaṃ evaṃ vācaṃ bhāsati—  ‘atthi mahāsamudde pātālo’ti. Sārīrikānaṃ kho etaṃ, bhikkhave, dukkhānaṃ vedanānaṃ adhivacanaṃ yadidaṃ ‘pātālo’ti. Assutavā, bhikkhave, puthujjano sārīrikāya dukkhāya vedanāya phuṭṭho samāno socati kilamati paridevati urattāḷiṃ kandati sammohaṃ āpajjati. Ayaṃ vuccati, bhikkhave, ‘assutavā puthujjano pātāle na paccuṭṭhāsi, gādhañca nājjhagā’. Sutavā ca kho, bhikkhave, ariyasāvako sārīrikāya dukkhāya vedanāya phuṭṭho samāno neva socati, na kilamati, na paridevati, na urattāḷiṃ kandati, na sammohaṃ āpajjati. Ayaṃ vuccati, bhikkhave, ‘sutavā ariyasāvako pātāle paccuṭṭhāsi, gādhañca ajjhagā’ti.
</Paragraph>

<Paragraph number="1110" type="verses" book="sala">
_Yo etā nādhivāseti,_  
_uppannā vedanā dukhā;_  
_Sārīrikā pāṇaharā,_  
_yāhi phuṭṭho pavedhati._  

</Paragraph>

<Paragraph number="1111" type="verses" book="sala">
_Akkandati parodati,_  
_dubbalo appathāmako;_  
_Na so pātāle paccuṭṭhāsi,_  
_atho gādhampi nājjhagā._  

</Paragraph>

<Paragraph number="1112" type="verses" book="sala">
_Yo cetā adhivāseti,_  
_uppannā vedanā dukhā;_  
_Sārīrikā pāṇaharā,_  
_yāhi phuṭṭho na vedhati;_  
_Sa ve pātāle paccuṭṭhāsi,_  
_atho gādhampi ajjhagā”ti._  


</Paragraph>
</Division>

<Paragraph number="1113" type="center" book="sala">
Catutthaṃ.
</Paragraph>