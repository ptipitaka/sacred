---
title: "1.2.5.10 Udakasutta"
tableOfContents: false
sidebar:
  order: 2
type: "tipitaka"
basket: "su"
book: "sala"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="103" book="sala" bookNo="13" page="304">

<Paragraph number="538" book="sala">
“Udako sudaṃ, bhikkhave, rāmaputto evaṃ vācaṃ bhāsati—  ‘idaṃ jātu vedagū, idaṃ jātu sabbajī, idaṃ jātu apalikhataṃ gaṇḍamūlaṃ palikhaṇin’ti. Taṃ kho panetaṃ, bhikkhave, udako rāmaputto avedagūyeva samāno ‘vedagūsmī’ti bhāsati, asabbajīyeva samāno ‘sabbajīsmī’ti bhāsati, apalikhataṃyeva gaṇḍamūlaṃ palikhataṃ me ‘gaṇḍamūlan’ti bhāsati. Idha kho taṃ, bhikkhave, bhikkhu sammā vadamāno vadeyya—  ‘idaṃ jātu vedagū, idaṃ jātu sabbajī, idaṃ jātu apalikhataṃ gaṇḍamūlaṃ palikhaṇin’ti.
</Paragraph>

<Paragraph number="539" book="sala">
Kathañca, bhikkhave, vedagū hoti? Yato kho, bhikkhave, bhikkhu channaṃ phassāyatanānaṃ samudayañca atthaṅgamañca assādañca ādīnavañca nissaraṇañca yathābhūtaṃ pajānāti; evaṃ kho, bhikkhave, bhikkhu vedagū hoti.
</Paragraph>

<Paragraph number="540" book="sala">
Kathañca, bhikkhave, bhikkhu sabbajī hoti? Yato kho, bhikkhave, bhikkhu channaṃ phassāyatanānaṃ samudayañca atthaṅgamañca assādañca ādīnavañca nissaraṇañca yathābhūtaṃ viditvā anupādāvimutto hoti; evaṃ kho, bhikkhave, bhikkhu sabbajī hoti.
</Paragraph>

<Paragraph number="541" book="sala">
Kathañca, bhikkhave, bhikkhuno apalikhataṃ gaṇḍamūlaṃ palikhataṃ hoti? Gaṇḍoti kho, bhikkhave, imassetaṃ cātumahābhūtikassa kāyassa adhivacanaṃ mātāpettikasambhavassa odanakummāsūpacayassa aniccucchādanaparimaddanabhedanaviddhaṃsanadhammassa. Gaṇḍamūlanti kho, bhikkhave, taṇhāyetaṃ adhivacanaṃ. Yato kho, bhikkhave, bhikkhuno taṇhā pahīnā hoti ucchinnamūlā tālāvatthukatā anabhāvaṃkatā āyatiṃ anuppādadhammā; evaṃ kho, bhikkhave, bhikkhuno apalikhataṃ gaṇḍamūlaṃ palikhataṃ hoti.
</Paragraph>

<Paragraph number="542" book="sala">
Udako sudaṃ, bhikkhave, rāmaputto evaṃ vācaṃ bhāsati—  ‘idaṃ jātu vedagū, idaṃ jātu sabbajī, idaṃ jātu apalikhataṃ gaṇḍamūlaṃ palikhaṇin’ti. Taṃ kho panetaṃ, bhikkhave, udako rāmaputto avedagūyeva samāno ‘vedagūsmī’ti bhāsati, asabbajīyeva samāno ‘sabbajīsmī’ti bhāsati; apalikhataṃyeva gaṇḍamūlaṃ ‘palikhataṃ me gaṇḍamūlan’ti bhāsati. Idha kho taṃ, bhikkhave, bhikkhu sammā vadamāno vadeyya—  ‘idaṃ jātu vedagū, idaṃ jātu sabbajī, idaṃ jātu apalikhataṃ gaṇḍamūlaṃ palikhaṇin’”ti.

</Paragraph>
</Division>

<Paragraph number="543" type="center" book="sala">
Dasamaṃ.



</Paragraph>

<Paragraph number="544" type="center" book="sala">
Saḷavaggo pañcamo.



</Paragraph>

<Paragraph number="545" type="center" book="sala">
Tassuddānaṃ


</Paragraph>

<Paragraph number="546" type="verses" book="sala">
_Dve saṅgayhā parihānaṃ,_  
_Pamādavihārī ca saṃvaro;_  
_Samādhi paṭisallānaṃ,_  
_Dve natumhākena uddakoti._  


</Paragraph>

<Paragraph number="547" type="center" book="sala">
Saḷāyatanavagge dutiyapaṇṇāsako samatto.



</Paragraph>

<Paragraph number="548" type="center" book="sala">
Tassa vagguddānaṃ


</Paragraph>

<Paragraph number="549" type="verses" book="sala">
_Avijjā migajālañca,_  
_Gilānaṃ channaṃ catutthakaṃ;_  
_Saḷavaggena paññāsaṃ,_  
_Dutiyo paṇṇāsako ayanti._  


</Paragraph>

<Paragraph number="550" type="center" book="sala">
Paṭhamasatakaṃ.
</Paragraph>