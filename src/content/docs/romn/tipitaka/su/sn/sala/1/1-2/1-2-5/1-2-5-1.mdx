---
title: "1.2.5.1 Adantaaguttasutta"
tableOfContents: false
sidebar:
  order: 1
type: "tipitaka"
basket: "su"
book: "sala"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="94" book="sala">

<Paragraph number="456" book="sala">
Sāvatthinidānaṃ. “Chayime, bhikkhave, phassāyatanā adantā aguttā arakkhitā asaṃvutā dukkhādhivāhā honti. Katame cha? Cakkhu, bhikkhave, phassāyatanaṃ adantaṃ aguttaṃ arakkhitaṃ asaṃvutaṃ dukkhādhivāhaṃ hoti …pe…  jivhā, bhikkhave, phassāyatanaṃ adantaṃ aguttaṃ arakkhitaṃ asaṃvutaṃ dukkhādhivāhaṃ hoti …pe…  mano, bhikkhave, phassāyatanaṃ adantaṃ aguttaṃ arakkhitaṃ asaṃvutaṃ dukkhādhivāhaṃ hoti. Ime kho, bhikkhave, cha phassāyatanā adantā aguttā arakkhitā asaṃvutā dukkhādhivāhā honti”.
</Paragraph>

<Paragraph number="457" book="sala">
Chayime, bhikkhave, phassāyatanā sudantā suguttā surakkhitā susaṃvutā sukhādhivāhā honti. Katame cha? Cakkhu, bhikkhave, phassāyatanaṃ sudantaṃ suguttaṃ surakkhitaṃ susaṃvutaṃ sukhādhivāhaṃ hoti …pe…  jivhā, bhikkhave, phassāyatanaṃ sudantaṃ suguttaṃ surakkhitaṃ susaṃvutaṃ sukhādhivāhaṃ hoti …pe…  mano, bhikkhave, phassāyatanaṃ sudantaṃ suguttaṃ surakkhitaṃ susaṃvutaṃ sukhādhivāhaṃ hoti. Ime kho, bhikkhave, cha phassāyatanā sudantā suguttā surakkhitā susaṃvutā sukhādhivāhā hontī”ti. Idamavoca bhagavā …pe…  etadavoca satthā—
</Paragraph>

<Paragraph number="458" type="verses" book="sala">
_“Saḷeva phassāyatanāni bhikkhavo,_  
_Asaṃvuto yattha dukkhaṃ nigacchati;_  
_Tesañca ye saṃvaraṇaṃ avedisuṃ,_  
_Saddhādutiyā viharantānavassutā._  

</Paragraph>

<Paragraph number="459" type="verses" book="sala">
_Disvāna rūpāni manoramāni,_  
_Athopi disvāna amanoramāni;_  
_Manorame rāgapathaṃ vinodaye,_  
_Na cāppiyaṃ meti manaṃ padosaye._  

</Paragraph>

<Paragraph number="460" type="verses" book="sala">
_Saddañca sutvā dubhayaṃ piyāppiyaṃ,_  
_Piyamhi sadde na samucchito siyā;_  
_Athoppiye dosagataṃ vinodaye,_  
_Na cāppiyaṃ meti manaṃ padosaye._  

</Paragraph>

<Paragraph number="461" type="verses" book="sala">
_Gandhañca ghatvā surabhiṃ manoramaṃ,_  
_Athopi ghatvā asuciṃ akantiyaṃ;_  
_Akantiyasmiṃ paṭighaṃ vinodaye,_  
_Chandānunīto na ca kantiye siyā._  

</Paragraph>

<Paragraph number="462" type="verses" book="sala">
_Rasañca bhotvāna asāditañca sāduṃ,_  
_Athopi bhotvāna asādumekadā;_  
_Sāduṃ rasaṃ nājjhosāya bhuñje,_  
_Virodhamāsādusu nopadaṃsaye._  

</Paragraph>

<Paragraph number="463" type="verses" book="sala">
_Phassena phuṭṭho na sukhena majje,_  
_Dukkhena phuṭṭhopi na sampavedhe;_  
_Phassadvayaṃ sukhadukkhe upekkhe,_  
_Anānuruddho aviruddha kenaci._  

</Paragraph>

<Paragraph number="464" type="verses" book="sala">
_Papañcasaññā itarītarā narā,_  
_Papañcayantā upayanti saññino;_  
_Manomayaṃ gehasitañca sabbaṃ,_  
_Panujja nekkhammasitaṃ irīyati._  

</Paragraph>

<Paragraph number="465" type="verses" book="sala">
_Evaṃ mano chassu yadā subhāvito,_  
_Phuṭṭhassa cittaṃ na vikampate kvaci;_  
_Te rāgadose abhibhuyya bhikkhavo,_  
_Bhavattha jātimaraṇassa pāragā”ti._  


</Paragraph>
</Division>

<Paragraph number="466" type="center" book="sala">
Paṭhamaṃ.
</Paragraph>