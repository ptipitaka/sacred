---
title: "1.2.3.1 Paṭhamagilānasutta"
tableOfContents: false
sidebar:
  order: 1
type: "tipitaka"
basket: "su"
book: "sala"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="74" book="sala">

<Paragraph number="280" book="sala">
Sāvatthinidānaṃ. Atha kho aññataro bhikkhu yena bhagavā tenupasaṅkami …pe…  ekamantaṃ nisinno kho so bhikkhu bhagavantaṃ etadavoca—  “amukasmiṃ, bhante, vihāre aññataro bhikkhu navo appaññāto ābādhiko dukkhito bāḷhagilāno. Sādhu, bhante, bhagavā yena so bhikkhu tenupasaṅkamatu anukampaṃ upādāyā”ti.
</Paragraph>

<Paragraph number="281" book="sala">
Atha kho bhagavā navavādañca sutvā gilānavādañca, “appaññāto bhikkhū”ti iti viditvā yena so bhikkhu tenupasaṅkami. Addasā kho so bhikkhu bhagavantaṃ dūratova āgacchantaṃ. Disvāna mañcake samadhosi. Atha kho bhagavā taṃ bhikkhuṃ etadavoca—  “alaṃ, bhikkhu, mā tvaṃ mañcake samadhosi. Santimāni āsanāni paññattāni, tatthāhaṃ nisīdissāmī”ti. Nisīdi bhagavā paññatte āsane. Nisajja kho bhagavā taṃ bhikkhuṃ etadavoca—  “kacci te, bhikkhu, khamanīyaṃ, kacci yāpanīyaṃ, kacci dukkhā vedanā paṭikkamanti no abhikkamanti, paṭikkamosānaṃ paññāyati no abhikkamo”ti?
</Paragraph>

<Paragraph number="282" book="sala">
“Na me, bhante, khamanīyaṃ, na yāpanīyaṃ, bāḷhā me dukkhā vedanā abhikkamanti no paṭikkamanti, abhikkamosānaṃ paññāyati no paṭikkamo”ti.
</Paragraph>

<Paragraph number="283" book="sala">
“Kacci te, bhikkhu, na kiñci kukkuccaṃ, na koci vippaṭisāro”ti?
</Paragraph>

<Paragraph number="284" book="sala">
“Taggha me, bhante, anappakaṃ kukkuccaṃ, anappako vippaṭisāro”ti.
</Paragraph>

<Paragraph number="285" book="sala">
“Kacci pana taṃ, bhikkhu, attā sīlato upavadatī”ti?
</Paragraph>

<Paragraph number="286" book="sala">
“Na kho maṃ, bhante, attā sīlato upavadatī”ti.
</Paragraph>

<Paragraph number="287" book="sala">
“No ce kira te, bhikkhu, attā sīlato upavadati, atha kiñca te kukkuccaṃ ko ca vippaṭisāro”ti?
</Paragraph>

<Paragraph number="288" book="sala">
“Na khvāhaṃ, bhante, sīlavisuddhatthaṃ bhagavatā dhammaṃ desitaṃ ājānāmī”ti.
</Paragraph>

<Paragraph number="289" book="sala">
“No ce kira tvaṃ, bhikkhu, sīlavisuddhatthaṃ mayā dhammaṃ desitaṃ ājānāsi, atha kimatthaṃ carahi tvaṃ, bhikkhu, mayā dhammaṃ desitaṃ ājānāsī”ti?
</Paragraph>

<Paragraph number="290" book="sala">
“Rāgavirāgatthaṃ khvāhaṃ, bhante, bhagavatā dhammaṃ desitaṃ ājānāmī”ti.
</Paragraph>

<Paragraph number="291" book="sala">
“Sādhu sādhu, bhikkhu. Sādhu kho tvaṃ, bhikkhu, rāgavirāgatthaṃ mayā dhammaṃ desitaṃ ājānāsi. Rāgavirāgattho hi, bhikkhu, mayā dhammo desito. Taṃ kiṃ maññasi, bhikkhu, cakkhu niccaṃ vā aniccaṃ vā”ti?
</Paragraph>

<Paragraph number="292" book="sala">
“Aniccaṃ, bhante”.
</Paragraph>

<Paragraph number="293" book="sala">
“ …pe…  Sotaṃ…  ghānaṃ…  jivhā…  kāyo…  mano nicco vā anicco vā”ti?
</Paragraph>

<Paragraph number="294" book="sala">
“Anicco, bhante”.
</Paragraph>

<Paragraph number="295" book="sala">
“Yaṃ panāniccaṃ dukkhaṃ vā taṃ sukhaṃ vā”ti?
</Paragraph>

<Paragraph number="296" book="sala">
“Dukkhaṃ, bhante”.
</Paragraph>

<Paragraph number="297" book="sala">
“Yaṃ panāniccaṃ dukkhaṃ vipariṇāmadhammaṃ, kallaṃ nu taṃ samanupassituṃ—  ‘etaṃ mama, esohamasmi, eso me attā’”ti?
</Paragraph>

<Paragraph number="298" book="sala">
“No hetaṃ, bhante”.
</Paragraph>

<Paragraph number="299" book="sala">
“Evaṃ passaṃ, bhikkhu, sutavā ariyasāvako cakkhusmimpi nibbindati, sotasmimpi nibbindati …pe…  manasmimpi nibbindati. Nibbindaṃ virajjati; virāgā vimuccati; vimuttasmiṃ vimuttamiti ñāṇaṃ hoti. ‘Khīṇā jāti …pe…  nāparaṃ itthattāyā’ti pajānātī”ti.
</Paragraph>

<Paragraph number="300" book="sala">
Idamavoca bhagavā. Attamano so bhikkhu bhagavato bhāsitaṃ abhinandi. Imasmiñca pana veyyākaraṇasmiṃ bhaññamāne tassa bhikkhuno virajaṃ vītamalaṃ dhammacakkhuṃ udapādi—  “yaṃ kiñci samudayadhammaṃ sabbaṃ taṃ nirodhadhamman”ti.

</Paragraph>
</Division>

<Paragraph number="301" type="center" book="sala">
Paṭhamaṃ.
</Paragraph>