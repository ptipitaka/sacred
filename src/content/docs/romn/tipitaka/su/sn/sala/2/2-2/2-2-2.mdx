---
title: "2.2.2 Paṭhamaākāsasutta"
tableOfContents: false
sidebar:
  order: 3
type: "tipitaka"
basket: "su"
book: "sala"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="260" book="sala">

<Paragraph number="1153" book="sala">
“Seyyathāpi, bhikkhave, ākāse vividhā vātā vāyanti. Puratthimāpi vātā vāyanti, pacchimāpi vātā vāyanti, uttarāpi vātā vāyanti, dakkhiṇāpi vātā vāyanti, sarajāpi vātā vāyanti, arajāpi vātā vāyanti, sītāpi vātā vāyanti, uṇhāpi vātā vāyanti, parittāpi vātā vāyanti, adhimattāpi vātā vāyanti. Evameva kho, bhikkhave, imasmiṃ kāyasmiṃ vividhā vedanā uppajjanti, sukhāpi vedanā uppajjati, dukkhāpi vedanā uppajjati, adukkhamasukhāpi vedanā uppajjatīti.
</Paragraph>

<Paragraph number="1154" type="verses" book="sala">
_Yathāpi vātā ākāse,_  
_vāyanti vividhā puthū;_  
_Puratthimā pacchimā cāpi,_  
_uttarā atha dakkhiṇā._  

</Paragraph>

<Paragraph number="1155" type="verses" book="sala">
_Sarajā arajā capi,_  
_sītā uṇhā ca ekadā;_  
_Adhimattā parittā ca,_  
_puthū vāyanti mālutā._  

</Paragraph>

<Paragraph number="1156" type="verses" book="sala">
_Tathevimasmiṃ kāyasmiṃ,_  
_samuppajjanti vedanā;_  
_Sukhadukkhasamuppatti,_  
_adukkhamasukhā ca yā._  

</Paragraph>

<Paragraph number="1157" type="verses" book="sala">
_Yato ca bhikkhu ātāpī,_  
_sampajaññaṃ na riñcati;_  
_Tato so vedanā sabbā,_  
_parijānāti paṇḍito._  

</Paragraph>

<Paragraph number="1158" type="verses" book="sala">
_So vedanā pariññāya,_  
_diṭṭhe dhamme anāsavo;_  
_Kāyassa bhedā dhammaṭṭho,_  
_saṅkhyaṃ nopeti vedagū”ti._  


</Paragraph>
</Division>

<Paragraph number="1159" type="center" book="sala">
Dutiyaṃ.
</Paragraph>