---
title: "1.2.4.6 Bāhiyasutta"
tableOfContents: false
sidebar:
  order: 7
type: "tipitaka"
basket: "su"
book: "sala"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="89" book="sala" bookNo="13" page="288">

<Paragraph number="419" book="sala">
Atha kho āyasmā bāhiyo yena bhagavā tenupasaṅkami …pe…  ekamantaṃ nisinno kho āyasmā bāhiyo bhagavantaṃ etadavoca—  “sādhu me, bhante, bhagavā saṃkhittena dhammaṃ desetu, yamahaṃ bhagavato dhammaṃ sutvā eko vūpakaṭṭho appamatto ātāpī pahitatto vihareyyan”ti.
</Paragraph>

<Paragraph number="420" book="sala">
“Taṃ kiṃ maññasi, bāhiya, cakkhu niccaṃ vā aniccaṃ vā”ti?
</Paragraph>

<Paragraph number="421" book="sala">
“Aniccaṃ, bhante”.
</Paragraph>

<Paragraph number="422" book="sala">
“Yaṃ panāniccaṃ dukkhaṃ vā taṃ sukhaṃ vā”ti?
</Paragraph>

<Paragraph number="423" book="sala">
“Dukkhaṃ, bhante”.
</Paragraph>

<Paragraph number="424" book="sala">
“Yaṃ panāniccaṃ dukkhaṃ vipariṇāmadhammaṃ, kallaṃ nu taṃ samanupassituṃ—  ‘etaṃ mama, esohamasmi, eso me attā’”ti?
</Paragraph>

<Paragraph number="425" book="sala">
“No hetaṃ, bhante”.
</Paragraph>

<Paragraph number="426" book="sala">
“Rūpā niccā vā aniccā vā”ti?
</Paragraph>

<Paragraph number="427" book="sala">
“Aniccā, bhante” …pe…  cakkhuviññāṇaṃ …pe…  cakkhusamphasso …pe…  yampidaṃ manosamphassapaccayā uppajjati vedayitaṃ sukhaṃ vā dukkhaṃ vā adukkhamasukhaṃ vā tampi niccaṃ vā aniccaṃ vā”ti?
</Paragraph>

<Paragraph number="428" book="sala">
“Aniccaṃ, bhante”.
</Paragraph>

<Paragraph number="429" book="sala">
“Yaṃ panāniccaṃ dukkhaṃ vā taṃ sukhaṃ vā”ti?
</Paragraph>

<Paragraph number="430" book="sala">
“Dukkhaṃ, bhante”.
</Paragraph>

<Paragraph number="431" book="sala">
“Yaṃ panāniccaṃ dukkhaṃ vipariṇāmadhammaṃ, kallaṃ nu taṃ samanupassituṃ—  ‘etaṃ mama, esohamasmi, eso me attā’”ti?
</Paragraph>

<Paragraph number="432" book="sala">
“No hetaṃ, bhante”.
</Paragraph>

<Paragraph number="433" book="sala">
“Evaṃ passaṃ, bāhiya, sutavā ariyasāvako cakkhusmimpi nibbindati, rūpesupi nibbindati, cakkhuviññāṇepi nibbindati, cakkhusamphassepi nibbindati …pe…  yampidaṃ manosamphassapaccayā uppajjati vedayitaṃ sukhaṃ vā dukkhaṃ vā adukkhamasukhaṃ vā tasmimpi nibbindati. Nibbindaṃ virajjati; virāgā vimuccati; vimuttasmiṃ vimuttamiti ñāṇaṃ hoti. ‘Khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyā’ti pajānātī”ti.
</Paragraph>

<Paragraph number="434" book="sala">
Atha kho āyasmā bāhiyo bhagavato bhāsitaṃ abhinanditvā anumoditvā uṭṭhāyāsanā bhagavantaṃ abhivādetvā padakkhiṇaṃ katvā pakkāmi. Atha kho āyasmā bāhiyo eko vūpakaṭṭho appamatto ātāpī pahitatto viharanto nacirasseva—  yassatthāya kulaputtā sammadeva agārasmā anagāriyaṃ pabbajanti, tadanuttaraṃ—  brahmacariyapariyosānaṃ diṭṭheva dhamme sayaṃ abhiññā sacchikatvā upasampajja vihāsi. “Khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyā”ti abbhaññāsi. Aññataro ca panāyasmā bāhiyo arahataṃ ahosīti.

</Paragraph>
</Division>

<Paragraph number="435" type="center" book="sala">
Chaṭṭhaṃ.
</Paragraph>