---
title: "9.2.33 Parāyanasutta"
tableOfContents: false
sidebar:
  order: 4
type: "tipitaka"
basket: "su"
book: "sala"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="409" book="sala" bookNo="13" page="542">

<Paragraph number="1741" book="sala">
“Parāyanañca vo, bhikkhave, desessāmi parāyanagāmiñca maggaṃ. Taṃ suṇātha. Katamañca, bhikkhave, parāyanaṃ? Yo, bhikkhave, rāgakkhayo dosakkhayo mohakkhayo—  idaṃ vuccati, bhikkhave, parāyanaṃ. Katamo ca, bhikkhave, parāyanagāmī maggo? Kāyagatāsati. Ayaṃ vuccati, bhikkhave, parāyanagāmimaggo. Iti kho, bhikkhave, desitaṃ vo mayā parāyanaṃ, desito parāyanagāmimaggo. Yaṃ, bhikkhave, satthārā karaṇīyaṃ sāvakānaṃ hitesinā anukampakena anukampaṃ upādāya, kataṃ vo taṃ mayā. Etāni, bhikkhave, rukkhamūlāni, etāni suññāgārāni. Jhāyatha, bhikkhave, mā pamādattha; mā pacchā vippaṭisārino ahuvattha. Ayaṃ vo amhākaṃ anusāsanī”ti. (Yathā asaṅkhataṃ tathā vitthāretabbaṃ.) (33)

</Paragraph>
</Division>

<Paragraph number="1742" type="center" book="sala">
Tettiṃsatimaṃ.



</Paragraph>

<Paragraph number="1743" type="center" book="sala">
Dutiyo vaggo.



</Paragraph>

<Paragraph number="1744" type="center" book="sala">
Tassuddānaṃ


</Paragraph>

<Paragraph number="1745" type="verses" book="sala">
_Asaṅkhataṃ anataṃ anāsavaṃ,_  
_Saccañca pāraṃ nipuṇaṃ sududdasaṃ;_  
_Ajajjaraṃ dhuvaṃ apalokitaṃ,_  
_Anidassanaṃ nippapañca santaṃ._  

</Paragraph>

<Paragraph number="1746" type="verses" book="sala">
_Amataṃ paṇītañca sivañca khemaṃ,_  
_Taṇhākkhayo acchariyañca abbhutaṃ;_  
_Anītikaṃ anītikadhammaṃ,_  
_Nibbānametaṃ sugatena desitaṃ._  

</Paragraph>

<Paragraph number="1747" type="verses" book="sala">
_Abyābajjho virāgo ca,_  
_suddhi mutti anālayo;_  
_Dīpo leṇañca tāṇañca,_  
_saraṇañca parāyananti._  


</Paragraph>

<Paragraph number="1748" type="center" book="sala">
Asaṅkhatasaṃyuttaṃ samattaṃ.
</Paragraph>