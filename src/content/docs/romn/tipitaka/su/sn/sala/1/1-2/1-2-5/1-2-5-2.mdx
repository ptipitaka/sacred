---
title: "1.2.5.2 Mālukyaputtasutta"
tableOfContents: false
sidebar:
  order: 3
type: "tipitaka"
basket: "su"
book: "sala"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="95" book="sala">

<Paragraph number="467" book="sala">
Atha kho āyasmā mālukyaputto yena bhagavā tenupasaṅkami …pe…  ekamantaṃ nisinno kho āyasmā mālukyaputto bhagavantaṃ etadavoca—  “sādhu me, bhante, bhagavā saṃkhittena dhammaṃ desetu, yamahaṃ bhagavato dhammaṃ sutvā eko vūpakaṭṭho appamatto ātāpī pahitatto vihareyyan”ti.
</Paragraph>

<Paragraph number="468" book="sala">
“Ettha dāni, mālukyaputta, kiṃ dahare bhikkhū vakkhāma. Yatra hi nāma tvaṃ, bhikkhu, jiṇṇo vuddho mahallako addhagato vayoanuppatto saṃkhittena ovādaṃ yācasī”ti.
</Paragraph>

<Paragraph number="469" book="sala">
“Kiñcāpāhaṃ, bhante, jiṇṇo vuddho mahallako addhagato vayoanuppatto. Desetu me, bhante, bhagavā saṃkhittena dhammaṃ, desetu sugato saṃkhittena dhammaṃ, appeva nāmāhaṃ bhagavato bhāsitassa atthaṃ ājāneyyaṃ. Appeva nāmāhaṃ bhagavato bhāsitassa dāyādo assan”ti.
</Paragraph>

<Paragraph number="470" book="sala">
“Taṃ kiṃ maññasi, mālukyaputta, ye te cakkhuviññeyyā rūpā adiṭṭhā adiṭṭhapubbā, na ca passasi, na ca te hoti passeyyanti? Atthi te tattha chando vā rāgo vā pemaṃ vā”ti? “No hetaṃ, bhante”.
</Paragraph>

<Paragraph number="471" book="sala">
“Ye te sotaviññeyyā saddā assutā assutapubbā, na ca suṇāsi, na ca te hoti suṇeyyanti? Atthi te tattha chando vā rāgo vā pemaṃ vā”ti? “No hetaṃ, bhante”.
</Paragraph>

<Paragraph number="472" book="sala">
“Ye te ghānaviññeyyā gandhā aghāyitā aghāyitapubbā, na ca ghāyasi, na ca te hoti ghāyeyyanti? Atthi te tattha chando vā rāgo vā pemaṃ vā”ti? “No hetaṃ, bhante”.
</Paragraph>

<Paragraph number="473" book="sala">
“Ye te jivhāviññeyyā rasā asāyitā asāyitapubbā, na ca sāyasi, na ca te hoti sāyeyyanti? Atthi te tattha chando vā rāgo vā pemaṃ vā”ti? “No hetaṃ, bhante”.
</Paragraph>

<Paragraph number="474" book="sala">
“Ye te kāyaviññeyyā phoṭṭhabbā asamphuṭṭhā asamphuṭṭhapubbā, na ca phusasi, na ca te hoti phuseyyanti? Atthi te tattha chando vā rāgo vā pemaṃ vā”ti? “No hetaṃ, bhante”.
</Paragraph>

<Paragraph number="475" book="sala">
“Ye te manoviññeyyā dhammā aviññātā aviññātapubbā, na ca vijānāsi, na ca te hoti vijāneyyanti? Atthi te tattha chando vā rāgo vā pemaṃ vā”ti? “No hetaṃ, bhante”.
</Paragraph>

<Paragraph number="476" book="sala">
“Ettha ca te, mālukyaputta, diṭṭhasutamutaviññātabbesu dhammesu diṭṭhe diṭṭhamattaṃ bhavissati, sute sutamattaṃ bhavissati, mute mutamattaṃ bhavissati, viññāte viññātamattaṃ bhavissati. Yato kho te, mālukyaputta, diṭṭhasutamutaviññātabbesu dhammesu diṭṭhe diṭṭhamattaṃ bhavissati, sute sutamattaṃ bhavissati, mute mutamattaṃ bhavissati, viññāte viññātamattaṃ bhavissati; tato tvaṃ, mālukyaputta, na tena. Yato tvaṃ, mālukyaputta, na tena; tato tvaṃ, mālukyaputta, na tattha. Yato tvaṃ, mālukyaputta, na tattha; tato tvaṃ, mālukyaputta, nevidha, na huraṃ, na ubhayamantarena. Esevanto dukkhassā”ti.
</Paragraph>

<Paragraph number="477" book="sala">
“Imassa khvāhaṃ, bhante, bhagavatā saṃkhittena bhāsitassa vitthārena atthaṃ ājānāmi—
</Paragraph>

<Paragraph number="478" type="verses" book="sala">
_‘Rūpaṃ disvā sati muṭṭhā,_  
_Piyaṃ nimittaṃ manasi karoto;_  
_Sārattacitto vedeti,_  
_Tañca ajjhosa tiṭṭhati._  

</Paragraph>

<Paragraph number="479" type="verses" book="sala">
_Tassa vaḍḍhanti vedanā,_  
_anekā rūpasambhavā;_  
_Abhijjhā ca vihesā ca,_  
_cittamassūpahaññati;_  
_Evaṃ ācinato dukkhaṃ,_  
_ārā nibbāna vuccati._  

</Paragraph>

<Paragraph number="480" type="verses" book="sala">
_Saddaṃ sutvā sati muṭṭhā,_  
_Piyaṃ nimittaṃ manasi karoto;_  
_Sārattacitto vedeti,_  
_Tañca ajjhosa tiṭṭhati._  

</Paragraph>

<Paragraph number="481" type="verses" book="sala">
_Tassa vaḍḍhanti vedanā,_  
_anekā saddasambhavā;_  
_Abhijjhā ca vihesā ca,_  
_cittamassūpahaññati;_  
_Evaṃ ācinato dukkhaṃ,_  
_ārā nibbāna vuccati._  

</Paragraph>

<Paragraph number="482" type="verses" book="sala">
_Gandhaṃ ghatvā sati muṭṭhā,_  
_Piyaṃ nimittaṃ manasi karoto;_  
_Sārattacitto vedeti,_  
_Tañca ajjhosa tiṭṭhati._  

</Paragraph>

<Paragraph number="483" type="verses" book="sala">
_Tassa vaḍḍhanti vedanā,_  
_anekā gandhasambhavā;_  
_Abhijjhā ca vihesā ca,_  
_cittamassūpahaññati;_  
_Evaṃ ācinato dukkhaṃ,_  
_ārā nibbāna vuccati._  

</Paragraph>

<Paragraph number="484" type="verses" book="sala">
_Rasaṃ bhotvā sati muṭṭhā,_  
_Piyaṃ nimittaṃ manasi karoto;_  
_Sārattacitto vedeti,_  
_Tañca ajjhosa tiṭṭhati._  

</Paragraph>

<Paragraph number="485" type="verses" book="sala">
_Tassa vaḍḍhanti vedanā,_  
_anekā rasasambhavā;_  
_Abhijjhā ca vihesā ca,_  
_cittamassūpahaññati;_  
_Evaṃ ācinato dukkhaṃ,_  
_ārā nibbāna vuccati._  

</Paragraph>

<Paragraph number="486" type="verses" book="sala">
_Phassaṃ phussa sati muṭṭhā,_  
_Piyaṃ nimittaṃ manasi karoto;_  
_Sārattacitto vedeti,_  
_Tañca ajjhosa tiṭṭhati._  

</Paragraph>

<Paragraph number="487" type="verses" book="sala">
_Tassa vaḍḍhanti vedanā,_  
_anekā phassasambhavā;_  
_Abhijjhā ca vihesā ca,_  
_cittamassūpahaññati;_  
_Evaṃ ācinato dukkhaṃ,_  
_ārā nibbāna vuccati._  

</Paragraph>

<Paragraph number="488" type="verses" book="sala">
_Dhammaṃ ñatvā sati muṭṭhā,_  
_Piyaṃ nimittaṃ manasi karoto;_  
_Sārattacitto vedeti,_  
_Tañca ajjhosa tiṭṭhati._  

</Paragraph>

<Paragraph number="489" type="verses" book="sala">
_Tassa vaḍḍhanti vedanā,_  
_anekā dhammasambhavā;_  
_Abhijjhā ca vihesā ca,_  
_cittamassūpahaññati;_  
_Evaṃ ācinato dukkhaṃ,_  
_ārā nibbāna vuccati._  

</Paragraph>

<Paragraph number="490" type="verses" book="sala">
_Na so rajjati rūpesu,_  
_rūpaṃ disvā paṭissato;_  
_Virattacitto vedeti,_  
_tañca nājjhosa tiṭṭhati._  

</Paragraph>

<Paragraph number="491" type="verses" book="sala">
_Yathāssa passato rūpaṃ,_  
_sevato cāpi vedanaṃ;_  
_Khīyati nopacīyati,_  
_evaṃ so caratī sato;_  
_Evaṃ apacinato dukkhaṃ,_  
_santike nibbāna vuccati._  

</Paragraph>

<Paragraph number="492" type="verses" book="sala">
_Na so rajjati saddesu,_  
_saddaṃ sutvā paṭissato;_  
_Virattacitto vedeti,_  
_tañca nājjhosa tiṭṭhati._  

</Paragraph>

<Paragraph number="493" type="verses" book="sala">
_Yathāssa suṇato saddaṃ,_  
_sevato cāpi vedanaṃ;_  
_Khīyati nopacīyati,_  
_evaṃ so caratī sato;_  
_Evaṃ apacinato dukkhaṃ,_  
_santike nibbāna vuccati._  

</Paragraph>

<Paragraph number="494" type="verses" book="sala">
_Na so rajjati gandhesu,_  
_gandhaṃ ghatvā paṭissato;_  
_Virattacitto vedeti,_  
_tañca nājjhosa tiṭṭhati._  

</Paragraph>

<Paragraph number="495" type="verses" book="sala">
_Yathāssa ghāyato gandhaṃ,_  
_sevato cāpi vedanaṃ;_  
_Khīyati nopacīyati,_  
_evaṃ so caratī sato;_  
_Evaṃ apacinato dukkhaṃ,_  
_santike nibbāna vuccati._  

</Paragraph>

<Paragraph number="496" type="verses" book="sala">
_Na so rajjati rasesu,_  
_rasaṃ bhotvā paṭissato;_  
_Virattacitto vedeti,_  
_tañca nājjhosa tiṭṭhati._  

</Paragraph>

<Paragraph number="497" type="verses" book="sala">
_Yathāssa sāyato rasaṃ,_  
_sevato cāpi vedanaṃ;_  
_Khīyati nopacīyati,_  
_evaṃ so caratī sato;_  
_Evaṃ apacinato dukkhaṃ,_  
_santike nibbāna vuccati._  

</Paragraph>

<Paragraph number="498" type="verses" book="sala">
_Na so rajjati phassesu,_  
_phassaṃ phussa paṭissato;_  
_Virattacitto vedeti,_  
_tañca nājjhosa tiṭṭhati._  

</Paragraph>

<Paragraph number="499" type="verses" book="sala">
_Yathāssa phusato phassaṃ,_  
_sevato cāpi vedanaṃ;_  
_Khīyati nopacīyati,_  
_evaṃ so caratī sato;_  
_Evaṃ apacinato dukkhaṃ,_  
_santike nibbāna vuccati._  

</Paragraph>

<Paragraph number="500" type="verses" book="sala">
_Na so rajjati dhammesu,_  
_dhammaṃ ñatvā paṭissato;_  
_Virattacitto vedeti,_  
_tañca nājjhosa tiṭṭhati._  

</Paragraph>

<Paragraph number="501" type="verses" book="sala">
_Yathāssa jānato dhammaṃ,_  
_Sevato cāpi vedanaṃ;_  
_Khīyati nopacīyati,_  
_Evaṃ so caratī sato;_  
_Evaṃ apacinato dukkhaṃ,_  
_Santike nibbāna vuccatī’ti._  

</Paragraph>

<Paragraph number="502" book="sala">
Imassa khvāhaṃ, bhante, bhagavatā saṃkhittena bhāsitassa evaṃ vitthārena atthaṃ ājānāmī”ti. “Sādhu sādhu, mālukyaputta. Sādhu kho tvaṃ, mālukyaputta, mayā saṃkhittena bhāsitassa vitthārena atthaṃ ājānāsi—
</Paragraph>

<Paragraph number="503" type="verses" book="sala">
_‘Rūpaṃ disvā sati muṭṭhā,_  
_Piyaṃ nimittaṃ manasi karoto;_  
_Sārattacitto vedeti,_  
_Tañca ajjhosa tiṭṭhati._  

</Paragraph>

<Paragraph number="504" type="verses" book="sala">
_Tassa vaḍḍhanti vedanā,_  
_anekā rūpasambhavā;_  
_Abhijjhā ca vihesā ca,_  
_cittamassūpahaññati;_  
_Evaṃ ācinato dukkhaṃ,_  
_ārā nibbāna vuccati._  


</Paragraph>
</Division>

<Paragraph number="505" type="center" book="sala">
…pe…


</Paragraph>

<Paragraph number="506" type="verses" book="sala">
_Na so rajjati dhammesu,_  
_dhammaṃ ñatvā paṭissato;_  
_Virattacitto vedeti,_  
_tañca nājjhosa tiṭṭhati._  

</Paragraph>

<Paragraph number="507" type="verses" book="sala">
_Yathāssa vijānato dhammaṃ,_  
_Sevato cāpi vedanaṃ;_  
_Khīyati nopacīyati,_  
_Evaṃ so caratī sato;_  
_Evaṃ apacinato dukkhaṃ,_  
_Santike nibbāna vuccatī’ti._  

</Paragraph>

<Paragraph number="508" book="sala">
Imassa kho, mālukyaputta, mayā saṃkhittena bhāsitassa evaṃ vitthārena attho daṭṭhabbo”ti.
</Paragraph>

<Paragraph number="509" book="sala">
Atha kho āyasmā mālukyaputto bhagavato bhāsitaṃ abhinanditvā anumoditvā uṭṭhāyāsanā bhagavantaṃ abhivādetvā padakkhiṇaṃ katvā pakkāmi. Atha kho āyasmā mālukyaputto eko vūpakaṭṭho appamatto ātāpī pahitatto viharanto nacirasseva—  yassatthāya kulaputtā sammadeva agārasmā anagāriyaṃ pabbajanti, tadanuttaraṃ—  brahmacariyapariyosānaṃ diṭṭheva dhamme sayaṃ abhiññā sacchikatvā upasampajja vihāsi. “Khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyā”ti abbhaññāsi. Aññataro ca panāyasmā mālukyaputto arahataṃ ahosīti.

</Paragraph>

<Paragraph number="510" type="center" book="sala">
Dutiyaṃ.
</Paragraph>