---
title: "6.1.10 Sakkasutta"
tableOfContents: false
sidebar:
  order: 2
type: "tipitaka"
basket: "su"
book: "sala"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="341" book="sala">

<Paragraph number="1401" book="sala">
Atha kho āyasmā mahāmoggallāno—  seyyathāpi nāma balavā puriso samiñjitaṃ vā bāhaṃ pasāreyya, pasāritaṃ vā bāhaṃ samiñjeyya; evameva—  jetavane antarahito devesu tāvatiṃsesu pāturahosi. Atha kho sakko devānamindo pañcahi devatāsatehi saddhiṃ yenāyasmā mahāmoggallāno tenupasaṅkami; upasaṅkamitvā āyasmantaṃ mahāmoggallānaṃ abhivādetvā ekamantaṃ aṭṭhāsi. Ekamantaṃ ṭhitaṃ kho sakkaṃ devānamindaṃ āyasmā mahāmoggallāno etadavoca—
</Paragraph>

<Paragraph number="1402" book="sala">
“Sādhu kho, devānaminda, buddhasaraṇagamanaṃ hoti. Buddhasaraṇagamanahetu kho, devānaminda, evamidhekacce sattā kāyassa bhedā paraṃ maraṇā sugatiṃ saggaṃ lokaṃ upapajjanti. Sādhu kho, devānaminda, dhammasaraṇagamanaṃ hoti. Dhammasaraṇagamanahetu kho, devānaminda, evamidhekacce sattā kāyassa bhedā paraṃ maraṇā sugatiṃ saggaṃ lokaṃ upapajjanti. Sādhu kho, devānaminda, saṃghasaraṇagamanaṃ hoti. Saṃghasaraṇagamanahetu kho, devānaminda, evamidhekacce sattā kāyassa bhedā paraṃ maraṇā sugatiṃ saggaṃ lokaṃ upapajjantī”ti.
</Paragraph>

<Paragraph number="1403" book="sala">
“Sādhu kho, mārisa moggallāna, buddhasaraṇagamanaṃ hoti. Buddhasaraṇagamanahetu kho, mārisa moggallāna, evamidhekacce sattā kāyassa bhedā paraṃ maraṇā sugatiṃ saggaṃ lokaṃ upapajjanti. Sādhu kho, mārisa moggallāna, dhammasaraṇagamanaṃ hoti. Dhammasaraṇagamanahetu kho, mārisa moggallāna, evamidhekacce sattā kāyassa bhedā paraṃ maraṇā sugatiṃ saggaṃ lokaṃ upapajjanti. Sādhu kho, mārisa moggallāna, saṃgha …pe…  sugatiṃ saggaṃ lokaṃ upapajjantī”ti.

</Paragraph>
</Division>

<Paragraph number="1404" type="center" book="sala">
( )


</Paragraph>

<Paragraph number="1405" book="sala">
Atha kho sakko devānamindo chahi devatāsatehi saddhiṃ …pe…  atha kho sakko devānamindo sattahi devatāsatehi saddhiṃ …pe…  atha kho sakko devānamindo aṭṭhahi devatāsatehi saddhiṃ …pe…  atha kho sakko devānamindo asītiyā devatāsahassehi saddhiṃ yenāyasmā mahāmoggallāno tenupasaṅkami; upasaṅkamitvā āyasmantaṃ mahāmoggallānaṃ abhivādetvā ekamantaṃ aṭṭhāsi. Ekamantaṃ ṭhitaṃ kho sakkaṃ devānamindaṃ āyasmā mahāmoggallāno etadavoca—
</Paragraph>

<Paragraph number="1406" book="sala">
“Sādhu kho, devānaminda, buddhasaraṇagamanaṃ hoti. Buddhasaraṇagamanahetu kho, devānaminda, evamidhekacce sattā kāyassa bhedā paraṃ maraṇā sugatiṃ saggaṃ lokaṃ upapajjanti. Sādhu kho, devānaminda, dhammasaraṇagamanaṃ hoti. Dhammasaraṇagamanahetu kho, devānaminda, evamidhekacce sattā kāyassa bhedā paraṃ maraṇā sugatiṃ saggaṃ lokaṃ upapajjanti. Sādhu kho, devānaminda, saṃghasaraṇagamanaṃ hoti. Saṃghasaraṇagamanahetu kho, devānaminda, evamidhekacce sattā kāyassa bhedā paraṃ maraṇā sugatiṃ saggaṃ lokaṃ upapajjantī”ti.
</Paragraph>

<Paragraph number="1407" book="sala">
“Sādhu kho, mārisa moggallāna, buddhasaraṇagamanaṃ hoti. Buddhasaraṇagamanahetu kho, mārisa moggallāna, evamidhekacce sattā kāyassa bhedā paraṃ maraṇā sugatiṃ saggaṃ lokaṃ upapajjanti. Sādhu kho, mārisa moggallāna, dhammasaraṇagamanaṃ hoti …pe…  sādhu kho, mārisa moggallāna, saṃghasaraṇagamanaṃ hoti. Saṃghasaraṇagamanahetu kho, mārisa moggallāna, evamidhekacce sattā kāyassa bhedā paraṃ maraṇā sugatiṃ saggaṃ lokaṃ upapajjantī”ti.

</Paragraph>

<Paragraph number="1408" type="center" book="sala">
( )


</Paragraph>

<Paragraph number="1409" book="sala">
Atha kho sakko devānamindo pañcahi devatāsatehi saddhiṃ yenāyasmā mahāmoggallāno tenupasaṅkami; upasaṅkamitvā āyasmantaṃ mahāmoggallānaṃ abhivādetvā ekamantaṃ aṭṭhāsi. Ekamantaṃ ṭhitaṃ kho sakkaṃ devānamindaṃ āyasmā mahāmoggallāno etadavoca—
</Paragraph>

<Paragraph number="1410" book="sala">
“Sādhu kho, devānaminda, buddhe aveccappasādena samannāgamanaṃ hoti—  ‘itipi so bhagavā arahaṃ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṃ buddho bhagavā’ti. Buddhe aveccappasādena samannāgamanahetu kho, devānaminda, evamidhekacce sattā kāyassa bhedā paraṃ maraṇā sugatiṃ saggaṃ lokaṃ upapajjanti.
</Paragraph>

<Paragraph number="1411" book="sala">
Sādhu kho, devānaminda, dhamme aveccappasādena samannāgamanaṃ hoti—  ‘svākkhāto bhagavatā dhammo sandiṭṭhiko akāliko ehipassiko opaneyyiko paccattaṃ veditabbo viññūhī’ti. Dhamme aveccappasādena samannāgamanahetu kho, devānaminda, evamidhekacce sattā kāyassa bhedā paraṃ maraṇā sugatiṃ saggaṃ lokaṃ upapajjanti.
</Paragraph>

<Paragraph number="1412" book="sala">
Sādhu kho, devānaminda, saṃghe aveccappasādena samannāgamanaṃ hoti—  ‘suppaṭipanno bhagavato sāvakasaṃgho, ujuppaṭipanno bhagavato sāvakasaṃgho, ñāyappaṭipanno bhagavato sāvakasaṃgho, sāmīcippaṭipanno bhagavato sāvakasaṃgho, yadidaṃ cattāri purisayugāni aṭṭha purisapuggalā esa bhagavato sāvakasaṃgho āhuneyyo pāhuneyyo dakkhiṇeyyo añjalikaraṇīyo anuttaraṃ puññakkhettaṃ lokassā’ti. Saṃghe aveccappasādena samannāgamanahetu kho, devānaminda, evamidhekacce sattā kāyassa bhedā paraṃ maraṇā sugatiṃ saggaṃ lokaṃ upapajjanti.
</Paragraph>

<Paragraph number="1413" book="sala">
Sādhu kho, devānaminda, ariyakantehi sīlehi samannāgamanaṃ hoti akhaṇḍehi acchiddehi asabalehi akammāsehi bhujissehi viññuppasatthehi aparāmaṭṭhehi samādhisaṃvattanikehi. Ariyakantehi sīlehi samannāgamanahetu kho, devānaminda, evamidhekacce sattā kāyassa bhedā paraṃ maraṇā sugatiṃ saggaṃ lokaṃ upapajjantī”ti.
</Paragraph>

<Paragraph number="1414" book="sala">
“Sādhu kho, mārisa moggallāna, buddhe aveccappasādena samannāgamanaṃ hoti—  ‘itipi so …pe…  satthā devamanussānaṃ buddho bhagavā’ti. Buddhe aveccappasādena samannāgamanahetu kho, mārisa moggallāna, evamidhekacce sattā kāyassa bhedā paraṃ maraṇā sugatiṃ saggaṃ lokaṃ upapajjanti.
</Paragraph>

<Paragraph number="1415" book="sala">
Sādhu kho, mārisa moggallāna, dhamme aveccappasādena samannāgamanaṃ hoti—  ‘svākkhāto bhagavatā dhammo …pe…  paccattaṃ veditabbo viññūhī’ti. Dhamme aveccappasādena samannāgamanahetu kho, mārisa moggallāna, evamidhekacce sattā kāyassa bhedā paraṃ maraṇā sugatiṃ saggaṃ lokaṃ upapajjanti.
</Paragraph>

<Paragraph number="1416" book="sala">
Sādhu kho, mārisa moggallāna, saṃghe aveccappasādena samannāgamanaṃ hoti—  ‘suppaṭipanno bhagavato sāvakasaṃgho …pe…  anuttaraṃ puññakkhettaṃ lokassā’ti. Saṃghe aveccappasādena samannāgamanahetu kho, mārisa moggallāna, evamidhekacce sattā kāyassa bhedā paraṃ maraṇā sugatiṃ saggaṃ lokaṃ upapajjanti.
</Paragraph>

<Paragraph number="1417" book="sala">
Sādhu kho, mārisa moggallāna, ariyakantehi sīlehi samannāgamanaṃ hoti akhaṇḍehi …pe…  samādhisaṃvattanikehi. Ariyakantehi sīlehi samannāgamanahetu kho, mārisa moggallāna, evamidhekacce sattā kāyassa bhedā paraṃ maraṇā sugatiṃ saggaṃ lokaṃ upapajjantī”ti.

</Paragraph>

<Paragraph number="1418" type="center" book="sala">
( )


</Paragraph>

<Paragraph number="1419" book="sala">
Atha kho sakko devānamindo chahi devatāsatehi saddhiṃ …pe… . Atha kho sakko devānamindo sattahi devatāsatehi saddhiṃ …pe… . Atha kho sakko devānamindo aṭṭhahi devatāsatehi saddhiṃ …pe… . Atha kho sakko devānamindo asītiyā devatāsahassehi saddhiṃ yenāyasmā mahāmoggallāno tenupasaṅkami; upasaṅkamitvā āyasmantaṃ mahāmoggallānaṃ abhivādetvā ekamantaṃ aṭṭhāsi. Ekamantaṃ ṭhitaṃ kho sakkaṃ devānamindaṃ āyasmā mahāmoggallāno etadavoca—
</Paragraph>

<Paragraph number="1420" book="sala">
“Sādhu kho, devānaminda, buddhe aveccappasādena samannāgamanaṃ hoti—  ‘itipi so bhagavā …pe…  satthā devamanussānaṃ buddho bhagavā’ti. Buddhe aveccappasādena samannāgamanahetu kho, devānaminda, evamidhekacce sattā kāyassa bhedā paraṃ maraṇā sugatiṃ saggaṃ lokaṃ upapajjanti.
</Paragraph>

<Paragraph number="1421" book="sala">
Sādhu kho, devānaminda, dhamme aveccappasādena samannāgamanaṃ hoti—  ‘svākkhāto bhagavatā dhammo …pe…  paccattaṃ veditabbo viññūhī’ti. Dhamme aveccappasādena samannāgamanahetu kho, devānaminda, evamidhekacce sattā kāyassa bhedā paraṃ maraṇā sugatiṃ saggaṃ lokaṃ upapajjanti.
</Paragraph>

<Paragraph number="1422" book="sala">
Sādhu kho, devānaminda, saṃghe aveccappasādena samannāgamanaṃ hoti—  ‘suppaṭipanno bhagavato sāvakasaṃgho …pe…  anuttaraṃ puññakkhettaṃ lokassā’ti. Saṃghe aveccappasādena samannāgamanahetu kho, devānaminda, evamidhekacce sattā kāyassa bhedā paraṃ maraṇā sugatiṃ saggaṃ lokaṃ upapajjanti.
</Paragraph>

<Paragraph number="1423" book="sala">
Sādhu kho, devānaminda, ariyakantehi sīlehi samannāgamanaṃ hoti akhaṇḍehi …pe…  samādhisaṃvattanikehi. Ariyakantehi sīlehi samannāgamanahetu kho, devānaminda, evamidhekacce sattā kāyassa bhedā paraṃ maraṇā sugatiṃ saggaṃ lokaṃ upapajjantī”ti.
</Paragraph>

<Paragraph number="1424" book="sala">
“Sādhu kho, mārisa moggallāna, buddhe aveccappasādena samannāgamanaṃ hoti—  ‘itipi so bhagavā …pe…  satthā devamanussānaṃ buddho bhagavā’ti. Buddhe aveccappasādena samannāgamanahetu kho, mārisa moggallāna, evamidhekacce sattā kāyassa bhedā paraṃ maraṇā sugatiṃ saggaṃ lokaṃ upapajjanti.
</Paragraph>

<Paragraph number="1425" book="sala">
Sādhu kho, mārisa moggallāna, dhamme aveccappasādena samannāgamanaṃ hoti—  ‘svākkhāto bhagavatā dhammo …pe…  paccattaṃ veditabbo viññūhī’ti. Dhamme aveccappasādena samannāgamanahetu kho, mārisa moggallāna, evamidhekacce sattā kāyassa bhedā paraṃ maraṇā sugatiṃ saggaṃ lokaṃ upapajjanti.
</Paragraph>

<Paragraph number="1426" book="sala">
Sādhu kho, mārisa moggallāna, saṃghe aveccappasādena samannāgamanaṃ hoti—  ‘suppaṭipanno bhagavato sāvakasaṃgho …pe…  anuttaraṃ puññakkhettaṃ lokassā’ti. Saṃghe aveccappasādena samannāgamanahetu kho, mārisa moggallāna, evamidhekacce sattā kāyassa bhedā paraṃ maraṇā sugatiṃ saggaṃ lokaṃ upapajjanti.
</Paragraph>

<Paragraph number="1427" book="sala">
Sādhu kho, mārisa moggallāna, ariyakantehi sīlehi samannāgamanaṃ hoti akhaṇḍehi …pe…  samādhisaṃvattanikehi. Ariyakantehi sīlehi samannāgamanahetu kho, mārisa moggallāna, evamidhekacce sattā kāyassa bhedā paraṃ maraṇā sugatiṃ saggaṃ lokaṃ upapajjantī”ti.

</Paragraph>

<Paragraph number="1428" type="center" book="sala">
( )


</Paragraph>

<Paragraph number="1429" book="sala">
Atha kho sakko devānamindo pañcahi devatāsatehi saddhiṃ yenāyasmā mahāmoggallāno tenupasaṅkami …pe…  ekamantaṃ ṭhitaṃ kho sakkaṃ devānamindaṃ āyasmā mahāmoggallāno etadavoca—
</Paragraph>

<Paragraph number="1430" book="sala">
“Sādhu kho, devānaminda, buddhasaraṇagamanaṃ hoti. Buddhasaraṇagamanahetu kho, devānaminda, evamidhekacce sattā kāyassa bhedā paraṃ maraṇā sugatiṃ saggaṃ lokaṃ upapajjanti. Te aññe deve dasahi ṭhānehi adhigaṇhanti—  dibbena āyunā, dibbena vaṇṇena, dibbena sukhena, dibbena yasena, dibbena ādhipateyyena, dibbehi rūpehi, dibbehi saddehi, dibbehi gandhehi, dibbehi rasehi, dibbehi phoṭṭhabbehi.
</Paragraph>

<Paragraph number="1431" book="sala">
Sādhu kho, devānaminda, dhammasaraṇagamanaṃ hoti. Dhammasaraṇagamanahetu kho, devānaminda, evamidhekacce sattā kāyassa bhedā paraṃ maraṇā sugatiṃ saggaṃ lokaṃ upapajjanti. Te aññe deve dasahi ṭhānehi adhigaṇhanti—  dibbena āyunā, dibbena vaṇṇena, dibbena sukhena, dibbena yasena, dibbena ādhipateyyena, dibbehi rūpehi, dibbehi saddehi, dibbehi gandhehi, dibbehi rasehi, dibbehi phoṭṭhabbehi.
</Paragraph>

<Paragraph number="1432" book="sala">
Sādhu kho, devānaminda, saṃghasaraṇagamanaṃ hoti. Saṃghasaraṇagamanahetu kho, devānaminda, evamidhekacce sattā kāyassa bhedā paraṃ maraṇā sugatiṃ saggaṃ lokaṃ upapajjanti. Te aññe deve dasahi ṭhānehi adhigaṇhanti—  dibbena āyunā, dibbena vaṇṇena, dibbena sukhena, dibbena yasena, dibbena ādhipateyyena, dibbehi rūpehi, dibbehi saddehi, dibbehi gandhehi, dibbehi rasehi, dibbehi phoṭṭhabbehī”ti.
</Paragraph>

<Paragraph number="1433" book="sala">
“Sādhu kho, mārisa moggallāna, buddhasaraṇagamanaṃ hoti. Buddhasaraṇagamanahetu kho, mārisa moggallāna, evamidhekacce sattā kāyassa bhedā paraṃ maraṇā sugatiṃ saggaṃ lokaṃ upapajjanti. Te aññe deve dasahi ṭhānehi adhigaṇhanti—  dibbena āyunā …pe…  dibbehi phoṭṭhabbehi.
</Paragraph>

<Paragraph number="1434" type="center" book="sala">
Sādhu kho, mārisa moggallāna, dhammasaraṇagamanaṃ hoti …pe… .
</Paragraph>

<Paragraph number="1435" book="sala">
Sādhu kho, mārisa moggallāna, saṃghasaraṇagamanaṃ hoti. Saṃghasaraṇagamanahetu kho, mārisa moggallāna, evamidhekacce sattā kāyassa bhedā paraṃ maraṇā sugatiṃ saggaṃ lokaṃ upapajjanti. Te aññe deve dasahi ṭhānehi adhigaṇhanti—  dibbena āyunā, dibbena vaṇṇena, dibbena sukhena, dibbena yasena, dibbena ādhipateyyena, dibbehi rūpehi, dibbehi saddehi, dibbehi gandhehi, dibbehi rasehi, dibbehi phoṭṭhabbehī”ti.

</Paragraph>

<Paragraph number="1436" type="center" book="sala">
( )


</Paragraph>

<Paragraph number="1437" book="sala">
Atha kho sakko devānamindo chahi devatāsatehi saddhiṃ …pe…  atha kho sakko devānamindo sattahi devatāsatehi saddhiṃ …pe…  atha kho sakko devānamindo aṭṭhahi devatāsatehi saddhiṃ …pe…  atha kho sakko devānamindo asītiyā devatāsahassehi saddhiṃ yenāyasmā mahāmoggallāno tenupasaṅkami; upasaṅkamitvā āyasmantaṃ mahāmoggallānaṃ abhivādetvā ekamantaṃ aṭṭhāsi. Ekamantaṃ ṭhitaṃ kho sakkaṃ devānamindaṃ āyasmā mahāmoggallāno etadavoca—
</Paragraph>

<Paragraph number="1438" book="sala">
“Sādhu kho, devānaminda, buddhasaraṇagamanaṃ hoti. Buddhasaraṇagamanahetu kho, devānaminda, evamidhekacce sattā kāyassa bhedā paraṃ maraṇā sugatiṃ saggaṃ lokaṃ upapajjanti. Te aññe deve dasahi ṭhānehi adhigaṇhanti—  dibbena āyunā …pe…  dibbehi phoṭṭhabbehi.
</Paragraph>

<Paragraph number="1439" type="center" book="sala">
Sādhu kho, devānaminda, dhammasaraṇagamanaṃ hoti …pe… .
</Paragraph>

<Paragraph number="1440" book="sala">
Sādhu kho, devānaminda, saṃghasaraṇagamanaṃ hoti. Saṃghasaraṇagamanahetu kho, devānaminda, evamidhekacce sattā kāyassa bhedā paraṃ maraṇā sugatiṃ saggaṃ lokaṃ upapajjanti. Te aññe deve dasahi ṭhānehi adhigaṇhanti—  dibbena āyunā, dibbena vaṇṇena, dibbena sukhena, dibbena yasena, dibbena ādhipateyyena, dibbehi rūpehi, dibbehi saddehi, dibbehi gandhehi, dibbehi rasehi, dibbehi phoṭṭhabbehī”ti.
</Paragraph>

<Paragraph number="1441" book="sala">
“Sādhu kho, mārisa moggallāna, buddhasaraṇagamanaṃ hoti …pe…  sādhu kho, mārisa moggallāna, dhammasaraṇagamanaṃ hoti …pe…  sādhu kho, mārisa moggallāna, saṃghasaraṇagamanaṃ hoti. Saṃghasaraṇagamanahetu kho, mārisa moggallāna, evamidhekacce sattā kāyassa bhedā paraṃ maraṇā sugatiṃ saggaṃ lokaṃ upapajjanti. Te aññe deve dasahi ṭhānehi adhigaṇhanti—  dibbena āyunā, dibbena vaṇṇena, dibbena sukhena, dibbena yasena, dibbena ādhipateyyena, dibbehi rūpehi, dibbehi saddehi, dibbehi gandhehi, dibbehi rasehi, dibbehi phoṭṭhabbehī”ti.

</Paragraph>

<Paragraph number="1442" type="center" book="sala">
( )


</Paragraph>

<Paragraph number="1443" book="sala">
Atha kho sakko devānamindo pañcahi devatāsatehi saddhiṃ yenāyasmā mahāmoggallāno tenupasaṅkami; upasaṅkamitvā āyasmantaṃ mahāmoggallānaṃ abhivādetvā ekamantaṃ aṭṭhāsi. Ekamantaṃ ṭhitaṃ kho sakkaṃ devānamindaṃ āyasmā mahāmoggallāno etadavoca—
</Paragraph>

<Paragraph number="1444" book="sala">
“Sādhu kho, devānaminda, buddhe aveccappasādena samannāgamanaṃ hoti—  ‘itipi so bhagavā …pe…  satthā devamanussānaṃ buddho bhagavā’ti. Buddhe aveccappasādena samannāgamanahetu kho, devānaminda, evamidhekacce sattā kāyassa bhedā paraṃ maraṇā sugatiṃ saggaṃ lokaṃ upapajjanti. Te aññe deve dasahi ṭhānehi adhigaṇhanti—  dibbena āyunā …pe…  dibbehi phoṭṭhabbehi.
</Paragraph>

<Paragraph number="1445" book="sala">
Sādhu kho, devānaminda, dhamme aveccappasādena samannāgamanaṃ hoti—  ‘svākkhāto bhagavatā dhammo …pe…  paccattaṃ veditabbo viññūhī’ti. Dhamme aveccappasādena samannāgamanahetu kho, devānaminda, evamidhekacce sattā kāyassa bhedā paraṃ maraṇā sugatiṃ saggaṃ lokaṃ upapajjanti …pe… .
</Paragraph>

<Paragraph number="1446" book="sala">
Sādhu kho, devānaminda, saṃghe aveccappasādena samannāgamanaṃ hoti—  ‘suppaṭipanno bhagavato sāvakasaṃgho …pe…  lokassā’ti. Saṃghe aveccappasādena samannāgamanahetu kho, devānaminda, evamidhekacce sattā kāyassa bhedā paraṃ maraṇā sugatiṃ saggaṃ lokaṃ upapajjanti …pe… .
</Paragraph>

<Paragraph number="1447" book="sala">
Sādhu kho, devānaminda, ariyakantehi sīlehi samannāgamanaṃ hoti akhaṇḍehi …pe…  samādhisaṃvattanikehi. Ariyakantehi sīlehi samannāgamanahetu kho, devānaminda, evamidhekacce sattā kāyassa bhedā paraṃ maraṇā sugatiṃ saggaṃ lokaṃ upapajjanti. Te aññe deve dasahi ṭhānehi adhigaṇhanti—  dibbena āyunā …pe…  dibbehi phoṭṭhabbehī”ti.
</Paragraph>

<Paragraph number="1448" book="sala">
“Sādhu kho, mārisa moggallāna, buddhe aveccappasādena samannāgamanaṃ hoti—  ‘itipi so bhagavā …pe…  satthā devamanussānaṃ buddho bhagavā’ti. Buddhe aveccappasādena samannāgamanahetu kho, mārisa moggallāna, evamidhekacce sattā kāyassa bhedā paraṃ maraṇā sugatiṃ saggaṃ lokaṃ upapajjanti. Te aññe deve dasahi ṭhānehi adhigaṇhanti—  dibbena āyunā …pe…  dibbehi phoṭṭhabbehi.
</Paragraph>

<Paragraph number="1449" book="sala">
Sādhu kho, mārisa moggallāna, dhamme aveccappasādena samannāgamanaṃ hoti—  ‘svākkhāto bhagavatā dhammo …pe…  paccattaṃ veditabbo viññūhī’ti. Dhamme aveccappasādena samannāgamanahetu kho, mārisa moggallāna, evamidhekacce sattā kāyassa bhedā paraṃ maraṇā sugatiṃ saggaṃ lokaṃ upapajjanti. Te aññe deve dasahi ṭhānehi adhigaṇhanti—  dibbena āyunā …pe…  dibbehi phoṭṭhabbehi.
</Paragraph>

<Paragraph number="1450" book="sala">
Sādhu kho, mārisa moggallāna, saṃghe aveccappasādena samannāgamanaṃ hoti—  ‘suppaṭipanno bhagavato sāvakasaṃgho …pe…  lokassā’ti. Saṃghe aveccappasādena samannāgamanahetu kho, mārisa moggallāna, evamidhekacce sattā kāyassa bhedā paraṃ maraṇā sugatiṃ saggaṃ lokaṃ upapajjanti …pe… .
</Paragraph>

<Paragraph number="1451" book="sala">
Sādhu kho, mārisa moggallāna, ariyakantehi sīlehi samannāgamanaṃ hoti akhaṇḍehi …pe…  samādhisaṃvattanikehi. Ariyakantehi sīlehi samannāgamanahetu kho, mārisa moggallāna, evamidhekacce sattā kāyassa bhedā paraṃ maraṇā sugatiṃ saggaṃ lokaṃ upapajjanti. Te aññe deve dasahi ṭhānehi adhigaṇhanti—  dibbena āyunā …pe…  dibbehi phoṭṭhabbehī”ti.

</Paragraph>

<Paragraph number="1452" type="center" book="sala">
( )


</Paragraph>

<Paragraph number="1453" book="sala">
Atha kho sakko devānamindo chahi devatāsatehi saddhiṃ …pe…  atha kho sakko devānamindo sattahi devatāsatehi saddhiṃ …pe…  atha kho sakko devānamindo aṭṭhahi devatāsatehi saddhiṃ …pe…  atha kho sakko devānamindo asītiyā devatāsahassehi saddhiṃ yenāyasmā mahāmoggallāno tenupasaṅkami; upasaṅkamitvā āyasmantaṃ mahāmoggallānaṃ abhivādetvā ekamantaṃ aṭṭhāsi. Ekamantaṃ ṭhitaṃ kho sakkaṃ devānamindaṃ āyasmā mahāmoggallāno etadavoca—
</Paragraph>

<Paragraph number="1454" book="sala">
“Sādhu kho, devānaminda, buddhe aveccappasādena samannāgamanaṃ hoti—  ‘itipi so bhagavā arahaṃ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṃ buddho bhagavā’ti. Buddhe aveccappasādena samannāgamanahetu kho, devānaminda, evamidhekacce sattā kāyassa bhedā paraṃ maraṇā sugatiṃ saggaṃ lokaṃ upapajjanti. Te aññe deve dasahi ṭhānehi adhigaṇhanti—  dibbena āyunā, dibbena vaṇṇena, dibbena sukhena, dibbena yasena, dibbena ādhipateyyena, dibbehi rūpehi, dibbehi saddehi, dibbehi gandhehi, dibbehi rasehi, dibbehi phoṭṭhabbehi.
</Paragraph>

<Paragraph number="1455" book="sala">
Sādhu kho, devānaminda, dhamme aveccappasādena samannāgamanaṃ hoti—  ‘svākkhāto bhagavatā dhammo sandiṭṭhiko akāliko ehipassiko opaneyyiko paccattaṃ veditabbo viññūhī’ti. Dhamme aveccappasādena samannāgamanahetu kho, devānaminda, evamidhekacce sattā kāyassa bhedā paraṃ maraṇā sugatiṃ saggaṃ lokaṃ upapajjanti. Te aññe deve dasahi ṭhānehi adhigaṇhanti—  dibbena āyunā …pe…  dibbehi phoṭṭhabbehi.
</Paragraph>

<Paragraph number="1456" book="sala">
Sādhu kho, devānaminda, saṃghe aveccappasādena samannāgamanaṃ hoti—  ‘suppaṭipanno bhagavato sāvakasaṃgho, ujuppaṭipanno bhagavato sāvakasaṃgho, ñāyappaṭipanno bhagavato sāvakasaṃgho, sāmīcippaṭipanno bhagavato sāvakasaṃgho, yadidaṃ cattāri purisayugāni aṭṭha purisapuggalā esa bhagavato sāvakasaṃgho āhuneyyo pāhuneyyo dakkhiṇeyyo añjalikaraṇīyo anuttaraṃ puññakkhettaṃ lokassā’ti. Saṃghe aveccappasādena samannāgamanahetu kho, devānaminda, evamidhekacce sattā kāyassa bhedā paraṃ maraṇā sugatiṃ saggaṃ lokaṃ upapajjanti. Te aññe deve dasahi ṭhānehi adhigaṇhanti—  dibbena āyunā …pe…  dibbehi phoṭṭhabbehi.
</Paragraph>

<Paragraph number="1457" book="sala">
Sādhu kho, devānaminda, ariyakantehi sīlehi samannāgamanaṃ hoti akhaṇḍehi acchiddehi asabalehi akammāsehi bhujissehi viññuppasatthehi aparāmaṭṭhehi samādhisaṃvattanikehi. Ariyakantehi sīlehi samannāgamanahetu kho, devānaminda, evamidhekacce sattā kāyassa bhedā paraṃ maraṇā sugatiṃ saggaṃ lokaṃ upapajjanti. Te aññe deve dasahi ṭhānehi adhigaṇhanti—  dibbena āyunā, dibbena vaṇṇena, dibbena sukhena, dibbena yasena, dibbena ādhipateyyena, dibbehi rūpehi, dibbehi saddehi, dibbehi gandhehi, dibbehi rasehi, dibbehi phoṭṭhabbehī”ti.
</Paragraph>

<Paragraph number="1458" book="sala">
“Sādhu kho, mārisa moggallāna, buddhe aveccappasādena samannāgamanaṃ hoti—  ‘itipi so bhagavā …pe…  satthā devamanussānaṃ buddho bhagavā’ti. Buddhe aveccappasādena samannāgamanahetu kho, mārisa moggallāna, evamidhekacce sattā kāyassa bhedā paraṃ maraṇā sugatiṃ saggaṃ lokaṃ upapajjanti. Te aññe deve dasahi ṭhānehi adhigaṇhanti—  dibbena āyunā …pe…  dibbehi phoṭṭhabbehi.
</Paragraph>

<Paragraph number="1459" book="sala">
Sādhu kho, mārisa moggallāna, dhamme aveccappasādena samannāgamanaṃ hoti—  ‘svākkhāto bhagavatā dhammo …pe…  paccattaṃ veditabbo viññūhī’ti. Dhamme aveccappasādena samannāgamanahetu kho, mārisa moggallāna, evamidhekacce sattā kāyassa bhedā paraṃ maraṇā sugatiṃ saggaṃ lokaṃ upapajjanti. Te aññe deve dasahi ṭhānehi adhigaṇhanti—  dibbena āyunā …pe…  dibbehi phoṭṭhabbehi.
</Paragraph>

<Paragraph number="1460" book="sala">
Sādhu kho, mārisa moggallāna, saṃghe aveccappasādena samannāgamanaṃ hoti—  ‘suppaṭipanno bhagavato sāvakasaṃgho …pe…  anuttaraṃ puññakkhettaṃ lokassā’ti. Saṃghe aveccappasādena samannāgamanahetu kho, mārisa moggallāna, evamidhekacce sattā kāyassa bhedā paraṃ maraṇā sugatiṃ saggaṃ lokaṃ upapajjanti. Te aññe deve dasahi ṭhānehi adhigaṇhanti—  dibbena āyunā …pe…  dibbehi phoṭṭhabbehi.
</Paragraph>

<Paragraph number="1461" book="sala">
Sādhu kho, mārisa moggallāna, ariyakantehi sīlehi samannāgamanaṃ hoti akhaṇḍehi …pe…  samādhisaṃvattanikehi. Ariyakantehi sīlehi samannāgamanahetu kho, mārisa moggallāna, evamidhekacce sattā kāyassa bhedā paraṃ maraṇā sugatiṃ saggaṃ lokaṃ upapajjanti. Te aññe deve dasahi ṭhānehi adhigaṇhanti—  dibbena āyunā, dibbena vaṇṇena, dibbena sukhena, dibbena yasena, dibbena ādhipateyyena, dibbehi rūpehi, dibbehi saddehi, dibbehi gandhehi, dibbehi rasehi, dibbehi phoṭṭhabbehī”ti.

</Paragraph>

<Paragraph number="1462" type="center" book="sala">
Dasamaṃ.
</Paragraph>