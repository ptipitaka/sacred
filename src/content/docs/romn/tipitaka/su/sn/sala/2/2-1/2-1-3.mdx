---
title: "2.1.3 Pahānasutta"
tableOfContents: false
sidebar:
  order: 4
type: "tipitaka"
basket: "su"
book: "sala"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="251" book="sala" bookNo="13" page="407">

<Paragraph number="1102" book="sala">
“Tisso imā, bhikkhave, vedanā. Katamā tisso? Sukhā vedanā, dukkhā vedanā, adukkhamasukhā vedanā. Sukhāya, bhikkhave, vedanāya rāgānusayo pahātabbo, dukkhāya vedanāya paṭighānusayo pahātabbo, adukkhamasukhāya vedanāya avijjānusayo pahātabbo. Yato kho, bhikkhave, bhikkhuno sukhāya vedanāya rāgānusayo pahīno hoti, dukkhāya vedanāya paṭighānusayo pahīno hoti, adukkhamasukhāya vedanāya avijjānusayo pahīno hoti, ayaṃ vuccati, bhikkhave, ‘bhikkhu niranusayo sammaddaso acchecchi taṇhaṃ, vivattayi saṃyojanaṃ, sammā mānābhisamayā antamakāsi dukkhassā’ti.
</Paragraph>

<Paragraph number="1103" type="verses" book="sala">
_Sukhaṃ vedayamānassa,_  
_vedanaṃ appajānato;_  
_So rāgānusayo hoti,_  
_anissaraṇadassino._  

</Paragraph>

<Paragraph number="1104" type="verses" book="sala">
_Dukkhaṃ vedayamānassa,_  
_vedanaṃ appajānato;_  
_Paṭighānusayo hoti,_  
_anissaraṇadassino._  

</Paragraph>

<Paragraph number="1105" type="verses" book="sala">
_Adukkhamasukhaṃ santaṃ,_  
_bhūripaññena desitaṃ;_  
_Tañcāpi abhinandati,_  
_neva dukkhā pamuccati._  

</Paragraph>

<Paragraph number="1106" type="verses" book="sala">
_Yato ca bhikkhu ātāpī,_  
_sampajaññaṃ na riñcati;_  
_Tato so vedanā sabbā,_  
_parijānāti paṇḍito._  

</Paragraph>

<Paragraph number="1107" type="verses" book="sala">
_So vedanā pariññāya,_  
_diṭṭhe dhamme anāsavo;_  
_Kāyassa bhedā dhammaṭṭho,_  
_saṅkhyaṃ nopeti vedagū”ti._  


</Paragraph>
</Division>

<Paragraph number="1108" type="center" book="sala">
Tatiyaṃ.
</Paragraph>