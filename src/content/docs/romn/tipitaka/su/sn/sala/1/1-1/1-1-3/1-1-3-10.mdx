---
title: "1.1.3.10 Dutiyasamugghātasappāyasutta"
tableOfContents: false
sidebar:
  order: 2
type: "tipitaka"
basket: "su"
book: "sala"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="32" book="sala" bookNo="13" page="255">

<Paragraph number="84" book="sala">
“Sabbamaññitasamugghātasappāyaṃ vo, bhikkhave, paṭipadaṃ desessāmi. Taṃ suṇātha. Katamā ca sā, bhikkhave, sabbamaññitasamugghātasappāyā paṭipadā?
</Paragraph>

<Paragraph number="85" book="sala">
Taṃ kiṃ maññatha, bhikkhave, cakkhu niccaṃ vā aniccaṃ vā”ti?
</Paragraph>

<Paragraph number="86" book="sala">
“Aniccaṃ, bhante”.
</Paragraph>

<Paragraph number="87" book="sala">
“Yaṃ panāniccaṃ dukkhaṃ vā taṃ sukhaṃ vā”ti?
</Paragraph>

<Paragraph number="88" book="sala">
“Dukkhaṃ, bhante”.
</Paragraph>

<Paragraph number="89" book="sala">
“Yaṃ panāniccaṃ dukkhaṃ vipariṇāmadhammaṃ, kallaṃ nu taṃ samanupassituṃ—  ‘etaṃ mama, esohamasmi, eso me attā’”ti?
</Paragraph>

<Paragraph number="90" book="sala">
“No hetaṃ bhante”.
</Paragraph>

<Paragraph number="91" book="sala">
“Rūpā …pe…  cakkhuviññāṇaṃ…  cakkhusamphasso nicco vā anicco vā”ti?
</Paragraph>

<Paragraph number="92" book="sala">
“Anicco, bhante” …pe… .
</Paragraph>

<Paragraph number="93" book="sala">
“Yampidaṃ cakkhusamphassapaccayā uppajjati vedayitaṃ sukhaṃ vā dukkhaṃ vā adukkhamasukhaṃ vā tampi niccaṃ vā aniccaṃ vā”ti?
</Paragraph>

<Paragraph number="94" book="sala">
“Aniccaṃ, bhante”.
</Paragraph>

<Paragraph number="95" book="sala">
“Yaṃ panāniccaṃ dukkhaṃ vā taṃ sukhaṃ vā”ti?
</Paragraph>

<Paragraph number="96" book="sala">
“Dukkhaṃ, bhante”.
</Paragraph>

<Paragraph number="97" book="sala">
“Yaṃ panāniccaṃ dukkhaṃ vipariṇāmadhammaṃ, kallaṃ nu taṃ samanupassituṃ—  ‘etaṃ mama, esohamasmi, eso me attā’”ti?
</Paragraph>

<Paragraph number="98" book="sala">
“No hetaṃ, bhante” …pe… .
</Paragraph>

<Paragraph number="99" book="sala">
“Jivhā niccā vā aniccā vā”ti?
</Paragraph>

<Paragraph number="100" book="sala">
“Aniccā, bhante” …pe… .
</Paragraph>

<Paragraph number="101" book="sala">
“Rasā…  jivhāviññāṇaṃ…  jivhāsamphasso …pe…  yampidaṃ jivhāsamphassapaccayā uppajjati vedayitaṃ sukhaṃ vā dukkhaṃ vā adukkhamasukhaṃ vā tampi niccaṃ vā aniccaṃ vā”ti?
</Paragraph>

<Paragraph number="102" book="sala">
“Aniccaṃ, bhante” …pe…  dhammā…  manoviññāṇaṃ…  manosamphasso nicco vā anicco vā”ti?
</Paragraph>

<Paragraph number="103" book="sala">
“Anicco, bhante”.
</Paragraph>

<Paragraph number="104" book="sala">
“Yampidaṃ manosamphassapaccayā uppajjati vedayitaṃ sukhaṃ vā dukkhaṃ vā adukkhamasukhaṃ vā tampi niccaṃ vā aniccaṃ vā”ti?
</Paragraph>

<Paragraph number="105" book="sala">
“Aniccaṃ, bhante”.
</Paragraph>

<Paragraph number="106" book="sala">
“Yaṃ panāniccaṃ dukkhaṃ vā taṃ sukhaṃ vā”ti?
</Paragraph>

<Paragraph number="107" book="sala">
“Dukkhaṃ bhante”.
</Paragraph>

<Paragraph number="108" book="sala">
“Yaṃ panāniccaṃ dukkhaṃ vipariṇāmadhammaṃ, kallaṃ nu taṃ samanupassituṃ—  ‘etaṃ mama, esohamasmi, eso me attā’”ti?
</Paragraph>

<Paragraph number="109" book="sala">
“No hetaṃ, bhante”.
</Paragraph>

<Paragraph number="110" book="sala">
“Evaṃ passaṃ, bhikkhave, sutavā ariyasāvako cakkhusmimpi nibbindati, rūpesupi nibbindati, cakkhuviññāṇepi nibbindati, cakkhusamphassepi nibbindati. Yampidaṃ cakkhusamphassapaccayā uppajjati vedayitaṃ sukhaṃ vā dukkhaṃ vā adukkhamasukhaṃ vā tasmimpi nibbindati …pe…  jivhāyapi nibbindati, rasesupi …pe…  yampidaṃ jivhāsamphassapaccayā uppajjati vedayitaṃ sukhaṃ vā dukkhaṃ vā adukkhamasukhaṃ vā tasmimpi nibbindati …pe… . Manasmimpi nibbindati, dhammesupi nibbindati, manoviññāṇepi nibbindati, manosamphassepi nibbindati. Yampidaṃ manosamphassapaccayā uppajjati vedayitaṃ sukhaṃ vā dukkhaṃ vā adukkhamasukhaṃ vā tasmimpi nibbindati. Nibbindaṃ virajjati; virāgā vimuccati; vimuttasmiṃ vimuttamiti ñāṇaṃ hoti. ‘Khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyā’ti pajānāti. Ayaṃ kho sā, bhikkhave, sabbamaññitasamugghātasappāyā paṭipadā”ti.

</Paragraph>
</Division>

<Paragraph number="111" type="center" book="sala">
Dasamaṃ.



</Paragraph>

<Paragraph number="112" type="center" book="sala">
Sabbavaggo tatiyo.



</Paragraph>

<Paragraph number="113" type="center" book="sala">
Tassuddānaṃ


</Paragraph>

<Paragraph number="114" type="verses" book="sala">
_Sabbañca dvepi pahānā,_  
_parijānāpare duve;_  
_Ādittaṃ addhabhūtañca,_  
_sāruppā dve ca sappāyā;_  
_Vaggo tena pavuccatīti._
</Paragraph>