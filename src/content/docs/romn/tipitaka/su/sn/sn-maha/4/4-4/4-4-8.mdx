---
title: "4.4.8 Tatiyavibhaṅgasutta"
tableOfContents: false
sidebar:
  order: 9
type: "tipitaka"
basket: "su"
book: "sn-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="508" book="sn-maha" bookNo="14" page="186">

<Paragraph number="1112" book="sn-maha">
“Pañcimāni, bhikkhave, indriyāni. Katamāni pañca? Sukhindriyaṃ, dukkhindriyaṃ, somanassindriyaṃ, domanassindriyaṃ, upekkhindriyaṃ.
</Paragraph>

<Paragraph number="1113" book="sn-maha">
Katamañca, bhikkhave, sukhindriyaṃ? Yaṃ kho, bhikkhave, kāyikaṃ sukhaṃ, kāyikaṃ sātaṃ, kāyasamphassajaṃ sukhaṃ sātaṃ vedayitaṃ—  idaṃ vuccati, bhikkhave, sukhindriyaṃ.
</Paragraph>

<Paragraph number="1114" book="sn-maha">
Katamañca, bhikkhave, dukkhindriyaṃ? Yaṃ kho, bhikkhave, kāyikaṃ dukkhaṃ, kāyikaṃ asātaṃ, kāyasamphassajaṃ dukkhaṃ asātaṃ vedayitaṃ—  idaṃ vuccati, bhikkhave, dukkhindriyaṃ.
</Paragraph>

<Paragraph number="1115" book="sn-maha">
Katamañca, bhikkhave, somanassindriyaṃ? Yaṃ kho, bhikkhave, cetasikaṃ sukhaṃ, cetasikaṃ sātaṃ, manosamphassajaṃ sukhaṃ sātaṃ vedayitaṃ—  idaṃ vuccati, bhikkhave, somanassindriyaṃ.
</Paragraph>

<Paragraph number="1116" book="sn-maha">
Katamañca, bhikkhave, domanassindriyaṃ? Yaṃ kho, bhikkhave, cetasikaṃ dukkhaṃ, cetasikaṃ asātaṃ, manosamphassajaṃ dukkhaṃ asātaṃ vedayitaṃ—  idaṃ vuccati, bhikkhave, domanassindriyaṃ.
</Paragraph>

<Paragraph number="1117" book="sn-maha">
Katamañca, bhikkhave, upekkhindriyaṃ? Yaṃ kho, bhikkhave, kāyikaṃ vā cetasikaṃ vā neva sātaṃ nāsātaṃ vedayitaṃ—  idaṃ vuccati, bhikkhave, upekkhindriyaṃ.
</Paragraph>

<Paragraph number="1118" book="sn-maha">
Tatra, bhikkhave, yañca sukhindriyaṃ yañca somanassindriyaṃ, sukhā sā vedanā daṭṭhabbā. Tatra, bhikkhave, yañca dukkhindriyaṃ yañca domanassindriyaṃ, dukkhā sā vedanā daṭṭhabbā. Tatra, bhikkhave, yadidaṃ upekkhindriyaṃ, adukkhamasukhā sā vedanā daṭṭhabbā. Iti kho, bhikkhave, imāni pañcindriyāni pañca hutvā tīṇi honti, tīṇi hutvā pañca honti pariyāyenā”ti.

</Paragraph>
</Division>

<Paragraph number="1119" type="center" book="sn-maha">
Aṭṭhamaṃ.
</Paragraph>