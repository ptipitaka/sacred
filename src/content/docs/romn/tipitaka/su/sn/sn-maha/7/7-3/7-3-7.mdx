---
title: "7.3.7 Paṭhamaānandasutta"
tableOfContents: false
sidebar:
  order: 10
type: "tipitaka"
basket: "su"
book: "sn-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="839" book="sn-maha" bookNo="14" page="249">

<Paragraph number="1488" book="sn-maha">
Sāvatthinidānaṃ. Atha kho āyasmā ānando yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho āyasmā ānando bhagavantaṃ etadavoca—
</Paragraph>

<Paragraph number="1489" book="sn-maha">
“Katamā nu kho, bhante, iddhi, katamo iddhipādo, katamā iddhipādabhāvanā, katamā iddhipādabhāvanāgāminī paṭipadā”ti? “Idhānanda, bhikkhu anekavihitaṃ iddhividhaṃ paccanubhoti—  ekopi hutvā bahudhā hoti, bahudhāpi hutvā eko hoti …pe…  yāva brahmalokāpi kāyena vasaṃ vatteti—  ayaṃ vuccatānanda, iddhi.
</Paragraph>

<Paragraph number="1490" book="sn-maha">
Katamo cānanda, iddhipādo? Yo, ānanda, maggo yā paṭipadā iddhilābhāya iddhipaṭilābhāya saṃvattati—  ayaṃ vuccatānanda, iddhipādo.
</Paragraph>

<Paragraph number="1491" book="sn-maha">
Katamā cānanda, iddhipādabhāvanā? Idhānanda, bhikkhu chandasamādhippadhānasaṅkhārasamannāgataṃ iddhipādaṃ bhāveti, vīriyasamādhi …pe…  cittasamādhi…  vīmaṃsāsamādhippadhānasaṅkhārasamannāgataṃ iddhipādaṃ bhāveti—  ayaṃ vuccatānanda, iddhipādabhāvanā.
</Paragraph>

<Paragraph number="1492" book="sn-maha">
Katamā cānanda, iddhipādabhāvanāgāminī paṭipadā? Ayameva ariyo aṭṭhaṅgiko maggo, seyyathidaṃ—  sammādiṭṭhi …pe…  sammāsamādhi—  ayaṃ vuccatānanda, iddhipādabhāvanāgāminī paṭipadā”ti.

</Paragraph>
</Division>

<Paragraph number="1493" type="center" book="sn-maha">
Sattamaṃ.
</Paragraph>