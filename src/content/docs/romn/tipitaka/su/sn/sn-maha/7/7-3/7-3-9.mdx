---
title: "7.3.9 Paṭhamabhikkhusutta"
tableOfContents: false
sidebar:
  order: 12
type: "tipitaka"
basket: "su"
book: "sn-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="841" book="sn-maha">

<Paragraph number="1500" book="sn-maha">
Atha kho sambahulā bhikkhū yena bhagavā tenupasaṅkamiṃsu; upasaṅkamitvā bhagavantaṃ abhivādetvā ekamantaṃ nisīdiṃsu. Ekamantaṃ nisinnā kho te bhikkhū bhagavantaṃ etadavocuṃ—  “katamā nu kho, bhante, iddhi, katamo iddhipādo, katamā iddhipādabhāvanā, katamā iddhipādabhāvanāgāminī paṭipadā”ti?
</Paragraph>

<Paragraph number="1501" book="sn-maha">
“Idha, bhikkhave, bhikkhu anekavihitaṃ iddhividhaṃ paccanubhoti—  ekopi hutvā bahudhā hoti …pe…  yāva brahmalokāpi kāyena vasaṃ vatteti—  ayaṃ vuccati, bhikkhave, iddhi.
</Paragraph>

<Paragraph number="1502" book="sn-maha">
Katamo ca, bhikkhave, iddhipādo? Yo, bhikkhave, maggo, yā paṭipadā iddhilābhāya iddhipaṭilābhāya saṃvattati—  ayaṃ vuccati, bhikkhave, iddhipādo.
</Paragraph>

<Paragraph number="1503" book="sn-maha">
Katamā ca, bhikkhave, iddhipādabhāvanā? Idha, bhikkhave, bhikkhu chandasamādhippadhānasaṅkhārasamannāgataṃ iddhipādaṃ bhāveti, vīriyasamādhi …pe…  cittasamādhi…  vīmaṃsāsamādhippadhānasaṅkhārasamannāgataṃ iddhipādaṃ bhāveti—  ayaṃ vuccati, bhikkhave, iddhipādabhāvanā.
</Paragraph>

<Paragraph number="1504" book="sn-maha">
Katamā ca, bhikkhave, iddhipādabhāvanāgāminī paṭipadā? Ayameva ariyo aṭṭhaṅgiko maggo, seyyathidaṃ—  sammādiṭṭhi …pe…  sammāsamādhi—  ayaṃ vuccati, bhikkhave, iddhipādabhāvanāgāminī paṭipadā”ti.

</Paragraph>
</Division>

<Paragraph number="1505" type="center" book="sn-maha">
Navamaṃ.
</Paragraph>