---
title: "11.3.10 Nandakalicchavisutta"
tableOfContents: false
sidebar:
  order: 2
type: "tipitaka"
basket: "su"
book: "sn-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="1026" book="sn-maha">

<Paragraph number="1988" book="sn-maha">
Ekaṃ samayaṃ bhagavā vesāliyaṃ viharati mahāvane kūṭāgārasālāyaṃ. Atha kho nandako licchavimahāmatto yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinnaṃ kho nandakaṃ licchavimahāmattaṃ bhagavā etadavoca—
</Paragraph>

<Paragraph number="1989" book="sn-maha">
“Catūhi kho, nandaka, dhammehi samannāgato ariyasāvako sotāpanno hoti avinipātadhammo niyato sambodhiparāyaṇo. Katamehi catūhi? Idha, nandaka, ariyasāvako buddhe aveccappasādena samannāgato hoti—  itipi so bhagavā …pe…  satthā devamanussānaṃ buddho bhagavāti. Dhamme …pe…  saṃghe …pe…  ariyakantehi sīlehi samannāgato hoti akhaṇḍehi …pe…  samādhisaṃvattanikehi. Imehi kho, nandaka, catūhi dhammehi samannāgato ariyasāvako sotāpanno hoti avinipātadhammo niyato sambodhiparāyaṇo.
</Paragraph>

<Paragraph number="1990" book="sn-maha">
Imehi ca pana, nandaka, catūhi dhammehi samannāgato ariyasāvako āyunā saṃyutto hoti dibbenapi mānusenapi; vaṇṇena saṃyutto hoti dibbenapi mānusenapi; sukhena saṃyutto hoti dibbenapi mānusenapi; yasena saṃyutto hoti dibbenapi mānusenapi; ādhipateyyena saṃyutto hoti dibbenapi mānusenapi. Taṃ kho panāhaṃ, nandaka, nāññassa samaṇassa vā brāhmaṇassa vā sutvā vadāmi. Api ca yadeva mayā sāmaṃ ñātaṃ sāmaṃ diṭṭhaṃ sāmaṃ viditaṃ, tadevāhaṃ vadāmī”ti.
</Paragraph>

<Paragraph number="1991" book="sn-maha">
Evaṃ vutte, aññataro puriso nandakaṃ licchavimahāmattaṃ etadavoca—  “nahānakālo, bhante”ti. “Alaṃ dāni, bhaṇe, etena bāhirena nahānena. Alamidaṃ ajjhattaṃ nahānaṃ bhavissati, yadidaṃ—  bhagavati pasādo”ti.

</Paragraph>
</Division>

<Paragraph number="1992" type="center" book="sn-maha">
Dasamaṃ.



</Paragraph>

<Paragraph number="1993" type="center" book="sn-maha">
Saraṇānivaggo tatiyo.



</Paragraph>

<Paragraph number="1994" type="center" book="sn-maha">
Tassuddānaṃ


</Paragraph>

<Paragraph number="1995" type="verses" book="sn-maha">
_Mahānāmena dve vuttā,_  
_godhā ca saraṇā duve;_  
_Duve anāthapiṇḍikā,_  
_duve verabhayena ca;_  
_Licchavī dasamo vutto,_  
_vaggo tena pavuccatīti._
</Paragraph>