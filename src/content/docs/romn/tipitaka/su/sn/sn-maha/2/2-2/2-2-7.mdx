---
title: "2.2.7 Pāraṅgamasutta"
tableOfContents: false
sidebar:
  order: 8
type: "tipitaka"
basket: "su"
book: "sn-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="198" book="sn-maha">

<Paragraph number="446" book="sn-maha">
“Sattime, bhikkhave, bojjhaṅgā bhāvitā bahulīkatā apārā pāraṃ gamanāya saṃvattanti. Katame satta? Satisambojjhaṅgo …pe…  upekkhāsambojjhaṅgo—  ime kho, bhikkhave, satta bojjhaṅgā bhāvitā bahulīkatā apārā pāraṃ gamanāya saṃvattantīti.
</Paragraph>

<Paragraph number="447" type="verses" book="sn-maha">
_Appakā te manussesu,_  
_ye janā pāragāmino;_  
_Athāyaṃ itarā pajā,_  
_tīramevānudhāvati._  

</Paragraph>

<Paragraph number="448" type="verses" book="sn-maha">
_Ye ca kho sammadakkhāte,_  
_dhamme dhammānuvattino;_  
_Te janā pāramessanti,_  
_maccudheyyaṃ suduttaraṃ._  

</Paragraph>

<Paragraph number="449" type="verses" book="sn-maha">
_Kaṇhaṃ dhammaṃ vippahāya,_  
_sukkaṃ bhāvetha paṇḍito;_  
_Okā anokamāgamma,_  
_viveke yattha dūramaṃ._  

</Paragraph>

<Paragraph number="450" type="verses" book="sn-maha">
_Tatrābhiratimiccheyya,_  
_hitvā kāme akiñcano;_  
_Pariyodapeyya attānaṃ,_  
_cittaklesehi paṇḍito._  

</Paragraph>

<Paragraph number="451" type="verses" book="sn-maha">
_Yesaṃ sambodhiyaṅgesu,_  
_sammā cittaṃ subhāvitaṃ;_  
_Ādānappaṭinissagge,_  
_anupādāya ye ratā;_  
_Khīṇāsavā jutimanto,_  
_te loke parinibbutā”ti._  


</Paragraph>
</Division>

<Paragraph number="452" type="center" book="sn-maha">
Sattamaṃ.
</Paragraph>