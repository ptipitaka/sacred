---
title: "12.3.1 Paṭhamakoṭigāmasutta"
tableOfContents: false
sidebar:
  order: 1
type: "tipitaka"
basket: "su"
book: "sn-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="1091" book="sn-maha">

<Paragraph number="2264" book="sn-maha">
Ekaṃ samayaṃ bhagavā vajjīsu viharati koṭigāme. Tatra kho bhagavā bhikkhū āmantesi—  “catunnaṃ, bhikkhave, ariyasaccānaṃ ananubodhā appaṭivedhā evamidaṃ dīghamaddhānaṃ sandhāvitaṃ saṃsaritaṃ mamañceva tumhākañca.
</Paragraph>

<Paragraph number="2265" book="sn-maha">
Katamesaṃ catunnaṃ? Dukkhassa, bhikkhave, ariyasaccassa ananubodhā appaṭivedhā evamidaṃ dīghamaddhānaṃ sandhāvitaṃ saṃsaritaṃ mamañceva tumhākañca. Dukkhasamudayassa ariyasaccassa …pe…  dukkhanirodhassa ariyasaccassa …pe…  dukkhanirodhagāminiyā paṭipadāya ariyasaccassa ananubodhā appaṭivedhā evamidaṃ dīghamaddhānaṃ sandhāvitaṃ saṃsaritaṃ mamañceva tumhākañca. Tayidaṃ, bhikkhave, dukkhaṃ ariyasaccaṃ anubuddhaṃ paṭividdhaṃ, dukkhasamudayaṃ ariyasaccaṃ anubuddhaṃ paṭividdhaṃ, dukkhanirodhaṃ ariyasaccaṃ anubuddhaṃ paṭividdhaṃ, dukkhanirodhagāminī paṭipadā ariyasaccaṃ anubuddhaṃ paṭividdhaṃ; ucchinnā bhavataṇhā, khīṇā bhavanetti; natthi dāni punabbhavo”ti.
</Paragraph>

<Paragraph number="2266" book="sn-maha">
Idamavoca bhagavā. Idaṃ vatvāna sugato athāparaṃ etadavoca satthā—
</Paragraph>

<Paragraph number="2267" type="verses" book="sn-maha">
_“Catunnaṃ ariyasaccānaṃ,_  
_Yathābhūtaṃ adassanā;_  
_Saṃsitaṃ dīghamaddhānaṃ,_  
_Tāsu tāsveva jātisu._  

</Paragraph>

<Paragraph number="2268" type="verses" book="sn-maha">
_Tāni etāni diṭṭhāni,_  
_bhavanetti samūhatā;_  
_Ucchinnaṃ mūlaṃ dukkhassa,_  
_natthi dāni punabbhavo”ti._  


</Paragraph>
</Division>

<Paragraph number="2269" type="center" book="sn-maha">
Paṭhamaṃ.
</Paragraph>