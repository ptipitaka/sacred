---
title: "1.2.3.4 Arahantasutta"
tableOfContents: false
sidebar:
  order: 5
type: "tipitaka"
basket: "su"
book: "khan"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="76" book="khan" bookNo="13" page="68">

<Paragraph number="385" book="khan">
Sāvatthinidānaṃ. “Rūpaṃ, bhikkhave, aniccaṃ. Yadaniccaṃ taṃ dukkhaṃ; yaṃ dukkhaṃ tadanattā; yadanattā taṃ ‘netaṃ mama, nesohamasmi, na meso attā’ti evametaṃ yathābhūtaṃ sammappaññāya daṭṭhabbaṃ. Vedanā…  saññā…  saṅkhārā…  viññāṇaṃ aniccaṃ. Yadaniccaṃ taṃ dukkhaṃ; yaṃ dukkhaṃ tadanattā; yadanattā taṃ ‘netaṃ mama, nesohamasmi, na meso attā’ti evametaṃ yathābhūtaṃ sammappaññāya daṭṭhabbaṃ.
</Paragraph>

<Paragraph number="386" book="khan">
Evaṃ passaṃ, bhikkhave, sutavā ariyasāvako rūpasmimpi nibbindati, vedanāyapi…  saññāyapi…  saṅkhāresupi…  viññāṇasmimpi nibbindati. Nibbindaṃ virajjati; virāgā vimuccati. Vimuttasmiṃ vimuttamiti ñāṇaṃ hoti. ‘Khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyā’ti pajānāti. Yāvatā, bhikkhave, sattāvāsā, yāvatā bhavaggaṃ, ete aggā, ete seṭṭhā lokasmiṃ yadidaṃ arahanto”ti.
</Paragraph>

<Paragraph number="387" book="khan">
Idamavoca bhagavā. Idaṃ vatvāna sugato athāparaṃ etadavoca satthā—
</Paragraph>

<Paragraph number="388" type="verses" book="khan">
_“Sukhino vata arahanto,_  
_taṇhā tesaṃ na vijjati;_  
_Asmimāno samucchinno,_  
_mohajālaṃ padālitaṃ._  

</Paragraph>

<Paragraph number="389" type="verses" book="khan">
_Anejaṃ te anuppattā,_  
_cittaṃ tesaṃ anāvilaṃ;_  
_Loke anupalittā te,_  
_brahmabhūtā anāsavā._  

</Paragraph>

<Paragraph number="390" type="verses" book="khan">
_Pañcakkhandhe pariññāya,_  
_satta saddhammagocarā;_  
_Pasaṃsiyā sappurisā,_  
_puttā buddhassa orasā._  

</Paragraph>

<Paragraph number="391" type="verses" book="khan">
_Sattaratanasampannā,_  
_Tīsu sikkhāsu sikkhitā;_  
_Anuvicaranti mahāvīrā,_  
_Pahīnabhayabheravā._  

</Paragraph>

<Paragraph number="392" type="verses" book="khan">
_Dasahaṅgehi sampannā,_  
_mahānāgā samāhitā;_  
_Ete kho seṭṭhā lokasmiṃ,_  
_taṇhā tesaṃ na vijjati._  

</Paragraph>

<Paragraph number="393" type="verses" book="khan">
_Asekhañāṇamuppannaṃ,_  
_antimoyaṃ samussayo;_  
_Yo sāro brahmacariyassa,_  
_tasmiṃ aparapaccayā._  

</Paragraph>

<Paragraph number="394" type="verses" book="khan">
_Vidhāsu na vikampanti,_  
_vippamuttā punabbhavā;_  
_Dantabhūmimanuppattā,_  
_te loke vijitāvino._  

</Paragraph>

<Paragraph number="395" type="verses" book="khan">
_Uddhaṃ tiriyaṃ apācīnaṃ,_  
_nandī tesaṃ na vijjati;_  
_Nadanti te sīhanādaṃ,_  
_buddhā loke anuttarā”ti._  


</Paragraph>
</Division>

<Paragraph number="396" type="center" book="khan">
Catutthaṃ.
</Paragraph>