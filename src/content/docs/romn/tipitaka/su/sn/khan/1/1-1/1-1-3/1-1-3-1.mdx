---
title: "1.1.3.1 Bhārasutta"
tableOfContents: false
sidebar:
  order: 1
type: "tipitaka"
basket: "su"
book: "khan"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="22" book="khan">

<Paragraph number="121" book="khan">
Sāvatthiyaṃ…  tatra kho…  “bhārañca vo, bhikkhave, desessāmi bhārahārañca bhārādānañca bhāranikkhepanañca. Taṃ suṇātha. Katamo ca, bhikkhave, bhāro? Pañcupādānakkhandhā tissa vacanīyaṃ. Katame pañca? Rūpupādānakkhandho, vedanupādānakkhandho, saññupādānakkhandho, saṅkhārupādānakkhandho, viññāṇupādānakkhandho; ayaṃ vuccati, bhikkhave, bhāro.
</Paragraph>

<Paragraph number="122" book="khan">
Katamo ca, bhikkhave, bhārahāro? Puggalo tissa vacanīyaṃ. Yvāyaṃ āyasmā evaṃnāmo evaṃgotto; ayaṃ vuccati, bhikkhave, bhārahāro.
</Paragraph>

<Paragraph number="123" book="khan">
Katamañca, bhikkhave, bhārādānaṃ? Yāyaṃ taṇhā ponobhavikā nandīrāgasahagatā tatratatrābhinandinī, seyyathidaṃ—  kāmataṇhā, bhavataṇhā, vibhavataṇhā. Idaṃ vuccati, bhikkhave, bhārādānaṃ.
</Paragraph>

<Paragraph number="124" book="khan">
Katamañca, bhikkhave, bhāranikkhepanaṃ? Yo tassāyeva taṇhāya asesavirāganirodho cāgo paṭinissaggo mutti anālayo. Idaṃ vuccati, bhikkhave, bhāranikkhepanan”ti.
</Paragraph>

<Paragraph number="125" book="khan">
Idamavoca bhagavā. Idaṃ vatvāna sugato athāparaṃ etadavoca satthā—
</Paragraph>

<Paragraph number="126" type="verses" book="khan">
_“Bhārā have pañcakkhandhā,_  
_bhārahāro ca puggalo;_  
_Bhārādānaṃ dukhaṃ loke,_  
_bhāranikkhepanaṃ sukhaṃ._  

</Paragraph>

<Paragraph number="127" type="verses" book="khan">
_Nikkhipitvā garuṃ bhāraṃ,_  
_aññaṃ bhāraṃ anādiya;_  
_Samūlaṃ taṇhamabbuyha,_  
_nicchāto parinibbuto”ti._  


</Paragraph>
</Division>

<Paragraph number="128" type="center" book="khan">
Paṭhamaṃ.
</Paragraph>