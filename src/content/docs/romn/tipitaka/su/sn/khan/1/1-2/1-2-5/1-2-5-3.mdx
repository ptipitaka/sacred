---
title: "1.2.5.3 Pheṇapiṇḍūpamasutta"
tableOfContents: false
sidebar:
  order: 4
type: "tipitaka"
basket: "su"
book: "khan"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="95" book="khan" bookNo="13" page="114">

<Paragraph number="590" book="khan">
Ekaṃ samayaṃ bhagavā ayujjhāyaṃ viharati gaṅgāya nadiyā tīre. Tatra kho bhagavā bhikkhū āmantesi—
</Paragraph>

<Paragraph number="591" book="khan">
“Seyyathāpi, bhikkhave, ayaṃ gaṅgā nadī mahantaṃ pheṇapiṇḍaṃ āvaheyya. Tamenaṃ cakkhumā puriso passeyya nijjhāyeyya yoniso upaparikkheyya. Tassa taṃ passato nijjhāyato yoniso upaparikkhato rittakaññeva khāyeyya, tucchakaññeva khāyeyya, asārakaññeva khāyeyya. Kiñhi siyā, bhikkhave, pheṇapiṇḍe sāro? Evameva kho, bhikkhave, yaṃ kiñci rūpaṃ atītānāgatapaccuppannaṃ …pe…  yaṃ dūre santike vā taṃ bhikkhu passati nijjhāyati yoniso upaparikkhati. Tassa taṃ passato nijjhāyato yoniso upaparikkhato rittakaññeva khāyati, tucchakaññeva khāyati, asārakaññeva khāyati. Kiñhi siyā, bhikkhave, rūpe sāro?
</Paragraph>

<Paragraph number="592" book="khan">
Seyyathāpi, bhikkhave, saradasamaye thullaphusitake deve vassante udake udakapubbuḷaṃ uppajjati ceva nirujjhati ca. Tamenaṃ cakkhumā puriso passeyya nijjhāyeyya yoniso upaparikkheyya. Tassa taṃ passato nijjhāyato yoniso upaparikkhato rittakaññeva khāyeyya, tucchakaññeva khāyeyya, asārakaññeva khāyeyya. Kiñhi siyā, bhikkhave, udakapubbuḷe sāro? Evameva kho, bhikkhave, yā kāci vedanā atītānāgatapaccuppannā …pe…  yā dūre santike vā taṃ bhikkhu passati nijjhāyati yoniso upaparikkhati. Tassa taṃ passato nijjhāyato yoniso upaparikkhato rittakaññeva khāyati, tucchakaññeva khāyati, asārakaññeva khāyati. Kiñhi siyā, bhikkhave, vedanāya sāro?
</Paragraph>

<Paragraph number="593" book="khan">
Seyyathāpi, bhikkhave, gimhānaṃ pacchime māse ṭhite majjhanhike kāle marīcikā phandati. Tamenaṃ cakkhumā puriso passeyya nijjhāyeyya yoniso upaparikkheyya. Tassa taṃ passato nijjhāyato yoniso upaparikkhato rittakaññeva khāyeyya, tucchakaññeva khāyeyya …pe…  kiñhi siyā, bhikkhave, marīcikāya sāro? Evameva kho, bhikkhave, yā kāci saññā …pe… .
</Paragraph>

<Paragraph number="594" book="khan">
Seyyathāpi, bhikkhave, puriso sāratthiko sāragavesī sārapariyesanaṃ caramāno tiṇhaṃ kuṭhāriṃ ādāya vanaṃ paviseyya. So tattha passeyya mahantaṃ kadalikkhandhaṃ ujuṃ navaṃ akukkukajātaṃ. Tamenaṃ mūle chindeyya; mūle chetvā agge chindeyya, agge chetvā pattavaṭṭiṃ vinibbhujeyya. So tassa pattavaṭṭiṃ vinibbhujanto pheggumpi nādhigaccheyya, kuto sāraṃ. Tamenaṃ cakkhumā puriso passeyya nijjhāyeyya yoniso upaparikkheyya. Tassa taṃ passato nijjhāyato yoniso upaparikkhato rittakaññeva khāyeyya, tucchakaññeva khāyeyya, asārakaññeva khāyeyya. Kiñhi siyā, bhikkhave, kadalikkhandhe sāro? Evameva kho, bhikkhave, ye keci saṅkhārā atītānāgatapaccuppannā …pe…  ye dūre santike vā taṃ bhikkhu passati nijjhāyati yoniso upaparikkhati. Tassa taṃ passato nijjhāyato yoniso upaparikkhato rittakaññeva khāyati, tucchakaññeva khāyati, asārakaññeva khāyati. Kiñhi siyā, bhikkhave, saṅkhāresu sāro?
</Paragraph>

<Paragraph number="595" book="khan">
Seyyathāpi, bhikkhave, māyākāro vā māyākārantevāsī vā catumahāpathe māyaṃ vidaṃseyya. Tamenaṃ cakkhumā puriso passeyya nijjhāyeyya yoniso upaparikkheyya. Tassa taṃ passato nijjhāyato yoniso upaparikkhato rittakaññeva khāyeyya, tucchakaññeva khāyeyya, asārakaññeva khāyeyya. Kiñhi siyā, bhikkhave, māyāya sāro? Evameva kho, bhikkhave, yaṃ kiñci viññāṇaṃ atītānāgatapaccuppannaṃ …pe…  yaṃ dūre santike vā, taṃ bhikkhu passati nijjhāyati yoniso upaparikkhati. Tassa taṃ passato nijjhāyato yoniso upaparikkhato rittakaññeva khāyati, tucchakaññeva khāyati, asārakaññeva khāyati. Kiñhi siyā, bhikkhave, viññāṇe sāro?
</Paragraph>

<Paragraph number="596" book="khan">
Evaṃ passaṃ, bhikkhave, sutavā ariyasāvako rūpasmimpi nibbindati, vedanāyapi…  saññāyapi…  saṅkhāresupi…  viññāṇasmimpi nibbindati. Nibbindaṃ virajjati; virāgā vimuccati. Vimuttasmiṃ vimuttamiti ñāṇaṃ hoti …pe…  nāparaṃ itthattāyāti pajānāti”.
</Paragraph>

<Paragraph number="597" book="khan">
Idamavoca bhagavā. Idaṃ vatvāna sugato athāparaṃ etadavoca satthā—
</Paragraph>

<Paragraph number="598" type="verses" book="khan">
_“Pheṇapiṇḍūpamaṃ rūpaṃ,_  
_vedanā bubbuḷūpamā;_  
_Marīcikūpamā saññā,_  
_saṅkhārā kadalūpamā;_  
_Māyūpamañca viññāṇaṃ,_  
_desitādiccabandhunā._  

</Paragraph>

<Paragraph number="599" type="verses" book="khan">
_Yathā yathā nijjhāyati,_  
_yoniso upaparikkhati;_  
_Rittakaṃ tucchakaṃ hoti,_  
_yo naṃ passati yoniso._  

</Paragraph>

<Paragraph number="600" type="verses" book="khan">
_Imañca kāyaṃ ārabbha,_  
_bhūripaññena desitaṃ;_  
_Pahānaṃ tiṇṇaṃ dhammānaṃ,_  
_rūpaṃ passatha chaḍḍitaṃ._  

</Paragraph>

<Paragraph number="601" type="verses" book="khan">
_Āyu usmā ca viññāṇaṃ,_  
_yadā kāyaṃ jahantimaṃ;_  
_Apaviddho tadā seti,_  
_parabhattaṃ acetanaṃ._  

</Paragraph>

<Paragraph number="602" type="verses" book="khan">
_Etādisāyaṃ santāno,_  
_māyāyaṃ bālalāpinī;_  
_Vadhako esa akkhāto,_  
_sāro ettha na vijjati._  

</Paragraph>

<Paragraph number="603" type="verses" book="khan">
_Evaṃ khandhe avekkheyya,_  
_bhikkhu āraddhavīriyo;_  
_Divā vā yadi vā rattiṃ,_  
_sampajāno paṭissato._  

</Paragraph>

<Paragraph number="604" type="verses" book="khan">
_Jaheyya sabbasaṃyogaṃ,_  
_kareyya saraṇattano;_  
_Careyyādittasīsova,_  
_patthayaṃ accutaṃ padan”ti._  


</Paragraph>
</Division>

<Paragraph number="605" type="center" book="khan">
Tatiyaṃ.
</Paragraph>