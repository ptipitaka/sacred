---
title: "1.1.1.5 Samādhisutta"
tableOfContents: false
sidebar:
  order: 7
type: "tipitaka"
basket: "su"
book: "khan"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="5" book="khan" bookNo="13" page="12">

<Paragraph number="61" book="khan">
Evaṃ me sutaṃ— …pe…  sāvatthiyaṃ…  tatra kho …pe…  etadavoca—  “samādhiṃ, bhikkhave, bhāvetha; samāhito, bhikkhave, bhikkhu yathābhūtaṃ pajānāti. Kiñca yathābhūtaṃ pajānāti? Rūpassa samudayañca atthaṅgamañca, vedanāya samudayañca atthaṅgamañca, saññāya samudayañca atthaṅgamañca, saṅkhārānaṃ samudayañca atthaṅgamañca, viññāṇassa samudayañca atthaṅgamañca.
</Paragraph>

<Paragraph number="62" book="khan">
Ko ca, bhikkhave, rūpassa samudayo, ko vedanāya samudayo, ko saññāya samudayo, ko saṅkhārānaṃ samudayo, ko viññāṇassa samudayo? Idha, bhikkhave, bhikkhu abhinandati abhivadati ajjhosāya tiṭṭhati.
</Paragraph>

<Paragraph number="63" book="khan">
Kiñca abhinandati abhivadati ajjhosāya tiṭṭhati? Rūpaṃ abhinandati abhivadati ajjhosāya tiṭṭhati. Tassa rūpaṃ abhinandato abhivadato ajjhosāya tiṭṭhato uppajjati nandī. Yā rūpe nandī tadupādānaṃ. Tassupādānapaccayā bhavo; bhavapaccayā jāti; jātipaccayā jarāmaraṇaṃ sokaparidevadukkhadomanassupāyāsā sambhavanti. Evametassa kevalassa dukkhakkhandhassa samudayo hoti.
</Paragraph>

<Paragraph number="64" book="khan">
Vedanaṃ abhinandati …pe…  saññaṃ abhinandati…  saṅkhāre abhinandati…  viññāṇaṃ abhinandati abhivadati ajjhosāya tiṭṭhati. Tassa viññāṇaṃ abhinandato abhivadato ajjhosāya tiṭṭhato uppajjati nandī. Yā viññāṇe nandī tadupādānaṃ. Tassupādānapaccayā bhavo; bhavapaccayā jāti; jātipaccayā …pe…  evametassa kevalassa dukkhakkhandhassa samudayo hoti.
</Paragraph>

<Paragraph number="65" book="khan">
Ayaṃ, bhikkhave, rūpassa samudayo; ayaṃ vedanāya samudayo; ayaṃ saññāya samudayo; ayaṃ saṅkhārānaṃ samudayo; ayaṃ viññāṇassa samudayo.
</Paragraph>

<Paragraph number="66" book="khan">
Ko ca, bhikkhave, rūpassa atthaṅgamo, ko vedanāya…  ko saññāya…  ko saṅkhārānaṃ…  ko viññāṇassa atthaṅgamo?
</Paragraph>

<Paragraph number="67" book="khan">
Idha, bhikkhave, nābhinandati nābhivadati nājjhosāya tiṭṭhati.
</Paragraph>

<Paragraph number="68" book="khan">
Kiñca nābhinandati nābhivadati nājjhosāya tiṭṭhati? Rūpaṃ nābhinandati nābhivadati nājjhosāya tiṭṭhati. Tassa rūpaṃ anabhinandato anabhivadato anajjhosāya tiṭṭhato yā rūpe nandī sā nirujjhati. Tassa nandīnirodhā upādānanirodho; upādānanirodhā bhavanirodho …pe…  evametassa kevalassa dukkhakkhandhassa nirodho hoti.
</Paragraph>

<Paragraph number="69" book="khan">
Vedanaṃ nābhinandati nābhivadati nājjhosāya tiṭṭhati. Tassa vedanaṃ anabhinandato anabhivadato anajjhosāya tiṭṭhato yā vedanāya nandī sā nirujjhati. Tassa nandīnirodhā upādānanirodho; upādānanirodhā bhavanirodho …pe…  evametassa kevalassa dukkhakkhandhassa nirodho hoti.
</Paragraph>

<Paragraph number="70" book="khan">
Saññaṃ nābhinandati …pe…  saṅkhāre nābhinandati nābhivadati nājjhosāya tiṭṭhati. Tassa saṅkhāre anabhinandato anabhivadato anajjhosāya tiṭṭhato yā saṅkhāresu nandī sā nirujjhati. Tassa nandīnirodhā upādānanirodho; upādānanirodhā bhavanirodho …pe…  evametassa kevalassa dukkhakkhandhassa nirodho hoti.
</Paragraph>

<Paragraph number="71" book="khan">
Viññāṇaṃ nābhinandati nābhivadati nājjhosāya tiṭṭhati. Tassa viññāṇaṃ anabhinandato anabhivadato anajjhosāya tiṭṭhato yā viññāṇe nandī sā nirujjhati. Tassa nandīnirodhā upādānanirodho …pe…  evametassa kevalassa dukkhakkhandhassa nirodho hoti.
</Paragraph>

<Paragraph number="72" book="khan">
Ayaṃ, bhikkhave, rūpassa atthaṅgamo, ayaṃ vedanāya atthaṅgamo, ayaṃ saññāya atthaṅgamo, ayaṃ saṅkhārānaṃ atthaṅgamo, ayaṃ viññāṇassa atthaṅgamo”ti.

</Paragraph>
</Division>

<Paragraph number="73" type="center" book="khan">
Pañcamaṃ.
</Paragraph>