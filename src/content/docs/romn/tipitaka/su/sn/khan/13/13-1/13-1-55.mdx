---
title: "13.1.55 Sātaccamūlakasappāyakārīsutta"
tableOfContents: false
sidebar:
  order: 23
type: "tipitaka"
basket: "su"
book: "khan"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="716" book="khan" bookNo="13" page="234">

<Paragraph number="1349" book="khan">
Sāvatthinidānaṃ. “Cattārome, bhikkhave, jhāyī. Katame cattāro? Idha, bhikkhave, ekacco jhāyī samādhismiṃ sātaccakārī hoti, na samādhismiṃ sappāyakārī. Idha pana, bhikkhave, ekacco jhāyī samādhismiṃ sappāyakārī hoti, na samādhismiṃ sātaccakārī. Idha pana, bhikkhave, ekacco jhāyī neva samādhismiṃ sātaccakārī hoti, na ca samādhismiṃ sappāyakārī. Idha pana, bhikkhave, ekacco jhāyī samādhismiṃ sātaccakārī ca hoti, samādhismiṃ sappāyakārī ca. Tatra, bhikkhave, yvāyaṃ jhāyī samādhismiṃ sātaccakārī ca hoti samādhismiṃ sappāyakārī ca ayaṃ imesaṃ catunnaṃ jhāyīnaṃ aggo ca seṭṭho ca mokkho ca uttamo ca pavaro ca. Seyyathāpi, bhikkhave, gavā khīraṃ, khīramhā dadhi, dadhimhā navanītaṃ, navanītamhā sappi, sappimhā sappimaṇḍo tatra aggamakkhāyati; evameva kho, bhikkhave, yvāyaṃ jhāyī samādhismiṃ sātaccakārī ca hoti, samādhismiṃ sappāyakārī ca ayaṃ imesaṃ catunnaṃ jhāyīnaṃ aggo ca seṭṭho ca mokkho ca uttamo ca pavaro cā”ti. Idamavoca bhagavā. Attamanā te bhikkhū bhagavato bhāsitaṃ abhinandunti.

</Paragraph>
</Division>

<Paragraph number="1350" type="center" book="khan">
Pañcapaññāsamaṃ.



</Paragraph>

<Paragraph number="1351" type="center" book="khan">
(Yathā pañcapaññāsaṃ veyyākaraṇāni honti tathā vitthāretabbāni.)



</Paragraph>

<Paragraph number="1352" type="center" book="khan">
Khandhavaggo tatiyo.



</Paragraph>

<Paragraph number="1353" type="center" book="khan">
Tassuddānaṃ


</Paragraph>

<Paragraph number="1354" type="verses" book="khan">
_Samādhi samāpatti ṭhiti ca,_  
_Vuṭṭhānaṃ kallitārammaṇena ca;_  
_Gocarā abhinīhāro sakkacca,_  
_Sātacca athopi sappāyanti._  


</Paragraph>

<Paragraph number="1355" type="center" book="khan">
Jhānasaṃyuttaṃ samattaṃ.



</Paragraph>

<Paragraph number="1356" type="center" book="khan">
Tassuddānaṃ


</Paragraph>

<Paragraph number="1357" type="verses" book="khan">
_Khandha rādhasaṃyuttañca,_  
_diṭṭhiokkanta uppādā;_  
_Kilesa sāriputtā ca,_  
_nāgā supaṇṇa gandhabbā;_  
_Valāha vacchajhānanti,_  
_khandhavaggamhi terasāti._  


</Paragraph>

<Paragraph number="1358" type="center" book="khan">
Khandhavaggasaṃyuttapāḷi niṭṭhitā.
</Paragraph>