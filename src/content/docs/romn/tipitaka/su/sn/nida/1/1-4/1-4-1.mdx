---
title: "1.4.1 Bhūtasutta"
tableOfContents: false
sidebar:
  order: 1
type: "tipitaka"
basket: "su"
book: "nida"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="31" book="nida">

<Paragraph number="207" book="nida">
Ekaṃ samayaṃ bhagavā sāvatthiyaṃ viharati. Tatra kho bhagavā āyasmantaṃ sāriputtaṃ āmantesi—  “vuttamidaṃ, sāriputta, pārāyane ajitapañhe—
</Paragraph>

<Paragraph number="208" type="verses" book="nida">
_‘Ye ca saṅkhātadhammāse,_  
_ye ca sekkhā puthū idha;_  
_Tesaṃ me nipako iriyaṃ,_  
_puṭṭho pabrūhi mārisā’ti._  

</Paragraph>

<Paragraph number="209" book="nida">
Imassa nu kho, sāriputta, saṃkhittena bhāsitassa kathaṃ vitthārena attho daṭṭhabbo”ti? Evaṃ vutte, āyasmā sāriputto tuṇhī ahosi.
</Paragraph>

<Paragraph number="210" book="nida">
Dutiyampi kho bhagavā āyasmantaṃ sāriputtaṃ āmantesi …pe…  dutiyampi kho āyasmā sāriputto tuṇhī ahosi. Tatiyampi kho bhagavā āyasmantaṃ sāriputtaṃ āmantesi—  “vuttamidaṃ, sāriputta, pārāyane ajitapañhe—
</Paragraph>

<Paragraph number="211" type="verses" book="nida">
_‘Ye ca saṅkhātadhammāse,_  
_ye ca sekkhā puthū idha;_  
_Tesaṃ me nipako iriyaṃ,_  
_puṭṭho pabrūhi mārisā’ti._  

</Paragraph>

<Paragraph number="212" book="nida">
Imassa nu kho, sāriputta, saṃkhittena bhāsitassa kathaṃ vitthārena attho daṭṭhabbo”ti? Tatiyampi kho āyasmā sāriputto tuṇhī ahosi.
</Paragraph>

<Paragraph number="213" book="nida">
“Bhūtamidanti, sāriputta, passasī”ti? “Bhūtamidanti, bhante, yathābhūtaṃ sammappaññāya passati. Bhūtamidanti yathābhūtaṃ sammappaññāya disvā bhūtassa nibbidāya virāgāya nirodhāya paṭipanno hoti. Tadāhārasambhavanti yathābhūtaṃ sammappaññāya passati. Tadāhārasambhavanti yathābhūtaṃ sammappaññāya disvā āhārasambhavassa nibbidāya virāgāya nirodhāya paṭipanno hoti. Tadāhāranirodhā yaṃ bhūtaṃ taṃ nirodhadhammanti yathābhūtaṃ sammappaññāya passati. Tadāhāranirodhā yaṃ bhūtaṃ taṃ nirodhadhammanti yathābhūtaṃ sammappaññāya disvā nirodhadhammassa nibbidāya virāgāya nirodhāya paṭipanno hoti. Evaṃ kho, bhante, sekkho hoti.
</Paragraph>

<Paragraph number="214" book="nida">
Kathañca, bhante, saṅkhātadhammo hoti? Bhūtamidanti, bhante, yathābhūtaṃ sammappaññāya passati. Bhūtamidanti yathābhūtaṃ sammappaññāya disvā bhūtassa nibbidā virāgā nirodhā anupādā vimutto hoti. Tadāhārasambhavanti yathābhūtaṃ sammappaññāya passati. Tadāhārasambhavanti yathābhūtaṃ sammappaññāya disvā āhārasambhavassa nibbidā virāgā nirodhā anupādā vimutto hoti. Tadāhāranirodhā yaṃ bhūtaṃ taṃ nirodhadhammanti yathābhūtaṃ sammappaññāya passati. Tadāhāranirodhā yaṃ bhūtaṃ taṃ nirodhadhammanti yathābhūtaṃ sammappaññāya disvā nirodhadhammassa nibbidā virāgā nirodhā anupādā vimutto hoti. Evaṃ kho, bhante, saṅkhātadhammo hoti. Iti kho, bhante, yaṃ taṃ vuttaṃ pārāyane ajitapañhe—
</Paragraph>

<Paragraph number="215" type="verses" book="nida">
_‘Ye ca saṅkhātadhammāse,_  
_ye ca sekkhā puthū idha;_  
_Tesaṃ me nipako iriyaṃ,_  
_puṭṭho pabrūhi mārisā’ti._  

</Paragraph>

<Paragraph number="216" book="nida">
Imassa khvāhaṃ, bhante, saṃkhittena bhāsitassa evaṃ vitthārena atthaṃ ājānāmī”ti.
</Paragraph>

<Paragraph number="217" book="nida">
“Sādhu sādhu, sāriputta, bhūtamidanti, sāriputta, yathābhūtaṃ sammappaññāya passati. Bhūtamidanti yathābhūtaṃ sammappaññāya disvā bhūtassa nibbidāya virāgāya nirodhāya paṭipanno hoti. Tadāhārasambhavanti yathābhūtaṃ sammappaññāya passati. Tadāhārasambhavanti yathābhūtaṃ sammappaññāya disvā āhārasambhavassa nibbidāya virāgāya nirodhāya paṭipanno hoti. Tadāhāranirodhā yaṃ bhūtaṃ taṃ nirodhadhammanti yathābhūtaṃ sammappaññāya passati. Tadāhāranirodhā yaṃ bhūtaṃ taṃ nirodhadhammanti yathābhūtaṃ sammappaññāya disvā nirodhadhammassa nibbidāya virāgāya nirodhāya paṭipanno hoti. Evaṃ kho, sāriputta, sekkho hoti.
</Paragraph>

<Paragraph number="218" book="nida">
Kathañca, sāriputta, saṅkhātadhammo hoti? Bhūtamidanti, sāriputta, yathābhūtaṃ sammappaññāya passati. Bhūtamidanti yathābhūtaṃ sammappaññāya disvā bhūtassa nibbidā virāgā nirodhā anupādā vimutto hoti. Tadāhārasambhavanti yathābhūtaṃ sammappaññāya passati. Tadāhārasambhavanti yathābhūtaṃ sammappaññāya disvā āhārasambhavassa nibbidā virāgā nirodhā anupādā vimutto hoti. Tadāhāranirodhā yaṃ bhūtaṃ taṃ nirodhadhammanti yathābhūtaṃ sammappaññāya passati. Tadāhāranirodhā yaṃ bhūtaṃ taṃ nirodhadhammanti yathābhūtaṃ sammappaññā disvā nirodhadhammassa nibbidā virāgā nirodhā anupādā vimutto hoti. Evaṃ kho, sāriputta, saṅkhātadhammo hoti. Iti kho, sāriputta, yaṃ taṃ vuttaṃ pārāyane ajitapañhe—
</Paragraph>

<Paragraph number="219" type="verses" book="nida">
_‘Ye ca saṅkhātadhammāse,_  
_ye ca sekkhā puthū idha;_  
_Tesaṃ me nipako iriyaṃ,_  
_puṭṭho pabrūhi mārisā’ti._  

</Paragraph>

<Paragraph number="220" book="nida">
Imassa kho, sāriputta, saṃkhittena bhāsitassa evaṃ vitthārena attho daṭṭhabbo”ti.

</Paragraph>
</Division>

<Paragraph number="221" type="center" book="nida">
Paṭhamaṃ.
</Paragraph>