---
title: "3.2.6 Sagāthāsutta"
tableOfContents: false
sidebar:
  order: 9
type: "tipitaka"
basket: "su"
book: "nida"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="100" book="nida" bookNo="12" page="370">

<Paragraph number="717" book="nida">
Sāvatthiyaṃ viharati. “Dhātusova, bhikkhave, sattā saṃsandanti samenti. Hīnādhimuttikā hīnādhimuttikehi saddhiṃ saṃsandanti samenti. Atītampi kho, bhikkhave, addhānaṃ dhātusova sattā saṃsandiṃsu samiṃsu. Hīnādhimuttikā hīnādhimuttikehi saddhiṃ saṃsandiṃsu samiṃsu.
</Paragraph>

<Paragraph number="718" book="nida">
Anāgatampi kho, bhikkhave, addhānaṃ dhātusova sattā saṃsandissanti samessanti. Hīnādhimuttikā hīnādhimuttikehi saddhiṃ saṃsandissanti samessanti.
</Paragraph>

<Paragraph number="719" book="nida">
Etarahipi kho, bhikkhave, paccuppannaṃ addhānaṃ dhātusova sattā saṃsandanti samenti. Hīnādhimuttikā hīnādhimuttikehi saddhiṃ saṃsandanti samenti.
</Paragraph>

<Paragraph number="720" book="nida">
Seyyathāpi, bhikkhave, gūtho gūthena saṃsandati sameti; muttaṃ muttena saṃsandati sameti; kheḷo kheḷena saṃsandati sameti; pubbo pubbena saṃsandati sameti; lohitaṃ lohitena saṃsandati sameti; evameva kho, bhikkhave, dhātusova sattā saṃsandanti samenti. Hīnādhimuttikā hīnādhimuttikehi saddhiṃ saṃsandanti samenti. Atītampi kho addhānaṃ …pe…  anāgatampi kho addhānaṃ …pe…  etarahipi kho paccuppannaṃ addhānaṃ dhātusova sattā saṃsandanti samenti. Hīnādhimuttikā hīnādhimuttikehi saddhiṃ saṃsandanti samenti.
</Paragraph>

<Paragraph number="721" book="nida">
Dhātusova, bhikkhave, sattā saṃsandanti samenti. Kalyāṇādhimuttikā kalyāṇādhimuttikehi saddhiṃ saṃsandanti samenti. Atītampi kho, bhikkhave, addhānaṃ dhātusova sattā saṃsandiṃsu samiṃsu. Kalyāṇādhimuttikā kalyāṇādhimuttikehi saddhiṃ saṃsandiṃsu samiṃsu.
</Paragraph>

<Paragraph number="722" book="nida">
Anāgatampi kho, bhikkhave, addhānaṃ …pe…  etarahipi kho, bhikkhave, paccuppannaṃ addhānaṃ dhātusova sattā saṃsandanti samenti. Kalyāṇādhimuttikā kalyāṇādhimuttikehi saddhiṃ saṃsandanti samenti.
</Paragraph>

<Paragraph number="723" book="nida">
Seyyathāpi, bhikkhave, khīraṃ khīrena saṃsandati sameti; telaṃ telena saṃsandati sameti; sappi sappinā saṃsandati sameti; madhu madhunā saṃsandati sameti; phāṇitaṃ phāṇitena saṃsandati sameti; evameva kho, bhikkhave, dhātusova sattā saṃsandanti samenti. Kalyāṇādhimuttikā kalyāṇādhimuttikehi saddhiṃ saṃsandanti samenti. Atītampi kho addhānaṃ…  anāgatampi kho addhānaṃ…  etarahipi kho paccuppannaṃ addhānaṃ dhātusova sattā saṃsandanti samenti. Kalyāṇādhimuttikā kalyāṇādhimuttikehi saddhiṃ saṃsandanti samentī”ti.
</Paragraph>

<Paragraph number="724" book="nida">
Idamavoca bhagavā. Idaṃ vatvāna sugato athāparaṃ etadavoca satthā—
</Paragraph>

<Paragraph number="725" type="verses" book="nida">
_“Saṃsaggā vanatho jāto,_  
_asaṃsaggena chijjati;_  
_Parittaṃ dārumāruyha,_  
_yathā sīde mahaṇṇave._  

</Paragraph>

<Paragraph number="726" type="verses" book="nida">
_Evaṃ kusītamāgamma,_  
_sādhujīvipi sīdati;_  
_Tasmā taṃ parivajjeyya,_  
_kusītaṃ hīnavīriyaṃ._  

</Paragraph>

<Paragraph number="727" type="verses" book="nida">
_Pavivittehi ariyehi,_  
_pahitattehi jhāyīhi;_  
_Niccaṃ āraddhavīriyehi,_  
_paṇḍitehi sahāvase”ti._  


</Paragraph>
</Division>

<Paragraph number="728" type="center" book="nida">
Chaṭṭhaṃ.
</Paragraph>