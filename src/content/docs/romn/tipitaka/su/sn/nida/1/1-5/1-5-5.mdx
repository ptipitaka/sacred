---
title: "1.5.5 Ñātikasutta"
tableOfContents: false
sidebar:
  order: 6
type: "tipitaka"
basket: "su"
book: "nida"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Paragraph type="center" book="nida">
* Ñātikasutta
</Paragraph>

<Division number="45" book="nida">

<Paragraph number="325" book="nida">
Evaṃ me sutaṃ—  ekaṃ samayaṃ bhagavā ñātike viharati giñjakāvasathe. Atha kho bhagavā rahogato paṭisallāno imaṃ dhammapariyāyaṃ abhāsi—
</Paragraph>

<Paragraph number="326" book="nida">
“Cakkhuñca paṭicca rūpe ca uppajjati cakkhuviññāṇaṃ. Tiṇṇaṃ saṅgati phasso. Phassapaccayā vedanā, vedanāpaccayā taṇhā; taṇhāpaccayā upādānaṃ …pe…  evametassa kevalassa dukkhakkhandhassa samudayo hoti.
</Paragraph>

<Paragraph number="327" book="nida">
Sotañca paṭicca sadde ca …pe…  ghānañca paṭicca gandhe ca…  jivhañca paṭicca rase ca…  kāyañca paṭicca phoṭṭhabbe ca…  manañca paṭicca dhamme ca uppajjati manoviññāṇaṃ. Tiṇṇaṃ saṅgati phasso. Phassapaccayā vedanā; vedanāpaccayā taṇhā; taṇhāpaccayā upādānaṃ …pe…  evametassa kevalassa dukkhakkhandhassa samudayo hoti.
</Paragraph>

<Paragraph number="328" book="nida">
Cakkhuñca paṭicca rūpe ca uppajjati cakkhuviññāṇaṃ. Tiṇṇaṃ saṅgati phasso. Phassapaccayā vedanā; vedanāpaccayā taṇhā. Tassāyeva taṇhāya asesavirāganirodhā upādānanirodho; upādānanirodhā bhavanirodho …pe…  evametassa kevalassa dukkhakkhandhassa nirodho hoti.
</Paragraph>

<Paragraph number="329" book="nida">
Sotañca paṭicca sadde ca …pe…  manañca paṭicca dhamme ca uppajjati manoviññāṇaṃ. Tiṇṇaṃ saṅgati phasso. Phassapaccayā vedanā; vedanāpaccayā taṇhā. Tassāyeva taṇhāya asesavirāganirodhā upādānanirodho; upādānanirodhā bhavanirodho …pe…  evametassa kevalassa dukkhakkhandhassa nirodho hotī”ti.
</Paragraph>

<Paragraph number="330" book="nida">
Tena kho pana samayena aññataro bhikkhu bhagavato upassuti ṭhito hoti. Addasā kho bhagavā taṃ bhikkhuṃ upassuti ṭhitaṃ. Disvāna taṃ bhikkhuṃ etadavoca—  “assosi no tvaṃ, bhikkhu, imaṃ dhammapariyāyan”ti? “Evaṃ, bhante”ti. “Uggaṇhāhi tvaṃ, bhikkhu, imaṃ dhammapariyāyaṃ; pariyāpuṇāhi tvaṃ, bhikkhu, imaṃ dhammapariyāyaṃ; dhārehi tvaṃ, bhikkhu, imaṃ dhammapariyāyaṃ. Atthasaṃhito ayaṃ, bhikkhu, dhammapariyāyo ādibrahmacariyako”ti.

</Paragraph>
</Division>

<Paragraph number="331" type="center" book="nida">
Pañcamaṃ.
</Paragraph>