---
title: "10.1.12 Sahāyakasutta"
tableOfContents: false
sidebar:
  order: 4
type: "tipitaka"
basket: "su"
book: "nida"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="246" book="nida" bookNo="12" page="471">

<Paragraph number="1307" book="nida">
Sāvatthiyaṃ viharati. Atha kho dve bhikkhū sahāyakā āyasmato mahākappinassa saddhivihārino yena bhagavā tenupasaṅkamiṃsu. Addasā kho bhagavā te bhikkhū dūratova āgacchante. Disvāna bhikkhū āmantesi—  “passatha no tumhe, bhikkhave, ete bhikkhū sahāyake āgacchante kappinassa saddhivihārino”ti? “Evaṃ, bhante”. “Ete kho te bhikkhū mahiddhikā mahānubhāvā. Na ca sā samāpatti sulabharūpā, yā tehi bhikkhūhi asamāpannapubbā. Yassa catthāya kulaputtā sammadeva agārasmā anagāriyaṃ pabbajanti tadanuttaraṃ brahmacariyapariyosānaṃ diṭṭheva dhamme sayaṃ abhiññā sacchikatvā upasampajja viharantī”ti.
</Paragraph>

<Paragraph number="1308" book="nida">
Idamavoca bhagavā. Idaṃ vatvāna sugato athāparaṃ etadavoca satthā—
</Paragraph>

<Paragraph number="1309" type="verses" book="nida">
_“Sahāyāvatime bhikkhū,_  
_cirarattaṃ sametikā;_  
_Sameti nesaṃ saddhammo,_  
_dhamme buddhappavedite._  

</Paragraph>

<Paragraph number="1310" type="verses" book="nida">
_Suvinītā kappinena,_  
_dhamme ariyappavedite;_  
_Dhārenti antimaṃ dehaṃ,_  
_jetvā māraṃ savāhinin”ti._  


</Paragraph>
</Division>

<Paragraph number="1311" type="center" book="nida">
Dvādasamaṃ.



</Paragraph>

<Paragraph number="1312" type="center" book="nida">
Bhikkhuvaggo paṭhamo.



</Paragraph>

<Paragraph number="1313" type="center" book="nida">
Tassuddānaṃ


</Paragraph>

<Paragraph number="1314" type="verses" book="nida">
_Kolito upatisso ca,_  
_ghaṭo cāpi pavuccati;_  
_Navo sujāto bhaddi ca,_  
_visākho nando tisso ca;_  
_Theranāmo ca kappino,_  
_sahāyena ca dvādasāti._  


</Paragraph>

<Paragraph number="1315" type="center" book="nida">
Bhikkhusaṃyuttaṃ samattaṃ.



</Paragraph>

<Paragraph number="1316" type="center" book="nida">
Nidānavaggo dutiyo.



</Paragraph>

<Paragraph number="1317" type="center" book="nida">
Tassuddānaṃ


</Paragraph>

<Paragraph number="1318" type="verses" book="nida">
_Nidānābhisamayadhātu,_  
_anamataggena kassapaṃ;_  
_Sakkārarāhulalakkhaṇo,_  
_opammabhikkhunā vaggo._  


</Paragraph>

<Paragraph number="1319" type="center" book="nida">
Dutiyo tena pavuccatīti.



</Paragraph>

<Paragraph number="1320" type="center" book="nida">
Nidānavaggasaṃyuttapāḷi niṭṭhitā.
</Paragraph>