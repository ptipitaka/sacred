---
title: "5.1.6 Cālāsutta"
tableOfContents: false
sidebar:
  order: 7
type: "tipitaka"
basket: "su"
book: "saga"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="167" book="saga">

<Paragraph number="972" book="saga">
Sāvatthinidānaṃ. Atha kho cālā bhikkhunī pubbaṇhasamayaṃ nivāsetvā …pe…  aññatarasmiṃ rukkhamūle divāvihāraṃ nisīdi. Atha kho māro pāpimā yena cālā bhikkhunī tenupasaṅkami; upasaṅkamitvā cālaṃ bhikkhuniṃ etadavoca—  “kiṃ nu tvaṃ, bhikkhuni, na rocesī”ti? “Jātiṃ khvāhaṃ, āvuso, na rocemī”ti.
</Paragraph>

<Paragraph number="973" type="verses" book="saga">
_“Kiṃ nu jātiṃ na rocesi,_  
_jāto kāmāni bhuñjati;_  
_Ko nu taṃ idamādapayi,_  
_jātiṃ mā roca bhikkhunī”ti._  

</Paragraph>

<Paragraph number="974" type="verses" book="saga">
_“Jātassa maraṇaṃ hoti,_  
_jāto dukkhāni phussati;_  
_Bandhaṃ vadhaṃ pariklesaṃ,_  
_tasmā jātiṃ na rocaye._  

</Paragraph>

<Paragraph number="975" type="verses" book="saga">
_Buddho dhammamadesesi,_  
_jātiyā samatikkamaṃ;_  
_Sabbadukkhappahānāya,_  
_so maṃ sacce nivesayi._  

</Paragraph>

<Paragraph number="976" type="verses" book="saga">
_Ye ca rūpūpagā sattā,_  
_ye ca arūpaṭṭhāyino;_  
_Nirodhaṃ appajānantā,_  
_āgantāro punabbhavan”ti._  

</Paragraph>

<Paragraph number="977" book="saga">
Atha kho māro pāpimā “jānāti maṃ cālā bhikkhunī”ti dukkhī dummano tatthevantaradhāyīti.
</Paragraph>
</Division>