---
title: "4.2.8 Piṇḍasutta"
tableOfContents: false
sidebar:
  order: 9
type: "tipitaka"
basket: "su"
book: "saga"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="154" book="saga" bookNo="12" page="115">

<Paragraph number="858" book="saga">
Ekaṃ samayaṃ bhagavā magadhesu viharati pañcasālāyaṃ brāhmaṇagāme. Tena kho pana samayena pañcasālāyaṃ brāhmaṇagāme kumārikānaṃ pāhunakāni bhavanti. Atha kho bhagavā pubbaṇhasamayaṃ nivāsetvā pattacīvaramādāya pañcasālaṃ brāhmaṇagāmaṃ piṇḍāya pāvisi. Tena kho pana samayena pañcasāleyyakā brāhmaṇagahapatikā mārena pāpimatā anvāviṭṭhā bhavanti—  “mā samaṇo gotamo piṇḍamalatthā”ti.
</Paragraph>

<Paragraph number="859" book="saga">
Atha kho bhagavā yathādhotena pattena pañcasālaṃ brāhmaṇagāmaṃ piṇḍāya pāvisi tathādhotena pattena paṭikkami. Atha kho māro pāpimā yena bhagavā tenupasaṅkami; upasaṅkamitvā bhagavantaṃ etadavoca—  “api tvaṃ, samaṇa, piṇḍamalatthā”ti? “Tathā nu tvaṃ, pāpima, akāsi yathāhaṃ piṇḍaṃ na labheyyan”ti. “Tena hi, bhante, bhagavā dutiyampi pañcasālaṃ brāhmaṇagāmaṃ piṇḍāya pavisatu. Tathāhaṃ karissāmi yathā bhagavā piṇḍaṃ lacchatī”ti.
</Paragraph>

<Paragraph number="860" type="verses" book="saga">
_“Apuññaṃ pasavi māro,_  
_āsajja naṃ tathāgataṃ;_  
_Kiṃ nu maññasi pāpima,_  
_na me pāpaṃ vipaccati._  

</Paragraph>

<Paragraph number="861" type="verses" book="saga">
_Susukhaṃ vata jīvāma,_  
_yesaṃ no natthi kiñcanaṃ;_  
_Pītibhakkhā bhavissāma,_  
_devā ābhassarā yathā”ti._  

</Paragraph>

<Paragraph number="862" book="saga">
Atha kho māro pāpimā “jānāti maṃ bhagavā, jānāti maṃ sugato”ti dukkhī dummano tatthevantaradhāyīti.
</Paragraph>
</Division>