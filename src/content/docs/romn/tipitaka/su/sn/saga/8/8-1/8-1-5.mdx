---
title: "8.1.5 Subhāsitasutta"
tableOfContents: false
sidebar:
  order: 8
type: "tipitaka"
basket: "su"
book: "saga"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="213" book="saga">

<Paragraph number="1323" book="saga">
Sāvatthinidānaṃ. Tatra kho bhagavā bhikkhū āmantesi—  “bhikkhavo”ti. “Bhadante”ti te bhikkhū bhagavato paccassosuṃ. Bhagavā etadavoca—
</Paragraph>

<Paragraph number="1324" book="saga">
“Catūhi, bhikkhave, aṅgehi samannāgatā vācā subhāsitā hoti, no dubbhāsitā; anavajjā ca ananuvajjā ca viññūnaṃ. Katamehi catūhi? Idha, bhikkhave, bhikkhu subhāsitaṃyeva bhāsati no dubbhāsitaṃ, dhammaṃyeva bhāsati no adhammaṃ, piyaṃyeva bhāsati no appiyaṃ, saccaṃyeva bhāsati no alikaṃ. Imehi kho, bhikkhave, catūhi aṅgehi samannāgatā vācā subhāsitā hoti, no dubbhāsitā, anavajjā ca ananuvajjā ca viññūnan”ti. Idamavoca bhagavā. Idaṃ vatvāna sugato athāparaṃ etadavoca satthā—
</Paragraph>

<Paragraph number="1325" type="verses" book="saga">
_“Subhāsitaṃ uttamamāhu santo,_  
_Dhammaṃ bhaṇe nādhammaṃ taṃ dutiyaṃ;_  
_Piyaṃ bhaṇe nāppiyaṃ taṃ tatiyaṃ,_  
_Saccaṃ bhaṇe nālikaṃ taṃ catutthan”ti._  

</Paragraph>

<Paragraph number="1326" book="saga">
Atha kho āyasmā vaṅgīso uṭṭhāyāsanā ekaṃsaṃ uttarāsaṅgaṃ karitvā yena bhagavā tenañjaliṃ paṇāmetvā bhagavantaṃ etadavoca—  “paṭibhāti maṃ, bhagavā, paṭibhāti maṃ, sugatā”ti. “Paṭibhātu taṃ, vaṅgīsā”ti bhagavā avoca. Atha kho āyasmā vaṅgīso bhagavantaṃ sammukhā sāruppāhi gāthāhi abhitthavi—
</Paragraph>

<Paragraph number="1327" type="verses" book="saga">
_“Tameva vācaṃ bhāseyya,_  
_yāyattānaṃ na tāpaye;_  
_Pare ca na vihiṃseyya,_  
_sā ve vācā subhāsitā._  

</Paragraph>

<Paragraph number="1328" type="verses" book="saga">
_Piyavācaṃva bhāseyya,_  
_yā vācā paṭinanditā;_  
_Yaṃ anādāya pāpāni,_  
_paresaṃ bhāsate piyaṃ._  

</Paragraph>

<Paragraph number="1329" type="verses" book="saga">
_Saccaṃ ve amatā vācā,_  
_esa dhammo sanantano;_  
_Sacce atthe ca dhamme ca,_  
_āhu santo patiṭṭhitā._  

</Paragraph>

<Paragraph number="1330" type="verses" book="saga">
_Yaṃ buddho bhāsate vācaṃ,_  
_khemaṃ nibbānapattiyā;_  
_Dukkhassantakiriyāya,_  
_sā ve vācānamuttamā”ti._
</Paragraph>
</Division>