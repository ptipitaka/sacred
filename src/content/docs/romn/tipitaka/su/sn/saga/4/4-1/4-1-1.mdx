---
title: "4.1.1 Tapokammasutta"
tableOfContents: false
sidebar:
  order: 1
type: "tipitaka"
basket: "su"
book: "saga"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="137" book="saga" bookNo="12" page="104">

<Paragraph number="769" book="saga">
Evaṃ me sutaṃ—  ekaṃ samayaṃ bhagavā uruvelāyaṃ viharati najjā nerañjarāya tīre ajapālanigrodhamūle paṭhamābhisambuddho. Atha kho bhagavato rahogatassa paṭisallīnassa evaṃ cetaso parivitakko udapādi—  “mutto vatamhi tāya dukkarakārikāya. Sādhu mutto vatamhi tāya anatthasaṃhitāya dukkarakārikāya. Sādhu vatamhi mutto bodhiṃ samajjhagan”ti.
</Paragraph>

<Paragraph number="770" book="saga">
Atha kho māro pāpimā bhagavato cetasā cetoparivitakkamaññāya yena bhagavā tenupasaṅkami; upasaṅkamitvā bhagavantaṃ gāthāya ajjhabhāsi—
</Paragraph>

<Paragraph number="771" type="verses" book="saga">
_“Tapokammā apakkamma,_  
_ye na sujjhanti māṇavā;_  
_Asuddho maññasi suddho,_  
_suddhimaggā aparaddho”ti._  

</Paragraph>

<Paragraph number="772" book="saga">
Atha kho bhagavā “māro ayaṃ pāpimā” iti viditvā māraṃ pāpimantaṃ gāthāhi ajjhabhāsi—
</Paragraph>

<Paragraph number="773" type="verses" book="saga">
_“Anatthasaṃhitaṃ ñatvā,_  
_yaṃ kiñci amaraṃ tapaṃ;_  
_Sabbaṃ natthāvahaṃ hoti,_  
_phiyārittaṃva dhammani._  

</Paragraph>

<Paragraph number="774" type="verses" book="saga">
_Sīlaṃ samādhi paññañca,_  
_Maggaṃ bodhāya bhāvayaṃ;_  
_Pattosmi paramaṃ suddhiṃ,_  
_Nihato tvamasi antakā”ti._  

</Paragraph>

<Paragraph number="775" book="saga">
Atha kho māro pāpimā “jānāti maṃ bhagavā, jānāti maṃ sugato”ti, dukkhī dummano tatthevantaradhāyīti.
</Paragraph>
</Division>