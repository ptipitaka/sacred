---
title: "8.1.8 Parosahassasutta"
tableOfContents: false
sidebar:
  order: 11
type: "tipitaka"
basket: "su"
book: "saga"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="216" book="saga">

<Paragraph number="1345" book="saga">
Ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme mahatā bhikkhusaṃghena saddhiṃ aḍḍhatelasehi bhikkhusatehi. Tena kho pana samayena bhagavā bhikkhū nibbānapaṭisaṃyuttāya dhammiyā kathāya sandasseti samādapeti samuttejeti sampahaṃseti. Te ca bhikkhū aṭṭhiṃ katvā manasi katvā sabbacetasā samannāharitvā ohitasotā dhammaṃ suṇanti. Atha kho āyasmato vaṅgīsassa etadahosi—  “ayaṃ kho bhagavā bhikkhū nibbānapaṭisaṃyuttāya dhammiyā kathāya sandasseti samādapeti samuttejeti sampahaṃseti. Te ca bhikkhū aṭṭhiṃ katvā manasi katvā sabbacetasā samannāharitvā ohitasotā dhammaṃ suṇanti. Yannūnāhaṃ bhagavantaṃ sammukhā sāruppāhi gāthāhi abhitthaveyyan”ti.
</Paragraph>

<Paragraph number="1346" book="saga">
Atha kho āyasmā vaṅgīso uṭṭhāyāsanā ekaṃsaṃ uttarāsaṅgaṃ karitvā yena bhagavā tenañjaliṃ paṇāmetvā bhagavantaṃ etadavoca—  “paṭibhāti maṃ, bhagavā, paṭibhāti maṃ, sugatā”ti. “Paṭibhātu taṃ, vaṅgīsā”ti bhagavā avoca. Atha kho āyasmā vaṅgīso bhagavantaṃ sammukhā sāruppāhi gāthāhi abhitthavi—
</Paragraph>

<Paragraph number="1347" type="verses" book="saga">
_“Parosahassaṃ bhikkhūnaṃ,_  
_sugataṃ payirupāsati;_  
_Desentaṃ virajaṃ dhammaṃ,_  
_nibbānaṃ akutobhayaṃ._  

</Paragraph>

<Paragraph number="1348" type="verses" book="saga">
_Suṇanti dhammaṃ vimalaṃ,_  
_sammāsambuddhadesitaṃ;_  
_Sobhati vata sambuddho,_  
_bhikkhusaṃghapurakkhato._  

</Paragraph>

<Paragraph number="1349" type="verses" book="saga">
_Nāganāmosi bhagavā,_  
_isīnaṃ isisattamo;_  
_Mahāmeghova hutvāna,_  
_sāvake abhivassati._  

</Paragraph>

<Paragraph number="1350" type="verses" book="saga">
_Divāvihārā nikkhamma,_  
_satthudassanakamyatā;_  
_Sāvako te mahāvīra,_  
_pāde vandati vaṅgiso”ti._  

</Paragraph>

<Paragraph number="1351" book="saga">
“Kiṃ nu te, vaṅgīsa, imā gāthāyo pubbe parivitakkitā, udāhu ṭhānasova taṃ paṭibhantī”ti? “Na kho me, bhante, imā gāthāyo pubbe parivitakkitā, atha kho ṭhānasova maṃ paṭibhantī”ti. “Tena hi taṃ, vaṅgīsa, bhiyyoso mattāya pubbe aparivitakkitā gāthāyo paṭibhantū”ti. “Evaṃ, bhante”ti kho āyasmā vaṅgīso bhagavato paṭissutvā bhiyyoso mattāya bhagavantaṃ pubbe aparivitakkitāhi gāthāhi abhitthavi—
</Paragraph>

<Paragraph number="1352" type="verses" book="saga">
_“Ummaggapathaṃ mārassa abhibhuyya,_  
_Carasi pabhijja khilāni;_  
_Taṃ passatha bandhapamuñcakaraṃ,_  
_Asitaṃ bhāgaso pavibhajaṃ._  

</Paragraph>

<Paragraph number="1353" type="verses" book="saga">
_Oghassa nittharaṇatthaṃ,_  
_Anekavihitaṃ maggaṃ akkhāsi;_  
_Tasmiñce amate akkhāte,_  
_Dhammaddasā ṭhitā asaṃhīrā._  

</Paragraph>

<Paragraph number="1354" type="verses" book="saga">
_Pajjotakaro ativijjha,_  
_Sabbaṭṭhitīnaṃ atikkamamaddasa;_  
_Ñatvā ca sacchikatvā ca,_  
_Aggaṃ so desayi dasaddhānaṃ._  

</Paragraph>

<Paragraph number="1355" type="verses" book="saga">
_Evaṃ sudesite dhamme,_  
_Ko pamādo vijānataṃ dhammaṃ;_  
_Tasmā hi tassa bhagavato sāsane,_  
_Appamatto sadā namassamanusikkhe”ti._
</Paragraph>
</Division>