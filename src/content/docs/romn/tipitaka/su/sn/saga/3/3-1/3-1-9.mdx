---
title: "3.1.9 Yaññasutta"
tableOfContents: false
sidebar:
  order: 10
type: "tipitaka"
basket: "su"
book: "saga"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="120" book="saga" bookNo="12" page="75">

<Paragraph number="615" book="saga">
Sāvatthinidānaṃ. Tena kho pana samayena rañño pasenadissa kosalassa mahāyañño paccupaṭṭhito hoti, pañca ca usabhasatāni pañca ca vacchatarasatāni pañca ca vacchatarisatāni pañca ca ajasatāni pañca ca urabbhasatāni thūṇūpanītāni honti yaññatthāya. Yepissa te honti dāsāti vā pessāti vā kammakarāti vā, tepi daṇḍatajjitā bhayatajjitā assumukhā rudamānā parikammāni karonti.
</Paragraph>

<Paragraph number="616" book="saga">
Atha kho sambahulā bhikkhū pubbaṇhasamayaṃ nivāsetvā pattacīvaramādāya sāvatthiṃ piṇḍāya pavisiṃsu. Sāvatthiyaṃ piṇḍāya caritvā pacchābhattaṃ piṇḍapātapaṭikkantā yena bhagavā tenupasaṅkamiṃsu; upasaṅkamitvā bhagavantaṃ abhivādetvā ekamantaṃ nisīdiṃsu. Ekamantaṃ nisinnā kho te bhikkhū bhagavantaṃ etadavocuṃ—  “idha, bhante, rañño pasenadissa kosalassa mahāyañño paccupaṭṭhito hoti, pañca ca usabhasatāni pañca ca vacchatarasatāni pañca ca vacchatarisatāni pañca ca ajasatāni pañca ca urabbhasatāni thūṇūpanītāni honti yaññatthāya. Yepissa te honti dāsāti vā pessāti vā kammakarāti vā, tepi daṇḍatajjitā bhayatajjitā assumukhā rudamānā parikammāni karontī”ti.
</Paragraph>

<Paragraph number="617" book="saga">
Atha kho bhagavā etamatthaṃ viditvā tāyaṃ velāyaṃ imā gāthāyo abhāsi—
</Paragraph>

<Paragraph number="618" type="verses" book="saga">
_“Assamedhaṃ purisamedhaṃ,_  
_sammāpāsaṃ vājapeyyaṃ;_  
_Niraggaḷaṃ mahārambhā,_  
_na te honti mahapphalā._  

</Paragraph>

<Paragraph number="619" type="verses" book="saga">
_Ajeḷakā ca gāvo ca,_  
_vividhā yattha haññare;_  
_Na taṃ sammaggatā yaññaṃ,_  
_upayanti mahesino._  

</Paragraph>

<Paragraph number="620" type="verses" book="saga">
_Ye ca yaññā nirārambhā,_  
_yajanti anukulaṃ sadā;_  
_Ajeḷakā ca gāvo ca,_  
_vividhā nettha haññare;_  
_Etaṃ sammaggatā yaññaṃ,_  
_upayanti mahesino._  

</Paragraph>

<Paragraph number="621" type="verses" book="saga">
_Etaṃ yajetha medhāvī,_  
_eso yañño mahapphalo;_  
_Etañhi yajamānassa,_  
_seyyo hoti na pāpiyo;_  
_Yañño ca vipulo hoti,_  
_pasīdanti ca devatā”ti._
</Paragraph>
</Division>