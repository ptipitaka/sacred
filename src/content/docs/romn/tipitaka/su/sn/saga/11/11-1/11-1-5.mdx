---
title: "11.1.5 Subhāsitajayasutta"
tableOfContents: false
sidebar:
  order: 6
type: "tipitaka"
basket: "su"
book: "saga"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="251" book="saga" bookNo="12" page="224">

<Paragraph number="1574" book="saga">
Sāvatthinidānaṃ. “Bhūtapubbaṃ, bhikkhave, devāsurasaṅgāmo samupabyūḷho ahosi. Atha kho, bhikkhave, vepacitti asurindo sakkaṃ devānamindaṃ etadavoca—  ‘hotu, devānaminda, subhāsitena jayo’ti. ‘Hotu, vepacitti, subhāsitena jayo’ti. Atha kho, bhikkhave, devā ca asurā ca pārisajje ṭhapesuṃ—  ‘ime no subhāsitadubbhāsitaṃ ājānissantī’ti. Atha kho, bhikkhave, vepacitti asurindo sakkaṃ devānamindaṃ etadavoca—  ‘bhaṇa, devānaminda, gāthan’ti. Evaṃ vutte, bhikkhave, sakko devānamindo vepacittiṃ asurindaṃ etadavoca—  ‘tumhe khvettha, vepacitti, pubbadevā. Bhaṇa, vepacitti, gāthan’ti. Evaṃ vutte, bhikkhave, vepacitti asurindo imaṃ gāthaṃ abhāsi—
</Paragraph>

<Paragraph number="1575" type="verses" book="saga">
_‘Bhiyyo bālā pabhijjeyyuṃ,_  
_no cassa paṭisedhako;_  
_Tasmā bhusena daṇḍena,_  
_dhīro bālaṃ nisedhaye’ti._  

</Paragraph>

<Paragraph number="1576" book="saga">
Bhāsitāya kho pana, bhikkhave, vepacittinā asurindena gāthāya asurā anumodiṃsu, devā tuṇhī ahesuṃ. Atha kho, bhikkhave, vepacitti asurindo sakkaṃ devānamindaṃ etadavoca—  ‘bhaṇa, devānaminda, gāthan’ti. Evaṃ vutte, bhikkhave, sakko devānamindo imaṃ gāthaṃ abhāsi—
</Paragraph>

<Paragraph number="1577" type="verses" book="saga">
_‘Etadeva ahaṃ maññe,_  
_bālassa paṭisedhanaṃ;_  
_Paraṃ saṅkupitaṃ ñatvā,_  
_yo sato upasammatī’ti._  

</Paragraph>

<Paragraph number="1578" book="saga">
Bhāsitāya kho pana, bhikkhave, sakkena devānamindena gāthāya, devā anumodiṃsu, asurā tuṇhī ahesuṃ. Atha kho, bhikkhave, sakko devānamindo vepacittiṃ asurindaṃ etadavoca—  ‘bhaṇa, vepacitti, gāthan’ti. Evaṃ vutte, bhikkhave, vepacitti asurindo imaṃ gāthaṃ abhāsi—
</Paragraph>

<Paragraph number="1579" type="verses" book="saga">
_‘Etadeva titikkhāya,_  
_vajjaṃ passāmi vāsava;_  
_Yadā naṃ maññati bālo,_  
_bhayā myāyaṃ titikkhati;_  
_Ajjhāruhati dummedho,_  
_gova bhiyyo palāyinan’ti._  

</Paragraph>

<Paragraph number="1580" book="saga">
Bhāsitāya kho pana, bhikkhave, vepacittinā asurindena gāthāya asurā anumodiṃsu, devā tuṇhī ahesuṃ. Atha kho, bhikkhave, vepacitti asurindo sakkaṃ devānamindaṃ etadavoca—  ‘bhaṇa, devānaminda, gāthan’ti. Evaṃ vutte, bhikkhave, sakko devānamindo imā gāthāyo abhāsi—
</Paragraph>

<Paragraph number="1581" type="verses" book="saga">
_‘Kāmaṃ maññatu vā mā vā,_  
_bhayā myāyaṃ titikkhati;_  
_Sadatthaparamā atthā,_  
_khantyā bhiyyo na vijjati._  

</Paragraph>

<Paragraph number="1582" type="verses" book="saga">
_Yo have balavā santo,_  
_dubbalassa titikkhati;_  
_Tamāhu paramaṃ khantiṃ,_  
_niccaṃ khamati dubbalo._  

</Paragraph>

<Paragraph number="1583" type="verses" book="saga">
_Abalaṃ taṃ balaṃ āhu,_  
_yassa bālabalaṃ balaṃ;_  
_Balassa dhammaguttassa,_  
_paṭivattā na vijjati._  

</Paragraph>

<Paragraph number="1584" type="verses" book="saga">
_Tasseva tena pāpiyo,_  
_yo kuddhaṃ paṭikujjhati;_  
_Kuddhaṃ appaṭikujjhanto,_  
_saṅgāmaṃ jeti dujjayaṃ._  

</Paragraph>

<Paragraph number="1585" type="verses" book="saga">
_Ubhinnamatthaṃ carati,_  
_attano ca parassa ca;_  
_Paraṃ saṅkupitaṃ ñatvā,_  
_yo sato upasammati._  

</Paragraph>

<Paragraph number="1586" type="verses" book="saga">
_Ubhinnaṃ tikicchantānaṃ,_  
_attano ca parassa ca;_  
_Janā maññanti bāloti,_  
_ye dhammassa akovidā’ti._  

</Paragraph>

<Paragraph number="1587" book="saga">
Bhāsitāsu kho pana, bhikkhave, sakkena devānamindena gāthāsu, devā anumodiṃsu, asurā tuṇhī ahesuṃ. Atha kho, bhikkhave, devānañca asurānañca pārisajjā etadavocuṃ—  ‘bhāsitā kho vepacittinā asurindena gāthāyo. Tā ca kho sadaṇḍāvacarā sasatthāvacarā, iti bhaṇḍanaṃ iti viggaho iti kalaho. Bhāsitā kho sakkena devānamindena gāthāyo. Tā ca kho adaṇḍāvacarā asatthāvacarā, iti abhaṇḍanaṃ iti aviggaho iti akalaho. Sakkassa devānamindassa subhāsitena jayo’ti. Iti kho, bhikkhave, sakkassa devānamindassa subhāsitena jayo ahosī”ti.
</Paragraph>
</Division>