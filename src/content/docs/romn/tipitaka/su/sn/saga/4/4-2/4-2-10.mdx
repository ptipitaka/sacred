---
title: "4.2.10 Rajjasutta"
tableOfContents: false
sidebar:
  order: 2
type: "tipitaka"
basket: "su"
book: "saga"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="156" book="saga" bookNo="12" page="117">

<Paragraph number="869" book="saga">
Ekaṃ samayaṃ bhagavā kosalesu viharati himavantapadese araññakuṭikāyaṃ. Atha kho bhagavato rahogatassa paṭisallīnassa evaṃ cetaso parivitakko udapādi—  “sakkā nu kho rajjaṃ kāretuṃ ahanaṃ aghātayaṃ ajinaṃ ajāpayaṃ asocaṃ asocāpayaṃ dhammenā”ti?
</Paragraph>

<Paragraph number="870" book="saga">
Atha kho māro pāpimā bhagavato cetasā cetoparivitakkamaññāya yena bhagavā tenupasaṅkami; upasaṅkamitvā bhagavantaṃ etadavoca—  “kāretu, bhante, bhagavā rajjaṃ, kāretu, sugato, rajjaṃ ahanaṃ aghātayaṃ ajinaṃ ajāpayaṃ asocaṃ asocāpayaṃ dhammenā”ti. “Kiṃ pana me tvaṃ, pāpima, passasi yaṃ maṃ tvaṃ evaṃ vadesi—  ‘kāretu, bhante, bhagavā rajjaṃ, kāretu sugato, rajjaṃ ahanaṃ aghātayaṃ ajinaṃ ajāpayaṃ asocaṃ asocāpayaṃ dhammenā’”ti? “Bhagavatā kho, bhante, cattāro iddhipādā bhāvitā bahulīkatā yānīkatā vatthukatā anuṭṭhitā paricitā susamāraddhā. Ākaṅkhamāno ca, bhante, bhagavā himavantaṃ pabbatarājaṃ suvaṇṇaṃ tveva adhimucceyya suvaṇṇañca panassā”ti.
</Paragraph>

<Paragraph number="871" type="verses" book="saga">
_“Pabbatassa suvaṇṇassa,_  
_jātarūpassa kevalo;_  
_Dvittāva nālamekassa,_  
_iti vidvā samañcare._  

</Paragraph>

<Paragraph number="872" type="verses" book="saga">
_Yo dukkhamaddakkhi yatonidānaṃ,_  
_Kāmesu so jantu kathaṃ nameyya;_  
_Upadhiṃ viditvā saṅgoti loke,_  
_Tasseva jantu vinayāya sikkhe”ti._  

</Paragraph>

<Paragraph number="873" book="saga">
Atha kho māro pāpimā “jānāti maṃ bhagavā, jānāti maṃ sugato”ti dukkhī dummano tatthevantaradhāyīti.

</Paragraph>
</Division>

<Paragraph number="874" type="center" book="saga">
Dutiyo vaggo.



</Paragraph>

<Paragraph number="875" type="center" book="saga">
Tassuddānaṃ


</Paragraph>

<Paragraph number="876" type="verses" book="saga">
_Pāsāṇo sīho sakalikaṃ,_  
_Patirūpañca mānasaṃ;_  
_Pattaṃ āyatanaṃ piṇḍaṃ,_  
_Kassakaṃ rajjena te dasāti._
</Paragraph>