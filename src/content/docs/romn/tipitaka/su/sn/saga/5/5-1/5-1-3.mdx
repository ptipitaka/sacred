---
title: "5.1.3 Kisāgotamīsutta"
tableOfContents: false
sidebar:
  order: 4
type: "tipitaka"
basket: "su"
book: "saga"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="164" book="saga" bookNo="12" page="130">

<Paragraph number="951" book="saga">
Sāvatthinidānaṃ. Atha kho kisāgotamī bhikkhunī pubbaṇhasamayaṃ nivāsetvā pattacīvaramādāya sāvatthiṃ piṇḍāya pāvisi. Sāvatthiyaṃ piṇḍāya caritvā pacchābhattaṃ piṇḍapātapaṭikkantā yena andhavanaṃ tenupasaṅkami, upasaṅkamitvā divāvihārāya. Andhavanaṃ ajjhogāhetvā aññatarasmiṃ rukkhamūle divāvihāraṃ nisīdi. Atha kho māro pāpimā kisāgotamiyā bhikkhuniyā bhayaṃ chambhitattaṃ lomahaṃsaṃ uppādetukāmo samādhimhā cāvetukāmo yena kisāgotamī bhikkhunī tenupasaṅkami; upasaṅkamitvā kisāgotamiṃ bhikkhuniṃ gāthāya ajjhabhāsi—
</Paragraph>

<Paragraph number="952" type="verses" book="saga">
_“Kiṃ nu tvaṃ mataputtāva,_  
_ekamāsi rudammukhī;_  
_Vanamajjhagatā ekā,_  
_purisaṃ nu gavesasī”ti._  

</Paragraph>

<Paragraph number="953" book="saga">
Atha kho kisāgotamiyā bhikkhuniyā etadahosi—  “ko nu khvāyaṃ manusso vā amanusso vā gāthaṃ bhāsatī”ti? Atha kho kisāgotamiyā bhikkhuniyā etadahosi—  “māro kho ayaṃ pāpimā mama bhayaṃ chambhitattaṃ lomahaṃsaṃ uppādetukāmo samādhimhā cāvetukāmo gāthaṃ bhāsatī”ti.
</Paragraph>

<Paragraph number="954" book="saga">
Atha kho kisāgotamī bhikkhunī “māro ayaṃ pāpimā” iti viditvā māraṃ pāpimantaṃ gāthāhi paccabhāsi—
</Paragraph>

<Paragraph number="955" type="verses" book="saga">
_“Accantaṃ mataputtāmhi,_  
_purisā etadantikā;_  
_Na socāmi na rodāmi,_  
_na taṃ bhāyāmi āvuso._  

</Paragraph>

<Paragraph number="956" type="verses" book="saga">
_Sabbattha vihatā nandī,_  
_tamokkhandho padālito;_  
_Jetvāna maccuno senaṃ,_  
_viharāmi anāsavā”ti._  

</Paragraph>

<Paragraph number="957" book="saga">
Atha kho māro pāpimā “jānāti maṃ kisāgotamī bhikkhunī”ti dukkhī dummano tatthevantaradhāyīti.
</Paragraph>
</Division>