---
title: "2.3.10 Nānātitthiyasāvakasutta"
tableOfContents: false
sidebar:
  order: 2
type: "tipitaka"
basket: "su"
book: "saga"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="111" book="saga">

<Paragraph number="556" book="saga">
Evaṃ me sutaṃ—  ekaṃ samayaṃ bhagavā rājagahe viharati veḷuvane kalandakanivāpe. Atha kho sambahulā nānātitthiyasāvakā devaputtā asamo ca sahali ca nīko ca ākoṭako ca vegabbhari ca māṇavagāmiyo ca abhikkantāya rattiyā abhikkantavaṇṇā kevalakappaṃ veḷuvanaṃ obhāsetvā yena bhagavā tenupasaṅkamiṃsu; upasaṅkamitvā bhagavantaṃ abhivādetvā ekamantaṃ aṭṭhaṃsu. Ekamantaṃ ṭhito kho asamo devaputto pūraṇaṃ kassapaṃ ārabbha bhagavato santike imaṃ gāthaṃ abhāsi—
</Paragraph>

<Paragraph number="557" type="verses" book="saga">
_“Idha chinditamārite,_  
_Hatajānīsu kassapo;_  
_Na pāpaṃ samanupassati,_  
_Puññaṃ vā pana attano;_  
_Sa ve vissāsamācikkhi,_  
_Satthā arahati mānanan”ti._  

</Paragraph>

<Paragraph number="558" book="saga">
Atha kho sahali devaputto makkhaliṃ gosālaṃ ārabbha bhagavato santike imaṃ gāthaṃ abhāsi—
</Paragraph>

<Paragraph number="559" type="verses" book="saga">
_“Tapojigucchāya susaṃvutatto,_  
_Vācaṃ pahāya kalahaṃ janena;_  
_Samosavajjā virato saccavādī,_  
_Na hi nūna tādisaṃ karoti pāpan”ti._  

</Paragraph>

<Paragraph number="560" book="saga">
Atha kho nīko devaputto nigaṇṭhaṃ nāṭaputtaṃ ārabbha bhagavato santike imaṃ gāthaṃ abhāsi—
</Paragraph>

<Paragraph number="561" type="verses" book="saga">
_“Jegucchī nipako bhikkhu,_  
_Cātuyāmasusaṃvuto;_  
_Diṭṭhaṃ sutañca ācikkhaṃ,_  
_Na hi nūna kibbisī siyā”ti._  

</Paragraph>

<Paragraph number="562" book="saga">
Atha kho ākoṭako devaputto nānātitthiye ārabbha bhagavato santike imaṃ gāthaṃ abhāsi—
</Paragraph>

<Paragraph number="563" type="verses" book="saga">
_“Pakudhako kātiyāno nigaṇṭho,_  
_Ye cāpime makkhalipūraṇāse;_  
_Gaṇassa satthāro sāmaññappattā,_  
_Na hi nūna te sappurisehi dūre”ti._  

</Paragraph>

<Paragraph number="564" book="saga">
Atha kho vegabbhari devaputto ākoṭakaṃ devaputtaṃ gāthāya paccabhāsi—
</Paragraph>

<Paragraph number="565" type="verses" book="saga">
_“Sahācaritena chavo sigālo,_  
_Na kotthuko sīhasamo kadāci;_  
_Naggo musāvādī gaṇassa satthā,_  
_Saṅkassarācāro na sataṃ sarikkho”ti._  

</Paragraph>

<Paragraph number="566" book="saga">
Atha kho māro pāpimā begabbhariṃ devaputtaṃ anvāvisitvā bhagavato santike imaṃ gāthaṃ abhāsi—
</Paragraph>

<Paragraph number="567" type="verses" book="saga">
_“Tapojigucchāya āyuttā,_  
_pālayaṃ pavivekiyaṃ;_  
_Rūpe ca ye niviṭṭhāse,_  
_devalokābhinandino;_  
_Te ve sammānusāsanti,_  
_paralokāya mātiyā”ti._  

</Paragraph>

<Paragraph number="568" book="saga">
Atha kho bhagavā “māro ayaṃ pāpimā” iti viditvā, māraṃ pāpimantaṃ gāthāya paccabhāsi—
</Paragraph>

<Paragraph number="569" type="verses" book="saga">
_“Ye keci rūpā idha vā huraṃ vā,_  
_Ye cantalikkhasmiṃ pabhāsavaṇṇā;_  
_Sabbeva te te namucippasatthā,_  
_Āmisaṃva macchānaṃ vadhāya khittā”ti._  

</Paragraph>

<Paragraph number="570" book="saga">
Atha kho māṇavagāmiyo devaputto bhagavantaṃ ārabbha bhagavato santike imā gāthāyo abhāsi—
</Paragraph>

<Paragraph number="571" type="verses" book="saga">
_“Vipulo rājagahīyānaṃ,_  
_giri seṭṭho pavuccati;_  
_Seto himavataṃ seṭṭho,_  
_ādicco aghagāminaṃ._  

</Paragraph>

<Paragraph number="572" type="verses" book="saga">
_Samuddo udadhinaṃ seṭṭho,_  
_nakkhattānaṃva candimā;_  
_Sadevakassa lokassa,_  
_buddho aggo pavuccatī”ti._  


</Paragraph>
</Division>

<Paragraph number="573" type="center" book="saga">
Nānātitthiyavaggo tatiyo.



</Paragraph>

<Paragraph number="574" type="center" book="saga">
Tassuddānaṃ


</Paragraph>

<Paragraph number="575" type="verses" book="saga">
_Sivo khemo ca serī ca,_  
_Ghaṭī jantu ca rohito;_  
_Nando nandivisālo ca,_  
_Susimo nānātitthiyena te dasāti._  


</Paragraph>

<Paragraph number="576" type="center" book="saga">
Devaputtasaṃyuttaṃ samattaṃ.
</Paragraph>