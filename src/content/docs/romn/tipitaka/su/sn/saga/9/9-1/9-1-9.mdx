---
title: "9.1.9 Vajjiputtasutta"
tableOfContents: false
sidebar:
  order: 14
type: "tipitaka"
basket: "su"
book: "saga"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="229" book="saga" bookNo="12" page="203">

<Paragraph number="1416" book="saga">
Ekaṃ samayaṃ aññataro vajjiputtako bhikkhu vesāliyaṃ viharati aññatarasmiṃ vanasaṇḍe. Tena kho pana samayena vesāliyaṃ vajjiputtako sabbaratticāro hoti. Atha kho so bhikkhu vesāliyā tūriyatāḷitavāditanigghosasaddaṃ sutvā paridevamāno tāyaṃ velāyaṃ imaṃ gāthaṃ abhāsi—
</Paragraph>

<Paragraph number="1417" type="verses" book="saga">
_“Ekakā mayaṃ araññe viharāma,_  
_Apaviddhaṃva vanasmiṃ dārukaṃ;_  
_Etādisikāya rattiyā,_  
_Ko su nāmamhehi pāpiyo”ti._  

</Paragraph>

<Paragraph number="1418" book="saga">
Atha kho yā tasmiṃ vanasaṇḍe adhivatthā devatā tassa bhikkhuno anukampikā atthakāmā taṃ bhikkhuṃ saṃvejetukāmā yena so bhikkhu tenupasaṅkami; upasaṅkamitvā taṃ bhikkhuṃ gāthāya ajjhabhāsi—
</Paragraph>

<Paragraph number="1419" type="verses" book="saga">
_“Ekakova tvaṃ araññe viharasi,_  
_Apaviddhaṃva vanasmiṃ dārukaṃ;_  
_Tassa te bahukā pihayanti,_  
_Nerayikā viya saggagāminan”ti._  

</Paragraph>

<Paragraph number="1420" book="saga">
Atha kho so bhikkhu tāya devatāya saṃvejito saṃvegamāpādīti.
</Paragraph>
</Division>