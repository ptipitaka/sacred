---
title: "5.1.2 Somāsutta"
tableOfContents: false
sidebar:
  order: 3
type: "tipitaka"
basket: "su"
book: "saga"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="163" book="saga" bookNo="12" page="130">

<Paragraph number="945" book="saga">
Sāvatthinidānaṃ. Atha kho somā bhikkhunī pubbaṇhasamayaṃ nivāsetvā pattacīvaramādāya sāvatthiṃ piṇḍāya pāvisi. Sāvatthiyaṃ piṇḍāya caritvā pacchābhattaṃ piṇḍapātapaṭikkantā yena andhavanaṃ tenupasaṅkami divāvihārāya. Andhavanaṃ ajjhogāhetvā aññatarasmiṃ rukkhamūle divāvihāraṃ nisīdi. Atha kho māro pāpimā somāya bhikkhuniyā bhayaṃ chambhitattaṃ lomahaṃsaṃ uppādetukāmo samādhimhā cāvetukāmo yena somā bhikkhunī tenupasaṅkami; upasaṅkamitvā somaṃ bhikkhuniṃ gāthāya ajjhabhāsi—
</Paragraph>

<Paragraph number="946" type="verses" book="saga">
_“Yaṃ taṃ isīhi pattabbaṃ,_  
_ṭhānaṃ durabhisambhavaṃ;_  
_Na taṃ dvaṅgulapaññāya,_  
_sakkā pappotumitthiyā”ti._  

</Paragraph>

<Paragraph number="947" book="saga">
Atha kho somāya bhikkhuniyā etadahosi—  “ko nu khvāyaṃ manusso vā amanusso vā gāthaṃ bhāsatī”ti? Atha kho somāya bhikkhuniyā etadahosi—  “māro kho ayaṃ pāpimā mama bhayaṃ chambhitattaṃ lomahaṃsaṃ uppādetukāmo samādhimhā cāvetukāmo gāthaṃ bhāsatī”ti. Atha kho somā bhikkhunī “māro ayaṃ pāpimā” iti viditvā māraṃ pāpimantaṃ gāthāhi paccabhāsi—
</Paragraph>

<Paragraph number="948" type="verses" book="saga">
_“Itthibhāvo kiṃ kayirā,_  
_cittamhi susamāhite;_  
_Ñāṇamhi vattamānamhi,_  
_sammā dhammaṃ vipassato._  

</Paragraph>

<Paragraph number="949" type="verses" book="saga">
_Yassa nūna siyā evaṃ,_  
_Itthāhaṃ purisoti vā;_  
_Kiñci vā pana aññasmi,_  
_Taṃ māro vattumarahatī”ti._  

</Paragraph>

<Paragraph number="950" book="saga">
Atha kho māro pāpimā “jānāti maṃ somā bhikkhunī”ti dukkhī dummano tatthevantaradhāyīti.
</Paragraph>
</Division>