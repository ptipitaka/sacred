---
title: "3.3.1 Puggalasutta"
tableOfContents: false
sidebar:
  order: 1
type: "tipitaka"
basket: "su"
book: "saga"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="132" book="saga">

<Paragraph number="717" book="saga">
Sāvatthinidānaṃ. Atha kho rājā pasenadi kosalo yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinnaṃ kho rājānaṃ pasenadiṃ kosalaṃ bhagavā etadavoca—  “cattārome, mahārāja puggalā santo saṃvijjamānā lokasmiṃ. Katame cattāro? Tamotamaparāyano, tamojotiparāyano, jotitamaparāyano, jotijotiparāyano.
</Paragraph>

<Paragraph number="718" book="saga">
Kathañca, mahārāja puggalo tamotamaparāyano hoti? Idha, mahārāja, ekacco puggalo nīce kule paccājāto hoti, caṇḍālakule vā venakule vā nesādakule vā rathakārakule vā pukkusakule vā dalidde appannapānabhojane kasiravuttike, yattha kasirena ghāsacchādo labbhati. So ca hoti dubbaṇṇo duddasiko okoṭimako bavhābādho kāṇo vā kuṇī vā khañjo vā pakkhahato vā, na lābhī annassa pānassa vatthassa yānassa mālāgandhavilepanassa seyyāvasathapadīpeyyassa. So kāyena duccaritaṃ carati, vācāya duccaritaṃ carati, manasā duccaritaṃ carati. So kāyena duccaritaṃ caritvā vācāya duccaritaṃ caritvā manasā duccaritaṃ caritvā, kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjati.
</Paragraph>

<Paragraph number="719" book="saga">
Seyyathāpi, mahārāja, puriso andhakārā vā andhakāraṃ gaccheyya, tamā vā tamaṃ gaccheyya, lohitamalā vā lohitamalaṃ gaccheyya. Tathūpamāhaṃ, mahārāja, imaṃ puggalaṃ vadāmi. Evaṃ kho, mahārāja, puggalo tamotamaparāyano hoti.
</Paragraph>

<Paragraph number="720" book="saga">
Kathañca, mahārāja, puggalo tamojotiparāyano hoti? Idha, mahārāja, ekacco puggalo nīce kule paccājāto hoti, caṇḍālakule vā venakule vā nesādakule vā rathakārakule vā pukkusakule vā dalidde appannapānabhojane kasiravuttike, yattha kasirena ghāsacchādo labbhati. So ca kho hoti dubbaṇṇo duddasiko okoṭimako bavhābādho, kāṇo vā kuṇī vā khañjo vā pakkhahato vā, na lābhī annassa pānassa vatthassa yānassa mālāgandhavilepanassa seyyāvasathapadīpeyyassa. So kāyena sucaritaṃ carati, vācāya sucaritaṃ carati, manasā sucaritaṃ carati. So kāyena sucaritaṃ caritvā vācāya sucaritaṃ caritvā manasā sucaritaṃ caritvā, kāyassa bhedā paraṃ maraṇā sugatiṃ saggaṃ lokaṃ upapajjati.
</Paragraph>

<Paragraph number="721" book="saga">
Seyyathāpi, mahārāja, puriso pathaviyā vā pallaṅkaṃ āroheyya, pallaṅkā vā assapiṭṭhiṃ āroheyya, assapiṭṭhiyā vā hatthikkhandhaṃ āroheyya, hatthikkhandhā vā pāsādaṃ āroheyya. Tathūpamāhaṃ, mahārāja, imaṃ puggalaṃ vadāmi. Evaṃ kho, mahārāja, puggalo tamojotiparāyano hoti.
</Paragraph>

<Paragraph number="722" book="saga">
Kathañca, mahārāja, puggalo jotitamaparāyano hoti? Idha, mahārāja, ekacco puggalo ucce kule paccājāto hoti, khattiyamahāsālakule vā brāhmaṇamahāsālakule vā gahapatimahāsālakule vā, aḍḍhe mahaddhane mahābhoge pahūtajātarūparajate pahūtavittūpakaraṇe pahūtadhanadhaññe. So ca hoti abhirūpo dassanīyo pāsādiko, paramāya vaṇṇapokkharatāya samannāgato, lābhī annassa pānassa vatthassa yānassa mālāgandhavilepanassa seyyāvasathapadīpeyyassa. So kāyena duccaritaṃ carati, vācāya duccaritaṃ carati, manasā duccaritaṃ carati. So kāyena duccaritaṃ caritvā vācāya duccaritaṃ caritvā manasā duccaritaṃ caritvā, kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjati.
</Paragraph>

<Paragraph number="723" book="saga">
Seyyathāpi, mahārāja, puriso pāsādā vā hatthikkhandhaṃ oroheyya, hatthikkhandhā vā assapiṭṭhiṃ oroheyya, assapiṭṭhiyā vā pallaṅkaṃ oroheyya, pallaṅkā vā pathaviṃ oroheyya, pathaviyā vā andhakāraṃ paviseyya. Tathūpamāhaṃ, mahārāja, imaṃ puggalaṃ vadāmi. Evaṃ kho, mahārāja, puggalo jotitamaparāyano hoti.
</Paragraph>

<Paragraph number="724" book="saga">
Kathañca, mahārāja, puggalo jotijotiparāyano hoti? Idha, mahārāja, ekacco puggalo ucce kule paccājāto hoti, khattiyamahāsālakule vā brāhmaṇamahāsālakule vā gahapatimahāsālakule vā, aḍḍhe mahaddhane mahābhoge pahūtajātarūparajate pahūtavittūpakaraṇe pahūtadhanadhaññe. So ca hoti abhirūpo dassanīyo pāsādiko, paramāya vaṇṇapokkharatāya samannāgato, lābhī annassa pānassa vatthassa yānassa mālāgandhavilepanassa seyyāvasathapadīpeyyassa. So kāyena sucaritaṃ carati, vācāya sucaritaṃ carati, manasā sucaritaṃ carati. So kāyena sucaritaṃ caritvā vācāya sucaritaṃ caritvā manasā sucaritaṃ caritvā, kāyassa bhedā paraṃ maraṇā sugatiṃ saggaṃ lokaṃ upapajjati.
</Paragraph>

<Paragraph number="725" book="saga">
Seyyathāpi, mahārāja, puriso pallaṅkā vā pallaṅkaṃ saṅkameyya, assapiṭṭhiyā vā assapiṭṭhiṃ saṅkameyya, hatthikkhandhā vā hatthikkhandhaṃ saṅkameyya, pāsādā vā pāsādaṃ saṅkameyya. Tathūpamāhaṃ, mahārāja, imaṃ puggalaṃ vadāmi. Evaṃ kho, mahārāja, puggalo jotijotiparāyano hoti. Ime kho, mahārāja, cattāro puggalā santo saṃvijjamānā lokasmin”ti. Idamavoca …pe…
</Paragraph>

<Paragraph number="726" type="verses" book="saga">
_“Daliddo puriso rāja,_  
_assaddho hoti maccharī;_  
_Kadariyo pāpasaṅkappo,_  
_micchādiṭṭhi anādaro._  

</Paragraph>

<Paragraph number="727" type="verses" book="saga">
_Samaṇe brāhmaṇe vāpi,_  
_aññe vāpi vanibbake;_  
_Akkosati paribhāsati,_  
_natthiko hoti rosako._  

</Paragraph>

<Paragraph number="728" type="verses" book="saga">
_Dadamānaṃ nivāreti,_  
_yācamānāna bhojanaṃ;_  
_Tādiso puriso rāja,_  
_mīyamāno janādhipa;_  
_Upeti nirayaṃ ghoraṃ,_  
_tamotamaparāyano._  

</Paragraph>

<Paragraph number="729" type="verses" book="saga">
_Daliddo puriso rāja,_  
_saddho hoti amaccharī;_  
_Dadāti seṭṭhasaṅkappo,_  
_abyaggamanaso naro._  

</Paragraph>

<Paragraph number="730" type="verses" book="saga">
_Samaṇe brāhmaṇe vāpi,_  
_aññe vāpi vanibbake;_  
_Uṭṭhāya abhivādeti,_  
_samacariyāya sikkhati._  

</Paragraph>

<Paragraph number="731" type="verses" book="saga">
_Dadamānaṃ na vāreti,_  
_yācamānāna bhojanaṃ;_  
_Tādiso puriso rāja,_  
_mīyamāno janādhipa;_  
_Upeti tidivaṃ ṭhānaṃ,_  
_tamojotiparāyano._  

</Paragraph>

<Paragraph number="732" type="verses" book="saga">
_Aḍḍho ce puriso rāja,_  
_assaddho hoti maccharī;_  
_Kadariyo pāpasaṅkappo,_  
_micchādiṭṭhi anādaro._  

</Paragraph>

<Paragraph number="733" type="verses" book="saga">
_Samaṇe brāhmaṇe vāpi,_  
_aññe vāpi vanibbake;_  
_Akkosati paribhāsati,_  
_natthiko hoti rosako._  

</Paragraph>

<Paragraph number="734" type="verses" book="saga">
_Dadamānaṃ nivāreti,_  
_yācamānāna bhojanaṃ;_  
_Tādiso puriso rāja,_  
_mīyamāno janādhipa;_  
_Upeti nirayaṃ ghoraṃ,_  
_jotitamaparāyano._  

</Paragraph>

<Paragraph number="735" type="verses" book="saga">
_Aḍḍho ce puriso rāja,_  
_saddho hoti amaccharī;_  
_Dadāti seṭṭhasaṅkappo,_  
_abyaggamanaso naro._  

</Paragraph>

<Paragraph number="736" type="verses" book="saga">
_Samaṇe brāhmaṇe vāpi,_  
_aññe vāpi vanibbake;_  
_Uṭṭhāya abhivādeti,_  
_samacariyāya sikkhati._  

</Paragraph>

<Paragraph number="737" type="verses" book="saga">
_Dadamānaṃ na vāreti,_  
_yācamānāna bhojanaṃ;_  
_Tādiso puriso rāja,_  
_mīyamāno janādhipa;_  
_Upeti tidivaṃ ṭhānaṃ,_  
_jotijotiparāyano”ti._
</Paragraph>
</Division>