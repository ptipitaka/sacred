---
title: "7.2.3 Devahitasutta"
tableOfContents: false
sidebar:
  order: 6
type: "tipitaka"
basket: "su"
book: "saga"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="199" book="saga" bookNo="12" page="176">

<Paragraph number="1237" book="saga">
Sāvatthinidānaṃ. Tena kho pana samayena bhagavā vātehābādhiko hoti; āyasmā ca upavāṇo bhagavato upaṭṭhāko hoti. Atha kho bhagavā āyasmantaṃ upavāṇaṃ āmantesi—  “iṅgha me tvaṃ, upavāṇa, uṇhodakaṃ jānāhī”ti. “Evaṃ, bhante”ti kho āyasmā upavāṇo bhagavato paṭissutvā nivāsetvā pattacīvaramādāya yena devahitassa brāhmaṇassa nivesanaṃ tenupasaṅkami; upasaṅkamitvā tuṇhībhūto ekamantaṃ aṭṭhāsi. Addasā kho devahito brāhmaṇo āyasmantaṃ upavāṇaṃ tuṇhībhūtaṃ ekamantaṃ ṭhitaṃ. Disvāna āyasmantaṃ upavāṇaṃ gāthāya ajjhabhāsi—
</Paragraph>

<Paragraph number="1238" type="verses" book="saga">
_“Tuṇhībhūto bhavaṃ tiṭṭhaṃ,_  
_muṇḍo saṅghāṭipāruto;_  
_Kiṃ patthayāno kiṃ esaṃ,_  
_kiṃ nu yācitumāgato”ti._  

</Paragraph>

<Paragraph number="1239" type="verses" book="saga">
_“Arahaṃ sugato loke,_  
_vātehābādhiko muni;_  
_Sace uṇhodakaṃ atthi,_  
_munino dehi brāhmaṇa._  

</Paragraph>

<Paragraph number="1240" type="verses" book="saga">
_Pūjito pūjaneyyānaṃ,_  
_sakkareyyāna sakkato;_  
_Apacito apaceyyānaṃ,_  
_tassa icchāmi hātave”ti._  

</Paragraph>

<Paragraph number="1241" book="saga">
Atha kho devahito brāhmaṇo uṇhodakassa kājaṃ purisena gāhāpetvā phāṇitassa ca puṭaṃ āyasmato upavāṇassa pādāsi. Atha kho āyasmā upavāṇo yena bhagavā tenupasaṅkami; upasaṅkamitvā bhagavantaṃ uṇhodakena nhāpetvā uṇhodakena phāṇitaṃ āloletvā bhagavato pādāsi. Atha kho bhagavato ābādho paṭippassambhi.
</Paragraph>

<Paragraph number="1242" book="saga">
Atha kho devahito brāhmaṇo yena bhagavā tenupasaṅkami; upasaṅkamitvā bhagavatā saddhiṃ sammodi. Sammodanīyaṃ kathaṃ sāraṇīyaṃ vītisāretvā ekamantaṃ nisīdi. Ekamantaṃ nisinno kho devahito brāhmaṇo bhagavantaṃ gāthāya ajjhabhāsi—
</Paragraph>

<Paragraph number="1243" type="verses" book="saga">
_“Kattha dajjā deyyadhammaṃ,_  
_kattha dinnaṃ mahapphalaṃ;_  
_Kathañhi yajamānassa,_  
_kathaṃ ijjhati dakkhiṇā”ti._  

</Paragraph>

<Paragraph number="1244" type="verses" book="saga">
_“Pubbenivāsaṃ yo vedī,_  
_saggāpāyañca passati;_  
_Atho jātikkhayaṃ patto,_  
_abhiññāvosito muni._  

</Paragraph>

<Paragraph number="1245" type="verses" book="saga">
_Ettha dajjā deyyadhammaṃ,_  
_ettha dinnaṃ mahapphalaṃ;_  
_Evañhi yajamānassa,_  
_evaṃ ijjhati dakkhiṇā”ti._  

</Paragraph>

<Paragraph number="1246" book="saga">
Evaṃ vutte, devahito brāhmaṇo bhagavantaṃ etadavoca—  “abhikkantaṃ, bho gotama …pe…  upāsakaṃ maṃ bhavaṃ gotamo dhāretu ajjatagge pāṇupetaṃ saraṇaṃ gatan”ti.
</Paragraph>
</Division>