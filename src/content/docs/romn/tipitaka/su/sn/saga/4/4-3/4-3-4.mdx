---
title: "4.3.4 Sattavassānubandhasutta"
tableOfContents: false
sidebar:
  order: 4
type: "tipitaka"
basket: "su"
book: "saga"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="160" book="saga" bookNo="12" page="123">

<Paragraph number="900" book="saga">
Evaṃ me sutaṃ—  ekaṃ samayaṃ bhagavā uruvelāyaṃ viharati najjā nerañjarāya tīre ajapālanigrodhe. Tena kho pana samayena māro pāpimā sattavassāni bhagavantaṃ anubandho hoti otārāpekkho otāraṃ alabhamāno. Atha kho māro pāpimā yena bhagavā tenupasaṅkami; upasaṅkamitvā bhagavantaṃ gāthāya ajjhabhāsi—
</Paragraph>

<Paragraph number="901" type="verses" book="saga">
_“Sokāvatiṇṇo nu vanamhi jhāyasi,_  
_Vittaṃ nu jīno uda patthayāno;_  
_Āguṃ nu gāmasmimakāsi kiñci,_  
_Kasmā janena na karosi sakkhiṃ;_  
_Sakkhī na sampajjati kenaci te”ti._  

</Paragraph>

<Paragraph number="902" type="verses" book="saga">
_“Sokassa mūlaṃ palikhāya sabbaṃ,_  
_Anāgu jhāyāmi asocamāno;_  
_Chetvāna sabbaṃ bhavalobhajappaṃ,_  
_Anāsavo jhāyāmi pamattabandhū”ti._  

</Paragraph>

<Paragraph number="903" type="verses" book="saga">
_“Yaṃ vadanti mama yidanti,_  
_ye vadanti mamanti ca;_  
_Ettha ce te mano atthi,_  
_na me samaṇa mokkhasī”ti._  

</Paragraph>

<Paragraph number="904" type="verses" book="saga">
_“Yaṃ vadanti na taṃ mayhaṃ,_  
_ye vadanti na te ahaṃ;_  
_Evaṃ pāpima jānāhi,_  
_na me maggampi dakkhasī”ti._  

</Paragraph>

<Paragraph number="905" type="verses" book="saga">
_“Sace maggaṃ anubuddhaṃ,_  
_khemaṃ amatagāminaṃ;_  
_Apehi gaccha tvameveko,_  
_kimaññamanusāsasī”ti._  

</Paragraph>

<Paragraph number="906" type="verses" book="saga">
_“Amaccudheyyaṃ pucchanti,_  
_ye janā pāragāmino;_  
_Tesāhaṃ puṭṭho akkhāmi,_  
_yaṃ saccaṃ taṃ nirūpadhin”ti._  

</Paragraph>

<Paragraph number="907" book="saga">
“Seyyathāpi, bhante, gāmassa vā nigamassa vā avidūre pokkharaṇī. Tatrassa kakkaṭako. Atha kho, bhante, sambahulā kumārakā vā kumārikāyo vā tamhā gāmā vā nigamā vā nikkhamitvā yena sā pokkharaṇī tenupasaṅkameyyuṃ; upasaṅkamitvā taṃ kakkaṭakaṃ udakā uddharitvā thale patiṭṭhapeyyuṃ. Yaṃ yadeva hi so, bhante, kakkaṭako aḷaṃ abhininnāmeyya taṃ tadeva te kumārakā vā kumārikāyo vā kaṭṭhena vā kathalāya vā sañchindeyyuṃ sambhañjeyyuṃ sampalibhañjeyyuṃ. Evañhi so, bhante, kakkaṭako sabbehi aḷehi sañchinnehi sambhaggehi sampalibhaggehi abhabbo taṃ pokkharaṇiṃ otarituṃ. Evameva kho, bhante, yāni kānici visūkāyikāni visevitāni vipphanditāni, sabbāni tāni bhagavatā sañchinnāni sambhaggāni sampalibhaggāni. Abhabbo dānāhaṃ, bhante, puna bhagavantaṃ upasaṅkamituṃ yadidaṃ otārāpekkho”ti. Atha kho māro pāpimā bhagavato santike imā nibbejanīyā gāthāyo abhāsi—
</Paragraph>

<Paragraph number="908" type="verses" book="saga">
_“Medavaṇṇañca pāsāṇaṃ,_  
_vāyaso anupariyagā;_  
_Apettha muduṃ vindema,_  
_api assādanā siyā._  

</Paragraph>

<Paragraph number="909" type="verses" book="saga">
_Aladdhā tattha assādaṃ,_  
_vāyasetto apakkame;_  
_Kākova selamāsajja,_  
_nibbijjāpema gotamā”ti._
</Paragraph>
</Division>