---
title: "11.2.1 Vatapadasutta"
tableOfContents: false
sidebar:
  order: 1
type: "tipitaka"
basket: "su"
book: "saga"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="257" book="saga" bookNo="12" page="230">

<Paragraph number="1612" book="saga">
Sāvatthiyaṃ. “Sakkassa, bhikkhave, devānamindassa pubbe manussabhūtassa satta vatapadāni samattāni samādinnāni ahesuṃ, yesaṃ samādinnattā sakko sakkattaṃ ajjhagā. Katamāni satta vatapadāni? Yāvajīvaṃ mātāpettibharo assaṃ, yāvajīvaṃ kule jeṭṭhāpacāyī assaṃ, yāvajīvaṃ saṇhavāco assaṃ, yāvajīvaṃ apisuṇavāco assaṃ, yāvajīvaṃ vigatamalamaccherena cetasā agāraṃ ajjhāvaseyyaṃ muttacāgo payatapāṇi vossaggarato yācayogo dānasaṃvibhāgarato, yāvajīvaṃ saccavāco assaṃ, yāvajīvaṃ akkodhano assaṃ—  sacepi me kodho uppajjeyya, khippameva naṃ paṭivineyyanti. Sakkassa, bhikkhave, devānamindassa pubbe manussabhūtassa imāni satta vatapadāni samattāni samādinnāni ahesuṃ, yesaṃ samādinnattā sakko sakkattaṃ ajjhagāti.
</Paragraph>

<Paragraph number="1613" type="verses" book="saga">
_Mātāpettibharaṃ jantuṃ,_  
_kule jeṭṭhāpacāyinaṃ;_  
_Saṇhaṃ sakhilasambhāsaṃ,_  
_pesuṇeyyappahāyinaṃ._  

</Paragraph>

<Paragraph number="1614" type="verses" book="saga">
_Maccheravinaye yuttaṃ,_  
_saccaṃ kodhābhibhuṃ naraṃ;_  
_Taṃ ve devā tāvatiṃsā,_  
_āhu sappuriso itī”ti._
</Paragraph>
</Division>