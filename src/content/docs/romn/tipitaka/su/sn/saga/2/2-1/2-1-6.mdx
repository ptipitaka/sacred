---
title: "2.1.6 Kāmadasutta"
tableOfContents: false
sidebar:
  order: 7
type: "tipitaka"
basket: "su"
book: "saga"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="87" book="saga" bookNo="12" page="45">

<Paragraph number="387" book="saga">
Sāvatthinidānaṃ. Ekamantaṃ ṭhito kho kāmado devaputto bhagavantaṃ etadavoca—  “dukkaraṃ, bhagavā, sudukkaraṃ, bhagavā”ti.
</Paragraph>

<Paragraph number="388" type="verses" book="saga">
_“Dukkaraṃ vāpi karonti, __(kāmadāti bhagavā)___  
_Sekhā sīlasamāhitā;_  
_Ṭhitattā anagāriyupetassa,_  
_Tuṭṭhi hoti sukhāvahā”ti._  

</Paragraph>

<Paragraph number="389" book="saga">
“Dullabhā, bhagavā, yadidaṃ tuṭṭhī”ti.
</Paragraph>

<Paragraph number="390" type="verses" book="saga">
_“Dullabhaṃ vāpi labhanti, __(kāmadāti bhagavā)___  
_Cittavūpasame ratā;_  
_Yesaṃ divā ca ratto ca,_  
_Bhāvanāya rato mano”ti._  

</Paragraph>

<Paragraph number="391" book="saga">
“Dussamādahaṃ, bhagavā, yadidaṃ cittan”ti.
</Paragraph>

<Paragraph number="392" type="verses" book="saga">
_“Dussamādahaṃ vāpi samādahanti, __(kāmadāti bhagavā)___  
_Indriyūpasame ratā;_  
_Te chetvā maccuno jālaṃ,_  
_Ariyā gacchanti kāmadā”ti._  

</Paragraph>

<Paragraph number="393" book="saga">
“Duggamo, bhagavā, visamo maggo”ti.
</Paragraph>

<Paragraph number="394" type="verses" book="saga">
_“Duggame visame vāpi,_  
_Ariyā gacchanti kāmada;_  
_Anariyā visame magge,_  
_Papatanti avaṃsirā;_  
_Ariyānaṃ samo maggo,_  
_Ariyā hi visame samā”ti._
</Paragraph>
</Division>