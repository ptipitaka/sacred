---
title: "2.2.8 Kakudhasutta"
tableOfContents: false
sidebar:
  order: 9
type: "tipitaka"
basket: "su"
book: "saga"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="99" book="saga">

<Paragraph number="453" book="saga">
Evaṃ me sutaṃ—  ekaṃ samayaṃ bhagavā sākete viharati añjanavane migadāye. Atha kho kakudho devaputto abhikkantāya rattiyā abhikkantavaṇṇo kevalakappaṃ añjanavanaṃ obhāsetvā yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ aṭṭhāsi. Ekamantaṃ ṭhito kho kakudho devaputto bhagavantaṃ etadavoca—  “nandasi, samaṇā”ti? “Kiṃ laddhā, āvuso”ti? “Tena hi, samaṇa, socasī”ti? “Kiṃ jīyittha, āvuso”ti? “Tena hi, samaṇa, neva nandasi na ca socasī”ti? “Evamāvuso”ti.
</Paragraph>

<Paragraph number="454" type="verses" book="saga">
_“Kacci tvaṃ anagho bhikkhu,_  
_kacci nandī na vijjati;_  
_Kacci taṃ ekamāsīnaṃ,_  
_aratī nābhikīratī”ti._  

</Paragraph>

<Paragraph number="455" type="verses" book="saga">
_“Anagho ve ahaṃ yakkha,_  
_atho nandī na vijjati;_  
_Atho maṃ ekamāsīnaṃ,_  
_aratī nābhikīratī”ti._  

</Paragraph>

<Paragraph number="456" type="verses" book="saga">
_“Kathaṃ tvaṃ anagho bhikkhu,_  
_kathaṃ nandī na vijjati;_  
_Kathaṃ taṃ ekamāsīnaṃ,_  
_aratī nābhikīratī”ti._  

</Paragraph>

<Paragraph number="457" type="verses" book="saga">
_“Aghajātassa ve nandī,_  
_nandījātassa ve aghaṃ;_  
_Anandī anagho bhikkhu,_  
_evaṃ jānāhi āvuso”ti._  

</Paragraph>

<Paragraph number="458" type="verses" book="saga">
_“Cirassaṃ vata passāmi,_  
_brāhmaṇaṃ parinibbutaṃ;_  
_Anandiṃ anaghaṃ bhikkhuṃ,_  
_tiṇṇaṃ loke visattikan”ti._
</Paragraph>
</Division>