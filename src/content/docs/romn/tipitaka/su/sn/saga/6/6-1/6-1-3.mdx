---
title: "6.1.3 Brahmadevasutta"
tableOfContents: false
sidebar:
  order: 4
type: "tipitaka"
basket: "su"
book: "saga"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="174" book="saga" bookNo="12" page="142">

<Paragraph number="1029" book="saga">
Evaṃ me sutaṃ—  ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena aññatarissā brāhmaṇiyā brahmadevo nāma putto bhagavato santike agārasmā anagāriyaṃ pabbajito hoti.
</Paragraph>

<Paragraph number="1030" book="saga">
Atha kho āyasmā brahmadevo eko vūpakaṭṭho appamatto ātāpī pahitatto viharanto nacirasseva—  yassatthāya kulaputtā sammadeva agārasmā anagāriyaṃ pabbajanti, tadanuttaraṃ—  brahmacariyapariyosānaṃ diṭṭheva dhamme sayaṃ abhiññā sacchikatvā upasampajja vihāsi. “Khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyā”ti abbhaññāsi. Aññataro ca panāyasmā brahmadevo arahataṃ ahosi.
</Paragraph>

<Paragraph number="1031" book="saga">
Atha kho āyasmā brahmadevo pubbaṇhasamayaṃ nivāsetvā pattacīvaramādāya sāvatthiṃ piṇḍāya pāvisi. Sāvatthiyaṃ sapadānaṃ piṇḍāya caramāno yena sakamātu nivesanaṃ tenupasaṅkami. Tena kho pana samayena āyasmato brahmadevassa mātā brāhmaṇī brahmuno āhutiṃ niccaṃ paggaṇhāti. Atha kho brahmuno sahampatissa etadahosi—  “ayaṃ kho āyasmato brahmadevassa mātā brāhmaṇī brahmuno āhutiṃ niccaṃ paggaṇhāti. Yannūnāhaṃ taṃ upasaṅkamitvā saṃvejeyyan”ti. Atha kho brahmā sahampati—  seyyathāpi nāma balavā puriso samiñjitaṃ vā bāhaṃ pasāreyya, pasāritaṃ vā bāhaṃ samiñjeyya; evameva—  brahmaloke antarahito āyasmato brahmadevassa mātu nivesane pāturahosi. Atha kho brahmā sahampati vehāsaṃ ṭhito āyasmato brahmadevassa mātaraṃ brāhmaṇiṃ gāthāya ajjhabhāsi—
</Paragraph>

<Paragraph number="1032" type="verses" book="saga">
_“Dūre ito brāhmaṇi brahmaloko,_  
_Yassāhutiṃ paggaṇhāsi niccaṃ;_  
_Netādiso brāhmaṇi brahmabhakkho,_  
_Kiṃ jappasi brahmapathaṃ ajānaṃ._  

</Paragraph>

<Paragraph number="1033" type="verses" book="saga">
_Eso hi te brāhmaṇi brahmadevo,_  
_Nirūpadhiko atidevapatto;_  
_Akiñcano bhikkhu anaññaposī,_  
_Yo te so piṇḍāya gharaṃ paviṭṭho._  

</Paragraph>

<Paragraph number="1034" type="verses" book="saga">
_Āhuneyyo vedagu bhāvitatto,_  
_Narānaṃ devānañca dakkhiṇeyyo;_  
_Bāhitvā pāpāni anūpalitto,_  
_Ghāsesanaṃ iriyati sītibhūto._  

</Paragraph>

<Paragraph number="1035" type="verses" book="saga">
_Na tassa pacchā na puratthamatthi,_  
_Santo vidhūmo anigho nirāso;_  
_Nikkhittadaṇḍo tasathāvaresu,_  
_So tyāhutiṃ bhuñjatu aggapiṇḍaṃ._  

</Paragraph>

<Paragraph number="1036" type="verses" book="saga">
_Visenibhūto upasantacitto,_  
_Nāgova danto carati anejo;_  
_Bhikkhu susīlo suvimuttacitto,_  
_So tyāhutiṃ bhuñjatu aggapiṇḍaṃ._  

</Paragraph>

<Paragraph number="1037" type="verses" book="saga">
_Tasmiṃ pasannā avikampamānā,_  
_Patiṭṭhapehi dakkhiṇaṃ dakkhiṇeyye;_  
_Karohi puññaṃ sukhamāyatikaṃ,_  
_Disvā muniṃ brāhmaṇi oghatiṇṇanti._  

</Paragraph>

<Paragraph number="1038" type="verses" book="saga">
_Tasmiṃ pasannā avikampamānā,_  
_Patiṭṭhapesi dakkhiṇaṃ dakkhiṇeyye;_  
_Akāsi puññaṃ sukhamāyatikaṃ,_  
_Disvā muniṃ brāhmaṇī oghatiṇṇan”ti._
</Paragraph>
</Division>