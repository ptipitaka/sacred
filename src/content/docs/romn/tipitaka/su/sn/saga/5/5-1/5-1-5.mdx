---
title: "5.1.5 Uppalavaṇṇāsutta"
tableOfContents: false
sidebar:
  order: 6
type: "tipitaka"
basket: "su"
book: "saga"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="166" book="saga">

<Paragraph number="965" book="saga">
Sāvatthinidānaṃ. Atha kho uppalavaṇṇā bhikkhunī pubbaṇhasamayaṃ nivāsetvā …pe…  aññatarasmiṃ supupphitasālarukkhamūle aṭṭhāsi. Atha kho māro pāpimā uppalavaṇṇāya bhikkhuniyā bhayaṃ chambhitattaṃ lomahaṃsaṃ uppādetukāmo samādhimhā cāvetukāmo yena uppalavaṇṇā bhikkhunī tenupasaṅkami; upasaṅkamitvā uppalavaṇṇaṃ bhikkhuniṃ gāthāya ajjhabhāsi—
</Paragraph>

<Paragraph number="966" type="verses" book="saga">
_“Supupphitaggaṃ upagamma bhikkhuni,_  
_Ekā tuvaṃ tiṭṭhasi sālamūle;_  
_Na catthi te dutiyā vaṇṇadhātu,_  
_Bāle na tvaṃ bhāyasi dhuttakānan”ti._  

</Paragraph>

<Paragraph number="967" book="saga">
Atha kho uppalavaṇṇāya bhikkhuniyā etadahosi—  “ko nu khvāyaṃ manusso vā amanusso vā gāthaṃ bhāsatī”ti? Atha kho uppalavaṇṇāya bhikkhuniyā etadahosi—  “māro kho ayaṃ pāpimā mama bhayaṃ chambhitattaṃ lomahaṃsaṃ uppādetukāmo samādhimhā cāvetukāmo gāthaṃ bhāsatī”ti. Atha kho uppalavaṇṇā bhikkhunī “māro ayaṃ pāpimā” iti viditvā māraṃ pāpimantaṃ gāthāhi paccabhāsi—
</Paragraph>

<Paragraph number="968" type="verses" book="saga">
_“Sataṃ sahassānipi dhuttakānaṃ,_  
_Idhāgatā tādisakā bhaveyyuṃ;_  
_Lomaṃ na iñjāmi na santasāmi,_  
_Na māra bhāyāmi tamekikāpi._  

</Paragraph>

<Paragraph number="969" type="verses" book="saga">
_Esā antaradhāyāmi,_  
_kucchiṃ vā pavisāmi te;_  
_Pakhumantarikāyampi,_  
_tiṭṭhantiṃ maṃ na dakkhasi._  

</Paragraph>

<Paragraph number="970" type="verses" book="saga">
_Cittasmiṃ vasībhūtāmhi,_  
_iddhipādā subhāvitā;_  
_Sabbabandhanamuttāmhi,_  
_na taṃ bhāyāmi āvuso”ti._  

</Paragraph>

<Paragraph number="971" book="saga">
Atha kho māro pāpimā “jānāti maṃ uppalavaṇṇā bhikkhunī”ti dukkhī dummano tatthevantaradhāyīti.
</Paragraph>
</Division>