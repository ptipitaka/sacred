---
title: "1.4.7 Samayasutta"
tableOfContents: false
sidebar:
  order: 8
type: "tipitaka"
basket: "su"
book: "saga"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="37" book="saga">

<Paragraph number="205" book="saga">
Evaṃ me sutaṃ—  ekaṃ samayaṃ bhagavā sakkesu viharati kapilavatthusmiṃ mahāvane mahatā bhikkhusaṃghena saddhiṃ pañcamattehi bhikkhusatehi sabbeheva arahantehi; dasahi ca lokadhātūhi devatā yebhuyyena sannipatitā honti bhagavantaṃ dassanāya bhikkhusaṃghañca. Atha kho catunnaṃ suddhāvāsakāyikānaṃ devatānaṃ etadahosi—  “ayaṃ kho bhagavā sakkesu viharati kapilavatthusmiṃ mahāvane mahatā bhikkhusaṃghena saddhiṃ pañcamattehi bhikkhusatehi sabbeheva arahantehi; dasahi ca lokadhātūhi devatā yebhuyyena sannipatitā honti bhagavantaṃ dassanāya bhikkhusaṃghañca. Yannūna mayampi yena bhagavā tenupasaṅkameyyāma; upasaṅkamitvā bhagavato santike paccekaṃ gāthaṃ bhāseyyāmā”ti.
</Paragraph>

<Paragraph number="206" book="saga">
Atha kho tā devatā—  seyyathāpi nāma balavā puriso samiñjitaṃ vā bāhaṃ pasāreyya pasāritaṃ vā bāhaṃ samiñjeyya; evameva—  suddhāvāsesu devesu antarahitā bhagavato purato pāturahesuṃ. Atha kho tā devatā bhagavantaṃ abhivādetvā ekamantaṃ aṭṭhaṃsu. Ekamantaṃ ṭhitā kho ekā devatā bhagavato santike imaṃ gāthaṃ abhāsi—
</Paragraph>

<Paragraph number="207" type="verses" book="saga">
_“Mahāsamayo pavanasmiṃ,_  
_Devakāyā samāgatā;_  
_Āgatamha imaṃ dhammasamayaṃ,_  
_Dakkhitāye aparājitasaṃghan”ti._  

</Paragraph>

<Paragraph number="208" book="saga">
Atha kho aparā devatā bhagavato santike imaṃ gāthaṃ abhāsi—
</Paragraph>

<Paragraph number="209" type="verses" book="saga">
_“Tatra bhikkhavo samādahaṃsu,_  
_Cittamattano ujukaṃ akaṃsu;_  
_Sārathīva nettāni gahetvā,_  
_Indriyāni rakkhanti paṇḍitā”ti._  

</Paragraph>

<Paragraph number="210" book="saga">
Atha kho aparā devatā bhagavato santike imaṃ gāthaṃ abhāsi—
</Paragraph>

<Paragraph number="211" type="verses" book="saga">
_“Chetvā khīlaṃ chetvā palighaṃ,_  
_Indakhīlaṃ ūhacca manejā;_  
_Te caranti suddhā vimalā,_  
_Cakkhumatā sudantā susunāgā”ti._  

</Paragraph>

<Paragraph number="212" book="saga">
Atha kho aparā devatā bhagavato santike imaṃ gāthaṃ abhāsi—
</Paragraph>

<Paragraph number="213" type="verses" book="saga">
_“Ye keci buddhaṃ saraṇaṃ gatāse,_  
_Na te gamissanti apāyabhūmiṃ;_  
_Pahāya mānusaṃ dehaṃ,_  
_Devakāyaṃ paripūressantī”ti._
</Paragraph>
</Division>