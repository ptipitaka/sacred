---
title: "7.2.1 Kasibhāradvājasutta"
tableOfContents: false
sidebar:
  order: 1
type: "tipitaka"
basket: "su"
book: "saga"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="197" book="saga">

<Paragraph number="1220" book="saga">
Evaṃ me sutaṃ—  ekaṃ samayaṃ bhagavā magadhesu viharati dakkhiṇāgirismiṃ ekanāḷāyaṃ brāhmaṇagāme. Tena kho pana samayena kasibhāradvājassa brāhmaṇassa pañcamattāni naṅgalasatāni payuttāni honti vappakāle. Atha kho bhagavā pubbaṇhasamayaṃ nivāsetvā pattacīvaramādāya yena kasibhāradvājassa brāhmaṇassa kammanto tenupasaṅkami.
</Paragraph>

<Paragraph number="1221" book="saga">
Tena kho pana samayena kasibhāradvājassa brāhmaṇassa parivesanā vattati. Atha kho bhagavā yena parivesanā tenupasaṅkami; upasaṅkamitvā ekamantaṃ aṭṭhāsi. Addasā kho kasibhāradvājo brāhmaṇo bhagavantaṃ piṇḍāya ṭhitaṃ. Disvā bhagavantaṃ etadavoca—  “ahaṃ kho, samaṇa, kasāmi ca vapāmi ca, kasitvā ca vapitvā ca bhuñjāmi. Tvampi, samaṇa, kasassu ca vapassu ca, kasitvā ca vapitvā ca bhuñjassū”ti. “Ahampi kho, brāhmaṇa, kasāmi ca vapāmi ca, kasitvā ca vapitvā ca bhuñjāmī”ti. “Na kho mayaṃ passāma bhoto gotamassa yugaṃ vā naṅgalaṃ vā phālaṃ vā pācanaṃ vā balībadde vā, atha ca pana bhavaṃ gotamo evamāha—  ‘ahampi kho, brāhmaṇa, kasāmi ca vapāmi ca, kasitvā ca vapitvā ca bhuñjāmī’”ti. Atha kho kasibhāradvājo brāhmaṇo bhagavantaṃ gāthāya ajjhabhāsi—
</Paragraph>

<Paragraph number="1222" type="verses" book="saga">
_“Kassako paṭijānāsi,_  
_na ca passāmi te kasiṃ;_  
_Kassako pucchito brūhi,_  
_kathaṃ jānemu taṃ kasin”ti._  

</Paragraph>

<Paragraph number="1223" type="verses" book="saga">
_“Saddhā bījaṃ tapo vuṭṭhi,_  
_paññā me yuganaṅgalaṃ;_  
_Hirī īsā mano yottaṃ,_  
_sati me phālapācanaṃ._  

</Paragraph>

<Paragraph number="1224" type="verses" book="saga">
_Kāyagutto vacīgutto,_  
_āhāre udare yato;_  
_Saccaṃ karomi niddānaṃ,_  
_soraccaṃ me pamocanaṃ._  

</Paragraph>

<Paragraph number="1225" type="verses" book="saga">
_Vīriyaṃ me dhuradhorayhaṃ,_  
_yogakkhemādhivāhanaṃ;_  
_Gacchati anivattantaṃ,_  
_yattha gantvā na socati._  

</Paragraph>

<Paragraph number="1226" type="verses" book="saga">
_Evamesā kasī kaṭṭhā,_  
_sā hoti amatapphalā;_  
_Etaṃ kasiṃ kasitvāna,_  
_sabbadukkhā pamuccatī”ti._  

</Paragraph>

<Paragraph number="1227" book="saga">
“Bhuñjatu bhavaṃ gotamo. Kassako bhavaṃ. Yañhi bhavaṃ gotamo amatapphalampi kasiṃ kasatī”ti.
</Paragraph>

<Paragraph number="1228" type="verses" book="saga">
_“Gāthābhigītaṃ me abhojaneyyaṃ,_  
_Sampassataṃ brāhmaṇa nesa dhammo;_  
_Gāthābhigītaṃ panudanti buddhā,_  
_Dhamme sati brāhmaṇa vuttiresā._  

</Paragraph>

<Paragraph number="1229" type="verses" book="saga">
_Aññena ca kevalinaṃ mahesiṃ,_  
_Khīṇāsavaṃ kukkuccavūpasantaṃ;_  
_Annena pānena upaṭṭhahassu,_  
_Khettañhi taṃ puññapekkhassa hotī”ti._  

</Paragraph>

<Paragraph number="1230" book="saga">
Evaṃ vutte, kasibhāradvājo brāhmaṇo bhagavantaṃ etadavoca—  “abhikkantaṃ, bho gotama …pe…  ajjatagge pāṇupetaṃ saraṇaṃ gatan”ti.
</Paragraph>
</Division>