---
title: "8.1.6 Sāriputtasutta"
tableOfContents: false
sidebar:
  order: 9
type: "tipitaka"
basket: "su"
book: "saga"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="214" book="saga">

<Paragraph number="1331" book="saga">
Ekaṃ samayaṃ āyasmā sāriputto sāvatthiyaṃ viharati jetavane anāthapiṇḍikassa ārāme. Tena kho pana samayena āyasmā sāriputto bhikkhū dhammiyā kathāya sandasseti samādapeti samuttejeti sampahaṃseti poriyā vācāya vissaṭṭhāya anelagalāya atthassa viññāpaniyā. Te ca bhikkhū aṭṭhiṃ katvā manasi katvā sabbacetasā samannāharitvā ohitasotā dhammaṃ suṇanti. Atha kho āyasmato vaṅgīsassa etadahosi—  “ayaṃ kho āyasmā sāriputto bhikkhū dhammiyā kathāya sandasseti samādapeti samuttejeti sampahaṃseti poriyā vācāya vissaṭṭhāya anelagalāya atthassa viññāpaniyā. Te ca bhikkhū aṭṭhiṃ katvā manasi katvā sabbacetasā samannāharitvā ohitasotā dhammaṃ suṇanti. Yannūnāhaṃ āyasmantaṃ sāriputtaṃ sammukhā sāruppāhi gāthāhi abhitthaveyyan”ti.
</Paragraph>

<Paragraph number="1332" book="saga">
Atha kho āyasmā vaṅgīso uṭṭhāyāsanā ekaṃsaṃ uttarāsaṅgaṃ karitvā yenāyasmā sāriputto tenañjaliṃ paṇāmetvā āyasmantaṃ sāriputtaṃ etadavoca—  “paṭibhāti maṃ, āvuso sāriputta, paṭibhāti maṃ, āvuso sāriputtā”ti. “Paṭibhātu taṃ, āvuso vaṅgīsā”ti. Atha kho āyasmā vaṅgīso āyasmantaṃ sāriputtaṃ sammukhā sāruppāhi gāthāhi abhitthavi—
</Paragraph>

<Paragraph number="1333" type="verses" book="saga">
_“Gambhīrapañño medhāvī,_  
_maggāmaggassa kovido;_  
_Sāriputto mahāpañño,_  
_dhammaṃ deseti bhikkhunaṃ._  

</Paragraph>

<Paragraph number="1334" type="verses" book="saga">
_Saṃkhittenapi deseti,_  
_vitthārenapi bhāsati;_  
_Sāḷikāyiva nigghoso,_  
_paṭibhānaṃ udīrayi._  

</Paragraph>

<Paragraph number="1335" type="verses" book="saga">
_Tassa taṃ desayantassa,_  
_suṇanti madhuraṃ giraṃ;_  
_Sarena rajanīyena,_  
_savanīyena vaggunā;_  
_Udaggacittā muditā,_  
_sotaṃ odhenti bhikkhavo”ti._
</Paragraph>
</Division>