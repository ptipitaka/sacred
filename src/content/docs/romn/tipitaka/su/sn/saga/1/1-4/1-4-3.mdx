---
title: "1.4.3 Sādhusutta"
tableOfContents: false
sidebar:
  order: 4
type: "tipitaka"
basket: "su"
book: "saga"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="33" book="saga" bookNo="12" page="19">

<Paragraph number="161" book="saga">
Sāvatthinidānaṃ. Atha kho sambahulā satullapakāyikā devatāyo abhikkantāya rattiyā abhikkantavaṇṇā kevalakappaṃ jetavanaṃ obhāsetvā yena bhagavā tenupasaṅkamiṃsu; upasaṅkamitvā bhagavantaṃ abhivādetvā ekamantaṃ aṭṭhaṃsu. Ekamantaṃ ṭhitā kho ekā devatā bhagavato santike imaṃ udānaṃ udānesi—
</Paragraph>

<Paragraph number="162" type="verses" book="saga">
_“Sādhu kho mārisa dānaṃ,_  
_maccherā ca pamādā ca;_  
_Evaṃ dānaṃ na dīyati,_  
_puññaṃ ākaṅkhamānena;_  
_Deyyaṃ hoti vijānatā”ti._  

</Paragraph>

<Paragraph number="163" book="saga">
Atha kho aparā devatā bhagavato santike imaṃ udānaṃ udānesi—
</Paragraph>

<Paragraph number="164" type="verses" book="saga">
_“Sādhu kho mārisa dānaṃ,_  
_Api ca appakasmimpi sāhu dānaṃ._  

</Paragraph>

<Paragraph number="165" type="verses" book="saga">
_Appasmeke pavecchanti,_  
_bahuneke na dicchare;_  
_Appasmā dakkhiṇā dinnā,_  
_sahassena samaṃ mitā”ti._  

</Paragraph>

<Paragraph number="166" book="saga">
Atha kho aparā devatā bhagavato santike imaṃ udānaṃ udānesi—
</Paragraph>

<Paragraph number="167" type="verses" book="saga">
_“Sādhu kho mārisa dānaṃ,_  
_Appakasmimpi sāhu dānaṃ;_  
_Api ca saddhāyapi sāhu dānaṃ,_  
_Dānañca yuddhañca samānamāhu;_  
_Appāpi santā bahuke jinanti,_  
_Appampi ce saddahāno dadāti;_  
_Teneva so hoti sukhī paratthā”ti._  

</Paragraph>

<Paragraph number="168" book="saga">
Atha kho aparā devatā bhagavato santike imaṃ udānaṃ udānesi—
</Paragraph>

<Paragraph number="169" type="verses" book="saga">
_“Sādhu kho mārisa dānaṃ,_  
_Appakasmimpi sāhu dānaṃ;_  
_Saddhāyapi sāhu dānaṃ,_  
_Api ca dhammaladdhassāpi sāhu dānaṃ._  

</Paragraph>

<Paragraph number="170" type="verses" book="saga">
_Yo dhammaladdhassa dadāti dānaṃ,_  
_Uṭṭhānavīriyādhigatassa jantu;_  
_Atikkamma so vetaraṇiṃ yamassa,_  
_Dibbāni ṭhānāni upeti macco”ti._  

</Paragraph>

<Paragraph number="171" book="saga">
Atha kho aparā devatā bhagavato santike imaṃ udānaṃ udānesi—
</Paragraph>

<Paragraph number="172" type="verses" book="saga">
_“Sādhu kho mārisa dānaṃ,_  
_Appakasmimpi sāhu dānaṃ;_  
_Saddhāyapi sāhu dānaṃ,_  
_Dhammaladdhassāpi sāhu dānaṃ;_  
_Api ca viceyya dānampi sāhu dānaṃ._  

</Paragraph>

<Paragraph number="173" type="verses" book="saga">
_Viceyya dānaṃ sugatappasatthaṃ,_  
_Ye dakkhiṇeyyā idha jīvaloke;_  
_Etesu dinnāni mahapphalāni,_  
_Bījāni vuttāni yathā sukhette”ti._  

</Paragraph>

<Paragraph number="174" book="saga">
Atha kho aparā devatā bhagavato santike imaṃ udānaṃ udānesi—
</Paragraph>

<Paragraph number="175" type="verses" book="saga">
_“Sādhu kho mārisa dānaṃ,_  
_Appakasmimpi sāhu dānaṃ;_  
_Saddhāyapi sāhu dānaṃ,_  
_Dhammaladdhassāpi sāhu dānaṃ;_  
_Viceyya dānampi sāhu dānaṃ,_  
_Api ca pāṇesupi sādhu saṃyamo._  

</Paragraph>

<Paragraph number="176" type="verses" book="saga">
_Yo pāṇabhūtāni aheṭhayaṃ caraṃ,_  
_Parūpavādā na karonti pāpaṃ;_  
_Bhīruṃ pasaṃsanti na hi tattha sūraṃ,_  
_Bhayā hi santo na karonti pāpan”ti._  

</Paragraph>

<Paragraph number="177" book="saga">
Atha kho aparā devatā bhagavantaṃ etadavoca—  “kassa nu kho, bhagavā, subhāsitan”ti?
</Paragraph>

<Paragraph number="178" book="saga">
“Sabbāsaṃ vo subhāsitaṃ pariyāyena, api ca mamapi suṇātha—
</Paragraph>

<Paragraph number="179" type="verses" book="saga">
_Saddhā hi dānaṃ bahudhā pasatthaṃ,_  
_Dānā ca kho dhammapadaṃva seyyo;_  
_Pubbe ca hi pubbatare ca santo,_  
_Nibbānamevajjhagamuṃ sapaññā”ti._
</Paragraph>
</Division>