---
title: "1.2.10 Samiddhisutta"
tableOfContents: false
sidebar:
  order: 2
type: "tipitaka"
basket: "su"
book: "saga"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="20" book="saga" bookNo="12" page="8">

<Paragraph number="65" book="saga">
Evaṃ me sutaṃ—  ekaṃ samayaṃ bhagavā rājagahe viharati tapodārāme. Atha kho āyasmā samiddhi rattiyā paccūsasamayaṃ paccuṭṭhāya yena tapodā tenupasaṅkami gattāni parisiñcituṃ. Tapode gattāni parisiñcitvā paccuttaritvā ekacīvaro aṭṭhāsi gattāni pubbāpayamāno. Atha kho aññatarā devatā abhikkantāya rattiyā abhikkantavaṇṇā kevalakappaṃ tapodaṃ obhāsetvā yena āyasmā samiddhi tenupasaṅkami; upasaṅkamitvā vehāsaṃ ṭhitā āyasmantaṃ samiddhiṃ gāthāya ajjhabhāsi—
</Paragraph>

<Paragraph number="66" type="verses" book="saga">
_“Abhutvā bhikkhasi bhikkhu,_  
_na hi bhutvāna bhikkhasi;_  
_Bhutvāna bhikkhu bhikkhassu,_  
_mā taṃ kālo upaccagā”ti._  

</Paragraph>

<Paragraph number="67" type="verses" book="saga">
_“Kālaṃ vohaṃ na jānāmi,_  
_channo kālo na dissati;_  
_Tasmā abhutvā bhikkhāmi,_  
_mā maṃ kālo upaccagā”ti._  

</Paragraph>

<Paragraph number="68" book="saga">
Atha kho sā devatā pathaviyaṃ patiṭṭhahitvā āyasmantaṃ samiddhiṃ etadavoca—  “daharo tvaṃ, bhikkhu, pabbajito susu kāḷakeso, bhadrena yobbanena samannāgato, paṭhamena vayasā, anikkīḷitāvī kāmesu. Bhuñja, bhikkhu, mānusake kāme; mā sandiṭṭhikaṃ hitvā kālikaṃ anudhāvī”ti.
</Paragraph>

<Paragraph number="69" book="saga">
“Na khvāhaṃ, āvuso, sandiṭṭhikaṃ hitvā kālikaṃ anudhāvāmi. Kālikañca khvāhaṃ, āvuso, hitvā sandiṭṭhikaṃ anudhāvāmi. Kālikā hi, āvuso, kāmā vuttā bhagavatā bahudukkhā bahupāyāsā; ādīnavo ettha bhiyyo. Sandiṭṭhiko ayaṃ dhammo akāliko ehipassiko opaneyyiko paccattaṃ veditabbo viññūhī”ti.
</Paragraph>

<Paragraph number="70" book="saga">
“Kathañca, bhikkhu, kālikā kāmā vuttā bhagavatā bahudukkhā bahupāyāsā, ādīnavo ettha bhiyyo? Kathaṃ sandiṭṭhiko ayaṃ dhammo akāliko ehipassiko opaneyyiko paccattaṃ veditabbo viññūhī”ti?
</Paragraph>

<Paragraph number="71" book="saga">
“Ahaṃ kho, āvuso, navo acirapabbajito adhunāgato imaṃ dhammavinayaṃ. Na tāhaṃ sakkomi vitthārena ācikkhituṃ. Ayaṃ so bhagavā arahaṃ sammāsambuddho rājagahe viharati tapodārāme. Taṃ bhagavantaṃ upasaṅkamitvā etamatthaṃ puccha. Yathā te bhagavā byākaroti tathā naṃ dhāreyyāsī”ti.
</Paragraph>

<Paragraph number="72" book="saga">
“Na kho, bhikkhu, sukaro so bhagavā amhehi upasaṅkamituṃ, aññāhi mahesakkhāhi devatāhi parivuto. Sace kho tvaṃ, bhikkhu, taṃ bhagavantaṃ upasaṅkamitvā etamatthaṃ puccheyyāsi, mayampi āgaccheyyāma dhammassavanāyā”ti. “Evamāvuso”ti kho āyasmā samiddhi tassā devatāya paṭissutvā yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho āyasmā samiddhi bhagavantaṃ etadavoca—
</Paragraph>

<Paragraph number="73" book="saga">
“Idhāhaṃ, bhante, rattiyā paccūsasamayaṃ paccuṭṭhāya yena tapodā tenupasaṅkamiṃ gattāni parisiñcituṃ. Tapode gattāni parisiñcitvā paccuttaritvā ekacīvaro aṭṭhāsiṃ gattāni pubbāpayamāno. Atha kho, bhante, aññatarā devatā abhikkantāya rattiyā abhikkantavaṇṇā kevalakappaṃ tapodaṃ obhāsetvā yenāhaṃ tenupasaṅkami; upasaṅkamitvā vehāsaṃ ṭhitā imāya gāthāya ajjhabhāsi—
</Paragraph>

<Paragraph number="74" type="verses" book="saga">
_‘Abhutvā bhikkhasi bhikkhu,_  
_na hi bhutvāna bhikkhasi;_  
_Bhutvāna bhikkhu bhikkhassu,_  
_mā taṃ kālo upaccagā’ti._  

</Paragraph>

<Paragraph number="75" book="saga">
Evaṃ vutte, ahaṃ, bhante, taṃ devataṃ gāthāya paccabhāsiṃ—
</Paragraph>

<Paragraph number="76" type="verses" book="saga">
_‘Kālaṃ vohaṃ na jānāmi,_  
_channo kālo na dissati;_  
_Tasmā abhutvā bhikkhāmi,_  
_mā maṃ kālo upaccagā’ti._  

</Paragraph>

<Paragraph number="77" book="saga">
Atha kho, bhante, sā devatā pathaviyaṃ patiṭṭhahitvā maṃ etadavoca—  ‘daharo tvaṃ, bhikkhu, pabbajito susu kāḷakeso, bhadrena yobbanena samannāgato, paṭhamena vayasā, anikkīḷitāvī kāmesu. Bhuñja, bhikkhu, mānusake kāme; mā sandiṭṭhikaṃ hitvā kālikaṃ anudhāvī’ti.
</Paragraph>

<Paragraph number="78" book="saga">
Evaṃ vuttāhaṃ, bhante, taṃ devataṃ etadavocaṃ—  ‘na khvāhaṃ, āvuso, sandiṭṭhikaṃ hitvā kālikaṃ anudhāvāmi; kālikañca khvāhaṃ, āvuso, hitvā sandiṭṭhikaṃ anudhāvāmi. Kālikā hi, āvuso, kāmā vuttā bhagavatā bahudukkhā bahupāyāsā; ādīnavo ettha bhiyyo. Sandiṭṭhiko ayaṃ dhammo akāliko ehipassiko opaneyyiko paccattaṃ veditabbo viññūhī’ti.
</Paragraph>

<Paragraph number="79" book="saga">
Evaṃ vutte, bhante, sā devatā maṃ etadavoca—  ‘kathañca, bhikkhu, kālikā kāmā vuttā bhagavatā bahudukkhā bahupāyāsā; ādīnavo ettha bhiyyo? Kathaṃ sandiṭṭhiko ayaṃ dhammo akāliko ehipassiko opaneyyiko paccattaṃ veditabbo viññūhī’ti?
</Paragraph>

<Paragraph number="80" book="saga">
Evaṃ vuttāhaṃ, bhante, taṃ devataṃ etadavocaṃ—  ‘ahaṃ kho, āvuso, navo acirapabbajito adhunāgato imaṃ dhammavinayaṃ, na tāhaṃ sakkomi vitthārena ācikkhituṃ. Ayaṃ so bhagavā arahaṃ sammāsambuddho rājagahe viharati tapodārāme. Taṃ bhagavantaṃ upasaṅkamitvā etamatthaṃ puccha. Yathā te bhagavā byākaroti tathā naṃ dhāreyyāsī’ti.
</Paragraph>

<Paragraph number="81" book="saga">
Evaṃ vutte, bhante, sā devatā maṃ etadavoca—  ‘na kho, bhikkhu, sukaro so bhagavā amhehi upasaṅkamituṃ, aññāhi mahesakkhāhi devatāhi parivuto. Sace kho tvaṃ, bhikkhu, taṃ bhagavantaṃ upasaṅkamitvā etamatthaṃ puccheyyāsi, mayampi āgaccheyyāma dhammassavanāyā’ti. Sace, bhante, tassā devatāya saccaṃ vacanaṃ, idheva sā devatā avidūre”ti.
</Paragraph>

<Paragraph number="82" book="saga">
Evaṃ vutte, sā devatā āyasmantaṃ samiddhiṃ etadavoca—  “puccha, bhikkhu, puccha, bhikkhu, yamahaṃ anuppattā”ti.
</Paragraph>

<Paragraph number="83" book="saga">
Atha kho bhagavā taṃ devataṃ gāthāhi ajjhabhāsi—
</Paragraph>

<Paragraph number="84" type="verses" book="saga">
_“Akkheyyasaññino sattā,_  
_akkheyyasmiṃ patiṭṭhitā;_  
_Akkheyyaṃ apariññāya,_  
_yogamāyanti maccuno._  

</Paragraph>

<Paragraph number="85" type="verses" book="saga">
_Akkheyyañca pariññāya,_  
_Akkhātāraṃ na maññati;_  
_Tañhi tassa na hotīti,_  
_Yena naṃ vajjā na tassa atthi;_  
_Sace vijānāsi vadehi yakkhā”ti._  

</Paragraph>

<Paragraph number="86" book="saga">
“Na khvāhaṃ, bhante, imassa bhagavatā saṃkhittena bhāsitassa vitthārena atthaṃ ājānāmi. Sādhu me, bhante, bhagavā tathā bhāsatu yathāhaṃ imassa bhagavatā saṃkhittena bhāsitassa vitthārena atthaṃ jāneyyan”ti.
</Paragraph>

<Paragraph number="87" type="verses" book="saga">
_“Samo visesī uda vā nihīno,_  
_Yo maññatī so vivadetha tena;_  
_Tīsu vidhāsu avikampamāno,_  
_Samo visesīti na tassa hoti;_  
_Sace vijānāsi vadehi yakkhā”ti._  

</Paragraph>

<Paragraph number="88" book="saga">
“Imassapi khvāhaṃ, bhante, bhagavatā saṃkhittena bhāsitassa na vitthārena atthaṃ ājānāmi. Sādhu me, bhante, bhagavā tathā bhāsatu yathāhaṃ imassa bhagavatā saṃkhittena bhāsitassa vitthārena atthaṃ jāneyyan”ti.
</Paragraph>

<Paragraph number="89" type="verses" book="saga">
_“Pahāsi saṅkhaṃ na vimānamajjhagā,_  
_Acchecchi taṇhaṃ idha nāmarūpe;_  
_Taṃ chinnaganthaṃ anighaṃ nirāsaṃ,_  
_Pariyesamānā nājjhagamuṃ;_  
_Devā manussā idha vā huraṃ vā,_  
_Saggesu vā sabbanivesanesu._  

</Paragraph>

<Paragraph number="90" book="saga">
Sace vijānāsi vadehi yakkhā”ti.
</Paragraph>

<Paragraph number="91" book="saga">
“Imassa khvāhaṃ, bhante, bhagavatā saṃkhittena bhāsitassa evaṃ vitthārena atthaṃ ājānāmi—
</Paragraph>

<Paragraph number="92" type="verses" book="saga">
_Pāpaṃ na kayirā vacasā manasā,_  
_Kāyena vā kiñcana sabbaloke;_  
_Kāme pahāya satimā sampajāno,_  
_Dukkhaṃ na sevetha anatthasaṃhitan”ti._  


</Paragraph>
</Division>

<Paragraph number="93" type="center" book="saga">
Nandanavaggo dutiyo.



</Paragraph>

<Paragraph number="94" type="center" book="saga">
Tassuddānaṃ


</Paragraph>

<Paragraph number="95" type="verses" book="saga">
_Nandanā nandati ceva,_  
_Natthiputtasamena ca;_  
_Khattiyo saṇamāno ca,_  
_Niddātandī ca dukkaraṃ;_  
_Hirī kuṭikā navamo,_  
_Dasamo vutto samiddhināti._
</Paragraph>