---
title: "11.2.9 Satthāravandanāsutta"
tableOfContents: false
sidebar:
  order: 10
type: "tipitaka"
basket: "su"
book: "saga"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="265" book="saga">

<Paragraph number="1664" book="saga">
Sāvatthiyaṃ jetavane. “Bhūtapubbaṃ, bhikkhave, sakko devānamindo mātaliṃ saṅgāhakaṃ āmantesi—  ‘yojehi, samma mātali, sahassayuttaṃ ājaññarathaṃ, uyyānabhūmiṃ gacchāma subhūmiṃ dassanāyā’ti. ‘Evaṃ, bhaddantavā’ti kho, bhikkhave, mātali saṅgāhako sakkassa devānamindassa paṭissutvā sahassayuttaṃ ājaññarathaṃ yojetvā sakkassa devānamindassa paṭivedesi—  ‘yutto kho te, mārisa, sahassayutto ājaññaratho. Yassadāni kālaṃ maññasī’ti. Atha kho, bhikkhave, sakko devānamindo vejayantapāsādā orohanto añjaliṃ katvā sudaṃ bhagavantaṃ namassati. Atha kho, bhikkhave, mātali saṅgāhako sakkaṃ devānamindaṃ gāthāya ajjhabhāsi—
</Paragraph>

<Paragraph number="1665" type="verses" book="saga">
_‘Yañhi devā manussā ca,_  
_taṃ namassanti vāsava;_  
_Atha ko nāma so yakkho,_  
_yaṃ tvaṃ sakka namassasī’ti._  

</Paragraph>

<Paragraph number="1666" type="verses" book="saga">
_‘Yo idha sammāsambuddho,_  
_asmiṃ loke sadevake;_  
_Anomanāmaṃ satthāraṃ,_  
_taṃ namassāmi mātali._  

</Paragraph>

<Paragraph number="1667" type="verses" book="saga">
_Yesaṃ rāgo ca doso ca,_  
_avijjā ca virājitā;_  
_Khīṇāsavā arahanto,_  
_te namassāmi mātali._  

</Paragraph>

<Paragraph number="1668" type="verses" book="saga">
_Ye rāgadosavinayā,_  
_avijjāsamatikkamā;_  
_Sekkhā apacayārāmā,_  
_appamattānusikkhare;_  
_Te namassāmi mātalī’ti._  

</Paragraph>

<Paragraph number="1669" type="verses" book="saga">
_‘Seṭṭhā hi kira lokasmiṃ,_  
_ye tvaṃ sakka namassasi;_  
_Ahampi te namassāmi,_  
_ye namassasi vāsavā’ti._  

</Paragraph>

<Paragraph number="1670" type="verses" book="saga">
_Idaṃ vatvāna maghavā,_  
_devarājā sujampati;_  
_Bhagavantaṃ namassitvā,_  
_pamukho rathamāruhī”ti._
</Paragraph>
</Division>