---
title: "9.1.11 Akusalavitakkasutta"
tableOfContents: false
sidebar:
  order: 3
type: "tipitaka"
basket: "su"
book: "saga"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="231" book="saga">

<Paragraph number="1424" book="saga">
Ekaṃ samayaṃ aññataro bhikkhu kosalesu viharati aññatarasmiṃ vanasaṇḍe. Tena kho pana samayena so bhikkhu divāvihāragato pāpake akusale vitakke vitakketi, seyyathidaṃ—  kāmavitakkaṃ, byāpādavitakkaṃ, vihiṃsāvitakkaṃ. Atha kho yā tasmiṃ vanasaṇḍe adhivatthā devatā tassa bhikkhuno anukampikā atthakāmā taṃ bhikkhuṃ saṃvejetukāmā yena so bhikkhu tenupasaṅkami; upasaṅkamitvā taṃ bhikkhuṃ gāthāhi ajjhabhāsi—
</Paragraph>

<Paragraph number="1425" type="verses" book="saga">
_“Ayoniso manasikārā,_  
_so vitakkehi khajjasi;_  
_Ayoniso paṭinissajja,_  
_yoniso anucintaya._  

</Paragraph>

<Paragraph number="1426" type="verses" book="saga">
_Satthāraṃ dhammamārabbha,_  
_saṃghaṃ sīlāni attano;_  
_Adhigacchasi pāmojjaṃ,_  
_pītisukhamasaṃsayaṃ;_  
_Tato pāmojjabahulo,_  
_dukkhassantaṃ karissasī”ti._  

</Paragraph>

<Paragraph number="1427" book="saga">
Atha kho so bhikkhu tāya devatāya saṃvejito saṃvegamāpādīti.
</Paragraph>
</Division>