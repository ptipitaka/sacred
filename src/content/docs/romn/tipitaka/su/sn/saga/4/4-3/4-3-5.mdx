---
title: "4.3.5 Māradhītusutta"
tableOfContents: false
sidebar:
  order: 5
type: "tipitaka"
basket: "su"
book: "saga"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="161" book="saga" bookNo="12" page="125">

<Paragraph number="910" book="saga">
Atha kho māro pāpimā bhagavato santike imā nibbejanīyā gāthāyo abhāsitvā tamhā ṭhānā apakkamma bhagavato avidūre pathaviyaṃ pallaṅkena nisīdi tuṇhībhūto maṅkubhūto pattakkhandho adhomukho pajjhāyanto appaṭibhāno kaṭṭhena bhūmiṃ vilikhanto. Atha kho taṇhā ca arati ca ragā ca māradhītaro yena māro pāpimā tenupasaṅkamiṃsu; upasaṅkamitvā māraṃ pāpimantaṃ gāthāya ajjhabhāsiṃsu—
</Paragraph>

<Paragraph number="911" type="verses" book="saga">
_“Kenāsi dummano tāta,_  
_purisaṃ kaṃ nu socasi;_  
_Mayaṃ taṃ rāgapāsena,_  
_āraññamiva kuñjaraṃ;_  
_Bandhitvā ānayissāma,_  
_vasago te bhavissatī”ti._  

</Paragraph>

<Paragraph number="912" type="verses" book="saga">
_“Arahaṃ sugato loke,_  
_na rāgena suvānayo;_  
_Māradheyyaṃ atikkanto,_  
_tasmā socāmahaṃ bhusan”ti._  

</Paragraph>

<Paragraph number="913" book="saga">
Atha kho taṇhā ca arati ca ragā ca māradhītaro yena bhagavā tenupasaṅkamiṃsu; upasaṅkamitvā bhagavantaṃ etadavocuṃ—  “pāde te, samaṇa, paricāremā”ti. Atha kho bhagavā na manasākāsi, yathā taṃ anuttare upadhisaṅkhaye vimutto.
</Paragraph>

<Paragraph number="914" book="saga">
Atha kho taṇhā ca arati ca ragā ca māradhītaro ekamantaṃ apakkamma evaṃ samacintesuṃ—  “uccāvacā kho purisānaṃ adhippāyā. Yannūna mayaṃ ekasataṃ ekasataṃ kumārivaṇṇasataṃ abhinimmineyyāmā”ti. Atha kho taṇhā ca arati ca ragā ca māradhītaro ekasataṃ ekasataṃ kumārivaṇṇasataṃ abhinimminitvā yena bhagavā tenupasaṅkamiṃsu; upasaṅkamitvā bhagavantaṃ etadavocuṃ—  “pāde te, samaṇa, paricāremā”ti. Tampi bhagavā na manasākāsi, yathā taṃ anuttare upadhisaṅkhaye vimutto.
</Paragraph>

<Paragraph number="915" book="saga">
Atha kho taṇhā ca arati ca ragā ca māradhītaro ekamantaṃ apakkamma evaṃ samacintesuṃ—  “uccāvacā kho purisānaṃ adhippāyā. Yannūna mayaṃ ekasataṃ ekasataṃ avijātavaṇṇasataṃ abhinimmineyyāmā”ti. Atha kho taṇhā ca arati ca ragā ca māradhītaro ekasataṃ ekasataṃ avijātavaṇṇasataṃ abhinimminitvā yena bhagavā tenupasaṅkamiṃsu; upasaṅkamitvā bhagavantaṃ etadavocuṃ—  “pāde te, samaṇa, paricāremā”ti. Tampi bhagavā na manasākāsi, yathā taṃ anuttare upadhisaṅkhaye vimutto.
</Paragraph>

<Paragraph number="916" book="saga">
Atha kho taṇhā ca …pe…  yannūna mayaṃ ekasataṃ ekasataṃ sakiṃ vijātavaṇṇasataṃ abhinimmineyyāmāti. Atha kho taṇhā ca …pe…  sakiṃ vijātavaṇṇasataṃ abhinimminitvā yena bhagavā tenupasaṅkamiṃsu; upasaṅkamitvā bhagavantaṃ etadavocuṃ—  “pāde te, samaṇa, paricāremā”ti. Tampi bhagavā na manasākāsi, yathā taṃ anuttare upadhisaṅkhaye vimutto.
</Paragraph>

<Paragraph number="917" book="saga">
Atha kho taṇhā ca …pe…  yannūna mayaṃ ekasataṃ ekasataṃ duvijātavaṇṇasataṃ abhinimmineyyāmāti. Atha kho taṇhā ca …pe…  duvijātavaṇṇasataṃ abhinimminitvā yena bhagavā …pe…  yathā taṃ anuttare upadhisaṅkhaye vimutto. Atha kho taṇhā ca …pe…  majjhimitthivaṇṇasataṃ abhinimmineyyāmā”ti. Atha kho taṇhā ca …pe…  majjhimitthivaṇṇasataṃ abhinimminitvā …pe…  anuttare upadhisaṅkhaye vimutto.
</Paragraph>

<Paragraph number="918" book="saga">
Atha kho taṇhā ca …pe…  mahitthivaṇṇasataṃ abhinimmineyyāmāti. Atha kho taṇhā ca …pe…  mahitthivaṇṇasataṃ abhinimminitvā yena bhagavā …pe…  anuttare upadhisaṅkhaye vimutto. Atha kho taṇhā ca arati ca ragā ca māradhītaro ekamantaṃ apakkamma etadavocuṃ—  “saccaṃ kira no pitā avoca—
</Paragraph>

<Paragraph number="919" type="verses" book="saga">
_‘Arahaṃ sugato loke,_  
_na rāgena suvānayo;_  
_Māradheyyaṃ atikkanto,_  
_tasmā socāmahaṃ bhusan’ti._  

</Paragraph>

<Paragraph number="920" book="saga">
Yañhi mayaṃ samaṇaṃ vā brāhmaṇaṃ vā avītarāgaṃ iminā upakkamena upakkameyyāma hadayaṃ vāssa phaleyya, uṇhaṃ lohitaṃ vā mukhato uggaccheyya, ummādaṃ vā pāpuṇeyya cittakkhepaṃ vā. Seyyathā vā pana naḷo harito luto ussussati visussati milāyati; evameva ussusseyya visusseyya milāyeyyā”ti.
</Paragraph>

<Paragraph number="921" book="saga">
Atha kho taṇhā ca arati ca ragā ca māradhītaro yena bhagavā tenupasaṅkamiṃsu; upasaṅkamitvā ekamantaṃ aṭṭhaṃsu. Ekamantaṃ ṭhitā kho taṇhā māradhītā bhagavantaṃ gāthāya ajjhabhāsi—
</Paragraph>

<Paragraph number="922" type="verses" book="saga">
_“Sokāvatiṇṇo nu vanamhi jhāyasi,_  
_Vittaṃ nu jīno uda patthayāno;_  
_Āguṃ nu gāmasmimakāsi kiñci,_  
_Kasmā janena na karosi sakkhiṃ;_  
_Sakkhī na sampajjati kenaci te”ti._  

</Paragraph>

<Paragraph number="923" type="verses" book="saga">
_“Atthassa pattiṃ hadayassa santiṃ,_  
_Jetvāna senaṃ piyasātarūpaṃ;_  
_Ekohaṃ jhāyaṃ sukhamanubodhiṃ,_  
_Tasmā janena na karomi sakkhiṃ;_  
_Sakkhī na sampajjati kenaci me”ti._  

</Paragraph>

<Paragraph number="924" book="saga">
Atha kho arati māradhītā bhagavantaṃ gāthāya ajjhabhāsi—
</Paragraph>

<Paragraph number="925" type="verses" book="saga">
_“Kathaṃvihārībahulodha bhikkhu,_  
_Pañcoghatiṇṇo atarīdha chaṭṭhaṃ;_  
_Kathaṃ jhāyiṃ bahulaṃ kāmasaññā,_  
_Paribāhirā honti aladdha yo tan”ti._  

</Paragraph>

<Paragraph number="926" type="verses" book="saga">
_“Passaddhakāyo suvimuttacitto,_  
_Asaṅkharāno satimā anoko;_  
_Aññāya dhammaṃ avitakkajhāyī,_  
_Na kuppati na sarati na thino._  

</Paragraph>

<Paragraph number="927" type="verses" book="saga">
_Evaṃvihārībahulodha bhikkhu,_  
_Pañcoghatiṇṇo atarīdha chaṭṭhaṃ;_  
_Evaṃ jhāyiṃ bahulaṃ kāmasaññā,_  
_Paribāhirā honti aladdha yo tan”ti._  

</Paragraph>

<Paragraph number="928" book="saga">
Atha kho ragā māradhītā bhagavato santike gāthāya ajjhabhāsi—
</Paragraph>

<Paragraph number="929" type="verses" book="saga">
_“Acchejja taṇhaṃ gaṇasaṅghacārī,_  
_Addhā carissanti bahū ca saddhā;_  
_Bahuṃ vatāyaṃ janataṃ anoko,_  
_Acchejja nessati maccurājassa pāran”ti._  

</Paragraph>

<Paragraph number="930" type="verses" book="saga">
_“Nayanti ve mahāvīrā,_  
_saddhammena tathāgatā;_  
_Dhammena nayamānānaṃ,_  
_kā usūyā vijānatan”ti._  

</Paragraph>

<Paragraph number="931" book="saga">
Atha kho taṇhā ca arati ca ragā ca māradhītaro yena māro pāpimā tenupasaṅkamiṃsu. Addasā kho māro pāpimā taṇhañca aratiñca ragañca māradhītaro dūratova āgacchantiyo. Disvāna gāthāhi ajjhabhāsi—
</Paragraph>

<Paragraph number="932" type="verses" book="saga">
_“Bālā kumudanāḷehi,_  
_pabbataṃ abhimatthatha;_  
_Giriṃ nakhena khanatha,_  
_ayo dantehi khādatha._  

</Paragraph>

<Paragraph number="933" type="verses" book="saga">
_Selaṃva sirasūhacca,_  
_pātāle gādhamesatha;_  
_Khāṇuṃva urasāsajja,_  
_nibbijjāpetha gotamā”ti._  

</Paragraph>

<Paragraph number="934" type="verses" book="saga">
_“Daddallamānā āgañchuṃ,_  
_taṇhā ca aratī ragā;_  
_Tā tattha panudī satthā,_  
_tūlaṃ bhaṭṭhaṃva māluto”ti._  


</Paragraph>
</Division>

<Paragraph number="935" type="center" book="saga">
Tatiyo vaggo.



</Paragraph>

<Paragraph number="936" type="center" book="saga">
Tassuddānaṃ


</Paragraph>

<Paragraph number="937" type="verses" book="saga">
_Sambahulā samiddhi ca,_  
_Godhikaṃ sattavassāni;_  
_Dhītaraṃ desitaṃ buddha,_  
_Seṭṭhena imaṃ mārapañcakanti._  


</Paragraph>

<Paragraph number="938" type="center" book="saga">
Mārasaṃyuttaṃ samattaṃ.
</Paragraph>