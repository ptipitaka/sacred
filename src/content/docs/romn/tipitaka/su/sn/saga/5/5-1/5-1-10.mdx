---
title: "5.1.10 Vajirāsutta"
tableOfContents: false
sidebar:
  order: 2
type: "tipitaka"
basket: "su"
book: "saga"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="171" book="saga" bookNo="12" page="136">

<Paragraph number="997" book="saga">
Sāvatthinidānaṃ. Atha kho vajirā bhikkhunī pubbaṇhasamayaṃ nivāsetvā pattacīvaramādāya sāvatthiṃ piṇḍāya pāvisi. Sāvatthiyaṃ piṇḍāya caritvā pacchābhattaṃ piṇḍapātapaṭikkantā yena andhavanaṃ tenupasaṅkami divāvihārāya. Andhavanaṃ ajjhogāhetvā aññatarasmiṃ rukkhamūle divāvihāraṃ nisīdi. Atha kho māro pāpimā vajirāya bhikkhuniyā bhayaṃ chambhitattaṃ lomahaṃsaṃ uppādetukāmo samādhimhā cāvetukāmo yena vajirā bhikkhunī tenupasaṅkami; upasaṅkamitvā vajiraṃ bhikkhuniṃ gāthāya ajjhabhāsi—
</Paragraph>

<Paragraph number="998" type="verses" book="saga">
_“Kenāyaṃ pakato satto,_  
_kuvaṃ sattassa kārako;_  
_Kuvaṃ satto samuppanno,_  
_kuvaṃ satto nirujjhatī”ti._  

</Paragraph>

<Paragraph number="999" book="saga">
Atha kho vajirāya bhikkhuniyā etadahosi—  “ko nu khvāyaṃ manusso vā amanusso vā gāthaṃ bhāsatī”ti? Atha kho vajirāya bhikkhuniyā etadahosi—  “māro kho ayaṃ pāpimā mama bhayaṃ chambhitattaṃ lomahaṃsaṃ uppādetukāmo samādhimhā cāvetukāmo gāthaṃ bhāsatī”ti. Atha kho vajirā bhikkhunī “māro ayaṃ pāpimā” iti viditvā, māraṃ pāpimantaṃ gāthāhi paccabhāsi—
</Paragraph>

<Paragraph number="1000" type="verses" book="saga">
_“Kiṃ nu sattoti paccesi,_  
_māra diṭṭhigataṃ nu te;_  
_Suddhasaṅkhārapuñjoyaṃ,_  
_nayidha sattupalabbhati._  

</Paragraph>

<Paragraph number="1001" type="verses" book="saga">
_Yathā hi aṅgasambhārā,_  
_hoti saddo ratho iti;_  
_Evaṃ khandhesu santesu,_  
_hoti sattoti sammuti._  

</Paragraph>

<Paragraph number="1002" type="verses" book="saga">
_Dukkhameva hi sambhoti,_  
_dukkhaṃ tiṭṭhati veti ca;_  
_Nāññatra dukkhā sambhoti,_  
_nāññaṃ dukkhā nirujjhatī”ti._  

</Paragraph>

<Paragraph number="1003" book="saga">
Atha kho māro pāpimā “jānāti maṃ vajirā bhikkhunī”ti dukkhī dummano tatthevantaradhāyīti.

</Paragraph>
</Division>

<Paragraph number="1004" type="center" book="saga">
Bhikkhunīvaggo paṭhamo.



</Paragraph>

<Paragraph number="1005" type="center" book="saga">
Tassuddānaṃ


</Paragraph>

<Paragraph number="1006" type="verses" book="saga">
_Āḷavikā ca somā ca,_  
_Gotamī vijayā saha;_  
_Uppalavaṇṇā ca cālā,_  
_Upacālā sīsupacālā ca;_  
_Selā vajirāya te dasāti._  


</Paragraph>

<Paragraph number="1007" type="center" book="saga">
Bhikkhunīsaṃyuttaṃ samattaṃ.
</Paragraph>