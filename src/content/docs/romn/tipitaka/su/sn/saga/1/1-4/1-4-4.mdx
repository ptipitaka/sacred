---
title: "1.4.4 Nasantisutta"
tableOfContents: false
sidebar:
  order: 5
type: "tipitaka"
basket: "su"
book: "saga"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="34" book="saga" bookNo="12" page="21">

<Paragraph number="180" book="saga">
Ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Atha kho sambahulā satullapakāyikā devatāyo abhikkantāya rattiyā abhikkantavaṇṇā kevalakappaṃ jetavanaṃ obhāsetvā yena bhagavā tenupasaṅkamiṃsu; upasaṅkamitvā bhagavantaṃ abhivādetvā ekamantaṃ aṭṭhaṃsu. Ekamantaṃ ṭhitā kho ekā devatā bhagavato santike imaṃ gāthaṃ abhāsi—
</Paragraph>

<Paragraph number="181" type="verses" book="saga">
_“Na santi kāmā manujesu niccā,_  
_Santīdha kamanīyāni yesu baddho;_  
_Yesu pamatto apunāgamanaṃ,_  
_Anāgantā puriso maccudheyyā”ti._  

</Paragraph>

<Paragraph number="182" type="verses" book="saga">
_“Chandajaṃ aghaṃ chandajaṃ dukkhaṃ,_  
_Chandavinayā aghavinayo;_  
_Aghavinayā dukkhavinayo”ti._  

</Paragraph>

<Paragraph number="183" type="verses" book="saga">
_“Na te kāmā yāni citrāni loke,_  
_Saṅkapparāgo purisassa kāmo;_  
_Tiṭṭhanti citrāni tatheva loke,_  
_Athettha dhīrā vinayanti chandaṃ._  

</Paragraph>

<Paragraph number="184" type="verses" book="saga">
_Kodhaṃ jahe vippajaheyya mānaṃ,_  
_Saṃyojanaṃ sabbamatikkameyya;_  
_Taṃ nāmarūpasmimasajjamānaṃ,_  
_Akiñcanaṃ nānupatanti dukkhā._  

</Paragraph>

<Paragraph number="185" type="verses" book="saga">
_Pahāsi saṅkhaṃ na vimānamajjhagā,_  
_Acchecchi taṇhaṃ idha nāmarūpe;_  
_Taṃ chinnaganthaṃ anighaṃ nirāsaṃ,_  
_Pariyesamānā nājjhagamuṃ;_  
_Devā manussā idha vā huraṃ vā,_  
_Saggesu vā sabbanivesanesū”ti._  

</Paragraph>

<Paragraph number="186" type="verses" book="saga">
_“Tañce hi nāddakkhuṃ tathāvimuttaṃ, __(iccāyasmā mogharājā)___  
_Devā manussā idha vā huraṃ vā;_  
_Naruttamaṃ atthacaraṃ narānaṃ,_  
_Ye taṃ namassanti pasaṃsiyā te”ti._  

</Paragraph>

<Paragraph number="187" type="verses" book="saga">
_“Pasaṃsiyā tepi bhavanti bhikkhū, __(mogharājāti bhagavā)___  
_Ye taṃ namassanti tathāvimuttaṃ;_  
_Aññāya dhammaṃ vicikicchaṃ pahāya,_  
_Saṅgātigā tepi bhavanti bhikkhū”ti._
</Paragraph>
</Division>