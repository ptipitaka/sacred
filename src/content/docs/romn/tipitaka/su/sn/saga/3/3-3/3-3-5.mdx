---
title: "3.3.5 Pabbatūpamasutta"
tableOfContents: false
sidebar:
  order: 5
type: "tipitaka"
basket: "su"
book: "saga"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="136" book="saga" bookNo="12" page="101">

<Paragraph number="755" book="saga">
Sāvatthinidānaṃ. Ekamantaṃ nisinnaṃ kho rājānaṃ pasenadiṃ kosalaṃ bhagavā etadavoca—  “handa kuto nu tvaṃ, mahārāja, āgacchasi divā divassā”ti? “Yāni tāni, bhante, raññaṃ khattiyānaṃ muddhāvasittānaṃ issariyamadamattānaṃ kāmagedhapariyuṭṭhitānaṃ janapadatthāvariyappattānaṃ mahantaṃ pathavimaṇḍalaṃ abhivijiya ajjhāvasantānaṃ rājakaraṇīyāni bhavanti, tesu khvāhaṃ, etarahi ussukkamāpanno”ti.
</Paragraph>

<Paragraph number="756" book="saga">
“Taṃ kiṃ maññasi, mahārāja, idha te puriso āgaccheyya puratthimāya disāya saddhāyiko paccayiko. So taṃ upasaṅkamitvā evaṃ vadeyya—  ‘yagghe, mahārāja, jāneyyāsi, ahaṃ āgacchāmi puratthimāya disāya. Tatthaddasaṃ mahantaṃ pabbataṃ abbhasamaṃ, sabbe pāṇe nippothento āgacchati. Yaṃ te, mahārāja, karaṇīyaṃ, taṃ karohī’ti. Atha dutiyo puriso āgaccheyya pacchimāya disāya …pe…  atha tatiyo puriso āgaccheyya uttarāya disāya…  atha catuttho puriso āgaccheyya dakkhiṇāya disāya saddhāyiko paccayiko. So taṃ upasaṅkamitvā evaṃ vadeyya—  ‘yagghe, mahārāja, jāneyyāsi, ahaṃ āgacchāmi dakkhiṇāya disāya. Tatthaddasaṃ mahantaṃ pabbataṃ abbhasamaṃ sabbe pāṇe nippothento āgacchati. Yaṃ te, mahārāja, karaṇīyaṃ taṃ karohī’ti. Evarūpe te, mahārāja, mahati mahabbhaye samuppanne dāruṇe manussakkhaye dullabhe manussatte kimassa karaṇīyan”ti?
</Paragraph>

<Paragraph number="757" book="saga">
“Evarūpe me, bhante, mahati mahabbhaye samuppanne dāruṇe manussakkhaye dullabhe manussatte kimassa karaṇīyaṃ aññatra dhammacariyāya aññatra samacariyāya aññatra kusalakiriyāya aññatra puññakiriyāyā”ti?
</Paragraph>

<Paragraph number="758" book="saga">
“Ārocemi kho te, mahārāja, paṭivedemi kho te, mahārāja, adhivattati kho taṃ, mahārāja, jarāmaraṇaṃ. Adhivattamāne ce te, mahārāja, jarāmaraṇe kimassa karaṇīyan”ti? “Adhivattamāne ca me, bhante, jarāmaraṇe kimassa karaṇīyaṃ aññatra dhammacariyāya samacariyāya kusalakiriyāya puññakiriyāya? Yāni tāni, bhante, raññaṃ khattiyānaṃ muddhāvasittānaṃ issariyamadamattānaṃ kāmagedhapariyuṭṭhitānaṃ janapadatthāvariyappattānaṃ mahantaṃ pathavimaṇḍalaṃ abhivijiya ajjhāvasantānaṃ hatthiyuddhāni bhavanti; tesampi, bhante, hatthiyuddhānaṃ natthi gati natthi visayo adhivattamāne jarāmaraṇe. Yānipi tāni, bhante, raññaṃ khattiyānaṃ muddhāvasittānaṃ …pe…  ajjhāvasantānaṃ assayuddhāni bhavanti …pe…  rathayuddhāni bhavanti …pe…  pattiyuddhāni bhavanti; tesampi, bhante, pattiyuddhānaṃ natthi gati natthi visayo adhivattamāne jarāmaraṇe. Santi kho pana, bhante, imasmiṃ rājakule mantino mahāmattā, ye pahonti āgate paccatthike mantehi bhedayituṃ. Tesampi, bhante, mantayuddhānaṃ natthi gati natthi visayo adhivattamāne jarāmaraṇe. Saṃvijjati kho pana, bhante, imasmiṃ rājakule pahūtaṃ hiraññasuvaṇṇaṃ bhūmigatañceva vehāsaṭṭhañca, yena mayaṃ pahoma āgate paccatthike dhanena upalāpetuṃ. Tesampi, bhante, dhanayuddhānaṃ natthi gati natthi visayo adhivattamāne jarāmaraṇe. Adhivattamāne ca me, bhante, jarāmaraṇe kimassa karaṇīyaṃ aññatra dhammacariyāya samacariyāya kusalakiriyāya puññakiriyāyā”ti?
</Paragraph>

<Paragraph number="759" book="saga">
“Evametaṃ, mahārāja, evametaṃ, mahārāja. Adhivattamāne jarāmaraṇe kimassa karaṇīyaṃ aññatra dhammacariyāya samacariyāya kusalakiriyāya puññakiriyāyā”ti? Idamavoca bhagavā …pe…  satthā—
</Paragraph>

<Paragraph number="760" type="verses" book="saga">
_“Yathāpi selā vipulā,_  
_nabhaṃ āhacca pabbatā;_  
_Samantānupariyāyeyyuṃ,_  
_nippothento catuddisā._  

</Paragraph>

<Paragraph number="761" type="verses" book="saga">
_Evaṃ jarā ca maccu ca,_  
_adhivattanti pāṇine;_  
_Khattiye brāhmaṇe vesse,_  
_sudde caṇḍālapukkuse;_  
_Na kiñci parivajjeti,_  
_sabbamevābhimaddati._  

</Paragraph>

<Paragraph number="762" type="verses" book="saga">
_Na tattha hatthīnaṃ bhūmi,_  
_na rathānaṃ na pattiyā;_  
_Na cāpi mantayuddhena,_  
_sakkā jetuṃ dhanena vā._  

</Paragraph>

<Paragraph number="763" type="verses" book="saga">
_Tasmā hi paṇḍito poso,_  
_sampassaṃ atthamattano;_  
_Buddhe dhamme ca saṃghe ca,_  
_dhīro saddhaṃ nivesaye._  

</Paragraph>

<Paragraph number="764" type="verses" book="saga">
_Yo dhammaṃ cari kāyena,_  
_vācāya uda cetasā;_  
_Idheva naṃ pasaṃsanti,_  
_pecca sagge pamodatī”ti._  


</Paragraph>
</Division>

<Paragraph number="765" type="center" book="saga">
Tatiyo vaggo.



</Paragraph>

<Paragraph number="766" type="center" book="saga">
Tassuddānaṃ


</Paragraph>

<Paragraph number="767" type="verses" book="saga">
_Puggalo ayyikā loko,_  
_issattaṃ pabbatūpamā;_  
_Desitaṃ buddhaseṭṭhena,_  
_imaṃ kosalapañcakanti._  


</Paragraph>

<Paragraph number="768" type="center" book="saga">
Kosalasaṃyuttaṃ samattaṃ.
</Paragraph>