---
title: "1.4.5 Ujjhānasaññisutta"
tableOfContents: false
sidebar:
  order: 6
type: "tipitaka"
basket: "su"
book: "saga"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="35" book="saga">

<Paragraph number="188" book="saga">
Ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Atha kho sambahulā ujjhānasaññikā devatāyo abhikkantāya rattiyā abhikkantavaṇṇā kevalakappaṃ jetavanaṃ obhāsetvā yena bhagavā tenupasaṅkamiṃsu; upasaṅkamitvā vehāsaṃ aṭṭhaṃsu. Vehāsaṃ ṭhitā kho ekā devatā bhagavato santike imaṃ gāthaṃ abhāsi—
</Paragraph>

<Paragraph number="189" type="verses" book="saga">
_“Aññathā santamattānaṃ,_  
_aññathā yo pavedaye;_  
_Nikacca kitavasseva,_  
_bhuttaṃ theyyena tassa taṃ._  

</Paragraph>

<Paragraph number="190" type="verses" book="saga">
_Yañhi kayirā tañhi vade,_  
_yaṃ na kayirā na taṃ vade;_  
_Akarontaṃ bhāsamānaṃ,_  
_parijānanti paṇḍitā”ti._  

</Paragraph>

<Paragraph number="191" type="verses" book="saga">
_“Na yidaṃ bhāsitamattena,_  
_ekantasavanena vā;_  
_Anukkamitave sakkā,_  
_yāyaṃ paṭipadā daḷhā;_  
_Yāya dhīrā pamuccanti,_  
_jhāyino mārabandhanā._  

</Paragraph>

<Paragraph number="192" type="verses" book="saga">
_Na ve dhīrā pakubbanti,_  
_viditvā lokapariyāyaṃ;_  
_Aññāya nibbutā dhīrā,_  
_tiṇṇā loke visattikan”ti._  

</Paragraph>

<Paragraph number="193" book="saga">
Atha kho tā devatāyo pathaviyaṃ patiṭṭhahitvā bhagavato pādesu sirasā nipatitvā bhagavantaṃ etadavocuṃ—  “accayo no, bhante, accagamā yathābālaṃ yathāmūḷhaṃ yathāakusalaṃ, yā mayaṃ bhagavantaṃ āsādetabbaṃ amaññimhā. Tāsaṃ no, bhante, bhagavā accayaṃ accayato paṭiggaṇhātu āyatiṃ saṃvarāyā”ti. Atha kho bhagavā sitaṃ pātvākāsi. Atha kho tā devatāyo bhiyyoso mattāya ujjhāyantiyo vehāsaṃ abbhuggañchuṃ. Ekā devatā bhagavato santike imaṃ gāthaṃ abhāsi—
</Paragraph>

<Paragraph number="194" type="verses" book="saga">
_“Accayaṃ desayantīnaṃ,_  
_yo ce na paṭigaṇhati;_  
_Kopantaro dosagaru,_  
_sa veraṃ paṭimuñcatī”ti._  

</Paragraph>

<Paragraph number="195" type="verses" book="saga">
_“Accayo ce na vijjetha,_  
_nocidhāpagataṃ siyā;_  
_Verāni na ca sammeyyuṃ,_  
_kenīdha kusalo siyā”ti._  

</Paragraph>

<Paragraph number="196" type="verses" book="saga">
_“Kassaccayā na vijjanti,_  
_kassa natthi apāgataṃ;_  
_Ko na sammohamāpādi,_  
_ko ca dhīro sadā sato”ti._  

</Paragraph>

<Paragraph number="197" type="verses" book="saga">
_“Tathāgatassa buddhassa,_  
_sabbabhūtānukampino;_  
_Tassaccayā na vijjanti,_  
_tassa natthi apāgataṃ;_  
_So na sammohamāpādi,_  
_sova dhīro sadā satoti._  

</Paragraph>

<Paragraph number="198" type="verses" book="saga">
_Accayaṃ desayantīnaṃ,_  
_yo ce na paṭigaṇhati;_  
_Kopantaro dosagaru,_  
_sa veraṃ paṭimuñcati;_  
_Taṃ veraṃ nābhinandāmi,_  
_paṭiggaṇhāmi voccayan”ti._
</Paragraph>
</Division>