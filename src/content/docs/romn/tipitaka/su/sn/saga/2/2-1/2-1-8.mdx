---
title: "2.1.8 Tāyanasutta"
tableOfContents: false
sidebar:
  order: 9
type: "tipitaka"
basket: "su"
book: "saga"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="89" book="saga" bookNo="12" page="46">

<Paragraph number="398" book="saga">
Sāvatthinidānaṃ. Atha kho tāyano devaputto purāṇatitthakaro abhikkantāya rattiyā abhikkantavaṇṇo kevalakappaṃ jetavanaṃ obhāsetvā yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ aṭṭhāsi. Ekamantaṃ ṭhito kho tāyano devaputto bhagavato santike imā gāthāyo abhāsi—
</Paragraph>

<Paragraph number="399" type="verses" book="saga">
_“Chinda sotaṃ parakkamma,_  
_kāme panuda brāhmaṇa;_  
_Nappahāya munī kāme,_  
_nekattamupapajjati._  

</Paragraph>

<Paragraph number="400" type="verses" book="saga">
_Kayirā ce kayirāthenaṃ,_  
_daḷhamenaṃ parakkame;_  
_Sithilo hi paribbājo,_  
_bhiyyo ākirate rajaṃ._  

</Paragraph>

<Paragraph number="401" type="verses" book="saga">
_Akataṃ dukkaṭaṃ seyyo,_  
_pacchā tapati dukkaṭaṃ;_  
_Katañca sukataṃ seyyo,_  
_yaṃ katvā nānutappati._  

</Paragraph>

<Paragraph number="402" type="verses" book="saga">
_Kuso yathā duggahito,_  
_hatthamevānukantati;_  
_Sāmaññaṃ dupparāmaṭṭhaṃ,_  
_nirayāyūpakaḍḍhati._  

</Paragraph>

<Paragraph number="403" type="verses" book="saga">
_Yaṃ kiñci sithilaṃ kammaṃ,_  
_saṃkiliṭṭhañca yaṃ vataṃ;_  
_Saṅkassaraṃ brahmacariyaṃ,_  
_na taṃ hoti mahapphalan”ti._  

</Paragraph>

<Paragraph number="404" book="saga">
Idamavoca tāyano devaputto; idaṃ vatvā bhagavantaṃ abhivādetvā padakkhiṇaṃ katvā tatthevantaradhāyīti.
</Paragraph>

<Paragraph number="405" book="saga">
Atha kho bhagavā tassā rattiyā accayena bhikkhū āmantesi—  “imaṃ, bhikkhave, rattiṃ tāyano nāma devaputto purāṇatitthakaro abhikkantāya rattiyā abhikkantavaṇṇo kevalakappaṃ jetavanaṃ obhāsetvā yenāhaṃ tenupasaṅkami; upasaṅkamitvā maṃ abhivādetvā ekamantaṃ aṭṭhāsi. Ekamantaṃ ṭhito kho, bhikkhave, tāyano devaputto mama santike imā gāthāyo abhāsi—
</Paragraph>

<Paragraph number="406" type="verses" book="saga">
_‘Chinda sotaṃ parakkamma,_  
_kāme panuda brāhmaṇa;_  
_Nappahāya munī kāme,_  
_nekattamupapajjati._  

</Paragraph>

<Paragraph number="407" type="verses" book="saga">
_Kayirā ce kayirāthenaṃ,_  
_daḷhamenaṃ parakkame;_  
_Sithilo hi paribbājo,_  
_bhiyyo ākirate rajaṃ._  

</Paragraph>

<Paragraph number="408" type="verses" book="saga">
_Akataṃ dukkaṭaṃ seyyo,_  
_pacchā tapati dukkaṭaṃ;_  
_Katañca sukataṃ seyyo,_  
_yaṃ katvā nānutappati._  

</Paragraph>

<Paragraph number="409" type="verses" book="saga">
_Kuso yathā duggahito,_  
_hatthamevānukantati;_  
_Sāmaññaṃ dupparāmaṭṭhaṃ,_  
_nirayāyūpakaḍḍhati._  

</Paragraph>

<Paragraph number="410" type="verses" book="saga">
_Yaṃ kiñci sithilaṃ kammaṃ,_  
_saṃkiliṭṭhañca yaṃ vataṃ;_  
_Saṅkassaraṃ brahmacariyaṃ,_  
_na taṃ hoti mahapphalan’ti._  

</Paragraph>

<Paragraph number="411" book="saga">
Idamavoca, bhikkhave, tāyano devaputto, idaṃ vatvā maṃ abhivādetvā padakkhiṇaṃ katvā tatthevantaradhāyi. Uggaṇhātha, bhikkhave, tāyanagāthā; pariyāpuṇātha, bhikkhave, tāyanagāthā; dhāretha, bhikkhave, tāyanagāthā. Atthasaṃhitā, bhikkhave, tāyanagāthā ādibrahmacariyikā”ti.
</Paragraph>
</Division>