---
title: "7.2.4 Mahāsālasutta"
tableOfContents: false
sidebar:
  order: 7
type: "tipitaka"
basket: "su"
book: "saga"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="200" book="saga" bookNo="12" page="178">

<Paragraph number="1247" book="saga">
Sāvatthinidānaṃ. Atha kho aññataro brāhmaṇamahāsālo lūkho lūkhapāvuraṇo yena bhagavā tenupasaṅkami; upasaṅkamitvā bhagavatā saddhiṃ sammodi. Sammodanīyaṃ kathaṃ sāraṇīyaṃ vītisāretvā ekamantaṃ nisīdi. Ekamantaṃ nisinnaṃ kho taṃ brāhmaṇamahāsālaṃ bhagavā etadavoca—  “kiṃ nu tvaṃ, brāhmaṇa, lūkho lūkhapāvuraṇo”ti? “Idha me, bho gotama, cattāro puttā. Te maṃ dārehi sampuccha gharā nikkhāmentī”ti. “Tena hi tvaṃ, brāhmaṇa, imā gāthāyo pariyāpuṇitvā sabhāyaṃ mahājanakāye sannipatite puttesu ca sannisinnesu bhāsassu—
</Paragraph>

<Paragraph number="1248" type="verses" book="saga">
_‘Yehi jātehi nandissaṃ,_  
_yesañca bhavamicchisaṃ;_  
_Te maṃ dārehi sampuccha,_  
_sāva vārenti sūkaraṃ._  

</Paragraph>

<Paragraph number="1249" type="verses" book="saga">
_Asantā kira maṃ jammā,_  
_tāta tātāti bhāsare;_  
_Rakkhasā puttarūpena,_  
_te jahanti vayogataṃ._  

</Paragraph>

<Paragraph number="1250" type="verses" book="saga">
_Assova jiṇṇo nibbhogo,_  
_khādanā apanīyati;_  
_Bālakānaṃ pitā thero,_  
_parāgāresu bhikkhati._  

</Paragraph>

<Paragraph number="1251" type="verses" book="saga">
_Daṇḍova kira me seyyo,_  
_yañce puttā anassavā;_  
_Caṇḍampi goṇaṃ vāreti,_  
_atho caṇḍampi kukkuraṃ._  

</Paragraph>

<Paragraph number="1252" type="verses" book="saga">
_Andhakāre pure hoti,_  
_gambhīre gādhamedhati;_  
_Daṇḍassa ānubhāvena,_  
_khalitvā patitiṭṭhatī’”ti._  

</Paragraph>

<Paragraph number="1253" book="saga">
Atha kho so brāhmaṇamahāsālo bhagavato santike imā gāthāyo pariyāpuṇitvā sabhāyaṃ mahājanakāye sannipatite puttesu ca sannisinnesu abhāsi—
</Paragraph>

<Paragraph number="1254" type="verses" book="saga">
_“Yehi jātehi nandissaṃ,_  
_yesañca bhavamicchisaṃ;_  
_Te maṃ dārehi sampuccha,_  
_sāva vārenti sūkaraṃ._  

</Paragraph>

<Paragraph number="1255" type="verses" book="saga">
_Asantā kira maṃ jammā,_  
_tāta tātāti bhāsare;_  
_Rakkhasā puttarūpena,_  
_te jahanti vayogataṃ._  

</Paragraph>

<Paragraph number="1256" type="verses" book="saga">
_Assova jiṇṇo nibbhogo,_  
_khādanā apanīyati;_  
_Bālakānaṃ pitā thero,_  
_parāgāresu bhikkhati._  

</Paragraph>

<Paragraph number="1257" type="verses" book="saga">
_Daṇḍova kira me seyyo,_  
_yañce puttā anassavā;_  
_Caṇḍampi goṇaṃ vāreti,_  
_atho caṇḍampi kukkuraṃ._  

</Paragraph>

<Paragraph number="1258" type="verses" book="saga">
_Andhakāre pure hoti,_  
_gambhīre gādhamedhati;_  
_Daṇḍassa ānubhāvena,_  
_khalitvā patitiṭṭhatī”ti._  

</Paragraph>

<Paragraph number="1259" book="saga">
Atha kho naṃ brāhmaṇamahāsālaṃ puttā gharaṃ netvā nhāpetvā paccekaṃ dussayugena acchādesuṃ. Atha kho so brāhmaṇamahāsālo ekaṃ dussayugaṃ ādāya yena bhagavā tenupasaṅkami; upasaṅkamitvā bhagavatā saddhiṃ sammodi. Sammodanīyaṃ kathaṃ sāraṇīyaṃ vītisāretvā ekamantaṃ nisīdi. Ekamantaṃ nisinno kho brāhmaṇamahāsālo bhagavantaṃ etadavoca—  “mayaṃ, bho gotama, brāhmaṇā nāma ācariyassa ācariyadhanaṃ pariyesāma. Paṭiggaṇhatu me bhavaṃ gotamo ācariyadhanan”ti. Paṭiggahesi bhagavā anukampaṃ upādāya. Atha kho so brāhmaṇamahāsālo bhagavantaṃ etadavoca—  “abhikkantaṃ, bho gotama …pe…  upāsakaṃ maṃ bhavaṃ gotamo dhāretu ajjatagge pāṇupetaṃ saraṇaṃ gatan”ti.
</Paragraph>
</Division>