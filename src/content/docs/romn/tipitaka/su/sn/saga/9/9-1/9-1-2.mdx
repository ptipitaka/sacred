---
title: "9.1.2 Upaṭṭhānasutta"
tableOfContents: false
sidebar:
  order: 7
type: "tipitaka"
basket: "su"
book: "saga"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="222" book="saga">

<Paragraph number="1383" book="saga">
Ekaṃ samayaṃ aññataro bhikkhu kosalesu viharati aññatarasmiṃ vanasaṇḍe. Tena kho pana samayena so bhikkhu divāvihāragato supati. Atha kho yā tasmiṃ vanasaṇḍe adhivatthā devatā tassa bhikkhuno anukampikā atthakāmā taṃ bhikkhuṃ saṃvejetukāmā yena so bhikkhu tenupasaṅkami; upasaṅkamitvā taṃ bhikkhuṃ gāthāhi ajjhabhāsi—
</Paragraph>

<Paragraph number="1384" type="verses" book="saga">
_“Uṭṭhehi bhikkhu kiṃ sesi,_  
_ko attho supitena te;_  
_Āturassa hi kā niddā,_  
_sallaviddhassa ruppato._  

</Paragraph>

<Paragraph number="1385" type="verses" book="saga">
_Yāya saddhāya pabbajito,_  
_agārasmānagāriyaṃ;_  
_Tameva saddhaṃ brūhehi,_  
_mā niddāya vasaṃ gamī”ti._  

</Paragraph>

<Paragraph number="1386" type="verses" book="saga">
_“Aniccā addhuvā kāmā,_  
_yesu mandova mucchito;_  
_Baddhesu muttaṃ asitaṃ,_  
_kasmā pabbajitaṃ tape._  

</Paragraph>

<Paragraph number="1387" type="verses" book="saga">
_Chandarāgassa vinayā,_  
_avijjāsamatikkamā;_  
_Taṃ ñāṇaṃ paramodānaṃ,_  
_kasmā pabbajitaṃ tape._  

</Paragraph>

<Paragraph number="1388" type="verses" book="saga">
_Chetvā avijjaṃ vijjāya,_  
_āsavānaṃ parikkhayā;_  
_Asokaṃ anupāyāsaṃ,_  
_kasmā pabbajitaṃ tape._  

</Paragraph>

<Paragraph number="1389" type="verses" book="saga">
_Āraddhavīriyaṃ pahitattaṃ,_  
_Niccaṃ daḷhaparakkamaṃ;_  
_Nibbānaṃ abhikaṅkhantaṃ,_  
_Kasmā pabbajitaṃ tape”ti._
</Paragraph>
</Division>