---
title: "7.2.6 Paccanīkasutta"
tableOfContents: false
sidebar:
  order: 9
type: "tipitaka"
basket: "su"
book: "saga"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="202" book="saga" bookNo="12" page="181">

<Paragraph number="1267" book="saga">
Sāvatthinidānaṃ. Tena kho pana samayena paccanīkasāto nāma brāhmaṇo sāvatthiyaṃ paṭivasati. Atha kho paccanīkasātassa brāhmaṇassa etadahosi—  “yannūnāhaṃ yena samaṇo gotamo tenupasaṅkameyyaṃ. Yaṃ yadeva samaṇo gotamo bhāsissati taṃ tadevassāhaṃ paccanīkāssan”ti. Tena kho pana samayena bhagavā abbhokāse caṅkamati. Atha kho paccanīkasāto brāhmaṇo yena bhagavā tenupasaṅkami; upasaṅkamitvā bhagavantaṃ caṅkamantaṃ etadavoca—  “bhaṇa samaṇadhamman”ti.
</Paragraph>

<Paragraph number="1268" type="verses" book="saga">
_“Na paccanīkasātena,_  
_suvijānaṃ subhāsitaṃ;_  
_Upakkiliṭṭhacittena,_  
_sārambhabahulena ca._  

</Paragraph>

<Paragraph number="1269" type="verses" book="saga">
_Yo ca vineyya sārambhaṃ,_  
_appasādañca cetaso;_  
_Āghātaṃ paṭinissajja,_  
_sa ve jaññā subhāsitan”ti._  

</Paragraph>

<Paragraph number="1270" book="saga">
Evaṃ vutte, paccanīkasāto brāhmaṇo bhagavantaṃ etadavoca—  “abhikkantaṃ, bho gotama, abhikkantaṃ, bho gotama …pe…  upāsakaṃ maṃ bhavaṃ gotamo dhāretu ajjatagge pāṇupetaṃ saraṇaṃ gatan”ti.
</Paragraph>
</Division>