---
title: "4.2.3 Sakalikasutta"
tableOfContents: false
sidebar:
  order: 4
type: "tipitaka"
basket: "su"
book: "saga"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="149" book="saga">

<Paragraph number="832" book="saga">
Evaṃ me sutaṃ—  ekaṃ samayaṃ bhagavā rājagahe viharati maddakucchismiṃ migadāye. Tena kho pana samayena bhagavato pādo sakalikāya khato hoti, bhusā sudaṃ bhagavato vedanā vattanti sārīrikā dukkhā tibbā kharā kaṭukā asātā amanāpā. Tā sudaṃ bhagavā sato sampajāno adhivāseti avihaññamāno. Atha kho bhagavā catugguṇaṃ saṅghāṭiṃ paññapetvā dakkhiṇena passena sīhaseyyaṃ kappesi pāde pādaṃ accādhāya sato sampajāno. Atha kho māro pāpimā yena bhagavā tenupasaṅkami; upasaṅkamitvā bhagavantaṃ gāthāya ajjhabhāsi—
</Paragraph>

<Paragraph number="833" type="verses" book="saga">
_“Mandiyā nu kho sesi udāhu kāveyyamatto,_  
_Atthā nu te sampacurā na santi;_  
_Eko vivitte sayanāsanamhi,_  
_Niddāmukho kimidaṃ soppase vā”ti._  

</Paragraph>

<Paragraph number="834" type="verses" book="saga">
_“Na mandiyā sayāmi nāpi kāveyyamatto,_  
_Atthaṃ sameccāhamapetasoko;_  
_Eko vivitte sayanāsanamhi,_  
_Sayāmahaṃ sabbabhūtānukampī._  

</Paragraph>

<Paragraph number="835" type="verses" book="saga">
_Yesampi sallaṃ urasi paviṭṭhaṃ,_  
_Muhuṃ muhuṃ hadayaṃ vedhamānaṃ;_  
_Tepīdha soppaṃ labhare sasallā,_  
_Tasmā ahaṃ na supe vītasallo._  

</Paragraph>

<Paragraph number="836" type="verses" book="saga">
_Jaggaṃ na saṅke napi bhemi sottuṃ,_  
_Rattindivā nānutapanti māmaṃ;_  
_Hāniṃ na passāmi kuhiñci loke,_  
_Tasmā supe sabbabhūtānukampī”ti._  

</Paragraph>

<Paragraph number="837" book="saga">
Atha kho māro pāpimā “jānāti maṃ bhagavā, jānāti maṃ sugato”ti dukkhī dummano tatthevantaradhāyīti.
</Paragraph>
</Division>