---
title: "3.2.7 Appamādasutta"
tableOfContents: false
sidebar:
  order: 8
type: "tipitaka"
basket: "su"
book: "saga"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="128" book="saga">

<Paragraph number="676" book="saga">
Sāvatthinidānaṃ. Ekamantaṃ nisīdi. Ekamantaṃ nisinno kho rājā pasenadi kosalo bhagavantaṃ etadavoca—  “atthi nu kho, bhante, eko dhammo yo ubho atthe samadhiggayha tiṭṭhati—  diṭṭhadhammikañceva atthaṃ samparāyikañcā”ti?
</Paragraph>

<Paragraph number="677" book="saga">
“Atthi kho, mahārāja, eko dhammo yo ubho atthe samadhiggayha tiṭṭhati—  diṭṭhadhammikañceva atthaṃ samparāyikañcā”ti.
</Paragraph>

<Paragraph number="678" book="saga">
“Katamo pana, bhante, eko dhammo, yo ubho atthe samadhiggayha tiṭṭhati—  diṭṭhadhammikañceva atthaṃ samparāyikañcā”ti?
</Paragraph>

<Paragraph number="679" book="saga">
“Appamādo kho, mahārāja, eko dhammo, yo ubho atthe samadhiggayha tiṭṭhati—  diṭṭhadhammikañceva atthaṃ samparāyikañcāti. Seyyathāpi, mahārāja, yāni kānici jaṅgalānaṃ pāṇānaṃ padajātāni, sabbāni tāni hatthipade samodhānaṃ gacchanti, hatthipadaṃ tesaṃ aggamakkhāyati—  yadidaṃ mahantattena; evameva kho, mahārāja, appamādo eko dhammo, yo ubho atthe samadhiggayha tiṭṭhati—  diṭṭhadhammikañceva atthaṃ samparāyikañcā”ti. Idamavoca …pe…
</Paragraph>

<Paragraph number="680" type="verses" book="saga">
_“Āyuṃ arogiyaṃ vaṇṇaṃ,_  
_saggaṃ uccākulīnataṃ;_  
_Ratiyo patthayantena,_  
_uḷārā aparāparā._  

</Paragraph>

<Paragraph number="681" type="verses" book="saga">
_Appamādaṃ pasaṃsanti,_  
_puññakiriyāsu paṇḍitā;_  
_Appamatto ubho atthe,_  
_adhiggaṇhāti paṇḍito._  

</Paragraph>

<Paragraph number="682" type="verses" book="saga">
_Diṭṭhe dhamme ca yo attho,_  
_yo cattho samparāyiko;_  
_Atthābhisamayā dhīro,_  
_paṇḍitoti pavuccatī”ti._
</Paragraph>
</Division>