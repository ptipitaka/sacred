---
title: "6.2.3 Andhakavindasutta"
tableOfContents: false
sidebar:
  order: 3
type: "tipitaka"
basket: "su"
book: "saga"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="184" book="saga" bookNo="12" page="156">

<Paragraph number="1097" book="saga">
Ekaṃ samayaṃ bhagavā māgadhesu viharati andhakavinde. Tena kho pana samayena bhagavā rattandhakāratimisāyaṃ abbhokāse nisinno hoti, devo ca ekamekaṃ phusāyati. Atha kho brahmā sahampati abhikkantāya rattiyā abhikkantavaṇṇo kevalakappaṃ andhakavindaṃ obhāsetvā yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ aṭṭhāsi. Ekamantaṃ ṭhito kho brahmā sahampati bhagavato santike imā gāthāyo abhāsi—
</Paragraph>

<Paragraph number="1098" type="verses" book="saga">
_“Sevetha pantāni senāsanāni,_  
_Careyya saṃyojanavippamokkhā;_  
_Sace ratiṃ nādhigaccheyya tattha,_  
_Saṃghe vase rakkhitatto satīmā._  

</Paragraph>

<Paragraph number="1099" type="verses" book="saga">
_Kulākulaṃ piṇḍikāya caranto,_  
_Indriyagutto nipako satimā;_  
_Sevetha pantāni senāsanāni,_  
_Bhayā pamutto abhaye vimutto._  

</Paragraph>

<Paragraph number="1100" type="verses" book="saga">
_Yattha bheravā sarīsapā,_  
_Vijju sañcarati thanayati devo;_  
_Andhakāratimisāya rattiyā,_  
_Nisīdi tattha bhikkhu vigatalomahaṃso._  

</Paragraph>

<Paragraph number="1101" type="verses" book="saga">
_Idañhi jātu me diṭṭhaṃ,_  
_nayidaṃ itihītihaṃ;_  
_Ekasmiṃ brahmacariyasmiṃ,_  
_sahassaṃ maccuhāyinaṃ._  

</Paragraph>

<Paragraph number="1102" type="verses" book="saga">
_Bhiyyo pañcasatā sekkhā,_  
_dasā ca dasadhā dasa;_  
_Sabbe sotasamāpannā,_  
_atiracchānagāmino._  

</Paragraph>

<Paragraph number="1103" type="verses" book="saga">
_Athāyaṃ itarā pajā,_  
_puññabhāgāti me mano;_  
_Saṅkhātuṃ nopi sakkomi,_  
_musāvādassa ottapan”ti._
</Paragraph>
</Division>