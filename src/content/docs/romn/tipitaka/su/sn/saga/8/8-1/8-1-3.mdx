---
title: "8.1.3 Pesalasutta"
tableOfContents: false
sidebar:
  order: 6
type: "tipitaka"
basket: "su"
book: "saga"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="211" book="saga" bookNo="12" page="188">

<Paragraph number="1312" book="saga">
Ekaṃ samayaṃ āyasmā vaṅgīso āḷaviyaṃ viharati aggāḷave cetiye āyasmatā nigrodhakappena upajjhāyena saddhiṃ. Tena kho pana samayena āyasmā vaṅgīso attano paṭibhānena aññe pesale bhikkhū atimaññati. Atha kho āyasmato vaṅgīsassa etadahosi—  “alābhā vata me, na vata me lābhā; dulladdhaṃ vata me, na vata me suladdhaṃ; yvāhaṃ attano paṭibhānena aññe pesale bhikkhū atimaññāmī”ti. Atha kho āyasmā vaṅgīso attanāva attano vippaṭisāraṃ uppādetvā tāyaṃ velāyaṃ imā gāthāyo abhāsi—
</Paragraph>

<Paragraph number="1313" type="verses" book="saga">
_“Mānaṃ pajahassu gotama,_  
_Mānapathañca pajahassu;_  
_Asesaṃ mānapathasmiṃ,_  
_Samucchito vippaṭisārīhuvā cirarattaṃ._  

</Paragraph>

<Paragraph number="1314" type="verses" book="saga">
_Makkhena makkhitā pajā,_  
_Mānahatā nirayaṃ papatanti;_  
_Socanti janā cirarattaṃ,_  
_Mānahatā nirayaṃ upapannā._  

</Paragraph>

<Paragraph number="1315" type="verses" book="saga">
_Na hi socati bhikkhu kadāci,_  
_Maggajino sammāpaṭipanno;_  
_Kittiñca sukhañca anubhoti,_  
_Dhammadasoti tamāhu pahitattaṃ._  

</Paragraph>

<Paragraph number="1316" type="verses" book="saga">
_Tasmā akhilodha padhānavā,_  
_Nīvaraṇāni pahāya visuddho;_  
_Mānañca pahāya asesaṃ,_  
_Vijjāyantakaro samitāvī”ti._
</Paragraph>
</Division>