---
title: "7.2.2 Udayasutta"
tableOfContents: false
sidebar:
  order: 5
type: "tipitaka"
basket: "su"
book: "saga"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="198" book="saga" bookNo="12" page="175">

<Paragraph number="1231" book="saga">
Sāvatthinidānaṃ. Atha kho bhagavā pubbaṇhasamayaṃ nivāsetvā pattacīvaramādāya yena udayassa brāhmaṇassa nivesanaṃ tenupasaṅkami. Atha kho udayo brāhmaṇo bhagavato pattaṃ odanena pūresi. Dutiyampi kho bhagavā pubbaṇhasamayaṃ nivāsetvā pattacīvaramādāya yena udayassa brāhmaṇassa nivesanaṃ tenupasaṅkami …pe…  tatiyampi kho udayo brāhmaṇo bhagavato pattaṃ odanena pūretvā bhagavantaṃ etadavoca—  “pakaṭṭhakoyaṃ samaṇo gotamo punappunaṃ āgacchatī”ti.
</Paragraph>

<Paragraph number="1232" type="verses" book="saga">
_“Punappunañceva vapanti bījaṃ,_  
_Punappunaṃ vassati devarājā;_  
_Punappunaṃ khettaṃ kasanti kassakā,_  
_Punappunaṃ dhaññamupeti raṭṭhaṃ._  

</Paragraph>

<Paragraph number="1233" type="verses" book="saga">
_Punappunaṃ yācakā yācayanti,_  
_Punappunaṃ dānapatī dadanti;_  
_Punappunaṃ dānapatī daditvā,_  
_Punappunaṃ saggamupenti ṭhānaṃ._  

</Paragraph>

<Paragraph number="1234" type="verses" book="saga">
_Punappunaṃ khīranikā duhanti,_  
_Punappunaṃ vaccho upeti mātaraṃ;_  
_Punappunaṃ kilamati phandati ca,_  
_Punappunaṃ gabbhamupeti mando._  

</Paragraph>

<Paragraph number="1235" type="verses" book="saga">
_Punappunaṃ jāyati mīyati ca,_  
_Punappunaṃ sivathikaṃ haranti;_  
_Maggañca laddhā apunabbhavāya,_  
_Na punappunaṃ jāyati bhūripañño”ti._  

</Paragraph>

<Paragraph number="1236" book="saga">
Evaṃ vutte, udayo brāhmaṇo bhagavantaṃ etadavoca—  “abhikkantaṃ, bho gotama …pe…  upāsakaṃ maṃ bhavaṃ gotamo dhāretu ajjatagge pāṇupetaṃ saraṇaṃ gatan”ti.
</Paragraph>
</Division>