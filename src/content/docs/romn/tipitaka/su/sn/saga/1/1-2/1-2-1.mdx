---
title: "1.2.1 Nandanasutta"
tableOfContents: false
sidebar:
  order: 1
type: "tipitaka"
basket: "su"
book: "saga"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="11" book="saga" bookNo="12" page="5">

<Paragraph number="38" book="saga">
Evaṃ me sutaṃ—  ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Tatra kho bhagavā bhikkhū āmantesi—  “bhikkhavo”ti. “Bhadante”ti te bhikkhū bhagavato paccassosuṃ. Bhagavā etadavoca—
</Paragraph>

<Paragraph number="39" book="saga">
“Bhūtapubbaṃ, bhikkhave, aññatarā tāvatiṃsakāyikā devatā nandane vane accharāsaṅghaparivutā dibbehi pañcahi kāmaguṇehi samappitā samaṅgībhūtā paricārayamānā tāyaṃ velāyaṃ imaṃ gāthaṃ abhāsi—
</Paragraph>

<Paragraph number="40" type="verses" book="saga">
_‘Na te sukhaṃ pajānanti,_  
_ye na passanti nandanaṃ;_  
_Āvāsaṃ naradevānaṃ,_  
_tidasānaṃ yasassinan’ti._  

</Paragraph>

<Paragraph number="41" book="saga">
Evaṃ vutte, bhikkhave, aññatarā devatā taṃ devataṃ gāthāya paccabhāsi—
</Paragraph>

<Paragraph number="42" type="verses" book="saga">
_‘Na tvaṃ bāle pajānāsi,_  
_yathā arahataṃ vaco;_  
_Aniccā sabbasaṅkhārā,_  
_uppādavayadhammino;_  
_Uppajjitvā nirujjhanti,_  
_tesaṃ vūpasamo sukho’”ti._
</Paragraph>
</Division>