---
title: "11.2.3 Mahālisutta"
tableOfContents: false
sidebar:
  order: 4
type: "tipitaka"
basket: "su"
book: "saga"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="259" book="saga">

<Paragraph number="1625" book="saga">
Evaṃ me sutaṃ—  ekaṃ samayaṃ bhagavā vesāliyaṃ viharati mahāvane kūṭāgārasālāyaṃ. Atha kho mahāli licchavī yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho mahāli licchavī bhagavantaṃ etadavoca—
</Paragraph>

<Paragraph number="1626" book="saga">
“Diṭṭho kho, bhante, bhagavatā sakko devānamindo”ti?
</Paragraph>

<Paragraph number="1627" book="saga">
“Diṭṭho kho me, mahāli, sakko devānamindo”ti.
</Paragraph>

<Paragraph number="1628" book="saga">
“So hi nūna, bhante, sakkapatirūpako bhavissati. Duddaso hi, bhante, sakko devānamindo”ti.
</Paragraph>

<Paragraph number="1629" book="saga">
“Sakkañca khvāhaṃ, mahāli, pajānāmi sakkakaraṇe ca dhamme, yesaṃ dhammānaṃ samādinnattā sakko sakkattaṃ ajjhagā, tañca pajānāmi.
</Paragraph>

<Paragraph number="1630" book="saga">
Sakko, mahāli, devānamindo pubbe manussabhūto samāno magho nāma māṇavo ahosi, tasmā maghavāti vuccati.
</Paragraph>

<Paragraph number="1631" book="saga">
Sakko, mahāli, devānamindo pubbe manussabhūto samāno sakkaccaṃ dānaṃ adāsi, tasmā sakkoti vuccati.
</Paragraph>

<Paragraph number="1632" book="saga">
Sakko, mahāli, devānamindo pubbe manussabhūto samāno pure dānaṃ adāsi, tasmā purindadoti vuccati.
</Paragraph>

<Paragraph number="1633" book="saga">
Sakko, mahāli, devānamindo pubbe manussabhūto samāno āvasathaṃ adāsi, tasmā vāsavoti vuccati.
</Paragraph>

<Paragraph number="1634" book="saga">
Sakko, mahāli, devānamindo sahassampi atthānaṃ muhuttena cinteti, tasmā sahassakkhoti vuccati.
</Paragraph>

<Paragraph number="1635" book="saga">
Sakkassa, mahāli, devānamindassa sujā nāma asurakaññā pajāpati, tasmā sujampatīti vuccati.
</Paragraph>

<Paragraph number="1636" book="saga">
Sakko, mahāli, devānamindo devānaṃ tāvatiṃsānaṃ issariyādhipaccaṃ rajjaṃ kāreti, tasmā devānamindoti vuccati.
</Paragraph>

<Paragraph number="1637" book="saga">
Sakkassa, mahāli, devānamindassa pubbe manussabhūtassa satta vatapadāni samattāni samādinnāni ahesuṃ, yesaṃ samādinnattā sakko sakkattaṃ ajjhagā. Katamāni satta vatapadāni? Yāvajīvaṃ mātāpettibharo assaṃ, yāvajīvaṃ kule jeṭṭhāpacāyī assaṃ, yāvajīvaṃ saṇhavāco assaṃ, yāvajīvaṃ apisuṇavāco assaṃ, yāvajīvaṃ vigatamalamaccherena cetasā agāraṃ ajjhāvaseyyaṃ muttacāgo payatapāṇi vossaggarato yācayogo dānasaṃvibhāgarato, yāvajīvaṃ saccavāco assaṃ, yāvajīvaṃ akkodhano assaṃ—  sacepi me kodho uppajjeyya, khippameva naṃ paṭivineyyanti. Sakkassa, mahāli, devānamindassa pubbe manussabhūtassa imāni satta vatapadāni samattāni samādinnāni ahesuṃ, yesaṃ samādinnattā sakko sakkattaṃ ajjhagāti.
</Paragraph>

<Paragraph number="1638" type="verses" book="saga">
_Mātāpettibharaṃ jantuṃ,_  
_kule jeṭṭhāpacāyinaṃ;_  
_Saṇhaṃ sakhilasambhāsaṃ,_  
_pesuṇeyyappahāyinaṃ._  

</Paragraph>

<Paragraph number="1639" type="verses" book="saga">
_Maccheravinaye yuttaṃ,_  
_saccaṃ kodhābhibhuṃ naraṃ;_  
_Taṃ ve devā tāvatiṃsā,_  
_āhu sappuriso itī”ti._
</Paragraph>
</Division>