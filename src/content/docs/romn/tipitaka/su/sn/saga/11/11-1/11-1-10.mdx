---
title: "11.1.10 Samuddakasutta"
tableOfContents: false
sidebar:
  order: 2
type: "tipitaka"
basket: "su"
book: "saga"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="256" book="saga">

<Paragraph number="1603" book="saga">
Sāvatthiyaṃ. “Bhūtapubbaṃ, bhikkhave, sambahulā isayo sīlavanto kalyāṇadhammā samuddatīre paṇṇakuṭīsu sammanti. Tena kho pana samayena devāsurasaṅgāmo samupabyūḷho ahosi. Atha kho, bhikkhave, tesaṃ isīnaṃ sīlavantānaṃ kalyāṇadhammānaṃ etadahosi—  ‘dhammikā kho devā, adhammikā asurā. Siyāpi no asurato bhayaṃ. Yannūna mayaṃ sambaraṃ asurindaṃ upasaṅkamitvā abhayadakkhiṇaṃ yāceyyāmā’ti. Atha kho, bhikkhave, te isayo sīlavanto kalyāṇadhammā—  seyyathāpi nāma balavā puriso samiñjitaṃ vā bāhaṃ pasāreyya, pasāritaṃ vā bāhaṃ samiñjeyya; evameva—  samuddatīre paṇṇakuṭīsu antarahitā sambarassa asurindassa sammukhe pāturahesuṃ. Atha kho, bhikkhave, te isayo sīlavanto kalyāṇadhammā sambaraṃ asurindaṃ gāthāya ajjhabhāsiṃsu—
</Paragraph>

<Paragraph number="1604" type="verses" book="saga">
_‘Isayo sambaraṃ pattā,_  
_yācanti abhayadakkhiṇaṃ;_  
_Kāmaṅkaro hi te dātuṃ,_  
_bhayassa abhayassa vā’ti._  

</Paragraph>

<Paragraph number="1605" type="verses" book="saga">
_‘Isīnaṃ abhayaṃ natthi,_  
_duṭṭhānaṃ sakkasevinaṃ;_  
_Abhayaṃ yācamānānaṃ,_  
_bhayameva dadāmi vo’ti._  

</Paragraph>

<Paragraph number="1606" type="verses" book="saga">
_‘Abhayaṃ yācamānānaṃ,_  
_bhayameva dadāsi no;_  
_Paṭiggaṇhāma te etaṃ,_  
_akkhayaṃ hotu te bhayaṃ._  

</Paragraph>

<Paragraph number="1607" type="verses" book="saga">
_Yādisaṃ vapate bījaṃ,_  
_tādisaṃ harate phalaṃ;_  
_Kalyāṇakārī kalyāṇaṃ,_  
_pāpakārī ca pāpakaṃ;_  
_Pavuttaṃ tāta te bījaṃ,_  
_phalaṃ paccanubhossasī’ti._  

</Paragraph>

<Paragraph number="1608" book="saga">
Atha kho, bhikkhave, te isayo sīlavanto kalyāṇadhammā sambaraṃ asurindaṃ abhisapitvā—  seyyathāpi nāma balavā puriso samiñjitaṃ vā bāhaṃ pasāreyya, pasāritaṃ vā bāhaṃ samiñjeyya; evameva—  sambarassa asurindassa sammukhe antarahitā samuddatīre paṇṇakuṭīsu pāturahesuṃ. Atha kho, bhikkhave, sambaro asurindo tehi isīhi sīlavantehi kalyāṇadhammehi abhisapito rattiyā sudaṃ tikkhattuṃ ubbijjī”ti.

</Paragraph>
</Division>

<Paragraph number="1609" type="center" book="saga">
Paṭhamo vaggo.



</Paragraph>

<Paragraph number="1610" type="center" book="saga">
Tassuddānaṃ


</Paragraph>

<Paragraph number="1611" type="verses" book="saga">
_Suvīraṃ susīmañceva,_  
_dhajaggaṃ vepacittino;_  
_Subhāsitaṃ jayañceva,_  
_kulāvakaṃ nadubbhiyaṃ;_  
_Verocana asurindo,_  
_isayo araññakañceva;_  
_Isayo ca samuddakāti._
</Paragraph>