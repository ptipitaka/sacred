---
title: "1.4.2 Maccharisutta"
tableOfContents: false
sidebar:
  order: 3
type: "tipitaka"
basket: "su"
book: "saga"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="32" book="saga">

<Paragraph number="143" book="saga">
Ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Atha kho sambahulā satullapakāyikā devatāyo abhikkantāya rattiyā abhikkantavaṇṇā kevalakappaṃ jetavanaṃ obhāsetvā yena bhagavā tenupasaṅkamiṃsu; upasaṅkamitvā bhagavantaṃ abhivādetvā ekamantaṃ aṭṭhaṃsu. Ekamantaṃ ṭhitā kho ekā devatā bhagavato santike imaṃ gāthaṃ abhāsi—
</Paragraph>

<Paragraph number="144" type="verses" book="saga">
_“Maccherā ca pamādā ca,_  
_evaṃ dānaṃ na dīyati;_  
_Puññaṃ ākaṅkhamānena,_  
_deyyaṃ hoti vijānatā”ti._  

</Paragraph>

<Paragraph number="145" book="saga">
Atha kho aparā devatā bhagavato santike imā gāthāyo abhāsi—
</Paragraph>

<Paragraph number="146" type="verses" book="saga">
_“Yasseva bhīto na dadāti maccharī,_  
_Tadevādadato bhayaṃ;_  
_Jighacchā ca pipāsā ca,_  
_Yassa bhāyati maccharī;_  
_Tameva bālaṃ phusati,_  
_Asmiṃ loke paramhi ca._  

</Paragraph>

<Paragraph number="147" type="verses" book="saga">
_Tasmā vineyya maccheraṃ,_  
_dajjā dānaṃ malābhibhū;_  
_Puññāni paralokasmiṃ,_  
_patiṭṭhā honti pāṇinan”ti._  

</Paragraph>

<Paragraph number="148" book="saga">
Atha kho aparā devatā bhagavato santike imā gāthāyo abhāsi—
</Paragraph>

<Paragraph number="149" type="verses" book="saga">
_“Te matesu na mīyanti,_  
_panthānaṃva sahabbajaṃ;_  
_Appasmiṃ ye pavecchanti,_  
_esa dhammo sanantano._  

</Paragraph>

<Paragraph number="150" type="verses" book="saga">
_Appasmeke pavecchanti,_  
_bahuneke na dicchare;_  
_Appasmā dakkhiṇā dinnā,_  
_sahassena samaṃ mitā”ti._  

</Paragraph>

<Paragraph number="151" book="saga">
Atha kho aparā devatā bhagavato santike imā gāthāyo abhāsi—
</Paragraph>

<Paragraph number="152" type="verses" book="saga">
_“Duddadaṃ dadamānānaṃ,_  
_dukkaraṃ kamma kubbataṃ;_  
_Asanto nānukubbanti,_  
_sataṃ dhammo duranvayo._  

</Paragraph>

<Paragraph number="153" type="verses" book="saga">
_Tasmā satañca asataṃ,_  
_nānā hoti ito gati;_  
_Asanto nirayaṃ yanti,_  
_santo saggaparāyanā”ti._  

</Paragraph>

<Paragraph number="154" book="saga">
Atha kho aparā devatā bhagavato santike etadavoca—  “kassa nu kho, bhagavā, subhāsitan”ti?
</Paragraph>

<Paragraph number="155" book="saga">
“Sabbāsaṃ vo subhāsitaṃ pariyāyena; api ca mamapi suṇātha—
</Paragraph>

<Paragraph number="156" type="verses" book="saga">
_Dhammaṃ care yopi samuñjakaṃ care,_  
_Dārañca posaṃ dadamappakasmiṃ;_  
_Sataṃ sahassānaṃ sahassayāginaṃ,_  
_Kalampi nāgghanti tathāvidhassa te”ti._  

</Paragraph>

<Paragraph number="157" book="saga">
Atha kho aparā devatā bhagavantaṃ gāthāya ajjhabhāsi—
</Paragraph>

<Paragraph number="158" type="verses" book="saga">
_“Kenesa yañño vipulo mahaggato,_  
_Samena dinnassa na agghameti;_  
_Kathaṃ sataṃ sahassānaṃ sahassayāginaṃ,_  
_Kalampi nāgghanti tathāvidhassa te”ti._  

</Paragraph>

<Paragraph number="159" type="verses" book="saga">
_“Dadanti heke visame niviṭṭhā,_  
_Chetvā vadhitvā atha socayitvā;_  
_Sā dakkhiṇā assumukhā sadaṇḍā,_  
_Samena dinnassa na agghameti._  

</Paragraph>

<Paragraph number="160" type="verses" book="saga">
_Evaṃ sataṃ sahassānaṃ sahassayāginaṃ,_  
_Kalampi nāgghanti tathāvidhassa te”ti._
</Paragraph>
</Division>