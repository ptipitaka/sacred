---
title: "10.1.12 Āḷavakasutta"
tableOfContents: false
sidebar:
  order: 4
type: "tipitaka"
basket: "su"
book: "saga"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="246" book="saga">

<Paragraph number="1512" book="saga">
Evaṃ me sutaṃ—  ekaṃ samayaṃ bhagavā āḷaviyaṃ viharati āḷavakassa yakkhassa bhavane. Atha kho āḷavako yakkho yena bhagavā tenupasaṅkami; upasaṅkamitvā bhagavantaṃ etadavoca—  “nikkhama, samaṇā”ti. “Sādhāvuso”ti bhagavā nikkhami. “Pavisa, samaṇā”ti. “Sādhāvuso”ti bhagavā pāvisi. Dutiyampi kho āḷavako yakkho bhagavantaṃ etadavoca—  “nikkhama, samaṇā”ti. “Sādhāvuso”ti bhagavā nikkhami. “Pavisa, samaṇā”ti. “Sādhāvuso”ti bhagavā pāvisi. Tatiyampi kho āḷavako yakkho bhagavantaṃ etadavoca—  “nikkhama, samaṇā”ti. “Sādhāvuso”ti bhagavā nikkhami. “Pavisa, samaṇā”ti. “Sādhāvuso”ti bhagavā pāvisi. Catutthampi kho āḷavako yakkho bhagavantaṃ etadavoca—  “nikkhama, samaṇā”ti. “Na khvāhaṃ taṃ, āvuso, nikkhamissāmi. Yaṃ te karaṇīyaṃ taṃ karohī”ti. “Pañhaṃ taṃ, samaṇa, pucchissāmi. Sace me na byākarissasi, cittaṃ vā te khipissāmi, hadayaṃ vā te phālessāmi, pādesu vā gahetvā pāragaṅgāya khipissāmī”ti. “Na khvāhaṃ taṃ, āvuso, passāmi sadevake loke samārake sabrahmake sassamaṇabrāhmaṇiyā pajāya sadevamanussāya, yo me cittaṃ vā khipeyya hadayaṃ vā phāleyya, pādesu vā gahetvā pāragaṅgāya khipeyya. Api ca tvaṃ, āvuso, puccha yadā kaṅkhasī”ti ( ).
</Paragraph>

<Paragraph number="1513" type="verses" book="saga">
_“Kiṃsūdha vittaṃ purisassa seṭṭhaṃ,_  
_Kiṃsu suciṇṇaṃ sukhamāvahāti;_  
_Kiṃsu have sādutaraṃ rasānaṃ,_  
_Kathaṃjīviṃ jīvitamāhu seṭṭhan”ti._  

</Paragraph>

<Paragraph number="1514" type="verses" book="saga">
_“Saddhīdha vittaṃ purisassa seṭṭhaṃ,_  
_Dhammo suciṇṇo sukhamāvahāti;_  
_Saccaṃ have sādutaraṃ rasānaṃ,_  
_Paññājīviṃ jīvitamāhu seṭṭhan”ti._  

</Paragraph>

<Paragraph number="1515" type="verses" book="saga">
_“Kathaṃsu tarati oghaṃ,_  
_kathaṃsu tarati aṇṇavaṃ;_  
_Kathaṃsu dukkhamacceti,_  
_kathaṃsu parisujjhatī”ti._  

</Paragraph>

<Paragraph number="1516" type="verses" book="saga">
_“Saddhāya tarati oghaṃ,_  
_appamādena aṇṇavaṃ;_  
_Vīriyena dukkhamacceti,_  
_paññāya parisujjhatī”ti._  

</Paragraph>

<Paragraph number="1517" type="verses" book="saga">
_“Kathaṃsu labhate paññaṃ,_  
_kathaṃsu vindate dhanaṃ;_  
_Kathaṃsu kittiṃ pappoti,_  
_kathaṃ mittāni ganthati;_  
_Asmā lokā paraṃ lokaṃ,_  
_kathaṃ pecca na socatī”ti._  

</Paragraph>

<Paragraph number="1518" type="verses" book="saga">
_“Saddahāno arahataṃ,_  
_dhammaṃ nibbānapattiyā;_  
_Sussūsaṃ labhate paññaṃ,_  
_appamatto vicakkhaṇo._  

</Paragraph>

<Paragraph number="1519" type="verses" book="saga">
_Patirūpakārī dhuravā,_  
_uṭṭhātā vindate dhanaṃ;_  
_Saccena kittiṃ pappoti,_  
_dadaṃ mittāni ganthati;_  
_Asmā lokā paraṃ lokaṃ,_  
_evaṃ pecca na socati._  

</Paragraph>

<Paragraph number="1520" type="verses" book="saga">
_Yassete caturo dhammā,_  
_saddhassa gharamesino;_  
_Saccaṃ dhammo dhiti cāgo,_  
_sa ve pecca na socati._  

</Paragraph>

<Paragraph number="1521" type="verses" book="saga">
_Iṅgha aññepi pucchassu,_  
_puthū samaṇabrāhmaṇe;_  
_Yadi saccā dhammā cāgā,_  
_khantyā bhiyyodha vijjatī”ti._  

</Paragraph>

<Paragraph number="1522" type="verses" book="saga">
_“Kathaṃ nu dāni puccheyyaṃ,_  
_puthū samaṇabrāhmaṇe;_  
_Yohaṃ ajja pajānāmi,_  
_yo attho samparāyiko._  

</Paragraph>

<Paragraph number="1523" type="verses" book="saga">
_Atthāya vata me buddho,_  
_vāsāyāḷavimāgamā;_  
_Yohaṃ ajja pajānāmi,_  
_yattha dinnaṃ mahapphalaṃ._  

</Paragraph>

<Paragraph number="1524" type="verses" book="saga">
_So ahaṃ vicarissāmi,_  
_Gāmā gāmaṃ purā puraṃ;_  
_Namassamāno sambuddhaṃ,_  
_Dhammassa ca sudhammatan”ti._  


</Paragraph>
</Division>

<Paragraph number="1525" type="center" book="saga">
Indakavaggo paṭhamo.



</Paragraph>

<Paragraph number="1526" type="center" book="saga">
Tassuddānaṃ


</Paragraph>

<Paragraph number="1527" type="verses" book="saga">
_Indako sakka sūci ca,_  
_Maṇibhaddo ca sānu ca;_  
_Piyaṅkara punabbasu sudatto ca,_  
_Dve sukkā cīraāḷavīti dvādasa._  


</Paragraph>

<Paragraph number="1528" type="center" book="saga">
Yakkhasaṃyuttaṃ samattaṃ.
</Paragraph>