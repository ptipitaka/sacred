---
title: "9.1.13 Pākatindriyasutta"
tableOfContents: false
sidebar:
  order: 5
type: "tipitaka"
basket: "su"
book: "saga"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="233" book="saga" bookNo="12" page="205">

<Paragraph number="1431" book="saga">
Ekaṃ samayaṃ sambahulā bhikkhū kosalesu viharanti aññatarasmiṃ vanasaṇḍe uddhatā unnaḷā capalā mukharā vikiṇṇavācā muṭṭhassatino asampajānā asamāhitā vibbhantacittā pākatindriyā. Atha kho yā tasmiṃ vanasaṇḍe adhivatthā devatā tesaṃ bhikkhūnaṃ anukampikā atthakāmā te bhikkhū saṃvejetukāmā yena te bhikkhū tenupasaṅkami; upasaṅkamitvā te bhikkhū gāthāhi ajjhabhāsi—
</Paragraph>

<Paragraph number="1432" type="verses" book="saga">
_“Sukhajīvino pure āsuṃ,_  
_bhikkhū gotamasāvakā;_  
_Anicchā piṇḍamesanā,_  
_anicchā sayanāsanaṃ;_  
_Loke aniccataṃ ñatvā,_  
_dukkhassantaṃ akaṃsu te._  

</Paragraph>

<Paragraph number="1433" type="verses" book="saga">
_Dupposaṃ katvā attānaṃ,_  
_gāme gāmaṇikā viya;_  
_Bhutvā bhutvā nipajjanti,_  
_parāgāresu mucchitā._  

</Paragraph>

<Paragraph number="1434" type="verses" book="saga">
_Saṃghassa añjaliṃ katvā,_  
_idhekacce vadāmahaṃ;_  
_Apaviddhā anāthā te,_  
_yathā petā tatheva te._  

</Paragraph>

<Paragraph number="1435" type="verses" book="saga">
_Ye kho pamattā viharanti,_  
_te me sandhāya bhāsitaṃ;_  
_Ye appamattā viharanti,_  
_namo tesaṃ karomahan”ti._  

</Paragraph>

<Paragraph number="1436" book="saga">
Atha kho te bhikkhū tāya devatāya saṃvejitā saṃvegamāpādunti.
</Paragraph>
</Division>