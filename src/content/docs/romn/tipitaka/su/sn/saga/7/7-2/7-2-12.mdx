---
title: "7.2.12 Khomadussasutta"
tableOfContents: false
sidebar:
  order: 4
type: "tipitaka"
basket: "su"
book: "saga"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="208" book="saga" bookNo="12" page="185">

<Paragraph number="1293" book="saga">
Evaṃ me sutaṃ—  ekaṃ samayaṃ bhagavā sakkesu viharati khomadussaṃ nāmaṃ sakyānaṃ nigamo. Atha kho bhagavā pubbaṇhasamayaṃ nivāsetvā pattacīvaramādāya khomadussaṃ nigamaṃ piṇḍāya pāvisi. Tena kho pana samayena khomadussakā brāhmaṇagahapatikā sabhāyaṃ sannipatitā honti kenacideva karaṇīyena, devo ca ekamekaṃ phusāyati. Atha kho bhagavā yena sā sabhā tenupasaṅkami. Addasaṃsu khomadussakā brāhmaṇagahapatikā bhagavantaṃ dūratova āgacchantaṃ. Disvāna etadavocuṃ—  “ke ca muṇḍakā samaṇakā, ke ca sabhādhammaṃ jānissantī”ti? Atha kho bhagavā khomadussake brāhmaṇagahapatike gāthāya ajjhabhāsi—
</Paragraph>

<Paragraph number="1294" type="verses" book="saga">
_“Nesā sabhā yattha na santi santo,_  
_Santo na te ye na vadanti dhammaṃ;_  
_Rāgañca dosañca pahāya mohaṃ,_  
_Dhammaṃ vadantā ca bhavanti santo”ti._  

</Paragraph>

<Paragraph number="1295" book="saga">
Evaṃ vutte, khomadussakā brāhmaṇagahapatikā bhagavantaṃ etadavocuṃ—  “abhikkantaṃ, bho gotama, abhikkantaṃ, bho gotama. Seyyathāpi, bho gotama, nikkujjitaṃ vā ukkujjeyya, paṭicchannaṃ vā vivareyya, mūḷhassa vā maggaṃ ācikkheyya, andhakāre vā telapajjotaṃ dhāreyya—  ‘cakkhumanto rūpāni dakkhantī’ti; evamevaṃ bhotā gotamena anekapariyāyena dhammo pakāsito. Ete mayaṃ bhavantaṃ gotamaṃ saraṇaṃ gacchāma dhammañca bhikkhusaṃghañca. Upāsake no bhavaṃ gotamo dhāretu ajjatagge pāṇupete saraṇaṃ gate”ti.

</Paragraph>
</Division>

<Paragraph number="1296" type="center" book="saga">
Upāsakavaggo dutiyo.



</Paragraph>

<Paragraph number="1297" type="center" book="saga">
Tassuddānaṃ


</Paragraph>

<Paragraph number="1298" type="verses" book="saga">
_Kasi udayo devahito,_  
_Aññataramahāsālaṃ;_  
_Mānatthaddhaṃ paccanīkaṃ,_  
_Navakammi kaṭṭhahāraṃ;_  
_Mātuposakaṃ bhikkhako,_  
_Saṅgāravo ca khomadussena dvādasāti._  


</Paragraph>

<Paragraph number="1299" type="center" book="saga">
Brāhmaṇasaṃyuttaṃ samattaṃ.
</Paragraph>