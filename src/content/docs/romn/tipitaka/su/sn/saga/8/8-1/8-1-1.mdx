---
title: "8.1.1 Nikkhantasutta"
tableOfContents: false
sidebar:
  order: 1
type: "tipitaka"
basket: "su"
book: "saga"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="209" book="saga" bookNo="12" page="187">

<Paragraph number="1300" book="saga">
Evaṃ me sutaṃ—  ekaṃ samayaṃ āyasmā vaṅgīso āḷaviyaṃ viharati aggāḷave cetiye āyasmatā nigrodhakappena upajjhāyena saddhiṃ. Tena kho pana samayena āyasmā vaṅgīso navako hoti acirapabbajito ohiyyako vihārapālo. Atha kho sambahulā itthiyo samalaṅkaritvā yena aggāḷavako ārāmo tenupasaṅkamiṃsu vihārapekkhikāyo. Atha kho āyasmato vaṅgīsassa tā itthiyo disvā anabhirati uppajjati, rāgo cittaṃ anuddhaṃseti. Atha kho āyasmato vaṅgīsassa etadahosi—  “alābhā vata me, na vata me lābhā; dulladdhaṃ vata me, na vata me suladdhaṃ; yassa me anabhirati uppannā, rāgo cittaṃ anuddhaṃseti, taṃ kutettha labbhā, yaṃ me paro anabhiratiṃ vinodetvā abhiratiṃ uppādeyya. Yannūnāhaṃ attanāva attano anabhiratiṃ vinodetvā abhiratiṃ uppādeyyan”ti. Atha kho āyasmā vaṅgīso attanāva attano anabhiratiṃ vinodetvā abhiratiṃ uppādetvā tāyaṃ velāyaṃ imā gāthāyo abhāsi—
</Paragraph>

<Paragraph number="1301" type="verses" book="saga">
_“Nikkhantaṃ vata maṃ santaṃ,_  
_agārasmānagāriyaṃ;_  
_Vitakkā upadhāvanti,_  
_pagabbhā kaṇhato ime._  

</Paragraph>

<Paragraph number="1302" type="verses" book="saga">
_Uggaputtā mahissāsā,_  
_sikkhitā daḷhadhammino;_  
_Samantā parikireyyuṃ,_  
_sahassaṃ apalāyinaṃ._  

</Paragraph>

<Paragraph number="1303" type="verses" book="saga">
_Sacepi etato bhiyyo,_  
_āgamissanti itthiyo;_  
_Neva maṃ byādhayissanti,_  
_dhamme samhi patiṭṭhitaṃ._  

</Paragraph>

<Paragraph number="1304" type="verses" book="saga">
_Sakkhī hi me sutaṃ etaṃ,_  
_buddhassādiccabandhuno;_  
_Nibbānagamanaṃ maggaṃ,_  
_tattha me nirato mano._  

</Paragraph>

<Paragraph number="1305" type="verses" book="saga">
_Evañce maṃ viharantaṃ,_  
_pāpima upagacchasi;_  
_Tathā maccu karissāmi,_  
_na me maggampi dakkhasī”ti._
</Paragraph>
</Division>