---
title: "2.1.10 Sūriyasutta"
tableOfContents: false
sidebar:
  order: 2
type: "tipitaka"
basket: "su"
book: "saga"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="91" book="saga" bookNo="12" page="48">

<Paragraph number="419" book="saga">
Sāvatthinidānaṃ. Tena kho pana samayena sūriyo devaputto rāhunā asurindena gahito hoti. Atha kho sūriyo devaputto bhagavantaṃ anussaramāno tāyaṃ velāyaṃ imaṃ gāthaṃ abhāsi—
</Paragraph>

<Paragraph number="420" type="verses" book="saga">
_“Namo te buddha vīratthu,_  
_vippamuttosi sabbadhi;_  
_Sambādhapaṭipannosmi,_  
_tassa me saraṇaṃ bhavā”ti._  

</Paragraph>

<Paragraph number="421" book="saga">
Atha kho bhagavā sūriyaṃ devaputtaṃ ārabbha rāhuṃ asurindaṃ gāthāhi ajjhabhāsi—
</Paragraph>

<Paragraph number="422" type="verses" book="saga">
_“Tathāgataṃ arahantaṃ,_  
_sūriyo saraṇaṃ gato;_  
_Rāhu sūriyaṃ pamuñcassu,_  
_buddhā lokānukampakā._  

</Paragraph>

<Paragraph number="423" type="verses" book="saga">
_Yo andhakāre tamasi pabhaṅkaro,_  
_Verocano maṇḍalī uggatejo;_  
_Mā rāhu gilī caramantalikkhe,_  
_Pajaṃ mamaṃ rāhu pamuñca sūriyan”ti._  

</Paragraph>

<Paragraph number="424" book="saga">
Atha kho rāhu asurindo sūriyaṃ devaputtaṃ muñcitvā taramānarūpo yena vepacitti asurindo tenupasaṅkami; upasaṅkamitvā saṃviggo lomahaṭṭhajāto ekamantaṃ aṭṭhāsi. Ekamantaṃ ṭhitaṃ kho rāhuṃ asurindaṃ vepacitti asurindo gāthāya ajjhabhāsi—
</Paragraph>

<Paragraph number="425" type="verses" book="saga">
_“Kiṃ nu santaramānova,_  
_rāhu sūriyaṃ pamuñcasi;_  
_Saṃviggarūpo āgamma,_  
_kiṃ nu bhītova tiṭṭhasī”ti._  

</Paragraph>

<Paragraph number="426" type="verses" book="saga">
_“Sattadhā me phale muddhā,_  
_jīvanto na sukhaṃ labhe;_  
_Buddhagāthābhigītomhi,_  
_no ce muñceyya sūriyan”ti._  


</Paragraph>
</Division>

<Paragraph number="427" type="center" book="saga">
Paṭhamo vaggo.



</Paragraph>

<Paragraph number="428" type="center" book="saga">
Tassuddānaṃ


</Paragraph>

<Paragraph number="429" type="verses" book="saga">
_Dve kassapā ca māgho ca,_  
_Māgadho dāmali kāmado;_  
_Pañcālacaṇḍo tāyano,_  
_Candimasūriyena te dasāti._
</Paragraph>