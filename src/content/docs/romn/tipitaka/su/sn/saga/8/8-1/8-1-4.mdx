---
title: "8.1.4 Ānandasutta"
tableOfContents: false
sidebar:
  order: 7
type: "tipitaka"
basket: "su"
book: "saga"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="212" book="saga">

<Paragraph number="1317" book="saga">
Ekaṃ samayaṃ āyasmā ānando sāvatthiyaṃ viharati jetavane anāthapiṇḍikassa ārāme. Atha kho āyasmā ānando pubbaṇhasamayaṃ nivāsetvā pattacīvaramādāya sāvatthiṃ piṇḍāya pāvisi āyasmatā vaṅgīsena pacchāsamaṇena. Tena kho pana samayena āyasmato vaṅgīsassa anabhirati uppannā hoti, rāgo cittaṃ anuddhaṃseti. Atha kho āyasmā vaṅgīso āyasmantaṃ ānandaṃ gāthāya ajjhabhāsi—
</Paragraph>

<Paragraph number="1318" type="verses" book="saga">
_“Kāmarāgena ḍayhāmi,_  
_cittaṃ me pariḍayhati;_  
_Sādhu nibbāpanaṃ brūhi,_  
_anukampāya gotamā”ti._  

</Paragraph>

<Paragraph number="1319" type="verses" book="saga">
_“Saññāya vipariyesā,_  
_cittaṃ te pariḍayhati;_  
_Nimittaṃ parivajjehi,_  
_subhaṃ rāgūpasaṃhitaṃ._  

</Paragraph>

<Paragraph number="1320" type="verses" book="saga">
_Saṅkhāre parato passa,_  
_dukkhato mā ca attato;_  
_Nibbāpehi mahārāgaṃ,_  
_mā ḍayhittho punappunaṃ._  

</Paragraph>

<Paragraph number="1321" type="verses" book="saga">
_Asubhāya cittaṃ bhāvehi,_  
_ekaggaṃ susamāhitaṃ;_  
_Sati kāyagatā tyatthu,_  
_nibbidābahulo bhava._  

</Paragraph>

<Paragraph number="1322" type="verses" book="saga">
_Animittañca bhāvehi,_  
_mānānusayamujjaha;_  
_Tato mānābhisamayā,_  
_upasanto carissasī”ti._
</Paragraph>
</Division>