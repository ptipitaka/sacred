---
title: "1.4.8 Sakalikasutta"
tableOfContents: false
sidebar:
  order: 9
type: "tipitaka"
basket: "su"
book: "saga"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="38" book="saga" bookNo="12" page="25">

<Paragraph number="214" book="saga">
Evaṃ me sutaṃ—  ekaṃ samayaṃ bhagavā rājagahe viharati maddakucchismiṃ migadāye. Tena kho pana samayena bhagavato pādo sakalikāya khato hoti. Bhusā sudaṃ bhagavato vedanā vattanti sārīrikā vedanā dukkhā tibbā kharā kaṭukā asātā amanāpā; tā sudaṃ bhagavā sato sampajāno adhivāseti avihaññamāno. Atha kho bhagavā catugguṇaṃ saṅghāṭiṃ paññāpetvā dakkhiṇena passena sīhaseyyaṃ kappeti pāde pādaṃ accādhāya sato sampajāno.
</Paragraph>

<Paragraph number="215" book="saga">
Atha kho sattasatā satullapakāyikā devatāyo abhikkantāya rattiyā abhikkantavaṇṇā kevalakappaṃ maddakucchiṃ obhāsetvā yena bhagavā tenupasaṅkamiṃsu; upasaṅkamitvā bhagavantaṃ abhivādetvā ekamantaṃ aṭṭhaṃsu. Ekamantaṃ ṭhitā kho ekā devatā bhagavato santike imaṃ udānaṃ udānesi—  “nāgo vata, bho, samaṇo gotamo; nāgavatā ca samuppannā sārīrikā vedanā dukkhā tibbā kharā kaṭukā asātā amanāpā sato sampajāno adhivāseti avihaññamāno”ti.
</Paragraph>

<Paragraph number="216" book="saga">
Atha kho aparā devatā bhagavato santike imaṃ udānaṃ udānesi—  “sīho vata, bho, samaṇo gotamo; sīhavatā ca samuppannā sārīrikā vedanā dukkhā tibbā kharā kaṭukā asātā amanāpā sato sampajāno adhivāseti avihaññamāno”ti.
</Paragraph>

<Paragraph number="217" book="saga">
Atha kho aparā devatā bhagavato santike imaṃ udānaṃ udānesi—  “ājānīyo vata, bho, samaṇo gotamo; ājānīyavatā ca samuppannā sārīrikā vedanā dukkhā tibbā kharā kaṭukā asātā amanāpā sato sampajāno adhivāseti avihaññamāno”ti.
</Paragraph>

<Paragraph number="218" book="saga">
Atha kho aparā devatā bhagavato santike imaṃ udānaṃ udānesi—  “nisabho vata, bho, samaṇo gotamo; nisabhavatā ca samuppannā sārīrikā vedanā dukkhā tibbā kharā kaṭukā asātā amanāpā sato sampajāno adhivāseti avihaññamāno”ti.
</Paragraph>

<Paragraph number="219" book="saga">
Atha kho aparā devatā bhagavato santike imaṃ udānaṃ udānesi—  “dhorayho vata, bho, samaṇo gotamo; dhorayhavatā ca samuppannā sārīrikā vedanā dukkhā tibbā kharā kaṭukā asātā amanāpā sato sampajāno adhivāseti avihaññamāno”ti.
</Paragraph>

<Paragraph number="220" book="saga">
Atha kho aparā devatā bhagavato santike imaṃ udānaṃ udānesi—  “danto vata, bho, samaṇo gotamo; dantavatā ca samuppannā sārīrikā vedanā dukkhā tibbā kharā kaṭukā asātā amanāpā sato sampajāno adhivāseti avihaññamāno”ti.
</Paragraph>

<Paragraph number="221" book="saga">
Atha kho aparā devatā bhagavato santike imaṃ udānaṃ udānesi—  “passa samādhiṃ subhāvitaṃ cittañca suvimuttaṃ, na cābhinataṃ na cāpanataṃ na ca sasaṅkhāraniggayhavāritagataṃ. Yo evarūpaṃ purisanāgaṃ purisasīhaṃ purisaājānīyaṃ purisanisabhaṃ purisadhorayhaṃ purisadantaṃ atikkamitabbaṃ maññeyya kimaññatra adassanā”ti.
</Paragraph>

<Paragraph number="222" type="verses" book="saga">
_“Pañcavedā sataṃ samaṃ,_  
_Tapassī brāhmaṇā caraṃ;_  
_Cittañca nesaṃ na sammā vimuttaṃ,_  
_Hīnattharūpā na pāraṅgamā te._  

</Paragraph>

<Paragraph number="223" type="verses" book="saga">
_Taṇhādhipannā vatasīlabaddhā,_  
_Lūkhaṃ tapaṃ vassasataṃ carantā;_  
_Cittañca nesaṃ na sammā vimuttaṃ,_  
_Hīnattharūpā na pāraṅgamā te._  

</Paragraph>

<Paragraph number="224" type="verses" book="saga">
_Na mānakāmassa damo idhatthi,_  
_Na monamatthi asamāhitassa;_  
_Eko araññe viharaṃ pamatto,_  
_Na maccudheyyassa tareyya pāran”ti._  

</Paragraph>

<Paragraph number="225" type="verses" book="saga">
_“Mānaṃ pahāya susamāhitatto,_  
_Sucetaso sabbadhi vippamutto;_  
_Eko araññe viharamappamatto,_  
_Sa maccudheyyassa tareyya pāran”ti._
</Paragraph>
</Division>