---
title: "11.2.8 Gahaṭṭhavandanāsutta"
tableOfContents: false
sidebar:
  order: 9
type: "tipitaka"
basket: "su"
book: "saga"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="264" book="saga">

<Paragraph number="1657" book="saga">
Sāvatthiyaṃ. Tatra …pe…  etadavoca—  “bhūtapubbaṃ, bhikkhave, sakko devānamindo mātaliṃ saṅgāhakaṃ āmantesi—  ‘yojehi, samma mātali, sahassayuttaṃ ājaññarathaṃ. Uyyānabhūmiṃ gacchāma subhūmiṃ dassanāyā’ti. ‘Evaṃ, bhaddantavā’ti kho, bhikkhave, mātali saṅgāhako sakkassa devānamindassa paṭissutvā sahassayuttaṃ ājaññarathaṃ yojetvā sakkassa devānamindassa paṭivedesi—  ‘yutto kho te, mārisa, sahassayutto ājaññaratho. Yassadāni kālaṃ maññasī’ti. Atha kho, bhikkhave, sakko devānamindo vejayantapāsādā orohanto añjaliṃ katvā sudaṃ puthuddisā namassati. Atha kho, bhikkhave, mātali saṅgāhako sakkaṃ devānamindaṃ gāthāya ajjhabhāsi—
</Paragraph>

<Paragraph number="1658" type="verses" book="saga">
_‘Taṃ namassanti tevijjā,_  
_sabbe bhummā ca khattiyā;_  
_Cattāro ca mahārājā,_  
_tidasā ca yasassino;_  
_Atha ko nāma so yakkho,_  
_yaṃ tvaṃ sakka namassasī’ti._  

</Paragraph>

<Paragraph number="1659" type="verses" book="saga">
_‘Maṃ namassanti tevijjā,_  
_sabbe bhummā ca khattiyā;_  
_Cattāro ca mahārājā,_  
_tidasā ca yasassino._  

</Paragraph>

<Paragraph number="1660" type="verses" book="saga">
_Ahañca sīlasampanne,_  
_cirarattasamāhite;_  
_Sammāpabbajite vande,_  
_brahmacariyaparāyane._  

</Paragraph>

<Paragraph number="1661" type="verses" book="saga">
_Ye gahaṭṭhā puññakarā,_  
_sīlavanto upāsakā;_  
_Dhammena dāraṃ posenti,_  
_te namassāmi mātalī’ti._  

</Paragraph>

<Paragraph number="1662" type="verses" book="saga">
_‘Seṭṭhā hi kira lokasmiṃ,_  
_ye tvaṃ sakka namassasi;_  
_Ahampi te namassāmi,_  
_ye namassasi vāsavā’ti._  

</Paragraph>

<Paragraph number="1663" type="verses" book="saga">
_Idaṃ vatvāna maghavā,_  
_devarājā sujampati;_  
_Puthuddisā namassitvā,_  
_pamukho rathamāruhī”ti._
</Paragraph>
</Division>