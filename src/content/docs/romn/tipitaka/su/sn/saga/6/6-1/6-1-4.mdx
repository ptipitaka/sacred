---
title: "6.1.4 Bakabrahmasutta"
tableOfContents: false
sidebar:
  order: 5
type: "tipitaka"
basket: "su"
book: "saga"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="175" book="saga" bookNo="12" page="144">

<Paragraph number="1039" book="saga">
Evaṃ me sutaṃ—  ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena bakassa brahmuno evarūpaṃ pāpakaṃ diṭṭhigataṃ uppannaṃ hoti—  “idaṃ niccaṃ, idaṃ dhuvaṃ, idaṃ sassataṃ, idaṃ kevalaṃ, idaṃ acavanadhammaṃ, idañhi na jāyati na jīyati na mīyati na cavati na upapajjati, ito ca panaññaṃ uttari nissaraṇaṃ natthī”ti.
</Paragraph>

<Paragraph number="1040" book="saga">
Atha kho bhagavā bakassa brahmuno cetasā cetoparivitakkamaññāya—  seyyathāpi nāma balavā puriso samiñjitaṃ vā bāhaṃ pasāreyya, pasāritaṃ vā bāhaṃ samiñjeyya; evameva—  jetavane antarahito tasmiṃ brahmaloke pāturahosi. Addasā kho bako brahmā bhagavantaṃ dūratova āgacchantaṃ. Disvāna bhagavantaṃ etadavoca—  “ehi kho, mārisa, svāgataṃ te, mārisa. Cirassaṃ kho, mārisa, imaṃ pariyāyamakāsi yadidaṃ idhāgamanāya. Idañhi, mārisa, niccaṃ, idaṃ dhuvaṃ, idaṃ sassataṃ, idaṃ kevalaṃ, idaṃ acavanadhammaṃ, idañhi na jāyati na jīyati na mīyati na cavati na upapajjati. Ito ca panaññaṃ uttari nissaraṇaṃ natthī”ti.
</Paragraph>

<Paragraph number="1041" book="saga">
Evaṃ vutte, bhagavā bakaṃ brahmānaṃ etadavoca—  “avijjāgato vata bho bako brahmā, avijjāgato vata bho bako brahmā. Yatra hi nāma aniccaṃyeva samānaṃ niccanti vakkhati, adhuvaṃyeva samānaṃ dhuvanti vakkhati, asassataṃyeva samānaṃ sassatanti vakkhati, akevalaṃyeva samānaṃ kevalanti vakkhati, cavanadhammaṃyeva samānaṃ acavanadhammanti vakkhati. Yattha ca pana jāyati ca jīyati ca mīyati ca cavati ca upapajjati ca, tañca tathā vakkhati—  ‘idañhi na jāyati na jīyati na mīyati na cavati na upapajjati’. Santañca panaññaṃ uttari nissaraṇaṃ, ‘natthaññaṃ uttari nissaraṇan’ti vakkhatī”ti.
</Paragraph>

<Paragraph number="1042" type="verses" book="saga">
_“Dvāsattati gotama puññakammā,_  
_Vasavattino jātijaraṃ atītā;_  
_Ayamantimā vedagū brahmupapatti,_  
_Asmābhijappanti janā anekā”ti._  

</Paragraph>

<Paragraph number="1043" type="verses" book="saga">
_“Appañhi etaṃ na hi dīghamāyu,_  
_Yaṃ tvaṃ baka maññasi dīghamāyuṃ;_  
_Sataṃ sahassānaṃ nirabbudānaṃ,_  
_Āyuṃ pajānāmi tavāhaṃ brahme”ti._  

</Paragraph>

<Paragraph number="1044" type="verses" book="saga">
_“Anantadassī bhagavāhamasmi,_  
_Jātijaraṃ sokamupātivatto;_  
_Kiṃ me purāṇaṃ vatasīlavattaṃ,_  
_Ācikkha me taṃ yamahaṃ vijaññā”ti._  

</Paragraph>

<Paragraph number="1045" type="verses" book="saga">
_“Yaṃ tvaṃ apāyesi bahū manusse,_  
_Pipāsite ghammani samparete;_  
_Taṃ te purāṇaṃ vatasīlavattaṃ,_  
_Suttappabuddhova anussarāmi._  

</Paragraph>

<Paragraph number="1046" type="verses" book="saga">
_Yaṃ eṇikūlasmiṃ janaṃ gahītaṃ,_  
_Amocayī gayhakaṃ nīyamānaṃ;_  
_Taṃ te purāṇaṃ vatasīlavattaṃ,_  
_Suttappabuddhova anussarāmi._  

</Paragraph>

<Paragraph number="1047" type="verses" book="saga">
_Gaṅgāya sotasmiṃ gahītanāvaṃ,_  
_Luddena nāgena manussakamyā;_  
_Pamocayittha balasā pasayha,_  
_Taṃ te purāṇaṃ vatasīlavattaṃ;_  
_Suttappabuddhova anussarāmi._  

</Paragraph>

<Paragraph number="1048" type="verses" book="saga">
_Kappo ca te baddhacaro ahosiṃ,_  
_Sambuddhimantaṃ vatinaṃ amaññi;_  
_Taṃ te purāṇaṃ vatasīlavattaṃ,_  
_Suttappabuddhova anussarāmī”ti._  

</Paragraph>

<Paragraph number="1049" type="verses" book="saga">
_“Addhā pajānāsi mametamāyuṃ,_  
_Aññepi jānāsi tathā hi buddho;_  
_Tathā hi tyāyaṃ jalitānubhāvo,_  
_Obhāsayaṃ tiṭṭhati brahmalokan”ti._
</Paragraph>
</Division>