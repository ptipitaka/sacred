---
title: "10.1.7 Punabbasusutta"
tableOfContents: false
sidebar:
  order: 10
type: "tipitaka"
basket: "su"
book: "saga"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="241" book="saga">

<Paragraph number="1482" book="saga">
Ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena bhagavā bhikkhū nibbānapaṭisaṃyuttāya dhammiyā kathāya sandasseti samādapeti samuttejeti sampahaṃseti. Te ca bhikkhū aṭṭhiṃ katvā manasi katvā sabbacetasā samannāharitvā ohitasotā dhammaṃ suṇanti. Atha kho punabbasumātā yakkhinī puttake evaṃ tosesi—
</Paragraph>

<Paragraph number="1483" type="verses" book="saga">
_“Tuṇhī uttarike hohi,_  
_tuṇhī hohi punabbasu;_  
_Yāvāhaṃ buddhaseṭṭhassa,_  
_dhammaṃ sossāmi satthuno._  

</Paragraph>

<Paragraph number="1484" type="verses" book="saga">
_Nibbānaṃ bhagavā āha,_  
_sabbaganthappamocanaṃ;_  
_Ativelā ca me hoti,_  
_asmiṃ dhamme piyāyanā._  

</Paragraph>

<Paragraph number="1485" type="verses" book="saga">
_Piyo loke sako putto,_  
_piyo loke sako pati;_  
_Tato piyatarā mayhaṃ,_  
_assa dhammassa magganā._  

</Paragraph>

<Paragraph number="1486" type="verses" book="saga">
_Na hi putto pati vāpi,_  
_piyo dukkhā pamocaye;_  
_Yathā saddhammassavanaṃ,_  
_dukkhā moceti pāṇinaṃ._  

</Paragraph>

<Paragraph number="1487" type="verses" book="saga">
_Loke dukkhaparetasmiṃ,_  
_Jarāmaraṇasaṃyute;_  
_Jarāmaraṇamokkhāya,_  
_Yaṃ dhammaṃ abhisambudhaṃ;_  
_Taṃ dhammaṃ sotumicchāmi,_  
_Tuṇhī hohi punabbasū”ti._  

</Paragraph>

<Paragraph number="1488" type="verses" book="saga">
_“Ammā na byāharissāmi,_  
_tuṇhībhūtāyamuttarā;_  
_Dhammameva nisāmehi,_  
_saddhammassavanaṃ sukhaṃ;_  
_Saddhammassa anaññāya,_  
_ammā dukkhaṃ carāmase._  

</Paragraph>

<Paragraph number="1489" type="verses" book="saga">
_Esa devamanussānaṃ,_  
_sammūḷhānaṃ pabhaṅkaro;_  
_Buddho antimasārīro,_  
_dhammaṃ deseti cakkhumā”ti._  

</Paragraph>

<Paragraph number="1490" type="verses" book="saga">
_“Sādhu kho paṇḍito nāma,_  
_putto jāto uresayo;_  
_Putto me buddhaseṭṭhassa,_  
_dhammaṃ suddhaṃ piyāyati._  

</Paragraph>

<Paragraph number="1491" type="verses" book="saga">
_Punabbasu sukhī hohi,_  
_ajjāhamhi samuggatā;_  
_Diṭṭhāni ariyasaccāni,_  
_uttarāpi suṇātu me”ti._
</Paragraph>
</Division>