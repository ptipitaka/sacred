---
title: "6.1.1 Brahmāyācanasutta"
tableOfContents: false
sidebar:
  order: 1
type: "tipitaka"
basket: "su"
book: "saga"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="172" book="saga">

<Paragraph number="1008" book="saga">
Evaṃ me sutaṃ—  ekaṃ samayaṃ bhagavā uruvelāyaṃ viharati najjā nerañjarāya tīre ajapālanigrodhamūle paṭhamābhisambuddho. Atha kho bhagavato rahogatassa paṭisallīnassa evaṃ cetaso parivitakko udapādi—  “adhigato kho myāyaṃ dhammo gambhīro duddaso duranubodho santo paṇīto atakkāvacaro nipuṇo paṇḍitavedanīyo. Ālayarāmā kho panāyaṃ pajā ālayaratā ālayasammuditā. Ālayarāmāya kho pana pajāya ālayaratāya ālayasammuditāya duddasaṃ idaṃ ṭhānaṃ yadidaṃ idappaccayatāpaṭiccasamuppādo. Idampi kho ṭhānaṃ duddasaṃ yadidaṃ sabbasaṅkhārasamatho sabbūpadhipaṭinissaggo taṇhākkhayo virāgo nirodho nibbānaṃ. Ahañceva kho pana dhammaṃ deseyyaṃ; pare ca me na ājāneyyuṃ; so mamassa kilamatho, sā mamassa vihesā”ti. Apissu bhagavantaṃ imā anacchariyā gāthāyo paṭibhaṃsu pubbe assutapubbā—
</Paragraph>

<Paragraph number="1009" type="verses" book="saga">
_“Kicchena me adhigataṃ,_  
_halaṃ dāni pakāsituṃ;_  
_Rāgadosaparetehi,_  
_nāyaṃ dhammo susambudho._  

</Paragraph>

<Paragraph number="1010" type="verses" book="saga">
_Paṭisotagāmiṃ nipuṇaṃ,_  
_gambhīraṃ duddasaṃ aṇuṃ;_  
_Rāgarattā na dakkhanti,_  
_tamokhandhena āvuṭā”ti._  

</Paragraph>

<Paragraph number="1011" book="saga">
Itiha bhagavato paṭisañcikkhato appossukkatāya cittaṃ namati, no dhammadesanāya.
</Paragraph>

<Paragraph number="1012" book="saga">
Atha kho brahmuno sahampatissa bhagavato cetasā cetoparivitakkamaññāya etadahosi—  “nassati vata bho loko, vinassati vata bho loko, yatra hi nāma tathāgatassa arahato sammāsambuddhassa appossukkatāya cittaṃ namati, no dhammadesanāyā”ti. Atha kho brahmā sahampati—  seyyathāpi nāma balavā puriso samiñjitaṃ vā bāhaṃ pasāreyya, pasāritaṃ vā bāhaṃ samiñjeyya; evameva—  brahmaloke antarahito bhagavato purato pāturahosi. Atha kho brahmā sahampati ekaṃsaṃ uttarāsaṅgaṃ karitvā dakkhiṇajāṇumaṇḍalaṃ pathaviyaṃ nihantvā yena bhagavā tenañjaliṃ paṇāmetvā bhagavantaṃ etadavoca—  “desetu, bhante, bhagavā dhammaṃ, desetu sugato dhammaṃ. Santi sattā apparajakkhajātikā, assavanatā dhammassa parihāyanti. Bhavissanti dhammassa aññātāro”ti. Idamavoca brahmā sahampati, idaṃ vatvā athāparaṃ etadavoca—
</Paragraph>

<Paragraph number="1013" type="verses" book="saga">
_“Pāturahosi magadhesu pubbe,_  
_Dhammo asuddho samalehi cintito;_  
_Apāpuretaṃ amatassa dvāraṃ,_  
_Suṇantu dhammaṃ vimalenānubuddhaṃ._  

</Paragraph>

<Paragraph number="1014" type="verses" book="saga">
_Sele yathā pabbatamuddhaniṭṭhito,_  
_Yathāpi passe janataṃ samantato;_  
_Tathūpamaṃ dhammamayaṃ sumedha,_  
_Pāsādamāruyha samantacakkhu;_  
_Sokāvatiṇṇaṃ janatamapetasoko,_  
_Avekkhassu jātijarābhibhūtaṃ._  

</Paragraph>

<Paragraph number="1015" type="verses" book="saga">
_Uṭṭhehi vīra vijitasaṅgāma,_  
_Satthavāha anaṇa vicara loke;_  
_Desassu bhagavā dhammaṃ,_  
_Aññātāro bhavissantī”ti._  

</Paragraph>

<Paragraph number="1016" book="saga">
Atha kho bhagavā brahmuno ca ajjhesanaṃ viditvā sattesu ca kāruññataṃ paṭicca buddhacakkhunā lokaṃ volokesi. Addasā kho bhagavā buddhacakkhunā lokaṃ volokento satte apparajakkhe mahārajakkhe tikkhindriye mudindriye svākāre dvākāre suviññāpaye duviññāpaye, appekacce paralokavajjabhayadassāvine viharante, appekacce na paralokavajjabhayadassāvine viharante. Seyyathāpi nāma uppaliniyaṃ vā paduminiyaṃ vā puṇḍarīkiniyaṃ vā appekaccāni uppalāni vā padumāni vā puṇḍarīkāni vā udake jātāni udake saṃvaḍḍhāni udakānuggatāni anto nimuggaposīni, appekaccāni uppalāni vā padumāni vā puṇḍarīkāni vā udake jātāni udake saṃvaḍḍhāni samodakaṃ ṭhitāni, appekaccāni uppalāni vā padumāni vā puṇḍarīkāni vā udake jātāni udake saṃvaḍḍhāni udakā accuggamma ṭhitāni anupalittāni udakena; evameva bhagavā buddhacakkhunā lokaṃ volokento addasa satte apparajakkhe mahārajakkhe tikkhindriye mudindriye svākāre dvākāre suviññāpaye duviññāpaye, appekacce paralokavajjabhayadassāvine viharante, appekacce na paralokavajjabhayadassāvine viharante. Disvāna brahmānaṃ sahampatiṃ gāthāya paccabhāsi—
</Paragraph>

<Paragraph number="1017" type="verses" book="saga">
_“Apārutā tesaṃ amatassa dvārā,_  
_Ye sotavanto pamuñcantu saddhaṃ;_  
_Vihiṃsasaññī paguṇaṃ na bhāsiṃ,_  
_Dhammaṃ paṇītaṃ manujesu brahme”ti._  

</Paragraph>

<Paragraph number="1018" book="saga">
Atha kho brahmā sahampati “katāvakāso khomhi bhagavatā dhammadesanāyā”ti bhagavantaṃ abhivādetvā padakkhiṇaṃ katvā tatthevantaradhāyīti.
</Paragraph>
</Division>