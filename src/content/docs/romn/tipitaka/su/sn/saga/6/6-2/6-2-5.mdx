---
title: "6.2.5 Parinibbānasutta"
tableOfContents: false
sidebar:
  order: 5
type: "tipitaka"
basket: "su"
book: "saga"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="186" book="saga" bookNo="12" page="159">

<Paragraph number="1116" book="saga">
Ekaṃ samayaṃ bhagavā kusinārāyaṃ viharati upavattane mallānaṃ sālavane antarena yamakasālānaṃ parinibbānasamaye. Atha kho bhagavā bhikkhū āmantesi—  “handa dāni, bhikkhave, āmantayāmi vo—  ‘vayadhammā saṅkhārā, appamādena sampādethā’”ti. Ayaṃ tathāgatassa pacchimā vācā.
</Paragraph>

<Paragraph number="1117" book="saga">
Atha kho bhagavā paṭhamaṃ jhānaṃ samāpajji. Paṭhamā jhānā vuṭṭhahitvā dutiyaṃ jhānaṃ samāpajji. Dutiyā jhānā vuṭṭhahitvā tatiyaṃ jhānaṃ samāpajji. Tatiyā jhānā vuṭṭhahitvā catutthaṃ jhānaṃ samāpajji. Catutthā jhānā vuṭṭhahitvā ākāsānañcāyatanaṃ samāpajji. Ākāsānañcāyatanā vuṭṭhahitvā viññāṇañcāyatanaṃ samāpajji. Viññāṇañcāyatanā vuṭṭhahitvā ākiñcaññāyatanaṃ samāpajji. Ākiñcaññāyatanā vuṭṭhahitvā nevasaññānāsaññāyatanaṃ samāpajji. Nevasaññānāsaññāyatanā vuṭṭhahitvā saññāvedayitanirodhaṃ samāpajji.
</Paragraph>

<Paragraph number="1118" book="saga">
Saññāvedayitanirodhā vuṭṭhahitvā nevasaññānāsaññāyatanaṃ samāpajji. Nevasaññānāsaññāyatanā vuṭṭhahitvā ākiñcaññāyatanaṃ samāpajji. Ākiñcaññāyatanā vuṭṭhahitvā viññāṇañcāyatanaṃ samāpajji. Viññāṇañcāyatanā vuṭṭhahitvā ākāsānañcāyatanaṃ samāpajji. Ākāsānañcāyatanā vuṭṭhahitvā catutthaṃ jhānaṃ samāpajji. Catutthā jhānā vuṭṭhahitvā tatiyaṃ jhānaṃ samāpajji. Tatiyā jhānā vuṭṭhahitvā dutiyaṃ jhānaṃ samāpajji. Dutiyā jhānā vuṭṭhahitvā paṭhamaṃ jhānaṃ samāpajji. Paṭhamā jhānā vuṭṭhahitvā dutiyaṃ jhānaṃ samāpajji. Dutiyā jhānā vuṭṭhahitvā tatiyaṃ jhānaṃ samāpajji. Tatiyā jhānā vuṭṭhahitvā catutthaṃ jhānaṃ samāpajji. Catutthā jhānā vuṭṭhahitvā samanantaraṃ bhagavā parinibbāyi. Parinibbute bhagavati saha parinibbānā brahmā sahampati imaṃ gāthaṃ abhāsi—
</Paragraph>

<Paragraph number="1119" type="verses" book="saga">
_“Sabbeva nikkhipissanti,_  
_bhūtā loke samussayaṃ;_  
_Yattha etādiso satthā,_  
_loke appaṭipuggalo;_  
_Tathāgato balappatto,_  
_sambuddho parinibbuto”ti._  

</Paragraph>

<Paragraph number="1120" book="saga">
Parinibbute bhagavati saha parinibbānā sakko devānamindo imaṃ gāthaṃ abhāsi—
</Paragraph>

<Paragraph number="1121" type="verses" book="saga">
_“Aniccā vata saṅkhārā,_  
_uppādavayadhammino;_  
_Uppajjitvā nirujjhanti,_  
_tesaṃ vūpasamo sukho”ti._  

</Paragraph>

<Paragraph number="1122" book="saga">
Parinibbute bhagavati saha parinibbānā āyasmā ānando imaṃ gāthaṃ abhāsi—
</Paragraph>

<Paragraph number="1123" type="verses" book="saga">
_“Tadāsi yaṃ bhiṃsanakaṃ,_  
_tadāsi lomahaṃsanaṃ;_  
_Sabbākāravarūpete,_  
_sambuddhe parinibbute”ti._  

</Paragraph>

<Paragraph number="1124" book="saga">
Parinibbute bhagavati saha parinibbānā āyasmā anuruddho imā gāthāyo abhāsi—
</Paragraph>

<Paragraph number="1125" type="verses" book="saga">
_“Nāhu assāsapassāso,_  
_ṭhitacittassa tādino;_  
_Anejo santimārabbha,_  
_cakkhumā parinibbuto._  

</Paragraph>

<Paragraph number="1126" type="verses" book="saga">
_Asallīnena cittena,_  
_vedanaṃ ajjhavāsayi;_  
_Pajjotasseva nibbānaṃ,_  
_vimokkho cetaso ahū”ti._  


</Paragraph>
</Division>

<Paragraph number="1127" type="center" book="saga">
Dutiyo vaggo.



</Paragraph>

<Paragraph number="1128" type="center" book="saga">
Tassuddānaṃ


</Paragraph>

<Paragraph number="1129" type="verses" book="saga">
_Brahmāsanaṃ devadatto,_  
_Andhakavindo aruṇavatī;_  
_Parinibbānena ca desitaṃ,_  
_Idaṃ brahmapañcakanti._  


</Paragraph>

<Paragraph number="1130" type="center" book="saga">
Brahmasaṃyuttaṃ samattaṃ.
</Paragraph>