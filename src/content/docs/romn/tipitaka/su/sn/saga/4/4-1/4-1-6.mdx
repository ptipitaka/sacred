---
title: "4.1.6 Sappasutta"
tableOfContents: false
sidebar:
  order: 7
type: "tipitaka"
basket: "su"
book: "saga"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="142" book="saga" bookNo="12" page="107">

<Paragraph number="793" book="saga">
Evaṃ me sutaṃ—  ekaṃ samayaṃ bhagavā rājagahe viharati veḷuvane kalandakanivāpe. Tena kho pana samayena bhagavā rattandhakāratimisāyaṃ abbhokāse nisinno hoti, devo ca ekamekaṃ phusāyati.
</Paragraph>

<Paragraph number="794" book="saga">
Atha kho māro pāpimā bhagavato bhayaṃ chambhitattaṃ lomahaṃsaṃ uppādetukāmo mahantaṃ sapparājavaṇṇaṃ abhinimminitvā yena bhagavā tenupasaṅkami. Seyyathāpi nāma mahatī ekarukkhikā nāvā; evamassa kāyo hoti. Seyyathāpi nāma mahantaṃ soṇḍikākiḷañjaṃ; evamassa phaṇo hoti. Seyyathāpi nāma mahatī kosalikā kaṃsapāti; evamassa akkhīni bhavanti. Seyyathāpi nāma deve gaḷagaḷāyante vijjullatā niccharanti; evamassa mukhato jivhā niccharati. Seyyathāpi nāma kammāragaggariyā dhamamānāya saddo hoti; evamassa assāsapassāsānaṃ saddo hoti.
</Paragraph>

<Paragraph number="795" book="saga">
Atha kho bhagavā “māro ayaṃ pāpimā” iti viditvā māraṃ pāpimantaṃ gāthāhi ajjhabhāsi—
</Paragraph>

<Paragraph number="796" type="verses" book="saga">
_“Yo suññagehāni sevati,_  
_Seyyā so muni attasaññato;_  
_Vossajja careyya tattha so,_  
_Patirūpañhi tathāvidhassa taṃ._  

</Paragraph>

<Paragraph number="797" type="verses" book="saga">
_Carakā bahū bheravā bahū,_  
_Atho ḍaṃsasarīsapā bahū;_  
_Lomampi na tattha iñjaye,_  
_Suññāgāragato mahāmuni._  

</Paragraph>

<Paragraph number="798" type="verses" book="saga">
_Nabhaṃ phaleyya pathavī caleyya,_  
_Sabbepi pāṇā uda santaseyyuṃ;_  
_Sallampi ce urasi pakappayeyyuṃ,_  
_Upadhīsu tāṇaṃ na karonti buddhā”ti._  

</Paragraph>

<Paragraph number="799" book="saga">
Atha kho māro pāpimā “jānāti maṃ bhagavā, jānāti maṃ sugato”ti dukkhī dummano tatthevantaradhāyīti.
</Paragraph>
</Division>