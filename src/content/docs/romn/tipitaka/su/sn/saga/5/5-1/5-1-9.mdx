---
title: "5.1.9 Selāsutta"
tableOfContents: false
sidebar:
  order: 10
type: "tipitaka"
basket: "su"
book: "saga"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="170" book="saga" bookNo="12" page="135">

<Paragraph number="990" book="saga">
Sāvatthinidānaṃ. Atha kho selā bhikkhunī pubbaṇhasamayaṃ nivāsetvā …pe…  aññatarasmiṃ rukkhamūle divāvihāraṃ nisīdi. Atha kho māro pāpimā selāya bhikkhuniyā bhayaṃ chambhitattaṃ lomahaṃsaṃ uppādetukāmo …pe…  selaṃ bhikkhuniṃ gāthāya ajjhabhāsi—
</Paragraph>

<Paragraph number="991" type="verses" book="saga">
_“Kenidaṃ pakataṃ bimbaṃ,_  
_kvanu bimbassa kārako;_  
_Kvanu bimbaṃ samuppannaṃ,_  
_kvanu bimbaṃ nirujjhatī”ti._  

</Paragraph>

<Paragraph number="992" book="saga">
Atha kho selāya bhikkhuniyā etadahosi—  “ko nu khvāyaṃ manusso vā amanusso vā gāthaṃ bhāsatī”ti? Atha kho selāya bhikkhuniyā etadahosi—  “māro kho ayaṃ pāpimā mama bhayaṃ chambhitattaṃ lomahaṃsaṃ uppādetukāmo samādhimhā cāvetukāmo gāthaṃ bhāsatī”ti. Atha kho selā bhikkhunī “māro ayaṃ pāpimā” iti viditvā māraṃ pāpimantaṃ gāthāhi paccabhāsi—
</Paragraph>

<Paragraph number="993" type="verses" book="saga">
_“Nayidaṃ attakataṃ bimbaṃ,_  
_nayidaṃ parakataṃ aghaṃ;_  
_Hetuṃ paṭicca sambhūtaṃ,_  
_hetubhaṅgā nirujjhati._  

</Paragraph>

<Paragraph number="994" type="verses" book="saga">
_Yathā aññataraṃ bījaṃ,_  
_khette vuttaṃ virūhati;_  
_Pathavīrasañcāgamma,_  
_sinehañca tadūbhayaṃ._  

</Paragraph>

<Paragraph number="995" type="verses" book="saga">
_Evaṃ khandhā ca dhātuyo,_  
_cha ca āyatanā ime;_  
_Hetuṃ paṭicca sambhūtā,_  
_hetubhaṅgā nirujjhare”ti._  

</Paragraph>

<Paragraph number="996" book="saga">
Atha kho māro pāpimā “jānāti maṃ selā bhikkhunī”ti dukkhī dummano tatthevantaradhāyīti.
</Paragraph>
</Division>