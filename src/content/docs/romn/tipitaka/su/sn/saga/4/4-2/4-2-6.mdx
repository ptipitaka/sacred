---
title: "4.2.6 Pattasutta"
tableOfContents: false
sidebar:
  order: 7
type: "tipitaka"
basket: "su"
book: "saga"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="152" book="saga">

<Paragraph number="847" book="saga">
Sāvatthinidānaṃ. Tena kho pana samayena bhagavā pañcannaṃ upādānakkhandhānaṃ upādāya bhikkhūnaṃ dhammiyā kathāya sandasseti samādapeti samuttejeti sampahaṃseti. Te ca bhikkhū aṭṭhiṃ katvā manasi katvā sabbacetasā samannāharitvā ohitasotā dhammaṃ suṇanti.
</Paragraph>

<Paragraph number="848" book="saga">
Atha kho mārassa pāpimato etadahosi—  “ayaṃ kho samaṇo gotamo pañcannaṃ upādānakkhandhānaṃ upādāya bhikkhūnaṃ dhammiyā kathāya sandasseti samādapeti samuttejeti sampahaṃseti. Te ca bhikkhū aṭṭhiṃ katvā manasi katvā sabbacetasā samannāharitvā ohitasotā dhammaṃ suṇanti. Yannūnāhaṃ yena samaṇo gotamo tenupasaṅkameyyaṃ vicakkhukammāyā”ti.
</Paragraph>

<Paragraph number="849" book="saga">
Tena kho pana samayena sambahulā pattā abbhokāse nikkhittā honti. Atha kho māro pāpimā balībaddavaṇṇaṃ abhinimminitvā yena te pattā tenupasaṅkami. Atha kho aññataro bhikkhu aññataraṃ bhikkhuṃ etadavoca—  “bhikkhu bhikkhu, eso balībaddo patte bhindeyyā”ti. Evaṃ vutte, bhagavā taṃ bhikkhuṃ etadavoca—  “na so, bhikkhu, balībaddo. Māro eso pāpimā tumhākaṃ vicakkhukammāya āgato”ti. Atha kho bhagavā “māro ayaṃ pāpimā” iti viditvā māraṃ pāpimantaṃ gāthāya ajjhabhāsi—
</Paragraph>

<Paragraph number="850" type="verses" book="saga">
_“Rūpaṃ vedayitaṃ saññā,_  
_viññāṇaṃ yañca saṅkhataṃ;_  
_Nesohamasmi netaṃ me,_  
_evaṃ tattha virajjati._  

</Paragraph>

<Paragraph number="851" type="verses" book="saga">
_Evaṃ virattaṃ khemattaṃ,_  
_sabbasaṃyojanātigaṃ;_  
_Anvesaṃ sabbaṭṭhānesu,_  
_mārasenāpi nājjhagā”ti._  

</Paragraph>

<Paragraph number="852" book="saga">
Atha kho māro pāpimā …pe…  tatthevantaradhāyīti.
</Paragraph>
</Division>