---
title: "5.1.8 Sīsupacālāsutta"
tableOfContents: false
sidebar:
  order: 9
type: "tipitaka"
basket: "su"
book: "saga"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="169" book="saga">

<Paragraph number="984" book="saga">
Sāvatthinidānaṃ. Atha kho sīsupacālā bhikkhunī pubbaṇhasamayaṃ nivāsetvā …pe…  aññatarasmiṃ rukkhamūle divāvihāraṃ nisīdi. Atha kho māro pāpimā yena sīsupacālā bhikkhunī tenupasaṅkami; upasaṅkamitvā sīsupacālaṃ bhikkhuniṃ etadavoca—  “kassa nu tvaṃ, bhikkhuni, pāsaṇḍaṃ rocesī”ti? “Na khvāhaṃ, āvuso, kassaci pāsaṇḍaṃ rocemī”ti.
</Paragraph>

<Paragraph number="985" type="verses" book="saga">
_“Kaṃ nu uddissa muṇḍāsi,_  
_Samaṇī viya dissasi;_  
_Na ca rocesi pāsaṇḍaṃ,_  
_Kimiva carasi momūhā”ti._  

</Paragraph>

<Paragraph number="986" type="verses" book="saga">
_“Ito bahiddhā pāsaṇḍā,_  
_diṭṭhīsu pasīdanti te;_  
_Na tesaṃ dhammaṃ rocemi,_  
_te dhammassa akovidā._  

</Paragraph>

<Paragraph number="987" type="verses" book="saga">
_Atthi sakyakule jāto,_  
_buddho appaṭipuggalo;_  
_Sabbābhibhū māranudo,_  
_sabbatthamaparājito._  

</Paragraph>

<Paragraph number="988" type="verses" book="saga">
_Sabbattha mutto asito,_  
_sabbaṃ passati cakkhumā;_  
_Sabbakammakkhayaṃ patto,_  
_vimutto upadhisaṅkhaye;_  
_So mayhaṃ bhagavā satthā,_  
_tassa rocemi sāsanan”ti._  

</Paragraph>

<Paragraph number="989" book="saga">
Atha kho māro pāpimā “jānāti maṃ sīsupacālā bhikkhunī”ti dukkhī dummano tatthevantaradhāyīti.
</Paragraph>
</Division>