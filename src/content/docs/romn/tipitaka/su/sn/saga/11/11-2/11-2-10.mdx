---
title: "11.2.10 Saṃghavandanāsutta"
tableOfContents: false
sidebar:
  order: 2
type: "tipitaka"
basket: "su"
book: "saga"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="266" book="saga" bookNo="12" page="237">

<Paragraph number="1671" book="saga">
Sāvatthiyaṃ jetavane. Tatra kho …pe…  etadavoca—  “bhūtapubbaṃ, bhikkhave, sakko devānamindo mātaliṃ saṅgāhakaṃ āmantesi—  ‘yojehi, samma mātali, sahassayuttaṃ ājaññarathaṃ, uyyānabhūmiṃ gacchāma subhūmiṃ dassanāyā’ti. ‘Evaṃ, bhaddantavā’ti kho, bhikkhave, mātali saṅgāhako sakkassa devānamindassa paṭissutvā, sahassayuttaṃ ājaññarathaṃ yojetvā sakkassa devānamindassa paṭivedesi—  ‘yutto kho te, mārisa, sahassayutto ājaññaratho, yassadāni kālaṃ maññasī’ti. Atha kho, bhikkhave, sakko devānamindo vejayantapāsādā orohanto añjaliṃ katvā sudaṃ bhikkhusaṃghaṃ namassati. Atha kho, bhikkhave, mātali saṅgāhako sakkaṃ devānamindaṃ gāthāya ajjhabhāsi—
</Paragraph>

<Paragraph number="1672" type="verses" book="saga">
_‘Tañhi ete namasseyyuṃ,_  
_pūtidehasayā narā;_  
_Nimuggā kuṇapamhete,_  
_khuppipāsasamappitā._  

</Paragraph>

<Paragraph number="1673" type="verses" book="saga">
_Kiṃ nu tesaṃ pihayasi,_  
_anāgārāna vāsava;_  
_Ācāraṃ isinaṃ brūhi,_  
_taṃ suṇoma vaco tavā’ti._  

</Paragraph>

<Paragraph number="1674" type="verses" book="saga">
_‘Etaṃ tesaṃ pihayāmi,_  
_anāgārāna mātali;_  
_Yamhā gāmā pakkamanti,_  
_anapekkhā vajanti te._  

</Paragraph>

<Paragraph number="1675" type="verses" book="saga">
_Na tesaṃ koṭṭhe openti,_  
_na kumbhi na kaḷopiyaṃ;_  
_Paraniṭṭhitamesānā,_  
_tena yāpenti subbatā._  

</Paragraph>

<Paragraph number="1676" type="verses" book="saga">
_Sumantamantino dhīrā,_  
_tuṇhībhūtā samañcarā;_  
_Devā viruddhā asurehi,_  
_puthu maccā ca mātali._  

</Paragraph>

<Paragraph number="1677" type="verses" book="saga">
_Aviruddhā viruddhesu,_  
_attadaṇḍesu nibbutā;_  
_Sādānesu anādānā,_  
_te namassāmi mātalī’ti._  

</Paragraph>

<Paragraph number="1678" type="verses" book="saga">
_‘Seṭṭhā hi kira lokasmiṃ,_  
_ye tvaṃ sakka namassasi;_  
_Ahampi te namassāmi,_  
_ye namassasi vāsavā’”ti._  

</Paragraph>

<Paragraph number="1679" type="verses" book="saga">
_Idaṃ vatvāna maghavā,_  
_devarājā sujampati;_  
_Bhikkhusaṃghaṃ namassitvā,_  
_pamukho rathamāruhīti._  


</Paragraph>
</Division>

<Paragraph number="1680" type="center" book="saga">
Dutiyo vaggo.



</Paragraph>

<Paragraph number="1681" type="center" book="saga">
Tassuddānaṃ


</Paragraph>

<Paragraph number="1682" type="verses" book="saga">
_Devā pana tayo vuttā,_  
_daliddañca rāmaṇeyyakaṃ;_  
_Yajamānañca vandanā,_  
_tayo sakkanamassanāti._
</Paragraph>