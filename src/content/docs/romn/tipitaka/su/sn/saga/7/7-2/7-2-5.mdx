---
title: "7.2.5 Mānatthaddhasutta"
tableOfContents: false
sidebar:
  order: 8
type: "tipitaka"
basket: "su"
book: "saga"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="201" book="saga" bookNo="12" page="179">

<Paragraph number="1260" book="saga">
Sāvatthinidānaṃ. Tena kho pana samayena mānatthaddho nāma brāhmaṇo sāvatthiyaṃ paṭivasati. So neva mātaraṃ abhivādeti, na pitaraṃ abhivādeti, na ācariyaṃ abhivādeti, na jeṭṭhabhātaraṃ abhivādeti. Tena kho pana samayena bhagavā mahatiyā parisāya parivuto dhammaṃ deseti. Atha kho mānatthaddhassa brāhmaṇassa etadahosi—  “ayaṃ kho samaṇo gotamo mahatiyā parisāya parivuto dhammaṃ deseti. Yannūnāhaṃ yena samaṇo gotamo tenupasaṅkameyyaṃ. Sace maṃ samaṇo gotamo ālapissati, ahampi taṃ ālapissāmi. No ce maṃ samaṇo gotamo ālapissati, ahampi nālapissāmī”ti. Atha kho mānatthaddho brāhmaṇo yena bhagavā tenupasaṅkami; upasaṅkamitvā tuṇhībhūto ekamantaṃ aṭṭhāsi. Atha kho bhagavā taṃ nālapi. Atha kho mānatthaddho brāhmaṇo—  “nāyaṃ samaṇo gotamo kiñci jānātī”ti tatova puna nivattitukāmo ahosi. Atha kho bhagavā mānatthaddhassa brāhmaṇassa cetasā cetoparivitakkamaññāya mānatthaddhaṃ brāhmaṇaṃ gāthāya ajjhabhāsi—
</Paragraph>

<Paragraph number="1261" type="verses" book="saga">
_“Na mānaṃ brāhmaṇa sādhu,_  
_atthikassīdha brāhmaṇa;_  
_Yena atthena āgacchi,_  
_tamevamanubrūhaye”ti._  

</Paragraph>

<Paragraph number="1262" book="saga">
Atha kho mānatthaddho brāhmaṇo—  “cittaṃ me samaṇo gotamo jānātī”ti tattheva bhagavato pādesu sirasā nipatitvā bhagavato pādāni mukhena ca paricumbati pāṇīhi ca parisambāhati, nāmañca sāveti—  “mānatthaddhāhaṃ, bho gotama, mānatthaddhāhaṃ, bho gotamā”ti. Atha kho sā parisā abbhutavittajātā ahosi—  “acchariyaṃ vata bho, abbhutaṃ vata bho. Ayañhi mānatthaddho brāhmaṇo neva mātaraṃ abhivādeti, na pitaraṃ abhivādeti, na ācariyaṃ abhivādeti, na jeṭṭhabhātaraṃ abhivādeti; atha ca pana samaṇe gotame evarūpaṃ paramanipaccakāraṃ karotī”ti. Atha kho bhagavā mānatthaddhaṃ brāhmaṇaṃ etadavoca—  “alaṃ, brāhmaṇa, uṭṭhehi, sake āsane nisīda. Yato te mayi cittaṃ pasannan”ti. Atha kho mānatthaddho brāhmaṇo sake āsane nisīditvā bhagavantaṃ gāthāya ajjhabhāsi—
</Paragraph>

<Paragraph number="1263" type="verses" book="saga">
_“Kesu na mānaṃ kayirātha,_  
_kesu cassa sagāravo;_  
_Kyassa apacitā assu,_  
_kyassu sādhu supūjitā”ti._  

</Paragraph>

<Paragraph number="1264" type="verses" book="saga">
_“Mātari pitari cāpi,_  
_atho jeṭṭhamhi bhātari;_  
_Ācariye catutthamhi,_  
_tesu na mānaṃ kayirātha;_  
_Tesu assa sagāravo,_  
_tyassa apacitā assu;_  
_Tyassu sādhu supūjitā._  

</Paragraph>

<Paragraph number="1265" type="verses" book="saga">
_Arahante sītībhūte,_  
_katakicce anāsave;_  
_Nihacca mānaṃ athaddho,_  
_te namasse anuttare”ti._  

</Paragraph>

<Paragraph number="1266" book="saga">
Evaṃ vutte, mānatthaddho brāhmaṇo bhagavantaṃ etadavoca—  “abhikkantaṃ, bho gotama …pe…  upāsakaṃ maṃ bhavaṃ gotamo dhāretu ajjatagge pāṇupetaṃ saraṇaṃ gatan”ti.
</Paragraph>
</Division>