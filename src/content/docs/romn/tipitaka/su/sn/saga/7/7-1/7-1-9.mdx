---
title: "7.1.9 Sundarikasutta"
tableOfContents: false
sidebar:
  order: 10
type: "tipitaka"
basket: "su"
book: "saga"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="195" book="saga">

<Paragraph number="1183" book="saga">
Ekaṃ samayaṃ bhagavā kosalesu viharati sundarikāya nadiyā tīre. Tena kho pana samayena sundarikabhāradvājo brāhmaṇo sundarikāya nadiyā tīre aggiṃ juhati, aggihuttaṃ paricarati. Atha kho sundarikabhāradvājo brāhmaṇo aggiṃ juhitvā aggihuttaṃ paricaritvā uṭṭhāyāsanā samantā catuddisā anuvilokesi—  “ko nu kho imaṃ habyasesaṃ bhuñjeyyā”ti? Addasā kho sundarikabhāradvājo brāhmaṇo bhagavantaṃ aññatarasmiṃ rukkhamūle sasīsaṃ pārutaṃ nisinnaṃ. Disvāna vāmena hatthena habyasesaṃ gahetvā dakkhiṇena hatthena kamaṇḍaluṃ gahetvā yena bhagavā tenupasaṅkami. Atha kho bhagavā sundarikabhāradvājassa brāhmaṇassa padasaddena sīsaṃ vivari. Atha kho sundarikabhāradvājo brāhmaṇo “muṇḍo ayaṃ bhavaṃ, muṇḍako ayaṃ bhavan”ti tatova puna nivattitukāmo ahosi. Atha kho sundarikabhāradvājassa brāhmaṇassa etadahosi—  “muṇḍāpi hi idhekacce brāhmaṇā bhavanti; yannūnāhaṃ taṃ upasaṅkamitvā jātiṃ puccheyyan”ti.
</Paragraph>

<Paragraph number="1184" book="saga">
Atha kho sundarikabhāradvājo brāhmaṇo yena bhagavā tenupasaṅkami; upasaṅkamitvā bhagavantaṃ etadavoca—  “kiṃjacco bhavan”ti?
</Paragraph>

<Paragraph number="1185" type="verses" book="saga">
_“Mā jātiṃ puccha caraṇañca puccha,_  
_Kaṭṭhā have jāyati jātavedo;_  
_Nīcākulīnopi muni dhitimā,_  
_Ājānīyo hoti hirīnisedho._  

</Paragraph>

<Paragraph number="1186" type="verses" book="saga">
_Saccena danto damasā upeto,_  
_Vedantagū vusitabrahmacariyo;_  
_Yaññopanīto tamupavhayetha,_  
_Kālena so juhati dakkhiṇeyye”ti._  

</Paragraph>

<Paragraph number="1187" type="verses" book="saga">
_“Addhā suyiṭṭhaṃ suhutaṃ mama yidaṃ,_  
_Yaṃ tādisaṃ vedagumaddasāmi;_  
_Tumhādisānañhi adassanena,_  
_Añño jano bhuñjati habyasesan”ti._  

</Paragraph>

<Paragraph number="1188" book="saga">
“Bhuñjatu bhavaṃ gotamo. Brāhmaṇo bhavan”ti.
</Paragraph>

<Paragraph number="1189" type="verses" book="saga">
_“Gāthābhigītaṃ me abhojaneyyaṃ,_  
_Sampassataṃ brāhmaṇa nesa dhammo;_  
_Gāthābhigītaṃ panudanti buddhā,_  
_Dhamme sati brāhmaṇa vuttiresā._  

</Paragraph>

<Paragraph number="1190" type="verses" book="saga">
_Aññena ca kevalinaṃ mahesiṃ,_  
_Khīṇāsavaṃ kukkuccavūpasantaṃ;_  
_Annena pānena upaṭṭhahassu,_  
_Khettañhi taṃ puññapekkhassa hotī”ti._  

</Paragraph>

<Paragraph number="1191" book="saga">
“Atha kassa cāhaṃ, bho gotama, imaṃ habyasesaṃ dammī”ti? “Na khvāhaṃ, brāhmaṇa, passāmi sadevake loke samārake sabrahmake sassamaṇabrāhmaṇiyā pajāya sadevamanussāya yasseso habyaseso bhutto sammā pariṇāmaṃ gaccheyya aññatra, brāhmaṇa, tathāgatassa vā tathāgatasāvakassa vā. Tena hi tvaṃ, brāhmaṇa, taṃ habyasesaṃ appaharite vā chaḍḍehi appāṇake vā udake opilāpehī”ti.
</Paragraph>

<Paragraph number="1192" book="saga">
Atha kho sundarikabhāradvājo brāhmaṇo taṃ habyasesaṃ appāṇake udake opilāpesi. Atha kho so habyaseso udake pakkhitto cicciṭāyati ciṭiciṭāyati sandhūpāyati sampadhūpāyati. Seyyathāpi nāma phālo divasaṃsantatto udake pakkhitto cicciṭāyati ciṭiciṭāyati sandhūpāyati sampadhūpāyati; evameva so habyaseso udake pakkhitto cicciṭāyati ciṭiciṭāyati sandhūpāyati sampadhūpāyati.
</Paragraph>

<Paragraph number="1193" book="saga">
Atha kho sundarikabhāradvājo brāhmaṇo saṃviggo lomahaṭṭhajāto yena bhagavā tenupasaṅkami; upasaṅkamitvā ekamantaṃ aṭṭhāsi. Ekamantaṃ ṭhitaṃ kho sundarikabhāradvājaṃ brāhmaṇaṃ bhagavā gāthāhi ajjhabhāsi—
</Paragraph>

<Paragraph number="1194" type="verses" book="saga">
_“Mā brāhmaṇa dāru samādahāno,_  
_Suddhiṃ amaññi bahiddhā hi etaṃ;_  
_Na hi tena suddhiṃ kusalā vadanti,_  
_Yo bāhirena parisuddhimicche._  

</Paragraph>

<Paragraph number="1195" type="verses" book="saga">
_Hitvā ahaṃ brāhmaṇa dārudāhaṃ,_  
_Ajjhattamevujjalayāmi jotiṃ;_  
_Niccagginī niccasamāhitatto,_  
_Arahaṃ ahaṃ brahmacariyaṃ carāmi._  

</Paragraph>

<Paragraph number="1196" type="verses" book="saga">
_Māno hi te brāhmaṇa khāribhāro,_  
_Kodho dhumo bhasmani mosavajjaṃ;_  
_Jivhā sujā hadayaṃ jotiṭhānaṃ,_  
_Attā sudanto purisassa joti._  

</Paragraph>

<Paragraph number="1197" type="verses" book="saga">
_Dhammo rahado brāhmaṇa sīlatittho,_  
_Anāvilo sabbhi sataṃ pasattho;_  
_Yattha have vedaguno sinātā,_  
_Anallagattāva taranti pāraṃ._  

</Paragraph>

<Paragraph number="1198" type="verses" book="saga">
_Saccaṃ dhammo saṃyamo brahmacariyaṃ,_  
_Majjhe sitā brāhmaṇa brahmapatti;_  
_Sa tujjubhūtesu namo karohi,_  
_Tamahaṃ naraṃ dhammasārīti brūmī”ti._  

</Paragraph>

<Paragraph number="1199" book="saga">
Evaṃ vutte, sundarikabhāradvājo brāhmaṇo bhagavantaṃ etadavoca—  “abhikkantaṃ, bho gotama …pe…  aññataro ca panāyasmā bhāradvājo arahataṃ ahosīti.
</Paragraph>
</Division>