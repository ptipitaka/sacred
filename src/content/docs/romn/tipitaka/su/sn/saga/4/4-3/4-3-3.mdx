---
title: "4.3.3 Godhikasutta"
tableOfContents: false
sidebar:
  order: 3
type: "tipitaka"
basket: "su"
book: "saga"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="159" book="saga">

<Paragraph number="886" book="saga">
Evaṃ me sutaṃ—  ekaṃ samayaṃ bhagavā rājagahe viharati veḷuvane kalandakanivāpe. Tena kho pana samayena āyasmā godhiko isigilipasse viharati kāḷasilāyaṃ. Atha kho āyasmā godhiko appamatto ātāpī pahitatto viharanto sāmayikaṃ cetovimuttiṃ phusi. Atha kho āyasmā godhiko tamhā sāmayikāya cetovimuttiyā parihāyi. Dutiyampi kho āyasmā godhiko appamatto ātāpī pahitatto viharanto sāmayikaṃ cetovimuttiṃ phusi. Dutiyampi kho āyasmā godhiko tamhā sāmayikāya cetovimuttiyā parihāyi. Tatiyampi kho āyasmā godhiko appamatto ātāpī pahitatto viharanto sāmayikaṃ cetovimuttiṃ phusi. Tatiyampi kho āyasmā godhiko tamhā …pe…  parihāyi. Catutthampi kho āyasmā godhiko appamatto …pe…  vimuttiṃ phusi. Catutthampi kho āyasmā godhiko tamhā …pe…  parihāyi. Pañcamampi kho āyasmā godhiko …pe…  cetovimuttiṃ phusi. Pañcamampi kho āyasmā …pe…  vimuttiyā parihāyi. Chaṭṭhampi kho āyasmā godhiko appamatto ātāpī pahitatto viharanto sāmayikaṃ cetovimuttiṃ phusi. Chaṭṭhampi kho āyasmā godhiko tamhā sāmayikāya cetovimuttiyā parihāyi. Sattamampi kho āyasmā godhiko appamatto ātāpī pahitatto viharanto sāmayikaṃ cetovimuttiṃ phusi.
</Paragraph>

<Paragraph number="887" book="saga">
Atha kho āyasmato godhikassa etadahosi—  “yāva chaṭṭhaṃ khvāhaṃ sāmayikāya cetovimuttiyā parihīno. Yannūnāhaṃ satthaṃ āhareyyan”ti. Atha kho māro pāpimā āyasmato godhikassa cetasā cetoparivitakkamaññāya yena bhagavā tenupasaṅkami; upasaṅkamitvā bhagavantaṃ gāthāhi ajjhabhāsi—
</Paragraph>

<Paragraph number="888" type="verses" book="saga">
_“Mahāvīra mahāpañña,_  
_iddhiyā yasasā jala;_  
_Sabbaverabhayātīta,_  
_pāde vandāmi cakkhuma._  

</Paragraph>

<Paragraph number="889" type="verses" book="saga">
_Sāvako te mahāvīra,_  
_maraṇaṃ maraṇābhibhū;_  
_Ākaṅkhati cetayati,_  
_taṃ nisedha jutindhara._  

</Paragraph>

<Paragraph number="890" type="verses" book="saga">
_Kathañhi bhagavā tuyhaṃ,_  
_Sāvako sāsane rato;_  
_Appattamānaso sekkho,_  
_Kālaṃ kayirā janesutā”ti._  

</Paragraph>

<Paragraph number="891" book="saga">
Tena kho pana samayena āyasmatā godhikena satthaṃ āharitaṃ hoti. Atha kho bhagavā “māro ayaṃ pāpimā” iti viditvā māraṃ pāpimantaṃ gāthāya ajjhabhāsi—
</Paragraph>

<Paragraph number="892" type="verses" book="saga">
_“Evañhi dhīrā kubbanti,_  
_nāvakaṅkhanti jīvitaṃ;_  
_Samūlaṃ taṇhamabbuyha,_  
_godhiko parinibbuto”ti._  

</Paragraph>

<Paragraph number="893" book="saga">
Atha kho bhagavā bhikkhū āmantesi—  “āyāma, bhikkhave, yena isigilipassaṃ kāḷasilā tenupasaṅkamissāma yattha godhikena kulaputtena satthaṃ āharitan”ti. “Evaṃ, bhante”ti kho te bhikkhū bhagavato paccassosuṃ.
</Paragraph>

<Paragraph number="894" book="saga">
Atha kho bhagavā sambahulehi bhikkhūhi saddhiṃ yena isigilipassaṃ kāḷasilā tenupasaṅkami. Addasā kho bhagavā āyasmantaṃ godhikaṃ dūratova mañcake vivattakkhandhaṃ semānaṃ. Tena kho pana samayena dhūmāyitattaṃ timirāyitattaṃ gacchateva purimaṃ disaṃ, gacchati pacchimaṃ disaṃ, gacchati uttaraṃ disaṃ, gacchati dakkhiṇaṃ disaṃ, gacchati uddhaṃ, gacchati adho, gacchati anudisaṃ.
</Paragraph>

<Paragraph number="895" book="saga">
Atha kho bhagavā bhikkhū āmantesi—  “passatha no tumhe, bhikkhave, etaṃ dhūmāyitattaṃ timirāyitattaṃ gacchateva purimaṃ disaṃ, gacchati pacchimaṃ disaṃ, gacchati uttaraṃ disaṃ, gacchati dakkhiṇaṃ disaṃ, gacchati uddhaṃ, gacchati adho, gacchati anudisan”ti? “Evaṃ, bhante”. “Eso kho, bhikkhave, māro pāpimā godhikassa kulaputtassa viññāṇaṃ samanvesati—  ‘kattha godhikassa kulaputtassa viññāṇaṃ patiṭṭhitan’ti? Appatiṭṭhitena ca, bhikkhave, viññāṇena godhiko kulaputto parinibbuto”ti. Atha kho māro pāpimā beluvapaṇḍuvīṇaṃ ādāya yena bhagavā tenupasaṅkami; upasaṅkamitvā bhagavantaṃ gāthāya ajjhabhāsi—
</Paragraph>

<Paragraph number="896" type="verses" book="saga">
_“Uddhaṃ adho ca tiriyaṃ,_  
_disā anudisā svahaṃ;_  
_Anvesaṃ nādhigacchāmi,_  
_godhiko so kuhiṃ gato”ti._  

</Paragraph>

<Paragraph number="897" type="verses" book="saga">
_“Yo dhīro dhitisampanno,_  
_jhāyī jhānarato sadā;_  
_Ahorattaṃ anuyuñjaṃ,_  
_jīvitaṃ anikāmayaṃ._  

</Paragraph>

<Paragraph number="898" type="verses" book="saga">
_Jetvāna maccuno senaṃ,_  
_anāgantvā punabbhavaṃ;_  
_Samūlaṃ taṇhamabbuyha,_  
_godhiko parinibbuto”ti._  

</Paragraph>

<Paragraph number="899" type="verses" book="saga">
_Tassa sokaparetassa,_  
_vīṇā kacchā abhassatha;_  
_Tato so dummano yakkho,_  
_tatthevantaradhāyathāti._
</Paragraph>
</Division>