---
title: "7.28–29 Pahūtajivhābrahmassaralakkhaṇāni"
tableOfContents: false
sidebar:
  order: 14
type: "tipitaka"
basket: "su"
book: "pthi"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Paragraph type="center" book="pthi">
## 545\. Pahūtajivhābrahmassaralakkhaṇāni
</Paragraph>

<Division number="236" book="pthi">

<Paragraph number="546" book="pthi">
“Yampi, bhikkhave, tathāgato purimaṃ jātiṃ purimaṃ bhavaṃ purimaṃ niketaṃ pubbe manussabhūto samāno pharusaṃ vācaṃ pahāya pharusāya vācāya paṭivirato ahosi. Yā sā vācā nelā kaṇṇasukhā pemanīyā hadayaṅgamā porī bahujanakantā bahujanamanāpā, tathārūpiṃ vācaṃ bhāsitā ahosi. So tassa kammassa kaṭattā upacitattā …pe…  so tato cuto itthattaṃ āgato samāno imāni dve mahāpurisalakkhaṇāni paṭilabhati. Pahūtajivho ca hoti brahmassaro ca karavīkabhāṇī.
</Paragraph>

<Paragraph number="547" book="pthi">
So tehi lakkhaṇehi samannāgato sace agāraṃ ajjhāvasati, rājā hoti cakkavattī …pe…  rājā samāno kiṃ labhati? Ādeyyavāco hoti, ādiyantissa vacanaṃ brāhmaṇagahapatikā negamajānapadā gaṇakamahāmattā anīkaṭṭhā dovārikā amaccā pārisajjā rājāno bhogiyā kumārā. Rājā samāno idaṃ labhati …pe…  buddho samāno kiṃ labhati? Ādeyyavāco hoti, ādiyantissa vacanaṃ bhikkhū bhikkhuniyo upāsakā upāsikāyo devā manussā asurā nāgā gandhabbā. Buddho samāno idaṃ labhati”. Etamatthaṃ bhagavā avoca.
</Paragraph>

</Division>
<Division number="237" book="pthi">

<Paragraph number="548" book="pthi">
Tatthetaṃ vuccati—
</Paragraph>

<Paragraph number="549" type="verses" book="pthi">
_“Akkosabhaṇḍanavihesakāriṃ,_  
_Ubbādhikaṃ bahujanappamaddanaṃ;_  
_Abāḷhaṃ giraṃ so na bhaṇi pharusaṃ,_  
_Madhuraṃ bhaṇi susaṃhitaṃ sakhilaṃ._  

</Paragraph>

<Paragraph number="550" type="verses" book="pthi">
_Manaso piyā hadayagāminiyo,_  
_Vācā so erayati kaṇṇasukhā;_  
_Vācāsuciṇṇaphalamanubhavi,_  
_Saggesu vedayatha puññaphalaṃ._  

</Paragraph>

<Paragraph number="551" type="verses" book="pthi">
_Veditvā so sucaritassa phalaṃ,_  
_Brahmassarattamidhamajjhagamā;_  
_Jivhāssa hoti vipulā puthulā,_  
_Ādeyyavākyavacano bhavati._  

</Paragraph>

<Paragraph number="552" type="verses" book="pthi">
_Gihinopi ijjhati yathā bhaṇato,_  
_Atha ce pabbajati so manujo;_  
_Ādiyantissa vacanaṃ janatā,_  
_Bahuno bahuṃ subhaṇitaṃ bhaṇato”ti._
</Paragraph>
</Division>