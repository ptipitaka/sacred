---
title: "10.7 Sattaka"
tableOfContents: false
sidebar:
  order: 8
type: "tipitaka"
basket: "su"
book: "pthi"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="330" book="pthi" bookNo="8" page="208">

<Paragraph number="1011" book="pthi">
Atthi kho, āvuso, tena bhagavatā jānatā passatā arahatā sammāsambuddhena satta dhammā sammadakkhātā; tattha sabbeheva saṅgāyitabbaṃ …pe…  atthāya hitāya sukhāya devamanussānaṃ. Katame satta?
</Paragraph>

<Paragraph number="1012" book="pthi">
Satta <Emphasis>ariyadhanāni—</Emphasis> saddhādhanaṃ, sīladhanaṃ, hiridhanaṃ, ottappadhanaṃ, sutadhanaṃ, cāgadhanaṃ, paññādhanaṃ. (1)
</Paragraph>

<Paragraph number="1013" book="pthi">
Satta <Emphasis>bojjhaṅgā—</Emphasis> satisambojjhaṅgo, dhammavicayasambojjhaṅgo, vīriyasambojjhaṅgo, pītisambojjhaṅgo, passaddhisambojjhaṅgo, samādhisambojjhaṅgo, upekkhāsambojjhaṅgo. (2)
</Paragraph>

<Paragraph number="1014" book="pthi">
Satta <Emphasis>samādhiparikkhārā—</Emphasis> sammādiṭṭhi, sammāsaṅkappo, sammāvācā, sammākammanto, sammāājīvo, sammāvāyāmo, sammāsati. (3)
</Paragraph>

<Paragraph number="1015" book="pthi">
Satta <Emphasis>asaddhammā—</Emphasis> idhāvuso, bhikkhu assaddho hoti, ahiriko hoti, anottappī hoti, appassuto hoti, kusīto hoti, muṭṭhassati hoti, duppañño hoti. (4)
</Paragraph>

<Paragraph number="1016" book="pthi">
Satta <Emphasis>saddhammā—</Emphasis> idhāvuso, bhikkhu saddho hoti, hirimā hoti, ottappī hoti, bahussuto hoti, āraddhavīriyo hoti, upaṭṭhitassati hoti, paññavā hoti. (5)
</Paragraph>

<Paragraph number="1017" book="pthi">
Satta <Emphasis>sappurisadhammā—</Emphasis> idhāvuso, bhikkhu dhammaññū ca hoti atthaññū ca attaññū ca mattaññū ca kālaññū ca parisaññū ca puggalaññū ca. (6)
</Paragraph>

</Division>
<Division number="331" book="pthi" bookNo="8" page="209">

<Paragraph number="1018" book="pthi">
Satta <Emphasis>niddasavatthūni.</Emphasis> Idhāvuso, bhikkhu sikkhāsamādāne tibbacchando hoti, āyatiñca sikkhāsamādāne avigatapemo. Dhammanisantiyā tibbacchando hoti, āyatiñca dhammanisantiyā avigatapemo. Icchāvinaye tibbacchando hoti, āyatiñca icchāvinaye avigatapemo. Paṭisallāne tibbacchando hoti, āyatiñca paṭisallāne avigatapemo. Vīriyārambhe tibbacchando hoti, āyatiñca vīriyārambhe avigatapemo. Satinepakke tibbacchando hoti, āyatiñca satinepakke avigatapemo. Diṭṭhipaṭivedhe tibbacchando hoti, āyatiñca diṭṭhipaṭivedhe avigatapemo. (7)
</Paragraph>

<Paragraph number="1019" book="pthi">
<Emphasis>Satta saññā—</Emphasis> aniccasaññā, anattasaññā, asubhasaññā, ādīnavasaññā, pahānasaññā, virāgasaññā, nirodhasaññā. (8)
</Paragraph>

<Paragraph number="1020" book="pthi">
<Emphasis>Satta balāni—</Emphasis> saddhābalaṃ, vīriyabalaṃ, hiribalaṃ, ottappabalaṃ, satibalaṃ, samādhibalaṃ, paññābalaṃ. (9)
</Paragraph>

</Division>
<Division number="332" book="pthi" bookNo="8" page="209">

<Paragraph number="1021" book="pthi">
Satta <Emphasis>viññāṇaṭṭhitiyo.</Emphasis> Santāvuso, sattā nānattakāyā nānattasaññino, seyyathāpi manussā ekacce ca devā ekacce ca vinipātikā. Ayaṃ paṭhamā viññāṇaṭṭhiti.
</Paragraph>

<Paragraph number="1022" book="pthi">
Santāvuso, sattā nānattakāyā ekattasaññino seyyathāpi devā brahmakāyikā paṭhamābhinibbattā. Ayaṃ dutiyā viññāṇaṭṭhiti.
</Paragraph>

<Paragraph number="1023" book="pthi">
Santāvuso, sattā ekattakāyā nānattasaññino seyyathāpi devā ābhassarā. Ayaṃ tatiyā viññāṇaṭṭhiti.
</Paragraph>

<Paragraph number="1024" book="pthi">
Santāvuso, sattā ekattakāyā ekattasaññino seyyathāpi devā subhakiṇhā. Ayaṃ catutthī viññāṇaṭṭhiti.
</Paragraph>

<Paragraph number="1025" book="pthi">
Santāvuso, sattā sabbaso rūpasaññānaṃ samatikkamā paṭighasaññānaṃ atthaṅgamā nānattasaññānaṃ amanasikārā ‘ananto ākāso’ti ākāsānañcāyatanūpagā. Ayaṃ pañcamī viññāṇaṭṭhiti.
</Paragraph>

<Paragraph number="1026" book="pthi">
Santāvuso, sattā sabbaso ākāsānañcāyatanaṃ samatikkamma ‘anantaṃ viññāṇan’ti viññāṇañcāyatanūpagā. Ayaṃ chaṭṭhī viññāṇaṭṭhiti.
</Paragraph>

<Paragraph number="1027" book="pthi">
Santāvuso, sattā sabbaso viññāṇañcāyatanaṃ samatikkamma ‘natthi kiñcī’ti ākiñcaññāyatanūpagā. Ayaṃ sattamī viññāṇaṭṭhiti. (10)
</Paragraph>

<Paragraph number="1028" book="pthi">
Satta <Emphasis>puggalā dakkhiṇeyyā—</Emphasis> ubhatobhāgavimutto, paññāvimutto, kāyasakkhi, diṭṭhippatto, saddhāvimutto, dhammānusārī, saddhānusārī. (11)
</Paragraph>

<Paragraph number="1029" book="pthi">
Satta <Emphasis>anusayā—</Emphasis> kāmarāgānusayo, paṭighānusayo, diṭṭhānusayo, vicikicchānusayo, mānānusayo, bhavarāgānusayo, avijjānusayo. (12)
</Paragraph>

<Paragraph number="1030" book="pthi">
Satta <Emphasis>saṃyojanāni—</Emphasis> anunayasaṃyojanaṃ, paṭighasaṃyojanaṃ, diṭṭhisaṃyojanaṃ, vicikicchāsaṃyojanaṃ, mānasaṃyojanaṃ, bhavarāgasaṃyojanaṃ, avijjāsaṃyojanaṃ. (13)
</Paragraph>

<Paragraph number="1031" book="pthi">
Satta <Emphasis>adhikaraṇasamathā—</Emphasis> uppannuppannānaṃ adhikaraṇānaṃ samathāya vūpasamāya sammukhāvinayo dātabbo, sativinayo dātabbo, amūḷhavinayo dātabbo, paṭiññāya kāretabbaṃ, yebhuyyasikā, tassapāpiyasikā, tiṇavatthārako. (14)
</Paragraph>

<Paragraph number="1032" book="pthi">
Ime kho, āvuso, tena bhagavatā jānatā passatā arahatā sammāsambuddhena satta dhammā sammadakkhātā; tattha sabbeheva saṅgāyitabbaṃ …pe…  atthāya hitāya sukhāya devamanussānaṃ.

</Paragraph>
</Division>

<Paragraph number="1033" type="center" book="pthi">
Dutiyabhāṇavāro niṭṭhito.
</Paragraph>