---
title: "7.2 Pādatalacakkalakkhaṇaṃ"
tableOfContents: false
sidebar:
  order: 8
type: "tipitaka"
basket: "su"
book: "pthi"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Paragraph type="center" book="pthi">
## 415\. Pādatalacakkalakkhaṇaṃ
</Paragraph>

<Division number="204" book="pthi">

<Paragraph number="416" book="pthi">
“Yampi, bhikkhave, tathāgato purimaṃ jātiṃ purimaṃ bhavaṃ purimaṃ niketaṃ pubbe manussabhūto samāno bahujanassa sukhāvaho ahosi, ubbegauttāsabhayaṃ apanuditā, dhammikañca rakkhāvaraṇaguttiṃ saṃvidhātā, saparivārañca dānaṃ adāsi. So tassa kammassa kaṭattā upacitattā ussannattā vipulattā kāyassa bhedā paraṃ maraṇā sugatiṃ saggaṃ lokaṃ upapajjati …pe…  so tato cuto itthattaṃ āgato samāno imaṃ mahāpurisalakkhaṇaṃ paṭilabhati. Heṭṭhāpādatalesu cakkāni jātāni honti sahassārāni sanemikāni sanābhikāni sabbākāraparipūrāni suvibhattantarāni.
</Paragraph>

<Paragraph number="417" book="pthi">
So tena lakkhaṇena samannāgato sace agāraṃ ajjhāvasati, rājā hoti cakkavattī …pe…  rājā samāno kiṃ labhati? Mahāparivāro hoti; mahāssa honti parivārā brāhmaṇagahapatikā negamajānapadā gaṇakamahāmattā anīkaṭṭhā dovārikā amaccā pārisajjā rājāno bhogiyā kumārā. Rājā samāno idaṃ labhati. Sace kho pana agārasmā anagāriyaṃ pabbajati, arahaṃ hoti sammāsambuddho loke vivaṭṭacchado. Buddho samāno kiṃ labhati? Mahāparivāro hoti; mahāssa honti parivārā bhikkhū bhikkhuniyo upāsakā upāsikāyo devā manussā asurā nāgā gandhabbā. Buddho samāno idaṃ labhati”. Etamatthaṃ bhagavā avoca.
</Paragraph>

</Division>
<Division number="205" book="pthi">

<Paragraph number="418" book="pthi">
Tatthetaṃ vuccati—
</Paragraph>

<Paragraph number="419" type="verses" book="pthi">
_“Pure puratthā purimāsu jātisu,_  
_Manussabhūto bahunaṃ sukhāvaho;_  
_Ubbhegauttāsabhayāpanūdano,_  
_Guttīsu rakkhāvaraṇesu ussuko._  

</Paragraph>

<Paragraph number="420" type="verses" book="pthi">
_So tena kammena divaṃ samakkami,_  
_Sukhañca khiḍḍāratiyo ca anvabhi;_  
_Tato cavitvā punarāgato idha,_  
_Cakkāni pādesu duvesu vindati._  

</Paragraph>

<Paragraph number="421" type="verses" book="pthi">
_Samantanemīni sahassarāni ca,_  
_Byākaṃsu veyyañjanikā samāgatā;_  
_Disvā kumāraṃ satapuññalakkhaṇaṃ,_  
_Parivāravā hessati sattumaddano._  

</Paragraph>

<Paragraph number="422" type="verses" book="pthi">
_Tathā hi cakkāni samantanemini,_  
_Sace na pabbajjamupeti tādiso;_  
_Vatteti cakkaṃ pathaviṃ pasāsati,_  
_Tassānuyantādha bhavanti khattiyā._  

</Paragraph>

<Paragraph number="423" type="verses" book="pthi">
_Mahāyasaṃ samparivārayanti naṃ,_  
_Sace ca pabbajjamupeti tādiso;_  
_Nekkhammachandābhirato vicakkhaṇo,_  
_Devā manussāsurasakkarakkhasā._  

</Paragraph>

<Paragraph number="424" type="verses" book="pthi">
_Gandhabbanāgā vihagā catuppadā,_  
_Anuttaraṃ devamanussapūjitaṃ;_  
_Mahāyasaṃ samparivārayanti nan”ti._
</Paragraph>
</Division>