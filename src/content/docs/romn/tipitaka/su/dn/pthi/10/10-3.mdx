---
title: "10.3 Tika"
tableOfContents: false
sidebar:
  order: 4
type: "tipitaka"
basket: "su"
book: "pthi"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="305" book="pthi" bookNo="8" page="180">

<Paragraph number="818" book="pthi">
Atthi kho, āvuso, tena bhagavatā jānatā passatā arahatā sammāsambuddhena tayo dhammā sammadakkhātā. Tattha sabbeheva saṅgāyitabbaṃ …pe…  atthāya hitāya sukhāya devamanussānaṃ. Katame tayo?
</Paragraph>

<Paragraph number="819" book="pthi">
Tīṇi akusalamūlāni—  lobho akusalamūlaṃ, doso akusalamūlaṃ, moho akusalamūlaṃ. (1)
</Paragraph>

<Paragraph number="820" book="pthi">
Tīṇi kusalamūlāni—  alobho kusalamūlaṃ, adoso kusalamūlaṃ, amoho kusalamūlaṃ. (2)
</Paragraph>

<Paragraph number="821" book="pthi">
Tīṇi duccaritāni—  kāyaduccaritaṃ, vacīduccaritaṃ, manoduccaritaṃ. (3)
</Paragraph>

<Paragraph number="822" book="pthi">
Tīṇi sucaritāni—  kāyasucaritaṃ, vacīsucaritaṃ, manosucaritaṃ. (4)
</Paragraph>

<Paragraph number="823" book="pthi">
Tayo akusalavitakkā—  kāmavitakko, byāpādavitakko, vihiṃsāvitakko. (5)
</Paragraph>

<Paragraph number="824" book="pthi">
Tayo kusalavitakkā—  nekkhammavitakko, abyāpādavitakko, avihiṃsāvitakko. (6)
</Paragraph>

<Paragraph number="825" book="pthi">
Tayo akusalasaṅkappā—  kāmasaṅkappo, byāpādasaṅkappo, vihiṃsāsaṅkappo. (7)
</Paragraph>

<Paragraph number="826" book="pthi">
Tayo kusalasaṅkappā—  nekkhammasaṅkappo, abyāpādasaṅkappo, avihiṃsāsaṅkappo. (8)
</Paragraph>

<Paragraph number="827" book="pthi">
Tisso akusalasaññā—  kāmasaññā, byāpādasaññā, vihiṃsāsaññā. (9)
</Paragraph>

<Paragraph number="828" book="pthi">
Tisso kusalasaññā—  nekkhammasaññā, abyāpādasaññā, avihiṃsāsaññā. (10)
</Paragraph>

<Paragraph number="829" book="pthi">
Tisso akusaladhātuyo—  kāmadhātu, byāpādadhātu, vihiṃsādhātu. (11)
</Paragraph>

<Paragraph number="830" book="pthi">
Tisso kusaladhātuyo—  nekkhammadhātu, abyāpādadhātu, avihiṃsādhātu. (12)
</Paragraph>

<Paragraph number="831" book="pthi">
Aparāpi tisso dhātuyo—  kāmadhātu, rūpadhātu, arūpadhātu. (13)
</Paragraph>

<Paragraph number="832" book="pthi">
Aparāpi tisso dhātuyo—  rūpadhātu, arūpadhātu, nirodhadhātu. (14)
</Paragraph>

<Paragraph number="833" book="pthi">
Aparāpi tisso dhātuyo—  hīnadhātu, majjhimadhātu, paṇītadhātu. (15)
</Paragraph>

<Paragraph number="834" book="pthi">
Tisso taṇhā—  kāmataṇhā, bhavataṇhā, vibhavataṇhā. (16)
</Paragraph>

<Paragraph number="835" book="pthi">
Aparāpi tisso taṇhā—  kāmataṇhā, rūpataṇhā, arūpataṇhā. (17)
</Paragraph>

<Paragraph number="836" book="pthi">
Aparāpi tisso taṇhā—  rūpataṇhā, arūpataṇhā, nirodhataṇhā. (18)
</Paragraph>

<Paragraph number="837" book="pthi">
Tīṇi saṃyojanāni—  sakkāyadiṭṭhi, vicikicchā, sīlabbataparāmāso. (19)
</Paragraph>

<Paragraph number="838" book="pthi">
Tayo āsavā—  kāmāsavo, bhavāsavo, avijjāsavo. (20)
</Paragraph>

<Paragraph number="839" book="pthi">
Tayo bhavā—  kāmabhavo, rūpabhavo, arūpabhavo. (21)
</Paragraph>

<Paragraph number="840" book="pthi">
Tisso esanā—  kāmesanā, bhavesanā, brahmacariyesanā. (22)
</Paragraph>

<Paragraph number="841" book="pthi">
Tisso vidhā—  seyyohamasmīti vidhā, sadisohamasmīti vidhā, hīnohamasmīti vidhā. (23)
</Paragraph>

<Paragraph number="842" book="pthi">
Tayo addhā—  atīto addhā, anāgato addhā, paccuppanno addhā. (24)
</Paragraph>

<Paragraph number="843" book="pthi">
Tayo antā—  sakkāyo anto, sakkāyasamudayo anto, sakkāyanirodho anto. (25)
</Paragraph>

<Paragraph number="844" book="pthi">
Tisso vedanā—  sukhā vedanā, dukkhā vedanā, adukkhamasukhā vedanā. (26)
</Paragraph>

<Paragraph number="845" book="pthi">
Tisso dukkhatā—  dukkhadukkhatā, saṅkhāradukkhatā, vipariṇāmadukkhatā. (27)
</Paragraph>

<Paragraph number="846" book="pthi">
Tayo rāsī—  micchattaniyato rāsi, sammattaniyato rāsi, aniyato rāsi. (28)
</Paragraph>

<Paragraph number="847" book="pthi">
Tayo tamā—  atītaṃ vā addhānaṃ ārabbha kaṅkhati vicikicchati nādhimuccati na sampasīdati, anāgataṃ vā addhānaṃ ārabbha kaṅkhati vicikicchati nādhimuccati na sampasīdati, etarahi vā paccuppannaṃ addhānaṃ ārabbha kaṅkhati vicikicchati nādhimuccati na sampasīdati. (29)
</Paragraph>

<Paragraph number="848" book="pthi">
Tīṇi tathāgatassa arakkheyyāni—  parisuddhakāyasamācāro āvuso tathāgato, natthi tathāgatassa kāyaduccaritaṃ, yaṃ tathāgato rakkheyya—  ‘mā me idaṃ paro aññāsī’ti. Parisuddhavacīsamācāro āvuso, tathāgato, natthi tathāgatassa vacīduccaritaṃ, yaṃ tathāgato rakkheyya—  ‘mā me idaṃ paro aññāsī’ti. Parisuddhamanosamācāro, āvuso, tathāgato, natthi tathāgatassa manoduccaritaṃ yaṃ tathāgato rakkheyya—  ‘mā me idaṃ paro aññāsī’ti. (30)
</Paragraph>

<Paragraph number="849" book="pthi">
Tayo kiñcanā—  rāgo kiñcanaṃ, doso kiñcanaṃ, moho kiñcanaṃ. (31)
</Paragraph>

<Paragraph number="850" book="pthi">
Tayo aggī—  rāgaggi, dosaggi, mohaggi. (32)
</Paragraph>

<Paragraph number="851" book="pthi">
Aparepi tayo aggī—  āhuneyyaggi, gahapataggi, dakkhiṇeyyaggi. (33)
</Paragraph>

<Paragraph number="852" book="pthi">
Tividhena rūpasaṅgaho—  sanidassanasappaṭighaṃ rūpaṃ, anidassanasappaṭighaṃ rūpaṃ, anidassanaappaṭighaṃ rūpaṃ. (34)
</Paragraph>

<Paragraph number="853" book="pthi">
Tayo saṅkhārā—  puññābhisaṅkhāro, apuññābhisaṅkhāro, āneñjābhisaṅkhāro. (35)
</Paragraph>

<Paragraph number="854" book="pthi">
Tayo puggalā—  sekkho puggalo, asekkho puggalo, nevasekkho nāsekkho puggalo. (36)
</Paragraph>

<Paragraph number="855" book="pthi">
Tayo therā—  jātithero, dhammathero, sammutithero. (37)
</Paragraph>

<Paragraph number="856" book="pthi">
Tīṇi puññakiriyavatthūni—  dānamayaṃ puññakiriyavatthu, sīlamayaṃ puññakiriyavatthu, bhāvanāmayaṃ puññakiriyavatthu. (38)
</Paragraph>

<Paragraph number="857" book="pthi">
Tīṇi codanāvatthūni—  diṭṭhena, sutena, parisaṅkāya. (39)
</Paragraph>

<Paragraph number="858" book="pthi">
Tisso kāmūpapattiyo—  santāvuso sattā paccupaṭṭhitakāmā, te paccupaṭṭhitesu kāmesu vasaṃ vattenti, seyyathāpi manussā ekacce ca devā ekacce ca vinipātikā. Ayaṃ paṭhamā kāmūpapatti. Santāvuso, sattā nimmitakāmā, te nimminitvā nimminitvā kāmesu vasaṃ vattenti, seyyathāpi devā nimmānaratī. Ayaṃ dutiyā kāmūpapatti. Santāvuso sattā paranimmitakāmā, te paranimmitesu kāmesu vasaṃ vattenti, seyyathāpi devā paranimmitavasavattī. Ayaṃ tatiyā kāmūpapatti. (40)
</Paragraph>

<Paragraph number="859" book="pthi">
Tisso sukhūpapattiyo—  santāvuso sattā uppādetvā uppādetvā sukhaṃ viharanti, seyyathāpi devā brahmakāyikā. Ayaṃ paṭhamā sukhūpapatti. Santāvuso, sattā sukhena abhisannā parisannā paripūrā paripphuṭā. Te kadāci karahaci udānaṃ udānenti—  ‘aho sukhaṃ, aho sukhan’ti, seyyathāpi devā ābhassarā. Ayaṃ dutiyā sukhūpapatti. Santāvuso, sattā sukhena abhisannā parisannā paripūrā paripphuṭā. Te santaṃyeva tusitā sukhaṃ paṭisaṃvedenti, seyyathāpi devā subhakiṇhā. Ayaṃ tatiyā sukhūpapatti. (41)
</Paragraph>

<Paragraph number="860" book="pthi">
Tisso paññā—  sekkhā paññā, asekkhā paññā, nevasekkhānāsekkhā paññā. (42)
</Paragraph>

<Paragraph number="861" book="pthi">
Aparāpi tisso paññā—  cintāmayā paññā, sutamayā paññā, bhāvanāmayā paññā. (43)
</Paragraph>

<Paragraph number="862" book="pthi">
Tīṇāvudhāni—  sutāvudhaṃ, pavivekāvudhaṃ, paññāvudhaṃ. (44)
</Paragraph>

<Paragraph number="863" book="pthi">
Tīṇindriyāni—  anaññātaññassāmītindriyaṃ, aññindriyaṃ, aññātāvindriyaṃ. (45)
</Paragraph>

<Paragraph number="864" book="pthi">
Tīṇi cakkhūni—  maṃsacakkhu, dibbacakkhu, paññācakkhu. (46)
</Paragraph>

<Paragraph number="865" book="pthi">
Tisso sikkhā—  adhisīlasikkhā, adhicittasikkhā, adhipaññāsikkhā. (47)
</Paragraph>

<Paragraph number="866" book="pthi">
Tisso bhāvanā—  kāyabhāvanā, cittabhāvanā, paññābhāvanā. (48)
</Paragraph>

<Paragraph number="867" book="pthi">
Tīṇi anuttariyāni—  dassanānuttariyaṃ, paṭipadānuttariyaṃ, vimuttānuttariyaṃ. (49)
</Paragraph>

<Paragraph number="868" book="pthi">
Tayo samādhī—  savitakkasavicāro samādhi, avitakkavicāramatto samādhi, avitakkaavicāro samādhi. (50)
</Paragraph>

<Paragraph number="869" book="pthi">
Aparepi tayo samādhī—  suññato samādhi, animitto samādhi, appaṇihito samādhi. (51)
</Paragraph>

<Paragraph number="870" book="pthi">
Tīṇi soceyyāni—  kāyasoceyyaṃ, vacīsoceyyaṃ, manosoceyyaṃ. (52)
</Paragraph>

<Paragraph number="871" book="pthi">
Tīṇi moneyyāni—  kāyamoneyyaṃ, vacīmoneyyaṃ, manomoneyyaṃ. (53)
</Paragraph>

<Paragraph number="872" book="pthi">
Tīṇi kosallāni—  āyakosallaṃ, apāyakosallaṃ, upāyakosallaṃ. (54)
</Paragraph>

<Paragraph number="873" book="pthi">
Tayo madā—  ārogyamado, yobbanamado, jīvitamado. (55)
</Paragraph>

<Paragraph number="874" book="pthi">
Tīṇi ādhipateyyāni—  attādhipateyyaṃ, lokādhipateyyaṃ, dhammādhipateyyaṃ. (56)
</Paragraph>

<Paragraph number="875" book="pthi">
Tīṇi kathāvatthūni—  atītaṃ vā addhānaṃ ārabbha kathaṃ katheyya—  ‘evaṃ ahosi atītamaddhānan’ti; anāgataṃ vā addhānaṃ ārabbha kathaṃ katheyya—  ‘evaṃ bhavissati anāgatamaddhānan’ti; etarahi vā paccuppannaṃ addhānaṃ ārabbha kathaṃ katheyya—  ‘evaṃ hoti etarahi paccuppannaṃ addhānan’ti. (57)
</Paragraph>

<Paragraph number="876" book="pthi">
Tisso vijjā—  pubbenivāsānussatiñāṇaṃ vijjā, sattānaṃ cutūpapāteñāṇaṃ vijjā, āsavānaṃ khayeñāṇaṃ vijjā. (58)
</Paragraph>

<Paragraph number="877" book="pthi">
Tayo vihārā—  dibbo vihāro, brahmā vihāro, ariyo vihāro. (59)
</Paragraph>

<Paragraph number="878" book="pthi">
Tīṇi pāṭihāriyāni—  iddhipāṭihāriyaṃ, ādesanāpāṭihāriyaṃ, anusāsanīpāṭihāriyaṃ. (60)
</Paragraph>

<Paragraph number="879" book="pthi">
Ime kho, āvuso, tena bhagavatā jānatā passatā arahatā sammāsambuddhena tayo dhammā sammadakkhātā. Tattha sabbeheva saṅgāyitabbaṃ …pe…  atthāya hitāya sukhāya devamanussānaṃ.
</Paragraph>
</Division>