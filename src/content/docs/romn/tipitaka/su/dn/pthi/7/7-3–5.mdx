---
title: "7.3–5 Āyatapaṇhitāditilakkhaṇaṃ"
tableOfContents: false
sidebar:
  order: 15
type: "tipitaka"
basket: "su"
book: "pthi"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Paragraph type="center" book="pthi">
## 425\. Āyatapaṇhitāditilakkhaṇaṃ
</Paragraph>

<Division number="206" book="pthi">

<Paragraph number="426" book="pthi">
“Yampi, bhikkhave, tathāgato purimaṃ jātiṃ purimaṃ bhavaṃ purimaṃ niketaṃ pubbe manussabhūto samāno pāṇātipātaṃ pahāya pāṇātipātā paṭivirato ahosi nihitadaṇḍo nihitasattho lajjī dayāpanno, sabbapāṇabhūtahitānukampī vihāsi. So tassa kammassa kaṭattā upacitattā ussannattā vipulattā …pe…  so tato cuto itthattaṃ āgato samāno imāni tīṇi mahāpurisalakkhaṇāni paṭilabhati. Āyatapaṇhi ca hoti, dīghaṅguli ca brahmujugatto ca.
</Paragraph>

<Paragraph number="427" book="pthi">
So tehi lakkhaṇehi samannāgato sace agāraṃ ajjhāvasati, rājā hoti cakkavattī …pe…  rājā samāno kiṃ labhati? Dīghāyuko hoti ciraṭṭhitiko, dīghamāyuṃ pāleti, na sakkā hoti antarā jīvitā voropetuṃ kenaci manussabhūtena paccatthikena paccāmittena. Rājā samāno idaṃ labhati …pe…  buddho samāno kiṃ labhati? Dīghāyuko hoti ciraṭṭhitiko, dīghamāyuṃ pāleti, na sakkā hoti antarā jīvitā voropetuṃ paccatthikehi paccāmittehi samaṇena vā brāhmaṇena vā devena vā mārena vā brahmunā vā kenaci vā lokasmiṃ. Buddho samāno idaṃ labhati”. Etamatthaṃ bhagavā avoca.
</Paragraph>

</Division>
<Division number="207" book="pthi">

<Paragraph number="428" book="pthi">
Tatthetaṃ vuccati—
</Paragraph>

<Paragraph number="429" type="verses" book="pthi">
_“Māraṇavadhabhayattano viditvā,_  
_Paṭivirato paraṃ māraṇāyahosi;_  
_Tena sucaritena saggamagamā,_  
_Sukataphalavipākamanubhosi._  

</Paragraph>

<Paragraph number="430" type="verses" book="pthi">
_Caviya punaridhāgato samāno,_  
_Paṭilabhati idha tīṇi lakkhaṇāni;_  
_Bhavati vipuladīghapāsaṇhiko,_  
_Brahmāva suju subho sujātagatto._  

</Paragraph>

<Paragraph number="431" type="verses" book="pthi">
_Subhujo susu susaṇṭhito sujāto,_  
_Mudutalunaṅguliyassa honti;_  
_Dīghā tībhi purisavaraggalakkhaṇehi,_  
_Cirayapanāya kumāramādisanti._  

</Paragraph>

<Paragraph number="432" type="verses" book="pthi">
_Bhavati yadi gihī ciraṃ yapeti,_  
_Cirataraṃ pabbajati yadi tato hi;_  
_Yāpayati ca vasiddhibhāvanāya,_  
_Iti dīghāyukatāya taṃ nimittan”ti._
</Paragraph>
</Division>