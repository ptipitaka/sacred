---
title: "7.11 Eṇijaṅghalakkhaṇaṃ"
tableOfContents: false
sidebar:
  order: 2
type: "tipitaka"
basket: "su"
book: "pthi"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Paragraph type="center" book="pthi">
## 457\. Eṇijaṅghalakkhaṇaṃ
</Paragraph>

<Division number="214" book="pthi" bookNo="8" page="127">

<Paragraph number="458" book="pthi">
“Yampi, bhikkhave, tathāgato purimaṃ jātiṃ purimaṃ bhavaṃ purimaṃ niketaṃ pubbe manussabhūto samāno sakkaccaṃ vācetā ahosi sippaṃ vā vijjaṃ vā caraṇaṃ vā kammaṃ vā—  ‘kintime khippaṃ vijāneyyuṃ, khippaṃ paṭipajjeyyuṃ, na ciraṃ kilisseyyun’”ti. So tassa kammassa kaṭattā …pe…  so tato cuto itthattaṃ āgato samāno imaṃ mahāpurisalakkhaṇaṃ paṭilabhati. Eṇijaṅgho hoti.
</Paragraph>

<Paragraph number="459" book="pthi">
So tena lakkhaṇena samannāgato sace agāraṃ ajjhāvasati, rājā hoti cakkavattī …pe…  rājā samāno kiṃ labhati? Yāni tāni rājārahāni rājaṅgāni rājūpabhogāni rājānucchavikāni tāni khippaṃ paṭilabhati. Rājā samāno idaṃ labhati …pe…  buddho samāno kiṃ labhati? Yāni tāni samaṇārahāni samaṇaṅgāni samaṇūpabhogāni samaṇānucchavikāni, tāni khippaṃ paṭilabhati. Buddho samāno idaṃ labhati”. Etamatthaṃ bhagavā avoca.
</Paragraph>

</Division>
<Division number="215" book="pthi" bookNo="8" page="128">

<Paragraph number="460" book="pthi">
Tatthetaṃ vuccati—
</Paragraph>

<Paragraph number="461" type="verses" book="pthi">
_“Sippesu vijjācaraṇesu kammesu,_  
_Kathaṃ vijāneyyuṃ lahunti icchati;_  
_Yadūpaghātāya na hoti kassaci,_  
_Vāceti khippaṃ na ciraṃ kilissati._  

</Paragraph>

<Paragraph number="462" type="verses" book="pthi">
_Taṃ kammaṃ katvā kusalaṃ sukhudrayaṃ,_  
_Jaṅghā manuññā labhate susaṇṭhitā;_  
_Vaṭṭā sujātā anupubbamuggatā,_  
_Uddhaggalomā sukhumattacotthatā._  

</Paragraph>

<Paragraph number="463" type="verses" book="pthi">
_Eṇeyyajaṅghoti tamāhu puggalaṃ,_  
_Sampattiyā khippamidhāhu lakkhaṇaṃ;_  
_Gehānulomāni yadābhikaṅkhati,_  
_Apabbajaṃ khippamidhādhigacchati._  

</Paragraph>

<Paragraph number="464" type="verses" book="pthi">
_Sace ca pabbajjamupeti tādiso,_  
_Nekkhammachandābhirato vicakkhaṇo;_  
_Anucchavikassa yadānulomikaṃ,_  
_Taṃ vindati khippamanomavikkamo”ti._
</Paragraph>
</Division>