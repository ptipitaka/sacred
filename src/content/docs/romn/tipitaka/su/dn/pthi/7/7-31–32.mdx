---
title: "7.31–32 Samadantasusukkadāṭhālakkhaṇāni"
tableOfContents: false
sidebar:
  order: 17
type: "tipitaka"
basket: "su"
book: "pthi"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Paragraph type="center" book="pthi">
## 561\. Samadantasusukkadāṭhālakkhaṇāni
</Paragraph>

<Division number="240" book="pthi">

<Paragraph number="562" book="pthi">
“Yampi, bhikkhave, tathāgato purimaṃ jātiṃ purimaṃ bhavaṃ purimaṃ niketaṃ pubbe manussabhūto samāno micchājīvaṃ pahāya sammāājīvena jīvikaṃ kappesi, tulākūṭakaṃsakūṭamānakūṭaukkoṭanavañcananikatisāciyogachedanavadhabandhanaviparāmosaālopasahasākārā paṭivirato ahosi. So tassa kammassa kaṭattā upacitattā ussannattā vipulattā kāyassa bhedā paraṃ maraṇā sugatiṃ saggaṃ lokaṃ upapajjati. So tattha aññe deve dasahi ṭhānehi adhigaṇhāti dibbena āyunā dibbena vaṇṇena dibbena sukhena dibbena yasena dibbena ādhipateyyena dibbehi rūpehi dibbehi saddehi dibbehi gandhehi dibbehi rasehi dibbehi phoṭṭhabbehi. So tato cuto itthattaṃ āgato samāno imāni dve mahāpurisalakkhaṇāni paṭilabhati, samadanto ca hoti susukkadāṭho ca.
</Paragraph>

<Paragraph number="563" book="pthi">
So tehi lakkhaṇehi samannāgato sace agāraṃ ajjhāvasati, rājā hoti cakkavattī dhammiko dhammarājā cāturanto vijitāvī janapadatthāvariyappatto sattaratanasamannāgato. Tassimāni satta ratanāni bhavanti, seyyathidaṃ—  cakkaratanaṃ hatthiratanaṃ assaratanaṃ maṇiratanaṃ itthiratanaṃ gahapatiratanaṃ pariṇāyakaratanameva sattamaṃ. Parosahassaṃ kho panassa puttā bhavanti sūrā vīraṅgarūpā parasenappamaddanā. So imaṃ pathaviṃ sāgarapariyantaṃ akhilamanimittamakaṇṭakaṃ iddhaṃ phītaṃ khemaṃ sivaṃ nirabbudaṃ adaṇḍena asatthena dhammena abhivijiya ajjhāvasati. Rājā samāno kiṃ labhati? Suciparivāro hoti sucissa honti parivārā brāhmaṇagahapatikā negamajānapadā gaṇakamahāmattā anīkaṭṭhā dovārikā amaccā pārisajjā rājāno bhogiyā kumārā. Rājā samāno idaṃ labhati.
</Paragraph>

<Paragraph number="564" book="pthi">
Sace kho pana agārasmā anagāriyaṃ pabbajati, arahaṃ hoti sammāsambuddho loke vivaṭṭacchado. Buddho samāno kiṃ labhati? Suciparivāro hoti, sucissa honti parivārā, bhikkhū bhikkhuniyo upāsakā upāsikāyo devā manussā asurā nāgā gandhabbā. Buddho samāno idaṃ labhati”. Etamatthaṃ bhagavā avoca.
</Paragraph>

</Division>
<Division number="241" book="pthi">

<Paragraph number="565" book="pthi">
Tatthetaṃ vuccati—
</Paragraph>

<Paragraph number="566" type="verses" book="pthi">
_“Micchājīvañca avassaji samena vuttiṃ,_  
_Sucinā so janayittha dhammikena;_  
_Ahitamapi ca apanudi,_  
_Hitamapi ca bahujanasukhañca acari._  

</Paragraph>

<Paragraph number="567" type="verses" book="pthi">
_Sagge vedayati naro sukhapphalāni,_  
_Karitvā nipuṇebhi vidūhi sabbhi;_  
_Vaṇṇitāni tidivapuravarasamo,_  
_Abhiramati ratikhiḍḍāsamaṅgī._  

</Paragraph>

<Paragraph number="568" type="verses" book="pthi">
_Laddhāna mānusakaṃ bhavaṃ tato,_  
_Cavitvāna sukataphalavipākaṃ;_  
_Sesakena paṭilabhati lapanajaṃ,_  
_Samamapi sucisusukkaṃ._  

</Paragraph>

<Paragraph number="569" type="verses" book="pthi">
_Taṃ veyyañjanikā samāgatā bahavo,_  
_Byākaṃsu nipuṇasammatā manujā;_  
_Sucijanaparivāragaṇo bhavati,_  
_Dijasamasukkasucisobhanadanto._  

</Paragraph>

<Paragraph number="570" type="verses" book="pthi">
_Rañño hoti bahujano,_  
_Suciparivāro mahatiṃ mahiṃ anusāsato;_  
_Pasayha na ca janapadatudanaṃ,_  
_Hitamapi ca bahujanasukhañca caranti._  

</Paragraph>

<Paragraph number="571" type="verses" book="pthi">
_Atha ce pabbajati bhavati vipāpo,_  
_Samaṇo samitarajo vivaṭṭacchado;_  
_Vigatadarathakilamatho,_  
_Imamapi ca paramapi ca passati lokaṃ._  

</Paragraph>

<Paragraph number="572" type="verses" book="pthi">
_Tassovādakarā bahugihī ca pabbajitā ca,_  
_Asuciṃ garahitaṃ dhunanti pāpaṃ;_  
_Sa hi sucibhi parivuto bhavati,_  
_Malakhilakalikilese panudehī”ti._  

</Paragraph>

<Paragraph number="573" book="pthi">
Idamavoca bhagavā. Attamanā te bhikkhū bhagavato bhāsitaṃ abhinandunti.

</Paragraph>
</Division>

<Paragraph number="574" type="center" book="pthi">
Lakkhaṇasuttaṃ niṭṭhitaṃ sattamaṃ.
</Paragraph>