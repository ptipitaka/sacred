---
title: "9.1 Paṭhamabhāṇavāra"
tableOfContents: false
sidebar:
  order: 1
type: "tipitaka"
basket: "su"
book: "pthi"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="275" book="pthi" bookNo="8" page="158">

<Paragraph number="641" book="pthi">
Evaṃ me sutaṃ—  ekaṃ samayaṃ bhagavā rājagahe viharati gijjhakūṭe pabbate. Atha kho cattāro mahārājā mahatiyā ca yakkhasenāya mahatiyā ca gandhabbasenāya mahatiyā ca kumbhaṇḍasenāya mahatiyā ca nāgasenāya catuddisaṃ rakkhaṃ ṭhapetvā catuddisaṃ gumbaṃ ṭhapetvā catuddisaṃ ovaraṇaṃ ṭhapetvā abhikkantāya rattiyā abhikkantavaṇṇā kevalakappaṃ gijjhakūṭaṃ pabbataṃ obhāsetvā yena bhagavā tenupasaṅkamiṃsu; upasaṅkamitvā bhagavantaṃ abhivādetvā ekamantaṃ nisīdiṃsu. Tepi kho yakkhā appekacce bhagavantaṃ abhivādetvā ekamantaṃ nisīdiṃsu, appekacce bhagavatā saddhiṃ sammodiṃsu, sammodanīyaṃ kathaṃ sāraṇīyaṃ vītisāretvā ekamantaṃ nisīdiṃsu, appekacce yena bhagavā tenañjaliṃ paṇāmetvā ekamantaṃ nisīdiṃsu, appekacce nāmagottaṃ sāvetvā ekamantaṃ nisīdiṃsu, appekacce tuṇhībhūtā ekamantaṃ nisīdiṃsu.
</Paragraph>

</Division>
<Division number="276" book="pthi" bookNo="8" page="158">

<Paragraph number="642" book="pthi">
Ekamantaṃ nisinno kho vessavaṇo mahārājā bhagavantaṃ etadavoca—  “santi hi, bhante, uḷārā yakkhā bhagavato appasannā. Santi hi, bhante, uḷārā yakkhā bhagavato pasannā. Santi hi, bhante, majjhimā yakkhā bhagavato appasannā. Santi hi, bhante, majjhimā yakkhā bhagavato pasannā. Santi hi, bhante, nīcā yakkhā bhagavato appasannā. Santi hi, bhante, nīcā yakkhā bhagavato pasannā. Yebhuyyena kho pana, bhante, yakkhā appasannāyeva bhagavato. Taṃ kissa hetu? Bhagavā hi, bhante, pāṇātipātā veramaṇiyā dhammaṃ deseti, adinnādānā veramaṇiyā dhammaṃ deseti, kāmesumicchācārā veramaṇiyā dhammaṃ deseti, musāvādā veramaṇiyā dhammaṃ deseti, surāmerayamajjappamādaṭṭhānā veramaṇiyā dhammaṃ deseti. Yebhuyyena kho pana, bhante, yakkhā appaṭiviratāyeva pāṇātipātā, appaṭiviratā adinnādānā, appaṭiviratā kāmesumicchācārā, appaṭiviratā musāvādā, appaṭiviratā surāmerayamajjappamādaṭṭhānā. Tesaṃ taṃ hoti appiyaṃ amanāpaṃ. Santi hi, bhante, bhagavato sāvakā araññavanapatthāni pantāni senāsanāni paṭisevanti appasaddāni appanigghosāni vijanavātāni manussarāhasseyyakāni paṭisallānasāruppāni. Tattha santi uḷārā yakkhā nivāsino, ye imasmiṃ bhagavato pāvacane appasannā. Tesaṃ pasādāya uggaṇhātu, bhante, bhagavā āṭānāṭiyaṃ rakkhaṃ bhikkhūnaṃ bhikkhunīnaṃ upāsakānaṃ upāsikānaṃ guttiyā rakkhāya avihiṃsāya phāsuvihārāyā”ti. Adhivāsesi bhagavā tuṇhībhāvena.
</Paragraph>

<Paragraph number="643" book="pthi">
Atha kho vessavaṇo mahārājā bhagavato adhivāsanaṃ viditvā tāyaṃ velāyaṃ imaṃ āṭānāṭiyaṃ rakkhaṃ abhāsi—
</Paragraph>

</Division>
<Division number="277" book="pthi" bookNo="8" page="159">

<Paragraph number="644" type="verses" book="pthi">
_“Vipassissa ca namatthu,_  
_cakkhumantassa sirīmato;_  
_Sikhissapi ca namatthu,_  
_sabbabhūtānukampino._  

</Paragraph>

<Paragraph number="645" type="verses" book="pthi">
_Vessabhussa ca namatthu,_  
_nhātakassa tapassino;_  
_Namatthu kakusandhassa,_  
_mārasenāpamaddino._  

</Paragraph>

<Paragraph number="646" type="verses" book="pthi">
_Koṇāgamanassa namatthu,_  
_brāhmaṇassa vusīmato;_  
_Kassapassa ca namatthu,_  
_vippamuttassa sabbadhi._  

</Paragraph>

<Paragraph number="647" type="verses" book="pthi">
_Aṅgīrasassa namatthu,_  
_sakyaputtassa sirīmato;_  
_Yo imaṃ dhammaṃ desesi,_  
_sabbadukkhāpanūdanaṃ._  

</Paragraph>

<Paragraph number="648" type="verses" book="pthi">
_Ye cāpi nibbutā loke,_  
_yathābhūtaṃ vipassisuṃ;_  
_Te janā apisuṇātha,_  
_mahantā vītasāradā._  

</Paragraph>

<Paragraph number="649" type="verses" book="pthi">
_Hitaṃ devamanussānaṃ,_  
_yaṃ namassanti gotamaṃ;_  
_Vijjācaraṇasampannaṃ,_  
_mahantaṃ vītasāradaṃ._  

</Paragraph>

</Division>
<Division number="278" book="pthi" bookNo="8" page="159">

<Paragraph number="650" type="verses" book="pthi">
_Yato uggacchati sūriyo,_  
_ādicco maṇḍalī mahā;_  
_Yassa cuggacchamānassa,_  
_saṃvarīpi nirujjhati;_  
_Yassa cuggate sūriye,_  
_‘divaso’ti pavuccati._  

</Paragraph>

<Paragraph number="651" type="verses" book="pthi">
_Rahadopi tattha gambhīro,_  
_samuddo saritodako;_  
_Evaṃ taṃ tattha jānanti,_  
_‘samuddo saritodako’._  

</Paragraph>

<Paragraph number="652" type="verses" book="pthi">
_Ito ‘sā purimā disā’,_  
_iti naṃ ācikkhatī jano;_  
_Yaṃ disaṃ abhipāleti,_  
_mahārājā yasassi so._  

</Paragraph>

<Paragraph number="653" type="verses" book="pthi">
_Gandhabbānaṃ adhipati,_  
_‘dhataraṭṭho’ti nāmaso;_  
_Ramatī naccagītehi,_  
_gandhabbehi purakkhato._  

</Paragraph>

<Paragraph number="654" type="verses" book="pthi">
_Puttāpi tassa bahavo,_  
_ekanāmāti me sutaṃ;_  
_Asīti dasa eko ca,_  
_indanāmā mahabbalā._  

</Paragraph>

<Paragraph number="655" type="verses" book="pthi">
_Te cāpi buddhaṃ disvāna,_  
_buddhaṃ ādiccabandhunaṃ;_  
_Dūratova namassanti,_  
_mahantaṃ vītasāradaṃ._  

</Paragraph>

<Paragraph number="656" type="verses" book="pthi">
_Namo te purisājañña,_  
_namo te purisuttama;_  
_Kusalena samekkhasi,_  
_amanussāpi taṃ vandanti;_  
_Sutaṃ netaṃ abhiṇhaso,_  
_tasmā evaṃ vademase._  

</Paragraph>

<Paragraph number="657" type="verses" book="pthi">
_‘Jinaṃ vandatha gotamaṃ’,_  
_‘jinaṃ vandāma gotamaṃ;_  
_Vijjācaraṇasampannaṃ,_  
_buddhaṃ vandāma gotamaṃ’._  

</Paragraph>

</Division>
<Division number="279" book="pthi" bookNo="8" page="160">

<Paragraph number="658" type="verses" book="pthi">
_Yena petā pavuccanti,_  
_pisuṇā piṭṭhimaṃsikā;_  
_Pāṇātipātino luddā,_  
_corā nekatikā janā._  

</Paragraph>

<Paragraph number="659" type="verses" book="pthi">
_Ito ‘sā dakkhiṇā disā’,_  
_iti naṃ ācikkhatī jano;_  
_Yaṃ disaṃ abhipāleti,_  
_mahārājā yasassi so._  

</Paragraph>

<Paragraph number="660" type="verses" book="pthi">
_Kumbhaṇḍānaṃ adhipati,_  
_‘virūḷho’ iti nāmaso;_  
_Ramatī naccagītehi,_  
_kumbhaṇḍehi purakkhato._  

</Paragraph>

<Paragraph number="661" type="verses" book="pthi">
_Puttāpi tassa bahavo,_  
_ekanāmāti me sutaṃ;_  
_Asīti dasa eko ca,_  
_indanāmā mahabbalā._  

</Paragraph>

<Paragraph number="662" type="verses" book="pthi">
_Te cāpi buddhaṃ disvāna,_  
_buddhaṃ ādiccabandhunaṃ;_  
_Dūratova namassanti,_  
_mahantaṃ vītasāradaṃ._  

</Paragraph>

<Paragraph number="663" type="verses" book="pthi">
_Namo te purisājañña,_  
_namo te purisuttama;_  
_Kusalena samekkhasi,_  
_amanussāpi taṃ vandanti;_  
_Sutaṃ netaṃ abhiṇhaso,_  
_tasmā evaṃ vademase._  

</Paragraph>

<Paragraph number="664" type="verses" book="pthi">
_‘Jinaṃ vandatha gotamaṃ’,_  
_‘jinaṃ vandāma gotamaṃ;_  
_Vijjācaraṇasampannaṃ,_  
_buddhaṃ vandāma gotamaṃ’._  

</Paragraph>

</Division>
<Division number="280" book="pthi" bookNo="8" page="161">

<Paragraph number="665" type="verses" book="pthi">
_Yattha coggacchati sūriyo,_  
_ādicco maṇḍalī mahā;_  
_Yassa coggacchamānassa,_  
_divasopi nirujjhati;_  
_Yassa coggate sūriye,_  
_‘saṃvarī’ti pavuccati._  

</Paragraph>

<Paragraph number="666" type="verses" book="pthi">
_Rahadopi tattha gambhīro,_  
_samuddo saritodako;_  
_Evaṃ taṃ tattha jānanti,_  
_‘samuddo saritodako’._  

</Paragraph>

<Paragraph number="667" type="verses" book="pthi">
_Ito ‘sā pacchimā disā’,_  
_iti naṃ ācikkhatī jano;_  
_Yaṃ disaṃ abhipāleti,_  
_mahārājā yasassi so._  

</Paragraph>

<Paragraph number="668" type="verses" book="pthi">
_Nāgānañca adhipati,_  
_‘virūpakkho’ti nāmaso;_  
_Ramatī naccagītehi,_  
_nāgeheva purakkhato._  

</Paragraph>

<Paragraph number="669" type="verses" book="pthi">
_Puttāpi tassa bahavo,_  
_ekanāmāti me sutaṃ;_  
_Asīti dasa eko ca,_  
_indanāmā mahabbalā._  

</Paragraph>

<Paragraph number="670" type="verses" book="pthi">
_Te cāpi buddhaṃ disvāna,_  
_buddhaṃ ādiccabandhunaṃ;_  
_Dūratova namassanti,_  
_mahantaṃ vītasāradaṃ._  

</Paragraph>

<Paragraph number="671" type="verses" book="pthi">
_Namo te purisājañña,_  
_namo te purisuttama;_  
_Kusalena samekkhasi,_  
_amanussāpi taṃ vandanti;_  
_Sutaṃ netaṃ abhiṇhaso,_  
_tasmā evaṃ vademase._  

</Paragraph>

<Paragraph number="672" type="verses" book="pthi">
_‘Jinaṃ vandatha gotamaṃ’,_  
_‘jinaṃ vandāma gotamaṃ;_  
_Vijjācaraṇasampannaṃ,_  
_buddhaṃ vandāma gotamaṃ’._  

</Paragraph>

</Division>
<Division number="281" book="pthi" bookNo="8" page="161">

<Paragraph number="673" type="verses" book="pthi">
_Yena uttarakuruvho,_  
_mahāneru sudassano;_  
_Manussā tattha jāyanti,_  
_amamā apariggahā._  

</Paragraph>

<Paragraph number="674" type="verses" book="pthi">
_Na te bījaṃ pavapanti,_  
_napi nīyanti naṅgalā;_  
_Akaṭṭhapākimaṃ sāliṃ,_  
_paribhuñjanti mānusā._  

</Paragraph>

<Paragraph number="675" type="verses" book="pthi">
_Akaṇaṃ athusaṃ suddhaṃ,_  
_sugandhaṃ taṇḍulapphalaṃ;_  
_Tuṇḍikīre pacitvāna,_  
_tato bhuñjanti bhojanaṃ._  

</Paragraph>

<Paragraph number="676" type="verses" book="pthi">
_Gāviṃ ekakhuraṃ katvā,_  
_anuyanti disodisaṃ;_  
_Pasuṃ ekakhuraṃ katvā,_  
_anuyanti disodisaṃ._  

</Paragraph>

<Paragraph number="677" type="verses" book="pthi">
_Itthiṃ vā vāhanaṃ katvā,_  
_anuyanti disodisaṃ;_  
_Purisaṃ vāhanaṃ katvā,_  
_anuyanti disodisaṃ._  

</Paragraph>

<Paragraph number="678" type="verses" book="pthi">
_Kumāriṃ vāhanaṃ katvā,_  
_anuyanti disodisaṃ;_  
_Kumāraṃ vāhanaṃ katvā,_  
_anuyanti disodisaṃ._  

</Paragraph>

<Paragraph number="679" type="verses" book="pthi">
_Te yāne abhiruhitvā,_  
_Sabbā disā anupariyāyanti;_  
_Pacārā tassa rājino._  

</Paragraph>

<Paragraph number="680" type="verses" book="pthi">
_Hatthiyānaṃ assayānaṃ,_  
_dibbaṃ yānaṃ upaṭṭhitaṃ;_  
_Pāsādā sivikā ceva,_  
_mahārājassa yasassino._  

</Paragraph>

<Paragraph number="681" type="verses" book="pthi">
_Tassa ca nagarā ahu,_  
_Antalikkhe sumāpitā;_  
_Āṭānāṭā kusināṭā parakusināṭā,_  
_Nāṭasuriyā parakusiṭanāṭā._  

</Paragraph>

<Paragraph number="682" type="verses" book="pthi">
_Uttarena kasivanto,_  
_Janoghamaparena ca;_  
_Navanavutiyo ambaraambaravatiyo,_  
_Āḷakamandā nāma rājadhānī._  

</Paragraph>

<Paragraph number="683" type="verses" book="pthi">
_Kuverassa kho pana mārisa,_  
_Mahārājassa visāṇā nāma rājadhānī;_  
_Tasmā kuvero mahārājā,_  
_‘Vessavaṇo’ti pavuccati._  

</Paragraph>

<Paragraph number="684" type="verses" book="pthi">
_Paccesanto pakāsenti,_  
_Tatolā tattalā tatotalā;_  
_Ojasi tejasi tatojasī,_  
_Sūro rājā ariṭṭho nemi._  

</Paragraph>

<Paragraph number="685" type="verses" book="pthi">
_Rahadopi tattha dharaṇī nāma,_  
_Yato meghā pavassanti;_  
_Vassā yato patāyanti,_  
_Sabhāpi tattha sālavatī nāma._  

</Paragraph>

<Paragraph number="686" type="verses" book="pthi">
_Yattha yakkhā payirupāsanti,_  
_Tattha niccaphalā rukkhā;_  
_Nānā dijagaṇā yutā,_  
_Mayūrakoñcābhirudā;_  
_Kokilādīhi vagguhi._  

</Paragraph>

<Paragraph number="687" type="verses" book="pthi">
_Jīvañjīvakasaddettha,_  
_atho oṭṭhavacittakā;_  
_Kukkuṭakā kuḷīrakā,_  
_vane pokkharasātakā._  

</Paragraph>

<Paragraph number="688" type="verses" book="pthi">
_Sukasāḷikasaddettha,_  
_daṇḍamāṇavakāni ca;_  
_Sobhati sabbakālaṃ sā,_  
_kuveranaḷinī sadā._  

</Paragraph>

<Paragraph number="689" type="verses" book="pthi">
_Ito ‘sā uttarā disā’,_  
_iti naṃ ācikkhatī jano;_  
_Yaṃ disaṃ abhipāleti,_  
_mahārājā yasassi so._  

</Paragraph>

<Paragraph number="690" type="verses" book="pthi">
_Yakkhānañca adhipati,_  
_‘kuvero’ iti nāmaso;_  
_Ramatī naccagītehi,_  
_yakkheheva purakkhato._  

</Paragraph>

<Paragraph number="691" type="verses" book="pthi">
_Puttāpi tassa bahavo,_  
_ekanāmāti me sutaṃ;_  
_Asīti dasa eko ca,_  
_indanāmā mahabbalā._  

</Paragraph>

<Paragraph number="692" type="verses" book="pthi">
_Te cāpi buddhaṃ disvāna,_  
_buddhaṃ ādiccabandhunaṃ;_  
_Dūratova namassanti,_  
_mahantaṃ vītasāradaṃ._  

</Paragraph>

<Paragraph number="693" type="verses" book="pthi">
_Namo te purisājañña,_  
_namo te purisuttama;_  
_Kusalena samekkhasi,_  
_amanussāpi taṃ vandanti;_  
_Sutaṃ netaṃ abhiṇhaso,_  
_tasmā evaṃ vademase._  

</Paragraph>

<Paragraph number="694" type="verses" book="pthi">
_‘Jinaṃ vandatha gotamaṃ’,_  
_‘jinaṃ vandāma gotamaṃ;_  
_Vijjācaraṇasampannaṃ,_  
_buddhaṃ vandāma gotaman’ti._  

</Paragraph>

<Paragraph number="695" book="pthi">
Ayaṃ kho sā, mārisa, āṭānāṭiyā rakkhā bhikkhūnaṃ bhikkhunīnaṃ upāsakānaṃ upāsikānaṃ guttiyā rakkhāya avihiṃsāya phāsuvihārāya.
</Paragraph>

</Division>
<Division number="282" book="pthi" bookNo="8" page="164">

<Paragraph number="696" book="pthi">
Yassa kassaci, mārisa, bhikkhussa vā bhikkhuniyā vā upāsakassa vā upāsikāya vā ayaṃ āṭānāṭiyā rakkhā suggahitā bhavissati samattā pariyāputā. Tañce amanusso yakkho vā yakkhinī vā yakkhapotako vā yakkhapotikā vā yakkhamahāmatto vā yakkhapārisajjo vā yakkhapacāro vā, gandhabbo vā gandhabbī vā gandhabbapotako vā gandhabbapotikā vā gandhabbamahāmatto vā gandhabbapārisajjo vā gandhabbapacāro vā, kumbhaṇḍo vā kumbhaṇḍī vā kumbhaṇḍapotako vā kumbhaṇḍapotikā vā kumbhaṇḍamahāmatto vā kumbhaṇḍapārisajjo vā kumbhaṇḍapacāro vā, nāgo vā nāgī vā nāgapotako vā nāgapotikā vā nāgamahāmatto vā nāgapārisajjo vā nāgapacāro vā, paduṭṭhacitto bhikkhuṃ vā bhikkhuniṃ vā upāsakaṃ vā upāsikaṃ vā gacchantaṃ vā anugaccheyya, ṭhitaṃ vā upatiṭṭheyya, nisinnaṃ vā upanisīdeyya, nipannaṃ vā upanipajjeyya. Na me so, mārisa, amanusso labheyya gāmesu vā nigamesu vā sakkāraṃ vā garukāraṃ vā. Na me so, mārisa, amanusso labheyya āḷakamandāya nāma rājadhāniyā vatthuṃ vā vāsaṃ vā. Na me so, mārisa, amanusso labheyya yakkhānaṃ samitiṃ gantuṃ. Apissu naṃ, mārisa, amanussā anāvayhampi naṃ kareyyuṃ avivayhaṃ. Apissu naṃ, mārisa, amanussā attāhipi paripuṇṇāhi paribhāsāhi paribhāseyyuṃ. Apissu naṃ, mārisa, amanussā rittampissa pattaṃ sīse nikkujjeyyuṃ. Apissu naṃ, mārisa, amanussā sattadhāpissa muddhaṃ phāleyyuṃ.
</Paragraph>

<Paragraph number="697" book="pthi">
Santi hi, mārisa, amanussā caṇḍā ruddhā rabhasā, te neva mahārājānaṃ ādiyanti, na mahārājānaṃ purisakānaṃ ādiyanti, na mahārājānaṃ purisakānaṃ purisakānaṃ ādiyanti. Te kho te, mārisa, amanussā mahārājānaṃ avaruddhā nāma vuccanti. Seyyathāpi, mārisa, rañño māgadhassa vijite mahācorā. Te neva rañño māgadhassa ādiyanti, na rañño māgadhassa purisakānaṃ ādiyanti, na rañño māgadhassa purisakānaṃ purisakānaṃ ādiyanti. Te kho te, mārisa, mahācorā rañño māgadhassa avaruddhā nāma vuccanti. Evameva kho, mārisa, santi amanussā caṇḍā ruddhā rabhasā, te neva mahārājānaṃ ādiyanti, na mahārājānaṃ purisakānaṃ ādiyanti, na mahārājānaṃ purisakānaṃ purisakānaṃ ādiyanti. Te kho te, mārisa, amanussā mahārājānaṃ avaruddhā nāma vuccanti. Yo hi koci, mārisa, amanusso yakkho vā yakkhinī vā …pe…  gandhabbo vā gandhabbī vā …pe…  kumbhaṇḍo vā kumbhaṇḍī vā …pe…  nāgo vā nāgī vā nāgapotako vā nāgapotikā vā nāgamahāmatto vā nāgapārisajjo vā nāgapacāro vā paduṭṭhacitto bhikkhuṃ vā bhikkhuniṃ vā upāsakaṃ vā upāsikaṃ vā gacchantaṃ vā anugaccheyya, ṭhitaṃ vā upatiṭṭheyya, nisinnaṃ vā upanisīdeyya, nipannaṃ vā upanipajjeyya. Imesaṃ yakkhānaṃ mahāyakkhānaṃ senāpatīnaṃ mahāsenāpatīnaṃ ujjhāpetabbaṃ vikkanditabbaṃ viravitabbaṃ—  ‘ayaṃ yakkho gaṇhāti, ayaṃ yakkho āvisati, ayaṃ yakkho heṭheti, ayaṃ yakkho viheṭheti, ayaṃ yakkho hiṃsati, ayaṃ yakkho vihiṃsati, ayaṃ yakkho na muñcatī’ti.
</Paragraph>

</Division>
<Division number="283" book="pthi" bookNo="8" page="165">

<Paragraph number="698" book="pthi">
Katamesaṃ yakkhānaṃ mahāyakkhānaṃ senāpatīnaṃ mahāsenāpatīnaṃ?
</Paragraph>

<Paragraph number="699" type="verses" book="pthi">
_Indo somo varuṇo ca,_  
_bhāradvājo pajāpati;_  
_Candano kāmaseṭṭho ca,_  
_kinnughaṇḍu nighaṇḍu ca._  

</Paragraph>

<Paragraph number="700" type="verses" book="pthi">
_Panādo opamañño ca,_  
_devasūto ca mātali;_  
_Cittaseno ca gandhabbo,_  
_naḷo rājā janesabho._  

</Paragraph>

<Paragraph number="701" type="verses" book="pthi">
_Sātāgiro hemavato,_  
_puṇṇako karatiyo guḷo;_  
_Sivako mucalindo ca,_  
_vessāmitto yugandharo._  

</Paragraph>

<Paragraph number="702" type="verses" book="pthi">
_Gopālo supparodho ca,_  
_Hiri netti ca mandiyo;_  
_Pañcālacaṇḍo āḷavako,_  
_Pajjunno sumano sumukho;_  
_Dadhimukho maṇi māṇivaro dīgho,_  
_Atho serīsako saha._  

</Paragraph>

<Paragraph number="703" book="pthi">
Imesaṃ yakkhānaṃ mahāyakkhānaṃ senāpatīnaṃ mahāsenāpatīnaṃ ujjhāpetabbaṃ vikkanditabbaṃ viravitabbaṃ—  ‘ayaṃ yakkho gaṇhāti, ayaṃ yakkho āvisati, ayaṃ yakkho heṭheti, ayaṃ yakkho viheṭheti, ayaṃ yakkho hiṃsati, ayaṃ yakkho vihiṃsati, ayaṃ yakkho na muñcatī’ti.
</Paragraph>

<Paragraph number="704" book="pthi">
Ayaṃ kho sā, mārisa, āṭānāṭiyā rakkhā bhikkhūnaṃ bhikkhunīnaṃ upāsakānaṃ upāsikānaṃ guttiyā rakkhāya avihiṃsāya phāsuvihārāya. Handa ca dāni mayaṃ, mārisa, gacchāma bahukiccā mayaṃ bahukaraṇīyā”ti. “Yassadāni tumhe, mahārājāno, kālaṃ maññathā”ti.
</Paragraph>

</Division>
<Division number="284" book="pthi" bookNo="8" page="166">

<Paragraph number="705" book="pthi">
Atha kho cattāro mahārājā uṭṭhāyāsanā bhagavantaṃ abhivādetvā padakkhiṇaṃ katvā tatthevantaradhāyiṃsu. Tepi kho yakkhā uṭṭhāyāsanā appekacce bhagavantaṃ abhivādetvā padakkhiṇaṃ katvā tatthevantaradhāyiṃsu. Appekacce bhagavatā saddhiṃ sammodiṃsu, sammodanīyaṃ kathaṃ sāraṇīyaṃ vītisāretvā tatthevantaradhāyiṃsu. Appekacce yena bhagavā tenañjaliṃ paṇāmetvā tatthevantaradhāyiṃsu. Appekacce nāmagottaṃ sāvetvā tatthevantaradhāyiṃsu. Appekacce tuṇhībhūtā tatthevantaradhāyiṃsūti.

</Paragraph>
</Division>

<Paragraph number="706" type="center" book="pthi">
Paṭhamabhāṇavāro niṭṭhito.
</Paragraph>