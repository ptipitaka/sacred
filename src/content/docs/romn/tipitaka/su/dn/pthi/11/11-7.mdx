---
title: "11.7 Satta dhammā"
tableOfContents: false
sidebar:
  order: 8
type: "tipitaka"
basket: "su"
book: "pthi"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Paragraph type="center" book="pthi">
## 1235\. Satta dhammā
</Paragraph>

<Division number="357" book="pthi" bookNo="8" page="240">

<Paragraph number="1236" book="pthi">
Satta dhammā bahukārā …pe…  satta dhammā sacchikātabbā.
</Paragraph>

<Paragraph number="1237" book="pthi">
Katame satta dhammā <Emphasis>bahukārā?</Emphasis> Satta ariyadhanāni—  saddhādhanaṃ, sīladhanaṃ, hiridhanaṃ, ottappadhanaṃ, sutadhanaṃ, cāgadhanaṃ, paññādhanaṃ. Ime satta dhammā bahukārā. (1)
</Paragraph>

<Paragraph number="1238" book="pthi">
Katame satta dhammā <Emphasis>bhāvetabbā?</Emphasis> Satta sambojjhaṅgā—  satisambojjhaṅgo, dhammavicayasambojjhaṅgo, vīriyasambojjhaṅgo, pītisambojjhaṅgo, passaddhisambojjhaṅgo, samādhisambojjhaṅgo, upekkhāsambojjhaṅgo. Ime satta dhammā bhāvetabbā. (2)
</Paragraph>

<Paragraph number="1239" book="pthi">
Katame satta dhammā <Emphasis>pariññeyyā?</Emphasis> Satta viññāṇaṭṭhitiyo—  santāvuso, sattā nānattakāyā nānattasaññino, seyyathāpi manussā ekacce ca devā ekacce ca vinipātikā. Ayaṃ paṭhamā viññāṇaṭṭhiti. (3.1)
</Paragraph>

<Paragraph number="1240" book="pthi">
Santāvuso, sattā nānattakāyā ekattasaññino, seyyathāpi devā brahmakāyikā paṭhamābhinibbattā. Ayaṃ dutiyā viññāṇaṭṭhiti. (3.2)
</Paragraph>

<Paragraph number="1241" book="pthi">
Santāvuso, sattā ekattakāyā nānattasaññino, seyyathāpi devā ābhassarā. Ayaṃ tatiyā viññāṇaṭṭhiti. (3.3)
</Paragraph>

<Paragraph number="1242" book="pthi">
Santāvuso, sattā ekattakāyā ekattasaññino, seyyathāpi devā subhakiṇhā. Ayaṃ catutthī viññāṇaṭṭhiti. (3.4)
</Paragraph>

<Paragraph number="1243" book="pthi">
Santāvuso, sattā sabbaso rūpasaññānaṃ samatikkamā …pe…  ‘ananto ākāso’ti ākāsānañcāyatanūpagā. Ayaṃ pañcamī viññāṇaṭṭhiti. (3.5)
</Paragraph>

<Paragraph number="1244" book="pthi">
Santāvuso, sattā sabbaso ākāsānañcāyatanaṃ samatikkamma ‘anantaṃ viññāṇan’ti viññāṇañcāyatanūpagā. Ayaṃ chaṭṭhī viññāṇaṭṭhiti. (3.6)
</Paragraph>

<Paragraph number="1245" book="pthi">
Santāvuso, sattā sabbaso viññāṇañcāyatanaṃ samatikkamma ‘natthi kiñcī’ti ākiñcaññāyatanūpagā. Ayaṃ sattamī viññāṇaṭṭhiti. Ime satta dhammā pariññeyyā. (3.7)
</Paragraph>

<Paragraph number="1246" book="pthi">
Katame satta dhammā <Emphasis>pahātabbā?</Emphasis> Sattānusayā—  kāmarāgānusayo, paṭighānusayo, diṭṭhānusayo, vicikicchānusayo, mānānusayo, bhavarāgānusayo, avijjānusayo. Ime satta dhammā pahātabbā. (4)
</Paragraph>

<Paragraph number="1247" book="pthi">
Katame satta dhammā <Emphasis>hānabhāgiyā?</Emphasis> Satta asaddhammā—  idhāvuso, bhikkhu assaddho hoti, ahiriko hoti, anottappī hoti, appassuto hoti, kusīto hoti, muṭṭhassati hoti, duppañño hoti. Ime satta dhammā hānabhāgiyā. (5)
</Paragraph>

<Paragraph number="1248" book="pthi">
Katame satta dhammā <Emphasis>visesabhāgiyā?</Emphasis> Satta saddhammā—  idhāvuso, bhikkhu saddho hoti, hirimā hoti, ottappī hoti, bahussuto hoti, āraddhavīriyo hoti, upaṭṭhitassati hoti, paññavā hoti. Ime satta dhammā visesabhāgiyā. (6)
</Paragraph>

<Paragraph number="1249" book="pthi">
Katame satta dhammā <Emphasis>duppaṭivijjhā?</Emphasis> Satta sappurisadhammā—  idhāvuso, bhikkhu dhammaññū ca hoti atthaññū ca attaññū ca mattaññū ca kālaññū ca parisaññū ca puggalaññū ca. Ime satta dhammā duppaṭivijjhā. (7)
</Paragraph>

<Paragraph number="1250" book="pthi">
Katame satta dhammā <Emphasis>uppādetabbā?</Emphasis> Satta saññā—  aniccasaññā, anattasaññā, asubhasaññā, ādīnavasaññā, pahānasaññā, virāgasaññā, nirodhasaññā. Ime satta dhammā uppādetabbā. (8)
</Paragraph>

<Paragraph number="1251" book="pthi">
Katame satta dhammā <Emphasis>abhiññeyyā?</Emphasis> Satta niddasavatthūni—  idhāvuso, bhikkhu sikkhāsamādāne tibbacchando hoti, āyatiñca sikkhāsamādāne avigatapemo. Dhammanisantiyā tibbacchando hoti, āyatiñca dhammanisantiyā avigatapemo. Icchāvinaye tibbacchando hoti, āyatiñca icchāvinaye avigatapemo. Paṭisallāne tibbacchando hoti, āyatiñca paṭisallāne avigatapemo. Vīriyārambhe tibbacchando hoti, āyatiñca vīriyārambhe avigatapemo. Satinepakke tibbacchando hoti, āyatiñca satinepakke avigatapemo. Diṭṭhipaṭivedhe tibbacchando hoti, āyatiñca diṭṭhipaṭivedhe avigatapemo. Ime satta dhammā abhiññeyyā. (9)
</Paragraph>

<Paragraph number="1252" book="pthi">
Katame satta dhammā <Emphasis>sacchikātabbā?</Emphasis> Satta khīṇāsavabalāni—  idhāvuso, khīṇāsavassa bhikkhuno aniccato sabbe saṅkhārā yathābhūtaṃ sammappaññāya sudiṭṭhā honti. Yaṃpāvuso, khīṇāsavassa bhikkhuno aniccato sabbe saṅkhārā yathābhūtaṃ sammappaññāya sudiṭṭhā honti, idampi khīṇāsavassa bhikkhuno balaṃ hoti, yaṃ balaṃ āgamma khīṇāsavo bhikkhu āsavānaṃ khayaṃ paṭijānāti—  ‘khīṇā me āsavā’ti. (10.1)
</Paragraph>

<Paragraph number="1253" book="pthi">
Puna caparaṃ, āvuso, khīṇāsavassa bhikkhuno aṅgārakāsūpamā kāmā yathābhūtaṃ sammappaññāya sudiṭṭhā honti. Yaṃpāvuso …pe…  ‘khīṇā me āsavā’ti. (10.2)
</Paragraph>

<Paragraph number="1254" book="pthi">
Puna caparaṃ, āvuso, khīṇāsavassa bhikkhuno vivekaninnaṃ cittaṃ hoti vivekapoṇaṃ vivekapabbhāraṃ vivekaṭṭhaṃ nekkhammābhirataṃ byantībhūtaṃ sabbaso āsavaṭṭhāniyehi dhammehi. Yaṃpāvuso …pe…  ‘khīṇā me āsavā’ti. (10.3)
</Paragraph>

<Paragraph number="1255" book="pthi">
Puna caparaṃ, āvuso, khīṇāsavassa bhikkhuno cattāro satipaṭṭhānā bhāvitā honti subhāvitā. Yaṃpāvuso …pe…  ‘khīṇā me āsavā’ti. (10.4)
</Paragraph>

<Paragraph number="1256" book="pthi">
Puna caparaṃ, āvuso, khīṇāsavassa bhikkhuno pañcindriyāni bhāvitāni honti subhāvitāni. Yaṃpāvuso …pe…  ‘khīṇā me āsavā’ti. (10.5)
</Paragraph>

<Paragraph number="1257" book="pthi">
Puna caparaṃ, āvuso, khīṇāsavassa bhikkhuno satta bojjhaṅgā bhāvitā honti subhāvitā. Yaṃpāvuso …pe…  ‘khīṇā me āsavā’ti. (10.6)
</Paragraph>

<Paragraph number="1258" book="pthi">
Puna caparaṃ, āvuso, khīṇāsavassa bhikkhuno ariyo aṭṭhaṅgiko maggo bhāvito hoti subhāvito. Yaṃpāvuso, khīṇāsavassa bhikkhuno ariyo aṭṭhaṅgiko maggo bhāvito hoti subhāvito, idampi khīṇāsavassa bhikkhuno balaṃ hoti, yaṃ balaṃ āgamma khīṇāsavo bhikkhu āsavānaṃ khayaṃ paṭijānāti—  ‘khīṇā me āsavā’ti. Ime satta dhammā sacchikātabbā. (10.7)
</Paragraph>

<Paragraph number="1259" book="pthi">
Itime sattati dhammā bhūtā tacchā tathā avitathā anaññathā sammā tathāgatena abhisambuddhā.

</Paragraph>
</Division>

<Paragraph number="1260" type="center" book="pthi">
Paṭhamabhāṇavāro niṭṭhito.
</Paragraph>