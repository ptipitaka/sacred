---
title: "7.26–27 Cattālīsaaviraḷadantalakkhaṇāni"
tableOfContents: false
sidebar:
  order: 13
type: "tipitaka"
basket: "su"
book: "pthi"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Paragraph type="center" book="pthi">
## 537\. Cattālīsaaviraḷadantalakkhaṇāni
</Paragraph>

<Division number="234" book="pthi" bookNo="8" page="139">

<Paragraph number="538" book="pthi">
“Yampi, bhikkhave tathāgato purimaṃ jātiṃ purimaṃ bhavaṃ purimaṃ niketaṃ pubbe manussabhūto samāno pisuṇaṃ vācaṃ pahāya pisuṇāya vācāya paṭivirato ahosi. Ito sutvā na amutra akkhātā imesaṃ bhedāya, amutra vā sutvā na imesaṃ akkhātā amūsaṃ bhedāya, iti bhinnānaṃ vā sandhātā, sahitānaṃ vā anuppadātā, samaggārāmo samaggarato samagganandī samaggakaraṇiṃ vācaṃ bhāsitā ahosi. So tassa kammassa kaṭattā …pe…  so tato cuto itthattaṃ āgato samāno imāni dve mahāpurisalakkhaṇāni paṭilabhati. Cattālīsadanto ca hoti aviraḷadanto ca.
</Paragraph>

<Paragraph number="539" book="pthi">
So tehi lakkhaṇehi samannāgato sace agāraṃ ajjhāvasati, rājā hoti cakkavattī …pe…  rājā samāno kiṃ labhati? Abhejjapariso hoti, abhejjāssa honti parisā, brāhmaṇagahapatikā negamajānapadā gaṇakamahāmattā anīkaṭṭhā dovārikā amaccā pārisajjā rājāno bhogiyā kumārā. Rājā samāno idaṃ labhati…  buddho samāno kiṃ labhati? Abhejjapariso hoti, abhejjāssa honti parisā, bhikkhū bhikkhuniyo upāsakā upāsikāyo devā manussā asurā nāgā gandhabbā. Buddho samāno idaṃ labhati”. Etamatthaṃ bhagavā avoca.
</Paragraph>

</Division>
<Division number="235" book="pthi" bookNo="8" page="140">

<Paragraph number="540" book="pthi">
Tatthetaṃ vuccati—
</Paragraph>

<Paragraph number="541" type="verses" book="pthi">
_“Vebhūtiyaṃ sahitabhedakāriṃ,_  
_Bhedappavaḍḍhanavivādakāriṃ;_  
_Kalahappavaḍḍhanaākiccakāriṃ,_  
_Sahitānaṃ bhedajananiṃ na bhaṇi._  

</Paragraph>

<Paragraph number="542" type="verses" book="pthi">
_Avivādavaḍḍhanakariṃ sugiraṃ,_  
_Bhinnānusandhijananiṃ abhaṇi;_  
_Kalahaṃ janassa panudī samaṅgī,_  
_Sahitehi nandati pamodati ca._  

</Paragraph>

<Paragraph number="543" type="verses" book="pthi">
_Sugatīsu so phalavipākaṃ,_  
_Anubhavati tattha modati;_  
_Dantā idha honti aviraḷā sahitā,_  
_Caturo dasassa mukhajā susaṇṭhitā._  

</Paragraph>

<Paragraph number="544" type="verses" book="pthi">
_Yadi khattiyo bhavati bhūmipati,_  
_Avibhediyāssa parisā bhavati;_  
_Samaṇo ca hoti virajo vimalo,_  
_Parisāssa hoti anugatā acalā”ti._
</Paragraph>
</Division>