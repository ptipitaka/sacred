---
title: "8.12 Suhadamitta"
tableOfContents: false
sidebar:
  order: 4
type: "tipitaka"
basket: "su"
book: "pthi"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="260" book="pthi" bookNo="8" page="152">

<Paragraph number="612" book="pthi">
“Cattārome, gahapatiputta, mittā suhadā veditabbā. Upakāro mitto suhado veditabbo, samānasukhadukkho mitto suhado veditabbo, atthakkhāyī mitto suhado veditabbo, anukampako mitto suhado veditabbo.
</Paragraph>

</Division>
<Division number="261" book="pthi" bookNo="8" page="152">

<Paragraph number="613" book="pthi">
Catūhi kho, gahapatiputta, ṭhānehi upakāro mitto suhado veditabbo. Pamattaṃ rakkhati, pamattassa sāpateyyaṃ rakkhati, bhītassa saraṇaṃ hoti, uppannesu kiccakaraṇīyesu taddiguṇaṃ bhogaṃ anuppadeti. Imehi kho, gahapatiputta, catūhi ṭhānehi upakāro mitto suhado veditabbo.
</Paragraph>

</Division>
<Division number="262" book="pthi" bookNo="8" page="152">

<Paragraph number="614" book="pthi">
Catūhi kho, gahapatiputta, ṭhānehi samānasukhadukkho mitto suhado veditabbo. Guyhamassa ācikkhati, guyhamassa parigūhati, āpadāsu na vijahati, jīvitaṃpissa atthāya pariccattaṃ hoti. Imehi kho, gahapatiputta, catūhi ṭhānehi samānasukhadukkho mitto suhado veditabbo.
</Paragraph>

</Division>
<Division number="263" book="pthi" bookNo="8" page="153">

<Paragraph number="615" book="pthi">
Catūhi kho, gahapatiputta, ṭhānehi atthakkhāyī mitto suhado veditabbo. Pāpā nivāreti, kalyāṇe niveseti, assutaṃ sāveti, saggassa maggaṃ ācikkhati. Imehi kho, gahapatiputta, catūhi ṭhānehi atthakkhāyī mitto suhado veditabbo.
</Paragraph>

</Division>
<Division number="264" book="pthi" bookNo="8" page="153">

<Paragraph number="616" book="pthi">
Catūhi kho, gahapatiputta, ṭhānehi anukampako mitto suhado veditabbo. Abhavenassa na nandati, bhavenassa nandati, avaṇṇaṃ bhaṇamānaṃ nivāreti, vaṇṇaṃ bhaṇamānaṃ pasaṃsati. Imehi kho, gahapatiputta, catūhi ṭhānehi anukampako mitto suhado veditabbo”ti.
</Paragraph>

</Division>
<Division number="265" book="pthi" bookNo="8" page="153">

<Paragraph number="617" book="pthi">
Idamavoca bhagavā. Idaṃ vatvāna sugato athāparaṃ etadavoca satthā—
</Paragraph>

<Paragraph number="618" type="verses" book="pthi">
_“Upakāro ca yo mitto,_  
_sukhe dukkhe ca yo sakhā;_  
_Atthakkhāyī ca yo mitto,_  
_yo ca mittānukampako._  

</Paragraph>

<Paragraph number="619" type="verses" book="pthi">
_Etepi mitte cattāro,_  
_iti viññāya paṇḍito;_  
_Sakkaccaṃ payirupāseyya,_  
_mātā puttaṃva orasaṃ;_  
_Paṇḍito sīlasampanno,_  
_jalaṃ aggīva bhāsati._  

</Paragraph>

<Paragraph number="620" type="verses" book="pthi">
_Bhoge saṃharamānassa,_  
_bhamarasseva irīyato;_  
_Bhogā sannicayaṃ yanti,_  
_vammikovupacīyati._  

</Paragraph>

<Paragraph number="621" type="verses" book="pthi">
_Evaṃ bhoge samāhatvā,_  
_alamatto kule gihī;_  
_Catudhā vibhaje bhoge,_  
_sa ve mittāni ganthati._  

</Paragraph>

<Paragraph number="622" type="verses" book="pthi">
_Ekena bhoge bhuñjeyya,_  
_dvīhi kammaṃ payojaye;_  
_Catutthañca nidhāpeyya,_  
_āpadāsu bhavissatī”ti._
</Paragraph>
</Division>