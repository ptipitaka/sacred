---
title: "6.6.4 Reṇurājaāmantanā"
tableOfContents: false
sidebar:
  order: 4
type: "tipitaka"
basket: "su"
book: "dn-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="321" book="dn-maha" bookNo="7" page="195">

<Paragraph number="716" book="dn-maha">
Atha kho, bho, mahāgovindo brāhmaṇo yena reṇu rājā tenupasaṅkami; upasaṅkamitvā reṇuṃ rājānaṃ etadavoca—  “aññaṃ dāni bhavaṃ purohitaṃ pariyesatu, yo bhoto rajjaṃ anusāsissati. Icchāmahaṃ, bho, agārasmā anagāriyaṃ pabbajituṃ. Yathā kho pana me sutaṃ brahmuno āmagandhe bhāsamānassa, te na sunimmadayā agāraṃ ajjhāvasatā. Pabbajissāmahaṃ, bho, agārasmā anagāriyan”ti.
</Paragraph>

<Paragraph number="717" type="verses" book="dn-maha">
_“Āmantayāmi rājānaṃ,_  
_reṇuṃ bhūmipatiṃ ahaṃ;_  
_Tvaṃ pajānassu rajjena,_  
_nāhaṃ porohicce rame”._  

</Paragraph>

<Paragraph number="718" type="verses" book="dn-maha">
_“Sace te ūnaṃ kāmehi,_  
_ahaṃ paripūrayāmi te;_  
_Yo taṃ hiṃsati vāremi,_  
_bhūmisenāpati ahaṃ;_  
_Tuvaṃ pitā ahaṃ putto,_  
_mā no govinda pājahi”._  

</Paragraph>

<Paragraph number="719" type="verses" book="dn-maha">
_“Namatthi ūnaṃ kāmehi,_  
_hiṃsitā me na vijjati;_  
_Amanussavaco sutvā,_  
_tasmāhaṃ na gahe rame”._  

</Paragraph>

<Paragraph number="720" type="verses" book="dn-maha">
_“Amanusso kathaṃvaṇṇo,_  
_kiṃ te atthaṃ abhāsatha;_  
_Yañca sutvā jahāsi no,_  
_gehe amhe ca kevalī”._  

</Paragraph>

<Paragraph number="721" type="verses" book="dn-maha">
_“Upavutthassa me pubbe,_  
_yiṭṭhukāmassa me sato;_  
_Aggi pajjalito āsi,_  
_kusapattaparitthato._  

</Paragraph>

<Paragraph number="722" type="verses" book="dn-maha">
_Tato me brahmā pāturahu,_  
_brahmalokā sanantano;_  
_So me pañhaṃ viyākāsi,_  
_taṃ sutvā na gahe rame”._  

</Paragraph>

<Paragraph number="723" type="verses" book="dn-maha">
_“Saddahāmi ahaṃ bhoto,_  
_yaṃ tvaṃ govinda bhāsasi;_  
_Amanussavaco sutvā,_  
_kathaṃ vattetha aññathā._  

</Paragraph>

<Paragraph number="724" type="verses" book="dn-maha">
_Te taṃ anuvattissāma,_  
_satthā govinda no bhavaṃ;_  
_Maṇi yathā veḷuriyo,_  
_akāco vimalo subho;_  
_Evaṃ suddhā carissāma,_  
_govindassānusāsaneti._  

</Paragraph>

<Paragraph number="725" book="dn-maha">
Sace bhavaṃ govindo agārasmā anagāriyaṃ pabbajissati, mayampi agārasmā anagāriyaṃ pabbajissāma. Atha yā te gati, sā no gati bhavissatī”ti.
</Paragraph>
</Division>