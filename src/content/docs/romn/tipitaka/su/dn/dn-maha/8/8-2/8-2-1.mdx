---
title: "8.2.1 Gopakavatthu"
tableOfContents: false
sidebar:
  order: 1
type: "tipitaka"
basket: "su"
book: "dn-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="353" book="dn-maha">

<Paragraph number="851" book="dn-maha">
Idheva, bhante, kapilavatthusmiṃ gopikā nāma sakyadhītā ahosi buddhe pasannā dhamme pasannā saṃghe pasannā sīlesu paripūrakārinī. Sā itthittaṃ virājetvā purisattaṃ bhāvetvā kāyassa bhedā paraṃ maraṇā sugatiṃ saggaṃ lokaṃ upapannā. Devānaṃ tāvatiṃsānaṃ sahabyataṃ amhākaṃ puttattaṃ ajjhupagatā. Tatrapi naṃ evaṃ jānanti—  ‘gopako devaputto, gopako devaputto’ti. Aññepi, bhante, tayo bhikkhū bhagavati brahmacariyaṃ caritvā hīnaṃ gandhabbakāyaṃ upapannā. Te pañcahi kāmaguṇehi samappitā samaṅgībhūtā paricārayamānā amhākaṃ upaṭṭhānaṃ āgacchanti amhākaṃ pāricariyaṃ. Te amhākaṃ upaṭṭhānaṃ āgate amhākaṃ pāricariyaṃ gopako devaputto paṭicodesi—  ‘kutomukhā nāma tumhe, mārisā, tassa bhagavato dhammaṃ assuttha—  ahañhi nāma itthikā samānā buddhe pasannā dhamme pasannā saṃghe pasannā sīlesu paripūrakārinī itthittaṃ virājetvā purisattaṃ bhāvetvā kāyassa bhedā paraṃ maraṇā sugatiṃ saggaṃ lokaṃ upapannā, devānaṃ tāvatiṃsānaṃ sahabyataṃ sakkassa devānamindassa puttattaṃ ajjhupagatā. Idhāpi maṃ evaṃ jānanti—  “gopako devaputto gopako devaputto”ti. Tumhe pana, mārisā, bhagavati brahmacariyaṃ caritvā hīnaṃ gandhabbakāyaṃ upapannā. Duddiṭṭharūpaṃ vata bho addasāma, ye mayaṃ addasāma sahadhammike hīnaṃ gandhabbakāyaṃ upapanne’ti. Tesaṃ, bhante, gopakena devaputtena paṭicoditānaṃ dve devā diṭṭheva dhamme satiṃ paṭilabhiṃsu kāyaṃ brahmapurohitaṃ, eko pana devo kāme ajjhāvasi.
</Paragraph>

</Division>
<Division number="354" book="dn-maha">

<Paragraph number="852" type="verses" book="dn-maha">
_‘Upāsikā cakkhumato ahosiṃ,_  
_Nāmampi mayhaṃ ahu “gopikā”ti;_  
_Buddhe ca dhamme ca abhippasannā,_  
_Saṃghañcupaṭṭhāsiṃ pasannacittā._  

</Paragraph>

<Paragraph number="853" type="verses" book="dn-maha">
_Tasseva buddhassa sudhammatāya,_  
_Sakkassa puttomhi mahānubhāvo;_  
_Mahājutīko tidivūpapanno,_  
_Jānanti maṃ idhāpi “gopako”ti._  

</Paragraph>

<Paragraph number="854" type="verses" book="dn-maha">
_Athaddasaṃ bhikkhavo diṭṭhapubbe,_  
_Gandhabbakāyūpagate vasīne;_  
_Imehi te gotamasāvakāse,_  
_Ye ca mayaṃ pubbe manussabhūtā._  

</Paragraph>

<Paragraph number="855" type="verses" book="dn-maha">
_Annena pānena upaṭṭhahimhā,_  
_Pādūpasaṅgayha sake nivesane;_  
_Kutomukhā nāma ime bhavanto,_  
_Buddhassa dhammāni paṭiggahesuṃ._  

</Paragraph>

<Paragraph number="856" type="verses" book="dn-maha">
_Paccattaṃ veditabbo hi dhammo,_  
_Sudesito cakkhumatānubuddho;_  
_Ahañhi tumheva upāsamāno,_  
_Sutvāna ariyāna subhāsitāni._  

</Paragraph>

<Paragraph number="857" type="verses" book="dn-maha">
_Sakkassa puttomhi mahānubhāvo,_  
_Mahājutīko tidivūpapanno;_  
_Tumhe pana seṭṭhamupāsamānā,_  
_Anuttaraṃ brahmacariyaṃ caritvā._  

</Paragraph>

<Paragraph number="858" type="verses" book="dn-maha">
_Hīnaṃ kāyaṃ upapannā bhavanto,_  
_Anānulomā bhavatūpapatti;_  
_Duddiṭṭharūpaṃ vata addasāma,_  
_Sahadhammike hīnakāyūpapanne._  

</Paragraph>

<Paragraph number="859" type="verses" book="dn-maha">
_Gandhabbakāyūpagatā bhavanto,_  
_Devānamāgacchatha pāricariyaṃ;_  
_Agāre vasato mayhaṃ,_  
_Imaṃ passa visesataṃ._  

</Paragraph>

<Paragraph number="860" type="verses" book="dn-maha">
_Itthī hutvā svajja pumomhi devo,_  
_Dibbehi kāmehi samaṅgibhūto’;_  
_Te coditā gotamasāvakena,_  
_Saṃvegamāpādu samecca gopakaṃ._  

</Paragraph>

<Paragraph number="861" type="verses" book="dn-maha">
_‘Handa viyāyāma byāyāma,_  
_Mā no mayaṃ parapessā ahumhā’;_  
_Tesaṃ duve vīriyamārabhiṃsu,_  
_Anussaraṃ gotamasāsanāni._  

</Paragraph>

<Paragraph number="862" type="verses" book="dn-maha">
_Idheva cittāni virājayitvā,_  
_Kāmesu ādīnavamaddasaṃsu;_  
_Te kāmasaṃyojanabandhanāni,_  
_Pāpimayogāni duraccayāni._  

</Paragraph>

<Paragraph number="863" type="verses" book="dn-maha">
_Nāgova sannāni guṇāni chetvā,_  
_Deve tāvatiṃse atikkamiṃsu;_  
_Saindā devā sapajāpatikā,_  
_Sabbe sudhammāya sabhāyupaviṭṭhā._  

</Paragraph>

<Paragraph number="864" type="verses" book="dn-maha">
_Tesaṃ nisinnānaṃ abhikkamiṃsu,_  
_Vīrā virāgā virajaṃ karontā;_  
_Te disvā saṃvegamakāsi vāsavo,_  
_Devābhibhū devagaṇassa majjhe._  

</Paragraph>

<Paragraph number="865" type="verses" book="dn-maha">
_‘Imehi te hīnakāyūpapannā,_  
_Deve tāvatiṃse abhikkamanti’;_  
_Saṃvegajātassa vaco nisamma,_  
_So gopako vāsavamajjhabhāsi._  

</Paragraph>

<Paragraph number="866" type="verses" book="dn-maha">
_‘Buddho janindatthi manussaloke,_  
_Kāmābhibhū sakyamunīti ñāyati;_  
_Tasseva te puttā satiyā vihīnā,_  
_Coditā mayā te satimajjhalatthuṃ’._  

</Paragraph>

<Paragraph number="867" type="verses" book="dn-maha">
_Tiṇṇaṃ tesaṃ āvasinettha eko,_  
_Gandhabbakāyūpagato vasīno;_  
_Dve ca sambodhipathānusārino,_  
_Devepi hīḷenti samāhitattā._  

</Paragraph>

<Paragraph number="868" type="verses" book="dn-maha">
_Etādisī dhammappakāsanettha,_  
_Na tattha kiṃkaṅkhati koci sāvako;_  
_Nitiṇṇaoghaṃ vicikicchachinnaṃ,_  
_Buddhaṃ namassāma jinaṃ janindaṃ._  

</Paragraph>

<Paragraph number="869" type="verses" book="dn-maha">
_Yaṃ te dhammaṃ idhaññāya,_  
_visesaṃ ajjhagaṃsu te;_  
_Kāyaṃ brahmapurohitaṃ,_  
_duve tesaṃ visesagū._  

</Paragraph>

<Paragraph number="870" type="verses" book="dn-maha">
_Tassa dhammassa pattiyā,_  
_āgatamhāsi mārisa;_  
_Katāvakāsā bhagavatā,_  
_pañhaṃ pucchemu mārisā”ti._  

</Paragraph>

</Division>
<Division number="355" book="dn-maha">

<Paragraph number="871" book="dn-maha">
Atha kho bhagavato etadahosi—  “dīgharattaṃ visuddho kho ayaṃ yakkho, yaṃ kiñci maṃ pañhaṃ pucchissati, sabbaṃ taṃ atthasañhitaṃyeva pucchissati, no anatthasañhitaṃ. Yañcassāhaṃ puṭṭho byākarissāmi, taṃ khippameva ājānissatī”ti.
</Paragraph>

</Division>
<Division number="356" book="dn-maha">

<Paragraph number="872" book="dn-maha">
Atha kho bhagavā sakkaṃ devānamindaṃ gāthāya ajjhabhāsi—
</Paragraph>

<Paragraph number="873" type="verses" book="dn-maha">
_“Puccha vāsava maṃ pañhaṃ,_  
_yaṃ kiñci manasicchasi;_  
_Tassa tasseva pañhassa,_  
_ahaṃ antaṃ karomi te”ti._  


</Paragraph>
</Division>

<Paragraph number="874" type="center" book="dn-maha">
Paṭhamabhāṇavāro niṭṭhito.


</Paragraph>

<Division number="357" book="dn-maha">

<Paragraph number="875" book="dn-maha">
Katāvakāso sakko devānamindo bhagavatā imaṃ bhagavantaṃ paṭhamaṃ pañhaṃ apucchi—
</Paragraph>

<Paragraph number="876" book="dn-maha">
“Kiṃsaṃyojanā nu kho, mārisa, devā manussā asurā nāgā gandhabbā ye caññe santi puthukāyā, te—  ‘averā adaṇḍā asapattā abyāpajjā viharemu averino’ti iti ca nesaṃ hoti, atha ca pana saverā sadaṇḍā sasapattā sabyāpajjā viharanti saverino”ti? Itthaṃ sakko devānamindo bhagavantaṃ pañhaṃ apucchi. Tassa bhagavā pañhaṃ puṭṭho byākāsi—
</Paragraph>

<Paragraph number="877" book="dn-maha">
“Issāmacchariyasaṃyojanā kho, devānaminda, devā manussā asurā nāgā gandhabbā ye caññe santi puthukāyā, te—  ‘averā adaṇḍā asapattā abyāpajjā viharemu averino’ti iti ca nesaṃ hoti, atha ca pana saverā sadaṇḍā sasapattā sabyāpajjā viharanti saverino”ti. Itthaṃ bhagavā sakkassa devānamindassa pañhaṃ puṭṭho byākāsi. Attamano sakko devānamindo bhagavato bhāsitaṃ abhinandi anumodi—  “evametaṃ, bhagavā, evametaṃ, sugata. Tiṇṇā mettha kaṅkhā vigatā kathaṃkathā bhagavato pañhaveyyākaraṇaṃ sutvā”ti.
</Paragraph>

</Division>
<Division number="358" book="dn-maha">

<Paragraph number="878" book="dn-maha">
Itiha sakko devānamindo bhagavato bhāsitaṃ abhinanditvā anumoditvā bhagavantaṃ uttari pañhaṃ apucchi—
</Paragraph>

<Paragraph number="879" book="dn-maha">
“Issāmacchariyaṃ pana, mārisa, kiṃnidānaṃ kiṃsamudayaṃ kiṃjātikaṃ kiṃpabhavaṃ; kismiṃ sati issāmacchariyaṃ hoti; kismiṃ asati issāmacchariyaṃ na hotī”ti? “Issāmacchariyaṃ kho, devānaminda, piyāppiyanidānaṃ piyāppiyasamudayaṃ piyāppiyajātikaṃ piyāppiyapabhavaṃ; piyāppiye sati issāmacchariyaṃ hoti, piyāppiye asati issāmacchariyaṃ na hotī”ti.
</Paragraph>

<Paragraph number="880" book="dn-maha">
“Piyāppiyaṃ pana, mārisa, kiṃnidānaṃ kiṃsamudayaṃ kiṃjātikaṃ kiṃpabhavaṃ; kismiṃ sati piyāppiyaṃ hoti; kismiṃ asati piyāppiyaṃ na hotī”ti? “Piyāppiyaṃ kho, devānaminda, chandanidānaṃ chandasamudayaṃ chandajātikaṃ chandapabhavaṃ; chande sati piyāppiyaṃ hoti; chande asati piyāppiyaṃ na hotī”ti.
</Paragraph>

<Paragraph number="881" book="dn-maha">
“Chando pana, mārisa, kiṃnidāno kiṃsamudayo kiṃjātiko kiṃpabhavo; kismiṃ sati chando hoti; kismiṃ asati chando na hotī”ti? “Chando kho, devānaminda, vitakkanidāno vitakkasamudayo vitakkajātiko vitakkapabhavo; vitakke sati chando hoti; vitakke asati chando na hotī”ti.
</Paragraph>

<Paragraph number="882" book="dn-maha">
“Vitakko pana, mārisa, kiṃnidāno kiṃsamudayo kiṃjātiko kiṃpabhavo; kismiṃ sati vitakko hoti; kismiṃ asati vitakko na hotī”ti? “Vitakko kho, devānaminda, papañcasaññāsaṅkhānidāno papañcasaññāsaṅkhāsamudayo papañcasaññāsaṅkhājātiko papañcasaññāsaṅkhāpabhavo; papañcasaññāsaṅkhāya sati vitakko hoti; papañcasaññāsaṅkhāya asati vitakko na hotī”ti.
</Paragraph>

<Paragraph number="883" book="dn-maha">
“Kathaṃ paṭipanno pana, mārisa, bhikkhu papañcasaññāsaṅkhānirodhasāruppagāminiṃ paṭipadaṃ paṭipanno hotī”ti?
</Paragraph>
</Division>