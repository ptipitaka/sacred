---
title: "3.36 Parinibbutakathā"
tableOfContents: false
sidebar:
  order: 30
type: "tipitaka"
basket: "su"
book: "dn-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="219" book="dn-maha">

<Paragraph number="487" book="dn-maha">
Atha kho bhagavā paṭhamaṃ jhānaṃ samāpajji, paṭhamajjhānā vuṭṭhahitvā dutiyaṃ jhānaṃ samāpajji, dutiyajjhānā vuṭṭhahitvā tatiyaṃ jhānaṃ samāpajji, tatiyajjhānā vuṭṭhahitvā catutthaṃ jhānaṃ samāpajji, catutthajjhānā vuṭṭhahitvā ākāsānañcāyatanaṃ samāpajji, ākāsānañcāyatanasamāpattiyā vuṭṭhahitvā viññāṇañcāyatanaṃ samāpajji, viññāṇañcāyatanasamāpattiyā vuṭṭhahitvā ākiñcaññāyatanaṃ samāpajji, ākiñcaññāyatanasamāpattiyā vuṭṭhahitvā nevasaññānāsaññāyatanaṃ samāpajji, nevasaññānāsaññāyatanasamāpattiyā vuṭṭhahitvā saññāvedayitanirodhaṃ samāpajji.
</Paragraph>

<Paragraph number="488" book="dn-maha">
Atha kho āyasmā ānando āyasmantaṃ anuruddhaṃ etadavoca—  “parinibbuto, bhante anuruddha, bhagavā”ti. “Nāvuso ānanda, bhagavā parinibbuto, saññāvedayitanirodhaṃ samāpanno”ti.
</Paragraph>

<Paragraph number="489" book="dn-maha">
Atha kho bhagavā saññāvedayitanirodhasamāpattiyā vuṭṭhahitvā nevasaññānāsaññāyatanaṃ samāpajji, nevasaññānāsaññāyatanasamāpattiyā vuṭṭhahitvā ākiñcaññāyatanaṃ samāpajji, ākiñcaññāyatanasamāpattiyā vuṭṭhahitvā viññāṇañcāyatanaṃ samāpajji, viññāṇañcāyatanasamāpattiyā vuṭṭhahitvā ākāsānañcāyatanaṃ samāpajji, ākāsānañcāyatanasamāpattiyā vuṭṭhahitvā catutthaṃ jhānaṃ samāpajji, catutthajjhānā vuṭṭhahitvā tatiyaṃ jhānaṃ samāpajji, tatiyajjhānā vuṭṭhahitvā dutiyaṃ jhānaṃ samāpajji, dutiyajjhānā vuṭṭhahitvā paṭhamaṃ jhānaṃ samāpajji, paṭhamajjhānā vuṭṭhahitvā dutiyaṃ jhānaṃ samāpajji, dutiyajjhānā vuṭṭhahitvā tatiyaṃ jhānaṃ samāpajji, tatiyajjhānā vuṭṭhahitvā catutthaṃ jhānaṃ samāpajji, catutthajjhānā vuṭṭhahitvā samanantarā bhagavā parinibbāyi.
</Paragraph>

</Division>
<Division number="220" book="dn-maha">

<Paragraph number="490" book="dn-maha">
Parinibbute bhagavati saha parinibbānā mahābhūmicālo ahosi bhiṃsanako salomahaṃso. Devadundubhiyo ca phaliṃsu. Parinibbute bhagavati saha parinibbānā brahmāsahampati imaṃ gāthaṃ abhāsi—
</Paragraph>

<Paragraph number="491" type="verses" book="dn-maha">
_“Sabbeva nikkhipissanti,_  
_bhūtā loke samussayaṃ;_  
_Yattha etādiso satthā,_  
_loke appaṭipuggalo;_  
_Tathāgato balappatto,_  
_sambuddho parinibbuto”ti._  

</Paragraph>

</Division>
<Division number="221" book="dn-maha">

<Paragraph number="492" book="dn-maha">
Parinibbute bhagavati saha parinibbānā sakko devānamindo imaṃ gāthaṃ abhāsi—
</Paragraph>

<Paragraph number="493" type="verses" book="dn-maha">
_“Aniccā vata saṅkhārā,_  
_uppādavayadhammino;_  
_Uppajjitvā nirujjhanti,_  
_tesaṃ vūpasamo sukho”ti._  

</Paragraph>

</Division>
<Division number="222" book="dn-maha">

<Paragraph number="494" book="dn-maha">
Parinibbute bhagavati saha parinibbānā āyasmā anuruddho imā gāthāyo abhāsi—
</Paragraph>

<Paragraph number="495" type="verses" book="dn-maha">
_“Nāhu assāsapassāso,_  
_ṭhitacittassa tādino;_  
_Anejo santimārabbha,_  
_yaṃ kālamakarī muni._  

</Paragraph>

<Paragraph number="496" type="verses" book="dn-maha">
_Asallīnena cittena,_  
_vedanaṃ ajjhavāsayi;_  
_Pajjotasseva nibbānaṃ,_  
_vimokkho cetaso ahū”ti._  

</Paragraph>

</Division>
<Division number="223" book="dn-maha">

<Paragraph number="497" book="dn-maha">
Parinibbute bhagavati saha parinibbānā āyasmā ānando imaṃ gāthaṃ abhāsi—
</Paragraph>

<Paragraph number="498" type="verses" book="dn-maha">
_“Tadāsi yaṃ bhiṃsanakaṃ,_  
_tadāsi lomahaṃsanaṃ;_  
_Sabbākāravarūpete,_  
_sambuddhe parinibbute”ti._  

</Paragraph>

</Division>
<Division number="224" book="dn-maha">

<Paragraph number="499" book="dn-maha">
Parinibbute bhagavati ye te tattha bhikkhū avītarāgā appekacce bāhā paggayha kandanti, chinnapātaṃ papatanti, āvaṭṭanti vivaṭṭanti, “atikhippaṃ bhagavā parinibbuto, atikhippaṃ sugato parinibbuto, atikhippaṃ cakkhuṃ loke antarahito”ti. Ye pana te bhikkhū vītarāgā, te satā sampajānā adhivāsenti—  “aniccā saṅkhārā, taṃ kutettha labbhā”ti.
</Paragraph>

</Division>
<Division number="225" book="dn-maha">

<Paragraph number="500" book="dn-maha">
Atha kho āyasmā anuruddho bhikkhū āmantesi—  “alaṃ, āvuso, mā socittha mā paridevittha. Nanu etaṃ, āvuso, bhagavatā paṭikacceva akkhātaṃ—  ‘sabbeheva piyehi manāpehi nānābhāvo vinābhāvo aññathābhāvo’. Taṃ kutettha, āvuso, labbhā. ‘Yaṃ taṃ jātaṃ bhūtaṃ saṅkhataṃ palokadhammaṃ, taṃ vata mā palujjī’ti, netaṃ ṭhānaṃ vijjati. Devatā, āvuso, ujjhāyantī”ti. “Kathaṃbhūtā pana, bhante, āyasmā anuruddho devatā manasi karotī”ti?
</Paragraph>

<Paragraph number="501" book="dn-maha">
“Santāvuso ānanda, devatā ākāse pathavīsaññiniyo kese pakiriya kandanti, bāhā paggayha kandanti, chinnapātaṃ papatanti, āvaṭṭanti, vivaṭṭanti—  ‘atikhippaṃ bhagavā parinibbuto, atikhippaṃ sugato parinibbuto, atikhippaṃ cakkhuṃ loke antarahito’ti. Santāvuso ānanda, devatā pathaviyā pathavīsaññiniyo kese pakiriya kandanti, bāhā paggayha kandanti, chinnapātaṃ papatanti, āvaṭṭanti, vivaṭṭanti—  ‘atikhippaṃ bhagavā parinibbuto, atikhippaṃ sugato parinibbuto, atikhippaṃ cakkhuṃ loke antarahito’ti. Yā pana tā devatā vītarāgā, tā satā sampajānā adhivāsenti—  ‘aniccā saṅkhārā, taṃ kutettha labbhā’”ti. Atha kho āyasmā ca anuruddho āyasmā ca ānando taṃ rattāvasesaṃ dhammiyā kathāya vītināmesuṃ.
</Paragraph>

</Division>
<Division number="226" book="dn-maha">

<Paragraph number="502" book="dn-maha">
Atha kho āyasmā anuruddho āyasmantaṃ ānandaṃ āmantesi—  “gacchāvuso ānanda, kusināraṃ pavisitvā kosinārakānaṃ mallānaṃ ārocehi—  ‘parinibbuto, vāseṭṭhā, bhagavā, yassadāni kālaṃ maññathā’”ti. “Evaṃ, bhante”ti kho āyasmā ānando āyasmato anuruddhassa paṭissutvā pubbaṇhasamayaṃ nivāsetvā pattacīvaramādāya attadutiyo kusināraṃ pāvisi. Tena kho pana samayena kosinārakā mallā sandhāgāre sannipatitā honti teneva karaṇīyena. Atha kho āyasmā ānando yena kosinārakānaṃ mallānaṃ sandhāgāraṃ tenupasaṅkami; upasaṅkamitvā kosinārakānaṃ mallānaṃ ārocesi—  “parinibbuto, vāseṭṭhā, bhagavā, yassadāni kālaṃ maññathā”ti. Idamāyasmato ānandassa vacanaṃ sutvā mallā ca mallaputtā ca mallasuṇisā ca mallapajāpatiyo ca aghāvino dummanā cetodukkhasamappitā appekacce kese pakiriya kandanti, bāhā paggayha kandanti, chinnapātaṃ papatanti, āvaṭṭanti, vivaṭṭanti—  “atikhippaṃ bhagavā parinibbuto, atikhippaṃ sugato parinibbuto, atikhippaṃ cakkhuṃ loke antarahito”ti.
</Paragraph>
</Division>