---
title: "7.1 Devatāsannipāta"
tableOfContents: false
sidebar:
  order: 1
type: "tipitaka"
basket: "su"
book: "dn-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="333" book="dn-maha" bookNo="7" page="204">

<Paragraph number="755" book="dn-maha">
Atha kho bhagavā bhikkhū āmantesi—  “yebhuyyena, bhikkhave, dasasu lokadhātūsu devatā sannipatitā honti, tathāgataṃ dassanāya bhikkhusaṃghañca. Yepi te, bhikkhave, ahesuṃ atītamaddhānaṃ arahanto sammāsambuddhā, tesampi bhagavantānaṃ etapparamāyeva devatā sannipatitā ahesuṃ seyyathāpi mayhaṃ etarahi. Yepi te, bhikkhave, bhavissanti anāgatamaddhānaṃ arahanto sammāsambuddhā, tesampi bhagavantānaṃ etapparamāyeva devatā sannipatitā bhavissanti seyyathāpi mayhaṃ etarahi. Ācikkhissāmi, bhikkhave, devakāyānaṃ nāmāni; kittayissāmi, bhikkhave, devakāyānaṃ nāmāni; desessāmi, bhikkhave, devakāyānaṃ nāmāni. Taṃ suṇātha, sādhukaṃ manasikarotha, bhāsissāmī”ti. “Evaṃ, bhante”ti kho te bhikkhū bhagavato paccassosuṃ.
</Paragraph>

</Division>
<Division number="334" book="dn-maha" bookNo="7" page="204">

<Paragraph number="756" book="dn-maha">
Bhagavā etadavoca—
</Paragraph>

<Paragraph number="757" type="verses" book="dn-maha">
_“Silokamanukassāmi,_  
_yattha bhummā tadassitā;_  
_Ye sitā girigabbharaṃ,_  
_pahitattā samāhitā._  

</Paragraph>

<Paragraph number="758" type="verses" book="dn-maha">
_Puthūsīhāva sallīnā,_  
_lomahaṃsābhisambhuno;_  
_Odātamanasā suddhā,_  
_vippasannamanāvilā._  

</Paragraph>

<Paragraph number="759" type="verses" book="dn-maha">
_Bhiyyo pañcasate ñatvā,_  
_vane kāpilavatthave;_  
_Tato āmantayī satthā,_  
_sāvake sāsane rate._  

</Paragraph>

<Paragraph number="760" type="verses" book="dn-maha">
_‘Devakāyā abhikkantā,_  
_te vijānātha bhikkhavo’;_  
_Te ca ātappamakaruṃ,_  
_sutvā buddhassa sāsanaṃ._  

</Paragraph>

<Paragraph number="761" type="verses" book="dn-maha">
_Tesaṃ pāturahu ñāṇaṃ,_  
_amanussānadassanaṃ;_  
_Appeke satamaddakkhuṃ,_  
_sahassaṃ atha sattariṃ._  

</Paragraph>

<Paragraph number="762" type="verses" book="dn-maha">
_Sataṃ eke sahassānaṃ,_  
_amanussānamaddasuṃ;_  
_Appekenantamaddakkhuṃ,_  
_disā sabbā phuṭā ahuṃ._  

</Paragraph>

<Paragraph number="763" type="verses" book="dn-maha">
_Tañca sabbaṃ abhiññāya,_  
_vavatthitvāna cakkhumā;_  
_Tato āmantayī satthā,_  
_sāvake sāsane rate._  

</Paragraph>

<Paragraph number="764" type="verses" book="dn-maha">
_‘Devakāyā abhikkantā,_  
_te vijānātha bhikkhavo;_  
_Ye vohaṃ kittayissāmi,_  
_girāhi anupubbaso’._  

</Paragraph>

</Division>
<Division number="335" book="dn-maha" bookNo="7" page="205">

<Paragraph number="765" type="verses" book="dn-maha">
_Sattasahassā te yakkhā,_  
_bhummā kāpilavatthavā;_  
_Iddhimanto jutimanto,_  
_vaṇṇavanto yasassino;_  
_Modamānā abhikkāmuṃ,_  
_bhikkhūnaṃ samitiṃ vanaṃ._  

</Paragraph>

<Paragraph number="766" type="verses" book="dn-maha">
_Chasahassā hemavatā,_  
_yakkhā nānattavaṇṇino;_  
_Iddhimanto jutimanto,_  
_vaṇṇavanto yasassino;_  
_Modamānā abhikkāmuṃ,_  
_bhikkhūnaṃ samitiṃ vanaṃ._  

</Paragraph>

<Paragraph number="767" type="verses" book="dn-maha">
_Sātāgirā tisahassā,_  
_yakkhā nānattavaṇṇino;_  
_Iddhimanto jutimanto,_  
_vaṇṇavanto yasassino;_  
_Modamānā abhikkāmuṃ,_  
_bhikkhūnaṃ samitiṃ vanaṃ._  

</Paragraph>

<Paragraph number="768" type="verses" book="dn-maha">
_Iccete soḷasasahassā,_  
_yakkhā nānattavaṇṇino;_  
_Iddhimanto jutimanto,_  
_vaṇṇavanto yasassino;_  
_Modamānā abhikkāmuṃ,_  
_bhikkhūnaṃ samitiṃ vanaṃ._  

</Paragraph>

<Paragraph number="769" type="verses" book="dn-maha">
_Vessāmittā pañcasatā,_  
_yakkhā nānattavaṇṇino;_  
_Iddhimanto jutimanto,_  
_vaṇṇavanto yasassino;_  
_Modamānā abhikkāmuṃ,_  
_bhikkhūnaṃ samitiṃ vanaṃ._  

</Paragraph>

<Paragraph number="770" type="verses" book="dn-maha">
_Kumbhīro rājagahiko,_  
_vepullassa nivesanaṃ;_  
_Bhiyyo naṃ satasahassaṃ,_  
_yakkhānaṃ payirupāsati;_  
_Kumbhīro rājagahiko,_  
_sopāgā samitiṃ vanaṃ._  

</Paragraph>

</Division>
<Division number="336" book="dn-maha" bookNo="7" page="205">

<Paragraph number="771" type="verses" book="dn-maha">
_Purimañca disaṃ rājā,_  
_dhataraṭṭho pasāsati;_  
_Gandhabbānaṃ adhipati,_  
_mahārājā yasassiso._  

</Paragraph>

<Paragraph number="772" type="verses" book="dn-maha">
_Puttāpi tassa bahavo,_  
_indanāmā mahabbalā;_  
_Iddhimanto jutimanto,_  
_vaṇṇavanto yasassino;_  
_Modamānā abhikkāmuṃ,_  
_bhikkhūnaṃ samitiṃ vanaṃ._  

</Paragraph>

<Paragraph number="773" type="verses" book="dn-maha">
_Dakkhiṇañca disaṃ rājā,_  
_virūḷho taṃ pasāsati;_  
_Kumbhaṇḍānaṃ adhipati,_  
_mahārājā yasassiso._  

</Paragraph>

<Paragraph number="774" type="verses" book="dn-maha">
_Puttāpi tassa bahavo,_  
_indanāmā mahabbalā;_  
_Iddhimanto jutimanto,_  
_vaṇṇavanto yasassino;_  
_Modamānā abhikkāmuṃ,_  
_bhikkhūnaṃ samitiṃ vanaṃ._  

</Paragraph>

<Paragraph number="775" type="verses" book="dn-maha">
_Pacchimañca disaṃ rājā,_  
_virūpakkho pasāsati;_  
_Nāgānañca adhipati,_  
_mahārājā yasassiso._  

</Paragraph>

<Paragraph number="776" type="verses" book="dn-maha">
_Puttāpi tassa bahavo,_  
_indanāmā mahabbalā;_  
_Iddhimanto jutimanto,_  
_vaṇṇavanto yasassino;_  
_Modamānā abhikkāmuṃ,_  
_bhikkhūnaṃ samitiṃ vanaṃ._  

</Paragraph>

<Paragraph number="777" type="verses" book="dn-maha">
_Uttarañca disaṃ rājā,_  
_kuvero taṃ pasāsati;_  
_Yakkhānañca adhipati,_  
_mahārājā yasassiso._  

</Paragraph>

<Paragraph number="778" type="verses" book="dn-maha">
_Puttāpi tassa bahavo,_  
_indanāmā mahabbalā;_  
_Iddhimanto jutimanto,_  
_vaṇṇavanto yasassino;_  
_Modamānā abhikkāmuṃ,_  
_bhikkhūnaṃ samitiṃ vanaṃ._  

</Paragraph>

<Paragraph number="779" type="verses" book="dn-maha">
_Purimaṃ disaṃ dhataraṭṭho,_  
_dakkhiṇena virūḷhako;_  
_Pacchimena virūpakkho,_  
_kuvero uttaraṃ disaṃ._  

</Paragraph>

<Paragraph number="780" type="verses" book="dn-maha">
_Cattāro te mahārājā,_  
_samantā caturo disā;_  
_Daddallamānā aṭṭhaṃsu,_  
_vane kāpilavatthave._  

</Paragraph>

</Division>
<Division number="337" book="dn-maha" bookNo="7" page="206">

<Paragraph number="781" type="verses" book="dn-maha">
_Tesaṃ māyāvino dāsā,_  
_āguṃ vañcanikā saṭhā;_  
_Māyā kuṭeṇḍu viṭeṇḍu,_  
_viṭucca viṭuṭo saha._  

</Paragraph>

<Paragraph number="782" type="verses" book="dn-maha">
_Candano kāmaseṭṭho ca,_  
_kinnighaṇḍu nighaṇḍu ca;_  
_Panādo opamañño ca,_  
_devasūto ca mātali._  

</Paragraph>

<Paragraph number="783" type="verses" book="dn-maha">
_Cittaseno ca gandhabbo,_  
_naḷorājā janesabho;_  
_Āgā pañcasikho ceva,_  
_timbarū sūriyavacchasā._  

</Paragraph>

<Paragraph number="784" type="verses" book="dn-maha">
_Ete caññe ca rājāno,_  
_gandhabbā saha rājubhi;_  
_Modamānā abhikkāmuṃ,_  
_bhikkhūnaṃ samitiṃ vanaṃ._  

</Paragraph>

</Division>
<Division number="338" book="dn-maha" bookNo="7" page="207">

<Paragraph number="785" type="verses" book="dn-maha">
_Athāguṃ nāgasā nāgā,_  
_vesālā sahatacchakā;_  
_Kambalassatarā āguṃ,_  
_pāyāgā saha ñātibhi._  

</Paragraph>

<Paragraph number="786" type="verses" book="dn-maha">
_Yāmunā dhataraṭṭhā ca,_  
_āgū nāgā yasassino;_  
_Erāvaṇo mahānāgo,_  
_sopāgā samitiṃ vanaṃ._  

</Paragraph>

<Paragraph number="787" type="verses" book="dn-maha">
_Ye nāgarāje sahasā haranti,_  
_Dibbā dijā pakkhi visuddhacakkhū;_  
_Vehāyasā te vanamajjhapattā,_  
_Citrā supaṇṇā iti tesa nāmaṃ._  

</Paragraph>

<Paragraph number="788" type="verses" book="dn-maha">
_Abhayaṃ tadā nāgarājānamāsi,_  
_Supaṇṇato khemamakāsi buddho;_  
_Saṇhāhi vācāhi upavhayantā,_  
_Nāgā supaṇṇā saraṇamakaṃsu buddhaṃ._  

</Paragraph>

</Division>
<Division number="339" book="dn-maha" bookNo="7" page="207">

<Paragraph number="789" type="verses" book="dn-maha">
_Jitā vajirahatthena,_  
_samuddaṃ asurāsitā;_  
_Bhātaro vāsavassete,_  
_iddhimanto yasassino._  

</Paragraph>

<Paragraph number="790" type="verses" book="dn-maha">
_Kālakañcā mahābhismā,_  
_asurā dānaveghasā;_  
_Vepacitti sucitti ca,_  
_pahārādo namucī saha._  

</Paragraph>

<Paragraph number="791" type="verses" book="dn-maha">
_Satañca baliputtānaṃ,_  
_sabbe verocanāmakā;_  
_Sannayhitvā balisenaṃ,_  
_rāhubhaddamupāgamuṃ;_  
_‘Samayo dāni bhaddante,_  
_bhikkhūnaṃ samitiṃ vanaṃ’._  

</Paragraph>

</Division>
<Division number="340" book="dn-maha" bookNo="7" page="207">

<Paragraph number="792" type="verses" book="dn-maha">
_Āpo ca devā pathavī,_  
_tejo vāyo tadāgamuṃ;_  
_Varuṇā vāraṇā devā,_  
_somo ca yasasā saha._  

</Paragraph>

<Paragraph number="793" type="verses" book="dn-maha">
_Mettā karuṇā kāyikā,_  
_āguṃ devā yasassino;_  
_Dasete dasadhā kāyā,_  
_sabbe nānattavaṇṇino._  

</Paragraph>

<Paragraph number="794" type="verses" book="dn-maha">
_Iddhimanto jutimanto,_  
_vaṇṇavanto yasassino;_  
_Modamānā abhikkāmuṃ,_  
_bhikkhūnaṃ samitiṃ vanaṃ._  

</Paragraph>

<Paragraph number="795" type="verses" book="dn-maha">
_Veṇḍudevā sahali ca,_  
_asamā ca duve yamā;_  
_Candassūpanisā devā,_  
_candamāguṃ purakkhatvā._  

</Paragraph>

<Paragraph number="796" type="verses" book="dn-maha">
_Sūriyassūpanisā devā,_  
_sūriyamāguṃ purakkhatvā;_  
_Nakkhattāni purakkhatvā,_  
_āguṃ mandavalāhakā._  

</Paragraph>

<Paragraph number="797" type="verses" book="dn-maha">
_Vasūnaṃ vāsavo seṭṭho,_  
_sakkopāgā purindado;_  
_Dasete dasadhā kāyā,_  
_sabbe nānattavaṇṇino._  

</Paragraph>

<Paragraph number="798" type="verses" book="dn-maha">
_Iddhimanto jutimanto,_  
_vaṇṇavanto yasassino;_  
_Modamānā abhikkāmuṃ,_  
_bhikkhūnaṃ samitiṃ vanaṃ._  

</Paragraph>

<Paragraph number="799" type="verses" book="dn-maha">
_Athāguṃ sahabhū devā,_  
_jalamaggi sikhāriva;_  
_Ariṭṭhakā ca rojā ca,_  
_umāpupphanibhāsino._  

</Paragraph>

<Paragraph number="800" type="verses" book="dn-maha">
_Varuṇā sahadhammā ca,_  
_accutā ca anejakā;_  
_Sūleyyarucirā āguṃ,_  
_āguṃ vāsavanesino;_  
_Dasete dasadhā kāyā,_  
_sabbe nānattavaṇṇino._  

</Paragraph>

<Paragraph number="801" type="verses" book="dn-maha">
_Iddhimanto jutimanto,_  
_vaṇṇavanto yasassino;_  
_Modamānā abhikkāmuṃ,_  
_bhikkhūnaṃ samitiṃ vanaṃ._  

</Paragraph>

<Paragraph number="802" type="verses" book="dn-maha">
_Samānā mahāsamanā,_  
_mānusā mānusuttamā;_  
_Khiḍḍāpadosikā āguṃ,_  
_āguṃ manopadosikā._  

</Paragraph>

<Paragraph number="803" type="verses" book="dn-maha">
_Athāguṃ harayo devā,_  
_ye ca lohitavāsino;_  
_Pāragā mahāpāragā,_  
_āguṃ devā yasassino;_  
_Dasete dasadhā kāyā,_  
_sabbe nānattavaṇṇino._  

</Paragraph>

<Paragraph number="804" type="verses" book="dn-maha">
_Iddhimanto jutimanto,_  
_vaṇṇavanto yasassino;_  
_Modamānā abhikkāmuṃ,_  
_bhikkhūnaṃ samitiṃ vanaṃ._  

</Paragraph>

<Paragraph number="805" type="verses" book="dn-maha">
_Sukkā karambhā aruṇā,_  
_āguṃ veghanasā saha;_  
_Odātagayhā pāmokkhā,_  
_āguṃ devā vicakkhaṇā._  

</Paragraph>

<Paragraph number="806" type="verses" book="dn-maha">
_Sadāmattā hāragajā,_  
_missakā ca yasassino;_  
_Thanayaṃ āga pajjunno,_  
_yo disā abhivassati._  

</Paragraph>

<Paragraph number="807" type="verses" book="dn-maha">
_Dasete dasadhā kāyā,_  
_sabbe nānattavaṇṇino;_  
_Iddhimanto jutimanto,_  
_vaṇṇavanto yasassino;_  
_Modamānā abhikkāmuṃ,_  
_bhikkhūnaṃ samitiṃ vanaṃ._  

</Paragraph>

<Paragraph number="808" type="verses" book="dn-maha">
_Khemiyā tusitā yāmā,_  
_kaṭṭhakā ca yasassino;_  
_Lambītakā lāmaseṭṭhā,_  
_jotināmā ca āsavā;_  
_Nimmānaratino āguṃ,_  
_athāguṃ paranimmitā._  

</Paragraph>

<Paragraph number="809" type="verses" book="dn-maha">
_Dasete dasadhā kāyā,_  
_sabbe nānattavaṇṇino;_  
_Iddhimanto jutimanto,_  
_vaṇṇavanto yasassino;_  
_Modamānā abhikkāmuṃ,_  
_bhikkhūnaṃ samitiṃ vanaṃ._  

</Paragraph>

<Paragraph number="810" type="verses" book="dn-maha">
_Saṭṭhete devanikāyā,_  
_sabbe nānattavaṇṇino;_  
_Nāmanvayena āgacchuṃ,_  
_ye caññe sadisā saha._  

</Paragraph>

<Paragraph number="811" type="verses" book="dn-maha">
_‘Pavuṭṭhajātimakhilaṃ,_  
_oghatiṇṇamanāsavaṃ;_  
_Dakkhemoghataraṃ nāgaṃ,_  
_candaṃva asitātigaṃ’._  

</Paragraph>

</Division>
<Division number="341" book="dn-maha" bookNo="7" page="209">

<Paragraph number="812" type="verses" book="dn-maha">
_Subrahmā paramatto ca,_  
_puttā iddhimato saha;_  
_Sanaṅkumāro tisso ca,_  
_sopāga samitiṃ vanaṃ._  

</Paragraph>

<Paragraph number="813" type="verses" book="dn-maha">
_Sahassaṃ brahmalokānaṃ,_  
_mahābrahmābhitiṭṭhati;_  
_Upapanno jutimanto,_  
_bhismākāyo yasassiso._  

</Paragraph>

<Paragraph number="814" type="verses" book="dn-maha">
_Dasettha issarā āguṃ,_  
_paccekavasavattino;_  
_Tesañca majjhato āga,_  
_hārito parivārito._  

</Paragraph>

</Division>
<Division number="342" book="dn-maha" bookNo="7" page="209">

<Paragraph number="815" type="verses" book="dn-maha">
_Te ca sabbe abhikkante,_  
_sainde deve sabrahmake;_  
_Mārasenā abhikkāmi,_  
_passa kaṇhassa mandiyaṃ._  

</Paragraph>

<Paragraph number="816" type="verses" book="dn-maha">
_‘Etha gaṇhatha bandhatha,_  
_rāgena baddhamatthu vo;_  
_Samantā parivāretha,_  
_mā vo muñcittha koci naṃ’._  

</Paragraph>

<Paragraph number="817" type="verses" book="dn-maha">
_Iti tattha mahāseno,_  
_kaṇho senaṃ apesayi;_  
_Pāṇinā talamāhacca,_  
_saraṃ katvāna bheravaṃ._  

</Paragraph>

<Paragraph number="818" type="verses" book="dn-maha">
_Yathā pāvussako megho,_  
_thanayanto savijjuko;_  
_Tadā so paccudāvatti,_  
_saṅkuddho asayaṃvase._  

</Paragraph>

</Division>
<Division number="343" book="dn-maha" bookNo="7" page="210">

<Paragraph number="819" type="verses" book="dn-maha">
_Tañca sabbaṃ abhiññāya,_  
_vavatthitvāna cakkhumā;_  
_Tato āmantayī satthā,_  
_sāvake sāsane rate._  

</Paragraph>

<Paragraph number="820" type="verses" book="dn-maha">
_‘Mārasenā abhikkantā,_  
_te vijānātha bhikkhavo’;_  
_Te ca ātappamakaruṃ,_  
_sutvā buddhassa sāsanaṃ;_  
_Vītarāgehi pakkāmuṃ,_  
_nesaṃ lomāpi iñjayuṃ._  

</Paragraph>

<Paragraph number="821" type="verses" book="dn-maha">
_‘Sabbe vijitasaṅgāmā,_  
_bhayātītā yasassino;_  
_Modanti saha bhūtehi,_  
_sāvakā te janesutā’”ti._  


</Paragraph>
</Division>

<Paragraph number="822" type="center" book="dn-maha">
Mahāsamayasuttaṃ niṭṭhitaṃ sattamaṃ.
</Paragraph>