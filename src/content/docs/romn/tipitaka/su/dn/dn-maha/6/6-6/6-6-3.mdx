---
title: "6.6.3 Brahmunāsākacchā"
tableOfContents: false
sidebar:
  order: 3
type: "tipitaka"
basket: "su"
book: "dn-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="318" book="dn-maha" bookNo="7" page="193">

<Paragraph number="702" book="dn-maha">
Atha kho, bho, brahmā sanaṅkumāro mahāgovindassa brāhmaṇassa cetasā cetoparivitakkamaññāya—  seyyathāpi nāma balavā puriso samiñjitaṃ vā bāhaṃ pasāreyya, pasāritaṃ vā bāhaṃ samiñjeyya; evameva—  brahmaloke antarahito mahāgovindassa brāhmaṇassa sammukhe pāturahosi. Atha kho, bho, mahāgovindassa brāhmaṇassa ahudeva bhayaṃ ahu chambhitattaṃ ahu lomahaṃso yathā taṃ adiṭṭhapubbaṃ rūpaṃ disvā. Atha kho, bho, mahāgovindo brāhmaṇo bhīto saṃviggo lomahaṭṭhajāto brahmānaṃ sanaṅkumāraṃ gāthāya ajjhabhāsi—
</Paragraph>

<Paragraph number="703" type="verses" book="dn-maha">
_“Vaṇṇavā yasavā sirimā,_  
_ko nu tvamasi mārisa;_  
_Ajānantā taṃ pucchāma,_  
_kathaṃ jānemu taṃ mayan”ti._  

</Paragraph>

<Paragraph number="704" type="verses" book="dn-maha">
_“Maṃ ve kumāraṃ jānanti,_  
_brahmaloke sanantanaṃ;_  
_Sabbe jānanti maṃ devā,_  
_evaṃ govinda jānahi”._  

</Paragraph>

<Paragraph number="705" type="verses" book="dn-maha">
_“Āsanaṃ udakaṃ pajjaṃ,_  
_madhusākañca brahmuno;_  
_Agghe bhavantaṃ pucchāma,_  
_agghaṃ kurutu no bhavaṃ”._  

</Paragraph>

<Paragraph number="706" type="verses" book="dn-maha">
_“Paṭiggaṇhāma te agghaṃ,_  
_yaṃ tvaṃ govinda bhāsasi;_  
_Diṭṭhadhammahitatthāya,_  
_samparāya sukhāya ca;_  
_Katāvakāso pucchassu,_  
_yaṃ kiñci abhipatthitan”ti._  

</Paragraph>

</Division>
<Division number="319" book="dn-maha" bookNo="7" page="193">

<Paragraph number="707" book="dn-maha">
Atha kho, bho, mahāgovindassa brāhmaṇassa etadahosi—  “katāvakāso khomhi brahmunā sanaṅkumārena. Kiṃ nu kho ahaṃ brahmānaṃ sanaṅkumāraṃ puccheyyaṃ diṭṭhadhammikaṃ vā atthaṃ samparāyikaṃ vā”ti? Atha kho, bho, mahāgovindassa brāhmaṇassa etadahosi—  “kusalo kho ahaṃ diṭṭhadhammikānaṃ atthānaṃ, aññepi maṃ diṭṭhadhammikaṃ atthaṃ pucchanti. Yannūnāhaṃ brahmānaṃ sanaṅkumāraṃ samparāyikaññeva atthaṃ puccheyyan”ti. Atha kho, bho, mahāgovindo brāhmaṇo brahmānaṃ sanaṅkumāraṃ gāthāya ajjhabhāsi—
</Paragraph>

<Paragraph number="708" type="verses" book="dn-maha">
_“Pucchāmi brahmānaṃ sanaṅkumāraṃ,_  
_Kaṅkhī akaṅkhiṃ paravediyesu;_  
_Katthaṭṭhito kimhi ca sikkhamāno,_  
_Pappoti macco amataṃ brahmalokan”ti._  

</Paragraph>

<Paragraph number="709" type="verses" book="dn-maha">
_“Hitvā mamattaṃ manujesu brahme,_  
_Ekodibhūto karuṇedhimutto;_  
_Nirāmagandho virato methunasmā,_  
_Etthaṭṭhito ettha ca sikkhamāno;_  
_Pappoti macco amataṃ brahmalokan”ti._  

</Paragraph>

</Division>
<Division number="320" book="dn-maha" bookNo="7" page="194">

<Paragraph number="710" book="dn-maha">
“‘Hitvā mamattan’ti ahaṃ, bhoto, ājānāmi. Idhekacco appaṃ vā bhogakkhandhaṃ pahāya mahantaṃ vā bhogakkhandhaṃ pahāya appaṃ vā ñātiparivaṭṭaṃ pahāya mahantaṃ vā ñātiparivaṭṭaṃ pahāya kesamassuṃ ohāretvā kāsāyāni vatthāni acchādetvā agārasmā anagāriyaṃ pabbajati, iti ‘hitvā mamattan’ti ahaṃ, bhoto, ājānāmi.
</Paragraph>

<Paragraph number="711" book="dn-maha">
‘Ekodibhūto’ti ahaṃ, bhoto, ājānāmi. Idhekacco vivittaṃ senāsanaṃ bhajati araññaṃ rukkhamūlaṃ pabbataṃ kandaraṃ giriguhaṃ susānaṃ vanapatthaṃ abbhokāsaṃ palālapuñjaṃ, iti ‘ekodibhūto’ti ahaṃ, bhoto, ājānāmi.
</Paragraph>

<Paragraph number="712" book="dn-maha">
‘Karuṇedhimutto’ti ahaṃ, bhoto, ājānāmi. Idhekacco karuṇāsahagatena cetasā ekaṃ disaṃ pharitvā viharati, tathā dutiyaṃ, tathā tatiyaṃ, tathā catutthaṃ. Iti uddhamadhotiriyaṃ sabbadhi sabbattatāya sabbāvantaṃ lokaṃ karuṇāsahagatena cetasā vipulena mahaggatena appamāṇena averena abyāpajjena pharitvā viharati. Iti ‘karuṇedhimutto’ti ahaṃ, bhoto, ājānāmi. Āmagandhe ca kho ahaṃ, bhoto, bhāsamānassa na ājānāmi.
</Paragraph>

<Paragraph number="713" type="verses" book="dn-maha">
_Ke āmagandhā manujesu brahme,_  
_Ete avidvā idha brūhi dhīra;_  
_Kenāvaṭā vāti pajā kurutu,_  
_Āpāyikā nivutabrahmalokā”ti._  

</Paragraph>

<Paragraph number="714" type="verses" book="dn-maha">
_“Kodho mosavajjaṃ nikati ca dubbho,_  
_Kadariyatā atimāno usūyā;_  
_Icchā vivicchā paraheṭhanā ca,_  
_Lobho ca doso ca mado ca moho;_  
_Etesu yuttā anirāmagandhā,_  
_Āpāyikā nivutabrahmalokā”ti._  

</Paragraph>

<Paragraph number="715" book="dn-maha">
“Yathā kho ahaṃ, bhoto, āmagandhe bhāsamānassa ājānāmi. Te na sunimmadayā agāraṃ ajjhāvasatā. Pabbajissāmahaṃ, bho, agārasmā anagāriyan”ti. “Yassadāni bhavaṃ govindo kālaṃ maññatī”ti.
</Paragraph>
</Division>