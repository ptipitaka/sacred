---
title: "3.40 Dhātuthūpapūjā"
tableOfContents: false
sidebar:
  order: 35
type: "tipitaka"
basket: "su"
book: "dn-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="239" book="dn-maha" bookNo="7" page="137">

<Paragraph number="528" book="dn-maha">
Atha kho rājā māgadho ajātasattu vedehiputto rājagahe bhagavato sarīrānaṃ thūpañca mahañca akāsi. Vesālikāpi licchavī vesāliyaṃ bhagavato sarīrānaṃ thūpañca mahañca akaṃsu. Kapilavatthuvāsīpi sakyā kapilavatthusmiṃ bhagavato sarīrānaṃ thūpañca mahañca akaṃsu. Allakappakāpi bulayo allakappe bhagavato sarīrānaṃ thūpañca mahañca akaṃsu. Rāmagāmakāpi koḷiyā rāmagāme bhagavato sarīrānaṃ thūpañca mahañca akaṃsu. Veṭṭhadīpakopi brāhmaṇo veṭṭhadīpe bhagavato sarīrānaṃ thūpañca mahañca akāsi. Pāveyyakāpi mallā pāvāyaṃ bhagavato sarīrānaṃ thūpañca mahañca akaṃsu. Kosinārakāpi mallā kusinārāyaṃ bhagavato sarīrānaṃ thūpañca mahañca akaṃsu. Doṇopi brāhmaṇo tumbassa thūpañca mahañca akāsi. Pippalivaniyāpi moriyā pippalivane aṅgārānaṃ thūpañca mahañca akaṃsu. Iti aṭṭha sarīrathūpā navamo tumbathūpo dasamo aṅgārathūpo. Evametaṃ bhūtapubbanti.
</Paragraph>

</Division>
<Division number="240" book="dn-maha" bookNo="7" page="138">

<Paragraph number="529" type="verses" book="dn-maha">
_Aṭṭhadoṇaṃ cakkhumato sarīraṃ,_  
_Sattadoṇaṃ jambudīpe mahenti;_  
_Ekañca doṇaṃ purisavaruttamassa,_  
_Rāmagāme nāgarājā maheti._  

</Paragraph>

<Paragraph number="530" type="verses" book="dn-maha">
_Ekāhi dāṭhā tidivehi pūjitā,_  
_Ekā pana gandhārapure mahīyati;_  
_Kāliṅgarañño vijite punekaṃ,_  
_Ekaṃ pana nāgarājā maheti._  

</Paragraph>

<Paragraph number="531" type="verses" book="dn-maha">
_Tasseva tejena ayaṃ vasundharā,_  
_Āyāgaseṭṭhehi mahī alaṅkatā;_  
_Evaṃ imaṃ cakkhumato sarīraṃ,_  
_Susakkataṃ sakkatasakkatehi._  

</Paragraph>

<Paragraph number="532" type="verses" book="dn-maha">
_Devindanāgindanarindapūjito,_  
_Manussindaseṭṭhehi tatheva pūjito;_  
_Taṃ vandatha pañjalikā labhitvā,_  
_Buddho have kappasatehi dullabhoti._  

</Paragraph>

<Paragraph number="533" type="verses" book="dn-maha">
_Cattālīsa samā dantā,_  
_kesā lomā ca sabbaso;_  
_Devā hariṃsu ekekaṃ,_  
_cakkavāḷaparamparāti._  


</Paragraph>
</Division>

<Paragraph number="534" type="center" book="dn-maha">
Mahāparinibbānasuttaṃ niṭṭhitaṃ tatiyaṃ.
</Paragraph>