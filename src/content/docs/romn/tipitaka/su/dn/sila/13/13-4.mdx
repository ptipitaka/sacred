---
title: "13.4 Brahmalokamaggadesanā"
tableOfContents: false
sidebar:
  order: 4
type: "tipitaka"
basket: "su"
book: "sila"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="556" book="sila" bookNo="6" page="234">

<Paragraph number="948" book="sila">
Bhagavā etadavoca—  “idha, vāseṭṭha, tathāgato loke uppajjati arahaṃ, sammāsambuddho …pe…  Evaṃ kho, vāseṭṭha, bhikkhu sīlasampanno hoti …pe…  tassime pañca nīvaraṇe pahīne attani samanupassato pāmojjaṃ jāyati, pamuditassa pīti jāyati, pītimanassa kāyo passambhati, passaddhakāyo sukhaṃ vedeti, sukhino cittaṃ samādhiyati.
</Paragraph>

<Paragraph number="949" book="sila">
So mettāsahagatena cetasā ekaṃ disaṃ pharitvā viharati. Tathā dutiyaṃ. Tathā tatiyaṃ. Tathā catutthaṃ. Iti uddhamadho tiriyaṃ sabbadhi sabbattatāya sabbāvantaṃ lokaṃ mettāsahagatena cetasā vipulena mahaggatena appamāṇena averena abyāpajjena pharitvā viharati.
</Paragraph>

<Paragraph number="950" book="sila">
Seyyathāpi, vāseṭṭha, balavā saṅkhadhamo appakasireneva catuddisā viññāpeyya; evameva kho, vāseṭṭha, evaṃ bhāvitāya mettāya cetovimuttiyā yaṃ pamāṇakataṃ kammaṃ na taṃ tatrāvasissati, na taṃ tatrāvatiṭṭhati. Ayampi kho, vāseṭṭha, brahmānaṃ sahabyatāya maggo.
</Paragraph>

<Paragraph number="951" book="sila">
Puna caparaṃ, vāseṭṭha, bhikkhu karuṇāsahagatena cetasā …pe…  muditāsahagatena cetasā …pe…  upekkhāsahagatena cetasā ekaṃ disaṃ pharitvā viharati. Tathā dutiyaṃ. Tathā tatiyaṃ. Tathā catutthaṃ. Iti uddhamadho tiriyaṃ sabbadhi sabbattatāya sabbāvantaṃ lokaṃ upekkhāsahagatena cetasā vipulena mahaggatena appamāṇena averena abyāpajjena pharitvā viharati.
</Paragraph>

<Paragraph number="952" book="sila">
Seyyathāpi, vāseṭṭha, balavā saṅkhadhamo appakasireneva catuddisā viññāpeyya; evameva kho, vāseṭṭha, evaṃ bhāvitāya upekkhāya cetovimuttiyā yaṃ pamāṇakataṃ kammaṃ na taṃ tatrāvasissati, na taṃ tatrāvatiṭṭhati. Ayampi kho, vāseṭṭha, brahmānaṃ sahabyatāya maggo.
</Paragraph>

</Division>
<Division number="557" book="sila" bookNo="6" page="235">

<Paragraph number="953" book="sila">
Taṃ kiṃ maññasi, vāseṭṭha, evaṃvihārī bhikkhu sapariggaho vā apariggaho vā”ti? “Apariggaho, bho gotama”. “Saveracitto vā averacitto vā”ti? “Averacitto, bho gotama”. “Sabyāpajjacitto vā abyāpajjacitto vā”ti? “Abyāpajjacitto, bho gotama”. “Saṃkiliṭṭhacitto vā asaṃkiliṭṭhacitto vā”ti? “Asaṃkiliṭṭhacitto, bho gotama”. “Vasavattī vā avasavattī vā”ti? “Vasavattī, bho gotama”.
</Paragraph>

<Paragraph number="954" book="sila">
“Iti kira, vāseṭṭha, apariggaho bhikkhu, apariggaho brahmā. Api nu kho apariggahassa bhikkhuno apariggahena brahmunā saddhiṃ saṃsandati sametī”ti? “Evaṃ, bho gotama”. “Sādhu, vāseṭṭha, so vata vāseṭṭha apariggaho bhikkhu kāyassa bhedā paraṃ maraṇā apariggahassa brahmuno sahabyūpago bhavissatīti, ṭhānametaṃ vijjati.
</Paragraph>

</Division>
<Division number="558" book="sila" bookNo="6" page="235">

<Paragraph number="955" book="sila">
Iti kira, vāseṭṭha, averacitto bhikkhu, averacitto brahmā …pe…  abyāpajjacitto bhikkhu, abyāpajjacitto brahmā…  asaṃkiliṭṭhacitto bhikkhu, asaṃkiliṭṭhacitto brahmā…  vasavattī bhikkhu, vasavattī brahmā, api nu kho vasavattissa bhikkhuno vasavattinā brahmunā saddhiṃ saṃsandati sametī”ti? “Evaṃ, bho gotama”. “Sādhu, vāseṭṭha, so vata, vāseṭṭha, vasavattī bhikkhu kāyassa bhedā paraṃ maraṇā vasavattissa brahmuno sahabyūpago bhavissatīti, ṭhānametaṃ vijjatī”ti.
</Paragraph>

</Division>
<Division number="559" book="sila" bookNo="6" page="235">

<Paragraph number="956" book="sila">
Evaṃ vutte, vāseṭṭhabhāradvājā māṇavā bhagavantaṃ etadavocuṃ—  “abhikkantaṃ, bho gotama, abhikkantaṃ, bho gotama. Seyyathāpi, bho gotama, nikkujjitaṃ vā ukkujjeyya, paṭicchannaṃ vā vivareyya, mūḷhassa vā maggaṃ ācikkheyya, andhakāre vā telapajjotaṃ dhāreyya—  ‘cakkhumanto rūpāni dakkhantī’ti; evamevaṃ bhotā gotamena anekapariyāyena dhammo pakāsito. Ete mayaṃ bhavantaṃ gotamaṃ saraṇaṃ gacchāma, dhammañca bhikkhusaṃghañca. Upāsake no bhavaṃ gotamo dhāretu ajjatagge pāṇupete saraṇaṃ gate”ti.

</Paragraph>
</Division>

<Paragraph number="957" type="center" book="sila">
Tevijjasuttaṃ niṭṭhitaṃ terasamaṃ.



</Paragraph>

<Paragraph number="958" type="center" book="sila">
Sīlakkhandhavaggo niṭṭhito.



</Paragraph>

<Paragraph number="959" type="center" book="sila">
Tassuddānaṃ


</Paragraph>

<Paragraph number="960" type="verses" book="sila">
_Brahmāsāmaññaambaṭṭha,_  
_Soṇakūṭamahālijālinī;_  
_Sīhapoṭṭhapādasubho kevaṭṭo,_  
_Lohiccatevijjā terasāti._  


</Paragraph>

<Paragraph number="961" type="center" book="sila">
Sīlakkhandhavaggapāḷi niṭṭhitā.
</Paragraph>