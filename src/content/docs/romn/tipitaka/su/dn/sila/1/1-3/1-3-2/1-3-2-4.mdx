---
title: "1.3.2.4 Ucchedavāda"
tableOfContents: false
sidebar:
  order: 4
type: "tipitaka"
basket: "su"
book: "sila"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="84" book="sila" bookNo="6" page="30">

<Paragraph number="157" book="sila">
Santi, bhikkhave, eke samaṇabrāhmaṇā ucchedavādā sato <Emphasis>sattassa ucchedaṃ</Emphasis> vināsaṃ vibhavaṃ paññapenti sattahi vatthūhi. Te ca bhonto samaṇabrāhmaṇā kimāgamma kimārabbha ucchedavādā sato sattassa ucchedaṃ vināsaṃ vibhavaṃ paññapenti sattahi vatthūhi?
</Paragraph>

</Division>
<Division number="85" book="sila" bookNo="6" page="31">

<Paragraph number="158" book="sila">
Idha, bhikkhave, ekacco samaṇo vā brāhmaṇo vā evaṃvādī hoti evaṃdiṭṭhi—  ‘yato kho, bho, ayaṃ <Emphasis>attā rūpī cātumahābhūtiko</Emphasis> mātāpettikasambhavo <Emphasis>kāyassa bhedā ucchijjati</Emphasis> vinassati, na hoti paraṃ maraṇā, ettāvatā kho, bho, ayaṃ attā sammā samucchinno hotī’ti. Ittheke sato sattassa ucchedaṃ vināsaṃ vibhavaṃ paññapenti. (1:*51*)
</Paragraph>

</Division>
<Division number="86" book="sila" bookNo="6" page="31">

<Paragraph number="159" book="sila">
Tamañño evamāha—  ‘atthi kho, bho, eso attā, yaṃ tvaṃ vadesi, neso natthīti vadāmi; no ca kho, bho, ayaṃ attā ettāvatā sammā samucchinno hoti. Atthi kho, bho, añño <Emphasis>attā dibbo rūpī kāmāvacaro</Emphasis> kabaḷīkārāhārabhakkho. Taṃ tvaṃ na jānāsi na passasi. Tamahaṃ jānāmi passāmi. So kho, bho, attā yato <Emphasis>kāyassa bhedā ucchijjati</Emphasis> vinassati, na hoti paraṃ maraṇā, ettāvatā kho, bho, ayaṃ attā sammā samucchinno hotī’ti. Ittheke sato sattassa ucchedaṃ vināsaṃ vibhavaṃ paññapenti. (2:*52*)
</Paragraph>

</Division>
<Division number="87" book="sila" bookNo="6" page="31">

<Paragraph number="160" book="sila">
Tamañño evamāha—  ‘atthi kho, bho, eso attā, yaṃ tvaṃ vadesi, neso natthīti vadāmi; no ca kho, bho, ayaṃ attā ettāvatā sammā samucchinno hoti. Atthi kho, bho, añño <Emphasis>attā dibbo rūpī manomayo</Emphasis> sabbaṅgapaccaṅgī ahīnindriyo. Taṃ tvaṃ na jānāsi na passasi. Tamahaṃ jānāmi passāmi. So kho, bho, attā yato <Emphasis>kāyassa bhedā ucchijjati</Emphasis> vinassati, na hoti paraṃ maraṇā, ettāvatā kho, bho, ayaṃ attā sammā samucchinno hotī’ti. Ittheke sato sattassa ucchedaṃ vināsaṃ vibhavaṃ paññapenti. (3:*53*)
</Paragraph>

</Division>
<Division number="88" book="sila" bookNo="6" page="31">

<Paragraph number="161" book="sila">
Tamañño evamāha—  ‘atthi kho, bho, eso attā, yaṃ tvaṃ vadesi, neso natthīti vadāmi; no ca kho, bho, ayaṃ attā ettāvatā sammā samucchinno hoti. Atthi kho, bho, añño <Emphasis>attā</Emphasis> sabbaso rūpasaññānaṃ samatikkamā paṭighasaññānaṃ atthaṅgamā nānattasaññānaṃ amanasikārā “ananto ākāso”ti <Emphasis>ākāsānañcāyatanūpago</Emphasis>. Taṃ tvaṃ na jānāsi na passasi. Tamahaṃ jānāmi passāmi. So kho, bho, attā yato <Emphasis>kāyassa bhedā ucchijjati</Emphasis> vinassati, na hoti paraṃ maraṇā, ettāvatā kho, bho, ayaṃ attā sammā samucchinno hotī’ti. Ittheke sato sattassa ucchedaṃ vināsaṃ vibhavaṃ paññapenti. (4:*54*)
</Paragraph>

</Division>
<Division number="89" book="sila" bookNo="6" page="32">

<Paragraph number="162" book="sila">
Tamañño evamāha—  ‘atthi kho, bho, eso attā yaṃ tvaṃ vadesi, neso natthīti vadāmi; no ca kho, bho, ayaṃ attā ettāvatā sammā samucchinno hoti. Atthi kho, bho, añño <Emphasis>attā</Emphasis> sabbaso ākāsānañcāyatanaṃ samatikkamma “anantaṃ viññāṇan”ti <Emphasis>viññāṇañcāyatanūpago</Emphasis>. Taṃ tvaṃ na jānāsi na passasi. Tamahaṃ jānāmi passāmi. So kho, bho, attā yato <Emphasis>kāyassa bhedā ucchijjati</Emphasis> vinassati, na hoti paraṃ maraṇā, ettāvatā kho, bho, ayaṃ attā sammā samucchinno hotī’ti. Ittheke sato sattassa ucchedaṃ vināsaṃ vibhavaṃ paññapenti. (5:*55*)
</Paragraph>

</Division>
<Division number="90" book="sila" bookNo="6" page="32">

<Paragraph number="163" book="sila">
Tamañño evamāha—  ‘atthi kho, bho, so attā, yaṃ tvaṃ vadesi, neso natthīti vadāmi; no ca kho, bho, ayaṃ attā ettāvatā sammā samucchinno hoti. Atthi kho, bho, añño <Emphasis>attā</Emphasis> sabbaso viññāṇañcāyatanaṃ samatikkamma “natthi kiñcī”ti <Emphasis>ākiñcaññāyatanūpago</Emphasis>. Taṃ tvaṃ na jānāsi na passasi. Tamahaṃ jānāmi passāmi. So kho, bho, attā yato <Emphasis>kāyassa bhedā ucchijjati</Emphasis> vinassati, na hoti paraṃ maraṇā, ettāvatā kho, bho, ayaṃ attā sammā samucchinno hotī’ti. Ittheke sato sattassa ucchedaṃ vināsaṃ vibhavaṃ paññapenti. (6:*56*)
</Paragraph>

</Division>
<Division number="91" book="sila" bookNo="6" page="32">

<Paragraph number="164" book="sila">
Tamañño evamāha—  ‘atthi kho, bho, eso attā, yaṃ tvaṃ vadesi, neso natthīti vadāmi; no ca kho, bho, ayaṃ attā ettāvatā sammā samucchinno hoti. Atthi kho, bho, añño <Emphasis>attā</Emphasis> sabbaso ākiñcaññāyatanaṃ samatikkamma “santametaṃ paṇītametan”ti <Emphasis>nevasaññānāsaññāyatanūpago</Emphasis>. Taṃ tvaṃ na jānāsi na passasi. Tamahaṃ jānāmi passāmi. So kho, bho, attā yato <Emphasis>kāyassa bhedā ucchijjati</Emphasis> vinassati, na hoti paraṃ maraṇā, ettāvatā kho, bho, ayaṃ attā sammā samucchinno hotī’ti. Ittheke sato sattassa ucchedaṃ vināsaṃ vibhavaṃ paññapenti. (7:*57*)
</Paragraph>

</Division>
<Division number="92" book="sila" bookNo="6" page="33">

<Paragraph number="165" book="sila">
Imehi kho te, bhikkhave, samaṇabrāhmaṇā ucchedavādā sato sattassa ucchedaṃ vināsaṃ vibhavaṃ paññapenti sattahi vatthūhi. Ye hi keci, bhikkhave, samaṇā vā brāhmaṇā vā ucchedavādā sato sattassa ucchedaṃ vināsaṃ vibhavaṃ paññapenti, sabbe te imeheva sattahi vatthūhi …pe…  yehi tathāgatassa yathābhuccaṃ vaṇṇaṃ sammā vadamānā vadeyyuṃ.
</Paragraph>
</Division>