---
title: "1.2.1 Cūḷasīla"
tableOfContents: false
sidebar:
  order: 1
type: "tipitaka"
basket: "su"
book: "sila"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="7" book="sila">

<Paragraph number="9" book="sila">
Appamattakaṃ kho panetaṃ, bhikkhave, oramattakaṃ sīlamattakaṃ, yena puthujjano tathāgatassa vaṇṇaṃ vadamāno vadeyya. Katamañca taṃ, bhikkhave, appamattakaṃ oramattakaṃ sīlamattakaṃ, yena puthujjano tathāgatassa vaṇṇaṃ vadamāno vadeyya?
</Paragraph>

</Division>
<Division number="8" book="sila">

<Paragraph number="10" book="sila">
‘Pāṇātipātaṃ pahāya pāṇātipātā paṭivirato samaṇo gotamo nihitadaṇḍo, nihitasattho, lajjī, dayāpanno, sabbapāṇabhūtahitānukampī viharatī’ti—  iti vā hi, bhikkhave, puthujjano tathāgatassa vaṇṇaṃ vadamāno vadeyya.
</Paragraph>

<Paragraph number="11" book="sila">
‘Adinnādānaṃ pahāya adinnādānā paṭivirato samaṇo gotamo dinnādāyī dinnapāṭikaṅkhī, athenena sucibhūtena attanā viharatī’ti—  iti vā hi, bhikkhave, puthujjano tathāgatassa vaṇṇaṃ vadamāno vadeyya.
</Paragraph>

<Paragraph number="12" book="sila">
‘Abrahmacariyaṃ pahāya brahmacārī samaṇo gotamo ārācārī virato methunā gāmadhammā’ti—  iti vā hi, bhikkhave, puthujjano tathāgatassa vaṇṇaṃ vadamāno vadeyya.
</Paragraph>

</Division>
<Division number="9" book="sila">

<Paragraph number="13" book="sila">
‘Musāvādaṃ pahāya musāvādā paṭivirato samaṇo gotamo saccavādī saccasandho theto paccayiko avisaṃvādako lokassā’ti—  iti vā hi, bhikkhave, puthujjano tathāgatassa vaṇṇaṃ vadamāno vadeyya.
</Paragraph>

<Paragraph number="14" book="sila">
‘Pisuṇaṃ vācaṃ pahāya pisuṇāya vācāya paṭivirato samaṇo gotamo, ito sutvā na amutra akkhātā imesaṃ bhedāya, amutra vā sutvā na imesaṃ akkhātā amūsaṃ bhedāya. Iti bhinnānaṃ vā sandhātā, sahitānaṃ vā anuppadātā samaggārāmo samaggarato samagganandī samaggakaraṇiṃ vācaṃ bhāsitā’ti—  iti vā hi, bhikkhave, puthujjano tathāgatassa vaṇṇaṃ vadamāno vadeyya.
</Paragraph>

<Paragraph number="15" book="sila">
‘Pharusaṃ vācaṃ pahāya pharusāya vācāya paṭivirato samaṇo gotamo, yā sā vācā nelā kaṇṇasukhā pemanīyā hadayaṅgamā porī bahujanakantā bahujanamanāpā tathārūpiṃ vācaṃ bhāsitā’ti—  iti vā hi, bhikkhave, puthujjano tathāgatassa vaṇṇaṃ vadamāno vadeyya.
</Paragraph>

<Paragraph number="16" book="sila">
‘Samphappalāpaṃ pahāya samphappalāpā paṭivirato samaṇo gotamo kālavādī bhūtavādī atthavādī dhammavādī vinayavādī, nidhānavatiṃ vācaṃ bhāsitā kālena sāpadesaṃ pariyantavatiṃ atthasaṃhitan’ti—  iti vā hi, bhikkhave, puthujjano tathāgatassa vaṇṇaṃ vadamāno vadeyya.
</Paragraph>

</Division>
<Division number="10" book="sila">

<Paragraph number="17" book="sila">
‘Bījagāmabhūtagāmasamārambhā paṭivirato samaṇo gotamo’ti—  iti vā hi, bhikkhave …pe… .
</Paragraph>

<Paragraph number="18" book="sila">
‘Ekabhattiko samaṇo gotamo rattūparato virato vikālabhojanā… .
</Paragraph>

<Paragraph number="19" book="sila">
Naccagītavāditavisūkadassanā paṭivirato samaṇo gotamo… .
</Paragraph>

<Paragraph number="20" book="sila">
Mālāgandhavilepanadhāraṇamaṇḍanavibhūsanaṭṭhānā paṭivirato samaṇo gotamo… .
</Paragraph>

<Paragraph number="21" book="sila">
Uccāsayanamahāsayanā paṭivirato samaṇo gotamo… .
</Paragraph>

<Paragraph number="22" book="sila">
Jātarūparajatapaṭiggahaṇā paṭivirato samaṇo gotamo… .
</Paragraph>

<Paragraph number="23" book="sila">
Āmakadhaññapaṭiggahaṇā paṭivirato samaṇo gotamo… .
</Paragraph>

<Paragraph number="24" book="sila">
Āmakamaṃsapaṭiggahaṇā paṭivirato samaṇo gotamo… .
</Paragraph>

<Paragraph number="25" book="sila">
Itthikumārikapaṭiggahaṇā paṭivirato samaṇo gotamo… .
</Paragraph>

<Paragraph number="26" book="sila">
Dāsidāsapaṭiggahaṇā paṭivirato samaṇo gotamo… .
</Paragraph>

<Paragraph number="27" book="sila">
Ajeḷakapaṭiggahaṇā paṭivirato samaṇo gotamo… .
</Paragraph>

<Paragraph number="28" book="sila">
Kukkuṭasūkarapaṭiggahaṇā paṭivirato samaṇo gotamo… .
</Paragraph>

<Paragraph number="29" book="sila">
Hatthigavassavaḷavapaṭiggahaṇā paṭivirato samaṇo gotamo… .
</Paragraph>

<Paragraph number="30" book="sila">
Khettavatthupaṭiggahaṇā paṭivirato samaṇo gotamo… .
</Paragraph>

<Paragraph number="31" book="sila">
Dūteyyapahiṇagamanānuyogā paṭivirato samaṇo gotamo… .
</Paragraph>

<Paragraph number="32" book="sila">
Kayavikkayā paṭivirato samaṇo gotamo… .
</Paragraph>

<Paragraph number="33" book="sila">
Tulākūṭakaṃsakūṭamānakūṭā paṭivirato samaṇo gotamo… .
</Paragraph>

<Paragraph number="34" book="sila">
Ukkoṭanavañcananikatisāciyogā paṭivirato samaṇo gotamo… .
</Paragraph>

<Paragraph number="35" book="sila">
Chedanavadhabandhanaviparāmosaālopasahasākārā paṭivirato samaṇo gotamo’ti—  iti vā hi, bhikkhave, puthujjano tathāgatassa vaṇṇaṃ vadamāno vadeyya.

</Paragraph>
</Division>

<Paragraph number="36" type="center" book="sila">
Cūḷasīlaṃ niṭṭhitaṃ.
</Paragraph>