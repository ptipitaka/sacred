---
title: "20.1.1 Mahāmoggallānattheragāthā"
tableOfContents: false
sidebar:
  order: 1
type: "tipitaka"
basket: "su"
book: "th1"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="1149" book="th1" bookNo="19" page="362">

<Paragraph number="1512" type="verses" book="th1">
_“Āraññikā piṇḍapātikā,_  
_uñchāpattāgate ratā;_  
_Dālemu maccuno senaṃ,_  
_ajjhattaṃ susamāhitā._  

</Paragraph>

</Division>
<Division number="1150" book="th1" bookNo="19" page="362">

<Paragraph number="1513" type="verses" book="th1">
_Āraññikā piṇḍapātikā,_  
_uñchāpattāgate ratā;_  
_Dhunāma maccuno senaṃ,_  
_naḷāgāraṃva kuñjaro._  

</Paragraph>

</Division>
<Division number="1151" book="th1" bookNo="19" page="362">

<Paragraph number="1514" type="verses" book="th1">
_Rukkhamūlikā sātatikā,_  
_uñchāpattāgate ratā;_  
_Dālemu maccuno senaṃ,_  
_ajjhattaṃ susamāhitā._  

</Paragraph>

</Division>
<Division number="1152" book="th1" bookNo="19" page="362">

<Paragraph number="1515" type="verses" book="th1">
_Rukkhamūlikā sātatikā,_  
_uñchāpattāgate ratā;_  
_Dhunāma maccuno senaṃ,_  
_naḷāgāraṃva kuñjaro”._  

</Paragraph>

</Division>
<Division number="1153" book="th1" bookNo="19" page="362">

<Paragraph number="1516" type="verses" book="th1">
_“Aṭṭhikaṅkalakuṭike,_  
_maṃsanhārupasibbite;_  
_Dhiratthu pure duggandhe,_  
_paragatte mamāyase._  

</Paragraph>

</Division>
<Division number="1154" book="th1" bookNo="19" page="362">

<Paragraph number="1517" type="verses" book="th1">
_Gūthabhaste taconaddhe,_  
_uragaṇḍipisācini;_  
_Nava sotāni te kāye,_  
_yāni sandanti sabbadā._  

</Paragraph>

</Division>
<Division number="1155" book="th1" bookNo="19" page="362">

<Paragraph number="1518" type="verses" book="th1">
_Tava sarīraṃ navasotaṃ,_  
_Duggandhakaraṃ paribandhaṃ;_  
_Bhikkhu parivajjayate taṃ,_  
_Mīḷhaṃ ca yathā sucikāmo._  

</Paragraph>

</Division>
<Division number="1156" book="th1" bookNo="19" page="362">

<Paragraph number="1519" type="verses" book="th1">
_Evañce taṃ jano jaññā,_  
_yathā jānāmi taṃ ahaṃ;_  
_Ārakā parivajjeyya,_  
_gūthaṭṭhānaṃva pāvuse”._  

</Paragraph>

</Division>
<Division number="1157" book="th1" bookNo="19" page="362">

<Paragraph number="1520" type="verses" book="th1">
_“Evametaṃ mahāvīra,_  
_yathā samaṇa bhāsasi;_  
_Ettha ceke visīdanti,_  
_paṅkamhiva jaraggavo”._  

</Paragraph>

</Division>
<Division number="1158" book="th1" bookNo="19" page="362">

<Paragraph number="1521" type="verses" book="th1">
_“Ākāsamhi haliddiyā,_  
_yo maññetha rajetave;_  
_Aññena vāpi raṅgena,_  
_vighātudayameva taṃ._  

</Paragraph>

</Division>
<Division number="1159" book="th1" bookNo="19" page="362">

<Paragraph number="1522" type="verses" book="th1">
_Tadākāsasamaṃ cittaṃ,_  
_ajjhattaṃ susamāhitaṃ;_  
_Mā pāpacitte āsādi,_  
_aggikhandhaṃva pakkhimā”._  

</Paragraph>

</Division>
<Division number="1160" book="th1" bookNo="19" page="362">

<Paragraph number="1523" type="verses" book="th1">
_“Passa cittakataṃ bimbaṃ,_  
_arukāyaṃ samussitaṃ;_  
_Āturaṃ bahusaṅkappaṃ,_  
_yassa natthi dhuvaṃ ṭhiti._  

</Paragraph>

</Division>
<Division number="1161" book="th1" bookNo="19" page="362">

<Paragraph number="1524" type="verses" book="th1">
_Passa cittakataṃ rūpaṃ,_  
_maṇinā kuṇḍalena ca;_  
_Aṭṭhiṃ tacena onaddhaṃ,_  
_saha vatthehi sobhati._  

</Paragraph>

</Division>
<Division number="1162" book="th1" bookNo="19" page="363">

<Paragraph number="1525" type="verses" book="th1">
_Alattakakatā pādā,_  
_mukhaṃ cuṇṇakamakkhitaṃ;_  
_Alaṃ bālassa mohāya,_  
_no ca pāragavesino._  

</Paragraph>

</Division>
<Division number="1163" book="th1" bookNo="19" page="363">

<Paragraph number="1526" type="verses" book="th1">
_Aṭṭhapadakatā kesā,_  
_nettā añjanamakkhitā;_  
_Alaṃ bālassa mohāya,_  
_no ca pāragavesino._  

</Paragraph>

</Division>
<Division number="1164" book="th1" bookNo="19" page="363">

<Paragraph number="1527" type="verses" book="th1">
_Añjanīva navā cittā,_  
_pūtikāyo alaṅkato;_  
_Alaṃ bālassa mohāya,_  
_no ca pāragavesino._  

</Paragraph>

</Division>
<Division number="1165" book="th1" bookNo="19" page="363">

<Paragraph number="1528" type="verses" book="th1">
_Odahi migavo pāsaṃ,_  
_nāsadā vāguraṃ migo;_  
_Bhutvā nivāpaṃ gacchāma,_  
_kaddante migabandhake._  

</Paragraph>

</Division>
<Division number="1166" book="th1" bookNo="19" page="363">

<Paragraph number="1529" type="verses" book="th1">
_Chinno pāso migavassa,_  
_nāsadā vāguraṃ migo;_  
_Bhutvā nivāpaṃ gacchāma,_  
_socante migaluddake”._  

</Paragraph>

</Division>
<Division number="1167" book="th1" bookNo="19" page="363">

<Paragraph number="1530" type="verses" book="th1">
_“Tadāsi yaṃ bhiṃsanakaṃ,_  
_tadāsi lomahaṃsanaṃ;_  
_Anekākārasampanne,_  
_sāriputtamhi nibbute._  

</Paragraph>

</Division>
<Division number="1168" book="th1" bookNo="19" page="363">

<Paragraph number="1531" type="verses" book="th1">
_Aniccā vata saṅkhārā,_  
_uppādavayadhammino;_  
_Upajjitvā nirujjhanti,_  
_tesaṃ vūpasamo sukho._  

</Paragraph>

</Division>
<Division number="1169" book="th1" bookNo="19" page="363">

<Paragraph number="1532" type="verses" book="th1">
_Sukhumaṃ te paṭivijjhanti,_  
_vālaggaṃ usunā yathā;_  
_Ye pañcakkhandhe passanti,_  
_parato no ca attato._  

</Paragraph>

</Division>
<Division number="1170" book="th1" bookNo="19" page="363">

<Paragraph number="1533" type="verses" book="th1">
_Ye ca passanti saṅkhāre,_  
_parato no ca attato;_  
_Paccabyādhiṃsu nipuṇaṃ,_  
_vālaggaṃ usunā yathā._  

</Paragraph>

</Division>
<Division number="1171" book="th1" bookNo="19" page="363">

<Paragraph number="1534" type="verses" book="th1">
_Sattiyā viya omaṭṭho,_  
_ḍayhamānova matthake;_  
_Kāmarāgappahānāya,_  
_sato bhikkhu paribbaje._  

</Paragraph>

</Division>
<Division number="1172" book="th1" bookNo="19" page="363">

<Paragraph number="1535" type="verses" book="th1">
_Sattiyā viya omaṭṭho,_  
_ḍayhamānova matthake;_  
_Bhavarāgappahānāya,_  
_sato bhikkhu paribbaje._  

</Paragraph>

</Division>
<Division number="1173" book="th1" bookNo="19" page="363">

<Paragraph number="1536" type="verses" book="th1">
_Codito bhāvitattena,_  
_sarīrantimadhārinā;_  
_Migāramātupāsādaṃ,_  
_pādaṅguṭṭhena kampayiṃ._  

</Paragraph>

</Division>
<Division number="1174" book="th1" bookNo="19" page="363">

<Paragraph number="1537" type="verses" book="th1">
_Nayidaṃ sithilamārabbha,_  
_nayidaṃ appena thāmasā;_  
_Nibbānamadhigantabbaṃ,_  
_sabbaganthapamocanaṃ._  

</Paragraph>

</Division>
<Division number="1175" book="th1" bookNo="19" page="363">

<Paragraph number="1538" type="verses" book="th1">
_Ayañca daharo bhikkhu,_  
_ayamuttamaporiso;_  
_Dhāreti antimaṃ dehaṃ,_  
_jetvā māraṃ savāhiniṃ._  

</Paragraph>

</Division>
<Division number="1176" book="th1" bookNo="19" page="364">

<Paragraph number="1539" type="verses" book="th1">
_Vivaramanupabhanti vijjutā,_  
_Vebhārassa ca paṇḍavassa ca;_  
_Nagavivaragato jhāyati,_  
_Putto appaṭimassa tādino._  

</Paragraph>

</Division>
<Division number="1177" book="th1" bookNo="19" page="364">

<Paragraph number="1540" type="verses" book="th1">
_Upasanto uparato,_  
_pantasenāsano muni;_  
_Dāyādo buddhaseṭṭhassa,_  
_brahmunā abhivandito”._  

</Paragraph>

</Division>
<Division number="1178" book="th1" bookNo="19" page="364">

<Paragraph number="1541" type="verses" book="th1">
_“Upasantaṃ uparataṃ,_  
_pantasenāsanaṃ muniṃ;_  
_Dāyādaṃ buddhaseṭṭhassa,_  
_vanda brāhmaṇa kassapaṃ._  

</Paragraph>

</Division>
<Division number="1179" book="th1" bookNo="19" page="364">

<Paragraph number="1542" type="verses" book="th1">
_Yo ca jātisataṃ gacche,_  
_sabbā brāhmaṇajātiyo;_  
_Sottiyo vedasampanno,_  
_manussesu punappunaṃ._  

</Paragraph>

</Division>
<Division number="1180" book="th1" bookNo="19" page="364">

<Paragraph number="1543" type="verses" book="th1">
_Ajjhāyakopi ce assa,_  
_tiṇṇaṃ vedāna pāragū;_  
_Etassa vandanāyetaṃ,_  
_kalaṃ nāgghati soḷasiṃ._  

</Paragraph>

</Division>
<Division number="1181" book="th1" bookNo="19" page="364">

<Paragraph number="1544" type="verses" book="th1">
_Yo so aṭṭha vimokkhāni,_  
_purebhattaṃ aphassayi;_  
_Anulomaṃ paṭilomaṃ,_  
_tato piṇḍāya gacchati._  

</Paragraph>

</Division>
<Division number="1182" book="th1" bookNo="19" page="364">

<Paragraph number="1545" type="verses" book="th1">
_Tādisaṃ bhikkhuṃ māsādi,_  
_māttānaṃ khaṇi brāhmaṇa;_  
_Abhippasādehi manaṃ,_  
_arahantamhi tādine;_  
_Khippaṃ pañjaliko vanda,_  
_mā te vijaṭi matthakaṃ”._  

</Paragraph>

</Division>
<Division number="1183" book="th1" bookNo="19" page="364">

<Paragraph number="1546" type="verses" book="th1">
_“Neso passati saddhammaṃ,_  
_saṃsārena purakkhato;_  
_Adhogamaṃ jimhapathaṃ,_  
_kummaggamanudhāvati._  

</Paragraph>

</Division>
<Division number="1184" book="th1" bookNo="19" page="364">

<Paragraph number="1547" type="verses" book="th1">
_Kimīva mīḷhasallitto,_  
_saṅkhāre adhimucchito;_  
_Pagāḷho lābhasakkāre,_  
_tuccho gacchati poṭṭhilo”._  

</Paragraph>

</Division>
<Division number="1185" book="th1" bookNo="19" page="364">

<Paragraph number="1548" type="verses" book="th1">
_“Imañca passa āyantaṃ,_  
_sāriputtaṃ sudassanaṃ;_  
_Vimuttaṃ ubhatobhāge,_  
_ajjhattaṃ susamāhitaṃ._  

</Paragraph>

</Division>
<Division number="1186" book="th1" bookNo="19" page="364">

<Paragraph number="1549" type="verses" book="th1">
_Visallaṃ khīṇasaṃyogaṃ,_  
_tevijjaṃ maccuhāyinaṃ;_  
_Dakkhiṇeyyaṃ manussānaṃ,_  
_puññakkhettaṃ anuttaraṃ”._  

</Paragraph>

</Division>
<Division number="1187" book="th1" bookNo="19" page="364">

<Paragraph number="1550" type="verses" book="th1">
_“Ete sambahulā devā,_  
_iddhimanto yasassino;_  
_Dasa devasahassāni,_  
_sabbe brahmapurohitā;_  
_Moggallānaṃ namassantā,_  
_tiṭṭhanti pañjalīkatā._  

</Paragraph>

</Division>
<Division number="1188" book="th1" bookNo="19" page="364">

<Paragraph number="1551" type="verses" book="th1">
_‘Namo te purisājañña,_  
_namo te purisuttama;_  
_Yassa te āsavā khīṇā,_  
_dakkhiṇeyyosi mārisa’._  

</Paragraph>

</Division>
<Division number="1189" book="th1" bookNo="19" page="365">

<Paragraph number="1552" type="verses" book="th1">
_Pūjito naradevena,_  
_uppanno maraṇābhibhū;_  
_Puṇḍarīkaṃva toyena,_  
_saṅkhārenupalippati._  

</Paragraph>

</Division>
<Division number="1190" book="th1" bookNo="19" page="365">

<Paragraph number="1553" type="verses" book="th1">
_Yassa muhuttena sahassadhā loko,_  
_Saṃvidito sabrahmakappo vasi;_  
_Iddhiguṇe cutupapāte kāle,_  
_Passati devatā sa bhikkhu”._  

</Paragraph>

</Division>
<Division number="1191" book="th1" bookNo="19" page="365">

<Paragraph number="1554" type="verses" book="th1">
_“Sāriputtova paññāya,_  
_sīlena upasamena ca;_  
_Yopi pāraṅgato bhikkhu,_  
_etāvaparamo siyā._  

</Paragraph>

</Division>
<Division number="1192" book="th1" bookNo="19" page="365">

<Paragraph number="1555" type="verses" book="th1">
_Koṭisatasahassassa,_  
_Attabhāvaṃ khaṇena nimmine;_  
_Ahaṃ vikubbanāsu kusalo,_  
_Vasībhūtomhi iddhiyā._  

</Paragraph>

</Division>
<Division number="1193" book="th1" bookNo="19" page="365">

<Paragraph number="1556" type="verses" book="th1">
_Samādhivijjāvasipāramīgato,_  
_Moggallānagotto asitassa sāsane;_  
_Dhīro samucchindi samāhitindriyo,_  
_Nāgo yathā pūtilataṃva bandhanaṃ._  

</Paragraph>

</Division>
<Division number="1194" book="th1" bookNo="19" page="365">

<Paragraph number="1557" type="verses" book="th1">
_Pariciṇṇo mayā satthā,_  
_kataṃ buddhassa sāsanaṃ;_  
_Ohito garuko bhāro,_  
_bhavanetti samūhatā._  

</Paragraph>

</Division>
<Division number="1195" book="th1" bookNo="19" page="365">

<Paragraph number="1558" type="verses" book="th1">
_Yassa catthāya pabbajito,_  
_agārasmānagāriyaṃ;_  
_So me attho anuppatto,_  
_sabbasaṃyojanakkhayo._  

</Paragraph>

</Division>
<Division number="1196" book="th1" bookNo="19" page="365">

<Paragraph number="1559" type="verses" book="th1">
_Kīdiso nirayo āsi,_  
_yattha dussī apaccatha;_  
_Vidhuraṃ sāvakamāsajja,_  
_kakusandhañca brāhmaṇaṃ._  

</Paragraph>

</Division>
<Division number="1197" book="th1" bookNo="19" page="365">

<Paragraph number="1560" type="verses" book="th1">
_Sataṃ āsi ayosaṅkū,_  
_sabbe paccattavedanā;_  
_Īdiso nirayo āsi,_  
_yattha dussī apaccatha;_  
_Vidhuraṃ sāvakamāsajja,_  
_kakusandhañca brāhmaṇaṃ._  

</Paragraph>

</Division>
<Division number="1198" book="th1" bookNo="19" page="365">

<Paragraph number="1561" type="verses" book="th1">
_Yo etamabhijānāti,_  
_bhikkhu buddhassa sāvako;_  
_Tādisaṃ bhikkhumāsajja,_  
_kaṇha dukkhaṃ nigacchasi._  

</Paragraph>

</Division>
<Division number="1199" book="th1" bookNo="19" page="365">

<Paragraph number="1562" type="verses" book="th1">
_Majjhesarasmiṃ tiṭṭhanti,_  
_vimānā kappaṭhāyino;_  
_Veḷuriyavaṇṇā rucirā,_  
_accimanto pabhassarā;_  
_Accharā tattha naccanti,_  
_puthu nānattavaṇṇiyo._  

</Paragraph>

</Division>
<Division number="1200" book="th1" bookNo="19" page="366">

<Paragraph number="1563" type="verses" book="th1">
_Yo etamabhijānāti,_  
_ …pe… _  
_kaṇha dukkhaṃ nigacchasi._  

</Paragraph>

</Division>
<Division number="1201" book="th1" bookNo="19" page="366">

<Paragraph number="1564" type="verses" book="th1">
_Yo ve buddhena codito,_  
_bhikkhusaṃghassa pekkhato;_  
_Migāramātupāsādaṃ,_  
_pādaṅguṭṭhena kampayi._  

</Paragraph>

</Division>
<Division number="1202" book="th1" bookNo="19" page="366">

<Paragraph number="1565" type="verses" book="th1">
_Yo etamabhijānāti,_  
_ …pe… _  
_kaṇha dukkhaṃ nigacchasi._  

</Paragraph>

</Division>
<Division number="1203" book="th1" bookNo="19" page="366">

<Paragraph number="1566" type="verses" book="th1">
_Yo vejayantapāsādaṃ,_  
_pādaṅguṭṭhena kampayi;_  
_Iddhibalenupatthaddho,_  
_saṃvejesi ca devatā._  

</Paragraph>

</Division>
<Division number="1204" book="th1" bookNo="19" page="366">

<Paragraph number="1567" type="verses" book="th1">
_Yo etamabhijānāti,_  
_ …pe… _  
_kaṇha dukkhaṃ nigacchasi._  

</Paragraph>

</Division>
<Division number="1205" book="th1" bookNo="19" page="366">

<Paragraph number="1568" type="verses" book="th1">
_Yo vejayantapāsāde,_  
_sakkaṃ so paripucchati;_  
_Api āvuso jānāsi,_  
_taṇhakkhayavimuttiyo;_  
_Tassa sakko viyākāsi,_  
_pañhaṃ puṭṭho yathātathaṃ”._  

</Paragraph>

</Division>
<Division number="1206" book="th1" bookNo="19" page="366">

<Paragraph number="1569" type="verses" book="th1">
_“Yo etamabhijānāti,_  
_ …pe… _  
_kaṇha dukkhaṃ nigacchasi._  

</Paragraph>

</Division>
<Division number="1207" book="th1" bookNo="19" page="366">

<Paragraph number="1570" type="verses" book="th1">
_Yo brahmānaṃ paripucchati,_  
_Sudhammāyaṃ ṭhito sabhaṃ;_  
_Ajjāpi tyāvuso sā diṭṭhi,_  
_Yā te diṭṭhi pure ahu;_  
_Passasi vītivattantaṃ,_  
_Brahmaloke pabhassaraṃ._  

</Paragraph>

</Division>
<Division number="1208" book="th1" bookNo="19" page="366">

<Paragraph number="1571" type="verses" book="th1">
_Tassa brahmā viyākāsi,_  
_pañhaṃ puṭṭho yathātathaṃ;_  
_Na me mārisa sā diṭṭhi,_  
_yā me diṭṭhi pure ahu._  

</Paragraph>

</Division>
<Division number="1209" book="th1" bookNo="19" page="366">

<Paragraph number="1572" type="verses" book="th1">
_Passāmi vītivattantaṃ,_  
_brahmaloke pabhassaraṃ;_  
_Sohaṃ ajja kathaṃ vajjaṃ,_  
_ahaṃ niccomhi sassato”._  

</Paragraph>

</Division>
<Division number="1210" book="th1" bookNo="19" page="366">

<Paragraph number="1573" type="verses" book="th1">
_“Yo etamabhijānāti,_  
_ …pe… _  
_kaṇha dukkhaṃ nigacchasi._  

</Paragraph>

</Division>
<Division number="1211" book="th1" bookNo="19" page="366">

<Paragraph number="1574" type="verses" book="th1">
_Yo mahāneruno kūṭaṃ,_  
_vimokkhena aphassayi;_  
_Vanaṃ pubbavidehānaṃ,_  
_ye ca bhūmisayā narā._  

</Paragraph>

</Division>
<Division number="1212" book="th1" bookNo="19" page="366">

<Paragraph number="1575" type="verses" book="th1">
_Yo etamabhijānāti,_  
_bhikkhu buddhassa sāvako;_  
_Tādisaṃ bhikkhumāsajja,_  
_kaṇha dukkhaṃ nigacchasi._  

</Paragraph>

</Division>
<Division number="1213" book="th1" bookNo="19" page="366">

<Paragraph number="1576" type="verses" book="th1">
_Na ve aggi cetayati,_  
_ahaṃ bālaṃ ḍahāmīti;_  
_Bālova jalitaṃ aggiṃ,_  
_āsajja naṃ paḍayhati._  

</Paragraph>

</Division>
<Division number="1214" book="th1" bookNo="19" page="366">

<Paragraph number="1577" type="verses" book="th1">
_Evamevaṃ tuvaṃ māra,_  
_āsajja naṃ tathāgataṃ;_  
_Sayaṃ ḍahissasi attānaṃ,_  
_bālo aggiṃva samphusaṃ._  

</Paragraph>

</Division>
<Division number="1215" book="th1" bookNo="19" page="367">

<Paragraph number="1578" type="verses" book="th1">
_Apuññaṃ pasavī māro,_  
_āsajja naṃ tathāgataṃ;_  
_Kiṃ nu maññasi pāpima,_  
_na me pāpaṃ vipaccati._  

</Paragraph>

</Division>
<Division number="1216" book="th1" bookNo="19" page="367">

<Paragraph number="1579" type="verses" book="th1">
_Karato te cīyate pāpaṃ,_  
_cirarattāya antaka;_  
_Māra nibbinda buddhamhā,_  
_āsaṃ mākāsi bhikkhusu”._  

</Paragraph>

</Division>
<Division number="1217" book="th1" bookNo="19" page="367">

<Paragraph number="1580" type="verses" book="th1">
_“Iti māraṃ atajjesi,_  
_bhikkhu bhesakaḷāvane;_  
_Tato so dummano yakkho,_  
_tatthevantaradhāyathā”ti._  

</Paragraph>

<Paragraph number="1581" book="th1">
Itthaṃ sudaṃ āyasmā mahāmoggallāno thero gāthāyo abhāsitthāti.

</Paragraph>
</Division>

<Paragraph number="1582" type="center" book="th1">
Saṭṭhinipāto niṭṭhito.



</Paragraph>

<Paragraph number="1583" type="center" book="th1">
Tatruddānaṃ


</Paragraph>

<Paragraph number="1584" type="verses" book="th1">
_Saṭṭhikamhi nipātamhi,_  
_moggallāno mahiddhiko;_  
_Ekova theragāthāyo,_  
_aṭṭhasaṭṭhi bhavanti tāti._
</Paragraph>