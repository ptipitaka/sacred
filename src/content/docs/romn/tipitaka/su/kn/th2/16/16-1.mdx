---
title: "16.1 Sumedhātherīgāthā"
tableOfContents: false
sidebar:
  order: 1
type: "tipitaka"
basket: "su"
book: "th2"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="450" book="th2" bookNo="19" page="429">

<Paragraph number="538" type="verses" book="th2">
_Mantāvatiyā nagare,_  
_Rañño koñcassa aggamahesiyā;_  
_Dhītā āsiṃ sumedhā,_  
_Pasāditā sāsanakarehi._  

</Paragraph>

</Division>
<Division number="451" book="th2" bookNo="19" page="429">

<Paragraph number="539" type="verses" book="th2">
_Sīlavatī cittakathā,_  
_Bahussutā buddhasāsane vinitā;_  
_Mātāpitaro upagamma,_  
_Bhaṇati “ubhayo nisāmetha._  

</Paragraph>

</Division>
<Division number="452" book="th2" bookNo="19" page="429">

<Paragraph number="540" type="verses" book="th2">
_Nibbānābhiratāhaṃ,_  
_Asassataṃ bhavagataṃ yadipi dibbaṃ;_  
_Kimaṅgaṃ pana tucchā kāmā,_  
_Appassādā bahuvighātā._  

</Paragraph>

</Division>
<Division number="453" book="th2" bookNo="19" page="429">

<Paragraph number="541" type="verses" book="th2">
_Kāmā kaṭukā āsī,_  
_Visūpamā yesu mucchitā bālā;_  
_Te dīgharattaṃ niraye,_  
_Samappitā haññante dukkhitā._  

</Paragraph>

</Division>
<Division number="454" book="th2" bookNo="19" page="429">

<Paragraph number="542" type="verses" book="th2">
_Socanti pāpakammā,_  
_Vinipāte pāpavaddhino sadā;_  
_Kāyena ca vācāya ca,_  
_Manasā ca asaṃvutā bālā._  

</Paragraph>

</Division>
<Division number="455" book="th2" bookNo="19" page="429">

<Paragraph number="543" type="verses" book="th2">
_Bālā te duppaññā,_  
_Acetanā dukkhasamudayoruddhā;_  
_Desente ajānantā,_  
_Na bujjhare ariyasaccāni._  

</Paragraph>

</Division>
<Division number="456" book="th2" bookNo="19" page="429">

<Paragraph number="544" type="verses" book="th2">
_Saccāni amma buddhavaradesitāni,_  
_Te bahutarā ajānantā ye;_  
_Abhinandanti bhavagataṃ,_  
_Pihenti devesu upapattiṃ._  

</Paragraph>

</Division>
<Division number="457" book="th2" bookNo="19" page="429">

<Paragraph number="545" type="verses" book="th2">
_Devesupi upapatti,_  
_Asassatā bhavagate aniccamhi;_  
_Na ca santasanti bālā,_  
_Punappunaṃ jāyitabbassa._  

</Paragraph>

</Division>
<Division number="458" book="th2" bookNo="19" page="429">

<Paragraph number="546" type="verses" book="th2">
_Cattāro vinipātā,_  
_Duve ca gatiyo kathañci labbhanti;_  
_Na ca vinipātagatānaṃ,_  
_Pabbajjā atthi nirayesu._  

</Paragraph>

</Division>
<Division number="459" book="th2" bookNo="19" page="429">

<Paragraph number="547" type="verses" book="th2">
_Anujānātha maṃ ubhayo,_  
_Pabbajituṃ dasabalassa pāvacane;_  
_Appossukkā ghaṭissaṃ,_  
_Jātimaraṇappahānāya._  

</Paragraph>

</Division>
<Division number="460" book="th2" bookNo="19" page="429">

<Paragraph number="548" type="verses" book="th2">
_Kiṃ bhavagate abhinanditena,_  
_Kāyakalinā asārena;_  
_Bhavataṇhāya nirodhā,_  
_Anujānātha pabbajissāmi._  

</Paragraph>

</Division>
<Division number="461" book="th2" bookNo="19" page="430">

<Paragraph number="549" type="verses" book="th2">
_Buddhānaṃ uppādo vivajjito,_  
_Akkhaṇo khaṇo laddho;_  
_Sīlāni brahmacariyaṃ,_  
_Yāvajīvaṃ na dūseyyaṃ”._  

</Paragraph>

</Division>
<Division number="462" book="th2" bookNo="19" page="430">

<Paragraph number="550" type="verses" book="th2">
_Evaṃ bhaṇati sumedhā,_  
_Mātāpitaro “na tāva āhāraṃ;_  
_Āharissaṃ gahaṭṭhā,_  
_Maraṇavasaṃ gatāva hessāmi”._  

</Paragraph>

</Division>
<Division number="463" book="th2" bookNo="19" page="430">

<Paragraph number="551" type="verses" book="th2">
_Mātā dukkhitā rodati pitā ca,_  
_Assā sabbaso samabhihato;_  
_Ghaṭenti saññāpetuṃ,_  
_Pāsādatale chamāpatitaṃ._  

</Paragraph>

</Division>
<Division number="464" book="th2" bookNo="19" page="430">

<Paragraph number="552" type="verses" book="th2">
_“Uṭṭhehi puttaka kiṃ soci,_  
_Tena dinnāsi vāraṇavatimhi;_  
_Rājā anīkaratto,_  
_Abhirūpo tassa tvaṃ dinnā._  

</Paragraph>

</Division>
<Division number="465" book="th2" bookNo="19" page="430">

<Paragraph number="553" type="verses" book="th2">
_Aggamahesī bhavissasi,_  
_Anikarattassa rājino bhariyā;_  
_Sīlāni brahmacariyaṃ,_  
_Pabbajjā dukkarā puttaka._  

</Paragraph>

</Division>
<Division number="466" book="th2" bookNo="19" page="430">

<Paragraph number="554" type="verses" book="th2">
_Rajje āṇā dhanamissariyaṃ,_  
_Bhogā sukhā daharikāsi;_  
_Bhuñjāhi kāmabhoge,_  
_Vāreyyaṃ hotu te putta”._  

</Paragraph>

</Division>
<Division number="467" book="th2" bookNo="19" page="430">

<Paragraph number="555" type="verses" book="th2">
_Atha ne bhaṇati sumedhā,_  
_“Mā edisikāni bhavagatamasāraṃ;_  
_Pabbajjā vā hohiti,_  
_Maraṇaṃ vā me na ceva vāreyyaṃ._  

</Paragraph>

</Division>
<Division number="468" book="th2" bookNo="19" page="430">

<Paragraph number="556" type="verses" book="th2">
_Kimiva pūtikāyamasuciṃ,_  
_Savanagandhaṃ bhayānakaṃ kuṇapaṃ;_  
_Abhisaṃviseyyaṃ bhastaṃ,_  
_Asakiṃ paggharitaṃ asucipuṇṇaṃ._  

</Paragraph>

</Division>
<Division number="469" book="th2" bookNo="19" page="430">

<Paragraph number="557" type="verses" book="th2">
_Kimiva tahaṃ jānantī,_  
_Vikūlakaṃ maṃsasoṇitupalittaṃ;_  
_Kimikulālayaṃ sakuṇabhattaṃ,_  
_Kaḷevaraṃ kissa diyyati._  

</Paragraph>

</Division>
<Division number="470" book="th2" bookNo="19" page="430">

<Paragraph number="558" type="verses" book="th2">
_Nibbuyhati susānaṃ,_  
_Aciraṃ kāyo apetaviññāṇo;_  
_Chuddho kaḷiṅgaraṃ viya,_  
_Jigucchamānehi ñātīhi._  

</Paragraph>

</Division>
<Division number="471" book="th2" bookNo="19" page="430">

<Paragraph number="559" type="verses" book="th2">
_Chuddhūna naṃ susāne,_  
_Parabhattaṃ nhāyanti jigucchantā;_  
_Niyakā mātāpitaro,_  
_Kiṃ pana sādhāraṇā janatā._  

</Paragraph>

</Division>
<Division number="472" book="th2" bookNo="19" page="430">

<Paragraph number="560" type="verses" book="th2">
_Ajjhositā asāre,_  
_Kaḷevare aṭṭhinhārusaṃghāte;_  
_Kheḷassuccārassava,_  
_Paripuṇṇe pūtikāyamhi._  

</Paragraph>

</Division>
<Division number="473" book="th2" bookNo="19" page="431">

<Paragraph number="561" type="verses" book="th2">
_Yo naṃ vinibbhujitvā,_  
_Abbhantaramassa bāhiraṃ kayirā;_  
_Gandhassa asahamānā,_  
_Sakāpi mātā jiguccheyya._  

</Paragraph>

</Division>
<Division number="474" book="th2" bookNo="19" page="431">

<Paragraph number="562" type="verses" book="th2">
_Khandhadhātuāyatanaṃ,_  
_Saṅkhataṃ jātimūlakaṃ dukkhaṃ;_  
_Yoniso anuvicinantī,_  
_Vāreyyaṃ kissa iccheyyaṃ._  

</Paragraph>

</Division>
<Division number="475" book="th2" bookNo="19" page="431">

<Paragraph number="563" type="verses" book="th2">
_Divase divase tisatti,_  
_Satāni navanavā pateyyuṃ kāyamhi;_  
_Vassasatampi ca ghāto,_  
_Seyyo dukkhassa cevaṃ khayo._  

</Paragraph>

</Division>
<Division number="476" book="th2" bookNo="19" page="431">

<Paragraph number="564" type="verses" book="th2">
_Ajjhupagacche ghātaṃ,_  
_Yo viññāyevaṃ satthuno vacanaṃ;_  
_‘Dīgho tesaṃ saṃsāro,_  
_Punappunaṃ haññamānānaṃ’._  

</Paragraph>

</Division>
<Division number="477" book="th2" bookNo="19" page="431">

<Paragraph number="565" type="verses" book="th2">
_Devesu manussesu ca,_  
_Tiracchānayoniyā asurakāye;_  
_Petesu ca nirayesu ca,_  
_Aparimitā dissare ghātā._  

</Paragraph>

</Division>
<Division number="478" book="th2" bookNo="19" page="431">

<Paragraph number="566" type="verses" book="th2">
_Ghātā nirayesu bahū,_  
_Vinipātagatassa pīḷiyamānassa;_  
_Devesupi attāṇaṃ,_  
_Nibbānasukhā paraṃ natthi._  

</Paragraph>

</Division>
<Division number="479" book="th2" bookNo="19" page="431">

<Paragraph number="567" type="verses" book="th2">
_Pattā te nibbānaṃ,_  
_Ye yuttā dasabalassa pāvacane;_  
_Appossukkā ghaṭenti,_  
_Jātimaraṇappahānāya._  

</Paragraph>

</Division>
<Division number="480" book="th2" bookNo="19" page="431">

<Paragraph number="568" type="verses" book="th2">
_Ajjeva tātabhinikkha-_  
_Missaṃ bhogehi kiṃ asārehi;_  
_Nibbinnā me kāmā,_  
_Vantasamā tālavatthukatā”._  

</Paragraph>

</Division>
<Division number="481" book="th2" bookNo="19" page="431">

<Paragraph number="569" type="verses" book="th2">
_Sā cevaṃ bhaṇati pitara-_  
_Manīkaratto ca yassa sā dinnā;_  
_Upayāsi vāraṇavate,_  
_Vāreyyamupaṭṭhite kāle._  

</Paragraph>

</Division>
<Division number="482" book="th2" bookNo="19" page="431">

<Paragraph number="570" type="verses" book="th2">
_Atha asitanicitamuduke,_  
_Kese khaggena chindiya sumedhā;_  
_Pāsādaṃ pidahitvā,_  
_Paṭhamajjhānaṃ samāpajji._  

</Paragraph>

</Division>
<Division number="483" book="th2" bookNo="19" page="431">

<Paragraph number="571" type="verses" book="th2">
_Sā ca tahiṃ samāpannā,_  
_Anīkaratto ca āgato nagaraṃ;_  
_Pāsāde ca sumedhā,_  
_Aniccasaññaṃ subhāveti._  

</Paragraph>

</Division>
<Division number="484" book="th2" bookNo="19" page="431">

<Paragraph number="572" type="verses" book="th2">
_Sā ca manasi karoti,_  
_Anīkaratto ca āruhī turitaṃ;_  
_Maṇikanakabhūsitaṅgo,_  
_Katañjalī yācati sumedhaṃ._  

</Paragraph>

</Division>
<Division number="485" book="th2" bookNo="19" page="431">

<Paragraph number="573" type="verses" book="th2">
_“Rajje āṇādhanamissa-_  
_Riyaṃ bhogā sukhā daharikāsi;_  
_Bhuñjāhi kāmabhoge,_  
_Kāmasukhā dullabhā loke._  

</Paragraph>

</Division>
<Division number="486" book="th2" bookNo="19" page="432">

<Paragraph number="574" type="verses" book="th2">
_Nissaṭṭhaṃ te rajjaṃ,_  
_Bhoge bhuñjassu dehi dānāni;_  
_Mā dummanā ahosi,_  
_Mātāpitaro te dukkhitā”._  

</Paragraph>

</Division>
<Division number="487" book="th2" bookNo="19" page="432">

<Paragraph number="575" type="verses" book="th2">
_Taṃ taṃ bhaṇati sumedhā,_  
_Kāmehi anatthikā vigatamohā;_  
_“Mā kāme abhinandi,_  
_Kāmesvādīnavaṃ passa._  

</Paragraph>

</Division>
<Division number="488" book="th2" bookNo="19" page="432">

<Paragraph number="576" type="verses" book="th2">
_Cātuddīpo rājā,_  
_Mandhātā āsi kāmabhoginamaggo;_  
_Atitto kālaṅkato,_  
_Na cassa paripūritā icchā._  

</Paragraph>

</Division>
<Division number="489" book="th2" bookNo="19" page="432">

<Paragraph number="577" type="verses" book="th2">
_Satta ratanāni vasseyya,_  
_Vuṭṭhimā dasadisā samantena;_  
_Na catthi titti kāmānaṃ,_  
_Atittāva maranti narā._  

</Paragraph>

</Division>
<Division number="490" book="th2" bookNo="19" page="432">

<Paragraph number="578" type="verses" book="th2">
_Asisūnūpamā kāmā,_  
_kāmā sappasiropamā;_  
_Ukkopamā anudahanti,_  
_aṭṭhikaṅkala sannibhā._  

</Paragraph>

</Division>
<Division number="491" book="th2" bookNo="19" page="432">

<Paragraph number="579" type="verses" book="th2">
_Aniccā adhuvā kāmā,_  
_bahudukkhā mahāvisā;_  
_Ayoguḷova santatto,_  
_aghamūlā dukhapphalā._  

</Paragraph>

</Division>
<Division number="492" book="th2" bookNo="19" page="432">

<Paragraph number="580" type="verses" book="th2">
_Rukkhapphalūpamā kāmā,_  
_maṃsapesūpamā dukhā;_  
_Supinopamā vañcaniyā,_  
_kāmā yācitakūpamā._  

</Paragraph>

</Division>
<Division number="493" book="th2" bookNo="19" page="432">

<Paragraph number="581" type="verses" book="th2">
_Sattisūlūpamā kāmā,_  
_rogo gaṇḍo aghaṃ nighaṃ;_  
_Aṅgārakāsusadisā,_  
_aghamūlaṃ bhayaṃ vadho._  

</Paragraph>

</Division>
<Division number="494" book="th2" bookNo="19" page="432">

<Paragraph number="582" type="verses" book="th2">
_Evaṃ bahudukkhā kāmā,_  
_akkhātā antarāyikā;_  
_Gacchatha na me bhavagate,_  
_vissāso atthi attano._  

</Paragraph>

</Division>
<Division number="495" book="th2" bookNo="19" page="432">

<Paragraph number="583" type="verses" book="th2">
_Kiṃ mama paro karissati,_  
_Attano sīsamhi ḍayhamānamhi;_  
_Anubandhe jarāmaraṇe,_  
_Tassa ghātāya ghaṭitabbaṃ”._  

</Paragraph>

</Division>
<Division number="496" book="th2" bookNo="19" page="432">

<Paragraph number="584" type="verses" book="th2">
_Dvāraṃ apāpuritvānahaṃ,_  
_Mātāpitaro anīkarattañca;_  
_Disvāna chamaṃ nisinne,_  
_Rodante idamavocaṃ._  

</Paragraph>

</Division>
<Division number="497" book="th2" bookNo="19" page="432">

<Paragraph number="585" type="verses" book="th2">
_“Dīgho bālānaṃ saṃsāro,_  
_Punappunañca rodataṃ;_  
_Anamatagge pitu maraṇe,_  
_Bhātu vadhe attano ca vadhe._  

</Paragraph>

</Division>
<Division number="498" book="th2" bookNo="19" page="432">

<Paragraph number="586" type="verses" book="th2">
_Assu thaññaṃ rudhiraṃ,_  
_Saṃsāraṃ anamataggato saratha;_  
_Sattānaṃ saṃsarataṃ,_  
_Sarāhi aṭṭhīnañca sannicayaṃ._  

</Paragraph>

</Division>
<Division number="499" book="th2" bookNo="19" page="433">

<Paragraph number="587" type="verses" book="th2">
_Sara caturodadhī,_  
_Upanīte assuthaññarudhiramhi;_  
_Sara ekakappamaṭṭhīnaṃ,_  
_Sañcayaṃ vipulena samaṃ._  

</Paragraph>

</Division>
<Division number="500" book="th2" bookNo="19" page="433">

<Paragraph number="588" type="verses" book="th2">
_Anamatagge saṃsarato,_  
_Mahiṃ jambudīpamupanītaṃ;_  
_Kolaṭṭhimattaguḷikā,_  
_Mātā mātusveva nappahonti._  

</Paragraph>

</Division>
<Division number="501" book="th2" bookNo="19" page="433">

<Paragraph number="589" type="verses" book="th2">
_Tiṇakaṭṭhasākhāpalāsaṃ,_  
_Upanītaṃ anamataggato sara;_  
_Caturaṅgulikā ghaṭikā,_  
_Pitupitusveva nappahonti._  

</Paragraph>

</Division>
<Division number="502" book="th2" bookNo="19" page="433">

<Paragraph number="590" type="verses" book="th2">
_Sara kāṇakacchapaṃ pubba-_  
_Samudde aparato ca yugachiddaṃ;_  
_Siraṃ tassa ca paṭimukkaṃ,_  
_Manussalābhamhi opammaṃ._  

</Paragraph>

</Division>
<Division number="503" book="th2" bookNo="19" page="433">

<Paragraph number="591" type="verses" book="th2">
_Sara rūpaṃ pheṇapiṇḍopa-_  
_Massa kāyakalino asārassa;_  
_Khandhe passa anicce,_  
_Sarāhi niraye bahuvighāte._  

</Paragraph>

</Division>
<Division number="504" book="th2" bookNo="19" page="433">

<Paragraph number="592" type="verses" book="th2">
_Sara kaṭasiṃ vaḍḍhente,_  
_Punappunaṃ tāsu tāsu jātīsu;_  
_Sara kumbhīlabhayāni ca,_  
_Sarāhi cattāri saccāni._  

</Paragraph>

</Division>
<Division number="505" book="th2" bookNo="19" page="433">

<Paragraph number="593" type="verses" book="th2">
_Amatamhi vijjamāne,_  
_Kiṃ tava pañcakaṭukena pītena;_  
_Sabbā hi kāmaratiyo,_  
_Kaṭukatarā pañcakaṭukena._  

</Paragraph>

</Division>
<Division number="506" book="th2" bookNo="19" page="433">

<Paragraph number="594" type="verses" book="th2">
_Amatamhi vijjamāne,_  
_Kiṃ tava kāmehi ye pariḷāhā;_  
_Sabbā hi kāmaratiyo,_  
_Jalitā kuthitā kampitā santāpitā._  

</Paragraph>

</Division>
<Division number="507" book="th2" bookNo="19" page="433">

<Paragraph number="595" type="verses" book="th2">
_Asapattamhi samāne,_  
_Kiṃ tava kāmehi ye bahusapattā;_  
_Rājaggicoraudakappiyehi,_  
_Sādhāraṇā kāmā bahusapattā._  

</Paragraph>

</Division>
<Division number="508" book="th2" bookNo="19" page="433">

<Paragraph number="596" type="verses" book="th2">
_Mokkhamhi vijjamāne,_  
_Kiṃ tava kāmehi yesu vadhabandho;_  
_Kāmesu hi asakāmā,_  
_Vadhabandhadukhāni anubhonti._  

</Paragraph>

</Division>
<Division number="509" book="th2" bookNo="19" page="433">

<Paragraph number="597" type="verses" book="th2">
_Ādīpitā tiṇukkā,_  
_Gaṇhantaṃ dahanti neva muñcantaṃ;_  
_Ukkopamā hi kāmā,_  
_Dahanti ye te na muñcanti._  

</Paragraph>

</Division>
<Division number="510" book="th2" bookNo="19" page="433">

<Paragraph number="598" type="verses" book="th2">
_Mā appakassa hetu,_  
_Kāmasukhassa vipulaṃ jahī sukhaṃ;_  
_Mā puthulomova baḷisaṃ,_  
_Gilitvā pacchā vihaññasi._  

</Paragraph>

</Division>
<Division number="511" book="th2" bookNo="19" page="434">

<Paragraph number="599" type="verses" book="th2">
_Kāmaṃ kāmesu damassu,_  
_Tāva sunakhova saṅkhalābaddho;_  
_Kāhinti khu taṃ kāmā,_  
_Chātā sunakhaṃva caṇḍālā._  

</Paragraph>

</Division>
<Division number="512" book="th2" bookNo="19" page="434">

<Paragraph number="600" type="verses" book="th2">
_Aparimitañca dukkhaṃ,_  
_Bahūni ca cittadomanassāni;_  
_Anubhohisi kāmayutto,_  
_Paṭinissaja addhuve kāme._  

</Paragraph>

</Division>
<Division number="513" book="th2" bookNo="19" page="434">

<Paragraph number="601" type="verses" book="th2">
_Ajaramhi vijjamāne,_  
_Kiṃ tava kāmehi yesu jarā;_  
_Maraṇabyādhigahitā,_  
_Sabbā sabbattha jātiyo._  

</Paragraph>

</Division>
<Division number="514" book="th2" bookNo="19" page="434">

<Paragraph number="602" type="verses" book="th2">
_Idamajaramidamamaraṃ,_  
_Idamajarāmaraṃ padamasokaṃ;_  
_Asapattamasambādhaṃ,_  
_Akhalitamabhayaṃ nirupatāpaṃ._  

</Paragraph>

</Division>
<Division number="515" book="th2" bookNo="19" page="434">

<Paragraph number="603" type="verses" book="th2">
_Adhigatamidaṃ bahūhi,_  
_Amataṃ ajjāpi ca labhanīyamidaṃ;_  
_Yo yoniso payuñjati,_  
_Na ca sakkā aghaṭamānena”._  

</Paragraph>

</Division>
<Division number="516" book="th2" bookNo="19" page="434">

<Paragraph number="604" type="verses" book="th2">
_Evaṃ bhaṇati sumedhā,_  
_Saṅkhāragate ratiṃ alabhamānā;_  
_Anunentī anikarattaṃ,_  
_Kese ca chamaṃ khipi sumedhā._  

</Paragraph>

</Division>
<Division number="517" book="th2" bookNo="19" page="434">

<Paragraph number="605" type="verses" book="th2">
_Uṭṭhāya anikaratto,_  
_Pañjaliko yācatassā pitaraṃ so;_  
_“Vissajjetha sumedhaṃ,_  
_Pabbajituṃ vimokkhasaccadassā”._  

</Paragraph>

</Division>
<Division number="518" book="th2" bookNo="19" page="434">

<Paragraph number="606" type="verses" book="th2">
_Vissajjitā mātāpitūhi,_  
_pabbaji sokabhayabhītā;_  
_Cha abhiññā sacchikatā,_  
_aggaphalaṃ sikkhamānāya._  

</Paragraph>

</Division>
<Division number="519" book="th2" bookNo="19" page="434">

<Paragraph number="607" type="verses" book="th2">
_Acchariyamabbhutaṃ taṃ,_  
_Nibbānaṃ āsi rājakaññāya;_  
_Pubbenivāsacaritaṃ,_  
_Yathā byākari pacchime kāle._  

</Paragraph>

</Division>
<Division number="520" book="th2" bookNo="19" page="434">

<Paragraph number="608" type="verses" book="th2">
_“Bhagavati koṇāgamane,_  
_Saṃghārāmamhi navanivesamhi;_  
_Sakhiyo tisso janiyo,_  
_Vihāradānaṃ adāsimha._  

</Paragraph>

</Division>
<Division number="521" book="th2" bookNo="19" page="434">

<Paragraph number="609" type="verses" book="th2">
_Dasakkhattuṃ satakkhattuṃ,_  
_Dasasatakkhattuṃ satāni ca satakkhattuṃ;_  
_Devesu uppajjimha,_  
_Ko pana vādo manussesu._  

</Paragraph>

</Division>
<Division number="522" book="th2" bookNo="19" page="434">

<Paragraph number="610" type="verses" book="th2">
_Devesu mahiddhikā ahumha,_  
_Mānusakamhi ko pana vādo;_  
_Sattaratanassa mahesī,_  
_Itthiratanaṃ ahaṃ āsiṃ._  

</Paragraph>

</Division>
<Division number="523" book="th2" bookNo="19" page="435">

<Paragraph number="611" type="verses" book="th2">
_So hetu so pabhavo,_  
_Taṃ mūlaṃ sāva sāsane khantī;_  
_Taṃ paṭhamasamodhānaṃ,_  
_Taṃ dhammaratāya nibbānaṃ._  

</Paragraph>

</Division>
<Division number="524" book="th2" bookNo="19" page="435">

<Paragraph number="612" type="verses" book="th2">
_Evaṃ karonti ye sadda-_  
_Hanti vacanaṃ anomapaññassa;_  
_Nibbindanti bhavagate,_  
_Nibbinditvā virajjantī”ti._  

</Paragraph>

<Paragraph number="613" book="th2">
Itthaṃ sudaṃ sumedhā therī gāthāyo abhāsitthāti.

</Paragraph>
</Division>

<Paragraph number="614" type="center" book="th2">
Mahānipāto niṭṭhito.



</Paragraph>

<Paragraph number="615" type="center" book="th2">
Samattā therīgāthāyo


</Paragraph>

<Paragraph number="616" type="verses" book="th2">
_Gāthāsatāni cattāri,_  
_asīti puna cuddasa;_  
_Theriyekuttarasatā,_  
_sabbā tā āsavakkhayāti._  


</Paragraph>

<Paragraph number="617" type="center" book="th2">
Therīgāthāpāḷi niṭṭhitā.
</Paragraph>