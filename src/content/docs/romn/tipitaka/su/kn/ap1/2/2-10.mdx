---
title: "2.10 Sumaṅgalattheraapadāna"
tableOfContents: false
sidebar:
  order: 10
type: "tipitaka"
basket: "su"
book: "ap1"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="124" book="ap1" bookNo="20" page="71">

<Paragraph number="837" type="verses" book="ap1">
_“Āhutiṃ yiṭṭhukāmohaṃ,_  
_paṭiyādetvāna bhojanaṃ;_  
_Brāhmaṇe paṭimānento,_  
_visāle māḷake ṭhito._  

</Paragraph>

</Division>
<Division number="125" book="ap1" bookNo="20" page="71">

<Paragraph number="838" type="verses" book="ap1">
_Athaddasāsiṃ sambuddhaṃ,_  
_piyadassiṃ mahāyasaṃ;_  
_Sabbalokavinetāraṃ,_  
_sayambhuṃ aggapuggalaṃ._  

</Paragraph>

</Division>
<Division number="126" book="ap1" bookNo="20" page="71">

<Paragraph number="839" type="verses" book="ap1">
_Bhagavantaṃ jutimantaṃ,_  
_sāvakehi purakkhataṃ;_  
_Ādiccamiva rocantaṃ,_  
_rathiyaṃ paṭipannakaṃ._  

</Paragraph>

</Division>
<Division number="127" book="ap1" bookNo="20" page="71">

<Paragraph number="840" type="verses" book="ap1">
_Añjaliṃ paggahetvāna,_  
_sakaṃ cittaṃ pasādayiṃ;_  
_Manasāva nimantesiṃ,_  
_‘āgacchatu mahāmuni’._  

</Paragraph>

</Division>
<Division number="128" book="ap1" bookNo="20" page="71">

<Paragraph number="841" type="verses" book="ap1">
_Mama saṅkappamaññāya,_  
_satthā loke anuttaro;_  
_Khīṇāsavasahassehi,_  
_mama dvāraṃ upāgami._  

</Paragraph>

</Division>
<Division number="129" book="ap1" bookNo="20" page="71">

<Paragraph number="842" type="verses" book="ap1">
_Namo te purisājañña,_  
_namo te purisuttama;_  
_Pāsādaṃ abhirūhitvā,_  
_sīhāsane nisīdataṃ._  

</Paragraph>

</Division>
<Division number="130" book="ap1" bookNo="20" page="72">

<Paragraph number="843" type="verses" book="ap1">
_Danto dantaparivāro,_  
_tiṇṇo tārayataṃ varo;_  
_Pāsādaṃ abhirūhitvā,_  
_nisīdi pavarāsane._  

</Paragraph>

</Division>
<Division number="131" book="ap1" bookNo="20" page="72">

<Paragraph number="844" type="verses" book="ap1">
_Yaṃ me atthi sake gehe,_  
_āmisaṃ paccupaṭṭhitaṃ;_  
_Tāhaṃ buddhassa pādāsiṃ,_  
_pasanno sehi pāṇibhi._  

</Paragraph>

</Division>
<Division number="132" book="ap1" bookNo="20" page="72">

<Paragraph number="845" type="verses" book="ap1">
_Pasannacitto sumano,_  
_vedajāto katañjalī;_  
_Buddhaseṭṭhaṃ namassāmi,_  
_aho buddhassuḷāratā._  

</Paragraph>

</Division>
<Division number="133" book="ap1" bookNo="20" page="72">

<Paragraph number="846" type="verses" book="ap1">
_Aṭṭhannaṃ payirūpāsataṃ,_  
_bhuñjaṃ khīṇāsavā bahū;_  
_Tuyheveso ānubhāvo,_  
_saraṇaṃ taṃ upemahaṃ._  

</Paragraph>

</Division>
<Division number="134" book="ap1" bookNo="20" page="72">

<Paragraph number="847" type="verses" book="ap1">
_Piyadassī ca bhagavā,_  
_lokajeṭṭho narāsabho;_  
_Bhikkhusaṃghe nisīditvā,_  
_imā gāthā abhāsatha._  

</Paragraph>

</Division>
<Division number="135" book="ap1" bookNo="20" page="72">

<Paragraph number="848" type="verses" book="ap1">
_‘Yo so saṃghaṃ abhojesi,_  
_ujubhūtaṃ samāhitaṃ;_  
_Tathāgatañca sambuddhaṃ,_  
_suṇātha mama bhāsato._  

</Paragraph>

</Division>
<Division number="136" book="ap1" bookNo="20" page="72">

<Paragraph number="849" type="verses" book="ap1">
_Sattavīsatikkhattuṃ so,_  
_devarajjaṃ karissati;_  
_Sakakammābhiraddho so,_  
_devaloke ramissati._  

</Paragraph>

</Division>
<Division number="137" book="ap1" bookNo="20" page="72">

<Paragraph number="850" type="verses" book="ap1">
_Dasa aṭṭha cakkhattuṃ so,_  
_cakkavattī bhavissati;_  
_Pathabyā rajjaṃ pañcasataṃ,_  
_vasudhaṃ āvasissati’._  

</Paragraph>

</Division>
<Division number="138" book="ap1" bookNo="20" page="72">

<Paragraph number="851" type="verses" book="ap1">
_Araññavanamoggayha,_  
_kānanaṃ byagghasevitaṃ;_  
_Padhānaṃ padahitvāna,_  
_kilesā jhāpitā mayā._  

</Paragraph>

</Division>
<Division number="139" book="ap1" bookNo="20" page="72">

<Paragraph number="852" type="verses" book="ap1">
_Aṭṭhārase kappasate,_  
_yaṃ dānamadadiṃ tadā;_  
_Duggatiṃ nābhijānāmi,_  
_bhattadānassidaṃ phalaṃ._  

</Paragraph>

</Division>
<Division number="140" book="ap1" bookNo="20" page="72">

<Paragraph number="853" type="verses" book="ap1">
_Paṭisambhidā catasso,_  
_Vimokkhāpi ca aṭṭhime;_  
_Chaḷabhiññā sacchikatā,_  
_Kataṃ buddhassa sāsanaṃ”. (803)_  

</Paragraph>

<Paragraph number="854" book="ap1">
Itthaṃ sudaṃ āyasmā sumaṅgalo thero imā gāthāyo abhāsitthāti.

</Paragraph>
</Division>

<Paragraph number="855" type="center" book="ap1">
Sumaṅgalattherassāpadānaṃ dasamaṃ.



</Paragraph>

<Paragraph number="856" type="center" book="ap1">
Tassuddānaṃ


</Paragraph>

<Paragraph number="857" type="verses" book="ap1">
_Sīhāsanī ekathambhī,_  
_nando ca cūḷapanthako;_  
_Pilindarāhulo ceva,_  
_vaṅganto raṭṭhapālako._  

</Paragraph>

<Paragraph number="858" type="verses" book="ap1">
_Sopāko maṅgalo ceva,_  
_daseva dutiye vagge;_  
_Satañca aṭṭhatiṃsa ca,_  
_gāthā cettha pakāsitā._  


</Paragraph>

<Paragraph number="859" type="center" book="ap1">
Sīhāsaniyavaggo dutiyo.
</Paragraph>