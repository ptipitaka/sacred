---
title: "41.10 Udenattheraapadāna"
tableOfContents: false
sidebar:
  order: 2
type: "tipitaka"
basket: "su"
book: "ap1"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="330" book="ap1">

<Paragraph number="5194" type="verses" book="ap1">
_“Himavantassāvidūre,_  
_padumo nāma pabbato;_  
_Assamo sukato mayhaṃ,_  
_paṇṇasālā sumāpitā._  

</Paragraph>

</Division>
<Division number="331" book="ap1">

<Paragraph number="5195" type="verses" book="ap1">
_Nadiyo sandare tattha,_  
_supatitthā manoramā;_  
_Acchodakā sītajalā,_  
_sandare nadiyo sadā._  

</Paragraph>

</Division>
<Division number="332" book="ap1">

<Paragraph number="5196" type="verses" book="ap1">
_Pāṭhīnā pāvusā macchā,_  
_balajā muñjarohitā;_  
_Sobhentā nadiyo ete,_  
_vasanti nadiyā sadā._  

</Paragraph>

</Division>
<Division number="333" book="ap1">

<Paragraph number="5197" type="verses" book="ap1">
_Ambajambūhi sañchannā,_  
_kareritilakā tathā;_  
_Uddālakā pāṭaliyo,_  
_sobhenti mama assamaṃ._  

</Paragraph>

</Division>
<Division number="334" book="ap1">

<Paragraph number="5198" type="verses" book="ap1">
_Aṅkolakā bimbijālā,_  
_māyākārī ca pupphitā;_  
_Gandhena upavāyantā,_  
_sobhenti mama assamaṃ._  

</Paragraph>

</Division>
<Division number="335" book="ap1">

<Paragraph number="5199" type="verses" book="ap1">
_Atimuttā sattalikā,_  
_nāgā sālā ca pupphitā;_  
_Dibbagandhaṃ sampavantā,_  
_sobhenti mama assamaṃ._  

</Paragraph>

</Division>
<Division number="336" book="ap1">

<Paragraph number="5200" type="verses" book="ap1">
_Kosambā saḷalā nīpā,_  
_aṭṭhaṅgāpi ca pupphitā;_  
_Dibbagandhaṃ sampavantā,_  
_sobhenti mama assamaṃ._  

</Paragraph>

</Division>
<Division number="337" book="ap1">

<Paragraph number="5201" type="verses" book="ap1">
_Harītakā āmalakā,_  
_ambajambuvibhītakā;_  
_Kolā bhallātakā billā,_  
_phalāni bahu assame._  

</Paragraph>

</Division>
<Division number="338" book="ap1">

<Paragraph number="5202" type="verses" book="ap1">
_Kalambā kandalī tattha,_  
_pupphanti mama assame;_  
_Dibbagandhaṃ sampavantā,_  
_sobhenti mama assamaṃ._  

</Paragraph>

</Division>
<Division number="339" book="ap1">

<Paragraph number="5203" type="verses" book="ap1">
_Asokapiṇḍivārī ca,_  
_nimbarukkhā ca pupphitā;_  
_Dibbagandhaṃ sampavantā,_  
_sobhenti mama assamaṃ._  

</Paragraph>

</Division>
<Division number="340" book="ap1">

<Paragraph number="5204" type="verses" book="ap1">
_Punnāgā giripunnāgā,_  
_timirā tattha pupphitā;_  
_Dibbagandhaṃ sampavantā,_  
_sobhenti mama assamaṃ._  

</Paragraph>

</Division>
<Division number="341" book="ap1">

<Paragraph number="5205" type="verses" book="ap1">
_Nigguṇḍī sirinigguṇḍī,_  
_camparukkhettha pupphitā;_  
_Dibbagandhaṃ sampavantā,_  
_sobhenti mama assamaṃ._  

</Paragraph>

</Division>
<Division number="342" book="ap1">

<Paragraph number="5206" type="verses" book="ap1">
_Avidūre pokkharaṇī,_  
_cakkavākūpakūjitā;_  
_Mandālakehi sañchannā,_  
_padumuppalakehi ca._  

</Paragraph>

</Division>
<Division number="343" book="ap1">

<Paragraph number="5207" type="verses" book="ap1">
_Acchodakā sītajalā,_  
_supatitthā manoramā;_  
_Acchā phalikasamānā,_  
_sobhenti mama assamaṃ._  

</Paragraph>

</Division>
<Division number="344" book="ap1">

<Paragraph number="5208" type="verses" book="ap1">
_Padumā pupphare tattha,_  
_puṇḍarīkā ca uppalā;_  
_Mandālakehi sañchannā,_  
_sobhenti mama assamaṃ._  

</Paragraph>

</Division>
<Division number="345" book="ap1">

<Paragraph number="5209" type="verses" book="ap1">
_Pāṭhīnā pāvusā macchā,_  
_balajā muñjarohitā;_  
_Vicarantāva te tattha,_  
_sobhenti mama assamaṃ._  

</Paragraph>

</Division>
<Division number="346" book="ap1">

<Paragraph number="5210" type="verses" book="ap1">
_Kumbhīlā susumārā ca,_  
_kacchapā ca gahā bahū;_  
_Ogahā ajagarā ca,_  
_sobhenti mama assamaṃ._  

</Paragraph>

</Division>
<Division number="347" book="ap1">

<Paragraph number="5211" type="verses" book="ap1">
_Pārevatā ravihaṃsā,_  
_cakkavākā nadīcarā;_  
_Dindibhā sāḷikā cettha,_  
_sobhenti mama assamaṃ._  

</Paragraph>

</Division>
<Division number="348" book="ap1">

<Paragraph number="5212" type="verses" book="ap1">
_Nayitā ambagandhī ca,_  
_ketakā tattha pupphitā;_  
_Dibbagandhaṃ sampavantā,_  
_sobhenti mama assamaṃ._  

</Paragraph>

</Division>
<Division number="349" book="ap1">

<Paragraph number="5213" type="verses" book="ap1">
_Sīhā byagghā ca dīpī ca,_  
_acchakokataracchakā;_  
_Anusañcarantā pavane,_  
_sobhenti mama assamaṃ._  

</Paragraph>

</Division>
<Division number="350" book="ap1">

<Paragraph number="5214" type="verses" book="ap1">
_Jaṭābhārena bharitā,_  
_ajinuttaravāsanā;_  
_Anusañcarantā pavane,_  
_sobhenti mama assamaṃ._  

</Paragraph>

</Division>
<Division number="351" book="ap1">

<Paragraph number="5215" type="verses" book="ap1">
_Ajinānidharā ete,_  
_nipakā santavuttino;_  
_Appāhārāva te sabbe,_  
_sobhenti mama assamaṃ._  

</Paragraph>

</Division>
<Division number="352" book="ap1">

<Paragraph number="5216" type="verses" book="ap1">
_Khāribhāraṃ gahetvāna,_  
_ajjhogayha vanaṃ tadā;_  
_Mūlaphalāni bhuñjantā,_  
_vasanti assame tadā._  

</Paragraph>

</Division>
<Division number="353" book="ap1">

<Paragraph number="5217" type="verses" book="ap1">
_Na te dāruṃ āharanti,_  
_udakaṃ pādadhovanaṃ;_  
_Sabbesaṃ ānubhāvena,_  
_sayamevāharīyati._  

</Paragraph>

</Division>
<Division number="354" book="ap1">

<Paragraph number="5218" type="verses" book="ap1">
_Cullāsītisahassāni,_  
_isayettha samāgatā;_  
_Sabbeva jhāyino ete,_  
_uttamatthagavesakā._  

</Paragraph>

</Division>
<Division number="355" book="ap1">

<Paragraph number="5219" type="verses" book="ap1">
_Tapassino brahmacārī,_  
_codentā appanāva te;_  
_Ambarāvacarā sabbe,_  
_vasanti assame tadā._  

</Paragraph>

</Division>
<Division number="356" book="ap1">

<Paragraph number="5220" type="verses" book="ap1">
_Pañcāhaṃ sannipatanti,_  
_ekaggā santavuttino;_  
_Aññoññaṃ abhivādetvā,_  
_pakkamanti disāmukhā._  

</Paragraph>

</Division>
<Division number="357" book="ap1">

<Paragraph number="5221" type="verses" book="ap1">
_Padumuttaro nāma jino,_  
_sabbadhammāna pāragū;_  
_Tamandhakāraṃ vidhamaṃ,_  
_uppajji tāvade jino._  

</Paragraph>

</Division>
<Division number="358" book="ap1">

<Paragraph number="5222" type="verses" book="ap1">
_Mama assamasāmantā,_  
_yakkho āsi mahiddhiko;_  
_So me saṃsittha sambuddhaṃ,_  
_jalajuttamanāyakaṃ._  

</Paragraph>

</Division>
<Division number="359" book="ap1">

<Paragraph number="5223" type="verses" book="ap1">
_‘Esa buddho samuppanno,_  
_Padumuttaro mahāmuni;_  
_Khippaṃ gantvāna sambuddhaṃ,_  
_Payirūpāsa mārisa’._  

</Paragraph>

</Division>
<Division number="360" book="ap1">

<Paragraph number="5224" type="verses" book="ap1">
_Yakkhassa vacanaṃ sutvā,_  
_vippasannena cetasā;_  
_Assamaṃ saṃsāmetvāna,_  
_nikkhamiṃ vipinā tadā._  

</Paragraph>

</Division>
<Division number="361" book="ap1">

<Paragraph number="5225" type="verses" book="ap1">
_Ceḷeva ḍayhamānamhi,_  
_nikkhamitvāna assamā;_  
_Ekarattiṃ nivāsetvā,_  
_upagacchiṃ vināyakaṃ._  

</Paragraph>

</Division>
<Division number="362" book="ap1">

<Paragraph number="5226" type="verses" book="ap1">
_Padumuttaro lokavidū,_  
_āhutīnaṃ paṭiggaho;_  
_Catusaccaṃ pakāsento,_  
_desesi amataṃ padaṃ._  

</Paragraph>

</Division>
<Division number="363" book="ap1">

<Paragraph number="5227" type="verses" book="ap1">
_Suphullaṃ padumaṃ gayha,_  
_upagantvā mahesino;_  
_Pasannacitto sumano,_  
_buddhassa abhiropayiṃ._  

</Paragraph>

</Division>
<Division number="364" book="ap1">

<Paragraph number="5228" type="verses" book="ap1">
_Pūjayitvāna sambuddhaṃ,_  
_jalajuttamanāyakaṃ;_  
_Ekaṃsaṃ ajinaṃ katvā,_  
_santhaviṃ lokanāyakaṃ._  

</Paragraph>

</Division>
<Division number="365" book="ap1">

<Paragraph number="5229" type="verses" book="ap1">
_‘Yena ñāṇena sambuddho,_  
_vasatīha anāsavo;_  
_Taṃ ñāṇaṃ kittayissāmi,_  
_suṇātha mama bhāsato._  

</Paragraph>

</Division>
<Division number="366" book="ap1">

<Paragraph number="5230" type="verses" book="ap1">
_Saṃsārasotaṃ chinditvā,_  
_tāresi sabbapāṇinaṃ;_  
_Tava dhammaṃ suṇitvāna,_  
_taṇhāsotaṃ taranti te._  

</Paragraph>

</Division>
<Division number="367" book="ap1">

<Paragraph number="5231" type="verses" book="ap1">
_Tuvaṃ satthā ca ketu ca,_  
_dhajo yūpo ca pāṇinaṃ;_  
_Parāyaṇo patiṭṭhā ca,_  
_dīpo ca dvipaduttama._  

</Paragraph>

</Division>
<Division number="368" book="ap1">

<Paragraph number="5232" type="verses" book="ap1">
_Yāvatā gaṇino loke,_  
_satthavāhā pavuccare;_  
_Tuvaṃ aggosi sabbaññu,_  
_tava antogadhāva te._  

</Paragraph>

</Division>
<Division number="369" book="ap1">

<Paragraph number="5233" type="verses" book="ap1">
_Tava ñāṇena sabbaññu,_  
_tāresi janataṃ bahuṃ;_  
_Tava dassanamāgamma,_  
_dukkhassantaṃ karissare._  

</Paragraph>

</Division>
<Division number="370" book="ap1">

<Paragraph number="5234" type="verses" book="ap1">
_Ye kecime gandhajātā,_  
_loke vāyanti cakkhuma;_  
_Tava gandhasamo natthi,_  
_puññakkhette mahāmune._  

</Paragraph>

</Division>
<Division number="371" book="ap1">

<Paragraph number="5235" type="verses" book="ap1">
_Tiracchānayoniṃ nirayaṃ,_  
_parimocesi cakkhuma;_  
_Asaṅkhataṃ padaṃ santaṃ,_  
_desesi tvaṃ mahāmune’._  

</Paragraph>

</Division>
<Division number="372" book="ap1">

<Paragraph number="5236" type="verses" book="ap1">
_Padumuttaro lokavidū,_  
_āhutīnaṃ paṭiggaho;_  
_Bhikkhusaṃghe nisīditvā,_  
_imā gāthā abhāsatha._  

</Paragraph>

</Division>
<Division number="373" book="ap1">

<Paragraph number="5237" type="verses" book="ap1">
_‘Yo me ñāṇaṃ apūjesi,_  
_pasanno sehi pāṇibhi;_  
_Tamahaṃ kittayissāmi,_  
_suṇātha mama bhāsato._  

</Paragraph>

</Division>
<Division number="374" book="ap1">

<Paragraph number="5238" type="verses" book="ap1">
_Tiṃsakappasahassāni,_  
_devaloke ramissati;_  
_Sahassakkhattuṃ rājā ca,_  
_cakkavattī bhavissati’._  

</Paragraph>

</Division>
<Division number="375" book="ap1">

<Paragraph number="5239" type="verses" book="ap1">
_Suladdhalābhaṃ laddhomhi,_  
_tosayitvāna subbataṃ;_  
_Sabbāsave pariññāya,_  
_viharāmi anāsavo._  

</Paragraph>

</Division>
<Division number="376" book="ap1">

<Paragraph number="5240" type="verses" book="ap1">
_Kilesā jhāpitā mayhaṃ,_  
_ …pe… _  
_viharāmi anāsavo._  

</Paragraph>

</Division>
<Division number="377" book="ap1">

<Paragraph number="5241" type="verses" book="ap1">
_Svāgataṃ vata me āsi,_  
_ …pe… _  
_kataṃ buddhassa sāsanaṃ._  

</Paragraph>

</Division>
<Division number="378" book="ap1">

<Paragraph number="5242" type="verses" book="ap1">
_Paṭisambhidā catasso,_  
_ …pe… _  
_kataṃ buddhassa sāsanaṃ”. (4264)_  

</Paragraph>

<Paragraph number="5243" book="ap1">
Itthaṃ sudaṃ āyasmā udeno thero imā gāthāyo abhāsitthāti.

</Paragraph>
</Division>

<Paragraph number="5244" type="center" book="ap1">
Udenattherassāpadānaṃ dasamaṃ.



</Paragraph>

<Paragraph number="5245" type="center" book="ap1">
Metteyyavaggo ekacattālīsamo.



</Paragraph>

<Paragraph number="5246" type="center" book="ap1">
Tassuddānaṃ


</Paragraph>

<Paragraph number="5247" type="verses" book="ap1">
_Metteyyo puṇṇako thero,_  
_mettagū dhotakopi ca;_  
_Upasivo ca nando ca,_  
_hemako sattamo tahiṃ._  

</Paragraph>

<Paragraph number="5248" type="verses" book="ap1">
_Todeyyo jatukaṇṇī ca,_  
_udeno ca mahāyaso;_  
_Tīṇi gāthāsatānettha,_  
_asīti tīṇi cuttariṃ._
</Paragraph>