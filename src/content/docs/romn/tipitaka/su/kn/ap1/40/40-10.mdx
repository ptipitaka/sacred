---
title: "40.10 Ajitattheraapadāna"
tableOfContents: false
sidebar:
  order: 2
type: "tipitaka"
basket: "su"
book: "ap1"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="484" book="ap1">

<Paragraph number="4800" type="verses" book="ap1">
_“Padumuttaro nāma jino,_  
_sabbadhammāna pāragū;_  
_Ajjhogāhetvā himavantaṃ,_  
_nisīdi lokanāyako._  

</Paragraph>

</Division>
<Division number="485" book="ap1">

<Paragraph number="4801" type="verses" book="ap1">
_Nāhaṃ addakkhiṃ sambuddhaṃ,_  
_Napi saddaṃ suṇomahaṃ;_  
_Mama bhakkhaṃ gavesanto,_  
_Āhiṇḍāmi vane ahaṃ._  

</Paragraph>

</Division>
<Division number="486" book="ap1">

<Paragraph number="4802" type="verses" book="ap1">
_Tatthaddassāsiṃ sambuddhaṃ,_  
_dvattiṃsavaralakkhaṇaṃ;_  
_Disvāna vittimāpajjiṃ,_  
_satto ko nāmayaṃ bhave._  

</Paragraph>

</Division>
<Division number="487" book="ap1">

<Paragraph number="4803" type="verses" book="ap1">
_Lakkhaṇāni viloketvā,_  
_mama vijjaṃ anussariṃ;_  
_Sutañhi metaṃ vuḍḍhānaṃ,_  
_paṇḍitānaṃ subhāsitaṃ._  

</Paragraph>

</Division>
<Division number="488" book="ap1">

<Paragraph number="4804" type="verses" book="ap1">
_Tesaṃ yathā taṃ vacanaṃ,_  
_ayaṃ buddho bhavissati;_  
_Yannūnāhaṃ sakkareyyaṃ,_  
_gatiṃ me sodhayissati._  

</Paragraph>

</Division>
<Division number="489" book="ap1">

<Paragraph number="4805" type="verses" book="ap1">
_Khippaṃ assamamāgantvā,_  
_madhutelaṃ gahiṃ ahaṃ;_  
_Kolambakaṃ gahetvāna,_  
_upagacchiṃ vināyakaṃ._  

</Paragraph>

</Division>
<Division number="490" book="ap1">

<Paragraph number="4806" type="verses" book="ap1">
_Tidaṇḍake gahetvāna,_  
_abbhokāse ṭhapesahaṃ;_  
_Padīpaṃ pajjalitvāna,_  
_aṭṭhakkhattuṃ avandahaṃ._  

</Paragraph>

</Division>
<Division number="491" book="ap1">

<Paragraph number="4807" type="verses" book="ap1">
_Sattarattindivaṃ buddho,_  
_nisīdi purisuttamo;_  
_Tato ratyā vivasāne,_  
_vuṭṭhāsi lokanāyako._  

</Paragraph>

</Division>
<Division number="492" book="ap1">

<Paragraph number="4808" type="verses" book="ap1">
_Pasannacitto sumano,_  
_sabbarattindivaṃ ahaṃ;_  
_Dīpaṃ buddhassa pādāsiṃ,_  
_pasanno sehi pāṇibhi._  

</Paragraph>

</Division>
<Division number="493" book="ap1">

<Paragraph number="4809" type="verses" book="ap1">
_Sabbe vanā gandhamayā,_  
_Pabbate gandhamādane;_  
_Buddhassa ānubhāvena,_  
_Āgacchuṃ buddhasantikaṃ._  

</Paragraph>

</Division>
<Division number="494" book="ap1">

<Paragraph number="4810" type="verses" book="ap1">
_Ye keci pupphagandhāse,_  
_pupphitā dharaṇīruhā;_  
_Buddhassa ānubhāvena,_  
_sabbe sannipatuṃ tadā._  

</Paragraph>

</Division>
<Division number="495" book="ap1">

<Paragraph number="4811" type="verses" book="ap1">
_Yāvatā himavantamhi,_  
_nāgā ca garuḷā ubho;_  
_Dhammañca sotukāmā te,_  
_āgacchuṃ buddhasantikaṃ._  

</Paragraph>

</Division>
<Division number="496" book="ap1">

<Paragraph number="4812" type="verses" book="ap1">
_Devalo nāma samaṇo,_  
_buddhassa aggasāvako;_  
_Vasīsatasahassehi,_  
_buddhasantikupāgami._  

</Paragraph>

</Division>
<Division number="497" book="ap1">

<Paragraph number="4813" type="verses" book="ap1">
_Padumuttaro lokavidū,_  
_āhutīnaṃ paṭiggaho;_  
_Bhikkhusaṃghe nisīditvā,_  
_imā gāthā abhāsatha._  

</Paragraph>

</Division>
<Division number="498" book="ap1">

<Paragraph number="4814" type="verses" book="ap1">
_‘Yo me dīpaṃ padīpesi,_  
_pasanno sehi pāṇibhi;_  
_Tamahaṃ kittayissāmi,_  
_suṇātha mama bhāsato._  

</Paragraph>

</Division>
<Division number="499" book="ap1">

<Paragraph number="4815" type="verses" book="ap1">
_Saṭṭhi kappasahassāni,_  
_devaloke ramissati;_  
_Sahassakkhattuṃ rājā ca,_  
_cakkavattī bhavissati._  


</Paragraph>
</Division>

<Paragraph number="4816" type="center" book="ap1">
Soḷasamaṃ bhāṇavāraṃ.


</Paragraph>

<Division number="500" book="ap1">

<Paragraph number="4817" type="verses" book="ap1">
_Chattiṃsakkhattuṃ devindo,_  
_devarajjaṃ karissati;_  
_Pathaviyaṃ sattasataṃ,_  
_vipulaṃ rajjaṃ karissati._  

</Paragraph>

</Division>
<Division number="501" book="ap1">

<Paragraph number="4818" type="verses" book="ap1">
_Padesarajjaṃ vipulaṃ,_  
_gaṇanāto asaṅkhiyaṃ;_  
_Iminā dīpadānena,_  
_dibbacakkhu bhavissati._  

</Paragraph>

</Division>
<Division number="502" book="ap1">

<Paragraph number="4819" type="verses" book="ap1">
_Samantato aṭṭhakosaṃ,_  
_passissati ayaṃ sadā;_  
_Devalokā cavantassa,_  
_nibbattantassa jantuno._  

</Paragraph>

</Division>
<Division number="503" book="ap1">

<Paragraph number="4820" type="verses" book="ap1">
_Divā vā yadi vā rattiṃ,_  
_padīpaṃ dhārayissati;_  
_Jāyamānassa sattassa,_  
_puññakammasamaṅgino._  

</Paragraph>

</Division>
<Division number="504" book="ap1">

<Paragraph number="4821" type="verses" book="ap1">
_Yāvatā nagaraṃ āsi,_  
_tāvatā jotayissati;_  
_Upapajjati yaṃ yoniṃ,_  
_devattaṃ atha mānusaṃ._  

</Paragraph>

</Division>
<Division number="505" book="ap1">

<Paragraph number="4822" type="verses" book="ap1">
_Asseva dīpadānassa,_  
_aṭṭhadīpaphalena hi;_  
_Na jayissantimaṃ jantū,_  
_dīpadānassidaṃ phalaṃ._  

</Paragraph>

</Division>
<Division number="506" book="ap1">

<Paragraph number="4823" type="verses" book="ap1">
_Kappasatasahassamhi,_  
_okkākakulasambhavo;_  
_Gotamo nāma gottena,_  
_satthā loke bhavissati._  

</Paragraph>

</Division>
<Division number="507" book="ap1">

<Paragraph number="4824" type="verses" book="ap1">
_Tassa dhammesu dāyādo,_  
_oraso dhammanimmito;_  
_Sabbāsave pariññāya,_  
_nibbāyissatināsavo._  

</Paragraph>

</Division>
<Division number="508" book="ap1">

<Paragraph number="4825" type="verses" book="ap1">
_Tosayitvāna sambuddhaṃ,_  
_gotamaṃ sakyapuṅgavaṃ;_  
_Ajito nāma nāmena,_  
_hessati satthu sāvako’._  

</Paragraph>

</Division>
<Division number="509" book="ap1">

<Paragraph number="4826" type="verses" book="ap1">
_Saṭṭhi kappasahassāni,_  
_devaloke ramiṃ ahaṃ;_  
_Tatrāpi me dīpasataṃ,_  
_jotate niccakālikaṃ._  

</Paragraph>

</Division>
<Division number="510" book="ap1">

<Paragraph number="4827" type="verses" book="ap1">
_Devaloke manusse vā,_  
_niddhāvanti pabhā mama;_  
_Buddhaseṭṭhaṃ saritvāna,_  
_bhiyyo hāsaṃ janesahaṃ._  

</Paragraph>

</Division>
<Division number="511" book="ap1">

<Paragraph number="4828" type="verses" book="ap1">
_Tusitāhaṃ cavitvāna,_  
_okkamiṃ mātukucchiyaṃ;_  
_Jāyamānassa santassa,_  
_āloko vipulo ahu._  

</Paragraph>

</Division>
<Division number="512" book="ap1">

<Paragraph number="4829" type="verses" book="ap1">
_Agārā abhinikkhamma,_  
_pabbajiṃ anagāriyaṃ;_  
_Bāvariṃ upasaṅkamma,_  
_sissattaṃ ajjhupāgamiṃ._  

</Paragraph>

</Division>
<Division number="513" book="ap1">

<Paragraph number="4830" type="verses" book="ap1">
_Himavante vasantohaṃ,_  
_assosiṃ lokanāyakaṃ;_  
_Uttamatthaṃ gavesanto,_  
_upagacchiṃ vināyakaṃ._  

</Paragraph>

</Division>
<Division number="514" book="ap1">

<Paragraph number="4831" type="verses" book="ap1">
_Danto buddho dametāvī,_  
_oghatiṇṇo nirūpadhi;_  
_Nibbānaṃ kathayī buddho,_  
_sabbadukkhappamocanaṃ._  

</Paragraph>

</Division>
<Division number="515" book="ap1">

<Paragraph number="4832" type="verses" book="ap1">
_Taṃ me āgamanaṃ siddhaṃ,_  
_tositohaṃ mahāmuniṃ;_  
_Tisso vijjā anuppattā,_  
_kataṃ buddhassa sāsanaṃ._  

</Paragraph>

</Division>
<Division number="516" book="ap1">

<Paragraph number="4833" type="verses" book="ap1">
_Satasahassito kappe,_  
_yaṃ dīpamadadiṃ tadā;_  
_Duggatiṃ nābhijānāmi,_  
_dīpadānassidaṃ phalaṃ._  

</Paragraph>

</Division>
<Division number="517" book="ap1">

<Paragraph number="4834" type="verses" book="ap1">
_Kilesā jhāpitā mayhaṃ,_  
_ …pe… _  
_viharāmi anāsavo._  

</Paragraph>

</Division>
<Division number="518" book="ap1">

<Paragraph number="4835" type="verses" book="ap1">
_Svāgataṃ vata me āsi,_  
_ …pe… _  
_kataṃ buddhassa sāsanaṃ._  

</Paragraph>

</Division>
<Division number="519" book="ap1">

<Paragraph number="4836" type="verses" book="ap1">
_Paṭisambhidā catasso,_  
_ …pe… _  
_kataṃ buddhassa sāsanaṃ”. (3886)_  

</Paragraph>

<Paragraph number="4837" book="ap1">
Itthaṃ sudaṃ āyasmā ajito thero imā gāthāyo abhāsitthāti.

</Paragraph>
</Division>

<Paragraph number="4838" type="center" book="ap1">
Ajitattherassāpadānaṃ dasamaṃ.

  
<Emphasis>Pilindavacchavaggo cattālīsamo.</Emphasis>



</Paragraph>

<Paragraph number="4839" type="center" book="ap1">
Tassuddānaṃ


</Paragraph>

<Paragraph number="4840" type="verses" book="ap1">
_Pilindavaccho selo ca,_  
_sabbakittī madhundado;_  
_Kūṭāgārī bākulo ca,_  
_giri saḷalasavhayo._  

</Paragraph>

<Paragraph number="4841" type="verses" book="ap1">
_Sabbado ajito ceva,_  
_gāthāyo gaṇitā iha;_  
_Satāni pañca gāthānaṃ,_  
_vīsati ca taduttarīti._  


</Paragraph>

<Paragraph number="4842" type="center" book="ap1">
Atha vagguddānaṃ


</Paragraph>

<Paragraph number="4843" type="verses" book="ap1">
_Padumārakkhado ceva,_  
_umā gandhodakena ca;_  
_Ekapadma saddasaññī,_  
_mandāraṃ bodhivandako._  

</Paragraph>

<Paragraph number="4844" type="verses" book="ap1">
_Avaṭañca pilindi ca,_  
_gāthāyo gaṇitā iha;_  
_Catusattati gāthāyo,_  
_ekādasa satāni ca._  


</Paragraph>

<Paragraph number="4845" type="center" book="ap1">
Padumavaggadasakaṃ.



</Paragraph>

<Paragraph number="4846" type="center" book="ap1">
Catutthasatakaṃ samattaṃ.
</Paragraph>