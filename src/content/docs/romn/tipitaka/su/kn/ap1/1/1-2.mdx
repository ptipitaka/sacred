---
title: "1.2 Paccekabuddhaapadāna"
tableOfContents: false
sidebar:
  order: 2
type: "tipitaka"
basket: "su"
book: "ap1"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Paragraph number="86" type="center" book="ap1">
Atha paccekabuddhāpadānaṃ suṇātha—
</Paragraph>

<Division number="83" book="ap1" bookNo="20" page="8">

<Paragraph number="87" type="verses" book="ap1">
_“Tathāgataṃ jetavane vasantaṃ,_  
_Apucchi vedehamunī nataṅgo;_  
_‘Paccekabuddhā kira nāma honti,_  
_Bhavanti te hetubhi kehi vīra’._  

</Paragraph>

</Division>
<Division number="84" book="ap1" bookNo="20" page="8">

<Paragraph number="88" type="verses" book="ap1">
_Tadāha sabbaññuvaro mahesi,_  
_Ānandabhaddaṃ madhurassarena;_  
_‘Ye pubbabuddhesu katādhikārā,_  
_Aladdhamokkhā jinasāsanesu._  

</Paragraph>

</Division>
<Division number="85" book="ap1" bookNo="20" page="8">

<Paragraph number="89" type="verses" book="ap1">
_Teneva saṃvegamukhena dhīrā,_  
_Vināpi buddhehi sutikkhapaññā;_  
_Ārammaṇenāpi parittakena,_  
_Paccekabodhiṃ anupāpuṇanti._  

</Paragraph>

</Division>
<Division number="86" book="ap1" bookNo="20" page="8">

<Paragraph number="90" type="verses" book="ap1">
_Sabbamhi lokamhi mamaṃ ṭhapetvā,_  
_Paccekabuddhehi samova natthi;_  
_Tesaṃ imaṃ vaṇṇapadesamattaṃ,_  
_Vakkhāmahaṃ sādhu mahāmunīnaṃ._  

</Paragraph>

</Division>
<Division number="87" book="ap1" bookNo="20" page="8">

<Paragraph number="91" type="verses" book="ap1">
_Sayameva buddhānaṃ mahāisīnaṃ,_  
_Sādhūni vākyāni madhūva khuddaṃ;_  
_Anuttaraṃ bhesajaṃ patthayantā,_  
_Suṇātha sabbesu pasannacittā’._  

</Paragraph>

</Division>
<Division number="88" book="ap1" bookNo="20" page="8">

<Paragraph number="92" type="verses" book="ap1">
_Paccekabuddhānaṃ samāgatānaṃ,_  
_Paramparaṃ byākaraṇāni yāni;_  
_Ādīnavo yañca virāgavatthuṃ,_  
_Yathā ca bodhiṃ anupāpuṇiṃsu._  

</Paragraph>

</Division>
<Division number="89" book="ap1" bookNo="20" page="9">

<Paragraph number="93" type="verses" book="ap1">
_Sarāgavatthūsu virāgasaññī,_  
_Rattamhi lokamhi virattacittā;_  
_Hitvā papañce jiya phanditāni,_  
_Tatheva bodhiṃ anupāpuṇiṃsu._  

</Paragraph>

</Division>
<Division number="90" book="ap1" bookNo="20" page="9">

<Paragraph number="94" type="verses" book="ap1">
_Sabbesu bhūtesu nidhāya daṇḍaṃ,_  
_Aviheṭhayaṃ aññatarampi tesaṃ;_  
_Mettena cittena hitānukampī,_  
_Eko care khaggavisāṇakappo._  

</Paragraph>

</Division>
<Division number="91" book="ap1" bookNo="20" page="9">

<Paragraph number="95" type="verses" book="ap1">
_Sabbesu bhūtesu nidhāya daṇḍaṃ,_  
_Aviheṭhayaṃ aññatarampi tesaṃ;_  
_Na puttamiccheyya kuto sahāyaṃ,_  
_Eko care khaggavisāṇakappo’._  

</Paragraph>

</Division>
<Division number="92" book="ap1" bookNo="20" page="9">

<Paragraph number="96" type="verses" book="ap1">
_‘Saṃsaggajātassa bhavanti snehā,_  
_Snehanvayaṃ dukkhamidaṃ pahoti;_  
_Ādīnavaṃ snehajaṃ pekkhamāno,_  
_Eko care khaggavisāṇakappo’._  

</Paragraph>

</Division>
<Division number="93" book="ap1" bookNo="20" page="9">

<Paragraph number="97" type="verses" book="ap1">
_‘Mitte suhajje anukampamāno,_  
_Hāpeti atthaṃ paṭibaddhacitto;_  
_Etaṃ bhayaṃ santhave pekkhamāno,_  
_Eko care khaggavisāṇakappo’._  

</Paragraph>

</Division>
<Division number="94" book="ap1" bookNo="20" page="9">

<Paragraph number="98" type="verses" book="ap1">
_‘Vaṃso visālova yathā visatto,_  
_Puttesu dāresu ca yā apekkhā;_  
_Vaṃse kaḷīrova asajjamāno,_  
_Eko care khaggavisāṇakappo’._  

</Paragraph>

</Division>
<Division number="95" book="ap1" bookNo="20" page="9">

<Paragraph number="99" type="verses" book="ap1">
_‘Migo araññamhi yathā abaddho,_  
_Yenicchakaṃ gacchati gocarāya;_  
_Viññū naro seritaṃ pekkhamāno,_  
_Eko care khaggavisāṇakappo’._  

</Paragraph>

</Division>
<Division number="96" book="ap1" bookNo="20" page="10">

<Paragraph number="100" type="verses" book="ap1">
_‘Āmantanā hoti sahāyamajjhe,_  
_Vāse ca ṭhāne gamane cārikāya;_  
_Anabhijjhitaṃ seritaṃ pekkhamāno,_  
_Eko care khaggavisāṇakappo’._  

</Paragraph>

</Division>
<Division number="97" book="ap1" bookNo="20" page="10">

<Paragraph number="101" type="verses" book="ap1">
_‘Khiḍḍā ratī hoti sahāyamajjhe,_  
_Puttesu pemaṃ vipulañca hoti;_  
_Piyavippayogaṃ vijigucchamāno,_  
_Eko care khaggavisāṇakappo’._  

</Paragraph>

</Division>
<Division number="98" book="ap1" bookNo="20" page="10">

<Paragraph number="102" type="verses" book="ap1">
_‘Cātuddiso appaṭigho ca hoti,_  
_Santussamāno itarītarena;_  
_Parissayānaṃ sahitā achambhī,_  
_Eko care khaggavisāṇakappo’._  

</Paragraph>

</Division>
<Division number="99" book="ap1" bookNo="20" page="10">

<Paragraph number="103" type="verses" book="ap1">
_‘Dussaṅgahā pabbajitāpi eke,_  
_Atho gahaṭṭhā gharamāvasantā;_  
_Appossukko paraputtesu hutvā,_  
_Eko care khaggavisāṇakappo’._  

</Paragraph>

</Division>
<Division number="100" book="ap1" bookNo="20" page="10">

<Paragraph number="104" type="verses" book="ap1">
_‘Oropayitvā gihibyañjanāni,_  
_Sañchinnapatto yathā koviḷāro;_  
_Chetvāna vīro gihibandhanāni,_  
_Eko care khaggavisāṇakappo’._  

</Paragraph>

</Division>
<Division number="101" book="ap1" bookNo="20" page="10">

<Paragraph number="105" type="verses" book="ap1">
_‘Sace labhetha nipakaṃ sahāyaṃ,_  
_Saddhiṃ caraṃ sādhuvihāridhīraṃ;_  
_Abhibhuyya sabbāni parissayāni,_  
_Careyya tenattamano satīmā’._  

</Paragraph>

</Division>
<Division number="102" book="ap1" bookNo="20" page="10">

<Paragraph number="106" type="verses" book="ap1">
_‘No ce labhetha nipakaṃ sahāyaṃ,_  
_Saddhiṃ caraṃ sādhuvihāri dhīraṃ;_  
_Rājāva raṭṭhaṃ vijitaṃ pahāya,_  
_Eko care mātaṅgaraññeva nāgo’._  

</Paragraph>

</Division>
<Division number="103" book="ap1" bookNo="20" page="11">

<Paragraph number="107" type="verses" book="ap1">
_‘Addhā pasaṃsāma sahāyasampadaṃ,_  
_Seṭṭhā samā sevitabbā sahāyā;_  
_Ete aladdhā anavajjabhojī,_  
_Eko care khaggavisāṇakappo’._  

</Paragraph>

</Division>
<Division number="104" book="ap1" bookNo="20" page="11">

<Paragraph number="108" type="verses" book="ap1">
_‘Disvā suvaṇṇassa pabhassarāni,_  
_Kammāraputtena suniṭṭhitāni;_  
_Saṅghaṭṭamānāni duve bhujasmiṃ,_  
_Eko care khaggavisāṇakappo’._  

</Paragraph>

</Division>
<Division number="105" book="ap1" bookNo="20" page="11">

<Paragraph number="109" type="verses" book="ap1">
_‘Evaṃ dutīyena sahā mamassa,_  
_Vācābhilāpo abhisajjanā vā;_  
_Etaṃ bhayaṃ āyatiṃ pekkhamāno,_  
_Eko care khaggavisāṇakappo’._  

</Paragraph>

</Division>
<Division number="106" book="ap1" bookNo="20" page="11">

<Paragraph number="110" type="verses" book="ap1">
_‘Kāmā hi citrā madhurā manoramā,_  
_Virūparūpena mathenti cittaṃ;_  
_Ādīnavaṃ kāmaguṇesu disvā,_  
_Eko care khaggavisāṇakappo’._  

</Paragraph>

</Division>
<Division number="107" book="ap1" bookNo="20" page="11">

<Paragraph number="111" type="verses" book="ap1">
_‘Ītī ca gaṇḍo ca upaddavo ca,_  
_Rogo ca sallañca bhayañca metaṃ;_  
_Etaṃ bhayaṃ kāmaguṇesu disvā,_  
_Eko care khaggavisāṇakappo’._  

</Paragraph>

</Division>
<Division number="108" book="ap1" bookNo="20" page="11">

<Paragraph number="112" type="verses" book="ap1">
_‘Sītañca uṇhañca khudaṃ pipāsaṃ,_  
_Vātātape ḍaṃsasarīsape ca;_  
_Sabbānipetāni abhibbhavitvā,_  
_Eko care khaggavisāṇakappo’._  

</Paragraph>

</Division>
<Division number="109" book="ap1" bookNo="20" page="11">

<Paragraph number="113" type="verses" book="ap1">
_‘Nāgova yūthāni vivajjayitvā,_  
_Sañjātakhandho padumī uḷāro;_  
_Yathābhirantaṃ viharaṃ araññe,_  
_Eko care khaggavisāṇakappo’._  

</Paragraph>

</Division>
<Division number="110" book="ap1" bookNo="20" page="12">

<Paragraph number="114" type="verses" book="ap1">
_‘Aṭṭhāna taṃ saṅgaṇikāratassa,_  
_Yaṃ phassaye sāmayikaṃ vimuttiṃ;_  
_Ādiccabandhussa vaco nisamma,_  
_Eko care khaggavisāṇakappo’._  

</Paragraph>

</Division>
<Division number="111" book="ap1" bookNo="20" page="12">

<Paragraph number="115" type="verses" book="ap1">
_‘Diṭṭhīvisūkāni upātivatto,_  
_Patto niyāmaṃ paṭiladdhamaggo;_  
_Uppannañāṇomhi anaññaneyyo,_  
_Eko care khaggavisāṇakappo’._  

</Paragraph>

</Division>
<Division number="112" book="ap1" bookNo="20" page="12">

<Paragraph number="116" type="verses" book="ap1">
_‘Nillolupo nikkuho nippipāso,_  
_Nimmakkha niddhantakasāvamoho;_  
_Nirāsayo sabbaloke bhavitvā,_  
_Eko care khaggavisāṇakappo’._  

</Paragraph>

</Division>
<Division number="113" book="ap1" bookNo="20" page="12">

<Paragraph number="117" type="verses" book="ap1">
_‘Pāpaṃ sahāyaṃ parivajjayetha,_  
_Anatthadassiṃ visame niviṭṭhaṃ;_  
_Sayaṃ na seve pasutaṃ pamattaṃ,_  
_Eko care khaggavisāṇakappo’._  

</Paragraph>

</Division>
<Division number="114" book="ap1" bookNo="20" page="12">

<Paragraph number="118" type="verses" book="ap1">
_‘Bahussutaṃ dhammadharaṃ bhajetha,_  
_Mittaṃ uḷāraṃ paṭibhānavantaṃ;_  
_Aññāya atthāni vineyya kaṅkhaṃ,_  
_Eko care khaggavisāṇakappo’._  

</Paragraph>

</Division>
<Division number="115" book="ap1" bookNo="20" page="12">

<Paragraph number="119" type="verses" book="ap1">
_‘Khiḍḍaṃ ratiṃ kāmasukhañca loke,_  
_Analaṅkaritvā anapekkhamāno;_  
_Vibhūsaṭṭhānā virato saccavādī,_  
_Eko care khaggavisāṇakappo’._  

</Paragraph>

</Division>
<Division number="116" book="ap1" bookNo="20" page="12">

<Paragraph number="120" type="verses" book="ap1">
_‘Puttañca dāraṃ pitarañca mātaraṃ,_  
_Dhanāni dhaññāni ca bandhavāni;_  
_Hitvāna kāmāni yathodhikāni,_  
_Eko care khaggavisāṇakappo’._  

</Paragraph>

</Division>
<Division number="117" book="ap1" bookNo="20" page="13">

<Paragraph number="121" type="verses" book="ap1">
_‘Saṅgo eso parittamettha sokhyaṃ,_  
_Appassādo dukkhamevettha bhiyyo;_  
_Gaḷo eso iti ñatvā matimā,_  
_Eko care khaggavisāṇakappo’._  

</Paragraph>

</Division>
<Division number="118" book="ap1" bookNo="20" page="13">

<Paragraph number="122" type="verses" book="ap1">
_‘Sandālayitvāna saṃyojanāni,_  
_Jālaṃva bhetvā salilambucārī;_  
_Aggīva daḍḍhaṃ anivattamāno,_  
_Eko care khaggavisāṇakappo’._  

</Paragraph>

</Division>
<Division number="119" book="ap1" bookNo="20" page="13">

<Paragraph number="123" type="verses" book="ap1">
_‘Okkhittacakkhū na ca pādalolo,_  
_Guttindriyo rakkhitamānasāno;_  
_Anavassuto apariḍayhamāno,_  
_Eko care khaggavisāṇakappo’._  

</Paragraph>

</Division>
<Division number="120" book="ap1" bookNo="20" page="13">

<Paragraph number="124" type="verses" book="ap1">
_‘Ohārayitvā gihibyañjanāni,_  
_Sañchannapatto yathā pārichatto;_  
_Kāsāyavattho abhinikkhamitvā,_  
_Eko care khaggavisāṇakappo’._  

</Paragraph>

</Division>
<Division number="121" book="ap1" bookNo="20" page="13">

<Paragraph number="125" type="verses" book="ap1">
_‘Rasesu gedhaṃ akaraṃ alolo,_  
_Anaññaposī sapadānacārī;_  
_Kule kule appaṭibaddhacitto,_  
_Eko care khaggavisāṇakappo’._  

</Paragraph>

</Division>
<Division number="122" book="ap1" bookNo="20" page="13">

<Paragraph number="126" type="verses" book="ap1">
_‘Pahāya pañcāvaraṇāni cetaso,_  
_Upakkilese byapanujja sabbe;_  
_Anissito chejja sinehadosaṃ,_  
_Eko care khaggavisāṇakappo’._  

</Paragraph>

</Division>
<Division number="123" book="ap1" bookNo="20" page="13">

<Paragraph number="127" type="verses" book="ap1">
_‘Vipiṭṭhikatvāna sukhañca dukkhaṃ,_  
_Pubbeva somanassadomanassaṃ;_  
_Laddhānupekkhaṃ samathaṃ visuddhaṃ,_  
_Eko care khaggavisāṇakappo’._  

</Paragraph>

</Division>
<Division number="124" book="ap1" bookNo="20" page="14">

<Paragraph number="128" type="verses" book="ap1">
_‘Āraddhavīriyo paramatthapattiyā,_  
_Alīnacitto akusītavutti;_  
_Daḷhanikkamo thāmabalūpapanno,_  
_Eko care khaggavisāṇakappo’._  

</Paragraph>

</Division>
<Division number="125" book="ap1" bookNo="20" page="14">

<Paragraph number="129" type="verses" book="ap1">
_‘Paṭisallānaṃ jhānamariñcamāno,_  
_Dhammesu niccaṃ anudhammacārī;_  
_Ādīnavaṃ sammasitā bhavesu,_  
_Eko care khaggavisāṇakappo’._  

</Paragraph>

</Division>
<Division number="126" book="ap1" bookNo="20" page="14">

<Paragraph number="130" type="verses" book="ap1">
_‘Taṇhakkhayaṃ patthayamappamatto,_  
_Aneḷamūgo sutavā satīmā;_  
_Saṅkhātadhammo niyato padhānavā,_  
_Eko care khaggavisāṇakappo’._  

</Paragraph>

</Division>
<Division number="127" book="ap1" bookNo="20" page="14">

<Paragraph number="131" type="verses" book="ap1">
_‘Sīhova saddesu asantasanto,_  
_Vātova jālamhi asajjamāno;_  
_Padumaṃva toyena alippamāno,_  
_Eko care khaggavisāṇakappo’._  

</Paragraph>

</Division>
<Division number="128" book="ap1" bookNo="20" page="14">

<Paragraph number="132" type="verses" book="ap1">
_‘Sīho yathā dāṭhabalī pasayha,_  
_Rājā migānaṃ abhibhuyya cārī;_  
_Sevetha pantāni senāsanāni,_  
_Eko care khaggavisāṇakappo’._  

</Paragraph>

</Division>
<Division number="129" book="ap1" bookNo="20" page="14">

<Paragraph number="133" type="verses" book="ap1">
_‘Mettaṃ upekkhaṃ karuṇaṃ vimuttiṃ,_  
_Āsevamāno muditañca kāle;_  
_Sabbena lokena avirujjhamāno,_  
_Eko care khaggavisāṇakappo’._  

</Paragraph>

</Division>
<Division number="130" book="ap1" bookNo="20" page="14">

<Paragraph number="134" type="verses" book="ap1">
_‘Rāgañca dosañca pahāya mohaṃ,_  
_Sandālayitvāna saṃyojanāni;_  
_Asantasaṃ jīvitasaṅkhayamhi,_  
_Eko care khaggavisāṇakappo’._  

</Paragraph>

</Division>
<Division number="131" book="ap1" bookNo="20" page="15">

<Paragraph number="135" type="verses" book="ap1">
_‘Bhajanti sevanti ca kāraṇatthā,_  
_Nikkāraṇā dullabhā ajja mittā;_  
_Attatthapaññā asucīmanussā,_  
_Eko care khaggavisāṇakappo’._  

</Paragraph>

</Division>
<Division number="132" book="ap1" bookNo="20" page="15">

<Paragraph number="136" type="verses" book="ap1">
_Visuddhasīlā suvisuddhapaññā,_  
_Samāhitā jāgariyānuyuttā;_  
_Vipassakā dhammavisesadassī,_  
_Maggaṅgabojjhaṅgagate vijaññā._  

</Paragraph>

</Division>
<Division number="133" book="ap1" bookNo="20" page="15">

<Paragraph number="137" type="verses" book="ap1">
_Suññappaṇidhiñca tathānimittaṃ,_  
_Āsevayitvā jinasāsanamhi;_  
_Ye sāvakattaṃ na vajanti dhīrā,_  
_Bhavanti paccekajinā sayambhū._  

</Paragraph>

</Division>
<Division number="134" book="ap1" bookNo="20" page="15">

<Paragraph number="138" type="verses" book="ap1">
_Mahantadhammā bahudhammakāyā,_  
_Cittissarā sabbadukkhoghatiṇṇā;_  
_Udaggacittā paramatthadassī,_  
_Sīhopamā khaggavisāṇakappā._  

</Paragraph>

</Division>
<Division number="135" book="ap1" bookNo="20" page="15">

<Paragraph number="139" type="verses" book="ap1">
_Santindriyā santamanā samādhī,_  
_Paccantasattesu patippacārā;_  
_Dīpā parattha idha vijjalantā,_  
_Paccekabuddhā satataṃ hitāme._  

</Paragraph>

</Division>
<Division number="136" book="ap1" bookNo="20" page="15">

<Paragraph number="140" type="verses" book="ap1">
_Pahīnasabbāvaraṇā janindā,_  
_Lokappadīpā ghanakañcanābhā;_  
_Nissaṃsayaṃ lokasudakkhiṇeyyā,_  
_Paccekabuddhā satatappitāme._  

</Paragraph>

</Division>
<Division number="137" book="ap1" bookNo="20" page="15">

<Paragraph number="141" type="verses" book="ap1">
_Paccekabuddhānaṃ subhāsitāni,_  
_Caranti lokamhi sadevakamhi;_  
_Sutvā tathā ye na karonti bālā,_  
_Caranti dukkhesu punappunaṃ te._  

</Paragraph>

</Division>
<Division number="138" book="ap1" bookNo="20" page="16">

<Paragraph number="142" type="verses" book="ap1">
_Paccekabuddhāna subhāsitāni,_  
_Madhuṃ yathā khuddamavassavantaṃ;_  
_Sutvā tathā ye paṭipattiyuttā,_  
_Bhavanti te saccadasā sapaññā._  

</Paragraph>

</Division>
<Division number="139" book="ap1" bookNo="20" page="16">

<Paragraph number="143" type="verses" book="ap1">
_Paccekabuddhehi jinehi bhāsitā,_  
_Kathā uḷārā abhinikkhamitvā;_  
_Tā sakyasīhena naruttamena,_  
_Pakāsitā dhammavijānanatthaṃ._  

</Paragraph>

</Division>
<Division number="140" book="ap1" bookNo="20" page="16">

<Paragraph number="144" type="verses" book="ap1">
_Lokānukampāya imāni tesaṃ,_  
_Paccekabuddhāna vikubbitāni;_  
_Saṃvegasaṅgamativaḍḍhanatthaṃ,_  
_Sayambhusīhena pakāsitānī”ti._  


</Paragraph>
</Division>

<Paragraph number="145" type="center" book="ap1">
Paccekabuddhāpadānaṃ samattaṃ.
</Paragraph>