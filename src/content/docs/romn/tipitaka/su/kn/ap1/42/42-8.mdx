---
title: "42.8 Yāgudāyakattheraapadāna"
tableOfContents: false
sidebar:
  order: 9
type: "tipitaka"
basket: "su"
book: "ap1"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="149" book="ap1">

<Paragraph number="5412" type="verses" book="ap1">
_“Atithiṃ me gahetvāna,_  
_agacchiṃ gāmakaṃ tadā;_  
_Sampuṇṇanadikaṃ disvā,_  
_saṃghārāmaṃ upāgamiṃ._  

</Paragraph>

</Division>
<Division number="150" book="ap1">

<Paragraph number="5413" type="verses" book="ap1">
_Āraññakā dhutadharā,_  
_jhāyino lūkhacīvarā;_  
_Vivekābhiratā dhīrā,_  
_saṃghārāme vasanti te._  

</Paragraph>

</Division>
<Division number="151" book="ap1">

<Paragraph number="5414" type="verses" book="ap1">
_Gati tesaṃ upacchinnā,_  
_suvimuttāna tādinaṃ;_  
_Piṇḍāya te na gacchanti,_  
_oruddhanaditāya hi._  

</Paragraph>

</Division>
<Division number="152" book="ap1">

<Paragraph number="5415" type="verses" book="ap1">
_Pasannacitto sumano,_  
_vedajāto katañjalī;_  
_Taṇḍulaṃ me gahetvāna,_  
_yāgudānaṃ adāsahaṃ._  

</Paragraph>

</Division>
<Division number="153" book="ap1">

<Paragraph number="5416" type="verses" book="ap1">
_Pañcannaṃ yāguṃ datvāna,_  
_pasanno sehi pāṇibhi;_  
_Sakakammābhiraddhohaṃ,_  
_tāvatiṃsamagacchahaṃ._  

</Paragraph>

</Division>
<Division number="154" book="ap1">

<Paragraph number="5417" type="verses" book="ap1">
_Maṇimayañca me byamhaṃ,_  
_nibbatti tidase gaṇe;_  
_Nārīgaṇehi sahito,_  
_modāmi byamhamuttame._  

</Paragraph>

</Division>
<Division number="155" book="ap1">

<Paragraph number="5418" type="verses" book="ap1">
_Tettiṃsakkhattuṃ devindo,_  
_devarajjamakārayiṃ;_  
_Tiṃsakkhattuṃ cakkavattī,_  
_mahārajjamakārayiṃ._  

</Paragraph>

</Division>
<Division number="156" book="ap1">

<Paragraph number="5419" type="verses" book="ap1">
_Padesarajjaṃ vipulaṃ,_  
_gaṇanāto asaṅkhiyaṃ;_  
_Devaloke manusse vā,_  
_anubhotvā sayaṃ ahaṃ._  

</Paragraph>

</Division>
<Division number="157" book="ap1">

<Paragraph number="5420" type="verses" book="ap1">
_Pacchime bhave sampatte,_  
_pabbajiṃ anagāriyaṃ;_  
_Saha oropite kese,_  
_sabbaṃ sampaṭivijjhahaṃ._  

</Paragraph>

</Division>
<Division number="158" book="ap1">

<Paragraph number="5421" type="verses" book="ap1">
_Khayato vayato cāpi,_  
_sammasanto kaḷevaraṃ;_  
_Pure sikkhāpadādānā,_  
_arahattamapāpuṇiṃ._  

</Paragraph>

</Division>
<Division number="159" book="ap1">

<Paragraph number="5422" type="verses" book="ap1">
_Sudinnaṃ me dānavaraṃ,_  
_vāṇijjaṃ sampayojitaṃ;_  
_Teneva yāgudānena,_  
_pattomhi acalaṃ padaṃ._  

</Paragraph>

</Division>
<Division number="160" book="ap1">

<Paragraph number="5423" type="verses" book="ap1">
_Sokaṃ pariddavaṃ byādhiṃ,_  
_darathaṃ cittatāpanaṃ;_  
_Nābhijānāmi uppannaṃ,_  
_yāgudānassidaṃ phalaṃ._  

</Paragraph>

</Division>
<Division number="161" book="ap1">

<Paragraph number="5424" type="verses" book="ap1">
_Yāguṃ saṃghassa datvāna,_  
_puññakkhette anuttare;_  
_Pañcānisaṃse anubhomi,_  
_aho yāgusuyiṭṭhatā._  

</Paragraph>

</Division>
<Division number="162" book="ap1">

<Paragraph number="5425" type="verses" book="ap1">
_Abyādhitā rūpavatā,_  
_khippaṃ dhammanisantitā;_  
_Lābhitā annapānassa,_  
_āyu pañcamakaṃ mama._  

</Paragraph>

</Division>
<Division number="163" book="ap1">

<Paragraph number="5426" type="verses" book="ap1">
_Yo koci vedaṃ janayaṃ,_  
_saṃghe yāguṃ dadeyya so;_  
_Imāni pañca ṭhānāni,_  
_paṭigaṇheyya paṇḍito._  

</Paragraph>

</Division>
<Division number="164" book="ap1">

<Paragraph number="5427" type="verses" book="ap1">
_Karaṇīyaṃ kataṃ sabbaṃ,_  
_bhavā ugghāṭitā mayā;_  
_Sabbāsavā parikkhīṇā,_  
_natthi dāni punabbhavo._  

</Paragraph>

</Division>
<Division number="165" book="ap1">

<Paragraph number="5428" type="verses" book="ap1">
_So ahaṃ vicarissāmi,_  
_gāmā gāmaṃ purā puraṃ;_  
_Namassamāno sambuddhaṃ,_  
_dhammassa ca sudhammataṃ._  

</Paragraph>

</Division>
<Division number="166" book="ap1">

<Paragraph number="5429" type="verses" book="ap1">
_Tiṃsakappasahassamhi,_  
_yaṃ dānamadadiṃ tadā;_  
_Duggatiṃ nābhijānāmi,_  
_yāgudānassidaṃ phalaṃ._  

</Paragraph>

</Division>
<Division number="167" book="ap1">

<Paragraph number="5430" type="verses" book="ap1">
_Kilesā jhāpitā mayhaṃ,_  
_ …pe… _  
_viharāmi anāsavo._  

</Paragraph>

</Division>
<Division number="168" book="ap1">

<Paragraph number="5431" type="verses" book="ap1">
_Svāgataṃ vata me āsi,_  
_ …pe… _  
_kataṃ buddhassa sāsanaṃ._  

</Paragraph>

</Division>
<Division number="169" book="ap1">

<Paragraph number="5432" type="verses" book="ap1">
_Paṭisambhidā catasso,_  
_ …pe… _  
_kataṃ buddhassa sāsanaṃ”._  

</Paragraph>

<Paragraph number="5433" book="ap1">
Itthaṃ sudaṃ āyasmā yāgudāyako thero imā gāthāyo abhāsitthāti.

</Paragraph>
</Division>

<Paragraph number="5434" type="center" book="ap1">
Yāgudāyakattherassāpadānaṃ aṭṭhamaṃ.
</Paragraph>