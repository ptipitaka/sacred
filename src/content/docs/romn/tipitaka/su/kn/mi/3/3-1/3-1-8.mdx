---
title: "3.1.8 Manasikāralakkhaṇapañha"
tableOfContents: false
sidebar:
  order: 15
type: "tipitaka"
basket: "su"
book: "mi"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="31" book="mi">

<Paragraph number="128" book="mi">
Rājā āha—  “kiṃlakkhaṇo, bhante nāgasena, manasikāro, kiṃlakkhaṇā paññā”ti? “Ūhanalakkhaṇo kho, mahārāja, manasikāro, chedanalakkhaṇā paññā”ti.
</Paragraph>

<Paragraph number="129" book="mi">
“Kathaṃ ūhanalakkhaṇo manasikāro, kathaṃ chedanalakkhaṇā paññā? Opammaṃ karohī”ti. “Jānāsi tvaṃ, mahārāja, yavalāvake”ti. “Āma, bhante, jānāmī”ti. “Kathaṃ, mahārāja, yavalāvakā yavaṃ lunantī”ti? “Vāmena, bhante, hatthena yavakalāpaṃ gahetvā dakkhiṇena hatthena dāttaṃ gahetvā dāttena chindantī”ti.
</Paragraph>

<Paragraph number="130" book="mi">
“Yathā, mahārāja, yavalāvako vāmena hatthena yavakalāpaṃ gahetvā dakkhiṇena hatthena dāttaṃ gahetvā yavaṃ chindati; evameva kho, mahārāja, yogāvacaro manasikārena mānasaṃ gahetvā paññāya kilese chindati, evaṃ kho, mahārāja, ūhanalakkhaṇo manasikāro, evaṃ chedanalakkhaṇā paññā”ti.
</Paragraph>

<Paragraph number="131" book="mi">
“Kallosi, bhante nāgasenā”ti.

</Paragraph>
</Division>

<Paragraph number="132" type="center" book="mi">
Manasikāralakkhaṇapañho aṭṭhamo.
</Paragraph>