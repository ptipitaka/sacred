---
title: "5.3.5 Rukkhaacetanābhāvapañha"
tableOfContents: false
sidebar:
  order: 8
type: "tipitaka"
basket: "su"
book: "mi"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="142" book="mi">

<Paragraph number="789" book="mi">
“Bhante nāgasena, bhāsitampetaṃ tathāgatena—
</Paragraph>

<Paragraph number="790" type="verses" book="mi">
_‘Acetanaṃ brāhmaṇa assuṇantaṃ,_  
_Jāno ajānantamimaṃ palāsaṃ;_  
_Āraddhavīriyo dhuvaṃ appamatto,_  
_Sukhaseyyaṃ pucchasi kissa hetūti._  

</Paragraph>

<Paragraph number="791" book="mi">
Puna ca bhaṇitaṃ—
</Paragraph>

<Paragraph number="792" type="verses" book="mi">
_Iti phandanarukkhopi,_  
_tāvade ajjhabhāsatha;_  
_Mayhampi vacanaṃ atthi,_  
_bhāradvāja suṇohi me’ti._  

</Paragraph>

<Paragraph number="793" book="mi">
Yadi, bhante nāgasena, rukkho acetano, tena hi phandanena rukkhena bhāradvājena saha sallapitanti yaṃ vacanaṃ, taṃ micchā. Yadi phandanena rukkhena bhāradvājena saddhiṃ sallapitaṃ, tena hi rukkho acetanoti tampi vacanaṃ micchā. Ayampi ubhato koṭiko pañho tavānuppatto, so tayā nibbāhitabbo”ti.
</Paragraph>

<Paragraph number="794" book="mi">
“Bhāsitampetaṃ, mahārāja, bhagavatā ‘rukkho acetano’ti, phandanena ca rukkhena bhāradvājena saddhiṃ sallapitaṃ, tañca pana vacanaṃ lokasamaññāya bhaṇitaṃ. Natthi, mahārāja, acetanassa rukkhassa sallāpo nāma, api ca, mahārāja, tasmiṃ rukkhe adhivatthāya devatāyetaṃ adhivacanaṃ rukkhoti, rukkho sallapatīti cesā lokapaṇṇatti, yathā, mahārāja, sakaṭaṃ dhaññassa paripūritaṃ dhaññasakaṭanti jano voharati, na ca taṃ dhaññamayaṃ sakaṭaṃ, rukkhamayaṃ sakaṭaṃ, tasmiṃ sakaṭe dhaññassa pana ākiritattā dhaññasakaṭanti jano voharati; evameva kho, mahārāja, na rukkho sallapati, rukkho acetano, yā pana tasmiṃ rukkhe adhivatthā devatā, tassāyeva taṃ adhivacanaṃ rukkhoti, rukkho sallapatīti cesā lokapaṇṇatti.
</Paragraph>

<Paragraph number="795" book="mi">
Yathā vā pana, mahārāja, dadhiṃ manthayamāno takkaṃ manthemīti voharati, na taṃ takkaṃ, yaṃ so mantheti, dadhiṃyeva so manthento takkaṃ manthemīti voharati; evameva kho, mahārāja, na rukkho sallapati, rukkho acetano. Yā pana tasmiṃ rukkhe adhivatthā devatā, tassāyeva taṃ adhivacanaṃ rukkhoti, rukkho sallapatīti cesā lokapaṇṇatti.
</Paragraph>

<Paragraph number="796" book="mi">
Yathā vā pana, mahārāja, asantaṃ sādhetukāmo santaṃ sādhemīti voharati, asiddhaṃ siddhanti voharati, evamesā lokasamaññā; evameva kho, mahārāja, na rukkho sallapati, rukkho acetano. Yā pana tasmiṃ rukkhe adhivatthā devatā, tassāyeva taṃ adhivacanaṃ rukkhoti, rukkho sallapatīti cesā lokapaṇṇatti, yāya, mahārāja, lokasamaññāya jano voharati, tathāgatopi tāyeva lokasamaññāya sattānaṃ dhammaṃ desetī”ti. “Sādhu, bhante nāgasena, evametaṃ tathā sampaṭicchāmī”ti.

</Paragraph>
</Division>

<Paragraph number="797" type="center" book="mi">
Rukkhaacetanābhāvapañho pañcamo.
</Paragraph>