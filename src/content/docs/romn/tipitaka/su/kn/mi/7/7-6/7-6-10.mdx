---
title: "7.6.10 Tacchakaṅgapañha"
tableOfContents: false
sidebar:
  order: 2
type: "tipitaka"
basket: "su"
book: "mi"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="284" book="mi">

<Paragraph number="1978" book="mi">
“Bhante nāgasena, ‘tacchakassa dve aṅgāni gahetabbānī’ti yaṃ vadesi, katamāni tāni dve aṅgāni gahetabbānī”ti? “Yathā, mahārāja, tacchako kāḷasuttaṃ anulometvā rukkhaṃ tacchati; evameva kho, mahārāja, yoginā yogāvacarena jinasāsanamanulomayitvā sīlapathaviyaṃ patiṭṭhahitvā saddhāhatthena paññāvāsiṃ gahetvā kilesā tacchetabbā. Idaṃ, mahārāja, tacchakassa paṭhamaṃ aṅgaṃ gahetabbaṃ.
</Paragraph>

<Paragraph number="1979" book="mi">
Puna caparaṃ, mahārāja, tacchako phegguṃ apaharitvā sāramādiyati; evameva kho, mahārāja, yoginā yogāvacarena sassataṃ ucchedaṃ taṃ jīvaṃ taṃ sarīraṃ aññaṃ jīvaṃ aññaṃ sarīraṃ taduttamaṃ aññaduttamaṃ akatamabhabbaṃ apurisakāraṃ abrahmacariyavāsaṃ sattavināsaṃ navasattapātubhāvaṃ saṅkhārasassatabhāvaṃ yo karoti, so paṭisaṃvedeti, añño karoti, añño paṭisaṃvedeti, kammaphaladassanā ca kiriyaphaladiṭṭhi ca iti evarūpāni ceva aññāni ca vivādapathāni apanetvā saṅkhārānaṃ sabhāvaṃ paramasuññataṃ nirīhanijjīvataṃ accantaṃ suññataṃ ādiyitabbaṃ. Idaṃ, mahārāja, tacchakassa dutiyaṃ aṅgaṃ gahetabbaṃ. Bhāsitampetaṃ, mahārāja, bhagavatā devātidevena suttanipāte—
</Paragraph>

<Paragraph number="1980" type="verses" book="mi">
_‘Kāraṇḍavaṃ niddhamatha,_  
_Kasambuṃ apakassatha;_  
_Tato palāpe vāhetha,_  
_Assamaṇe samaṇamānine._  

</Paragraph>

<Paragraph number="1981" type="verses" book="mi">
_Niddhamitvāna pāpicche,_  
_pāpaācāragocare;_  
_Suddhā suddhehi saṃvāsaṃ,_  
_kappayavho patissatā;_  
_Tato samaggā nipakā,_  
_dukkhassantaṃ karissathā’”ti._  


</Paragraph>
</Division>

<Paragraph number="1982" type="center" book="mi">
Tacchakaṅgapañho dasamo.



</Paragraph>

<Paragraph number="1983" type="center" book="mi">
Makkaṭakavaggo chaṭṭho.



</Paragraph>

<Paragraph number="1984" type="center" book="mi">
Tassuddānaṃ


</Paragraph>

<Paragraph number="1985" type="verses" book="mi">
_Makkaṭo dārako kummo,_  
_vanaṃ rukkho ca pañcamo;_  
_Megho maṇi māgaviko,_  
_bāḷisī tacchakena cāti._
</Paragraph>