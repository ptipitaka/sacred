---
title: "7.7.6 Bhojanaṅgapañha"
tableOfContents: false
sidebar:
  order: 6
type: "tipitaka"
basket: "su"
book: "mi"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="290" book="mi" bookNo="28">

<Paragraph number="2008" book="mi">
“Bhante nāgasena, ‘bhojanassa tīṇi aṅgāni gahetabbānī’ti yaṃ vadesi, katamāni tāni tīṇi aṅgāni gahetabbānī”ti? “Yathā, mahārāja, bhojanaṃ sabbasattānaṃ upatthambho; evameva kho, mahārāja, yoginā yogāvacarena sabbasattānaṃ maggupatthambhena bhavitabbaṃ. Idaṃ, mahārāja, bhojanassa paṭhamaṃ aṅgaṃ gahetabbaṃ.
</Paragraph>

<Paragraph number="2009" book="mi">
Puna caparaṃ, mahārāja, bhojanaṃ sabbasattānaṃ balaṃ vaḍḍheti; evameva kho, mahārāja, yoginā yogāvacarena puññavaḍḍhiyā vaḍḍhitabbaṃ. Idaṃ, mahārāja, bhojanassa dutiyaṃ aṅgaṃ gahetabbaṃ.
</Paragraph>

<Paragraph number="2010" book="mi">
Puna caparaṃ, mahārāja, bhojanaṃ sabbasattānaṃ abhipatthitaṃ; evameva kho, mahārāja, yoginā yogāvacarena sabbalokābhipatthitena bhavitabbaṃ. Idaṃ, mahārāja, bhojanassa tatiyaṃ aṅgaṃ gahetabbaṃ. Bhāsitampetaṃ, mahārāja, therena mahāmoggallānena—
</Paragraph>

<Paragraph number="2011" type="verses" book="mi">
_‘Saṃyamena niyamena,_  
_sīlena paṭipattiyā;_  
_Patthitena bhavitabbaṃ,_  
_sabbalokassa yoginā’”ti._  


</Paragraph>
</Division>

<Paragraph number="2012" type="center" book="mi">
Bhojanaṅgapañho chaṭṭho.
</Paragraph>