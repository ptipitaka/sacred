---
title: "7.7.3 Chattaṅgapañha"
tableOfContents: false
sidebar:
  order: 3
type: "tipitaka"
basket: "su"
book: "mi"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="287" book="mi">

<Paragraph number="1993" book="mi">
“Bhante nāgasena, ‘chattassa tīṇi aṅgāni gahetabbānī’ti yaṃ vadesi, katamāni tāni tīṇi aṅgāni gahetabbānī”ti? “Yathā, mahārāja, chattaṃ upari muddhani carati; evameva kho, mahārāja, yoginā yogāvacarena kilesānaṃ upari muddhani carena bhavitabbaṃ. Idaṃ, mahārāja, chattassa paṭhamaṃ aṅgaṃ gahetabbaṃ.
</Paragraph>

<Paragraph number="1994" book="mi">
Puna caparaṃ, mahārāja, chattaṃ muddhanupatthambhaṃ hoti; evameva kho, mahārāja, yoginā yogāvacarena yoniso manasikārupatthambhena bhavitabbaṃ. Idaṃ, mahārāja, chattassa dutiyaṃ aṅgaṃ gahetabbaṃ.
</Paragraph>

<Paragraph number="1995" book="mi">
Puna caparaṃ, mahārāja, chattaṃ vātātapameghavuṭṭhiyo paṭihanati; evameva kho, mahārāja, yoginā yogāvacarena nānāvidhadiṭṭhiputhusamaṇabrāhmaṇānaṃ matavāta-tividhaggisantāpakilesavuṭṭhiyo paṭihantabbā. Idaṃ, mahārāja, chattassa tatiyaṃ aṅgaṃ gahetabbaṃ. Bhāsitampetaṃ, mahārāja, therena sāriputtena dhammasenāpatinā—
</Paragraph>

<Paragraph number="1996" type="verses" book="mi">
_‘Yathāpi chattaṃ vipulaṃ,_  
_acchiddaṃ thirasaṃhitaṃ;_  
_Vātātapaṃ nivāreti,_  
_mahatī meghavuṭṭhiyo._  

</Paragraph>

<Paragraph number="1997" type="verses" book="mi">
_Tatheva buddhaputtopi,_  
_sīlachattadharo suci;_  
_Kilesavuṭṭhiṃ vāreti,_  
_santāpatividhaggayo’”ti._  


</Paragraph>
</Division>

<Paragraph number="1998" type="center" book="mi">
Chattaṅgapañho tatiyo.
</Paragraph>