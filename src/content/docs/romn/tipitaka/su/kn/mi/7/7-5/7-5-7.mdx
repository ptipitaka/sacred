---
title: "7.5.7 Vagguliṅgapañha"
tableOfContents: false
sidebar:
  order: 8
type: "tipitaka"
basket: "su"
book: "mi"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="271" book="mi" bookNo="28">

<Paragraph number="1915" book="mi">
“Bhante nāgasena, ‘vaggulissa dve aṅgāni gahetabbānī’ti yaṃ vadesi, katamāni tāni dve aṅgāni gahetabbānī”ti? “Yathā, mahārāja, vagguli gehaṃ pavisitvā vicaritvā nikkhamati, na tattha palibuddhati; evameva kho, mahārāja, yoginā yogāvacarena gāmaṃ piṇḍāya pavisitvā sapadānaṃ vicaritvā paṭiladdhalābhena khippameva nikkhamitabbaṃ, na tattha palibuddhena bhavitabbaṃ. Idaṃ, mahārāja, vaggulissa paṭhamaṃ aṅgaṃ gahetabbaṃ.
</Paragraph>

<Paragraph number="1916" book="mi">
Puna caparaṃ, mahārāja, vagguli paragehe vasamāno na tesaṃ parihāniṃ karoti; evameva kho, mahārāja, yoginā yogāvacarena kulāni upasaṅkamitvā atiyācanāya vā viññattibahulatāya vā kāyadosabahulatāya vā atibhāṇitāya vā samānasukhadukkhatāya vā na tesaṃ koci vippaṭisāro karaṇīyo, napi tesaṃ mūlakammaṃ parihāpetabbaṃ, sabbathā vaḍḍhiyeva icchitabbā. Idaṃ, mahārāja, vaggulissa dutiyaṃ aṅgaṃ gahetabbaṃ. Bhāsitampetaṃ, mahārāja, bhagavatā devātidevena dīghanikāyavare lakkhaṇasuttante—
</Paragraph>

<Paragraph number="1917" type="verses" book="mi">
_‘Suddhāya sīlena sutena buddhiyā,_  
_Cāgena dhammena bahūhi sādhuhi;_  
_Dhanena dhaññena ca khettavatthunā,_  
_Puttehi dārehi catuppadehi ca._  

</Paragraph>

<Paragraph number="1918" type="verses" book="mi">
_Ñātīhi mittehi ca bandhavehi,_  
_Balena vaṇṇena sukhena cūbhayaṃ;_  
_Kathaṃ na hāyeyyuṃ pareti icchati,_  
_Atthasamiddhiñca panābhikaṅkhatī’”ti._  


</Paragraph>
</Division>

<Paragraph number="1919" type="center" book="mi">
Vagguliṅgapañho sattamo.
</Paragraph>