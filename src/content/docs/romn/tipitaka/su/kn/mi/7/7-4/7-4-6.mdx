---
title: "7.4.6 Jarasiṅgālaṅgapañha"
tableOfContents: false
sidebar:
  order: 7
type: "tipitaka"
basket: "su"
book: "mi"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="260" book="mi">

<Paragraph number="1852" book="mi">
“Bhante nāgasena, ‘jarasiṅgālassa dve aṅgāni gahetabbānī’ti yaṃ vadesi, katamāni tāni dve aṅgāni gahetabbānī”ti? “Yathā, mahārāja, jarasiṅgālo bhojanaṃ paṭilabhitvā ajigucchamāno yāvadatthaṃ āharayati; evameva kho, mahārāja, yoginā yogāvacarena bhojanaṃ paṭilabhitvā ajigucchamānena sarīrayāpanamattameva paribhuñjitabbaṃ. Idaṃ, mahārāja, jarasiṅgālassa paṭhamaṃ aṅgaṃ gahetabbaṃ. Bhāsitampetaṃ, mahārāja, therena mahākassapena—
</Paragraph>

<Paragraph number="1853" type="verses" book="mi">
_‘Senāsanamhā oruyha,_  
_gāmaṃ piṇḍāya pāvisiṃ;_  
_Bhuñjantaṃ purisaṃ kuṭṭhiṃ,_  
_sakkacca naṃ upaṭṭhahiṃ._  

</Paragraph>

<Paragraph number="1854" type="verses" book="mi">
_So me pakkena hatthena,_  
_ālopaṃ upanāmayi;_  
_Ālopaṃ pakkhipantassa,_  
_aṅgulipettha chijjatha._  

</Paragraph>

<Paragraph number="1855" type="verses" book="mi">
_Kuṭṭamūlañca nissāya,_  
_ālopaṃ taṃ abhuñjisaṃ;_  
_Bhuñjamāne vā bhutte vā,_  
_jegucchaṃ me na vijjatī’ti._  

</Paragraph>

<Paragraph number="1856" book="mi">
Puna caparaṃ, mahārāja, jarasiṅgālo bhojanaṃ paṭilabhitvā na vicināti lūkhaṃ vā paṇītaṃ vāti; evameva kho, mahārāja, yoginā yogāvacarena bhojanaṃ paṭilabhitvā na vicinitabbaṃ ‘lūkhaṃ vā paṇītaṃ vā sampannaṃ vā asampannaṃ vā’ti, yathāladdhena santussitabbaṃ. Idaṃ, mahārāja, jarasiṅgālassa dutiyaṃ aṅgaṃ gahetabbaṃ. Bhāsitampetaṃ, mahārāja, therena upasenena vaṅgantaputtena—
</Paragraph>

<Paragraph number="1857" type="verses" book="mi">
_‘Lūkhenapi ca santusse,_  
_nāññaṃ patthe rasaṃ bahuṃ;_  
_Rasesu anugiddhassa,_  
_jhāne na ramate mano;_  
_Itarītarena santuṭṭho,_  
_sāmaññaṃ paripūratī’”ti._  


</Paragraph>
</Division>

<Paragraph number="1858" type="center" book="mi">
Jarasiṅgālaṅgapañho chaṭṭho.
</Paragraph>