---
title: "7.3.5 Pabbataṅgapañha"
tableOfContents: false
sidebar:
  order: 6
type: "tipitaka"
basket: "su"
book: "mi"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="249" book="mi" bookNo="28">

<Paragraph number="1784" book="mi">
“Bhante nāgasena, ‘pabbatassa pañca aṅgāni gahetabbānī’ti yaṃ vadesi, katamāni tāni pañca aṅgāni gahetabbānī”ti? “Yathā, mahārāja, pabbato acalo akampito asampavedhī; evameva kho, mahārāja, yoginā yogāvacarena sammānane vimānane sakkāre asakkāre garukāre agarukāre yase ayase nindāya pasaṃsāya sukhe dukkhe iṭṭhāniṭṭhesu sabbattha rūpasaddagandharasaphoṭṭhabbadhammesu rajanīyesu na rajjitabbaṃ, dussanīyesu na dussitabbaṃ, muyhanīyesu na muyhitabbaṃ, na kampitabbaṃ na calitabbaṃ, pabbatena viya acalena bhavitabbaṃ. Idaṃ, mahārāja, pabbatassa paṭhamaṃ aṅgaṃ gahetabbaṃ. Bhāsitampetaṃ, mahārāja, bhagavatā devātidevena—
</Paragraph>

<Paragraph number="1785" type="verses" book="mi">
_‘Selo yathā ekaghano,_  
_vātena na samīrati;_  
_Evaṃ nindāpasaṃsāsu,_  
_na samiñjanti paṇḍitā’ti._  

</Paragraph>

<Paragraph number="1786" book="mi">
Puna caparaṃ, mahārāja, pabbato thaddho na kenaci saṃsaṭṭho; evameva kho, mahārāja, yoginā yogāvacarena thaddhena asaṃsaṭṭhena bhavitabbaṃ, na kenaci saṃsaggo karaṇīyo. Idaṃ, mahārāja, pabbatassa dutiyaṃ aṅgaṃ gahetabbaṃ. Bhāsitampetaṃ, mahārāja, bhagavatā devātidevena—
</Paragraph>

<Paragraph number="1787" type="verses" book="mi">
_‘Asaṃsaṭṭhaṃ gahaṭṭhehi,_  
_anāgārehi cūbhayaṃ;_  
_Anokasārimappicchaṃ,_  
_tamahaṃ brūmi brāhmaṇan’ti._  

</Paragraph>

<Paragraph number="1788" book="mi">
Puna caparaṃ, mahārāja, pabbate bījaṃ na virūhati; evameva kho, mahārāja, yoginā yogāvacarena sakamānase kilesā na virūhāpetabbā. Idaṃ, mahārāja, pabbatassa tatiyaṃ aṅgaṃ gahetabbaṃ. Bhāsitampetaṃ, mahārāja, therena subhūtinā—
</Paragraph>

<Paragraph number="1789" type="verses" book="mi">
_‘Rāgūpasaṃhitaṃ cittaṃ,_  
_yadā uppajjate mama;_  
_Sayaṃva paccavekkhāmi,_  
_ekaggo taṃ damemahaṃ._  

</Paragraph>

<Paragraph number="1790" type="verses" book="mi">
_Rajjase rajanīye ca,_  
_dussanīye ca dussase;_  
_Muyhase mohanīye ca,_  
_nikkhamassu vanā tuvaṃ._  

</Paragraph>

<Paragraph number="1791" type="verses" book="mi">
_Visuddhānaṃ ayaṃ vāso,_  
_nimmalānaṃ tapassinaṃ;_  
_Mā kho visuddhaṃ dūsesi,_  
_nikkhamassu vanā tuvan’ti._  

</Paragraph>

<Paragraph number="1792" book="mi">
Puna caparaṃ, mahārāja, pabbato accuggato; evameva kho, mahārāja, yoginā yogāvacarena ñāṇaccuggatena bhavitabbaṃ. Idaṃ, mahārāja, pabbatassa catutthaṃ aṅgaṃ gahetabbaṃ. Bhāsitampetaṃ, mahārāja, bhagavatā devātidevena—
</Paragraph>

<Paragraph number="1793" type="verses" book="mi">
_‘Pamādaṃ appamādena,_  
_yadā nudati paṇḍito;_  
_Paññāpāsādamāruyha,_  
_asoko sokiniṃ pajaṃ;_  
_Pabbataṭṭhova bhūmaṭṭhe,_  
_dhīro bāle avekkhatī’ti._  

</Paragraph>

<Paragraph number="1794" book="mi">
Puna caparaṃ, mahārāja, pabbato anunnato anonato; evameva kho, mahārāja, yoginā yogāvacarena unnatāvanati na karaṇīyā. Idaṃ, mahārāja, pabbatassa pañcamaṃ aṅgaṃ gahetabbaṃ. Bhāsitampetaṃ, mahārāja, upāsikāya cūḷasubhaddāya sakasamaṇe parikittayamānāya—
</Paragraph>

<Paragraph number="1795" type="verses" book="mi">
_‘Lābhena unnato loko,_  
_alābhena ca onato;_  
_Lābhālābhena ekaṭṭhā,_  
_tādisā samaṇā mamā’”ti._  


</Paragraph>
</Division>

<Paragraph number="1796" type="center" book="mi">
Pabbataṅgapañho pañcamo.
</Paragraph>