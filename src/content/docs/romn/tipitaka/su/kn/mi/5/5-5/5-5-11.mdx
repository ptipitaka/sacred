---
title: "5.5.11 Ācariyānācariyapañha"
tableOfContents: false
sidebar:
  order: 3
type: "tipitaka"
basket: "su"
book: "mi"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="170" book="mi" bookNo="28">

<Paragraph number="1043" book="mi">
“Bhante nāgasena, bhāsitampetaṃ bhagavatā—
</Paragraph>

<Paragraph number="1044" type="verses" book="mi">
_‘Na me ācariyo atthi,_  
_sadiso me na vijjati;_  
_Sadevakasmiṃ lokasmiṃ,_  
_natthi me paṭipuggalo’ti._  

</Paragraph>

<Paragraph number="1045" book="mi">
Puna ca bhaṇitaṃ—  ‘iti kho, bhikkhave, āḷāro kālāmo ācariyo me samāno antevāsiṃ maṃ samānaṃ attanā samasamaṃ ṭhapesi, uḷārāya ca maṃ pūjāya pūjesī’ti. Yadi, bhante nāgasena, tathāgatena bhaṇitaṃ—  ‘na me ācariyo atthi, sadiso me na vijjati. Sadevakasmiṃ lokasmiṃ, natthi me paṭipuggalo’ti, tena hi ‘iti kho, bhikkhave, āḷāro kālāmo ācariyo me samāno antevāsiṃ maṃ samānaṃ attanā samasamaṃ ṭhapesī’ti yaṃ vacanaṃ, taṃ micchā. Yadi tathāgatena bhaṇitaṃ—  ‘iti kho, bhikkhave, āḷāro kālāmo ācariyo me samāno antevāsiṃ maṃ samānaṃ attanā samasamaṃ ṭhapesī’ti, tena hi ‘na me ācariyo atthi, sadiso me na vijjati. Sadevakasmiṃ lokasmiṃ, natthi me paṭipuggalo’ti tampi vacanaṃ micchā. Ayampi ubhato koṭiko pañho tavānuppatto, so tayā nibbāhitabbo”ti.
</Paragraph>

<Paragraph number="1046" book="mi">
“Bhāsitampetaṃ, mahārāja, tathāgatena
</Paragraph>

<Paragraph number="1047" type="verses" book="mi">
_‘Na me ācariyo atthi,_  
_sadiso me na vijjati;_  
_Sadevakasmiṃ lokasmiṃ,_  
_natthi me paṭipuggalo’ti._  

</Paragraph>

<Paragraph number="1048" book="mi">
Bhaṇitañca—  ‘iti kho, bhikkhave, āḷāro kālāmo ācariyo me samāno antevāsiṃ maṃ samānaṃ attanā samasamaṃ ṭhapesi, uḷārāya ca maṃ pūjāya pūjesī’ti.
</Paragraph>

<Paragraph number="1049" book="mi">
Tañca pana vacanaṃ pubbeva sambodhā anabhisambuddhassa bodhisattasseva sato ācariyabhāvaṃ sandhāya bhāsitaṃ.
</Paragraph>

<Paragraph number="1050" book="mi">
Pañcime, mahārāja, pubbeva sambodhā anabhisambuddhassa bodhisattassa sato ācariyā, yehi anusiṭṭho bodhisatto tattha tattha divasaṃ vītināmesi. Katame pañca? Ye te, mahārāja, aṭṭha brāhmaṇā jātamatte bodhisatte lakkhaṇāni pariggaṇhiṃsu, seyyathidaṃ—  rāmo dhajo lakkhaṇo mantī yañño suyāmo subhojo sudattoti. Te tassa sotthiṃ pavedayitvā rakkhākammaṃ akaṃsu, te ca paṭhamaṃ ācariyā.
</Paragraph>

<Paragraph number="1051" book="mi">
Puna caparaṃ, mahārāja, bodhisattassa pitā suddhodano rājā yaṃ tena samayena abhijātaṃ udiccajātimantaṃ padakaṃ veyyākaraṇaṃ chaḷaṅgavantaṃ sabbamittaṃ nāma brāhmaṇaṃ upanetvā sovaṇṇena bhiṅgārena udakaṃ oṇojetvā ‘imaṃ kumāraṃ sikkhāpehī’ti adāsi, ayaṃ dutiyo ācariyo.
</Paragraph>

<Paragraph number="1052" book="mi">
Puna caparaṃ, mahārāja, yā sā devatā bodhisattaṃ saṃvejesi, yassā vacanaṃ sutvā bodhisatto saṃviggo ubbiggo tasmiṃyeva khaṇe nekkhammaṃ nikkhamitvā pabbaji, ayaṃ tatiyo ācariyo.
</Paragraph>

<Paragraph number="1053" book="mi">
Puna caparaṃ, mahārāja, āḷāro kālāmo ākiñcaññāyatanassa parikammaṃ ācikkhi, ayaṃ catuttho ācariyo.
</Paragraph>

<Paragraph number="1054" book="mi">
Puna caparaṃ, mahārāja, udako rāmaputto nevasaññānāsaññāyatanassa parikammaṃ ācikkhi, ayaṃ pañcamo ācariyo.
</Paragraph>

<Paragraph number="1055" book="mi">
Ime kho, mahārāja, pubbeva sambodhā anabhisambuddhassa bodhisattassa sato pañca ācariyā. Te ca pana ācariyā lokiye dhamme. Imasmiñca pana, mahārāja, lokuttare dhamme sabbaññutañāṇappaṭivedhāya natthi tathāgatassa anuttaro anusāsako, sayambhū, mahārāja, tathāgato anācariyako, tasmā kāraṇā tathāgatena bhaṇitaṃ—
</Paragraph>

<Paragraph number="1056" type="verses" book="mi">
_‘Na me ācariyo atthi,_  
_sadiso me na vijjati;_  
_Sadevakasmiṃ lokasmiṃ,_  
_natthi me paṭipuggalo’”ti._  

</Paragraph>

<Paragraph number="1057" book="mi">
“Sādhu, bhante nāgasena, evametaṃ tathā sampaṭicchāmī”ti.

</Paragraph>
</Division>

<Paragraph number="1058" type="center" book="mi">
Ācariyānācariyapañho ekādasamo.



</Paragraph>

<Paragraph number="1059" type="center" book="mi">
Santhavavaggo pañcamo.



</Paragraph>

<Paragraph number="1060" type="center" book="mi">
Imasmiṃ vagge ekādasa pañhā.



</Paragraph>

<Paragraph number="1061" type="center" book="mi">
Meṇḍakapañho niṭṭhito.
</Paragraph>