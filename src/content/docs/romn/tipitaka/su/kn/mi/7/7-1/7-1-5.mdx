---
title: "7.1.5 Dīpikaṅgapañha"
tableOfContents: false
sidebar:
  order: 6
type: "tipitaka"
basket: "su"
book: "mi"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="229" book="mi" bookNo="28">

<Paragraph number="1676" book="mi">
“Bhante nāgasena, ‘dīpikassa dve aṅgāni gahetabbānī’ti yaṃ vadesi, katamāni tāni dve aṅgāni gahetabbānī”ti? “Yathā, mahārāja, dīpiko araññe tiṇagahanaṃ vā vanagahanaṃ vā pabbatagahanaṃ vā nissāya nilīyitvā mige gaṇhāti; evameva kho, mahārāja, yoginā yogāvacarena vivekaṃ sevitabbaṃ araññaṃ rukkhamūlaṃ pabbataṃ kandaraṃ giriguhaṃ susānaṃ vanapatthaṃ abbhokāsaṃ palālapuñjaṃ appasaddaṃ appanigghosaṃ vijanavātaṃ manussarāhaseyyakaṃ paṭisallānasāruppaṃ; vivekaṃ sevamāno hi, mahārāja, yogī yogāvacaro nacirasseva chaḷabhiññāsu ca vasibhāvaṃ pāpuṇāti. Idaṃ, mahārāja, dīpikassa paṭhamaṃ aṅgaṃ gahetabbaṃ. Bhāsitampetaṃ, mahārāja, therehi dhammasaṅgāhakehi—
</Paragraph>

<Paragraph number="1677" type="verses" book="mi">
_‘Yathāpi dīpiko nāma,_  
_nilīyitvā gaṇhate mige;_  
_Tathevāyaṃ buddhaputto,_  
_yuttayogo vipassako;_  
_Araññaṃ pavisitvāna,_  
_gaṇhāti phalamuttaman’ti._  

</Paragraph>

<Paragraph number="1678" book="mi">
Puna caparaṃ, mahārāja, dīpiko yaṃ kiñci pasuṃ vadhitvā vāmena passena patitaṃ na bhakkheti; evameva kho, mahārāja, yoginā yogāvacarena veḷudānena vā pattadānena vā pupphadānena vā phaladānena vā sinānadānena vā mattikādānena vā cuṇṇadānena vā dantakaṭṭhadānena vā mukhodakadānena vā cātukamyatāya vā muggasupyatāya vā pāribhaṭyatāya vā jaṅghapesanīyena vā vejjakammena vā dūtakammena vā pahiṇagamanena vā piṇḍapaṭipiṇḍena vā dānānuppadānena vā vatthuvijjāya vā nakkhattavijjāya vā aṅgavijjāya vā aññataraññatarena vā buddhappaṭikuṭṭhena micchājīvena nipphāditaṃ bhojanaṃ na bhuñjitabbaṃ vāmena passena patitaṃ pasuṃ viya dīpiko. Idaṃ, mahārāja, dīpikassa dutiyaṃ aṅgaṃ gahetabbaṃ. Bhāsitampetaṃ, mahārāja, therena sāriputtena dhammasenāpatinā—
</Paragraph>

<Paragraph number="1679" type="verses" book="mi">
_‘Vacīviññattivipphārā,_  
_uppannaṃ madhupāyasaṃ;_  
_Sace bhutto bhaveyyāhaṃ,_  
_sājīvo garahito mama._  

</Paragraph>

<Paragraph number="1680" type="verses" book="mi">
_Yadipi me antaguṇaṃ,_  
_nikkhamitvā bahī care;_  
_Neva bhindeyyamājīvaṃ,_  
_cajamānopi jīvitan’”ti._  


</Paragraph>
</Division>

<Paragraph number="1681" type="center" book="mi">
Dīpikaṅgapañho pañcamo.
</Paragraph>