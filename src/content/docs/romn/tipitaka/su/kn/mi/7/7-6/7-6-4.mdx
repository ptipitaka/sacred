---
title: "7.6.4 Pavanaṅgapañha"
tableOfContents: false
sidebar:
  order: 5
type: "tipitaka"
basket: "su"
book: "mi"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="278" book="mi">

<Paragraph number="1944" book="mi">
“Bhante nāgasena, ‘pavanassa pañca aṅgāni gahetabbānī’ti yaṃ vadesi, katamāni tāni pañca aṅgāni gahetabbānī”ti? “Yathā, mahārāja, pavanaṃ nāma asucijanaṃ paṭicchādeti; evameva kho, mahārāja, yoginā yogāvacarena paresaṃ aparaddhaṃ khalitaṃ paṭicchādetabbaṃ na vivaritabbaṃ. Idaṃ, mahārāja, pavanassa paṭhamaṃ aṅgaṃ gahetabbaṃ.
</Paragraph>

<Paragraph number="1945" book="mi">
Puna caparaṃ, mahārāja, pavanaṃ suññaṃ pacurajanehi; evameva kho, mahārāja, yoginā yogāvacarena rāgadosamohamānadiṭṭhijālehi sabbehi ca kilesehi suññena bhavitabbaṃ. Idaṃ, mahārāja, pavanassa dutiyaṃ aṅgaṃ gahetabbaṃ.
</Paragraph>

<Paragraph number="1946" book="mi">
Puna caparaṃ, mahārāja, pavanaṃ vivittaṃ janasambādharahitaṃ; evameva kho, mahārāja, yoginā yogāvacarena pāpakehi akusalehi dhammehi anariyehi pavivittena bhavitabbaṃ. Idaṃ, mahārāja, pavanassa tatiyaṃ aṅgaṃ gahetabbaṃ.
</Paragraph>

<Paragraph number="1947" book="mi">
Puna caparaṃ, mahārāja, pavanaṃ santaṃ parisuddhaṃ; evameva kho, mahārāja, yoginā yogāvacarena santena parisuddhena bhavitabbaṃ, nibbutena pahīnamānena pahīnamakkhena bhavitabbaṃ. Idaṃ, mahārāja, pavanassa catutthaṃ aṅgaṃ gahetabbaṃ.
</Paragraph>

<Paragraph number="1948" book="mi">
Puna caparaṃ, mahārāja, pavanaṃ ariyajanasaṃsevitaṃ; evameva kho, mahārāja, yoginā yogāvacarena ariyajanasaṃsevitena bhavitabbaṃ. Idaṃ, mahārāja, pavanassa pañcamaṃ aṅgaṃ gahetabbaṃ. Bhāsitampetaṃ, mahārāja, bhagavatā devātidevena saṃyuttanikāyavare—
</Paragraph>

<Paragraph number="1949" type="verses" book="mi">
_‘Pavivittehi ariyehi,_  
_pahitattehi jhāyibhi;_  
_Niccaṃ āraddhavīriyehi,_  
_paṇḍitehi sahāvase’”ti._  


</Paragraph>
</Division>

<Paragraph number="1950" type="center" book="mi">
Pavanaṅgapañho catuttho.
</Paragraph>