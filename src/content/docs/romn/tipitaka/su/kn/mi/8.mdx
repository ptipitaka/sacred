---
title: "8 Nigamana"
tableOfContents: false
sidebar:
  order: 9
type: "tipitaka"
basket: "su"
book: "mi"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="292" book="mi" bookNo="28">

<Paragraph number="2024" book="mi">
Iti chasu kaṇḍesu bāvīsativaggapatimaṇḍitesu dvāsaṭṭhiadhikā dvesatā imasmiṃ potthake āgatā milindapañhā samattā, anāgatā ca pana dvācattālīsā honti, āgatā ca anāgatā ca sabbā samodhānetvā catūhi adhikā tisatapañhā honti, sabbāva milindapañhāti saṅkhaṃ gacchanti.
</Paragraph>

<Paragraph number="2025" book="mi">
Rañño ca therassa ca pucchāvisajjanāvasāne caturāsītisatasahassayojanabahalā udakapariyantaṃ katvā ayaṃ mahāpathavī chadhā kampittha, vijjullatā nicchariṃsu, devatā dibbapupphavassaṃ pavassiṃsu, mahābrahmā sādhukāramadāsi, mahāsamuddakucchiyaṃ meghatthanitanigghoso viya mahāghoso ahosi, iti so milindo rājā ca orodhagaṇā ca sirasā añjaliṃ paṇāmetvā vandiṃsu.
</Paragraph>

</Division>
<Division number="293" book="mi" bookNo="28">

<Paragraph number="2026" book="mi">
Milindo rājā ativiya pamuditahadayo sumathitamānahadayo buddhasāsane sāramatino ratanattaye sunikkaṅkho niggumbo nitthaddho hutvā therassa guṇesu pabbajjāsu paṭipadāiriyāpathesu ca ativiya pasanno vissattho nirālayo nihatamānatthambho uddhaṭadāṭho viya bhujagindo evamāha—  “sādhu, bhante nāgasena, buddhavisayo pañho tayā visajjito, imasmiṃ buddhasāsane ṭhapetvā dhammasenāpatiṃ sāriputtattheraṃ añño tayā sadiso pañhavisajjane natthi, khamatha, bhante nāgasena, mama accayaṃ, upāsakaṃ maṃ, bhante nāgasena, dhāretha ajjatagge pāṇupetaṃ saraṇaṃ gatan”ti.
</Paragraph>

</Division>
<Division number="294" book="mi" bookNo="28">

<Paragraph number="2027" book="mi">
Tadā rājā saha balakāyehi nāgasenattheraṃ payirupāsitvā milindaṃ nāma vihāraṃ kāretvā therassa niyyātetvā catūhi paccayehi nāgasenaṃ koṭisatehi bhikkhūhi saddhiṃ paricari, punapi therassa paññāya pasīditvā puttassa rajjaṃ niyyātetvā agārasmā anagāriyaṃ pabbajitvā vipassanaṃ vaḍḍhetvā arahattaṃ pāpuṇi, tena vuttaṃ—
</Paragraph>

<Paragraph number="2028" type="verses" book="mi">
_“Paññā pasatthā lokasmiṃ,_  
_katā saddhammaṭṭhitiyā;_  
_Paññāya vimatiṃ hantvā,_  
_santiṃ papponti paṇḍitā._  

</Paragraph>

<Paragraph number="2029" type="verses" book="mi">
_Yasmiṃ khandhe ṭhitā paññā,_  
_sati tattha anūnakā;_  
_Pūjā visesassādhāro,_  
_aggo seṭṭho anuttaro;_  
_Tasmā hi paṇḍito poso,_  
_sampassaṃ hitamattano;_  
_Paññavantaṃbhipūjeyya,_  
_cetiyaṃ viya sādaro”ti._  

</Paragraph>

<Paragraph number="2030" type="verses" book="mi">
_Laṅkāyaṃ doṇinagare,_  
_vasatā doṇināminā;_  
_Mahātherena lekhitvā,_  
_suṭṭhapitaṃ yathāsutaṃ;_  
_Milindarājapañho ca,_  
_nāgasenavisajjanaṃ;_  
_Milindo hi mahāpañño,_  
_nāgaseno supaṇḍito._  

</Paragraph>

<Paragraph number="2031" type="verses" book="mi">
_Iminā puññakammena,_  
_Ito gacchāmi tussitaṃ;_  
_Metteyyaṃnāgate passe,_  
_Suṇeyyaṃ dhammamuttamanti._  


</Paragraph>
</Division>

<Paragraph number="2032" type="center" book="mi">
Milindapañho niṭṭhito.
</Paragraph>