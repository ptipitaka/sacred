---
title: "3.5 Nandātherīapadāna"
tableOfContents: false
sidebar:
  order: 6
type: "tipitaka"
basket: "su"
book: "ap2"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="166" book="ap2">

<Paragraph number="868" type="verses" book="ap2">
_“Padumuttaro nāma jino,_  
_sabbadhammāna pāragū;_  
_Ito satasahassamhi,_  
_kappe uppajji nāyako._  

</Paragraph>

</Division>
<Division number="167" book="ap2">

<Paragraph number="869" type="verses" book="ap2">
_Ovādako viññāpako,_  
_tārako sabbapāṇinaṃ;_  
_Desanākusalo buddho,_  
_tāresi janataṃ bahuṃ._  

</Paragraph>

</Division>
<Division number="168" book="ap2">

<Paragraph number="870" type="verses" book="ap2">
_Anukampako kāruṇiko,_  
_hitesī sabbapāṇinaṃ;_  
_Sampatte titthiye sabbe,_  
_pañcasīle patiṭṭhapi._  

</Paragraph>

</Division>
<Division number="169" book="ap2">

<Paragraph number="871" type="verses" book="ap2">
_Evaṃ nirākulaṃ āsi,_  
_suññataṃ titthiyehi ca;_  
_Vicittaṃ arahantehi,_  
_vasībhūtehi tādibhi._  

</Paragraph>

</Division>
<Division number="170" book="ap2">

<Paragraph number="872" type="verses" book="ap2">
_Ratanānaṭṭhapaññāsaṃ,_  
_uggatova mahāmuni;_  
_Kañcanagghiyasaṅkāso,_  
_bāttiṃsavaralakkhaṇo._  

</Paragraph>

</Division>
<Division number="171" book="ap2">

<Paragraph number="873" type="verses" book="ap2">
_Vassasatasahassāni,_  
_āyu vijjati tāvade;_  
_Tāvatā tiṭṭhamāno so,_  
_tāresi janataṃ bahuṃ._  

</Paragraph>

</Division>
<Division number="172" book="ap2">

<Paragraph number="874" type="verses" book="ap2">
_Tadāhaṃ haṃsavatiyaṃ,_  
_jātā seṭṭhikule ahuṃ;_  
_Nānāratanapajjote,_  
_mahāsukhasamappitā._  

</Paragraph>

</Division>
<Division number="173" book="ap2">

<Paragraph number="875" type="verses" book="ap2">
_Upetvā taṃ mahāvīraṃ,_  
_assosiṃ dhammadesanaṃ;_  
_Amataṃ paramassādaṃ,_  
_paramatthanivedakaṃ._  

</Paragraph>

</Division>
<Division number="174" book="ap2">

<Paragraph number="876" type="verses" book="ap2">
_Tadā nimantayitvāna,_  
_sasaṃghaṃ lokanāyakaṃ;_  
_Datvā tassa mahādānaṃ,_  
_pasannā sehi pāṇibhi._  

</Paragraph>

</Division>
<Division number="175" book="ap2">

<Paragraph number="877" type="verses" book="ap2">
_Jhāyinīnaṃ bhikkhunīnaṃ,_  
_aggaṭṭhānamapatthayiṃ;_  
_Nipacca sirasā dhīraṃ,_  
_sasaṃghaṃ lokanāyakaṃ._  

</Paragraph>

</Division>
<Division number="176" book="ap2">

<Paragraph number="878" type="verses" book="ap2">
_Tadā adantadamako,_  
_tilokasaraṇo pabhū;_  
_Byākāsi narasārathi,_  
_‘lacchase taṃ supatthitaṃ._  

</Paragraph>

</Division>
<Division number="177" book="ap2">

<Paragraph number="879" type="verses" book="ap2">
_Satasahassito kappe,_  
_okkākakulasambhavo;_  
_Gotamo nāma gottena,_  
_satthā loke bhavissati._  

</Paragraph>

</Division>
<Division number="178" book="ap2">

<Paragraph number="880" type="verses" book="ap2">
_Tassa dhammesu dāyādā,_  
_orasā dhammanimmitā;_  
_Nandāti nāma nāmena,_  
_hessati satthu sāvikā’._  

</Paragraph>

</Division>
<Division number="179" book="ap2">

<Paragraph number="881" type="verses" book="ap2">
_Taṃ sutvā muditā hutvā,_  
_yāvajīvaṃ tadā jinaṃ;_  
_Mettacittā paricariṃ,_  
_paccayehi vināyakaṃ._  

</Paragraph>

</Division>
<Division number="180" book="ap2">

<Paragraph number="882" type="verses" book="ap2">
_Tena kammena sukatena,_  
_cetanāpaṇidhīhi ca;_  
_Jahitvā mānusaṃ dehaṃ,_  
_tāvatiṃsamagacchahaṃ._  

</Paragraph>

</Division>
<Division number="181" book="ap2">

<Paragraph number="883" type="verses" book="ap2">
_Tato cutā yāmamagaṃ,_  
_tatohaṃ tusitaṃ gatā;_  
_Tato ca nimmānaratiṃ,_  
_vasavattipuraṃ tato._  

</Paragraph>

</Division>
<Division number="182" book="ap2">

<Paragraph number="884" type="verses" book="ap2">
_Yattha yatthūpapajjāmi,_  
_tassa kammassa vāhasā;_  
_Tattha tattheva rājūnaṃ,_  
_mahesittamakārayiṃ._  

</Paragraph>

</Division>
<Division number="183" book="ap2">

<Paragraph number="885" type="verses" book="ap2">
_Tato cutā manussatte,_  
_rājānaṃ cakkavattinaṃ;_  
_Maṇḍalīnañca rājūnaṃ,_  
_mahesittamakārayiṃ._  

</Paragraph>

</Division>
<Division number="184" book="ap2">

<Paragraph number="886" type="verses" book="ap2">
_Sampattiṃ anubhotvāna,_  
_devesu manujesu ca;_  
_Sabbattha sukhitā hutvā,_  
_nekakappesu saṃsariṃ._  

</Paragraph>

</Division>
<Division number="185" book="ap2">

<Paragraph number="887" type="verses" book="ap2">
_Pacchime bhave sampatte,_  
_suramme kapilavhaye;_  
_Rañño suddhodanassāhaṃ,_  
_dhītā āsiṃ aninditā._  

</Paragraph>

</Division>
<Division number="186" book="ap2">

<Paragraph number="888" type="verses" book="ap2">
_Siriyā rūpiniṃ disvā,_  
_nanditaṃ āsi taṃ kulaṃ;_  
_Tena nandāti me nāmaṃ,_  
_sundaraṃ pavaraṃ ahu._  

</Paragraph>

</Division>
<Division number="187" book="ap2">

<Paragraph number="889" type="verses" book="ap2">
_Yuvatīnañca sabbāsaṃ,_  
_kalyāṇīti ca vissutā;_  
_Tasmimpi nagare ramme,_  
_ṭhapetvā taṃ yasodharaṃ._  

</Paragraph>

</Division>
<Division number="188" book="ap2">

<Paragraph number="890" type="verses" book="ap2">
_Jeṭṭho bhātā tilokaggo,_  
_pacchimo arahā tathā;_  
_Ekākinī gahaṭṭhāhaṃ,_  
_mātarā paricoditā._  

</Paragraph>

</Division>
<Division number="189" book="ap2">

<Paragraph number="891" type="verses" book="ap2">
_‘Sākiyamhi kule jātā,_  
_putte buddhānujā tuvaṃ;_  
_Nandenapi vinā bhūtā,_  
_agāre kiṃ nu acchasi._  

</Paragraph>

</Division>
<Division number="190" book="ap2">

<Paragraph number="892" type="verses" book="ap2">
_Jarāvasānaṃ yobbaññaṃ,_  
_rūpaṃ asucisammataṃ;_  
_Rogantamapicārogyaṃ,_  
_jīvitaṃ maraṇantikaṃ._  

</Paragraph>

</Division>
<Division number="191" book="ap2">

<Paragraph number="893" type="verses" book="ap2">
_Idampi te subhaṃ rūpaṃ,_  
_sasīkantaṃ manoharaṃ;_  
_Bhūsanānaṃ alaṅkāraṃ,_  
_sirisaṅghāṭasannibhaṃ._  

</Paragraph>

</Division>
<Division number="192" book="ap2">

<Paragraph number="894" type="verses" book="ap2">
_Puñjitaṃ lokasāraṃva,_  
_nayanānaṃ rasāyanaṃ;_  
_Puññānaṃ kittijananaṃ,_  
_ukkākakulanandanaṃ._  

</Paragraph>

</Division>
<Division number="193" book="ap2">

<Paragraph number="895" type="verses" book="ap2">
_Na cireneva kālena,_  
_jarā samadhisessati;_  
_Vihāya gehaṃ kāruññe,_  
_cara dhammamanindite’._  

</Paragraph>

</Division>
<Division number="194" book="ap2">

<Paragraph number="896" type="verses" book="ap2">
_Sutvāhaṃ mātu vacanaṃ,_  
_pabbajiṃ anagāriyaṃ;_  
_Dehena na tu cittena,_  
_rūpayobbanalāḷitā._  

</Paragraph>

</Division>
<Division number="195" book="ap2">

<Paragraph number="897" type="verses" book="ap2">
_Mahatā ca payattena,_  
_jhānajjhena paraṃ mama;_  
_Kātuñca vadate mātā,_  
_na cāhaṃ tattha ussukā._  

</Paragraph>

</Division>
<Division number="196" book="ap2">

<Paragraph number="898" type="verses" book="ap2">
_Tato mahākāruṇiko,_  
_disvā maṃ kāmalālasaṃ;_  
_Nibbindanatthaṃ rūpasmiṃ,_  
_mama cakkhupathe jino._  

</Paragraph>

</Division>
<Division number="197" book="ap2">

<Paragraph number="899" type="verses" book="ap2">
_Sakena ānubhāvena,_  
_itthiṃ māpesi sobhiniṃ;_  
_Dassanīyaṃ suruciraṃ,_  
_mamatopi surūpiniṃ._  

</Paragraph>

</Division>
<Division number="198" book="ap2">

<Paragraph number="900" type="verses" book="ap2">
_Tamahaṃ vimhitā disvā,_  
_ativimhitadehiniṃ;_  
_Cintayiṃ ‘saphalaṃ meti,_  
_nettalābhañca mānusaṃ._  

</Paragraph>

</Division>
<Division number="199" book="ap2">

<Paragraph number="901" type="verses" book="ap2">
_Tamahaṃ ehi subhage,_  
_yenattho taṃ vadehi me;_  
_Kulaṃ te nāmagottañca,_  
_vada me yadi te piyaṃ._  

</Paragraph>

</Division>
<Division number="200" book="ap2">

<Paragraph number="902" type="verses" book="ap2">
_Na vañcakālo subhage,_  
_ucchaṅge maṃ nivāsaya;_  
_Sīdantīva mamaṅgāni,_  
_pasuppaya muhuttakaṃ’._  

</Paragraph>

</Division>
<Division number="201" book="ap2">

<Paragraph number="903" type="verses" book="ap2">
_Tato sīsaṃ mamaṅge sā,_  
_katvā sayi sulocanā;_  
_Tassā nalāṭe patitā,_  
_luddhā paramadāruṇā._  

</Paragraph>

</Division>
<Division number="202" book="ap2">

<Paragraph number="904" type="verses" book="ap2">
_Saha tassā nipātena,_  
_piḷakā upapajjatha;_  
_Pagghariṃsu pabhinnā ca,_  
_kuṇapā pubbalohitā._  

</Paragraph>

</Division>
<Division number="203" book="ap2">

<Paragraph number="905" type="verses" book="ap2">
_Pabhinnaṃ vadanañcāpi,_  
_kuṇapaṃ pūtigandhanaṃ;_  
_Uddhumātaṃ vinilañca,_  
_pubbañcāpi sarīrakaṃ._  

</Paragraph>

</Division>
<Division number="204" book="ap2">

<Paragraph number="906" type="verses" book="ap2">
_Sā paveditasabbaṅgī,_  
_nissasantī muhuṃ muhuṃ;_  
_Vedayantī sakaṃ dukkhaṃ,_  
_karuṇaṃ paridevayi._  

</Paragraph>

</Division>
<Division number="205" book="ap2">

<Paragraph number="907" type="verses" book="ap2">
_‘Dukkhena dukkhitā homi,_  
_phusayanti ca vedanā;_  
_Mahādukkhe nimuggamhi,_  
_saraṇaṃ hohi me sakhī._  

</Paragraph>

</Division>
<Division number="206" book="ap2">

<Paragraph number="908" type="verses" book="ap2">
_Kuhiṃ vadanasobhaṃ te,_  
_kuhiṃ te tuṅganāsikā;_  
_Tambabimbavaroṭṭhaṃ te,_  
_vadanaṃ te kuhiṃ gataṃ._  

</Paragraph>

</Division>
<Division number="207" book="ap2">

<Paragraph number="909" type="verses" book="ap2">
_Kuhiṃ sasīnibhaṃ vaṇṇaṃ,_  
_kambugīvā kuhiṃ gatā;_  
_Doḷālolāva te kaṇṇā,_  
_vevaṇṇaṃ samupāgatā._  

</Paragraph>

</Division>
<Division number="208" book="ap2">

<Paragraph number="910" type="verses" book="ap2">
_Makuḷakhārakākārā,_  
_kalikāva payodharā;_  
_Pabhinnā pūtikuṇapā,_  
_duṭṭhagandhittamāgatā._  

</Paragraph>

</Division>
<Division number="209" book="ap2">

<Paragraph number="911" type="verses" book="ap2">
_Vedimajjhāva sussoṇī,_  
_sūnāva nītakibbisā;_  
_Jātā amejjhabharitā,_  
_aho rūpamasassataṃ._  

</Paragraph>

</Division>
<Division number="210" book="ap2">

<Paragraph number="912" type="verses" book="ap2">
_Sabbaṃ sarīrasañjātaṃ,_  
_pūtigandhaṃ bhayānakaṃ;_  
_Susānamiva bībhacchaṃ,_  
_ramante yattha bālisā’._  

</Paragraph>

</Division>
<Division number="211" book="ap2">

<Paragraph number="913" type="verses" book="ap2">
_Tadā mahākāruṇiko,_  
_bhātā me lokanāyako;_  
_Disvā saṃviggacittaṃ maṃ,_  
_imā gāthā abhāsatha._  

</Paragraph>

</Division>
<Division number="212" book="ap2">

<Paragraph number="914" type="verses" book="ap2">
_‘Āturaṃ kuṇapaṃ pūtiṃ,_  
_passa nande samussayaṃ;_  
_Asubhāya cittaṃ bhāvehi,_  
_ekaggaṃ susamāhitaṃ._  

</Paragraph>

</Division>
<Division number="213" book="ap2">

<Paragraph number="915" type="verses" book="ap2">
_Yathā idaṃ tathā etaṃ,_  
_yathā etaṃ tathā idaṃ;_  
_Duggandhaṃ pūtikaṃ vāti,_  
_bālānaṃ abhinanditaṃ._  

</Paragraph>

</Division>
<Division number="214" book="ap2">

<Paragraph number="916" type="verses" book="ap2">
_Evametaṃ avekkhantī,_  
_rattindivamatanditā;_  
_Tato sakāya paññāya,_  
_abhinibbijjha dakkhasi’._  

</Paragraph>

</Division>
<Division number="215" book="ap2">

<Paragraph number="917" type="verses" book="ap2">
_Tatohaṃ atisaṃviggā,_  
_sutvā gāthā subhāsitā;_  
_Tatraṭṭhitāvahaṃ santī,_  
_arahattamapāpuṇiṃ._  

</Paragraph>

</Division>
<Division number="216" book="ap2">

<Paragraph number="918" type="verses" book="ap2">
_Yattha yattha nisinnāhaṃ,_  
_sadā jhānaparāyaṇā;_  
_Jino tasmiṃ guṇe tuṭṭho,_  
_etadagge ṭhapesi maṃ._  

</Paragraph>

</Division>
<Division number="217" book="ap2">

<Paragraph number="919" type="verses" book="ap2">
_Kilesā jhāpitā mayhaṃ,_  
_ …pe… _  
_viharāmi anāsavā._  

</Paragraph>

</Division>
<Division number="218" book="ap2">

<Paragraph number="920" type="verses" book="ap2">
_Svāgataṃ vata me āsi,_  
_ …pe… _  
_kataṃ buddhassa sāsanaṃ._  

</Paragraph>

</Division>
<Division number="219" book="ap2">

<Paragraph number="921" type="verses" book="ap2">
_Paṭisambhidā catasso,_  
_ …pe… _  
_kataṃ buddhassa sāsanaṃ”._  

</Paragraph>

<Paragraph number="922" book="ap2">
Itthaṃ sudaṃ nandā bhikkhunī janapadakalyāṇī imā gāthāyo abhāsitthāti.

</Paragraph>
</Division>

<Paragraph number="923" type="center" book="ap2">
Nandātheriyāpadānaṃ pañcamaṃ.
</Paragraph>