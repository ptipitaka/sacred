---
title: "2.7 Mahāpajāpatigotamītherīapadāna"
tableOfContents: false
sidebar:
  order: 8
type: "tipitaka"
basket: "su"
book: "ap2"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="97" book="ap2">

<Paragraph number="265" type="verses" book="ap2">
_Ekadā lokapajjoto,_  
_vesāliyaṃ mahāvane;_  
_Kūṭāgāre susālāyaṃ,_  
_vasate narasārathi._  

</Paragraph>

</Division>
<Division number="98" book="ap2">

<Paragraph number="266" type="verses" book="ap2">
_Tadā jinassa mātucchā,_  
_mahāgotami bhikkhunī;_  
_Tahiṃ kate pure ramme,_  
_vasī bhikkhunupassaye._  

</Paragraph>

</Division>
<Division number="99" book="ap2">

<Paragraph number="267" type="verses" book="ap2">
_Bhikkhunīhi vimuttāhi,_  
_satehi saha pañcahi;_  
_Rahogatāya tassevaṃ,_  
_citassāsi vitakkitaṃ._  

</Paragraph>

</Division>
<Division number="100" book="ap2">

<Paragraph number="268" type="verses" book="ap2">
_“Buddhassa parinibbānaṃ,_  
_sāvakaggayugassa vā;_  
_Rāhulānandanandānaṃ,_  
_nāhaṃ lacchāmi passituṃ._  

</Paragraph>

</Division>
<Division number="101" book="ap2">

<Paragraph number="269" type="verses" book="ap2">
_Buddhassa parinibbānā,_  
_sāvakaggayugassa vā;_  
_Mahākassapanandānaṃ,_  
_ānandarāhulāna ca._  

</Paragraph>

</Division>
<Division number="102" book="ap2">

<Paragraph number="270" type="verses" book="ap2">
_Paṭikaccāyusaṅkhāraṃ,_  
_osajjitvāna nibbutiṃ;_  
_Gaccheyyaṃ lokanāthena,_  
_anuññātā mahesinā”._  

</Paragraph>

</Division>
<Division number="103" book="ap2">

<Paragraph number="271" type="verses" book="ap2">
_Tathā pañcasatānampi,_  
_bhikkhunīnaṃ vitakkitaṃ;_  
_Āsi khemādikānampi,_  
_etadeva vitakkitaṃ._  

</Paragraph>

</Division>
<Division number="104" book="ap2">

<Paragraph number="272" type="verses" book="ap2">
_Bhūmicālo tadā āsi,_  
_nāditā devadundubhī;_  
_Upassayādhivatthāyo,_  
_devatā sokapīḷitā._  

</Paragraph>

</Division>
<Division number="105" book="ap2">

<Paragraph number="273" type="verses" book="ap2">
_Vilapantā sukaruṇaṃ,_  
_tatthassūni pavattayuṃ;_  
_Mittā bhikkhuniyo tāhi,_  
_upagantvāna gotamiṃ._  

</Paragraph>

</Division>
<Division number="106" book="ap2">

<Paragraph number="274" type="verses" book="ap2">
_Nipacca sirasā pāde,_  
_idaṃ vacanamabravuṃ;_  
_Tattha toyalavāsittā,_  
_mayamayye rahogatā._  

</Paragraph>

</Division>
<Division number="107" book="ap2">

<Paragraph number="275" type="verses" book="ap2">
_Sā calā calitā bhūmi,_  
_nāditā devadundubhī;_  
_Paridevā ca suyyante,_  
_kimatthaṃ nūna gotamī._  

</Paragraph>

</Division>
<Division number="108" book="ap2">

<Paragraph number="276" type="verses" book="ap2">
_Tadā avoca sā sabbaṃ,_  
_yathāparivitakkitaṃ;_  
_Tāyopi sabbā āhaṃsu,_  
_yathāparivitakkitaṃ._  

</Paragraph>

</Division>
<Division number="109" book="ap2">

<Paragraph number="277" type="verses" book="ap2">
_“Yadi te rucitaṃ ayye,_  
_nibbānaṃ paramaṃ sivaṃ;_  
_Nibbāyissāma sabbāpi,_  
_buddhānuññāya subbate._  

</Paragraph>

</Division>
<Division number="110" book="ap2">

<Paragraph number="278" type="verses" book="ap2">
_Mayaṃ sahāva nikkhantā,_  
_gharāpi ca bhavāpi ca;_  
_Sahāyeva gamissāma,_  
_nibbānaṃ padamuttamaṃ”._  

</Paragraph>

</Division>
<Division number="111" book="ap2">

<Paragraph number="279" type="verses" book="ap2">
_“Nibbānāya vajantīnaṃ,_  
_kiṃ vakkhāmī”ti sā vadaṃ;_  
_Saha sabbāhi niggañchi,_  
_bhikkhunīnilayā tadā._  

</Paragraph>

</Division>
<Division number="112" book="ap2">

<Paragraph number="280" type="verses" book="ap2">
_“Upassaye yādhivatthā,_  
_devatā tā khamantu me;_  
_Bhikkhunīnilayassedaṃ,_  
_pacchimaṃ dassanaṃ mama._  

</Paragraph>

</Division>
<Division number="113" book="ap2">

<Paragraph number="281" type="verses" book="ap2">
_Na jarā maccu vā yattha,_  
_appiyehi samāgamo;_  
_Piyehi na viyogotthi,_  
_taṃ vajissaṃ asaṅkhataṃ”._  

</Paragraph>

</Division>
<Division number="114" book="ap2">

<Paragraph number="282" type="verses" book="ap2">
_Avītarāgā taṃ sutvā,_  
_vacanaṃ sugatorasā;_  
_Sokaṭṭā parideviṃsu,_  
_“aho no appapuññatā._  

</Paragraph>

</Division>
<Division number="115" book="ap2">

<Paragraph number="283" type="verses" book="ap2">
_Bhikkhunīnilayo suñño,_  
_bhūto tāhi vinā ayaṃ;_  
_Pabhāte viya tārāyo,_  
_na dissanti jinorasā._  

</Paragraph>

</Division>
<Division number="116" book="ap2">

<Paragraph number="284" type="verses" book="ap2">
_Nibbānaṃ gotamī yāti,_  
_satehi saha pañcahi;_  
_Nadīsatehiva saha,_  
_gaṅgā pañcahi sāgaraṃ”._  

</Paragraph>

</Division>
<Division number="117" book="ap2">

<Paragraph number="285" type="verses" book="ap2">
_Rathiyāya vajantiyo,_  
_disvā saddhā upāsikā;_  
_Gharā nikkhamma pādesu,_  
_nipacca idamabravuṃ._  

</Paragraph>

</Division>
<Division number="118" book="ap2">

<Paragraph number="286" type="verses" book="ap2">
_“Pasīdassu mahābhoge,_  
_anāthāyo vihāya no;_  
_Tayā na yuttā nibbātuṃ,_  
_icchaṭṭā vilapiṃsu tā”._  

</Paragraph>

</Division>
<Division number="119" book="ap2">

<Paragraph number="287" type="verses" book="ap2">
_Tāsaṃ sokapahānatthaṃ,_  
_avoca madhuraṃ giraṃ;_  
_“Ruditena alaṃ puttā,_  
_hāsakāloyamajja vo._  

</Paragraph>

</Division>
<Division number="120" book="ap2">

<Paragraph number="288" type="verses" book="ap2">
_Pariññātaṃ mayā dukkhaṃ,_  
_dukkhahetu vivajjito;_  
_Nirodho me sacchikato,_  
_maggo cāpi subhāvito._  


</Paragraph>
</Division>

<Paragraph number="289" type="center" book="ap2">
Paṭhamaṃ bhāṇavāraṃ.


</Paragraph>

<Division number="121" book="ap2">

<Paragraph number="290" type="verses" book="ap2">
_Pariciṇṇo mayā satthā,_  
_kataṃ buddhassa sāsanaṃ;_  
_Ohito garuko bhāro,_  
_bhavanetti samūhatā._  

</Paragraph>

</Division>
<Division number="122" book="ap2">

<Paragraph number="291" type="verses" book="ap2">
_Yassatthāya pabbajitā,_  
_agārasmānagāriyaṃ;_  
_So me attho anuppatto,_  
_sabbasaṃyojanakkhayo._  

</Paragraph>

</Division>
<Division number="123" book="ap2">

<Paragraph number="292" type="verses" book="ap2">
_Buddho tassa ca saddhammo,_  
_anūno yāva tiṭṭhati;_  
_Nibbātuṃ tāva kālo me,_  
_mā maṃ socatha puttikā._  

</Paragraph>

</Division>
<Division number="124" book="ap2">

<Paragraph number="293" type="verses" book="ap2">
_Koṇḍaññānandanandādī,_  
_tiṭṭhanti rāhulo jino;_  
_Sukhito sahito saṃgho,_  
_hatadabbā ca titthiyā._  

</Paragraph>

</Division>
<Division number="125" book="ap2">

<Paragraph number="294" type="verses" book="ap2">
_Okkākavaṃsassa yaso,_  
_ussito māramaddano;_  
_Nanu sampati kālo me,_  
_nibbānatthāya puttikā._  

</Paragraph>

</Division>
<Division number="126" book="ap2">

<Paragraph number="295" type="verses" book="ap2">
_Cirappabhuti yaṃ mayhaṃ,_  
_patthitaṃ ajja sijjhate;_  
_Ānandabherikāloyaṃ,_  
_kiṃ vo assūhi puttikā._  

</Paragraph>

</Division>
<Division number="127" book="ap2">

<Paragraph number="296" type="verses" book="ap2">
_Sace mayi dayā atthi,_  
_yadi catthi kataññutā;_  
_Saddhammaṭṭhitiyā sabbā,_  
_karotha vīriyaṃ daḷhaṃ._  

</Paragraph>

</Division>
<Division number="128" book="ap2">

<Paragraph number="297" type="verses" book="ap2">
_Thīnaṃ adāsi pabbajjaṃ,_  
_sambuddho yācito mayā;_  
_Tasmā yathāhaṃ nandissaṃ,_  
_tathā tamanutiṭṭhatha”._  

</Paragraph>

</Division>
<Division number="129" book="ap2">

<Paragraph number="298" type="verses" book="ap2">
_Tā evamanusāsitvā,_  
_bhikkhunīhi purakkhatā;_  
_Upecca buddhaṃ vanditvā,_  
_idaṃ vacanamabravi._  

</Paragraph>

</Division>
<Division number="130" book="ap2">

<Paragraph number="299" type="verses" book="ap2">
_“Ahaṃ sugata te mātā,_  
_tvañca vīra pitā mama;_  
_Saddhammasukhada nātha,_  
_tayā jātāmhi gotama._  

</Paragraph>

</Division>
<Division number="131" book="ap2">

<Paragraph number="300" type="verses" book="ap2">
_Saṃvaddhitoyaṃ sugata,_  
_rūpakāyo mayā tava;_  
_Anindito dhammakāyo,_  
_mama saṃvaddhito tayā._  

</Paragraph>

</Division>
<Division number="132" book="ap2">

<Paragraph number="301" type="verses" book="ap2">
_Muhuttaṃ taṇhāsamaṇaṃ,_  
_khīraṃ tvaṃ pāyito mayā;_  
_Tayāhaṃ santamaccantaṃ,_  
_dhammakhīrañhi pāyitā._  

</Paragraph>

</Division>
<Division number="133" book="ap2">

<Paragraph number="302" type="verses" book="ap2">
_Bandhanārakkhane mayhaṃ,_  
_anaṇo tvaṃ mahāmune;_  
_Puttakāmā thiyo yācaṃ,_  
_labhanti tādisaṃ sutaṃ._  

</Paragraph>

</Division>
<Division number="134" book="ap2">

<Paragraph number="303" type="verses" book="ap2">
_Mandhātādinarindānaṃ,_  
_yā mātā sā bhavaṇṇave;_  
_Nimuggāhaṃ tayā putta,_  
_tāritā bhavasāgarā._  

</Paragraph>

</Division>
<Division number="135" book="ap2">

<Paragraph number="304" type="verses" book="ap2">
_Rañño mātā mahesīti,_  
_sulabhaṃ nāmamitthinaṃ;_  
_Buddhamātāti yaṃ nāmaṃ,_  
_etaṃ paramadullabhaṃ._  

</Paragraph>

</Division>
<Division number="136" book="ap2">

<Paragraph number="305" type="verses" book="ap2">
_Tañca laddhaṃ mahāvīra,_  
_paṇidhānaṃ mamaṃ tayā;_  
_Aṇukaṃ vā mahantaṃ vā,_  
_taṃ sabbaṃ pūritaṃ mayā._  

</Paragraph>

</Division>
<Division number="137" book="ap2">

<Paragraph number="306" type="verses" book="ap2">
_Parinibbātumicchāmi,_  
_vihāyemaṃ kaḷevaraṃ;_  
_Anujānāhi me vīra,_  
_dukkhantakara nāyaka._  

</Paragraph>

</Division>
<Division number="138" book="ap2">

<Paragraph number="307" type="verses" book="ap2">
_Cakkaṅkusadhajākiṇṇe,_  
_pāde kamalakomale;_  
_Pasārehi paṇāmaṃ te,_  
_karissaṃ puttauttame._  

</Paragraph>

</Division>
<Division number="139" book="ap2">

<Paragraph number="308" type="verses" book="ap2">
_Suvaṇṇarāsisaṅkāsaṃ,_  
_sarīraṃ kuru pākaṭaṃ;_  
_Katvā dehaṃ sudiṭṭhaṃ te,_  
_santiṃ gacchāmi nāyaka”._  

</Paragraph>

</Division>
<Division number="140" book="ap2">

<Paragraph number="309" type="verses" book="ap2">
_Dvattiṃsalakkhaṇūpetaṃ,_  
_suppabhālaṅkataṃ tanuṃ;_  
_Sañjhāghanāva bālakkaṃ,_  
_mātucchaṃ dassayī jino._  

</Paragraph>

</Division>
<Division number="141" book="ap2">

<Paragraph number="310" type="verses" book="ap2">
_Phullāravindasaṅkāse,_  
_taruṇādiccasappabhe;_  
_Cakkaṅkite pādatale,_  
_tato sā sirasā pati._  

</Paragraph>

</Division>
<Division number="142" book="ap2">

<Paragraph number="311" type="verses" book="ap2">
_“Paṇamāmi narādicca,_  
_ādiccakulaketukaṃ;_  
_Pacchime maraṇe mayhaṃ,_  
_na taṃ ikkhāmahaṃ puno._  

</Paragraph>

</Division>
<Division number="143" book="ap2">

<Paragraph number="312" type="verses" book="ap2">
_Itthiyo nāma lokagga,_  
_sabbadosākarā matā;_  
_Yadi ko catthi doso me,_  
_khamassu karuṇākara._  

</Paragraph>

</Division>
<Division number="144" book="ap2">

<Paragraph number="313" type="verses" book="ap2">
_Itthikānañca pabbajjaṃ,_  
_haṃ taṃ yāciṃ punappunaṃ;_  
_Tattha ce atthi doso me,_  
_taṃ khamassu narāsabha._  

</Paragraph>

</Division>
<Division number="145" book="ap2">

<Paragraph number="314" type="verses" book="ap2">
_Mayā bhikkhuniyo vīra,_  
_tavānuññāya sāsitā;_  
_Tatra ce atthi dunnītaṃ,_  
_taṃ khamassu khamādhipa”._  

</Paragraph>

</Division>
<Division number="146" book="ap2">

<Paragraph number="315" type="verses" book="ap2">
_“Akkhante nāma khantabbaṃ,_  
_kiṃ bhave guṇabhūsane;_  
_Kimuttaraṃ te vakkhāmi,_  
_nibbānāya vajantiyā._  

</Paragraph>

</Division>
<Division number="147" book="ap2">

<Paragraph number="316" type="verses" book="ap2">
_Suddhe anūne mama bhikkhusaṃghe,_  
_Lokā ito nissarituṃ khamante;_  
_Pabhātakāle byasanaṅgatānaṃ,_  
_Disvāna niyyātiva candalekhā”._  

</Paragraph>

</Division>
<Division number="148" book="ap2">

<Paragraph number="317" type="verses" book="ap2">
_Tadetarā bhikkhuniyo jinaggaṃ,_  
_Tārāva candānugatā sumeruṃ;_  
_Padakkhiṇaṃ kacca nipacca pāde,_  
_Ṭhitā mukhantaṃ samudikkhamānā._  

</Paragraph>

</Division>
<Division number="149" book="ap2">

<Paragraph number="318" type="verses" book="ap2">
_“Na tittipubbaṃ tava dassanena,_  
_Cakkhuṃ na sotaṃ tava bhāsitena;_  
_Cittaṃ mamaṃ kevalamekameva,_  
_Pappuyya taṃ dhammarasena titti._  

</Paragraph>

</Division>
<Division number="150" book="ap2">

<Paragraph number="319" type="verses" book="ap2">
_Nadato parisāyaṃ te,_  
_vāditabbapahārino;_  
_Ye te dakkhanti vadanaṃ,_  
_dhaññā te narapuṅgava._  

</Paragraph>

</Division>
<Division number="151" book="ap2">

<Paragraph number="320" type="verses" book="ap2">
_Dīghaṅgulī tambanakhe,_  
_subhe āyatapaṇhike;_  
_Ye pāde paṇamissanti,_  
_tepi dhaññā guṇandhara._  

</Paragraph>

</Division>
<Division number="152" book="ap2">

<Paragraph number="321" type="verses" book="ap2">
_Madhurāni pahaṭṭhāni,_  
_dosagghāni hitāni ca;_  
_Ye te vākyāni suyyanti,_  
_tepi dhaññā naruttama._  

</Paragraph>

</Division>
<Division number="153" book="ap2">

<Paragraph number="322" type="verses" book="ap2">
_Dhaññāhaṃ te mahāvīra,_  
_pādapūjanatapparā;_  
_Tiṇṇasaṃsārakantārā,_  
_suvākyena sirīmato”._  

</Paragraph>

</Division>
<Division number="154" book="ap2">

<Paragraph number="323" type="verses" book="ap2">
_Tato sā anusāvetvā,_  
_bhikkhusaṃghampi subbatā;_  
_Rāhulānandanande ca,_  
_vanditvā idamabravi._  

</Paragraph>

</Division>
<Division number="155" book="ap2">

<Paragraph number="324" type="verses" book="ap2">
_“Āsīvisālayasame,_  
_rogāvāse kaḷevare;_  
_Nibbindā dukkhasaṅghāṭe,_  
_jarāmaraṇagocare._  

</Paragraph>

</Division>
<Division number="156" book="ap2">

<Paragraph number="325" type="verses" book="ap2">
_Nānākalimalākiṇṇe,_  
_parāyatte nirīhake;_  
_Tena nibbātumicchāmi,_  
_anumaññatha puttakā”._  

</Paragraph>

</Division>
<Division number="157" book="ap2">

<Paragraph number="326" type="verses" book="ap2">
_Nando rāhulabhaddo ca,_  
_vītasokā nirāsavā;_  
_Ṭhitācalaṭṭhiti thirā,_  
_dhammatamanucintayuṃ._  

</Paragraph>

</Division>
<Division number="158" book="ap2">

<Paragraph number="327" type="verses" book="ap2">
_“Dhiratthu saṅkhataṃ lolaṃ,_  
_asāraṃ kadalūpamaṃ;_  
_Māyāmarīcisadisaṃ,_  
_ittaraṃ anavaṭṭhitaṃ._  

</Paragraph>

</Division>
<Division number="159" book="ap2">

<Paragraph number="328" type="verses" book="ap2">
_Yattha nāma jinassāyaṃ,_  
_mātucchā buddhaposikā;_  
_Gotamī nidhanaṃ yāti,_  
_aniccaṃ sabbasaṅkhataṃ”._  

</Paragraph>

</Division>
<Division number="160" book="ap2">

<Paragraph number="329" type="verses" book="ap2">
_Ānando ca tadā sekho,_  
_sokaṭṭo jinavacchalo;_  
_Tatthassūni karonto so,_  
_karuṇaṃ paridevati._  

</Paragraph>

</Division>
<Division number="161" book="ap2">

<Paragraph number="330" type="verses" book="ap2">
_“Hā santiṃ gotamī yāti,_  
_nūna buddhopi nibbutiṃ;_  
_Gacchati na cireneva,_  
_aggiriva nirindhano”._  

</Paragraph>

</Division>
<Division number="162" book="ap2">

<Paragraph number="331" type="verses" book="ap2">
_Evaṃ vilāpamānaṃ taṃ,_  
_ānandaṃ āha gotamī;_  
_Sutasāgaragambhīra-_  
_buddhopaṭṭhānatappara._  

</Paragraph>

</Division>
<Division number="163" book="ap2">

<Paragraph number="332" type="verses" book="ap2">
_“Na yuttaṃ socituṃ putta,_  
_hāsakāle upaṭṭhite;_  
_Tayā me saraṇaṃ putta,_  
_nibbānaṃ tamupāgataṃ._  

</Paragraph>

</Division>
<Division number="164" book="ap2">

<Paragraph number="333" type="verses" book="ap2">
_Tayā tāta samajjhiṭṭho,_  
_pabbajjaṃ anujāni no;_  
_Mā putta vimano hohi,_  
_saphalo te parissamo._  

</Paragraph>

</Division>
<Division number="165" book="ap2">

<Paragraph number="334" type="verses" book="ap2">
_Yaṃ na diṭṭhaṃ purāṇehi,_  
_titthikācariyehipi;_  
_Taṃ padaṃ sukumārīhi,_  
_sattavassāhi veditaṃ._  

</Paragraph>

</Division>
<Division number="166" book="ap2">

<Paragraph number="335" type="verses" book="ap2">
_Buddhasāsanapāleta,_  
_pacchimaṃ dassanaṃ tava;_  
_Tattha gacchāmahaṃ putta,_  
_gato yattha na dissate._  

</Paragraph>

</Division>
<Division number="167" book="ap2">

<Paragraph number="336" type="verses" book="ap2">
_Kadāci dhammaṃ desento,_  
_khipī lokagganāyako;_  
_Tadāhaṃ āsīsavācaṃ,_  
_avocaṃ anukampikā._  

</Paragraph>

</Division>
<Division number="168" book="ap2">

<Paragraph number="337" type="verses" book="ap2">
_‘Ciraṃ jīva mahāvīra,_  
_kappaṃ tiṭṭha mahāmune;_  
_Sabbalokassa atthāya,_  
_bhavassu ajarāmaro’._  

</Paragraph>

</Division>
<Division number="169" book="ap2">

<Paragraph number="338" type="verses" book="ap2">
_Taṃ tathāvādiniṃ buddho,_  
_mamaṃ so etadabravi;_  
_‘Na hevaṃ vandiyā buddhā,_  
_yathā vandasi gotamī’._  

</Paragraph>

</Division>
<Division number="170" book="ap2">

<Paragraph number="339" type="verses" book="ap2">
_‘Kathaṃ carahi sabbaññū,_  
_vanditabbā tathāgatā;_  
_Kathaṃ avandiyā buddhā,_  
_taṃ me akkhāhi pucchito’._  

</Paragraph>

</Division>
<Division number="171" book="ap2">

<Paragraph number="340" type="verses" book="ap2">
_‘Āraddhavīriye pahitatte,_  
_Niccaṃ daḷhaparakkame;_  
_Samagge sāvake passa,_  
_Etaṃ buddhānavandanaṃ’._  

</Paragraph>

</Division>
<Division number="172" book="ap2">

<Paragraph number="341" type="verses" book="ap2">
_Tato upassayaṃ gantvā,_  
_ekikāhaṃ vicintayiṃ;_  
_‘Samaggaparisaṃ nātho,_  
_rodhesi tibhavantago._  

</Paragraph>

</Division>
<Division number="173" book="ap2">

<Paragraph number="342" type="verses" book="ap2">
_Handāhaṃ parinibbissaṃ,_  
_mā vipattitamaddasaṃ’;_  
_Evāhaṃ cintayitvāna,_  
_disvāna isisattamaṃ._  

</Paragraph>

</Division>
<Division number="174" book="ap2">

<Paragraph number="343" type="verses" book="ap2">
_Parinibbānakālaṃ me,_  
_ārocesiṃ vināyakaṃ;_  
_Tato so samanuññāsi,_  
_‘kālaṃ jānāhi gotamī’._  

</Paragraph>

</Division>
<Division number="175" book="ap2">

<Paragraph number="344" type="verses" book="ap2">
_Kilesā jhāpitā mayhaṃ,_  
_ …pe… _  
_viharāmi anāsavā._  

</Paragraph>

</Division>
<Division number="176" book="ap2">

<Paragraph number="345" type="verses" book="ap2">
_Svāgataṃ vata me āsi,_  
_ …pe… _  
_kataṃ buddhassa sāsanaṃ._  

</Paragraph>

</Division>
<Division number="177" book="ap2">

<Paragraph number="346" type="verses" book="ap2">
_Paṭisambhidā catasso,_  
_ …pe… _  
_kataṃ buddhassa sāsanaṃ”._  

</Paragraph>

</Division>
<Division number="178" book="ap2">

<Paragraph number="347" type="verses" book="ap2">
_“Thīnaṃ dhammābhisamaye,_  
_ye bālā vimatiṃ gatā;_  
_Tesaṃ diṭṭhippahānatthaṃ,_  
_iddhiṃ dassehi gotamī”._  

</Paragraph>

</Division>
<Division number="179" book="ap2">

<Paragraph number="348" type="verses" book="ap2">
_Tadā nipacca sambuddhaṃ,_  
_uppatitvāna ambaraṃ;_  
_Iddhī anekā dassesi,_  
_buddhānuññāya gotamī._  

</Paragraph>

</Division>
<Division number="180" book="ap2">

<Paragraph number="349" type="verses" book="ap2">
_Ekikā bahudhā āsi,_  
_bahukā cekikā tathā;_  
_Āvibhāvaṃ tirobhāvaṃ,_  
_tirokuṭṭaṃ tironagaṃ._  

</Paragraph>

</Division>
<Division number="181" book="ap2">

<Paragraph number="350" type="verses" book="ap2">
_Asajjamānā agamā,_  
_bhūmiyampi nimujjatha;_  
_Abhijjamāne udake,_  
_agañchi mahiyā yathā._  

</Paragraph>

</Division>
<Division number="182" book="ap2">

<Paragraph number="351" type="verses" book="ap2">
_Sakuṇīva tathākāse,_  
_pallaṅkena kamī tadā;_  
_Vasaṃ vattesi kāyena,_  
_yāva brahmanivesanaṃ._  

</Paragraph>

</Division>
<Division number="183" book="ap2">

<Paragraph number="352" type="verses" book="ap2">
_Sineruṃ daṇḍaṃ katvāna,_  
_chattaṃ katvā mahāmahiṃ;_  
_Samūlaṃ parivattetvā,_  
_dhārayaṃ caṅkamī nabhe._  

</Paragraph>

</Division>
<Division number="184" book="ap2">

<Paragraph number="353" type="verses" book="ap2">
_Chassūrodayakāleva,_  
_lokañcākāsi dhūmikaṃ;_  
_Yugante viya lokaṃ sā,_  
_jālāmālākulaṃ akā._  

</Paragraph>

</Division>
<Division number="185" book="ap2">

<Paragraph number="354" type="verses" book="ap2">
_Mucalindaṃ mahāselaṃ,_  
_merumūlanadantare;_  
_Sāsapāriva sabbāni,_  
_ekenaggahi muṭṭhinā._  

</Paragraph>

</Division>
<Division number="186" book="ap2">

<Paragraph number="355" type="verses" book="ap2">
_Aṅgulaggena chādesi,_  
_bhākaraṃ sanisākaraṃ;_  
_Candasūrasahassāni,_  
_āveḷamiva dhārayi._  

</Paragraph>

</Division>
<Division number="187" book="ap2">

<Paragraph number="356" type="verses" book="ap2">
_Catusāgaratoyāni,_  
_dhārayī ekapāṇinā;_  
_Yugantajaladākāraṃ,_  
_mahāvassaṃ pavassatha._  

</Paragraph>

</Division>
<Division number="188" book="ap2">

<Paragraph number="357" type="verses" book="ap2">
_Cakkavattiṃ saparisaṃ,_  
_māpayī sā nabhattale;_  
_Garuḷaṃ dviradaṃ sīhaṃ,_  
_vinadantaṃ padassayi._  

</Paragraph>

</Division>
<Division number="189" book="ap2">

<Paragraph number="358" type="verses" book="ap2">
_Ekikā abhinimmitvā,_  
_Appameyyaṃ bhikkhunīgaṇaṃ;_  
_Puna antaradhāpetvā,_  
_Ekikā munimabravi._  

</Paragraph>

</Division>
<Division number="190" book="ap2">

<Paragraph number="359" type="verses" book="ap2">
_“Mātucchā te mahāvīra,_  
_tava sāsanakārikā;_  
_Anuppattā sakaṃ atthaṃ,_  
_pāde vandāmi cakkhuma”._  

</Paragraph>

</Division>
<Division number="191" book="ap2">

<Paragraph number="360" type="verses" book="ap2">
_Dassetvā vividhā iddhī,_  
_orohitvā nabhattalā;_  
_Vanditvā lokapajjotaṃ,_  
_ekamantaṃ nisīdi sā._  

</Paragraph>

</Division>
<Division number="192" book="ap2">

<Paragraph number="361" type="verses" book="ap2">
_“Sā vīsavassasatikā,_  
_jātiyāhaṃ mahāmune;_  
_Alamettāvatā vīra,_  
_nibbāyissāmi nāyaka”._  

</Paragraph>

</Division>
<Division number="193" book="ap2">

<Paragraph number="362" type="verses" book="ap2">
_Tadātivimhitā sabbā,_  
_parisā sā katañjalī;_  
_“Avocayye kathaṃ āsi,_  
_atuliddhiparakkamā”._  

</Paragraph>

</Division>
<Division number="194" book="ap2">

<Paragraph number="363" type="verses" book="ap2">
_“Padumuttaro nāma jino,_  
_sabbadhammesu cakkhumā;_  
_Ito satasahassamhi,_  
_kappe uppajji nāyako._  

</Paragraph>

</Division>
<Division number="195" book="ap2">

<Paragraph number="364" type="verses" book="ap2">
_Tadāhaṃ haṃsavatiyaṃ,_  
_jātāmaccakule ahuṃ;_  
_Sabbopakārasampanne,_  
_iddhe phīte mahaddhane._  

</Paragraph>

</Division>
<Division number="196" book="ap2">

<Paragraph number="365" type="verses" book="ap2">
_Kadāci pitunā saddhiṃ,_  
_dāsīgaṇapurakkhatā;_  
_Mahatā parivārena,_  
_taṃ upecca narāsabhaṃ._  

</Paragraph>

</Division>
<Division number="197" book="ap2">

<Paragraph number="366" type="verses" book="ap2">
_Vāsavaṃ viya vassantaṃ,_  
_dhammameghaṃ anāsavaṃ;_  
_Saradādiccasadisaṃ,_  
_raṃsijālasamujjalaṃ._  

</Paragraph>

</Division>
<Division number="198" book="ap2">

<Paragraph number="367" type="verses" book="ap2">
_Disvā cittaṃ pasādetvā,_  
_sutvā cassa subhāsitaṃ;_  
_Mātucchaṃ bhikkhuniṃ agge,_  
_ṭhapentaṃ naranāyakaṃ._  

</Paragraph>

</Division>
<Division number="199" book="ap2">

<Paragraph number="368" type="verses" book="ap2">
_Sutvā datvā mahādānaṃ,_  
_sattāhaṃ tassa tādino;_  
_Sasaṃghassa naraggassa,_  
_paccayāni bahūni ca._  

</Paragraph>

</Division>
<Division number="200" book="ap2">

<Paragraph number="369" type="verses" book="ap2">
_Nipacca pādamūlamhi,_  
_taṃ ṭhānamabhipatthayiṃ;_  
_Tato mahāparisatiṃ,_  
_avoca isisattamo._  

</Paragraph>

</Division>
<Division number="201" book="ap2">

<Paragraph number="370" type="verses" book="ap2">
_‘Yā sasaṃghaṃ abhojesi,_  
_sattāhaṃ lokanāyakaṃ;_  
_Tamahaṃ kittayissāmi,_  
_suṇātha mama bhāsato._  

</Paragraph>

</Division>
<Division number="202" book="ap2">

<Paragraph number="371" type="verses" book="ap2">
_Satasahassito kappe,_  
_okkākakulasambhavo;_  
_Gotamo nāma gottena,_  
_satthā loke bhavissati._  

</Paragraph>

</Division>
<Division number="203" book="ap2">

<Paragraph number="372" type="verses" book="ap2">
_Tassa dhammesu dāyādā,_  
_orasā dhammanimmitā;_  
_Gotamī nāma nāmena,_  
_hessati satthu sāvikā._  

</Paragraph>

</Division>
<Division number="204" book="ap2">

<Paragraph number="373" type="verses" book="ap2">
_Tassa buddhassa mātucchā,_  
_jīvitāpādikā ayaṃ;_  
_Rattaññūnañca aggattaṃ,_  
_bhikkhunīnaṃ labhissati’._  

</Paragraph>

</Division>
<Division number="205" book="ap2">

<Paragraph number="374" type="verses" book="ap2">
_Taṃ sutvāna pamoditvā,_  
_yāvajīvaṃ tadā jinaṃ;_  
_Paccayehi upaṭṭhitvā,_  
_tato kālaṅkatā ahaṃ._  

</Paragraph>

</Division>
<Division number="206" book="ap2">

<Paragraph number="375" type="verses" book="ap2">
_Tāvatiṃsesu devesu,_  
_sabbakāmasamiddhisu;_  
_Nibbattā dasahaṅgehi,_  
_aññe abhibhaviṃ ahaṃ._  

</Paragraph>

</Division>
<Division number="207" book="ap2">

<Paragraph number="376" type="verses" book="ap2">
_Rūpasaddehi gandhehi,_  
_rasehi phusanehi ca;_  
_Āyunāpi ca vaṇṇena,_  
_sukhena yasasāpi ca._  

</Paragraph>

</Division>
<Division number="208" book="ap2">

<Paragraph number="377" type="verses" book="ap2">
_Tathevādhipateyyena,_  
_adhigayha virocahaṃ;_  
_Ahosiṃ amarindassa,_  
_mahesī dayitā tahiṃ._  

</Paragraph>

</Division>
<Division number="209" book="ap2">

<Paragraph number="378" type="verses" book="ap2">
_Saṃsāre saṃsarantīhaṃ,_  
_kammavāyusameritā;_  
_Kāsissa rañño visaye,_  
_ajāyiṃ dāsagāmake._  

</Paragraph>

</Division>
<Division number="210" book="ap2">

<Paragraph number="379" type="verses" book="ap2">
_Pañcadāsasatānūnā,_  
_nivasanti tahiṃ tadā;_  
_Sabbesaṃ tattha yo jeṭṭho,_  
_tassa jāyā ahosahaṃ._  

</Paragraph>

</Division>
<Division number="211" book="ap2">

<Paragraph number="380" type="verses" book="ap2">
_Sayambhuno pañcasatā,_  
_gāmaṃ piṇḍāya pāvisuṃ;_  
_Te disvāna ahaṃ tuṭṭhā,_  
_saha sabbāhi itthibhi._  

</Paragraph>

</Division>
<Division number="212" book="ap2">

<Paragraph number="381" type="verses" book="ap2">
_Pūgā hutvāva sabbāyo,_  
_catumāse upaṭṭhahuṃ;_  
_Ticīvarāni datvāna,_  
_saṃsarimha sasāmikā._  

</Paragraph>

</Division>
<Division number="213" book="ap2">

<Paragraph number="382" type="verses" book="ap2">
_Tato cutā sabbāpi tā,_  
_tāvatiṃsagatā mayaṃ;_  
_Pacchime ca bhave dāni,_  
_jātā devadahe pure._  

</Paragraph>

</Division>
<Division number="214" book="ap2">

<Paragraph number="383" type="verses" book="ap2">
_Pitā añjanasakko me,_  
_mātā mama sulakkhaṇā;_  
_Tato kapilavatthusmiṃ,_  
_suddhodanagharaṃ gatā._  

</Paragraph>

</Division>
<Division number="215" book="ap2">

<Paragraph number="384" type="verses" book="ap2">
_Sesā sakyakule jātā,_  
_sakyānaṃ gharamāgamuṃ;_  
_Ahaṃ visiṭṭhā sabbāsaṃ,_  
_jinassāpādikā ahuṃ._  

</Paragraph>

</Division>
<Division number="216" book="ap2">

<Paragraph number="385" type="verses" book="ap2">
_Mama puttobhinikkhamma,_  
_buddho āsi vināyako;_  
_Pacchāhaṃ pabbajitvāna,_  
_satehi saha pañcahi._  

</Paragraph>

</Division>
<Division number="217" book="ap2">

<Paragraph number="386" type="verses" book="ap2">
_Sākiyānīhi dhīrāhi,_  
_saha santisukhaṃ phusiṃ;_  
_Ye tadā pubbajātiyaṃ,_  
_amhākaṃ āsu sāmino._  

</Paragraph>

</Division>
<Division number="218" book="ap2">

<Paragraph number="387" type="verses" book="ap2">
_Sahapuññassa kattāro,_  
_mahāsamayakārakā;_  
_Phusiṃsu arahattaṃ te,_  
_sugatenānukampitā”._  

</Paragraph>

</Division>
<Division number="219" book="ap2">

<Paragraph number="388" type="verses" book="ap2">
_Tadetarā bhikkhuniyo,_  
_āruhiṃsu nabhattalaṃ;_  
_Saṅgatā viya tārāyo,_  
_virociṃsu mahiddhikā._  

</Paragraph>

</Division>
<Division number="220" book="ap2">

<Paragraph number="389" type="verses" book="ap2">
_Iddhī anekā dassesuṃ,_  
_piḷandhavikatiṃ yathā;_  
_Kammāro kanakasseva,_  
_kammaññassa susikkhito._  

</Paragraph>

</Division>
<Division number="221" book="ap2">

<Paragraph number="390" type="verses" book="ap2">
_Dassetvā pāṭihīrāni,_  
_vicittāni bahūni ca;_  
_Tosetvā vādipavaraṃ,_  
_muniṃ saparisaṃ tadā._  

</Paragraph>

</Division>
<Division number="222" book="ap2">

<Paragraph number="391" type="verses" book="ap2">
_Orohitvāna gaganā,_  
_vanditvā isisattamaṃ;_  
_Anuññātā naraggena,_  
_yathāṭhāne nisīdisuṃ._  

</Paragraph>

</Division>
<Division number="223" book="ap2">

<Paragraph number="392" type="verses" book="ap2">
_“Ahonukampikā amhaṃ,_  
_sabbāsaṃ cira gotamī;_  
_Vāsitā tava puññehi,_  
_pattā no āsavakkhayaṃ._  

</Paragraph>

</Division>
<Division number="224" book="ap2">

<Paragraph number="393" type="verses" book="ap2">
_Kilesā jhāpitā amhaṃ,_  
_bhavā sabbe samūhatā;_  
_Nāgīva bandhanaṃ chetvā,_  
_viharāma anāsavā._  

</Paragraph>

</Division>
<Division number="225" book="ap2">

<Paragraph number="394" type="verses" book="ap2">
_Svāgataṃ vata no āsi,_  
_buddhaseṭṭhassa santike;_  
_Tisso vijjā anuppattā,_  
_kataṃ buddhassa sāsanaṃ._  

</Paragraph>

</Division>
<Division number="226" book="ap2">

<Paragraph number="395" type="verses" book="ap2">
_Paṭisambhidā catasso,_  
_vimokkhāpi ca aṭṭhime;_  
_Chaḷabhiññā sacchikatā,_  
_kataṃ buddhassa sāsanaṃ._  

</Paragraph>

</Division>
<Division number="227" book="ap2">

<Paragraph number="396" type="verses" book="ap2">
_Iddhīsu ca vasī homa,_  
_dibbāya sotadhātuyā;_  
_Cetopariyañāṇassa,_  
_vasī homa mahāmune._  

</Paragraph>

</Division>
<Division number="228" book="ap2">

<Paragraph number="397" type="verses" book="ap2">
_Pubbenivāsaṃ jānāma,_  
_dibbacakkhu visodhitaṃ;_  
_Sabbāsavaparikkhīṇā,_  
_natthi dāni punabbhavā._  

</Paragraph>

</Division>
<Division number="229" book="ap2">

<Paragraph number="398" type="verses" book="ap2">
_Atthe dhamme ca nerutte,_  
_paṭibhāne ca vijjati;_  
_Ñāṇaṃ amhaṃ mahāvīra,_  
_uppannaṃ tava santike._  

</Paragraph>

</Division>
<Division number="230" book="ap2">

<Paragraph number="399" type="verses" book="ap2">
_Asmābhi pariciṇṇosi,_  
_mettacittā hi nāyaka;_  
_Anujānāhi sabbāsaṃ,_  
_nibbānāya mahāmune”._  

</Paragraph>

</Division>
<Division number="231" book="ap2">

<Paragraph number="400" type="verses" book="ap2">
_“Nibbāyissāma iccevaṃ,_  
_kiṃ vakkhāmi vadantiyo;_  
_Yassadāni ca vo kālaṃ,_  
_maññathā”ti jinobravi._  

</Paragraph>

</Division>
<Division number="232" book="ap2">

<Paragraph number="401" type="verses" book="ap2">
_Gotamīādikā tāyo,_  
_tadā bhikkhuniyo jinaṃ;_  
_Vanditvā āsanā tamhā,_  
_vuṭṭhāya agamiṃsu tā._  

</Paragraph>

</Division>
<Division number="233" book="ap2">

<Paragraph number="402" type="verses" book="ap2">
_Mahatā janakāyena,_  
_saha lokagganāyako;_  
_Anusaṃyāyī so vīro,_  
_mātucchaṃ yāvakoṭṭhakaṃ._  

</Paragraph>

</Division>
<Division number="234" book="ap2">

<Paragraph number="403" type="verses" book="ap2">
_Tadā nipati pādesu,_  
_gotamī lokabandhuno;_  
_Saheva tāhi sabbāhi,_  
_“pacchimaṃ pādavandanaṃ._  

</Paragraph>

</Division>
<Division number="235" book="ap2">

<Paragraph number="404" type="verses" book="ap2">
_Idaṃ pacchimakaṃ mayhaṃ,_  
_lokanāthassa dassanaṃ;_  
_Na puno amatākāraṃ,_  
_passissāmi mukhaṃ tava._  

</Paragraph>

</Division>
<Division number="236" book="ap2">

<Paragraph number="405" type="verses" book="ap2">
_Na ca me vandanaṃ vīra,_  
_tava pāde sukomale;_  
_Samphusissati lokagga,_  
_ajja gacchāmi nibbutiṃ”._  

</Paragraph>

</Division>
<Division number="237" book="ap2">

<Paragraph number="406" type="verses" book="ap2">
_“Rūpena kiṃ tavānena,_  
_diṭṭhe dhamme yathātathe;_  
_Sabbaṃ saṅkhatamevetaṃ,_  
_anassāsikamittaraṃ”._  

</Paragraph>

</Division>
<Division number="238" book="ap2">

<Paragraph number="407" type="verses" book="ap2">
_Sā saha tāhi gantvāna,_  
_bhikkhunupassayaṃ sakaṃ;_  
_Aḍḍhapallaṅkamābhujja,_  
_nisīdi paramāsane._  

</Paragraph>

</Division>
<Division number="239" book="ap2">

<Paragraph number="408" type="verses" book="ap2">
_Tadā upāsikā tattha,_  
_buddhasāsanavacchalā;_  
_Tassā pavattiṃ sutvāna,_  
_upesuṃ pādavandikā._  

</Paragraph>

</Division>
<Division number="240" book="ap2">

<Paragraph number="409" type="verses" book="ap2">
_Karehi uraṃ pahantā,_  
_chinnamūlā yathā latā;_  
_Rodantā karuṇaṃ ravaṃ,_  
_sokaṭṭā bhūmipātitā._  

</Paragraph>

</Division>
<Division number="241" book="ap2">

<Paragraph number="410" type="verses" book="ap2">
_“Mā no saraṇade nāthe,_  
_vihāya gami nibbutiṃ;_  
_Nipatitvāna yācāma,_  
_sabbāyo sirasā mayaṃ”._  

</Paragraph>

</Division>
<Division number="242" book="ap2">

<Paragraph number="411" type="verses" book="ap2">
_Yā padhānatamā tāsaṃ,_  
_saddhā paññā upāsikā;_  
_Tassā sīsaṃ pamajjantī,_  
_idaṃ vacanamabravi._  

</Paragraph>

</Division>
<Division number="243" book="ap2">

<Paragraph number="412" type="verses" book="ap2">
_“Alaṃ puttā visādena,_  
_mārapāsānuvattinā;_  
_Aniccaṃ saṅkhataṃ sabbaṃ,_  
_viyogantaṃ calācalaṃ”._  

</Paragraph>

</Division>
<Division number="244" book="ap2">

<Paragraph number="413" type="verses" book="ap2">
_Tato sā tā visajjitvā,_  
_paṭhamaṃ jhānamuttamaṃ;_  
_Dutiyañca tatiyañca,_  
_samāpajji catutthakaṃ._  

</Paragraph>

</Division>
<Division number="245" book="ap2">

<Paragraph number="414" type="verses" book="ap2">
_Ākāsāyatanañceva,_  
_viññāṇāyatanaṃ tathā;_  
_Ākiñcaṃ nevasaññañca,_  
_samāpajji yathākkamaṃ._  

</Paragraph>

</Division>
<Division number="246" book="ap2">

<Paragraph number="415" type="verses" book="ap2">
_Paṭilomena jhānāni,_  
_samāpajjittha gotamī;_  
_Yāvatā paṭhamaṃ jhānaṃ,_  
_tato yāvacatutthakaṃ._  

</Paragraph>

</Division>
<Division number="247" book="ap2">

<Paragraph number="416" type="verses" book="ap2">
_Tato vuṭṭhāya nibbāyi,_  
_dīpaccīva nirāsavā;_  
_Bhūmicālo mahā āsi,_  
_nabhasā vijjutā pati._  

</Paragraph>

</Division>
<Division number="248" book="ap2">

<Paragraph number="417" type="verses" book="ap2">
_Panāditā dundubhiyo,_  
_parideviṃsu devatā;_  
_Pupphavuṭṭhī ca gaganā,_  
_abhivassatha medaniṃ._  

</Paragraph>

</Division>
<Division number="249" book="ap2">

<Paragraph number="418" type="verses" book="ap2">
_Kampito merurājāpi,_  
_raṅgamajjhe yathā naṭo;_  
_Sokena cātidīnova,_  
_viravo āsi sāgaro._  

</Paragraph>

</Division>
<Division number="250" book="ap2">

<Paragraph number="419" type="verses" book="ap2">
_Devā nāgāsurā brahmā,_  
_saṃviggāhiṃsu taṅkhaṇe;_  
_“Aniccā vata saṅkhārā,_  
_yathāyaṃ vilayaṃ gatā”._  

</Paragraph>

</Division>
<Division number="251" book="ap2">

<Paragraph number="420" type="verses" book="ap2">
_Yā ce maṃ parivāriṃsu,_  
_satthu sāsanakārikā;_  
_Tāyopi anupādānā,_  
_dīpacci viya nibbutā._  

</Paragraph>

</Division>
<Division number="252" book="ap2">

<Paragraph number="421" type="verses" book="ap2">
_Hā yogā vippayogantā,_  
_hāniccaṃ sabbasaṅkhataṃ;_  
_Hā jīvitaṃ vināsantaṃ,_  
_iccāsi paridevanā._  

</Paragraph>

</Division>
<Division number="253" book="ap2">

<Paragraph number="422" type="verses" book="ap2">
_Tato devā ca brahmā ca,_  
_lokadhammānuvattanaṃ;_  
_Kālānurūpaṃ kubbanti,_  
_upetvā isisattamaṃ._  

</Paragraph>

</Division>
<Division number="254" book="ap2">

<Paragraph number="423" type="verses" book="ap2">
_Tadā āmantayī satthā,_  
_ānandaṃ sutasāgaraṃ;_  
_“Gacchānanda nivedehi,_  
_bhikkhūnaṃ mātu nibbutiṃ”._  

</Paragraph>

</Division>
<Division number="255" book="ap2">

<Paragraph number="424" type="verses" book="ap2">
_Tadānando nirānando,_  
_assunā puṇṇalocano;_  
_Gaggarena sarenāha,_  
_“samāgacchantu bhikkhavo._  

</Paragraph>

</Division>
<Division number="256" book="ap2">

<Paragraph number="425" type="verses" book="ap2">
_Pubbadakkhiṇapacchāsu,_  
_uttarāya ca santike;_  
_Suṇantu bhāsitaṃ mayhaṃ,_  
_bhikkhavo sugatorasā._  

</Paragraph>

</Division>
<Division number="257" book="ap2">

<Paragraph number="426" type="verses" book="ap2">
_Yā vaḍḍhayi payattena,_  
_sarīraṃ pacchimaṃ mune;_  
_Sā gotamī gatā santiṃ,_  
_tārāva sūriyodaye._  

</Paragraph>

</Division>
<Division number="258" book="ap2">

<Paragraph number="427" type="verses" book="ap2">
_Buddhamātāti paññattiṃ,_  
_ṭhapayitvā gatāsamaṃ;_  
_Na yattha pañcanettopi,_  
_gatiṃ dakkhati nāyako._  

</Paragraph>

</Division>
<Division number="259" book="ap2">

<Paragraph number="428" type="verses" book="ap2">
_Yassatthi sugate saddhā,_  
_yo ca piyo mahāmune;_  
_Buddhamātussa sakkāraṃ,_  
_karotu sugatoraso”._  

</Paragraph>

</Division>
<Division number="260" book="ap2">

<Paragraph number="429" type="verses" book="ap2">
_Sudūraṭṭhāpi taṃ sutvā,_  
_sīghamāgacchu bhikkhavo;_  
_Keci buddhānubhāvena,_  
_keci iddhīsu kovidā._  

</Paragraph>

</Division>
<Division number="261" book="ap2">

<Paragraph number="430" type="verses" book="ap2">
_Kūṭāgāravare ramme,_  
_sabbasoṇṇamaye subhe;_  
_Mañcakaṃ samāropesuṃ,_  
_yattha suttāsi gotamī._  

</Paragraph>

</Division>
<Division number="262" book="ap2">

<Paragraph number="431" type="verses" book="ap2">
_Cattāro lokapālā te,_  
_aṃsehi samadhārayuṃ;_  
_Sesā sakkādikā devā,_  
_kūṭāgāre samaggahuṃ._  

</Paragraph>

</Division>
<Division number="263" book="ap2">

<Paragraph number="432" type="verses" book="ap2">
_Kūṭāgārāni sabbāni,_  
_āsuṃ pañcasatānipi;_  
_Saradādiccavaṇṇāni,_  
_vissakammakatāni hi._  

</Paragraph>

</Division>
<Division number="264" book="ap2">

<Paragraph number="433" type="verses" book="ap2">
_Sabbā tāpi bhikkhuniyo,_  
_āsuṃ mañcesu sāyitā;_  
_Devānaṃ khandhamāruḷhā,_  
_niyyanti anupubbaso._  

</Paragraph>

</Division>
<Division number="265" book="ap2">

<Paragraph number="434" type="verses" book="ap2">
_Sabbaso chāditaṃ āsi,_  
_vitānena nabhattalaṃ;_  
_Satārā candasūrā ca,_  
_lañchitā kanakāmayā._  

</Paragraph>

</Division>
<Division number="266" book="ap2">

<Paragraph number="435" type="verses" book="ap2">
_Paṭākā ussitānekā,_  
_vitatā pupphakañcukā;_  
_Ogatākāsapadumā,_  
_mahiyā pupphamuggataṃ._  

</Paragraph>

</Division>
<Division number="267" book="ap2">

<Paragraph number="436" type="verses" book="ap2">
_Dissanti candasūriyā,_  
_pajjalanti ca tārakā;_  
_Majjhaṃ gatopi cādicco,_  
_na tāpesi sasī yathā._  

</Paragraph>

</Division>
<Division number="268" book="ap2">

<Paragraph number="437" type="verses" book="ap2">
_Devā dibbehi gandhehi,_  
_mālehi surabhīhi ca;_  
_Vāditehi ca naccehi,_  
_saṅgītīhi ca pūjayuṃ._  

</Paragraph>

</Division>
<Division number="269" book="ap2">

<Paragraph number="438" type="verses" book="ap2">
_Nāgāsurā ca brahmāno,_  
_yathāsatti yathābalaṃ;_  
_Pūjayiṃsu ca niyyantiṃ,_  
_nibbutaṃ buddhamātaraṃ._  

</Paragraph>

</Division>
<Division number="270" book="ap2">

<Paragraph number="439" type="verses" book="ap2">
_Sabbāyo purato nītā,_  
_nibbutā sugatorasā;_  
_Gotamī niyyate pacchā,_  
_sakkatā buddhaposikā._  

</Paragraph>

</Division>
<Division number="271" book="ap2">

<Paragraph number="440" type="verses" book="ap2">
_Purato devamanujā,_  
_sanāgāsurabrahmakā;_  
_Pacchā sasāvako buddho,_  
_pūjatthaṃ yāti mātuyā._  

</Paragraph>

</Division>
<Division number="272" book="ap2">

<Paragraph number="441" type="verses" book="ap2">
_Buddhassa parinibbānaṃ,_  
_nedisaṃ āsi yādisaṃ;_  
_Gotamīparinibbānaṃ,_  
_atevacchariyaṃ ahu._  

</Paragraph>

</Division>
<Division number="273" book="ap2">

<Paragraph number="442" type="verses" book="ap2">
_Buddho buddhassa nibbāne,_  
_nopaṭiyādi bhikkhavo;_  
_Buddho gotaminibbāne,_  
_sāriputtādikā tathā._  

</Paragraph>

</Division>
<Division number="274" book="ap2">

<Paragraph number="443" type="verses" book="ap2">
_Citakāni karitvāna,_  
_sabbagandhamayāni te;_  
_Gandhacuṇṇapakiṇṇāni,_  
_jhāpayiṃsu ca tā tahiṃ._  

</Paragraph>

</Division>
<Division number="275" book="ap2">

<Paragraph number="444" type="verses" book="ap2">
_Sesabhāgāni ḍayhiṃsu,_  
_aṭṭhī sesāni sabbaso;_  
_Ānando ca tadāvoca,_  
_saṃvegajanakaṃ vaco._  

</Paragraph>

</Division>
<Division number="276" book="ap2">

<Paragraph number="445" type="verses" book="ap2">
_“Gotamī nidhanaṃ yātā,_  
_ḍayhañcassā sarīrakaṃ;_  
_Saṅketaṃ buddhanibbānaṃ,_  
_na cirena bhavissati”._  

</Paragraph>

</Division>
<Division number="277" book="ap2">

<Paragraph number="446" type="verses" book="ap2">
_Tato gotamidhātūni,_  
_tassā pattagatāni so;_  
_Upanāmesi nāthassa,_  
_ānando buddhacodito._  

</Paragraph>

</Division>
<Division number="278" book="ap2">

<Paragraph number="447" type="verses" book="ap2">
_Pāṇinā tāni paggayha,_  
_avoca isisattamo;_  
_“Mahato sāravantassa,_  
_yathā rukkhassa tiṭṭhato._  

</Paragraph>

</Division>
<Division number="279" book="ap2">

<Paragraph number="448" type="verses" book="ap2">
_Yo so mahattaro khandho,_  
_palujjeyya aniccatā;_  
_Tathā bhikkhunisaṃghassa,_  
_gotamī parinibbutā._  

</Paragraph>

</Division>
<Division number="280" book="ap2">

<Paragraph number="449" type="verses" book="ap2">
_Aho acchariyaṃ mayhaṃ,_  
_nibbutāyapi mātuyā;_  
_Sarīramattasesāya,_  
_natthi sokapariddavo._  

</Paragraph>

</Division>
<Division number="281" book="ap2">

<Paragraph number="450" type="verses" book="ap2">
_Na sociyā paresaṃ sā,_  
_tiṇṇasaṃsārasāgarā;_  
_Parivajjitasantāpā,_  
_sītibhūtā sunibbutā._  

</Paragraph>

</Division>
<Division number="282" book="ap2">

<Paragraph number="451" type="verses" book="ap2">
_Paṇḍitāsi mahāpaññā,_  
_puthupaññā tatheva ca;_  
_Rattaññū bhikkhunīnaṃ sā,_  
_evaṃ dhāretha bhikkhavo._  

</Paragraph>

</Division>
<Division number="283" book="ap2">

<Paragraph number="452" type="verses" book="ap2">
_Iddhīsu ca vasī āsi,_  
_dibbāya sotadhātuyā;_  
_Cetopariyañāṇassa,_  
_vasī āsi ca gotamī._  

</Paragraph>

</Division>
<Division number="284" book="ap2">

<Paragraph number="453" type="verses" book="ap2">
_Pubbenivāsamaññāsi,_  
_dibbacakkhu visodhitaṃ;_  
_Sabbāsavā parikkhīṇā,_  
_natthi tassā punabbhavo._  

</Paragraph>

</Division>
<Division number="285" book="ap2">

<Paragraph number="454" type="verses" book="ap2">
_Atthadhammaniruttīsu,_  
_paṭibhāne tatheva ca;_  
_Parisuddhaṃ ahu ñāṇaṃ,_  
_tasmā socaniyā na sā._  

</Paragraph>

</Division>
<Division number="286" book="ap2">

<Paragraph number="455" type="verses" book="ap2">
_Ayoghanahatasseva,_  
_jalato jātavedassa;_  
_Anupubbūpasantassa,_  
_yathā na ñāyate gati._  

</Paragraph>

</Division>
<Division number="287" book="ap2">

<Paragraph number="456" type="verses" book="ap2">
_Evaṃ sammā vimuttānaṃ,_  
_kāmabandhoghatārinaṃ;_  
_Paññāpetuṃ gati natthi,_  
_pattānaṃ acalaṃ sukhaṃ._  

</Paragraph>

</Division>
<Division number="288" book="ap2">

<Paragraph number="457" type="verses" book="ap2">
_Attadīpā tato hotha,_  
_satipaṭṭhānagocarā;_  
_Bhāvetvā sattabojjhaṅge,_  
_dukkhassantaṃ karissatha”._  

</Paragraph>

<Paragraph number="458" book="ap2">
Itthaṃ sudaṃ mahāpajāpatigotamī imā gāthāyo abhāsitthāti.

</Paragraph>
</Division>

<Paragraph number="459" type="center" book="ap2">
Mahāpajāpatigotamītheriyāpadānaṃ sattamaṃ.
</Paragraph>