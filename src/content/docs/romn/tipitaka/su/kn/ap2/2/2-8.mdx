---
title: "2.8 Khemātherīapadāna"
tableOfContents: false
sidebar:
  order: 9
type: "tipitaka"
basket: "su"
book: "ap2"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="289" book="ap2">

<Paragraph number="460" type="verses" book="ap2">
_“Padumuttaro nāma jino,_  
_sabbadhammesu cakkhumā;_  
_Ito satasahassamhi,_  
_kappe uppajji nāyako._  

</Paragraph>

</Division>
<Division number="290" book="ap2">

<Paragraph number="461" type="verses" book="ap2">
_Tadāhaṃ haṃsavatiyaṃ,_  
_jātā seṭṭhikule ahuṃ;_  
_Nānāratanapajjote,_  
_mahāsukhasamappitā._  

</Paragraph>

</Division>
<Division number="291" book="ap2">

<Paragraph number="462" type="verses" book="ap2">
_Upetvā taṃ mahāvīraṃ,_  
_assosiṃ dhammadesanaṃ;_  
_Tato jātappasādāhaṃ,_  
_upemi saraṇaṃ jinaṃ._  

</Paragraph>

</Division>
<Division number="292" book="ap2">

<Paragraph number="463" type="verses" book="ap2">
_Mātaraṃ pitarañcāhaṃ,_  
_āyācitvā vināyakaṃ;_  
_Nimantayitvā sattāhaṃ,_  
_bhojayiṃ sahasāvakaṃ._  

</Paragraph>

</Division>
<Division number="293" book="ap2">

<Paragraph number="464" type="verses" book="ap2">
_Atikkante ca sattāhe,_  
_mahāpaññānamuttamaṃ;_  
_Bhikkhuniṃ etadaggamhi,_  
_ṭhapesi narasārathi._  

</Paragraph>

</Division>
<Division number="294" book="ap2">

<Paragraph number="465" type="verses" book="ap2">
_Taṃ sutvā muditā hutvā,_  
_puno tassa mahesino;_  
_Kāraṃ katvāna taṃ ṭhānaṃ,_  
_paṇipacca paṇīdahiṃ._  

</Paragraph>

</Division>
<Division number="295" book="ap2">

<Paragraph number="466" type="verses" book="ap2">
_Tato mama jino āha,_  
_‘sijjhataṃ paṇidhī tava;_  
_Sasaṃghe me kataṃ kāraṃ,_  
_appameyyaphalaṃ tayā._  

</Paragraph>

</Division>
<Division number="296" book="ap2">

<Paragraph number="467" type="verses" book="ap2">
_Satasahassito kappe,_  
_okkākakulasambhavo;_  
_Gotamo nāma gottena,_  
_satthā loke bhavissati._  

</Paragraph>

</Division>
<Division number="297" book="ap2">

<Paragraph number="468" type="verses" book="ap2">
_Tassa dhammesu dāyādā,_  
_orasā dhammanimmitā;_  
_Etadaggamanuppattā,_  
_khemā nāma bhavissati’._  

</Paragraph>

</Division>
<Division number="298" book="ap2">

<Paragraph number="469" type="verses" book="ap2">
_Tena kammena sukatena,_  
_cetanāpaṇidhīhi ca;_  
_Jahitvā mānusaṃ dehaṃ,_  
_tāvatiṃsūpagā ahaṃ._  

</Paragraph>

</Division>
<Division number="299" book="ap2">

<Paragraph number="470" type="verses" book="ap2">
_Tato cutā yāmamagaṃ,_  
_tatohaṃ tusitaṃ gatā;_  
_Tato ca nimmānaratiṃ,_  
_vasavattipuraṃ tato._  

</Paragraph>

</Division>
<Division number="300" book="ap2">

<Paragraph number="471" type="verses" book="ap2">
_Yattha yatthūpapajjāmi,_  
_tassa kammassa vāhasā;_  
_Tattha tattheva rājūnaṃ,_  
_mahesittamakārayiṃ._  

</Paragraph>

</Division>
<Division number="301" book="ap2">

<Paragraph number="472" type="verses" book="ap2">
_Tato cutā manussatte,_  
_rājūnaṃ cakkavattinaṃ;_  
_Maṇḍalīnañca rājūnaṃ,_  
_mahesittamakārayiṃ._  

</Paragraph>

</Division>
<Division number="302" book="ap2">

<Paragraph number="473" type="verses" book="ap2">
_Sampattiṃ anubhotvāna,_  
_devesu manujesu ca;_  
_Sabbattha sukhitā hutvā,_  
_nekakappesu saṃsariṃ._  

</Paragraph>

</Division>
<Division number="303" book="ap2">

<Paragraph number="474" type="verses" book="ap2">
_Ekanavutito kappe,_  
_vipassī lokanāyako;_  
_Uppajji cārudassano,_  
_sabbadhammavipassako._  

</Paragraph>

</Division>
<Division number="304" book="ap2">

<Paragraph number="475" type="verses" book="ap2">
_Tamahaṃ lokanāyakaṃ,_  
_upetvā narasārathiṃ;_  
_Dhammaṃ bhaṇitaṃ sutvāna,_  
_pabbajiṃ anagāriyaṃ._  

</Paragraph>

</Division>
<Division number="305" book="ap2">

<Paragraph number="476" type="verses" book="ap2">
_Dasavassasahassāni,_  
_tassa vīrassa sāsane;_  
_Brahmacariyaṃ caritvāna,_  
_yuttayogā bahussutā._  

</Paragraph>

</Division>
<Division number="306" book="ap2">

<Paragraph number="477" type="verses" book="ap2">
_Paccayākārakusalā,_  
_catusaccavisāradā;_  
_Nipuṇā cittakathikā,_  
_satthusāsanakārikā._  

</Paragraph>

</Division>
<Division number="307" book="ap2">

<Paragraph number="478" type="verses" book="ap2">
_Tato cutāhaṃ tusitaṃ,_  
_upapannā yasassinī;_  
_Abhibhomi tahiṃ aññe,_  
_brahmacārīphalenahaṃ._  

</Paragraph>

</Division>
<Division number="308" book="ap2">

<Paragraph number="479" type="verses" book="ap2">
_Yattha yatthūpapannāhaṃ,_  
_mahābhogā mahaddhanā;_  
_Medhāvinī rūpavatī,_  
_vinītaparisāpi ca._  

</Paragraph>

</Division>
<Division number="309" book="ap2">

<Paragraph number="480" type="verses" book="ap2">
_Bhavāmi tena kammena,_  
_yogena jinasāsane;_  
_Sabbā sampattiyo mayhaṃ,_  
_sulabhā manaso piyā._  

</Paragraph>

</Division>
<Division number="310" book="ap2">

<Paragraph number="481" type="verses" book="ap2">
_Yopi me bhavate bhattā,_  
_yattha yattha gatāyapi;_  
_Vimāneti na maṃ koci,_  
_paṭipattibalena me._  

</Paragraph>

</Division>
<Division number="311" book="ap2">

<Paragraph number="482" type="verses" book="ap2">
_Imamhi bhaddake kappe,_  
_brahmabandhu mahāyaso;_  
_Nāmena koṇāgamano,_  
_uppajji vadataṃ varo._  

</Paragraph>

</Division>
<Division number="312" book="ap2">

<Paragraph number="483" type="verses" book="ap2">
_Tadā hi bārāṇasiyaṃ,_  
_susamiddhakulappajā;_  
_Dhanañjānī sumedhā ca,_  
_ahampi ca tayo janā._  

</Paragraph>

</Division>
<Division number="313" book="ap2">

<Paragraph number="484" type="verses" book="ap2">
_Saṃghārāmamadāsimha,_  
_dānasahāyikā pure;_  
_Saṃghassa ca vihārampi,_  
_uddissa kārikā mayaṃ._  

</Paragraph>

</Division>
<Division number="314" book="ap2">

<Paragraph number="485" type="verses" book="ap2">
_Tato cutā mayaṃ sabbā,_  
_tāvatiṃsūpagā ahuṃ;_  
_Yasasā aggataṃ pattā,_  
_manussesu tatheva ca._  

</Paragraph>

</Division>
<Division number="315" book="ap2">

<Paragraph number="486" type="verses" book="ap2">
_Imasmiṃyeva kappamhi,_  
_brahmabandhu mahāyaso;_  
_Kassapo nāma gottena,_  
_uppajji vadataṃ varo._  

</Paragraph>

</Division>
<Division number="316" book="ap2">

<Paragraph number="487" type="verses" book="ap2">
_Upaṭṭhāko mahesissa,_  
_tadā āsi narissaro;_  
_Kāsirājā kikī nāma,_  
_bārāṇasipuruttame._  

</Paragraph>

</Division>
<Division number="317" book="ap2">

<Paragraph number="488" type="verses" book="ap2">
_Tassāsiṃ jeṭṭhikā dhītā,_  
_samaṇī iti vissutā;_  
_Dhammaṃ sutvā jinaggassa,_  
_pabbajjaṃ samarocayiṃ._  

</Paragraph>

</Division>
<Division number="318" book="ap2">

<Paragraph number="489" type="verses" book="ap2">
_Anujāni na no tāto,_  
_agāreva tadā mayaṃ;_  
_Vīsavassasahassāni,_  
_vicarimha atanditā._  

</Paragraph>

</Division>
<Division number="319" book="ap2">

<Paragraph number="490" type="verses" book="ap2">
_Komāribrahmacariyaṃ,_  
_rājakaññā sukhedhitā;_  
_Buddhopaṭṭhānaniratā,_  
_muditā satta dhītaro._  

</Paragraph>

</Division>
<Division number="320" book="ap2">

<Paragraph number="491" type="verses" book="ap2">
_Samaṇī samaṇaguttā ca,_  
_bhikkhunī bhikkhudāyikā;_  
_Dhammā ceva sudhammā ca,_  
_sattamī saṃghadāyikā._  

</Paragraph>

</Division>
<Division number="321" book="ap2">

<Paragraph number="492" type="verses" book="ap2">
_Ahaṃ uppalavaṇṇā ca,_  
_paṭācārā ca kuṇḍalā;_  
_Kisāgotamī dhammadinnā,_  
_visākhā hoti sattamī._  

</Paragraph>

</Division>
<Division number="322" book="ap2">

<Paragraph number="493" type="verses" book="ap2">
_Kadāci so narādicco,_  
_dhammaṃ desesi abbhutaṃ;_  
_Mahānidānasuttantaṃ,_  
_sutvā taṃ pariyāpuṇiṃ._  

</Paragraph>

</Division>
<Division number="323" book="ap2">

<Paragraph number="494" type="verses" book="ap2">
_Tehi kammehi sukatehi,_  
_cetanāpaṇidhīhi ca;_  
_Jahitvā mānusaṃ dehaṃ,_  
_tāvatiṃsamagacchahaṃ._  

</Paragraph>

</Division>
<Division number="324" book="ap2">

<Paragraph number="495" type="verses" book="ap2">
_Pacchime ca bhave dāni,_  
_sākalāya puruttame;_  
_Rañño maddassa dhītāmhi,_  
_manāpā dayitā piyā._  

</Paragraph>

</Division>
<Division number="325" book="ap2">

<Paragraph number="496" type="verses" book="ap2">
_Saha me jātamattamhi,_  
_khemaṃ tamhi pure ahu;_  
_Tato khemāti nāmaṃ me,_  
_guṇato upapajjatha._  

</Paragraph>

</Division>
<Division number="326" book="ap2">

<Paragraph number="497" type="verses" book="ap2">
_Yadāhaṃ yobbanaṃ pattā,_  
_rūpalāvaññabhūsitā;_  
_Tadā adāsi maṃ tāto,_  
_bimbisārassa rājino._  

</Paragraph>

</Division>
<Division number="327" book="ap2">

<Paragraph number="498" type="verses" book="ap2">
_Tassāhaṃ suppiyā āsiṃ,_  
_rūpake lāyane ratā;_  
_Rūpānaṃ dosavādīti,_  
_na upesiṃ mahādayaṃ._  

</Paragraph>

</Division>
<Division number="328" book="ap2">

<Paragraph number="499" type="verses" book="ap2">
_Bimbisāro tadā rājā,_  
_mamānuggahabuddhiyā;_  
_Vaṇṇayitvā veḷuvanaṃ,_  
_gāyake gāpayī mamaṃ._  

</Paragraph>

</Division>
<Division number="329" book="ap2">

<Paragraph number="500" type="verses" book="ap2">
_Rammaṃ veḷuvanaṃ yena,_  
_na diṭṭhaṃ sugatālayaṃ;_  
_Na tena nandanaṃ diṭṭhaṃ,_  
_iti maññāmase mayaṃ._  

</Paragraph>

</Division>
<Division number="330" book="ap2">

<Paragraph number="501" type="verses" book="ap2">
_Yena veḷuvanaṃ diṭṭhaṃ,_  
_naranandananandanaṃ;_  
_Sudiṭṭhaṃ nandanaṃ tena,_  
_amarindasunandanaṃ._  

</Paragraph>

</Division>
<Division number="331" book="ap2">

<Paragraph number="502" type="verses" book="ap2">
_Vihāya nandanaṃ devā,_  
_otaritvā mahītalaṃ;_  
_Rammaṃ veḷuvanaṃ disvā,_  
_na tappanti suvimhitā._  

</Paragraph>

</Division>
<Division number="332" book="ap2">

<Paragraph number="503" type="verses" book="ap2">
_Rājapuññena nibbattaṃ,_  
_buddhapuññena bhūsitaṃ;_  
_Ko vattā tassa nissesaṃ,_  
_vanassa guṇasañcayaṃ._  

</Paragraph>

</Division>
<Division number="333" book="ap2">

<Paragraph number="504" type="verses" book="ap2">
_Taṃ sutvā vanasamiddhaṃ,_  
_mama sotamanoharaṃ;_  
_Daṭṭhukāmā tamuyyānaṃ,_  
_rañño ārocayiṃ tadā._  

</Paragraph>

</Division>
<Division number="334" book="ap2">

<Paragraph number="505" type="verses" book="ap2">
_Mahatā parivārena,_  
_tadā ca so mahīpati;_  
_Maṃ pesesi tamuyyānaṃ,_  
_dassanāya samussukaṃ._  

</Paragraph>

</Division>
<Division number="335" book="ap2">

<Paragraph number="506" type="verses" book="ap2">
_‘Gaccha passa mahābhoge,_  
_vanaṃ nettarasāyanaṃ;_  
_Yaṃ sadā bhāti siriyā,_  
_sugatābhānurañjitaṃ’._  

</Paragraph>

</Division>
<Division number="336" book="ap2">

<Paragraph number="507" type="verses" book="ap2">
_‘Yadā ca piṇḍāya muni,_  
_giribbajapuruttamaṃ;_  
_Paviṭṭhohaṃ tadāyeva,_  
_vanaṃ daṭṭhumupāgamiṃ’._  

</Paragraph>

</Division>
<Division number="337" book="ap2">

<Paragraph number="508" type="verses" book="ap2">
_Tadā taṃ phullavipinaṃ,_  
_nānābhamarakūjitaṃ;_  
_Kokilāgītasahitaṃ,_  
_mayūragaṇanaccitaṃ._  

</Paragraph>

</Division>
<Division number="338" book="ap2">

<Paragraph number="509" type="verses" book="ap2">
_Appasaddamanākiṇṇaṃ,_  
_nānācaṅkamabhūsitaṃ;_  
_Kuṭimaṇḍapasaṃkiṇṇaṃ,_  
_yogīvaravirājitaṃ._  

</Paragraph>

</Division>
<Division number="339" book="ap2">

<Paragraph number="510" type="verses" book="ap2">
_Vicarantī amaññissaṃ,_  
_‘saphalaṃ nayanaṃ mama’;_  
_Tatthāpi taruṇaṃ bhikkhuṃ,_  
_yuttaṃ disvā vicintayiṃ._  

</Paragraph>

</Division>
<Division number="340" book="ap2">

<Paragraph number="511" type="verses" book="ap2">
_‘Īdise vipine ramme,_  
_ṭhitoyaṃ navayobbane;_  
_Vasantamiva kantena,_  
_rūpena ca samanvito._  

</Paragraph>

</Division>
<Division number="341" book="ap2">

<Paragraph number="512" type="verses" book="ap2">
_Nisinno rukkhamūlamhi,_  
_muṇḍo saṅghāṭipāruto;_  
_Jhāyate vatayaṃ bhikkhu,_  
_hitvā visayajaṃ ratiṃ._  

</Paragraph>

</Division>
<Division number="342" book="ap2">

<Paragraph number="513" type="verses" book="ap2">
_Nanu nāma gahaṭṭhena,_  
_kāmaṃ bhutvā yathāsukhaṃ;_  
_Pacchā jiṇṇena dhammoyaṃ,_  
_caritabbo subhaddako’._  

</Paragraph>

</Division>
<Division number="343" book="ap2">

<Paragraph number="514" type="verses" book="ap2">
_‘Suññakan’ti viditvāna,_  
_‘gandhagehaṃ jinālayaṃ’;_  
_Upetvā jinamaddakkhaṃ,_  
_udayantaṃva bhākaraṃ._  

</Paragraph>

</Division>
<Division number="344" book="ap2">

<Paragraph number="515" type="verses" book="ap2">
_Ekakaṃ sukhamāsīnaṃ,_  
_bījamānaṃ varitthiyā;_  
_Disvānevaṃ vicintesiṃ,_  
_‘nāyaṃ lūkho narāsabho._  

</Paragraph>

</Division>
<Division number="345" book="ap2">

<Paragraph number="516" type="verses" book="ap2">
_Sā kaññā kanakābhāsā,_  
_padumānanalocanā;_  
_Bimboṭṭhī kundadasanā,_  
_manonettarasāyanā._  

</Paragraph>

</Division>
<Division number="346" book="ap2">

<Paragraph number="517" type="verses" book="ap2">
_Hemadolābhasavanā,_  
_kalikākārasutthanī;_  
_Vedimajjhāva sussoṇī,_  
_rambhoru cārubhūsanā._  

</Paragraph>

</Division>
<Division number="347" book="ap2">

<Paragraph number="518" type="verses" book="ap2">
_Rattaṃsakupasambyānā,_  
_nīlamaṭṭhanivāsanā;_  
_Atappaneyyarūpena,_  
_hāsabhāvasamanvitā’._  

</Paragraph>

</Division>
<Division number="348" book="ap2">

<Paragraph number="519" type="verses" book="ap2">
_Disvā tamevaṃ cintesiṃ,_  
_‘ahoyamabhirūpinī;_  
_Na mayānena nettena,_  
_diṭṭhapubbā kudācanaṃ’._  

</Paragraph>

</Division>
<Division number="349" book="ap2">

<Paragraph number="520" type="verses" book="ap2">
_Tato jarābhibhūtā sā,_  
_vivaṇṇā vikatānanā;_  
_Bhinnadantā setasirā,_  
_salālā vadanāsuci._  

</Paragraph>

</Division>
<Division number="350" book="ap2">

<Paragraph number="521" type="verses" book="ap2">
_Saṃkhittakaṇṇā setakkhī,_  
_lambāsubhapayodharā;_  
_Valivitatasabbaṅgī,_  
_sirāvitatadehinī._  

</Paragraph>

</Division>
<Division number="351" book="ap2">

<Paragraph number="522" type="verses" book="ap2">
_Nataṅgā daṇḍadutiyā,_  
_upphāsulikatā kisā;_  
_Pavedhamānā patitā,_  
_nissasantī muhuṃ muhuṃ._  

</Paragraph>

</Division>
<Division number="352" book="ap2">

<Paragraph number="523" type="verses" book="ap2">
_Tato me āsi saṃvego,_  
_abbhuto lomahaṃsano;_  
_‘Dhiratthu rūpaṃ asuciṃ,_  
_ramante yattha bālisā’._  

</Paragraph>

</Division>
<Division number="353" book="ap2">

<Paragraph number="524" type="verses" book="ap2">
_Tadā mahākāruṇiko,_  
_disvā saṃviggamānasaṃ;_  
_Udaggacitto sugato,_  
_imā gāthā abhāsatha._  

</Paragraph>

</Division>
<Division number="354" book="ap2">

<Paragraph number="525" type="verses" book="ap2">
_‘Āturaṃ asuciṃ pūtiṃ,_  
_passa kheme samussayaṃ;_  
_Uggharantaṃ paggharantaṃ,_  
_bālānaṃ abhinanditaṃ._  

</Paragraph>

</Division>
<Division number="355" book="ap2">

<Paragraph number="526" type="verses" book="ap2">
_Asubhāya cittaṃ bhāvehi,_  
_ekaggaṃ susamāhitaṃ;_  
_Sati kāyagatā tyatthu,_  
_nibbidā bahulā bhava._  

</Paragraph>

</Division>
<Division number="356" book="ap2">

<Paragraph number="527" type="verses" book="ap2">
_Yathā idaṃ tathā etaṃ,_  
_yathā etaṃ tathā idaṃ;_  
_Ajjhattañca bahiddhā ca,_  
_kāye chandaṃ virājaya._  

</Paragraph>

</Division>
<Division number="357" book="ap2">

<Paragraph number="528" type="verses" book="ap2">
_Animittañca bhāvehi,_  
_mānānusayamujjaha;_  
_Tato mānābhisamayā,_  
_upasantā carissasi._  

</Paragraph>

</Division>
<Division number="358" book="ap2">

<Paragraph number="529" type="verses" book="ap2">
_Ye rāgarattānupatanti sotaṃ,_  
_Sayaṃ kataṃ makkaṭakova jālaṃ;_  
_Etampi chetvāna paribbajanti,_  
_Anapekkhino kāmasukhaṃ pahāya’._  

</Paragraph>

</Division>
<Division number="359" book="ap2">

<Paragraph number="530" type="verses" book="ap2">
_Tato kallitacittaṃ maṃ,_  
_ñatvāna narasārathi;_  
_Mahānidānaṃ desesi,_  
_suttantaṃ vinayāya me._  

</Paragraph>

</Division>
<Division number="360" book="ap2">

<Paragraph number="531" type="verses" book="ap2">
_Sutvā suttantaseṭṭhaṃ taṃ,_  
_pubbasaññamanussariṃ;_  
_Tattha ṭhitāvahaṃ santī,_  
_dhammacakkhuṃ visodhayiṃ._  

</Paragraph>

</Division>
<Division number="361" book="ap2">

<Paragraph number="532" type="verses" book="ap2">
_Nipatitvā mahesissa,_  
_pādamūlamhi tāvade;_  
_Accayaṃ desanatthāya,_  
_idaṃ vacanamabraviṃ._  

</Paragraph>

</Division>
<Division number="362" book="ap2">

<Paragraph number="533" type="verses" book="ap2">
_‘Namo te sabbadassāvī,_  
_namo te karuṇākara;_  
_Namo te tiṇṇasaṃsāra,_  
_namo te amataṃdada._  

</Paragraph>

</Division>
<Division number="363" book="ap2">

<Paragraph number="534" type="verses" book="ap2">
_Diṭṭhigahanapakkhandā,_  
_kāmarāgavimohitā;_  
_Tayā sammā upāyena,_  
_vinītā vinaye ratā._  

</Paragraph>

</Division>
<Division number="364" book="ap2">

<Paragraph number="535" type="verses" book="ap2">
_Adassanena vibhogā,_  
_tādisānaṃ mahesinaṃ;_  
_Anubhonti mahādukkhaṃ,_  
_sattā saṃsārasāgare._  

</Paragraph>

</Division>
<Division number="365" book="ap2">

<Paragraph number="536" type="verses" book="ap2">
_Yadāhaṃ lokasaraṇaṃ,_  
_araṇaṃ araṇantaguṃ;_  
_Nāddasāmi adūraṭṭhaṃ,_  
_desayāmi tamaccayaṃ._  

</Paragraph>

</Division>
<Division number="366" book="ap2">

<Paragraph number="537" type="verses" book="ap2">
_Mahāhitaṃ varadadaṃ,_  
_ahitoti visaṅkitā;_  
_Nopesiṃ rūpaniratā,_  
_desayāmi tamaccayaṃ’._  

</Paragraph>

</Division>
<Division number="367" book="ap2">

<Paragraph number="538" type="verses" book="ap2">
_Tadā madhuranigghoso,_  
_mahākāruṇiko jino;_  
_Avoca tiṭṭha khemeti,_  
_siñcanto amatena maṃ._  

</Paragraph>

</Division>
<Division number="368" book="ap2">

<Paragraph number="539" type="verses" book="ap2">
_Tadā paṇamya sirasā,_  
_katvā ca naṃ padakkhiṇaṃ;_  
_Gantvā disvā narapatiṃ,_  
_idaṃ vacanamabraviṃ._  

</Paragraph>

</Division>
<Division number="369" book="ap2">

<Paragraph number="540" type="verses" book="ap2">
_‘Aho sammā upāyo te,_  
_cintitoyamarindama;_  
_Vanadassanakāmāya,_  
_diṭṭho nibbānato muni._  

</Paragraph>

</Division>
<Division number="370" book="ap2">

<Paragraph number="541" type="verses" book="ap2">
_Yadi te ruccate rāja,_  
_sāsane tassa tādino;_  
_Pabbajissāmi rūpehaṃ,_  
_nibbinnā munivāṇinā’._  


</Paragraph>
</Division>

<Paragraph number="542" type="center" book="ap2">
Dutiyaṃ bhāṇavāraṃ.


</Paragraph>

<Division number="371" book="ap2">

<Paragraph number="543" type="verses" book="ap2">
_Añjaliṃ paggahetvāna,_  
_tadāha sa mahīpati;_  
_‘Anujānāmi te bhadde,_  
_pabbajjā tava sijjhatu’._  

</Paragraph>

</Division>
<Division number="372" book="ap2">

<Paragraph number="544" type="verses" book="ap2">
_Pabbajitvā tadā cāhaṃ,_  
_addhamāse upaṭṭhite;_  
_Dīpodayañca bhedañca,_  
_disvā saṃviggamānasā._  

</Paragraph>

</Division>
<Division number="373" book="ap2">

<Paragraph number="545" type="verses" book="ap2">
_Nibbinnā sabbasaṅkhāre,_  
_paccayākārakovidā;_  
_Caturoghe atikkamma,_  
_arahattamapāpuṇiṃ._  

</Paragraph>

</Division>
<Division number="374" book="ap2">

<Paragraph number="546" type="verses" book="ap2">
_Iddhīsu ca vasī āsiṃ,_  
_dibbāya sotadhātuyā;_  
_Cetopariyañāṇassa,_  
_vasī cāpi bhavāmahaṃ._  

</Paragraph>

</Division>
<Division number="375" book="ap2">

<Paragraph number="547" type="verses" book="ap2">
_Pubbenivāsaṃ jānāmi,_  
_dibbacakkhu visodhitaṃ;_  
_Sabbāsavā parikkhīṇā,_  
_natthi dāni punabbhavo._  

</Paragraph>

</Division>
<Division number="376" book="ap2">

<Paragraph number="548" type="verses" book="ap2">
_Atthadhammaniruttīsu,_  
_paṭibhāne tatheva ca;_  
_Parisuddhaṃ mama ñāṇaṃ,_  
_uppannaṃ buddhasāsane._  

</Paragraph>

</Division>
<Division number="377" book="ap2">

<Paragraph number="549" type="verses" book="ap2">
_Kusalāhaṃ visuddhīsu,_  
_kathāvatthuvisāradā;_  
_Abhidhammanayaññū ca,_  
_vasippattāmhi sāsane._  

</Paragraph>

</Division>
<Division number="378" book="ap2">

<Paragraph number="550" type="verses" book="ap2">
_Tato toraṇavatthusmiṃ,_  
_raññā kosalasāminā;_  
_Pucchitā nipuṇe pañhe,_  
_byākarontī yathātathaṃ._  

</Paragraph>

</Division>
<Division number="379" book="ap2">

<Paragraph number="551" type="verses" book="ap2">
_Tadā sa rājā sugataṃ,_  
_upasaṅkamma pucchatha;_  
_Tatheva buddho byākāsi,_  
_yathā te byākatā mayā._  

</Paragraph>

</Division>
<Division number="380" book="ap2">

<Paragraph number="552" type="verses" book="ap2">
_Jino tasmiṃ guṇe tuṭṭho,_  
_etadagge ṭhapesi maṃ;_  
_Mahāpaññānamaggāti,_  
_bhikkhunīnaṃ naruttamo._  

</Paragraph>

</Division>
<Division number="381" book="ap2">

<Paragraph number="553" type="verses" book="ap2">
_Kilesā jhāpitā mayhaṃ,_  
_ …pe… _  
_viharāmi anāsavā._  

</Paragraph>

</Division>
<Division number="382" book="ap2">

<Paragraph number="554" type="verses" book="ap2">
_Svāgataṃ vata me āsi,_  
_ …pe… _  
_kataṃ buddhassa sāsanaṃ._  

</Paragraph>

</Division>
<Division number="383" book="ap2">

<Paragraph number="555" type="verses" book="ap2">
_Paṭisambhidā catasso,_  
_ …pe… _  
_kataṃ buddhassa sāsanaṃ”._  

</Paragraph>

<Paragraph number="556" book="ap2">
Itthaṃ sudaṃ khemā bhikkhunī imā gāthāyo abhāsitthāti.

</Paragraph>
</Division>

<Paragraph number="557" type="center" book="ap2">
Khemātheriyāpadānaṃ aṭṭhamaṃ.
</Paragraph>