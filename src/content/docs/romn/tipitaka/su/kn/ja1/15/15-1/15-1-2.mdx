---
title: "15.1.2 Cittasambhūtajātaka"
tableOfContents: false
sidebar:
  order: 7
type: "tipitaka"
basket: "su"
book: "ja1"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="24" book="ja1" bookNo="22" page="158">

<Paragraph number="2877" type="verses" book="ja1">
_“Sabbaṃ narānaṃ saphalaṃ suciṇṇaṃ,_  
_Na kammunā kiñcana moghamatthi;_  
_Passāmi sambhūtaṃ mahānubhāvaṃ,_  
_Sakammunā puññaphalūpapannaṃ._  

</Paragraph>

</Division>
<Division number="25" book="ja1" bookNo="22" page="158">

<Paragraph number="2878" type="verses" book="ja1">
_Sabbaṃ narānaṃ saphalaṃ suciṇṇaṃ,_  
_Na kammunā kiñcana moghamatthi;_  
_Kaccinnu cittassapi evamevaṃ,_  
_Iddho mano tassa yathāpi mayhaṃ”._  

</Paragraph>

</Division>
<Division number="26" book="ja1" bookNo="22" page="158">

<Paragraph number="2879" type="verses" book="ja1">
_“Sabbaṃ narānaṃ saphalaṃ suciṇṇaṃ,_  
_Na kammunā kiñcana moghamatthi;_  
_Cittampi jānāhi tatheva deva,_  
_Iddho mano tassa yathāpi tuyhaṃ”._  

</Paragraph>

</Division>
<Division number="27" book="ja1" bookNo="22" page="158">

<Paragraph number="2880" type="verses" book="ja1">
_“Bhavaṃ nu citto sutamaññato te,_  
_Udāhu te koci naṃ etadakkhā;_  
_Gāthā sugītā na mamatthi kaṅkhā,_  
_Dadāmi te gāmavaraṃ satañca”._  

</Paragraph>

</Division>
<Division number="28" book="ja1" bookNo="22" page="158">

<Paragraph number="2881" type="verses" book="ja1">
_“Na cāhaṃ citto sutamaññato me,_  
_Isī ca me etamatthaṃ asaṃsi;_  
_‘Gantvāna rañño paṭigāhi gāthaṃ,_  
_Api te varaṃ attamano dadeyya’”._  

</Paragraph>

</Division>
<Division number="29" book="ja1" bookNo="22" page="158">

<Paragraph number="2882" type="verses" book="ja1">
_“Yojentu ve rājarathe,_  
_sukate cittasibbane;_  
_Kacchaṃ nāgānaṃ bandhatha,_  
_gīveyyaṃ paṭimuñcatha._  

</Paragraph>

</Division>
<Division number="30" book="ja1" bookNo="22" page="158">

<Paragraph number="2883" type="verses" book="ja1">
_Āhaññantu bherimudiṅgasaṅkhe,_  
_Sīghāni yānāni ca yojayantu;_  
_Ajjevahaṃ assamaṃ taṃ gamissaṃ,_  
_Yattheva dakkhissamisiṃ nisinnaṃ”._  

</Paragraph>

</Division>
<Division number="31" book="ja1" bookNo="22" page="158">

<Paragraph number="2884" type="verses" book="ja1">
_“Suladdhalābho vata me ahosi,_  
_Gāthā sugītā parisāya majjhe;_  
_Svāhaṃ isiṃ sīlavatūpapannaṃ,_  
_Disvā patīto sumanohamasmi”._  

</Paragraph>

</Division>
<Division number="32" book="ja1" bookNo="22" page="158">

<Paragraph number="2885" type="verses" book="ja1">
_“Āsanaṃ udakaṃ pajjaṃ,_  
_paṭiggaṇhātu no bhavaṃ;_  
_Agghe bhavantaṃ pucchāma,_  
_agghaṃ kurutu no bhavaṃ”._  

</Paragraph>

</Division>
<Division number="33" book="ja1" bookNo="22" page="159">

<Paragraph number="2886" type="verses" book="ja1">
_“Rammañca te āvasathaṃ karontu,_  
_Nārīgaṇehi paricārayassu;_  
_Karohi okāsamanuggahāya,_  
_Ubhopimaṃ issariyaṃ karoma”._  

</Paragraph>

</Division>
<Division number="34" book="ja1" bookNo="22" page="159">

<Paragraph number="2887" type="verses" book="ja1">
_“Disvā phalaṃ duccaritassa rāja,_  
_Atho suciṇṇassa mahāvipākaṃ;_  
_Attānameva paṭisaṃyamissaṃ,_  
_Na patthaye putta pasuṃ dhanaṃ vā._  

</Paragraph>

</Division>
<Division number="35" book="ja1" bookNo="22" page="159">

<Paragraph number="2888" type="verses" book="ja1">
_Dasevimā vassadasā,_  
_maccānaṃ idha jīvitaṃ;_  
_Apattaññeva taṃ odhiṃ,_  
_naḷo chinnova sussati._  

</Paragraph>

</Division>
<Division number="36" book="ja1" bookNo="22" page="159">

<Paragraph number="2889" type="verses" book="ja1">
_Tattha kā nandi kā khiḍḍā,_  
_kā ratī kā dhanesanā;_  
_Kiṃ me puttehi dārehi,_  
_rāja muttosmi bandhanā._  

</Paragraph>

</Division>
<Division number="37" book="ja1" bookNo="22" page="159">

<Paragraph number="2890" type="verses" book="ja1">
_Sohaṃ evaṃ pajānāmi,_  
_maccu me nappamajjati;_  
_Antakenādhipannassa,_  
_kā ratī kā dhanesanā._  

</Paragraph>

</Division>
<Division number="38" book="ja1" bookNo="22" page="159">

<Paragraph number="2891" type="verses" book="ja1">
_Jāti narānaṃ adhamā janinda,_  
_Caṇḍālayoni dvipadākaniṭṭhā;_  
_Sakehi kammehi supāpakehi,_  
_Caṇḍālagabbhe avasimha pubbe._  

</Paragraph>

</Division>
<Division number="39" book="ja1" bookNo="22" page="159">

<Paragraph number="2892" type="verses" book="ja1">
_Caṇḍālāhumha avantīsu,_  
_migā nerañjaraṃ pati;_  
_Ukkusā nammadātīre,_  
_tyajja brāhmaṇakhattiyā._  

</Paragraph>

</Division>
<Division number="40" book="ja1" bookNo="22" page="159">

<Paragraph number="2893" type="verses" book="ja1">
_Upanīyati jīvitamappamāyu,_  
_Jarūpanītassa na santi tāṇā;_  
_Karohi pañcāla mameta vākyaṃ,_  
_Mākāsi kammāni dukkhudrayāni._  

</Paragraph>

</Division>
<Division number="41" book="ja1" bookNo="22" page="159">

<Paragraph number="2894" type="verses" book="ja1">
_Upanīyati jīvitamappamāyu,_  
_Jarūpanītassa na santi tāṇā;_  
_Karohi pañcāla mameta vākyaṃ,_  
_Mākāsi kammāni dukkhapphalāni._  

</Paragraph>

</Division>
<Division number="42" book="ja1" bookNo="22" page="160">

<Paragraph number="2895" type="verses" book="ja1">
_Upanīyati jīvitamappamāyu,_  
_Jarūpanītassa na santi tāṇā;_  
_Karohi pañcāla mameta vākyaṃ,_  
_Mākāsi kammāni rajassirāni._  

</Paragraph>

</Division>
<Division number="43" book="ja1" bookNo="22" page="160">

<Paragraph number="2896" type="verses" book="ja1">
_Upanīyati jīvitamappamāyu,_  
_Vaṇṇaṃ jarā hanti narassa jiyyato;_  
_Karohi pañcāla mameta vākyaṃ,_  
_Mākāsi kammaṃ nirayūpapattiyā”._  

</Paragraph>

</Division>
<Division number="44" book="ja1" bookNo="22" page="160">

<Paragraph number="2897" type="verses" book="ja1">
_“Addhā hi saccaṃ vacanaṃ tavetaṃ,_  
_Yathā isī bhāsasi evametaṃ;_  
_Kāmā ca me santi anapparūpā,_  
_Te duccajā mādisakena bhikkhu._  

</Paragraph>

</Division>
<Division number="45" book="ja1" bookNo="22" page="160">

<Paragraph number="2898" type="verses" book="ja1">
_Nāgo yathā paṅkamajjhe byasanno,_  
_Passaṃ thalaṃ nābhisambhoti gantuṃ;_  
_Evampahaṃ kāmapaṅke byasanno,_  
_Na bhikkhuno maggamanubbajāmi._  

</Paragraph>

</Division>
<Division number="46" book="ja1" bookNo="22" page="160">

<Paragraph number="2899" type="verses" book="ja1">
_Yathāpi mātā ca pitā ca puttaṃ,_  
_Anusāsare kinti sukhī bhaveyya;_  
_Evampi maṃ tvaṃ anusāsa bhante,_  
_Yathā ciraṃ pecca sukhī bhaveyyaṃ”._  

</Paragraph>

</Division>
<Division number="47" book="ja1" bookNo="22" page="160">

<Paragraph number="2900" type="verses" book="ja1">
_“No ce tuvaṃ ussahase janinda,_  
_Kāme ime mānusake pahātuṃ;_  
_Dhammiṃ baliṃ paṭṭhapayassu rāja,_  
_Adhammakāro tava māhu raṭṭhe._  

</Paragraph>

</Division>
<Division number="48" book="ja1" bookNo="22" page="160">

<Paragraph number="2901" type="verses" book="ja1">
_Dūtā vidhāvantu disā catasso,_  
_Nimantakā samaṇabrāhmaṇānaṃ;_  
_Te annapānena upaṭṭhahassu,_  
_Vatthena senāsanapaccayena ca._  

</Paragraph>

</Division>
<Division number="49" book="ja1" bookNo="22" page="161">

<Paragraph number="2902" type="verses" book="ja1">
_Annena pānena pasannacitto,_  
_Santappaya samaṇabrāhmaṇe ca;_  
_Datvā ca bhutvā ca yathānubhāvaṃ,_  
_Anindito saggamupehi ṭhānaṃ._  

</Paragraph>

</Division>
<Division number="50" book="ja1" bookNo="22" page="161">

<Paragraph number="2903" type="verses" book="ja1">
_Sace ca taṃ rāja mado saheyya,_  
_Nārīgaṇehi paricārayantaṃ;_  
_Imameva gāthaṃ manasī karohi,_  
_Bhāsesi cenaṃ parisāya majjhe._  

</Paragraph>

</Division>
<Division number="51" book="ja1" bookNo="22" page="161">

<Paragraph number="2904" type="verses" book="ja1">
_Abbhokāsasayo jantu,_  
_vajantyā khīrapāyito;_  
_Parikiṇṇo suvānehi,_  
_svājja rājāti vuccatī”ti._  


</Paragraph>
</Division>

<Paragraph number="2905" type="center" book="ja1">
Cittasambhūtajātakaṃ dutiyaṃ.
</Paragraph>