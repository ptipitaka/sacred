---
title: "6.2.4 Suvaṇṇakakkaṭajātaka"
tableOfContents: false
sidebar:
  order: 5
type: "tipitaka"
basket: "su"
book: "ja1"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="95" book="ja1">

<Paragraph number="1427" type="verses" book="ja1">
_“Siṅgīmigo āyatacakkhunetto,_  
_Aṭṭhittaco vārisayo alomo;_  
_Tenābhibhūto kapaṇaṃ rudāmi,_  
_Hare sakhā kissa nu maṃ jahāsi”._  

</Paragraph>

</Division>
<Division number="96" book="ja1">

<Paragraph number="1428" type="verses" book="ja1">
_So passasanto mahatā phaṇena,_  
_Bhujaṅgamo kakkaṭamajjhapatto;_  
_Sakhā sakhāraṃ paritāyamāno,_  
_Bhujaṅgamaṃ kakkaṭako gahesi._  

</Paragraph>

</Division>
<Division number="97" book="ja1">

<Paragraph number="1429" type="verses" book="ja1">
_“Na vāyasaṃ no pana kaṇhasappaṃ,_  
_Ghāsatthiko kakkaṭako adeyya;_  
_Pucchāmi taṃ āyatacakkhunetta,_  
_Atha kissa hetumha ubho gahītā”._  

</Paragraph>

</Division>
<Division number="98" book="ja1">

<Paragraph number="1430" type="verses" book="ja1">
_“Ayaṃ puriso mama atthakāmo,_  
_Yo maṃ gahetvāna dakāya neti;_  
_Tasmiṃ mate dukkhamanappakaṃ me,_  
_Ahañca eso ca ubho na homa._  

</Paragraph>

</Division>
<Division number="99" book="ja1">

<Paragraph number="1431" type="verses" book="ja1">
_Mamañca disvāna pavaddhakāyaṃ,_  
_Sabbo jano hiṃsitumeva micche;_  
_Sāduñca thūlañca muduñca maṃsaṃ,_  
_Kākāpi maṃ disvāna viheṭhayeyyuṃ”._  

</Paragraph>

</Division>
<Division number="100" book="ja1">

<Paragraph number="1432" type="verses" book="ja1">
_“Sacetassa hetumha ubho gahītā,_  
_Uṭṭhātu poso visamāvamāmi;_  
_Mamañca kākañca pamuñca khippaṃ,_  
_Pure visaṃ gāḷhamupeti maccaṃ”._  

</Paragraph>

</Division>
<Division number="101" book="ja1">

<Paragraph number="1433" type="verses" book="ja1">
_“Sappaṃ pamokkhāmi na tāva kākaṃ,_  
_Paṭibandhako hohiti tāva kāko;_  
_Purisañca disvāna sukhiṃ arogaṃ,_  
_Kākaṃ pamokkhāmi yatheva sappaṃ”._  

</Paragraph>

</Division>
<Division number="102" book="ja1">

<Paragraph number="1434" type="verses" book="ja1">
_“Kāko tadā devadatto ahosi,_  
_Māro pana kaṇhasappo ahosi;_  
_Ānandabhaddo kakkaṭako ahosi,_  
_Ahaṃ tadā brāhmaṇo homi satthā”ti._  


</Paragraph>
</Division>

<Paragraph number="1435" type="center" book="ja1">
Suvaṇṇakakkaṭajātakaṃ catutthaṃ.
</Paragraph>