---
title: "12.1.7 Kosiyajātaka"
tableOfContents: false
sidebar:
  order: 8
type: "tipitaka"
basket: "su"
book: "ja1"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="73" book="ja1">

<Paragraph number="2317" type="verses" book="ja1">
_“Neva kiṇāmi napi vikkiṇāmi,_  
_Na cāpi me sannicayo ca atthi;_  
_Sukiccharūpaṃ vatidaṃ parittaṃ,_  
_Patthodano nālamayaṃ duvinnaṃ”._  

</Paragraph>

</Division>
<Division number="74" book="ja1">

<Paragraph number="2318" type="verses" book="ja1">
_“Appamhā appakaṃ dajjā,_  
_anumajjhato majjhakaṃ;_  
_Bahumhā bahukaṃ dajjā,_  
_adānaṃ nupapajjati._  

</Paragraph>

</Division>
<Division number="75" book="ja1">

<Paragraph number="2319" type="verses" book="ja1">
_Taṃ taṃ vadāmi kosiya,_  
_dehi dānāni bhuñja ca”._  
_Ariyamaggaṃ samārūha,_  
_nekāsī labhate sukhaṃ._  

</Paragraph>

</Division>
<Division number="76" book="ja1">

<Paragraph number="2320" type="verses" book="ja1">
_“Moghañcassa hutaṃ hoti,_  
_moghañcāpi samīhitaṃ;_  
_Atithismiṃ yo nisinnasmiṃ,_  
_eko bhuñjati bhojanaṃ._  

</Paragraph>

</Division>
<Division number="77" book="ja1">

<Paragraph number="2321" type="verses" book="ja1">
_Taṃ taṃ vadāmi kosiya,_  
_dehi dānāni bhuñja ca;_  
_Ariyamaggaṃ samārūha,_  
_nekāsī labhate sukhaṃ”._  

</Paragraph>

</Division>
<Division number="78" book="ja1">

<Paragraph number="2322" type="verses" book="ja1">
_“Saccañcassa hutaṃ hoti,_  
_saccañcāpi samīhitaṃ;_  
_Atithismiṃ yo nisinnasmiṃ,_  
_neko bhuñjati bhojanaṃ._  

</Paragraph>

</Division>
<Division number="79" book="ja1">

<Paragraph number="2323" type="verses" book="ja1">
_Taṃ taṃ vadāmi kosiya,_  
_dehi dānāni bhuñja ca;_  
_Ariyamaggaṃ samārūha,_  
_nekāsī labhate sukhaṃ”._  

</Paragraph>

</Division>
<Division number="80" book="ja1">

<Paragraph number="2324" type="verses" book="ja1">
_“Sarañca juhati poso,_  
_bahukāya gayāya ca;_  
_Doṇe timbarutitthasmiṃ,_  
_sīghasote mahāvahe._  

</Paragraph>

</Division>
<Division number="81" book="ja1">

<Paragraph number="2325" type="verses" book="ja1">
_Atra cassa hutaṃ hoti,_  
_atra cassa samīhitaṃ;_  
_Atithismiṃ yo nisinnasmiṃ,_  
_neko bhuñjati bhojanaṃ._  

</Paragraph>

</Division>
<Division number="82" book="ja1">

<Paragraph number="2326" type="verses" book="ja1">
_Taṃ taṃ vadāmi kosiya,_  
_dehi dānāni bhuñja ca;_  
_Ariyamaggaṃ samārūha,_  
_nekāsī labhate sukhaṃ”._  

</Paragraph>

</Division>
<Division number="83" book="ja1">

<Paragraph number="2327" type="verses" book="ja1">
_“Baḷisañhi so nigilati,_  
_dīghasuttaṃ sabandhanaṃ;_  
_Atithismiṃ yo nisinnasmiṃ,_  
_eko bhuñjati bhojanaṃ._  

</Paragraph>

</Division>
<Division number="84" book="ja1">

<Paragraph number="2328" type="verses" book="ja1">
_Taṃ taṃ vadāmi kosiya,_  
_dehi dānāni bhuñja ca;_  
_Ariyamaggaṃ samārūha,_  
_nekāsī labhate sukhaṃ”._  

</Paragraph>

</Division>
<Division number="85" book="ja1">

<Paragraph number="2329" type="verses" book="ja1">
_“Uḷāravaṇṇā vata brāhmaṇā ime,_  
_Ayañca vo sunakho kissa hetu;_  
_Uccāvacaṃ vaṇṇanibhaṃ vikubbati,_  
_Akkhātha no brāhmaṇā ke nu tumhe”._  

</Paragraph>

</Division>
<Division number="86" book="ja1">

<Paragraph number="2330" type="verses" book="ja1">
_“Cando ca suriyo ca ubho idhāgatā,_  
_Ayaṃ pana mātali devasārathi;_  
_Sakkohamasmi tidasānamindo,_  
_Eso ca kho pañcasikhoti vuccati”._  

</Paragraph>

</Division>
<Division number="87" book="ja1">

<Paragraph number="2331" type="verses" book="ja1">
_“Pāṇissarā mudiṅgā ca,_  
_murajālambarāni ca;_  
_Suttamenaṃ pabodhenti,_  
_paṭibuddho ca nandati”._  

</Paragraph>

</Division>
<Division number="88" book="ja1">

<Paragraph number="2332" type="verses" book="ja1">
_“Ye kecime maccharino kadariyā,_  
_Paribhāsakā samaṇabrāhmaṇānaṃ;_  
_Idheva nikkhippa sarīradehaṃ,_  
_Kāyassa bhedā nirayaṃ vajanti”._  

</Paragraph>

</Division>
<Division number="89" book="ja1">

<Paragraph number="2333" type="verses" book="ja1">
_“Ye kecime suggatimāsamānā,_  
_Dhamme ṭhitā saṃyame saṃvibhāge;_  
_Idheva nikkhippa sarīradehaṃ,_  
_Kāyassa bhedā sugatiṃ vajanti._  

</Paragraph>

</Division>
<Division number="90" book="ja1">

<Paragraph number="2334" type="verses" book="ja1">
_Tvaṃ nosi ñāti purimāsu jātisu,_  
_So maccharī rosako pāpadhammo;_  
_Taveva atthāya idhāgatamhā,_  
_Mā pāpadhammo nirayaṃ gamittha”._  

</Paragraph>

</Division>
<Division number="91" book="ja1">

<Paragraph number="2335" type="verses" book="ja1">
_“Addhā hi maṃ vo hitakāmā,_  
_yaṃ maṃ samanusāsatha;_  
_Sohaṃ tathā karissāmi,_  
_sabbaṃ vuttaṃ hitesibhi._  

</Paragraph>

</Division>
<Division number="92" book="ja1">

<Paragraph number="2336" type="verses" book="ja1">
_Esāhamajjeva upāramāmi,_  
_Na cāpihaṃ kiñci kareyya pāpaṃ;_  
_Na cāpi me kiñci adeyyamatthi,_  
_Na cāpidatvā udakaṃ pivāmi._  

</Paragraph>

</Division>
<Division number="93" book="ja1">

<Paragraph number="2337" type="verses" book="ja1">
_Evañca me dadato sabbakālaṃ,_  
_Bhogā ime vāsava khīyissanti;_  
_Tato ahaṃ pabbajissāmi sakka,_  
_Hitvāna kāmāni yathodhikānī”ti._  


</Paragraph>
</Division>

<Paragraph number="2338" type="center" book="ja1">
Kosiyajātakaṃ sattamaṃ.
</Paragraph>