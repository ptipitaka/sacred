---
title: "5.1.7 Laṭukikajātaka"
tableOfContents: false
sidebar:
  order: 8
type: "tipitaka"
basket: "su"
book: "ja1"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="39" book="ja1">

<Paragraph number="1190" type="verses" book="ja1">
_“Vandāmi taṃ kuñjara saṭṭhihāyanaṃ,_  
_Āraññakaṃ yūthapatiṃ yasassiṃ;_  
_Pakkhehi taṃ pañjalikaṃ karomi,_  
_Mā me vadhī puttake dubbalāya”._  

</Paragraph>

</Division>
<Division number="40" book="ja1">

<Paragraph number="1191" type="verses" book="ja1">
_“Vandāmi taṃ kuñjara ekacāriṃ,_  
_Āraññakaṃ pabbatasānugocaraṃ;_  
_Pakkhehi taṃ pañjalikaṃ karomi,_  
_Mā me vadhī puttake dubbalāya”._  

</Paragraph>

</Division>
<Division number="41" book="ja1">

<Paragraph number="1192" type="verses" book="ja1">
_“Vadhissāmi te laṭukike puttakāni,_  
_Kiṃ me tuvaṃ kāhasi dubbalāsi;_  
_Sataṃ sahassānipi tādisīnaṃ,_  
_Vāmena pādena papothayeyyaṃ”._  

</Paragraph>

</Division>
<Division number="42" book="ja1">

<Paragraph number="1193" type="verses" book="ja1">
_“Na heva sabbattha balena kiccaṃ,_  
_Balañhi bālassa vadhāya hoti;_  
_Karissāmi te nāgarājā anatthaṃ,_  
_Yo me vadhī puttake dubbalāya”._  

</Paragraph>

</Division>
<Division number="43" book="ja1">

<Paragraph number="1194" type="verses" book="ja1">
_“Kākañca passa laṭukikaṃ,_  
_Maṇḍūkaṃ nīlamakkhikaṃ;_  
_Ete nāgaṃ aghātesuṃ,_  
_Passa verassa verinaṃ;_  
_Tasmā hi veraṃ na kayirātha,_  
_Appiyenapi kenacī”ti._  


</Paragraph>
</Division>

<Paragraph number="1195" type="center" book="ja1">
Laṭukikajātakaṃ sattamaṃ.
</Paragraph>