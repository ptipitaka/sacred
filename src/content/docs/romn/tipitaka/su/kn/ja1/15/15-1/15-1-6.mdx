---
title: "15.1.6 Cūḷahaṃsajātaka"
tableOfContents: false
sidebar:
  order: 11
type: "tipitaka"
basket: "su"
book: "ja1"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="133" book="ja1">

<Paragraph number="2990" type="verses" book="ja1">
_“Ete haṃsā pakkamanti,_  
_vakkaṅgā bhayameritā;_  
_Harittaca hemavaṇṇa,_  
_kāmaṃ sumukha pakkama._  

</Paragraph>

</Division>
<Division number="134" book="ja1">

<Paragraph number="2991" type="verses" book="ja1">
_Ohāya maṃ ñātigaṇā,_  
_ekaṃ pāsavasaṃ gataṃ;_  
_Anapekkhamānā gacchanti,_  
_kiṃ eko avahiyyasi._  

</Paragraph>

</Division>
<Division number="135" book="ja1">

<Paragraph number="2992" type="verses" book="ja1">
_Pateva patataṃ seṭṭha,_  
_natthi baddhe sahāyatā;_  
_Mā anīghāya hāpesi,_  
_kāmaṃ sumukha pakkama”._  

</Paragraph>

</Division>
<Division number="136" book="ja1">

<Paragraph number="2993" type="verses" book="ja1">
_“Nāhaṃ ‘dukkhapareto’ti,_  
_dhataraṭṭha tuvaṃ jahe;_  
_Jīvitaṃ maraṇaṃ vā me,_  
_tayā saddhiṃ bhavissati”._  

</Paragraph>

</Division>
<Division number="137" book="ja1">

<Paragraph number="2994" type="verses" book="ja1">
_“Etadariyassa kalyāṇaṃ,_  
_yaṃ tvaṃ sumukha bhāsasi;_  
_Tañca vīmaṃsamānohaṃ,_  
_‘patatetaṃ’ avassajiṃ”._  

</Paragraph>

</Division>
<Division number="138" book="ja1">

<Paragraph number="2995" type="verses" book="ja1">
_“Apadena padaṃ yāti,_  
_antalikkhacaro dijo;_  
_Ārā pāsaṃ na bujjhi tvaṃ,_  
_haṃsānaṃ pavaruttama”._  

</Paragraph>

</Division>
<Division number="139" book="ja1">

<Paragraph number="2996" type="verses" book="ja1">
_“Yadā parābhavo hoti,_  
_poso jīvitasaṅkhaye;_  
_Atha jālañca pāsañca,_  
_āsajjāpi na bujjhati”._  

</Paragraph>

</Division>
<Division number="140" book="ja1">

<Paragraph number="2997" type="verses" book="ja1">
_“Ete haṃsā pakkamanti,_  
_vakkaṅgā bhayameritā;_  
_Harittaca hemavaṇṇa,_  
_tvaññeva avahiyyasi._  

</Paragraph>

</Division>
<Division number="141" book="ja1">

<Paragraph number="2998" type="verses" book="ja1">
_Ete bhutvā ca pitvā ca,_  
_pakkamanti vihaṅgamā;_  
_Anapekkhamānā vakkaṅgā,_  
_tvaññeveko upāsasi._  

</Paragraph>

</Division>
<Division number="142" book="ja1">

<Paragraph number="2999" type="verses" book="ja1">
_Kiṃ nu tyāyaṃ dijo hoti,_  
_mutto baddhaṃ upāsasi;_  
_Ohāya sakuṇā yanti,_  
_kiṃ eko avahiyyasi”._  

</Paragraph>

</Division>
<Division number="143" book="ja1">

<Paragraph number="3000" type="verses" book="ja1">
_“Rājā me so dijo mitto,_  
_sakhā pāṇasamo ca me;_  
_Neva naṃ vijahissāmi,_  
_yāva kālassa pariyāyaṃ”._  

</Paragraph>

</Division>
<Division number="144" book="ja1">

<Paragraph number="3001" type="verses" book="ja1">
_“Yo ca tvaṃ sakhino hetu,_  
_pāṇaṃ cajitumicchasi;_  
_So te sahāyaṃ muñcāmi,_  
_hotu rājā tavānugo”._  

</Paragraph>

</Division>
<Division number="145" book="ja1">

<Paragraph number="3002" type="verses" book="ja1">
_“Evaṃ luddaka nandassu,_  
_saha sabbehi ñātibhi;_  
_Yathāhamajja nandāmi,_  
_muttaṃ disvā dijādhipaṃ”._  

</Paragraph>

</Division>
<Division number="146" book="ja1">

<Paragraph number="3003" type="verses" book="ja1">
_“Kaccinnu bhoto kusalaṃ,_  
_kacci bhoto anāmayaṃ;_  
_Kacci raṭṭhamidaṃ phītaṃ,_  
_dhammena manusāsasi”._  

</Paragraph>

</Division>
<Division number="147" book="ja1">

<Paragraph number="3004" type="verses" book="ja1">
_“Kusalañceva me haṃsa,_  
_atho haṃsa anāmayaṃ;_  
_Atho raṭṭhamidaṃ phītaṃ,_  
_dhammena manusāsahaṃ”._  

</Paragraph>

</Division>
<Division number="148" book="ja1">

<Paragraph number="3005" type="verses" book="ja1">
_“Kacci bhoto amaccesu,_  
_doso koci na vijjati;_  
_Kacci ārā amittā te,_  
_chāyā dakkhiṇatoriva”._  

</Paragraph>

</Division>
<Division number="149" book="ja1">

<Paragraph number="3006" type="verses" book="ja1">
_“Athopi me amaccesu,_  
_doso koci na vijjati;_  
_Atho ārā amittā me,_  
_chāyā dakkhiṇatoriva”._  

</Paragraph>

</Division>
<Division number="150" book="ja1">

<Paragraph number="3007" type="verses" book="ja1">
_“Kacci te sādisī bhariyā,_  
_assavā piyabhāṇinī;_  
_Puttarūpayasūpetā,_  
_tava chandavasānugā”._  

</Paragraph>

</Division>
<Division number="151" book="ja1">

<Paragraph number="3008" type="verses" book="ja1">
_“Atho me sādisī bhariyā,_  
_assavā piyabhāṇinī;_  
_Puttarūpayasūpetā,_  
_mama chandavasānugā”._  

</Paragraph>

</Division>
<Division number="152" book="ja1">

<Paragraph number="3009" type="verses" book="ja1">
_“Kacci te bahavo puttā,_  
_sujātā raṭṭhavaḍḍhana;_  
_Paññājavena sampannā,_  
_sammodanti tato tato”._  

</Paragraph>

</Division>
<Division number="153" book="ja1">

<Paragraph number="3010" type="verses" book="ja1">
_“Satameko ca me puttā,_  
_dhataraṭṭha mayā sutā;_  
_Tesaṃ tvaṃ kiccamakkhāhi,_  
_nāvarujjhanti te vaco”._  

</Paragraph>

</Division>
<Division number="154" book="ja1">

<Paragraph number="3011" type="verses" book="ja1">
_“Upapannopi ce hoti,_  
_jātiyā vinayena vā;_  
_Atha pacchā kurute yogaṃ,_  
_kicche āpāsu sīdati._  

</Paragraph>

</Division>
<Division number="155" book="ja1">

<Paragraph number="3012" type="verses" book="ja1">
_Tassa saṃhīrapaññassa,_  
_vivaro jāyate mahā;_  
_Rattimandhova rūpāni,_  
_thūlāni manupassati._  

</Paragraph>

</Division>
<Division number="156" book="ja1">

<Paragraph number="3013" type="verses" book="ja1">
_Asāre sārayogaññū,_  
_matiṃ na tveva vindati;_  
_Sarabhova giriduggasmiṃ,_  
_antarāyeva sīdati._  

</Paragraph>

</Division>
<Division number="157" book="ja1">

<Paragraph number="3014" type="verses" book="ja1">
_Hīnajaccopi ce hoti,_  
_uṭṭhātā dhitimā naro;_  
_Ācārasīlasampanno,_  
_nise aggīva bhāsati._  

</Paragraph>

</Division>
<Division number="158" book="ja1">

<Paragraph number="3015" type="verses" book="ja1">
_Etaṃ me upamaṃ katvā,_  
_putte vijjāsu vācaya;_  
_Saṃvirūḷhetha medhāvī,_  
_khette bījaṃva vuṭṭhiyā”ti._  


</Paragraph>
</Division>

<Paragraph number="3016" type="center" book="ja1">
Cūḷahaṃsajātakaṃ chaṭṭhaṃ.
</Paragraph>