---
title: "10.1.6 Kaṇhadīpāyanajātaka"
tableOfContents: false
sidebar:
  order: 13
type: "tipitaka"
basket: "su"
book: "ja1"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="62" book="ja1" bookNo="22" page="46">

<Paragraph number="1975" type="verses" book="ja1">
_“Sattāhamevāhaṃ pasannacitto,_  
_Puññatthiko ācariṃ brahmacariyaṃ;_  
_Athāparaṃ yaṃ caritaṃ mamedaṃ,_  
_Vassāni paññāsa samādhikāni;_  
_Akāmakovāpi ahaṃ carāmi,_  
_Etena saccena suvatthi hotu;_  
_Hataṃ visaṃ jīvatu yaññadatto”._  

</Paragraph>

</Division>
<Division number="63" book="ja1" bookNo="22" page="47">

<Paragraph number="1976" type="verses" book="ja1">
_“Yasmā dānaṃ nābhinandiṃ kadāci,_  
_Disvānahaṃ atithiṃ vāsakāle;_  
_Na cāpi me appiyataṃ aveduṃ,_  
_Bahussutā samaṇabrāhmaṇā ca”._  
_Akāmakovāpi ahaṃ dadāmi,_  
_Etena saccena suvatthi hotu;_  
_Hataṃ visaṃ jīvatu yaññadatto._  

</Paragraph>

</Division>
<Division number="64" book="ja1" bookNo="22" page="47">

<Paragraph number="1977" type="verses" book="ja1">
_“Āsīviso tāta pahūtatejo,_  
_Yo taṃ adaṃsī sacarā udicca;_  
_Tasmiñca me appiyatāya ajja,_  
_Pitari ca te natthi koci viseso;_  
_Etena saccena suvatthi hotu,_  
_Hataṃ visaṃ jīvatu yaññadatto”._  

</Paragraph>

</Division>
<Division number="65" book="ja1" bookNo="22" page="47">

<Paragraph number="1978" type="verses" book="ja1">
_“Santā dantāyeva paribbajanti,_  
_Aññatra kaṇhā natthākāmarūpā;_  
_Dīpāyana kissa jigucchamāno,_  
_Akāmako carasi brahmacariyaṃ”._  

</Paragraph>

</Division>
<Division number="66" book="ja1" bookNo="22" page="47">

<Paragraph number="1979" type="verses" book="ja1">
_“Saddhāya nikkhamma punaṃ nivatto,_  
_So eḷamūgova bālo vatāyaṃ;_  
_Etassa vādassa jigucchamāno,_  
_Akāmako carāmi brahmacariyaṃ;_  
_Viññuppasatthañca satañca ṭhānaṃ,_  
_Evampahaṃ puññakaro bhavāmi”._  

</Paragraph>

</Division>
<Division number="67" book="ja1" bookNo="22" page="47">

<Paragraph number="1980" type="verses" book="ja1">
_“Samaṇe tuvaṃ brāhmaṇe addhike ca,_  
_Santappayāsi annapānena bhikkhaṃ;_  
_Opānabhūtaṃva gharaṃ tava yidaṃ,_  
_Annena pānena upetarūpaṃ;_  
_Atha kissa vādassa jigucchamāno,_  
_Akāmako dānamimaṃ dadāsi”._  

</Paragraph>

</Division>
<Division number="68" book="ja1" bookNo="22" page="47">

<Paragraph number="1981" type="verses" book="ja1">
_“Pitaro ca me āsuṃ pitāmahā ca,_  
_Saddhā ahuṃ dānapatī vadaññū;_  
_Taṃ kullavattaṃ anuvattamāno,_  
_Māhaṃ kule antimagandhano ahuṃ;_  
_Etassa vādassa jigucchamāno,_  
_Akāmako dānamimaṃ dadāmi”._  

</Paragraph>

</Division>
<Division number="69" book="ja1" bookNo="22" page="48">

<Paragraph number="1982" type="verses" book="ja1">
_“Dahariṃ kumāriṃ asamatthapaññaṃ,_  
_Yaṃ tānayiṃ ñātikulā sugatte;_  
_Na cāpi me appiyataṃ avedi,_  
_Aññatra kāmā paricārayantā;_  
_Atha kena vaṇṇena mayā te bhoti,_  
_Saṃvāsadhammo ahu evarūpo”._  

</Paragraph>

</Division>
<Division number="70" book="ja1" bookNo="22" page="48">

<Paragraph number="1983" type="verses" book="ja1">
_“Ārā dūre nayidha kadāci atthi,_  
_Paramparā nāma kule imasmiṃ;_  
_Taṃ kullavattaṃ anuvattamānā,_  
_Māhaṃ kule antimagandhinī ahuṃ;_  
_Etassa vādassa jigucchamānā,_  
_Akāmikā paddhacarāmhi tuyhaṃ”._  

</Paragraph>

</Division>
<Division number="71" book="ja1" bookNo="22" page="48">

<Paragraph number="1984" type="verses" book="ja1">
_“Maṇḍabya bhāsiṃ yamabhāsaneyyaṃ,_  
_Taṃ khamyataṃ puttakahetu majja;_  
_Puttapemā na idha paratthi kiñci,_  
_So no ayaṃ jīvati yaññadatto”ti._  


</Paragraph>
</Division>

<Paragraph number="1985" type="center" book="ja1">
Kaṇhadīpāyanajātakaṃ chaṭṭhaṃ.
</Paragraph>