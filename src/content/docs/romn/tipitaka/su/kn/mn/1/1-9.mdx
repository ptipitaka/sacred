---
title: "1.9 Māgaṇḍiyasuttaniddesa"
tableOfContents: false
sidebar:
  order: 16
type: "tipitaka"
basket: "su"
book: "mn"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Paragraph number="677" type="center" book="mn">
Atha māgaṇḍiyasuttaniddesaṃ vakkhati—
</Paragraph>

<Division number="70" book="mn" bookNo="24" page="140">

<Paragraph number="678" type="verses" book="mn">
_<Emphasis>Disvāna taṇhaṃ aratiṃ ragañca,</Emphasis>_  
_<Emphasis>Nāhosi chando api methunasmiṃ;</Emphasis>_  
_<Emphasis>Kimevidaṃ muttakarīsapuṇṇaṃ,</Emphasis>_  
_<Emphasis>Pādāpi naṃ samphusituṃ na icche.</Emphasis>_  

</Paragraph>

<Paragraph number="679" book="mn">
<Emphasis>Disvāna taṇhaṃ aratiṃ ragañca, nāhosi chando api methunasmin</Emphasis>ti. Taṇhañca aratiñca ragañca māradhītaro disvā passitvā methunadhamme chando vā rāgo vā pemaṃ vā nāhosīti—  disvāna taṇhaṃ aratiṃ ragañca nāhosi chando api methunasmiṃ.
</Paragraph>

<Paragraph number="680" book="mn">
<Emphasis>Kimevidaṃ muttakarīsapuṇṇaṃ, pādāpi naṃ samphusituṃ na icche</Emphasis>ti. Kimevidaṃ sarīraṃ muttapuṇṇaṃ karīsapuṇṇaṃ semhapuṇṇaṃ ruhirapuṇṇaṃ aṭṭhisaṅghātanhārusambandhaṃ rudhiramaṃsāvalepanaṃ cammavinaddhaṃ chaviyā paṭicchannaṃ chiddāvachiddaṃ uggharantaṃ paggharantaṃ kimisaṅghanisevitaṃ nānākalimalaparipūraṃ pādena akkamituṃ na iccheyya, kuto pana saṃvāso vā samāgamo vāti—  kimevidaṃ muttakarīsapuṇṇaṃ, pādāpi naṃ samphusituṃ na icche. Anacchariyañcetaṃ manusso dibbe kāme patthayanto mānusake kāme na iccheyya, mānusake vā kāme patthayanto dibbe kāme na iccheyya. Yaṃ tvaṃ ubhopi na icchasi na sādiyasi na patthesi na pihesi nābhijappasi, kiṃ te dassanaṃ, katamāya tvaṃ diṭṭhiyā samannāgatoti pucchatīti.
</Paragraph>

<Paragraph number="681" book="mn">
Tenāha bhagavā—
</Paragraph>

<Paragraph number="682" type="verses" book="mn">
_“Disvāna taṇhaṃ aratiṃ ragañca,_  
_Nāhosi chando api methunasmiṃ;_  
_Kimevidaṃ muttakarīsapuṇṇaṃ,_  
_Pādāpi naṃ samphusituṃ na icche”ti._  

</Paragraph>

</Division>
<Division number="71" book="mn" bookNo="24" page="141">

<Paragraph number="683" type="verses" book="mn">
_<Emphasis>Etādisañce ratanaṃ na icchasi,</Emphasis>_  
_<Emphasis>Nāriṃ narindehi bahūhi patthitaṃ;</Emphasis>_  
_<Emphasis>Diṭṭhigataṃ sīlavataṃ nu jīvitaṃ,</Emphasis>_  
_<Emphasis>Bhavūpapattiñca vadesi kīdisaṃ.</Emphasis>_  

</Paragraph>

</Division>
<Division number="72" book="mn" bookNo="24" page="141">

<Paragraph number="684" type="verses" book="mn">
_<Emphasis>Idaṃ vadāmīti na tassa hoti,</Emphasis> __(māgaṇḍiyāti bhagavā)___  
_<Emphasis>Dhammesu niccheyya samuggahītaṃ;</Emphasis>_  
_<Emphasis>Passañca diṭṭhīsu anuggahāya,</Emphasis>_  
_<Emphasis>Ajjhattasantiṃ pacinaṃ adassaṃ.</Emphasis>_  

</Paragraph>

<Paragraph number="685" book="mn">
<Emphasis>Idaṃ vadāmīti na tassa hotī</Emphasis>ti. <Emphasis>Idaṃ vadāmī</Emphasis>ti idaṃ vadāmi, etaṃ vadāmi, ettakaṃ vadāmi, ettāvatā vadāmi, idaṃ diṭṭhigataṃ vadāmi—  “sassato loko”ti vā …pe…  “neva hoti na na hoti tathāgato paraṃ maraṇā”ti vā. <Emphasis>Na tassa hotī</Emphasis>ti na mayhaṃ hoti, “ettāvatā vadāmī”ti na tassa hotīti—  idaṃ vadāmīti na tassa hoti.
</Paragraph>

<Paragraph number="686" book="mn">
<Emphasis>Māgaṇḍiyā</Emphasis>ti bhagavā taṃ brāhmaṇaṃ nāmena ālapati. <Emphasis>Bhagavā</Emphasis>ti gāravādhivacanaṃ …pe…  sacchikā paññatti yadidaṃ bhagavāti—  māgaṇḍiyāti bhagavā.
</Paragraph>

<Paragraph number="687" book="mn">
<Emphasis>Dhammesu niccheyya samuggahītan</Emphasis>ti. <Emphasis>Dhammesū</Emphasis>ti dvāsaṭṭhiyā diṭṭhigatesu. <Emphasis>Niccheyyā</Emphasis>ti nicchinitvā vinicchinitvā vicinitvā pavicinitvā tulayitvā tīrayitvā vibhāvayitvā vibhūtaṃ katvā. <Emphasis>Samuggahītan</Emphasis>ti odhiggāho bilaggāho varaggāho koṭṭhāsaggāho uccayaggāho samuccayaggāho, “idaṃ saccaṃ tacchaṃ tathaṃ bhūtaṃ yāthāvaṃ aviparītan”ti gahitaṃ parāmaṭṭhaṃ abhiniviṭṭhaṃ ajjhositaṃ adhimuttaṃ, natthi na santi na saṃvijjati nupalabbhati, pahīnaṃ samucchinnaṃ vūpasantaṃ paṭipassaddhaṃ abhabbuppattikaṃ ñāṇagginā daḍḍhanti—  dhammesu niccheyya samuggahītaṃ.
</Paragraph>

<Paragraph number="688" book="mn">
<Emphasis>Passañca diṭṭhīsu anuggahāyā</Emphasis>ti. Diṭṭhīsu ādīnavaṃ passanto diṭṭhiyo na gaṇhāmi na parāmasāmi nābhinivisāmi. Atha vā na gaṇhitabbā na parāmasitabbā nābhinivisitabbāti. Evampi passañca diṭṭhīsu anuggahāya.
</Paragraph>

<Paragraph number="689" book="mn">
Atha vā “sassato loko, idameva saccaṃ moghamaññan”ti diṭṭhigatametaṃ diṭṭhigahanaṃ diṭṭhikantāro diṭṭhivisūkāyikaṃ diṭṭhivipphanditaṃ diṭṭhisaṃyojanaṃ, sadukkhaṃ savighātaṃ saupāyāsaṃ sapariḷāhaṃ, na nibbidāya na virāgāya na nirodhāya na upasamāya na abhiññāya na sambodhāya na nibbānāya saṃvattatīti. Diṭṭhīsu ādīnavaṃ passanto diṭṭhiyo na gaṇhāmi na parāmasāmi nābhinivisāmi. Atha vā na gaṇhitabbā na parāmasitabbā nābhinivisitabbāti. Evampi passañca diṭṭhīsu anuggahāya.
</Paragraph>

<Paragraph number="690" book="mn">
Atha vā “asassato loko, antavā loko, anantavā loko, taṃ jīvaṃ taṃ sarīraṃ, aññaṃ jīvaṃ aññaṃ sarīraṃ, hoti tathāgato paraṃ maraṇā, na hoti tathāgato paraṃ maraṇā, hoti ca na ca hoti tathāgato paraṃ maraṇā, neva hoti na na hoti tathāgato paraṃ maraṇā, idameva saccaṃ moghamaññan”ti diṭṭhigatametaṃ diṭṭhigahanaṃ diṭṭhikantāro diṭṭhivisūkāyikaṃ diṭṭhivipphanditaṃ diṭṭhisaṃyojanaṃ, sadukkhaṃ savighātaṃ saupāyāsaṃ sapariḷāhaṃ na nibbidāya na virāgāya na nirodhāya na upasamāya na abhiññāya na sambodhāya na nibbānāya saṃvattatīti. Diṭṭhīsu ādīnavaṃ passanto diṭṭhiyo na gaṇhāmi na parāmasāmi nābhinivisāmi. Atha vā na gaṇhitabbā na parāmasitabbā nābhinivisitabbāti. Evampi passañca diṭṭhīsu anuggahāya.
</Paragraph>

<Paragraph number="691" book="mn">
Atha vā imā diṭṭhiyo evaṃgahitā evaṃparāmaṭṭhā evaṃgatikā bhavissanti evaṃabhisamparāyāti. Diṭṭhīsu ādīnavaṃ passanto diṭṭhiyo na gaṇhāmi na parāmasāmi nābhinivisāmi. Atha vā na gaṇhitabbā na parāmasitabbā nābhinivisitabbāti. Evampi passañca diṭṭhīsu anuggahāya.
</Paragraph>

<Paragraph number="692" book="mn">
Atha vā imā diṭṭhiyo nirayasaṃvattanikā tiracchānayonisaṃvattanikā pettivisayasaṃvattanikāti. Diṭṭhīsu ādīnavaṃ passanto diṭṭhiyo na gaṇhāmi na parāmasāmi nābhinivisāmi. Atha vā na gaṇhitabbā na parāmasitabbā nābhinivisitabbāti. Evampi passañca diṭṭhīsu anuggahāya.
</Paragraph>

<Paragraph number="693" book="mn">
Atha vā imā diṭṭhiyo aniccā saṅkhatā paṭiccasamuppannā khayadhammā vayadhammā virāgadhammā nirodhadhammāti. Diṭṭhīsu ādīnavaṃ passanto diṭṭhiyo na gaṇhāmi na parāmasāmi nābhinivisāmi. Atha vā na gaṇhitabbā na parāmasitabbā nābhinivisitabbāti. Evampi passañca diṭṭhīsu anuggahāya.
</Paragraph>

<Paragraph number="694" book="mn">
<Emphasis>Ajjhattasantiṃ pacinaṃ adassan</Emphasis>ti. Ajjhattasantiṃ ajjhattaṃ rāgassa santiṃ, dosassa santiṃ, mohassa santiṃ, kodhassa…  upanāhassa…  makkhassa…  paḷāsassa…  issāya…  macchariyassa…  māyāya…  sāṭheyyassa…  thambhassa…  sārambhassa…  mānassa…  atimānassa…  madassa…  pamādassa…  sabbakilesānaṃ…  sabbaduccaritānaṃ…  sabbadarathānaṃ…  sabbapariḷāhānaṃ…  sabbasantāpānaṃ…  sabbākusalābhisaṅkhārānaṃ santiṃ upasantiṃ vūpasantiṃ nibbutiṃ paṭipassaddhiṃ santiṃ. <Emphasis>Pacinan</Emphasis>ti pacinanto vicinanto pavicinanto tulayanto tīrayanto vibhāvayanto vibhūtaṃ karonto, “sabbe saṅkhārā aniccā”ti pacinanto vicinanto pavicinanto tulayanto tīrayanto vibhāvayanto vibhūtaṃ karonto, “sabbe saṅkhārā dukkhā”ti…  “sabbe dhammā anattā”ti pacinanto vicinanto pavicinanto…  “yaṃ kiñci samudayadhammaṃ, sabbaṃ taṃ nirodhadhamman”ti pacinanto vicinanto pavicinanto tulayanto tīrayanto vibhāvayanto vibhūtaṃ karonto. <Emphasis>Adassan</Emphasis>ti adassaṃ adakkhiṃ apassiṃ paṭivijjhinti—  ajjhattasantiṃ pacinaṃ adassaṃ.
</Paragraph>

<Paragraph number="695" book="mn">
Tenāha bhagavā—
</Paragraph>

<Paragraph number="696" type="verses" book="mn">
_“Idaṃ vadāmīti na tassa hoti, __(māgaṇḍiyāti bhagavā)___  
_Dhammesu niccheyya samuggahītaṃ;_  
_Passañca diṭṭhīsu anuggahāya,_  
_Ajjhattasantiṃ pacinaṃ adassan”ti._  

</Paragraph>

</Division>
<Division number="73" book="mn" bookNo="24" page="143">

<Paragraph number="697" type="verses" book="mn">
_<Emphasis>Vinicchayā yāni pakappitāni,</Emphasis> __(iti māgaṇḍiyo)___  
_<Emphasis>Te ve munī brūsi anuggahāya;</Emphasis>_  
_<Emphasis>Ajjhattasantīti yametamatthaṃ,</Emphasis>_  
_<Emphasis>Kathaṃ nu dhīrehi paveditaṃ taṃ.</Emphasis>_  

</Paragraph>

<Paragraph number="698" book="mn">
<Emphasis>Vinicchayā yāni pakappitānī</Emphasis>ti. Vinicchayā vuccanti dvāsaṭṭhi diṭṭhigatāni diṭṭhivinicchayā. <Emphasis>Pakappitānī</Emphasis>ti kappitā pakappitā abhisaṅkhatā saṇṭhapitātipi pakappitā. Atha vā aniccā saṅkhatā paṭiccasamuppannā khayadhammā vayadhammā virāgadhammā nirodhadhammā vipariṇāmadhammātipi pakappitāti—  vinicchayā yāni pakappitāni.
</Paragraph>

<Paragraph number="699" book="mn">
<Emphasis>Iti māgaṇḍiyo</Emphasis>ti. <Emphasis>Itī</Emphasis>ti padasandhi padasaṃsaggo padapāripūrī akkharasamavāyo byañjanasiliṭṭhatā padānupubbatāpetaṃ—  itīti. <Emphasis>Māgaṇḍiyo</Emphasis>ti tassa brāhmaṇassa nāmaṃ saṅkhā samaññā paññatti vohāro—  iti māgaṇḍiyoti.
</Paragraph>

<Paragraph number="700" book="mn">
<Emphasis>Te ve munī brūsi anuggahāya, ajjhattasantīti yametamatthan</Emphasis>ti. <Emphasis>Te ve</Emphasis>ti dvāsaṭṭhi diṭṭhigatāni. <Emphasis>Munī</Emphasis>ti. <Emphasis>Monaṃ</Emphasis> vuccati ñāṇaṃ …pe…  saṅgajālamaticca so munīti. <Emphasis>Anuggahāyā</Emphasis>ti diṭṭhīsu ādīnavaṃ passanto diṭṭhiyo na gaṇhāmi na parāmasāmi nābhinivisāmīti ca bhaṇasi, ajjhattasantīti ca bhaṇasi. <Emphasis>Yametamatthan</Emphasis>ti yaṃ paramatthanti—  te ve munī brūsi anuggahāya, ajjhattasantīti yametamatthaṃ.
</Paragraph>

<Paragraph number="701" book="mn">
<Emphasis>Kathaṃ nu dhīrehi paveditaṃ tan</Emphasis>ti. <Emphasis>Kathaṃ nū</Emphasis>ti padaṃ saṃsayapucchā vimatipucchā dveḷhakapucchā anekaṃsapucchā, evaṃ nu kho nanu kho kiṃ nu kho kathaṃ nu khoti—  kathaṃ nu. <Emphasis>Dhīrehī</Emphasis>ti dhīrehi paṇḍitehi paññavantehi buddhimantehi ñāṇīhi vibhāvīhi medhāvīhi. <Emphasis>Paveditan</Emphasis>ti veditaṃ paveditaṃ ācikkhitaṃ desitaṃ paññāpitaṃ paṭṭhapitaṃ vivaṭaṃ vibhattaṃ uttānīkataṃ pakāsitanti—  kathaṃ nu dhīrehi paveditaṃ taṃ.
</Paragraph>

<Paragraph number="702" book="mn">
Tenāha so brāhmaṇo—
</Paragraph>

<Paragraph number="703" type="verses" book="mn">
_“Vinicchayā yāni pakappitāni, __(iti māgaṇḍiyo)___  
_Te ve munī brūsi anuggahāya;_  
_Ajjhattasantīti yametamatthaṃ,_  
_Kathaṃ nu dhīrehi paveditaṃ tan”ti._  

</Paragraph>

</Division>
<Division number="74" book="mn" bookNo="24" page="144">

<Paragraph number="704" type="verses" book="mn">
_<Emphasis>Na diṭṭhiyā na sutiyā na ñāṇena,</Emphasis> __(māgaṇḍiyāti bhagavā)___  
_<Emphasis>Sīlabbatenāpi na suddhimāha;</Emphasis>_  
_<Emphasis>Adiṭṭhiyā assutiyā añāṇā,</Emphasis>_  
_<Emphasis>Asīlatā abbatā nopi tena;</Emphasis>_  
_<Emphasis>Ete ca nissajja anuggahāya,</Emphasis>_  
_<Emphasis>Santo anissāya bhavaṃ na jappe.</Emphasis>_  

</Paragraph>

<Paragraph number="705" book="mn">
<Emphasis>Na diṭṭhiyā na sutiyā na ñāṇenā</Emphasis>ti. Diṭṭhenāpi suddhiṃ visuddhiṃ parisuddhiṃ, muttiṃ vimuttiṃ parimuttiṃ nāha na kathesi na bhaṇasi na dīpayasi na voharasi; sutenāpi suddhiṃ visuddhiṃ parisuddhiṃ, muttiṃ vimuttiṃ parimuttiṃ nāha na kathesi na bhaṇasi na dīpayasi na voharasi; diṭṭhasutenāpi suddhiṃ visuddhiṃ parisuddhiṃ, muttiṃ vimuttiṃ parimuttiṃ nāha na kathesi na bhaṇasi na dīpayasi na voharasi; ñāṇenāpi suddhiṃ visuddhiṃ parisuddhiṃ, muttiṃ vimuttiṃ parimuttiṃ nāha na kathesi na bhaṇasi na dīpayasi na voharasīti—  na diṭṭhiyā na sutiyā na ñāṇena.
</Paragraph>

<Paragraph number="706" book="mn">
<Emphasis>Māgaṇḍiyā</Emphasis>ti bhagavā taṃ brāhmaṇaṃ nāmena ālapati. <Emphasis>Bhagavā</Emphasis>ti gāravādhivacanaṃ …pe…  sacchikā paññatti yadidaṃ bhagavāti—  māgaṇḍiyāti bhagavā.
</Paragraph>

<Paragraph number="707" book="mn">
<Emphasis>Sīlabbatenāpi na suddhimāhā</Emphasis>ti. Sīlenāpi suddhiṃ visuddhiṃ parisuddhiṃ, muttiṃ vimuttiṃ parimuttiṃ nāha na kathesi na bhaṇasi na dīpayasi na voharasi; vatenāpi suddhiṃ visuddhiṃ parisuddhiṃ, muttiṃ vimuttiṃ parimuttiṃ nāha na kathesi na bhaṇasi na dīpayasi na voharasi; sīlabbatenāpi suddhiṃ visuddhiṃ parisuddhiṃ, muttiṃ vimuttiṃ parimuttiṃ nāha na kathesi na bhaṇasi na dīpayasi na voharasīti—  sīlabbatenāpi na suddhimāha.
</Paragraph>

<Paragraph number="708" book="mn">
<Emphasis>Adiṭṭhiyā assutiyā añāṇā, asīlatā abbatā nopi tenā</Emphasis>ti. Diṭṭhipi icchitabbā. Dasavatthukā sammādiṭṭhi—  atthi dinnaṃ, atthi yiṭṭhaṃ, atthi hutaṃ, atthi sukatadukkaṭānaṃ kammānaṃ phalaṃ vipāko, atthi ayaṃ loko, atthi paro loko, atthi mātā, atthi pitā, atthi sattā opapātikā, atthi loke samaṇabrāhmaṇā sammaggatā sammāpaṭipannā ye imañca lokaṃ parañca lokaṃ sayaṃ abhiññā sacchikatvā pavedentīti; savanampi icchitabbaṃ—  parato ghoso, suttaṃ, geyyaṃ, veyyākaraṇaṃ, gāthā, udānaṃ, itivuttakaṃ, jātakaṃ, abbhutadhammaṃ, vedallaṃ; ñāṇampi icchitabbaṃ—  kammassakatañāṇaṃ, saccānulomikañāṇaṃ, abhiññāñāṇaṃ, samāpattiñāṇaṃ; sīlampi icchitabbaṃ—  pātimokkhasaṃvaro; vatampi icchitabbaṃ—  aṭṭha dhutaṅgāni—  āraññikaṅgaṃ, piṇḍapātikaṅgaṃ, paṃsukūlikaṅgaṃ, tecīvarikaṅgaṃ, sapadānacārikaṅgaṃ, khalupacchābhattikaṅgaṃ, nesajjikaṅgaṃ, yathāsanthatikaṅganti.
</Paragraph>

<Paragraph number="709" book="mn">
<Emphasis>Adiṭṭhiyā assutiyā añāṇā, asīlatā abbatā nopi tenā</Emphasis>ti. Nāpi sammādiṭṭhimattena, nāpi savanamattena, nāpi ñāṇamattena, nāpi sīlamattena, nāpi vatamattena ajjhattasantiṃ patto hoti, nāpi vinā etehi dhammehi ajjhattasantiṃ pāpuṇāti. Api ca sambhārā ime dhammā honti ajjhattasantiṃ pāpuṇituṃ adhigantuṃ phassituṃ sacchikātunti—  adiṭṭhiyā assutiyā añāṇā asīlatā abbatā nopi tena.
</Paragraph>

<Paragraph number="710" book="mn">
<Emphasis>Ete ca nissajja anuggahāyā</Emphasis>ti. <Emphasis>Ete</Emphasis>ti kaṇhapakkhikānaṃ dhammānaṃ samugghātato pahānaṃ icchitabbaṃ, tedhātukesu kusalesu dhammesu atammayatā icchitabbā, yato kaṇhapakkhiyā dhammā samugghātapahānena pahīnā honti ucchinnamūlā tālāvatthukatā anabhāvaṃkatā āyatiṃ anuppādadhammā, tedhātukesu ca kusalesu dhammesu atammayatā hoti, ettāvatāpi na gaṇhāti na parāmasati nābhinivisati. Atha vā na gaṇhitabbā na parāmasitabbā nābhinivisitabbāti. Evampi ete ca nissajja anuggahāya. Yato taṇhā ca diṭṭhi ca māno ca pahīnā honti ucchinnamūlā tālāvatthukatā anabhāvaṃkatā āyatiṃ anuppādadhammāti, ettāvatāpi na gaṇhāti na parāmasati nābhinivisatīti. Evampi ete ca nissajja anuggahāya.
</Paragraph>

<Paragraph number="711" book="mn">
Yato puññābhisaṅkhāro ca apuññābhisaṅkhāro ca āneñjābhisaṅkhāro ca pahīnā honti ucchinnamūlā tālāvatthukatā anabhāvaṃkatā āyatiṃ anuppādadhammāti, ettāvatāpi na gaṇhāti na parāmasati nābhinivisatīti. Evampi ete ca nissajja anuggahāya.
</Paragraph>

<Paragraph number="712" book="mn">
<Emphasis>Santo anissāya bhavaṃ na jappe</Emphasis>ti. <Emphasis>Santo</Emphasis>ti rāgassa samitattā santo, dosassa samitattā santo, mohassa samitattā santo, kodhassa…  upanāhassa…  makkhassa…  paḷāsassa…  issāya…  macchariyassa…  māyāya…  sāṭheyyassa…  thambhassa…  sārambhassa…  mānassa…  atimānassa…  madassa…  pamādassa…  sabbakilesānaṃ…  sabbaduccaritānaṃ…  sabbadarathānaṃ…  sabbapariḷāhānaṃ…  sabbasantāpānaṃ…  sabbākusalābhisaṅkhārānaṃ santattā samitattā vūpasamitattā vijjhātattā nibbutattā vigatattā paṭipassaddhattā santo upasanto vūpasanto nibbuto paṭipassaddhoti—  santo.
</Paragraph>

<Paragraph number="713" book="mn">
<Emphasis>Anissāyā</Emphasis>ti dve nissayā—  taṇhānissayo ca diṭṭhinissayo ca …pe…  ayaṃ taṇhānissayo …pe…  ayaṃ diṭṭhinissayo. Taṇhānissayaṃ pahāya diṭṭhinissayaṃ paṭinissajjitvā cakkhuṃ anissāya, sotaṃ anissāya, ghānaṃ anissāya, jivhaṃ anissāya, kāyaṃ anissāya, manaṃ anissāya, rūpe…  sadde…  gandhe…  rase…  phoṭṭhabbe…  kulaṃ…  gaṇaṃ…  āvāsaṃ…  lābhaṃ…  yasaṃ…  pasaṃsaṃ…  sukhaṃ…  cīvaraṃ…  piṇḍapātaṃ…  senāsanaṃ…  gilānapaccayabhesajjaparikkhāraṃ…  kāmadhātuṃ…  rūpadhātuṃ…  arūpadhātuṃ…  kāmabhavaṃ…  rūpabhavaṃ…  arūpabhavaṃ…  saññābhavaṃ…  asaññābhavaṃ…  nevasaññānāsaññābhavaṃ…  ekavokārabhavaṃ…  catuvokārabhavaṃ…  pañcavokārabhavaṃ…  atītaṃ…  anāgataṃ…  paccuppannaṃ…  diṭṭhasutamutaviññātabbe dhamme anissāya aggaṇhitvā aparāmasitvā anabhinivisitvāti—  santo anissāya. <Emphasis>Bhavaṃ na jappe</Emphasis>ti kāmabhavaṃ na jappeyya, rūpabhavaṃ na jappeyya, arūpabhavaṃ na jappeyya nappajappeyya na abhijappeyyāti—  santo anissāya bhavaṃ na jappe.
</Paragraph>

<Paragraph number="714" book="mn">
Tenāha bhagavā—
</Paragraph>

<Paragraph number="715" type="verses" book="mn">
_“Na diṭṭhiyā na sutiyā na ñāṇena, __(māgaṇḍiyāti bhagavā)___  
_Sīlabbatenāpi na suddhimāha;_  
_Adiṭṭhiyā assutiyā añāṇā,_  
_Asīlatā abbatā nopi tena;_  
_Ete ca nissajja anuggahāya,_  
_Santo anissāya bhavaṃ na jappe”ti._  

</Paragraph>

</Division>
<Division number="75" book="mn" bookNo="24" page="147">

<Paragraph number="716" type="verses" book="mn">
_<Emphasis>No ce kira diṭṭhiyā na sutiyā na ñāṇena,</Emphasis> __(iti māgaṇḍiyo)___  
_<Emphasis>Sīlabbatenāpi na suddhimāha;</Emphasis>_  
_<Emphasis>Adiṭṭhiyā assutiyā añāṇā,</Emphasis>_  
_<Emphasis>Asīlatā abbatā nopi tena;</Emphasis>_  
_<Emphasis>Maññāmahaṃ momuhameva dhammaṃ,</Emphasis>_  
_<Emphasis>Diṭṭhiyā eke paccenti suddhiṃ.</Emphasis>_  

</Paragraph>

<Paragraph number="717" book="mn">
<Emphasis>No ce kira diṭṭhiyā na sutiyā na ñāṇenā</Emphasis>ti. Diṭṭhiyāpi suddhiṃ visuddhiṃ parisuddhiṃ, muttiṃ vimuttiṃ parimuttiṃ nāha na kathesi na bhaṇasi na dīpayasi na voharasi; sutenāpi suddhiṃ visuddhiṃ parisuddhiṃ, muttiṃ vimuttiṃ parimuttiṃ…  diṭṭhasutenāpi suddhiṃ visuddhiṃ parisuddhiṃ, muttiṃ vimuttiṃ parimuttiṃ…  ñāṇenāpi suddhiṃ visuddhiṃ parisuddhiṃ, muttiṃ vimuttiṃ parimuttiṃ nāha na kathesi na bhaṇasi na dīpayasi na voharasīti—  no ce kira diṭṭhiyā na sutiyā na ñāṇena.
</Paragraph>

<Paragraph number="718" book="mn">
<Emphasis>Iti māgaṇḍiyo</Emphasis>ti <Emphasis>itī</Emphasis>ti padasandhi …pe… . <Emphasis>Māgaṇḍiyo</Emphasis>ti tassa brāhmaṇassa nāmaṃ …pe…  iti māgaṇḍiyo.
</Paragraph>

<Paragraph number="719" book="mn">
<Emphasis>Sīlabbatenāpi na suddhimāhā</Emphasis>ti. Sīlenāpi suddhiṃ visuddhiṃ parisuddhiṃ …pe…  vatenāpi suddhiṃ visuddhiṃ parisuddhiṃ …pe…  sīlabbatenāpi suddhiṃ visuddhiṃ parisuddhiṃ, muttiṃ vimuttiṃ parimuttiṃ nāha na kathesi na bhaṇasi na dīpayasi na voharasīti—  sīlabbatenāpi na suddhimāha.
</Paragraph>

<Paragraph number="720" book="mn">
<Emphasis>Adiṭṭhiyā assutiyā añāṇā, asīlatā abbatā nopi tenā</Emphasis>ti. Diṭṭhipi icchitabbāti evaṃ bhaṇasi, savanampi icchitabbanti evaṃ bhaṇasi, ñāṇampi icchitabbanti evaṃ bhaṇasi, na sakkosi ekaṃsena anujānituṃ, napi sakkosi ekaṃsena paṭikkhipitunti—  adiṭṭhiyā assutiyā añāṇā, asīlatā abbatā nopi tena.
</Paragraph>

<Paragraph number="721" book="mn">
<Emphasis>Maññāmahaṃ momuhameva dhamman</Emphasis>ti. Momūhadhammo ayaṃ tuyhaṃ bāladhammo mūḷhadhammo aññāṇadhammo amarāvikkhepadhammoti evaṃ maññāmi evaṃ jānāmi evaṃ ājānāmi evaṃ vijānāmi evaṃ paṭivijānāmi evaṃ paṭivijjhāmīti—  maññāmahaṃ momuhameva dhammaṃ.
</Paragraph>

<Paragraph number="722" book="mn">
<Emphasis>Diṭṭhiyā eke paccenti suddhin</Emphasis>ti. Suddhidiṭṭhiyā eke samaṇabrāhmaṇā suddhiṃ visuddhiṃ parisuddhiṃ, muttiṃ vimuttiṃ parimuttiṃ paccenti; “sassato loko, idameva saccaṃ moghamaññan”ti diṭṭhiyā eke samaṇabrāhmaṇā suddhiṃ visuddhiṃ parisuddhiṃ, muttiṃ vimuttiṃ parimuttiṃ paccenti; “asassato loko …pe…  neva hoti na na hoti tathāgato paraṃ maraṇā, idameva saccaṃ moghamaññan”ti diṭṭhiyā eke samaṇabrāhmaṇā suddhiṃ visuddhiṃ parisuddhiṃ, muttiṃ vimuttiṃ parimuttiṃ paccentīti—  diṭṭhiyā eke paccenti suddhiṃ.
</Paragraph>

<Paragraph number="723" book="mn">
Tenāha so brāhmaṇo—
</Paragraph>

<Paragraph number="724" type="verses" book="mn">
_“No ce kira diṭṭhiyā na sutiyā na ñāṇena, __(iti māgaṇḍiyo)___  
_Sīlabbatenāpi na suddhimāha;_  
_Adiṭṭhiyā assutiyā añāṇā,_  
_Asīlatā abbatā nopi tena;_  
_Maññāmahaṃ momuhameva dhammaṃ,_  
_Diṭṭhiyā eke paccenti suddhin”ti._  

</Paragraph>

</Division>
<Division number="76" book="mn" bookNo="24" page="149">

<Paragraph number="725" type="verses" book="mn">
_<Emphasis>Diṭṭhiñca nissāyanupucchamāno,</Emphasis> __(māgaṇḍiyāti bhagavā)___  
_<Emphasis>Samuggahītesu pamohamāgā;</Emphasis>_  
_<Emphasis>Ito ca nāddakkhi aṇumpi saññaṃ,</Emphasis>_  
_<Emphasis>Tasmā tuvaṃ momuhato dahāsi.</Emphasis>_  

</Paragraph>

<Paragraph number="726" book="mn">
<Emphasis>Diṭṭhiñca nissāyanupucchamāno</Emphasis>ti. Māgaṇḍiyo brāhmaṇo diṭṭhiṃ nissāya diṭṭhiṃ pucchati, lagganaṃ nissāya lagganaṃ pucchati, bandhanaṃ nissāya bandhanaṃ pucchati, palibodhaṃ nissāya palibodhaṃ pucchati. <Emphasis>Anupucchamāno</Emphasis>ti punappunaṃ pucchatīti—  diṭṭhiñca nissāyanupucchamāno.
</Paragraph>

<Paragraph number="727" book="mn">
<Emphasis>Māgaṇḍiyā</Emphasis>ti bhagavā taṃ brāhmaṇaṃ nāmena ālapati. <Emphasis>Bhagavā</Emphasis>ti gāravādhivacanaṃ …pe…  sacchikā paññatti yadidaṃ bhagavāti—  māgaṇḍiyāti bhagavā.
</Paragraph>

<Paragraph number="728" book="mn">
<Emphasis>Samuggahītesu pamohamāgā</Emphasis>ti. Yā sā diṭṭhi tayā gahitā parāmaṭṭhā abhiniviṭṭhā ajjhositā adhimuttā, tāyeva tvaṃ diṭṭhiyā mūḷhosi pamūḷhosi sammūḷhosi mohaṃ āgatosi pamohaṃ āgatosi sammohaṃ āgatosi andhakāraṃ pakkhandosīti—  samuggahītesu pamohamāgā.
</Paragraph>

<Paragraph number="729" book="mn">
<Emphasis>Ito ca nāddakkhi aṇumpi saññan</Emphasis>ti. Ito ajjhattasantito vā paṭipadāto vā dhammadesanāto vā, yuttasaññaṃ pattasaññaṃ lakkhaṇasaññaṃ kāraṇasaññaṃ ṭhānasaññaṃ na paṭilabhati, kuto ñāṇanti. Evampi ito ca nāddakkhi aṇumpi saññaṃ. Atha vā aniccaṃ vā aniccasaññānulomaṃ vā, dukkhaṃ vā dukkhasaññānulomaṃ vā, anattaṃ vā anattasaññānulomaṃ vā, saññuppādamattaṃ vā sañjānitamattaṃ vā na paṭilabhati, kuto ñāṇanti. Evampi ito ca nāddakkhi aṇumpi saññaṃ.
</Paragraph>

<Paragraph number="730" book="mn">
<Emphasis>Tasmā tuvaṃ momuhato dahāsī</Emphasis>ti. <Emphasis>Tasmā</Emphasis>ti tasmā taṃkāraṇā taṃhetu tappaccayā taṃnidānā momūhadhammato bāladhammato mūḷhadhammato aññāṇadhammato amarāvikkhepadhammato dahāsi passasi dakkhasi olokesi nijjhāyasi upaparikkhasīti—  tasmā tuvaṃ momuhato dahāsi.
</Paragraph>

<Paragraph number="731" book="mn">
Tenāha bhagavā—
</Paragraph>

<Paragraph number="732" type="verses" book="mn">
_“Diṭṭhiñca nissāyanupucchamāno, __(māgaṇḍiyāti bhagavā)___  
_Samuggahītesu pamohamāgā;_  
_Ito ca nāddakkhi aṇumpi saññaṃ,_  
_Tasmā tuvaṃ momuhato dahāsī”ti._  

</Paragraph>

</Division>
<Division number="77" book="mn" bookNo="24" page="150">

<Paragraph number="733" type="verses" book="mn">
_<Emphasis>Samo visesī uda vā nihīno,</Emphasis>_  
_<Emphasis>Yo maññati so vivadetha tena;</Emphasis>_  
_<Emphasis>Tīsu vidhāsu avikampamāno,</Emphasis>_  
_<Emphasis>Samo visesīti na tassa hoti.</Emphasis>_  

</Paragraph>

<Paragraph number="734" book="mn">
<Emphasis>Samo visesī uda vā nihīno, yo maññati so vivadetha tenā</Emphasis>ti. Sadisohamasmīti vā seyyohamasmīti vā hīnohamasmīti vā yo maññati, so tena mānena tāya diṭṭhiyā tena vā puggalena kalahaṃ kareyya bhaṇḍanaṃ kareyya viggahaṃ kareyya vivādaṃ kareyya medhagaṃ kareyya—  “na tvaṃ imaṃ dhammavinayaṃ ājānāsi, ahaṃ imaṃ dhammavinayaṃ ājānāmi, kiṃ tvaṃ imaṃ dhammavinayaṃ ājānissasi, micchāpaṭipanno tvamasi, ahamasmi sammāpaṭipanno, sahitaṃ me, asahitaṃ te, pure vacanīyaṃ pacchā avaca, pacchā vacanīyaṃ pure avaca, adhiciṇṇaṃ te viparāvattaṃ, āropito te vādo, niggahito tvamasi, cara vādappamokkhāya, nibbeṭhehi vā sace pahosī”ti—  samo visesī uda vā nihīno yo maññati so vivadetha tena.
</Paragraph>

<Paragraph number="735" book="mn">
<Emphasis>Tīsu vidhāsu avikampamāno, samo visesīti na tassa hotī</Emphasis>ti. Yassetā tisso vidhā pahīnā samucchinnā vūpasantā paṭipassaddhā abhabbuppattikā ñāṇagginā daḍḍhā, so tīsu vidhāsu na kampati na vikampati, avikampamānassa puggalassa sadisohamasmīti vā seyyohamasmīti vā hīnohamasmīti vā. <Emphasis>Na tassa hotī</Emphasis>ti. Tīsu vidhāsu avikampamāno, samo visesīti—  na tassa hoti.
</Paragraph>

<Paragraph number="736" book="mn">
Tenāha bhagavā—
</Paragraph>

<Paragraph number="737" type="verses" book="mn">
_“Samo visesī uda vā nihīno,_  
_Yo maññati so vivadetha tena;_  
_Tīsu vidhāsu avikampamāno,_  
_Samo visesīti na tassa hotī”ti._  

</Paragraph>

</Division>
<Division number="78" book="mn" bookNo="24" page="151">

<Paragraph number="738" type="verses" book="mn">
_<Emphasis>Saccanti so brāhmaṇo kiṃ vadeyya,</Emphasis>_  
_<Emphasis>Musāti vā so vivadetha kena;</Emphasis>_  
_<Emphasis>Yasmiṃ samaṃ visamaṃ vāpi natthi,</Emphasis>_  
_<Emphasis>Sa kena vādaṃ paṭisaṃyujeyya.</Emphasis>_  

</Paragraph>

<Paragraph number="739" book="mn">
<Emphasis>Saccanti so brāhmaṇo kiṃ vadeyyā</Emphasis>ti. <Emphasis>Brāhmaṇo</Emphasis>ti sattannaṃ dhammānaṃ bāhitattā brāhmaṇo …pe…  asito tādi pavuccate sa brahmā. <Emphasis>Saccanti so brāhmaṇo kiṃ vadeyyā</Emphasis>ti. “Sassato loko, idameva saccaṃ moghamaññan”ti brāhmaṇo kiṃ vadeyya kiṃ katheyya kiṃ bhaṇeyya kiṃ dīpayeyya kiṃ vohareyya; “asassato loko …pe…  neva hoti na na hoti tathāgato paraṃ maraṇā, idameva saccaṃ moghamaññan”ti brāhmaṇo kiṃ vadeyya kiṃ katheyya kiṃ bhaṇeyya kiṃ dīpayeyya kiṃ vohareyyāti—  saccanti so brāhmaṇo kiṃ vadeyya.
</Paragraph>

<Paragraph number="740" book="mn">
<Emphasis>Musāti vā so vivadetha kenā</Emphasis>ti. Brāhmaṇo mayhaṃva saccaṃ, tuyhaṃ musāti kena mānena, kāya diṭṭhiyā, kena vā puggalena kalahaṃ kareyya bhaṇḍanaṃ kareyya viggahaṃ kareyya vivādaṃ kareyya medhagaṃ kareyya—  “na tvaṃ imaṃ dhammavinayaṃ ājānāsi …pe…  nibbeṭhehi vā sace pahosī”ti—  musāti vā so vivadetha kena.
</Paragraph>

<Paragraph number="741" book="mn">
<Emphasis>Yasmiṃ samaṃ visamaṃ vāpi natthī</Emphasis>ti. <Emphasis>Yasmin</Emphasis>ti yasmiṃ puggale arahante khīṇāsave sadisohamasmīti māno natthi, seyyohamasmīti māno natthi, hīnohamasmīti omāno natthi na santi na saṃvijjati nupalabbhati, pahīnaṃ samucchinnaṃ vūpasantaṃ paṭipassaddhaṃ abhabbuppattikaṃ ñāṇagginā daḍḍhanti—  yasmiṃ samaṃ visamaṃ vāpi natthi.
</Paragraph>

<Paragraph number="742" book="mn">
<Emphasis>Sa kena vādaṃ paṭisaṃyujeyyā</Emphasis>ti. So kena mānena, kāya diṭṭhiyā, kena vā puggalena vādaṃ paṭisaṃyojeyya paṭibaleyya kalahaṃ kareyya bhaṇḍanaṃ kareyya viggahaṃ kareyya vivādaṃ kareyya medhagaṃ kareyya—  “na tvaṃ imaṃ dhammavinayaṃ ājānāsi …pe…  nibbeṭhehi vā sace pahosī”ti—  sa kena vādaṃ paṭisaṃyujeyya.
</Paragraph>

<Paragraph number="743" book="mn">
Tenāha bhagavā—
</Paragraph>

<Paragraph number="744" type="verses" book="mn">
_“Saccanti so brāhmaṇo kiṃ vadeyya,_  
_Musāti vā so vivadetha kena;_  
_Yasmiṃ samaṃ visamaṃ vāpi natthi,_  
_Sa kena vādaṃ paṭisaṃyujeyyā”ti._  

</Paragraph>

</Division>
<Division number="79" book="mn" bookNo="24" page="152">

<Paragraph number="745" type="verses" book="mn">
_<Emphasis>Okaṃ pahāya aniketasārī,</Emphasis>_  
_<Emphasis>Gāme akubbaṃ muni santhavāni;</Emphasis>_  
_<Emphasis>Kāmehi ritto apurakkharāno,</Emphasis>_  
_<Emphasis>Kathaṃ na viggayha janena kayirā.</Emphasis>_  

</Paragraph>

<Paragraph number="746" book="mn">
Atha kho hāliddakāni gahapati yenāyasmā mahākaccāno tenupasaṅkami; upasaṅkamitvā āyasmantaṃ mahākaccānaṃ abhivādetvā ekamantaṃ nisīdi. Ekamantaṃ nisinno kho hāliddakāni gahapati āyasmantaṃ mahākaccānaṃ etadavoca—  “vuttamidaṃ, bhante kaccāna, bhagavatā aṭṭhakavaggiye māgaṇḍiyapañhe—
</Paragraph>

<Paragraph number="747" type="verses" book="mn">
_‘Okaṃ pahāya aniketasārī,_  
_Gāme akubbaṃ muni santhavāni;_  
_Kāmehi ritto apurakkharāno,_  
_Kathaṃ na viggayha janena kayirā’ti._  

</Paragraph>

<Paragraph number="748" book="mn">
Imassa nu kho, bhante kaccāna, bhagavatā saṃkhittena bhāsitassa kathaṃ vitthārena attho daṭṭhabbo”ti?
</Paragraph>

<Paragraph number="749" book="mn">
“Rūpadhātu kho, gahapati, viññāṇassa oko rūpadhāturāgavinibaddhañca pana viññāṇaṃ okasārīti vuccati. Vedanādhātu kho, gahapati…  saññādhātu kho, gahapati…  saṅkhāradhātu kho, gahapati, viññāṇassa oko saṅkhāradhāturāgavinibandhañca pana viññāṇaṃ okasārīti vuccati. Evaṃ kho, gahapati, okasārī hoti.
</Paragraph>

<Paragraph number="750" book="mn">
Kathañca, gahapati, anokasārī hoti? Rūpadhātuyā kho, gahapati, yo chando yo rāgo yā nandī yā taṇhā ye upāyupādānā cetaso adhiṭṭhānābhinivesānusayā te tathāgatassa pahīnā ucchinnamūlā tālāvatthukatā anabhāvaṃkatā āyatiṃ anuppādadhammā; tasmā tathāgato anokasārīti vuccati. Vedanādhātuyā kho, gahapati…  saññādhātuyā kho, gahapati…  saṅkhāradhātuyā kho, gahapati…  viññāṇadhātuyā kho, gahapati, yo chando yo rāgo yā nandī yā taṇhā ye upāyupādānā cetaso adhiṭṭhānābhinivesānusayā te tathāgatassa pahīnā ucchinnamūlā tālāvatthukatā anabhāvaṃkatā āyatiṃ anuppādadhammā; tasmā tathāgato anokasārīti vuccati. Evaṃ kho, gahapati, anokasārī hoti.
</Paragraph>

<Paragraph number="751" book="mn">
Kathañca, gahapati, niketasārī hoti? Rūpanimittaniketavisāravinibandhā kho, gahapati, niketasārīti vuccati. Saddanimitta…  gandhanimitta…  rasanimitta…  phoṭṭhabbanimitta…  dhammanimittaniketavisāravinibandhā kho, gahapati, niketasārīti vuccati. Evaṃ kho, gahapati, niketasārī hoti.
</Paragraph>

<Paragraph number="752" book="mn">
Kathañca, gahapati, aniketasārī hoti? Rūpanimittaniketavisāravinibandhā kho, gahapati, tathāgatassa pahīnā ucchinnamūlā tālāvatthukatā anabhāvaṃkatā āyatiṃ anuppādadhammā; tasmā tathāgato aniketasārīti vuccati. Saddanimitta…  gandhanimitta…  rasanimitta…  phoṭṭhabbanimitta…  dhammanimittaniketavisāravinibandhā kho, gahapati, tathāgatassa pahīnā ucchinnamūlā tālāvatthukatā anabhāvaṃkatā āyatiṃ anuppādadhammā; tasmā tathāgato aniketasārīti vuccati. Evaṃ kho, gahapati, aniketasārī hoti.
</Paragraph>

<Paragraph number="753" book="mn">
Kathañca, gahapati, gāme santhavajāto hoti? Idha, gahapati, ekacco bhikkhu gihīhi saṃsaṭṭho viharati sahanandī sahasokī, sukhitesu sukhito, dukkhitesu dukkhito, uppannesu kiccakaraṇīyesu attanā voyogaṃ āpajjati. Evaṃ kho, gahapati, gāme santhavajāto hoti.
</Paragraph>

<Paragraph number="754" book="mn">
Kathañca, gahapati, gāme na santhavajāto hoti? Idha, gahapati, ekacco bhikkhu gihīhi asaṃsaṭṭho viharati na sahanandī na sahasokī, na sukhitesu sukhito, na dukkhitesu dukkhito, uppannesu kiccakaraṇīyesu na attanā voyogaṃ āpajjati. Evaṃ kho, gahapati, gāme na santhavajāto hoti.
</Paragraph>

<Paragraph number="755" book="mn">
Kathañca, gahapati, kāmehi aritto hoti? Idha, gahapati, ekacco bhikkhu kāmesu avītarāgo hoti avigatacchando avigatapemo avigatapipāso avigatapariḷāho avigatataṇho. Evaṃ kho, gahapati, kāmehi aritto hoti.
</Paragraph>

<Paragraph number="756" book="mn">
Kathañca, gahapati, kāmehi ritto hoti? Idha, gahapati, ekacco bhikkhu kāmesu vītarāgo hoti vigatacchando vigatapemo vigatapipāso vigatapariḷāho vigatataṇho. Evaṃ kho, gahapati, kāmehi ritto hoti.
</Paragraph>

<Paragraph number="757" book="mn">
Kathañca, gahapati, purakkharāno hoti? Idha, gahapati, ekaccassa bhikkhuno evaṃ hoti—  ‘evaṃrūpo siyaṃ anāgatamaddhānan’ti…  ‘evaṃvedano siyaṃ…  evaṃsañño siyaṃ…  evaṃsaṅkhāro siyaṃ…  evaṃviññāṇo siyaṃ anāgatamaddhānan’ti…  evaṃ kho, gahapati, purakkharāno hoti.
</Paragraph>

<Paragraph number="758" book="mn">
Kathañca, gahapati, apurakkharāno hoti? Idha, gahapati, ekaccassa bhikkhuno na evaṃ hoti—  ‘evaṃrūpo siyaṃ anāgatamaddhānan’ti…  ‘evaṃvedano siyaṃ…  evaṃsañño siyaṃ…  evaṃsaṅkhāro siyaṃ…  evaṃviññāṇo siyaṃ anāgatamaddhānan’ti…  evaṃ kho, gahapati, apurakkharāno hoti.
</Paragraph>

<Paragraph number="759" book="mn">
Kathañca, gahapati, kathaṃ viggayha janena kattā hoti? Idha, gahapati, ekacco evarūpiṃ kathaṃ kattā hoti—  ‘na tvaṃ imaṃ dhammavinayaṃ ājānāsi, ahaṃ imaṃ dhammavinayaṃ ājānāmi, kiṃ tvaṃ imaṃ dhammavinayaṃ ājānissasi, micchāpaṭipanno tvamasi, ahamasmi sammāpaṭipanno, sahitaṃ me, asahitaṃ te, pure vacanīyaṃ pacchā avaca, pacchā vacanīyaṃ pure avaca, adhiciṇṇaṃ te viparāvattaṃ, āropito te vādo, niggahito tvamasi, cara vādappamokkhāya, nibbeṭhehi vā sace pahosī’ti. Evaṃ kho, gahapati, kathaṃ viggayha janena kattā hoti.
</Paragraph>

<Paragraph number="760" book="mn">
Kathañca, gahapati, kathaṃ na viggayha janena kattā hoti? Idha, gahapati, ekacco na evarūpiṃ kathaṃ kattā hoti—  ‘na tvaṃ imaṃ dhammavinayaṃ ājānāsi …pe…  nibbeṭhehi vā sace pahosī’ti. Evaṃ kho, gahapati, na viggayha janena kattā hoti. Iti kho, gahapati, yaṃ taṃ vuttaṃ bhagavatā aṭṭhakavaggiye māgaṇḍiyapañhe—
</Paragraph>

<Paragraph number="761" type="verses" book="mn">
_‘Okaṃ pahāya aniketasārī,_  
_Gāme akubbaṃ muni santhavāni;_  
_Kāmehi ritto apurakkharāno,_  
_Kathaṃ na viggayha janena kayirā’ti._  

</Paragraph>

<Paragraph number="762" book="mn">
Imassa kho, gahapati, bhagavatā saṃkhittena bhāsitassa evaṃ vitthārena attho daṭṭhabbo”ti.
</Paragraph>

<Paragraph number="763" book="mn">
Tenāha bhagavā—
</Paragraph>

<Paragraph number="764" type="verses" book="mn">
_“Okaṃ pahāya aniketasārī,_  
_Gāme akubbaṃ muni santhavāni;_  
_Kāmehi ritto apurakkharāno,_  
_Kathaṃ na viggayha janena kayirā”ti._  

</Paragraph>

</Division>
<Division number="80" book="mn" bookNo="24" page="155">

<Paragraph number="765" type="verses" book="mn">
_<Emphasis>Yehi vivitto vicareyya loke,</Emphasis>_  
_<Emphasis>Na tāni uggayha vadeyya nāgo;</Emphasis>_  
_<Emphasis>Elambujaṃ kaṇḍakavārijaṃ yathā,</Emphasis>_  
_<Emphasis>Jalena paṅkena canūpalittaṃ;</Emphasis>_  
_<Emphasis>Evaṃ munī santivādo agiddho,</Emphasis>_  
_<Emphasis>Kāme ca loke ca anūpalitto.</Emphasis>_  

</Paragraph>

<Paragraph number="766" book="mn">
<Emphasis>Yehi vivitto vicareyya loke</Emphasis>ti. <Emphasis>Yehī</Emphasis>ti yehi diṭṭhigatehi. <Emphasis>Vivitto</Emphasis>ti kāyaduccaritena ritto vivitto pavivitto, vacīduccaritena…  manoduccaritena…  rāgena …pe…  sabbākusalābhisaṅkhārehi ritto vivitto pavivitto. <Emphasis>Vicareyyā</Emphasis>ti vicareyya vihareyya iriyeyya vatteyya pāleyya yapeyya yāpeyya. <Emphasis>Loke</Emphasis>ti manussaloketi—  yehi vivitto vicareyya loke.
</Paragraph>

<Paragraph number="767" book="mn">
<Emphasis>Na tāni uggayha vadeyya nāgo</Emphasis>ti. <Emphasis>Nāgo</Emphasis>ti āguṃ na karotīti—  nāgo, na gacchatīti—  nāgo, nāgacchatīti—  nāgo. Kathaṃ āguṃ na karotīti—  nāgo? Āgū vuccanti pāpakā akusalā dhammā saṃkilesikā ponobhavikā sadarā dukkhavipākā āyatiṃ jātijarāmaraṇiyā.
</Paragraph>

<Paragraph number="768" type="verses" book="mn">
_Āguṃ na karoti kiñci loke, __(sabhiyāti bhagavā)___  
_Sabbasaññoge visajja bandhanāni;_  
_Sabbattha na sajjatī vimutto,_  
_Nāgo tādi pavuccate tathattā._  

</Paragraph>

<Paragraph number="769" book="mn">
Evaṃ āguṃ na karotīti—  nāgo.
</Paragraph>

<Paragraph number="770" book="mn">
Kathaṃ na gacchatīti—  nāgo? Na chandāgatiṃ gacchati, na dosāgatiṃ gacchati, na mohāgatiṃ gacchati, na bhayāgatiṃ gacchati, na rāgavasena gacchati, na dosavasena gacchati, na mohavasena gacchati, na mānavasena gacchati, na diṭṭhivasena gacchati, na uddhaccavasena gacchati, na vicikicchāvasena gacchati, nānusayavasena gacchati, na vaggehi dhammehi yāyati nīyati vuyhati saṃharīyati. Evaṃ na gacchatīti—  nāgo.
</Paragraph>

<Paragraph number="771" book="mn">
Kathaṃ nāgacchatīti—  nāgo? Sotāpattimaggena ye kilesā pahīnā te kilese na puneti na pacceti na paccāgacchati. Sakadāgāmimaggena…  anāgāmimaggena…  arahattamaggena ye kilesā pahīnā te kilese na puneti na pacceti na paccāgacchati. Evaṃ nāgacchatīti—  nāgo.
</Paragraph>

<Paragraph number="772" book="mn">
<Emphasis>Na tāni uggayha vadeyya nāgo</Emphasis>ti. Nāgo na tāni diṭṭhigatāni gahetvā uggahetvā gaṇhitvā parāmasitvā abhinivisitvā vadeyya katheyya bhaṇeyya dīpayeyya vohareyya; “sassato loko …pe…  neva hoti na na hoti tathāgato paraṃ maraṇā, idameva saccaṃ moghamaññan”ti vadeyya katheyya bhaṇeyya dīpayeyya vohareyyāti—  na tāni uggayha vadeyya nāgo.
</Paragraph>

<Paragraph number="773" book="mn">
<Emphasis>Elambujaṃ kaṇḍakavārijaṃ yathā, jalena paṅkena canūpalittan</Emphasis>ti. Elaṃ vuccati udakaṃ, ambujaṃ vuccati padumaṃ, kaṇḍako vuccati kharadaṇḍo, vāri vuccati udakaṃ, vārijaṃ vuccati padumaṃ vārisambhavaṃ, jalaṃ vuccati udakaṃ, paṅko vuccati kaddamo. Yathā padumaṃ vārijaṃ vārisambhavaṃ jalena ca paṅkena ca na limpati na palimpati na upalimpati, alittaṃ asaṃlittaṃ anupalittanti—  elambujaṃ kaṇḍakavārijaṃ yathā jalena paṅkena canūpalittaṃ.
</Paragraph>

<Paragraph number="774" book="mn">
<Emphasis>Evaṃ munī santivādo agiddho, kāme ca loke ca anūpalitto</Emphasis>ti. <Emphasis>Evan</Emphasis>ti opammasaṃpaṭipādanaṃ. <Emphasis>Munī</Emphasis>ti. Monaṃ vuccati ñāṇaṃ …pe…  saṅgajālamaticca so muni. <Emphasis>Santivādo</Emphasis>ti santivādo muni tāṇavādo leṇavādo saraṇavādo abhayavādo accutavādo amatavādo nibbānavādoti—  evaṃ muni santivādo. <Emphasis>Agiddho</Emphasis>ti. <Emphasis>Gedho</Emphasis> vuccati taṇhā. Yo rāgo sārāgo …pe…  abhijjhā lobho akusalamūlaṃ. Yasseso gedho pahīno samucchinno vūpasanto paṭipassaddho abhabbuppattiko ñāṇagginā daḍḍho so vuccati agiddho. So rūpe agiddho, sadde…  gandhe…  rase…  phoṭṭhabbe…  kule…  gaṇe…  āvāse…  lābhe…  yase…  pasaṃsāya…  sukhe…  cīvare…  piṇḍapāte…  senāsane…  gilānapaccayabhesajjaparikkhāre…  kāmadhātuyā…  rūpadhātuyā…  arūpadhātuyā…  kāmabhave…  rūpabhave…  arūpabhave…  saññābhave…  asaññābhave…  nevasaññānāsaññābhave…  ekavokārabhave…  catuvokārabhave…  pañcavokārabhave…  atīte…  anāgate…  paccuppanne…  diṭṭhasutamutaviññātabbesu dhammesu agiddho agadhito amucchito anajjhosanno, vītagedho vigatagedho cattagedho vantagedho muttagedho pahīnagedho paṭinissaṭṭhagedho, vītarāgo vigatarāgo cattarāgo vantarāgo muttarāgo pahīnarāgo paṭinissaṭṭharāgo, nicchāto nibbuto sītibhūto sukhappaṭisaṃvedī brahmabhūtena attanā viharatīti—  evaṃ muni santivādo agiddho.
</Paragraph>

<Paragraph number="775" book="mn">
<Emphasis>Kāme ca loke ca anūpalitto</Emphasis>ti. <Emphasis>Kāmā</Emphasis>ti udānato dve kāmā—  vatthukāmā ca kilesakāmā ca …pe…  ime vuccanti vatthukāmā …pe…  ime vuccanti kilesakāmā. <Emphasis>Loke</Emphasis>ti apāyaloke manussaloke devaloke khandhaloke dhātuloke āyatanaloke. <Emphasis>Lepā</Emphasis>ti dve lepā—  taṇhālepo ca diṭṭhilepo ca …pe…  ayaṃ taṇhālepo …pe…  ayaṃ diṭṭhilepo. Muni taṇhālepaṃ pahāya diṭṭhilepaṃ paṭinissajjitvā kāme ca loke ca na limpati na palimpati na upalimpati, alitto apalitto anupalitto nikkhanto nissaṭo vippamutto visaññutto vimariyādikatena cetasā viharatīti—  evaṃ munī santivādo agiddho, kāme ca loke ca anūpalitto.
</Paragraph>

<Paragraph number="776" book="mn">
Tenāha bhagavā—
</Paragraph>

<Paragraph number="777" type="verses" book="mn">
_“Yehi vivitto vicareyya loke,_  
_Na tāni uggayha vadeyya nāgo;_  
_Elambujaṃ kaṇḍakavārijaṃ yathā,_  
_Jalena paṅkena canūpalittaṃ;_  
_Evaṃ munī santivādo agiddho,_  
_Kāme ca loke ca anūpalitto”ti._  

</Paragraph>

</Division>
<Division number="81" book="mn" bookNo="24" page="157">

<Paragraph number="778" type="verses" book="mn">
_<Emphasis>Na vedagū diṭṭhiyāyako na mutiyā,</Emphasis>_  
_<Emphasis>Sa mānameti na hi tammayo so;</Emphasis>_  
_<Emphasis>Na kammunā nopi sutena neyyo,</Emphasis>_  
_<Emphasis>Anūpanīto sa nivesanesu.</Emphasis>_  

</Paragraph>

<Paragraph number="779" book="mn">
<Emphasis>Na vedagū diṭṭhiyāyako na mutiyā, sa mānametī</Emphasis>ti. <Emphasis>Nā</Emphasis>ti paṭikkhepo. <Emphasis>Vedagū</Emphasis>ti. Vedo vuccati catūsu maggesu ñāṇaṃ, paññā paññindriyaṃ paññābalaṃ dhammavicayasambojjhaṅgo vīmaṃsā vipassanā sammādiṭṭhi. Tehi vedehi jātijarāmaraṇassa antagato antappatto, koṭigato koṭippatto, pariyantagato pariyantappatto, vosānagato vosānappatto, tāṇagato tāṇappatto, leṇagato leṇappatto, saraṇagato saraṇappatto, abhayagato abhayappatto, accutagato accutappatto, amatagato amatappatto, nibbānagato nibbānappatto, vedānaṃ vā antaṃ gatoti vedagū, vedehi vā antaṃ gatoti vedagū, sattannaṃ vā dhammānaṃ viditattā vedagū, sakkāyadiṭṭhi viditā hoti, vicikicchā viditā hoti, sīlabbataparāmāso vidito hoti, rāgo vidito hoti, doso vidito hoti, moho vidito hoti, māno vidito hoti, viditāssa honti pāpakā akusalā dhammā saṃkilesikā ponobhavikā sadarā dukkhavipākā āyatiṃ jātijarāmaraṇiyā.
</Paragraph>

<Paragraph number="780" type="verses" book="mn">
_Vedāni viceyya kevalāni, __(sabhiyāti bhagavā)___  
_Samaṇānaṃ yānīdhatthi brāhmaṇānaṃ;_  
_Sabbavedanāsu vītarāgo,_  
_Sabbaṃ vedamaticca vedagū soti._  

</Paragraph>

<Paragraph number="781" book="mn">
<Emphasis>Na diṭṭhiyā</Emphasis>ti tassa dvāsaṭṭhi diṭṭhigatāni pahīnāni samucchinnāni vūpasantāni paṭipassaddhāni abhabbuppattikāni ñāṇagginā daḍḍhāni. So diṭṭhiyā na yāyati na nīyati na vuyhati na saṃharīyati, napi taṃ diṭṭhigataṃ sārato pacceti na paccāgacchatīti—  na vedagū diṭṭhiyā. <Emphasis>Na mutiyā</Emphasis>ti mutarūpena vā parato ghosena vā mahājanasammutiyā vā mānaṃ neti na upeti na upagacchati na gaṇhāti na parāmasati nābhinivisatīti—  na vedagū diṭṭhiyāyako na mutiyā sa mānameti.
</Paragraph>

<Paragraph number="782" book="mn">
<Emphasis>Na hi tammayo so</Emphasis>ti na taṇhāvasena diṭṭhivasena tammayo hoti tapparamo tapparāyaṇo. Yato taṇhā ca diṭṭhi ca māno cassa pahīnā honti ucchinnamūlā tālāvatthukatā anabhāvaṃkatā āyatiṃ anuppādadhammā ettāvatā na tammayo hoti na tapparamo na tapparāyaṇoti—  sa mānameti na hi tammayo so.
</Paragraph>

<Paragraph number="783" book="mn">
<Emphasis>Na kammunā nopi sutena neyyo</Emphasis>ti. <Emphasis>Na kammunā</Emphasis>ti puññābhisaṅkhārena vā apuññābhisaṅkhārena vā āneñjābhisaṅkhārena vā na yāyati na nīyati na vuyhati na saṃharīyatīti—  na kammunā. <Emphasis>Nopi sutena neyyo</Emphasis>ti sutasuddhiyā vā parato ghosena vā mahājanasammutiyā vā na yāyati na nīyati na vuyhati na saṃharīyatīti—  na kammunā nopi sutena neyyo.
</Paragraph>

<Paragraph number="784" book="mn">
<Emphasis>Anūpanīto sa nivesanesū</Emphasis>ti. <Emphasis>Upayā</Emphasis>ti dve upayā—  taṇhūpayo ca diṭṭhūpayo ca …pe…  ayaṃ taṇhūpayo …pe…  ayaṃ diṭṭhūpayo. Tassa taṇhūpayo pahīno, diṭṭhūpayo paṭinissaṭṭho. Taṇhūpayassa pahīnattā, diṭṭhūpayassa paṭinissaṭṭhattā so nivesanesu anūpanīto anupalitto anupagato anajjhosito anadhimutto nikkhanto nissaṭo vippamutto visaññutto vimariyādikatena cetasā viharatīti—  anūpanīto sa nivesanesu.
</Paragraph>

<Paragraph number="785" book="mn">
Tenāha bhagavā—
</Paragraph>

<Paragraph number="786" type="verses" book="mn">
_“Na vedagū diṭṭhiyāyako na mutiyā,_  
_Sa mānameti na hi tammayo so;_  
_Na kammunā nopi sutena neyyo,_  
_Anūpanīto sa nivesanesū”ti._  

</Paragraph>

</Division>
<Division number="82" book="mn" bookNo="24" page="159">

<Paragraph number="787" type="verses" book="mn">
_<Emphasis>Saññāvirattassa na santi ganthā,</Emphasis>_  
_<Emphasis>Paññāvimuttassa na santi mohā;</Emphasis>_  
_<Emphasis>Saññañca diṭṭhiñca ye aggahesuṃ,</Emphasis>_  
_<Emphasis>Te ghaṭṭayantā vicaranti loke.</Emphasis>_  

</Paragraph>

<Paragraph number="788" book="mn">
<Emphasis>Saññāvirattassa na santi ganthā</Emphasis>ti. Yo samathapubbaṅgamaṃ ariyamaggaṃ bhāveti tassa ādito upādāya ganthā vikkhambhitā honti, arahatte patte arahato ganthā ca mohā ca nīvaraṇā ca kāmasaññā byāpādasaññā vihiṃsāsaññā diṭṭhisaññā ca pahīnā honti ucchinnamūlā tālāvatthukatā anabhāvaṃkatā āyatiṃ anuppādadhammāti—  saññāvirattassa na santi ganthā.
</Paragraph>

<Paragraph number="789" book="mn">
<Emphasis>Paññāvimuttassa na santi mohā</Emphasis>ti. Yo vipassanāpubbaṅgamaṃ ariyamaggaṃ bhāveti, tassa ādito upādāya mohā vikkhambhitā honti, arahatte patte arahato mohā ca ganthā ca nīvaraṇā ca kāmasaññā byāpādasaññā vihiṃsāsaññā diṭṭhisaññā ca pahīnā honti ucchinnamūlā tālāvatthukatā anabhāvaṃkatā āyatiṃ anuppādadhammāti—  paññāvimuttassa na santi mohā.
</Paragraph>

<Paragraph number="790" book="mn">
<Emphasis>Saññañca diṭṭhiñca ye aggahesuṃ, te ghaṭṭayantā vicaranti loke</Emphasis>ti. Ye saññaṃ gaṇhanti kāmasaññaṃ byāpādasaññaṃ vihiṃsāsaññaṃ te saññāvasena ghaṭṭenti saṅghaṭṭenti. Rājānopi rājūhi vivadanti, khattiyāpi khattiyehi vivadanti, brāhmaṇāpi brāhmaṇehi vivadanti, gahapatīpi gahapatīhi vivadanti, mātāpi puttena vivadati, puttopi mātarā vivadati, pitāpi puttena vivadati, puttopi pitarā vivadati, bhātāpi bhātarā vivadati, bhaginīpi bhaginiyā vivadati, bhātāpi bhaginiyā vivadati, bhaginīpi bhātarā vivadati, sahāyopi sahāyena vivadati. Te tattha kalahaviggahavivādamāpannā aññamaññaṃ pāṇīhipi upakkamanti, leḍḍūhipi upakkamanti, daṇḍehipi upakkamanti, satthehipi upakkamanti. Te tattha maraṇampi nigacchanti maraṇamattampi dukkhaṃ. Ye diṭṭhiṃ gaṇhanti “sassato loko”ti vā …pe…  “neva hoti na na hoti tathāgato paraṃ maraṇā”ti vā te diṭṭhivasena ghaṭṭenti saṅghaṭṭenti, satthārato satthāraṃ ghaṭṭenti, dhammakkhānato dhammakkhānaṃ ghaṭṭenti, gaṇato gaṇaṃ ghaṭṭenti, diṭṭhiyā diṭṭhiṃ ghaṭṭenti, paṭipadāya paṭipadaṃ ghaṭṭenti, maggato maggaṃ ghaṭṭenti.
</Paragraph>

<Paragraph number="791" book="mn">
Atha vā te vivadanti, kalahaṃ karonti, bhaṇḍanaṃ karonti, viggahaṃ karonti, vivādaṃ karonti, medhagaṃ karonti—  “na tvaṃ imaṃ dhammavinayaṃ ājānāsi …pe…  nibbeṭhehi vā sace pahosī”ti. Tesaṃ abhisaṅkhārā appahīnā; abhisaṅkhārānaṃ appahīnattā gatiyā ghaṭṭenti, niraye ghaṭṭenti, tiracchānayoniyā ghaṭṭenti, pettivisaye ghaṭṭenti, manussaloke ghaṭṭenti, devaloke ghaṭṭenti, gatiyā gatiṃ…  upapattiyā upapattiṃ…  paṭisandhiyā paṭisandhiṃ…  bhavena bhavaṃ…  saṃsārena saṃsāraṃ…  vaṭṭena vaṭṭaṃ ghaṭṭenti saṅghaṭṭenti vadanti vicaranti viharanti iriyanti vattenti pālenti yapenti yāpenti. <Emphasis>Loke</Emphasis>ti apāyaloke …pe…  āyatanaloketi—  saññañca diṭṭhiñca ye aggahesuṃ te ghaṭṭayantā vicaranti loke.
</Paragraph>

<Paragraph number="792" book="mn">
Tenāha bhagavā—
</Paragraph>

<Paragraph number="793" type="verses" book="mn">
_“Saññāvirattassa na santi ganthā,_  
_Paññāvimuttassa na santi mohā;_  
_Saññañca diṭṭhiñca ye aggahesuṃ,_  
_Te ghaṭṭayantā vicaranti loke”ti._  


</Paragraph>
</Division>

<Paragraph number="794" type="center" book="mn">
Māgaṇḍiyasuttaniddeso navamo.
</Paragraph>