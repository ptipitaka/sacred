---
title: "1.3 Duṭṭhaṭṭhakasuttaniddesa"
tableOfContents: false
sidebar:
  order: 10
type: "tipitaka"
basket: "su"
book: "mn"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Paragraph number="217" type="center" book="mn">
Atha duṭṭhaṭṭhakasuttaniddesaṃ vakkhati—
</Paragraph>

<Division number="15" book="mn" bookNo="24" page="47">

<Paragraph number="218" type="verses" book="mn">
_<Emphasis>Vadanti ve duṭṭhamanāpi eke,</Emphasis>_  
_<Emphasis>Athopi ve saccamanā vadanti;</Emphasis>_  
_<Emphasis>Vādañca jātaṃ muni no upeti,</Emphasis>_  
_<Emphasis>Tasmā munī natthi khilo kuhiñci.</Emphasis>_  

</Paragraph>

<Paragraph number="219" book="mn">
<Emphasis>Vadanti ve duṭṭhamanāpi eke</Emphasis>ti te titthiyā duṭṭhamanā paduṭṭhamānā viruddhamanā paṭiviruddhamanā āhatamanā paccāhatamanā āghātitamanā paccāghātitamanā vadanti upavadanti bhagavantañca bhikkhusaṃghañca abhūtenāti—  vadanti ve duṭṭhamanāpi eke.
</Paragraph>

<Paragraph number="220" book="mn">
<Emphasis>Athopi ve saccamanā vadantī</Emphasis>ti ye tesaṃ titthiyānaṃ saddahantā okappentā adhimuccantā saccamanā saccasaññino bhūtamanā bhūtasaññino tathamanā tathasaññino yāthāvamanā yāthāvasaññino aviparītamanā aviparītasaññino vadanti upavadanti bhagavantañca bhikkhusaṃghañca abhūtenāti—  athopi ve saccamanā vadanti.
</Paragraph>

<Paragraph number="221" book="mn">
<Emphasis>Vādañca jātaṃ muni no upetī</Emphasis>ti. So vādo jāto hoti sañjāto nibbatto abhinibbatto pātubhūto paratoghoso akkoso upavādo bhagavato ca bhikkhusaṃghassa ca abhūtenāti—  vādañca jātaṃ. <Emphasis>Muni no upetī</Emphasis>ti. <Emphasis>Munī</Emphasis>ti. Monaṃ vuccati ñāṇaṃ. Yā paññā pajānanā amoho dhammavicayo sammādiṭṭhi, tena ñāṇena samannāgato muni monappatto …pe…  saṅgajālamaticca so muni. Yo vādaṃ upeti so dvīhi kāraṇehi vādaṃ upeti—  kārako kārakatāya vādaṃ upeti, atha vā vuccamāno upavadiyamāno kuppati byāpajjati patitthīyati kopañca dosañca appaccayañca pātukaroti. Akārakomhīti yo vādaṃ upeti so imehi dvīhi kāraṇehi vādaṃ upeti. Muni dvīhi kāraṇehi vādaṃ na upeti—  akārako muni akārakatāya vādaṃ na upeti, atha vā vuccamāno upavadiyamāno na kuppati na byāpajjati na patitthīyati na kopañca dosañca appaccayañca pātukaroti. Akārakomhīti muni imehi dvīhi kāraṇehi vādaṃ na upeti na upagacchati na gaṇhāti na parāmasati na abhinivisatīti—  vādañca jātaṃ muni no upeti.
</Paragraph>

<Paragraph number="222" book="mn">
<Emphasis>Tasmā munī natthi khilo kuhiñcī</Emphasis>ti. <Emphasis>Tasmā</Emphasis>ti tasmā taṃkāraṇā taṃhetu tappaccayā taṃnidānaṃ munino āhatacittatā khilajātatāpi natthi. Pañcapi cetokhilā natthi, tayopi khilā natthi. Rāgakhilo dosakhilo mohakhilo natthi na santi na saṃvijjati nupalabbhati, pahīno samucchinno vūpasanto paṭipassaddho abhabbuppattiko ñāṇagginā daḍḍho. <Emphasis>Kuhiñcī</Emphasis>ti kuhiñci kimhici katthaci ajjhattaṃ vā bahiddhā vā ajjhattabahiddhā vāti—  tasmā munī natthi khilo kuhiñcīti.
</Paragraph>

<Paragraph number="223" book="mn">
Tenāha bhagavā—
</Paragraph>

<Paragraph number="224" type="verses" book="mn">
_“Vadanti ve duṭṭhamanāpi eke,_  
_Athopi ve saccamanā vadanti;_  
_Vādañca jātaṃ muni no upeti,_  
_Tasmā munī natthi khilo kuhiñcī”ti._  

</Paragraph>

</Division>
<Division number="16" book="mn" bookNo="24" page="48">

<Paragraph number="225" type="verses" book="mn">
_<Emphasis>Sakañhi diṭṭhiṃ kathamaccayeyya,</Emphasis>_  
_<Emphasis>Chandānunīto ruciyā niviṭṭho;</Emphasis>_  
_<Emphasis>Sayaṃ samattāni pakubbamāno,</Emphasis>_  
_<Emphasis>Yathā hi jāneyya tathā vadeyya.</Emphasis>_  

</Paragraph>

<Paragraph number="226" book="mn">
<Emphasis>Sakañhi diṭṭhiṃ kathamaccayeyyā</Emphasis>ti. Yaṃ te titthiyā sundariparibbājikaṃ hantvā samaṇānaṃ sakyaputtiyānaṃ avaṇṇaṃ pakāsayitvā “evaṃ etaṃ lābhaṃ yasasakkāraṃ sammānaṃ paccāharissāmā”ti te evaṃdiṭṭhikā evaṃkhantikā evaṃrucikā evaṃladdhikā evaṃajjhāsayā evaṃadhippāyā, te nāsakkhiṃsu sakaṃ diṭṭhiṃ sakaṃ khantiṃ sakaṃ ruciṃ sakaṃ laddhiṃ sakaṃ ajjhāsayaṃ sakaṃ adhippāyaṃ atikkamituṃ; atha kho sveva ayaso te paccāgatoti, evampi—  sakañhi diṭṭhiṃ kathamaccayeyya. Atha vā “sassato loko, idameva saccaṃ moghamaññan”ti yo so evaṃvādo, so sakaṃ diṭṭhiṃ sakaṃ khantiṃ sakaṃ ruciṃ sakaṃ laddhiṃ sakaṃ ajjhāsayaṃ sakaṃ adhippāyaṃ kathaṃ accayeyya atikkameyya samatikkameyya vītivatteyya? Taṃ kissa hetu? Tassa sā diṭṭhi tathā samattā samādinnā gahitā parāmaṭṭhā abhiniviṭṭhā ajjhositā adhimuttāti. Evampi—  sakañhi diṭṭhiṃ kathamaccayeyya? “Asassato loko …pe…  antavā loko…  anantavā loko…  taṃ jīvaṃ taṃ sarīraṃ…  aññaṃ jīvaṃ aññaṃ sarīraṃ…  hoti tathāgato paraṃ maraṇā…  na hoti tathāgato paraṃ maraṇā…  hoti ca na ca hoti tathāgato paraṃ maraṇā…  neva hoti na na hoti tathāgato paraṃ maraṇā, idameva saccaṃ moghamaññan”ti yo so evaṃ vādo, so sakaṃ diṭṭhiṃ sakaṃ khantiṃ sakaṃ ruciṃ sakaṃ laddhiṃ sakaṃ ajjhāsayaṃ sakaṃ adhippāyaṃ kathaṃ accayeyya atikkameyya samatikkameyya vītivatteyya? Taṃ kissa hetu? Tassa sā diṭṭhi tathā samattā samādinnā gahitā parāmaṭṭhā abhiniviṭṭhā ajjhositā adhimuttāti. Evampi—  sakañhi diṭṭhiṃ kathamaccayeyya.
</Paragraph>

<Paragraph number="227" book="mn">
<Emphasis>Chandānunīto ruciyā niviṭṭho</Emphasis>ti. <Emphasis>Chandānunīto</Emphasis>ti sakāya diṭṭhiyā sakāya khantiyā sakāya ruciyā sakāya laddhiyā yāyati niyyati vuyhati saṃharīyati. Yathā hatthiyānena vā assayānena vā rathayānena vā goyānena vā ajayānena vā meṇḍayānena vā oṭṭhayānena vā kharayānena vā yāyati niyyati vuyhati saṃharīyati, evamevaṃ sakāya diṭṭhiyā sakāya khantiyā sakāya ruciyā sakāya laddhiyā yāyati niyyati vuyhati saṃharīyatīti—  chandānunīto. <Emphasis>Ruciyā niviṭṭho</Emphasis>ti sakāya diṭṭhiyā sakāya ruciyā sakāya laddhiyā niviṭṭho patiṭṭhito allīno upagato ajjhosito adhimuttoti—  chandānunīto ruciyā niviṭṭho.
</Paragraph>

<Paragraph number="228" book="mn">
<Emphasis>Sayaṃ samattāni pakubbamāno</Emphasis>ti. Sayaṃ samattaṃ karoti paripuṇṇaṃ karoti anomaṃ karoti aggaṃ seṭṭhaṃ visiṭṭhaṃ pāmokkhaṃ uttamaṃ pavaraṃ karoti. “Ayaṃ satthā sabbaññū”ti sayaṃ samattaṃ karoti paripuṇṇaṃ karoti anomaṃ karoti aggaṃ seṭṭhaṃ visiṭṭhaṃ pāmokkhaṃ uttamaṃ pavaraṃ karoti. “Ayaṃ dhammo svākkhāto, ayaṃ gaṇo suppaṭipanno, ayaṃ diṭṭhi bhaddikā, ayaṃ paṭipadā supaññattā, ayaṃ maggo niyyāniko”ti sayaṃ samattaṃ karoti paripuṇṇaṃ karoti anomaṃ karoti aggaṃ seṭṭhaṃ visiṭṭhaṃ pāmokkhaṃ uttamaṃ pavaraṃ karoti janeti sañjaneti nibbatteti abhinibbattetīti—  sayaṃ samattāni pakubbamāno.
</Paragraph>

<Paragraph number="229" book="mn">
<Emphasis>Yathā hi jāneyya tathā vadeyyā</Emphasis>ti yathā jāneyya, tathā vadeyya katheyya bhaṇeyya dīpayeyya vohareyya. “Sassato loko, idameva saccaṃ moghamaññan”ti yathā jāneyya, tathā vadeyya katheyya bhaṇeyya dīpayeyya vohareyya. “Asassato loko …pe…  neva hoti na na hoti tathāgato paraṃ maraṇā, idameva saccaṃ moghamaññan”ti yathā jāneyya, tathā vadeyya katheyya bhaṇeyya dīpayeyya vohareyyāti—  yathā hi jāneyya tathā vadeyya.
</Paragraph>

<Paragraph number="230" book="mn">
Tenāha bhagavā—
</Paragraph>

<Paragraph number="231" type="verses" book="mn">
_“Sakañhi diṭṭhiṃ kathamaccayeyya,_  
_Chandānunīto ruciyā niviṭṭho;_  
_Sayaṃ samattāni pakubbamāno,_  
_Yathā hi jāneyya tathā vadeyyā”ti._  

</Paragraph>

</Division>
<Division number="17" book="mn" bookNo="24" page="50">

<Paragraph number="232" type="verses" book="mn">
_<Emphasis>Yo attano sīlavatāni jantu,</Emphasis>_  
_<Emphasis>Anānupuṭṭhova paresa pāva;</Emphasis>_  
_<Emphasis>Anariyadhammaṃ kusalā tamāhu,</Emphasis>_  
_<Emphasis>Yo ātumānaṃ sayameva pāva.</Emphasis>_  

</Paragraph>

<Paragraph number="233" book="mn">
<Emphasis>Yo attano sīlavatāni jantū</Emphasis>ti. <Emphasis>Yo</Emphasis>ti yo yādiso yathāyutto yathāvihito yathāpakāro yaṃṭhānappatto yaṃdhammasamannāgato khattiyo vā brāhmaṇo vā vesso vā suddo vā gahaṭṭho vā pabbajito vā devo vā manusso vā. <Emphasis>Sīlavatānī</Emphasis>ti atthi sīlañceva vatañca, atthi vataṃ na sīlaṃ. Katamaṃ sīlañceva vatañca? Idha bhikkhu sīlavā hoti, pātimokkhasaṃvarasaṃvuto viharati ācāragocarasampanno aṇumattesu vajjesu bhayadassāvī, samādāya sikkhati sikkhāpadesu. Yo tattha saṃyamo saṃvaro avītikkamo, idaṃ sīlaṃ. Yaṃ samādānaṃ taṃ vataṃ. Saṃvaraṭṭhena sīlaṃ; samādānaṭṭhena vataṃ—  idaṃ vuccati sīlañceva vatañca. Katamaṃ vataṃ, na sīlaṃ? Aṭṭha dhutaṅgāni—  āraññikaṅgaṃ, piṇḍapātikaṅgaṃ, paṃsukūlikaṅgaṃ, tecīvarikaṅgaṃ, sapadānacārikaṅgaṃ, khalupacchābhattikaṅgaṃ, nesajjikaṅgaṃ, yathāsanthatikaṅgaṃ—  idaṃ vuccati vataṃ, na sīlaṃ. Vīriyasamādānampi vuccati vataṃ, na sīlaṃ. “Kāmaṃ taco ca nhāru ca aṭṭhi ca avasissatu, sarīre upassussatu maṃsalohitaṃ. Yaṃ taṃ purisathāmena purisabalena purisavīriyena purisaparakkamena pattabbaṃ, na taṃ apāpuṇitvā vīriyassa saṇṭhānaṃ bhavissatī”ti—  cittaṃ paggaṇhāti padahati. Evarūpaṃ vīriyasamādānaṃ—  idaṃ vuccati vataṃ, na sīlaṃ.
</Paragraph>

<Paragraph number="234" type="verses" book="mn">
_“Nāsissaṃ na pivissāmi,_  
_vihārato na nikkhame;_  
_Napi passaṃ nipātessaṃ,_  
_taṇhāsalle anūhate”ti._  

</Paragraph>

<Paragraph number="235" book="mn">
Cittaṃ paggaṇhāti padahati. Evarūpampi vīriyasamādānaṃ vuccati vataṃ, na sīlaṃ. “Na tāvāhaṃ imaṃ pallaṅkaṃ bhindissāmi yāva me na anupādāya āsavehi cittaṃ vimuccissatī”ti—  cittaṃ paggaṇhāti padahati. Evarūpampi vīriyasamādānaṃ vuccati vataṃ, na sīlaṃ. “Na tāvāhaṃ imamhā āsanā vuṭṭhahissāmi, caṅkamā orohissāmi, vihārā nikkhamissāmi, aḍḍhayogā nikkhamissāmi, pāsādā nikkhamissāmi, hammiyā nikkhamissāmi, guhāya nikkhamissāmi, leṇā nikkhamissāmi, kuṭiyā nikkhamissāmi, kūṭāgārā nikkhamissāmi, aṭṭā nikkhamissāmi, māḷā nikkhamissāmi, uddaṇḍā nikkhamissāmi upaṭṭhānasālāya nikkhamissāmi maṇḍapā nikkhamissāmi, rukkhamūlā nikkhamissāmi yāva me na anupādāya āsavehi cittaṃ vimuccissatī”ti—  cittaṃ paggaṇhāti padahati. Evarūpampi vīriyasamādānaṃ vuccati vataṃ, na sīlaṃ.
</Paragraph>

<Paragraph number="236" book="mn">
“Imasmiññeva pubbaṇhasamayaṃ ariyadhammaṃ āharissāmi samāharissāmi adhigacchissāmi phassayissāmi sacchikarissāmī”ti—  cittaṃ paggaṇhāti padahati. Evarūpampi vīriyasamādānaṃ vuccati vataṃ, na sīlaṃ. “Imasmiññeva majjhanhikasamayaṃ, sāyanhasamayaṃ, purebhattaṃ, pacchābhattaṃ, purimaṃ yāmaṃ, majjhimaṃ yāmaṃ, pacchimaṃ yāmaṃ, kāḷe, juṇhe, vasse, hemante, gimhe, purime vayokhandhe, majjhime vayokhandhe, pacchime vayokhandhe ariyadhammaṃ āharissāmi samāharissāmi adhigacchissāmi phassayissāmi sacchikarissāmī”ti—  cittaṃ paggaṇhāti padahati. Evarūpampi vīriyasamādānaṃ vuccati vataṃ, na sīlaṃ. <Emphasis>Jantū</Emphasis>ti satto naro mānavo poso puggalo jīvo jāgu jantu indagu manujoti—  yo attano sīlavatāni jantu.
</Paragraph>

<Paragraph number="237" book="mn">
<Emphasis>Anānupuṭṭhova paresa pāvā</Emphasis>ti. <Emphasis>Paresan</Emphasis>ti paresaṃ khattiyānaṃ brāhmaṇānaṃ vessānaṃ suddānaṃ gahaṭṭhānaṃ pabbajitānaṃ devānaṃ manussānaṃ. <Emphasis>Anānupuṭṭho</Emphasis>ti apuṭṭho apucchito ayācito anajjhesito apasādito. <Emphasis>Pāvā</Emphasis>ti attano sīlaṃ vā vataṃ vā sīlabbataṃ vā pāvadati. Ahamasmi sīlasampannoti vā, vatasampannoti vā, sīlabbatasampannoti vā jātiyā vā gottena vā kolaputtiyena vā vaṇṇapokkharatāya vā dhanena vā ajjhenena vā kammāyatanena vā sippāyatanena vā vijjāṭṭhānena vā sutena vā paṭibhānena vā aññataraññatarena vā vatthunā, uccā kulā pabbajitoti vā, mahākulā pabbajitoti vā, mahābhogakulā pabbajitoti vā, uḷārabhogakulā pabbajitoti vā, ñāto yasassī sagahaṭṭhapabbajitānanti vā, lābhimhi cīvarapiṇḍapātasenāsanagilānapaccayabhesajjaparikkhārānanti vā, suttantikoti vā, vinayadharoti vā, dhammakathikoti vā, āraññikoti vā, piṇḍapātikoti vā, paṃsukūlikoti vā, tecīvarikoti vā, sapadānacārikoti vā, khalupacchābhattikoti vā, nesajjikoti vā, yathāsanthatikoti vā, paṭhamassa jhānassa lābhīti vā, dutiyassa jhānassa lābhīti vā, tatiyassa jhānassa lābhīti vā, catutthassa jhānassa lābhīti vā, ākāsānañcāyatanasamāpattiyā lābhīti vā, viññāṇañcāyatanasamāpattiyā lābhīti vā, ākiñcaññāyatanasamāpattiyā lābhīti vā, nevasaññānāsaññāyatanasamāpattiyā lābhīti vā pāvadati katheti bhaṇati dīpayati voharatīti—  anānupuṭṭhova paresaṃ pāva.
</Paragraph>

<Paragraph number="238" book="mn">
<Emphasis>Anariyadhammaṃ kusalā tamāhū</Emphasis>ti. <Emphasis>Kusalā</Emphasis>ti ye te khandhakusalā dhātukusalā āyatanakusalā paṭiccasamuppādakusalā satipaṭṭhānakusalā sammappadhānakusalā iddhipādakusalā indriyakusalā balakusalā bojjhaṅgakusalā maggakusalā phalakusalā nibbānakusalā, te kusalā evamāhaṃsu—  “anariyānaṃ eso dhammo, neso dhammo ariyānaṃ; bālānaṃ eso dhammo, neso dhammo paṇḍitānaṃ; asappurisānaṃ eso dhammo, neso dhammo sappurisānan”ti. Evamāhaṃsu evaṃ kathenti evaṃ bhaṇanti evaṃ dīpayanti evaṃ voharantīti—  anariyadhammaṃ kusalā tamāhu.
</Paragraph>

<Paragraph number="239" book="mn">
<Emphasis>Yo ātumānaṃ sayameva pāvā</Emphasis>ti. <Emphasis>Ātumā</Emphasis> vuccati attā. <Emphasis>Sayameva pāvā</Emphasis>ti sayameva attānaṃ pāvadati—  ahamasmi sīlasampannoti vā, vatasampannoti vā, sīlabbatasampannoti vā, jātiyā vā gottena vā kolaputtiyena vā vaṇṇapokkharatāya vā dhanena vā ajjhenena vā kammāyatanena vā sippāyatanena vā vijjāṭṭhānena vā sutena vā paṭibhānena vā aññataraññatarena vā vatthunā, uccā kulā pabbajitoti vā, mahākulā pabbajitoti vā, mahābhogakulā pabbajitoti vā, uḷārabhogakulā pabbajitoti vā, ñāto yasassī sagahaṭṭhapabbajitānanti vā, lābhimhi cīvarapiṇḍapātasenāsanagilānapaccayabhesajjaparikkhārānanti vā, suttantikoti vā, vinayadharoti vā, dhammakathikoti vā, āraññikoti vā, piṇḍapātikoti vā, paṃsukūlikoti vā, tecīvarikoti vā, sapadānacārikoti vā, khalupacchābhattikoti vā, nesajjikoti vā, yathāsanthatikoti vā, paṭhamassa jhānassa lābhīti vā, dutiyassa jhānassa lābhīti vā, tatiyassa jhānassa lābhīti vā, catutthassa jhānassa lābhīti vā, ākāsānañcāyatanasamāpattiyā lābhīti vā, viññāṇañcāyatanasamāpattiyā lābhīti vā, ākiñcaññāyatanasamāpattiyā lābhīti vā, nevasaññānāsaññāyatanasamāpattiyā lābhīti vā pāvadati katheti bhaṇati dīpayati voharatīti—  yo ātumānaṃ sayameva pāvāti.
</Paragraph>

<Paragraph number="240" book="mn">
Tenāha bhagavā—
</Paragraph>

<Paragraph number="241" type="verses" book="mn">
_“Yo attano sīlavatāni jantu,_  
_Anānupuṭṭhova paresa pāva;_  
_Anariyadhammaṃ kusalā tamāhu,_  
_Yo ātumānaṃ sayameva pāvā”ti._  

</Paragraph>

</Division>
<Division number="18" book="mn" bookNo="24" page="53">

<Paragraph number="242" type="verses" book="mn">
_<Emphasis>Santo ca bhikkhu abhinibbutatto,</Emphasis>_  
_<Emphasis>Itihanti sīlesu akatthamāno;</Emphasis>_  
_<Emphasis>Tamariyadhammaṃ kusalā vadanti,</Emphasis>_  
_<Emphasis>Yassussadā natthi kuhiñci loke.</Emphasis>_  

</Paragraph>

<Paragraph number="243" book="mn">
<Emphasis>Santo ca bhikkhu abhinibbutatto</Emphasis>ti. <Emphasis>Santo</Emphasis>ti rāgassa samitattā santo, dosassa samitattā santo, mohassa samitattā santo, kodhassa…  upanāhassa…  makkhassa…  paḷāsassa…  issāya…  macchariyassa…  māyāya…  sāṭheyyassa…  thambhassa…  sārambhassa…  mānassa…  atimānassa…  madassa…  pamādassa…  sabbakilesānaṃ…  sabbaduccaritānaṃ…  sabbadarathānaṃ…  sabbapariḷāhānaṃ…  sabbasantāpānaṃ…  sabbākusalābhisaṅkhārānaṃ santattā samitattā vūpasamitattā vijjhātattā nibbutattā vigatattā paṭipassaddhattā santo upasanto vūpasanto nibbuto paṭipassaddhoti—  santo. <Emphasis>Bhikkhū</Emphasis>ti sattannaṃ dhammānaṃ bhinnattā bhikkhu—  sakkāyadiṭṭhi bhinnā hoti, vicikicchā bhinnā hoti, sīlabbataparāmāso bhinno hoti, rāgo bhinno hoti, doso bhinno hoti, moho bhinno hoti, māno bhinno hoti. Bhinnāssa honti pāpakā akusalā dhammā saṃkilesikā ponobhavikā sadarā dukkhavipākā āyatiṃ jātijarāmaraṇiyā.
</Paragraph>

<Paragraph number="244" type="verses" book="mn">
_“Pajjena katena attanā, __(sabhiyāti bhagavā)___  
_Parinibbānagato vitiṇṇakaṅkho;_  
_Vibhavañca bhavañca vippahāya,_  
_Vusitavā khīṇapunabbhavo sa bhikkhū”ti._  

</Paragraph>

<Paragraph number="245" book="mn">
<Emphasis>Santo ca bhikkhu abhinibbutatto</Emphasis>ti rāgassa nibbāpitattā abhinibbutatto, dosassa nibbāpitattā abhinibbutatto, mohassa nibbāpitattā abhinibbutatto, kodhassa…  upanāhassa…  makkhassa…  paḷāsassa…  issāya…  macchariyassa…  māyāya…  sāṭheyyassa…  thambhassa…  sārambhassa…  mānassa…  atimānassa…  madassa…  pamādassa…  sabbakilesānaṃ…  sabbaduccaritānaṃ…  sabbadarathānaṃ…  sabbapariḷāhānaṃ…  sabbasantāpānaṃ…  sabbākusalābhisaṅkhārānaṃ nibbāpitattā abhinibbutattoti—  santo ca bhikkhu abhinibbutatto.
</Paragraph>

<Paragraph number="246" book="mn">
<Emphasis>Itihanti sīlesu akatthamāno</Emphasis>ti. <Emphasis>Itī</Emphasis>ti padasandhi padasaṃsaggo padapāripūrī akkharasamavāyo byañjanasiliṭṭhatā padānupubbatā metaṃ—  itihanti. <Emphasis>Sīlesu akatthamāno</Emphasis>ti. Idhekacco katthī hoti vikatthī. So katthati vikatthati. Ahamasmi sīlasampannoti vā, vatasampannoti vā, sīlabbatasampannoti vā, jātiyā vā gottena vā kolaputtiyena vā vaṇṇapokkharatāya vā …pe…  nevasaññānāsaññāyatanasamāpattiyā lābhīti vā katthati vikatthati. Evaṃ na katthati na vikatthati. Katthanā ārato virato paṭivirato nikkhanto nissaṭo vippamutto visaññutto vimariyādikatena cetasā viharatīti—  itihanti sīlesu akatthamāno.
</Paragraph>

<Paragraph number="247" book="mn">
<Emphasis>Tamariyadhammaṃ kusalā vadantī</Emphasis>ti. <Emphasis>Kusalā</Emphasis>ti ye te khandhakusalā dhātukusalā āyatanakusalā paṭiccasamuppādakusalā satipaṭṭhānakusalā sammappadhānakusalā iddhipādakusalā indriyakusalā balakusalā bojjhaṅgakusalā maggakusalā phalakusalā nibbānakusalā, te kusalā evaṃ vadanti—  “ariyānaṃ eso dhammo, neso dhammo anariyānaṃ; paṇḍitānaṃ eso dhammo, neso dhammo bālānaṃ; sappurisānaṃ eso dhammo, neso dhammo asappurisānan”ti. Evaṃ vadanti, ariyānaṃ evaṃ kathenti evaṃ bhaṇanti evaṃ dīpayanti evaṃ voharantīti—  tamariyadhammaṃ kusalā vadanti.
</Paragraph>

<Paragraph number="248" book="mn">
<Emphasis>Yassussadā natthi kuhiñci loke</Emphasis>ti. <Emphasis>Yassā</Emphasis>ti arahato khīṇāsavassa. <Emphasis>Ussadā</Emphasis>ti sattussadā—  rāgussado, dosussado, mohussado, mānussado, diṭṭhussado, kilesussado, kammussado. Yassime ussadā natthi na santi na vijjanti nupalabbhanti, pahīnā samucchinnā vūpasantā paṭipassaddhā abhabbuppattikā ñāṇagginā daḍḍhā. <Emphasis>Kuhiñcī</Emphasis>ti kuhiñci kimhici katthaci ajjhattaṃ vā bahiddhā vā ajjhattabahiddhā vā. <Emphasis>Loke</Emphasis>ti apāyaloke manussaloke devaloke khandhaloke dhātuloke āyatanaloketi—  yassussadā natthi kuhiñci loke.
</Paragraph>

<Paragraph number="249" book="mn">
Tenāha bhagavā—
</Paragraph>

<Paragraph number="250" type="verses" book="mn">
_“Santo ca bhikkhu abhinibbutatto,_  
_Itihanti sīlesu akatthamāno;_  
_Tamariyadhammaṃ kusalā vadanti,_  
_Yassussadā natthi kuhiñci loke”ti._  

</Paragraph>

</Division>
<Division number="19" book="mn" bookNo="24" page="55">

<Paragraph number="251" type="verses" book="mn">
_<Emphasis>Pakappitā saṅkhatā yassa dhammā,</Emphasis>_  
_<Emphasis>Purakkhatā santi avīvadātā;</Emphasis>_  
_<Emphasis>Yadattani passati ānisaṃsaṃ,</Emphasis>_  
_<Emphasis>Taṃ nissito kuppapaṭiccasantiṃ.</Emphasis>_  

</Paragraph>

<Paragraph number="252" book="mn">
<Emphasis>Pakappitā saṅkhatā yassa dhammā</Emphasis>ti. <Emphasis>Pakappanā</Emphasis>ti dve pakappanā—  taṇhāpakappanā ca diṭṭhipakappanā ca …pe…  ayaṃ taṇhāpakappanā …pe…  ayaṃ diṭṭhipakappanā. <Emphasis>Saṅkhatā</Emphasis>ti saṅkhatā abhisaṅkhatā saṇṭhapitātipi—  saṅkhatā. Atha vā aniccā saṅkhatā paṭiccasamuppannā khayadhammā vayadhammā virāgadhammā nirodhadhammātipi—  saṅkhatā. <Emphasis>Yassā</Emphasis>ti diṭṭhigatikassa. <Emphasis>Dhammā</Emphasis> vuccanti dvāsaṭṭhi diṭṭhigatānīti—  pakappitā saṅkhatā yassa dhammā.
</Paragraph>

<Paragraph number="253" book="mn">
<Emphasis>Purakkhatā santi avīvadātā</Emphasis>ti. <Emphasis>Purakkhatā</Emphasis>ti dve purekkhārā—  taṇhāpurekkhāro ca diṭṭhipurekkhāro ca …pe…  ayaṃ taṇhāpurekkhāro …pe…  ayaṃ diṭṭhipurekkhāro. Tassa taṇhāpurekkhāro appahīno, diṭṭhipurekkhāro appaṭinissaṭṭho. Tassa taṇhāpurekkhārassa appahīnattā, diṭṭhipurekkhārassa appaṭinissaṭṭhattā so taṇhaṃ vā diṭṭhiṃ vā purato katvā carati taṇhādhajo taṇhāketu taṇhādhipateyyo, diṭṭhidhajo diṭṭhiketu diṭṭhādhipateyyo, taṇhāya vā diṭṭhiyā vā parivārito caratīti—  purakkhatā. <Emphasis>Santī</Emphasis>ti santi saṃvijjanti atthi upalabbhanti. <Emphasis>Avīvadātā</Emphasis>ti avevadātā avodātā aparisuddhā saṃkiliṭṭhā saṃkilesikāti—  purakkhatā santi avīvadātā.
</Paragraph>

<Paragraph number="254" book="mn">
<Emphasis>Yadattani passati ānisaṃsan</Emphasis>ti. <Emphasis>Yadattanī</Emphasis>ti yaṃ attani. <Emphasis>Attā</Emphasis> vuccati diṭṭhigataṃ. Attano diṭṭhiyā dve ānisaṃse passati—  diṭṭhadhammikañca ānisaṃsaṃ, samparāyikañca ānisaṃsaṃ. Katamo diṭṭhiyā diṭṭhadhammiko ānisaṃso? Yaṃdiṭṭhiko satthā hoti, taṃdiṭṭhikā sāvakā honti. Taṃdiṭṭhikaṃ satthāraṃ sāvakā sakkaronti garuṃ karonti mānenti pūjenti apacitiṃ karonti. Labhati ca tatonidānaṃ cīvarapiṇḍapātasenāsanagilānapaccayabhesajjaparikkhāraṃ—  ayaṃ diṭṭhiyā diṭṭhadhammiko ānisaṃso. Katamo diṭṭhiyā samparāyiko ānisaṃso? Ayaṃ diṭṭhi alaṃ nāgattāya vā supaṇṇattāya vā yakkhattāya vā asurattāya vā gandhabbattāya vā mahārājattāya vā indattāya vā brahmattāya vā devattāya vā. Ayaṃ diṭṭhi suddhiyā visuddhiyā parisuddhiyā, muttiyā vimuttiyā parimuttiyā. Imāya diṭṭhiyā sujjhanti visujjhanti parisujjhanti muccanti vimuccanti parimuccanti. Imāya diṭṭhiyā sujjhissāmi visujjhissāmi parisujjhissāmi, muccissāmi vimuccissāmi parimuccissāmīti āyatiṃ phalapāṭikaṅkhī hoti—  ayaṃ diṭṭhiyā samparāyiko ānisaṃso. Attano diṭṭhiyā ime dve ānisaṃse passati dakkhati oloketi nijjhāyati upaparikkhatīti—  yadattani passati ānisaṃsaṃ.
</Paragraph>

<Paragraph number="255" book="mn">
<Emphasis>Taṃ nissito kuppapaṭiccasantin</Emphasis>ti. Tisso santiyo—  accantasanti, tadaṅgasanti, sammutisanti. Katamā <Emphasis>accantasanti</Emphasis>? Accantasanti vuccati amataṃ nibbānaṃ. Yo so sabbasaṅkhārasamatho sabbūpadhipaṭinissaggo taṇhakkhayo virāgo nirodho nibbānaṃ. Ayaṃ accantasanti. Katamā <Emphasis>tadaṅgasanti</Emphasis>? Paṭhamaṃ jhānaṃ samāpannassa nīvaraṇā santā honti; dutiyaṃ jhānaṃ samāpannassa vitakkavicārā santā honti; tatiyaṃ jhānaṃ samāpannassa pīti santā hoti; catutthaṃ jhānaṃ samāpannassa sukhadukkhā santā honti; ākāsānañcāyatanaṃ samāpannassa rūpasaññā paṭighasaññā nānattasaññā santā hoti; viññāṇañcāyatanaṃ samāpannassa ākāsānañcāyatanasaññā santā hoti; ākiñcaññāyatanaṃ samāpannassa viññāṇañcāyatanasaññā santā hoti; nevasaññānāsaññāyatanaṃ samāpannassa ākiñcaññāyatanasaññā santā hoti. Ayaṃ tadaṅgasanti. Katamā <Emphasis>sammutisanti</Emphasis>? Sammutisantiyo vuccanti dvāsaṭṭhi diṭṭhigatāni diṭṭhisantiyo. Api ca sammutisanti imasmiṃ atthe adhippetā santīti. <Emphasis>Taṃ nissito kuppapaṭiccasantin</Emphasis>ti. Kuppasantiṃ pakuppasantiṃ eritasantiṃ sameritasantiṃ calitasantiṃ ghaṭṭitasantiṃ kappitasantiṃ pakappitasantiṃ aniccaṃ saṅkhataṃ paṭiccasamuppannaṃ khayadhammaṃ vayadhammaṃ virāgadhammaṃ nirodhadhammaṃ, santiṃ nissito asito allīno upagato ajjhosito adhimuttoti—  taṃ nissito kuppapaṭiccasantiṃ.
</Paragraph>

<Paragraph number="256" book="mn">
Tenāha bhagavā—
</Paragraph>

<Paragraph number="257" type="verses" book="mn">
_“Pakappitā saṅkhatā yassa dhammā,_  
_Purakkhatā santi avīvadātā;_  
_Yadattani passati ānisaṃsaṃ,_  
_Taṃ nissito kuppapaṭiccasantin”ti._  

</Paragraph>

</Division>
<Division number="20" book="mn" bookNo="24" page="57">

<Paragraph number="258" type="verses" book="mn">
_<Emphasis>Diṭṭhīnivesā na hi svātivattā,</Emphasis>_  
_<Emphasis>Dhammesu niccheyya samuggahītaṃ;</Emphasis>_  
_<Emphasis>Tasmā naro tesu nivesanesu,</Emphasis>_  
_<Emphasis>Nirassatī ādiyatī ca dhammaṃ.</Emphasis>_  

</Paragraph>

<Paragraph number="259" book="mn">
<Emphasis>Diṭṭhīnivesā na hi svātivattā</Emphasis>ti. <Emphasis>Diṭṭhīnivesā</Emphasis>ti “sassato loko, idameva saccaṃ moghamaññan”ti abhinivesaparāmāso diṭṭhinivesanaṃ. “Asassato loko…  antavā loko…  anantavā loko…  taṃ jīvaṃ taṃ sarīraṃ…  aññaṃ jīvaṃ aññaṃ sarīraṃ…  hoti tathāgato paraṃ maraṇā…  na hoti tathāgato paraṃ maraṇā…  hoti ca na ca hoti tathāgato paraṃ maraṇā…  neva hoti na na hoti tathāgato paraṃ maraṇā, idameva saccaṃ moghamaññan”ti abhinivesaparāmāso diṭṭhinivesananti. <Emphasis>Diṭṭhīnivesā na hi svātivattā</Emphasis>ti diṭṭhinivesā na hi svātivattā durativattā duttarā duppatarā dussamatikkamā dubbinivattāti—  diṭṭhīnivesā na hi svātivattā.
</Paragraph>

<Paragraph number="260" book="mn">
<Emphasis>Dhammesu niccheyya samuggahītan</Emphasis>ti. <Emphasis>Dhammesū</Emphasis>ti dvāsaṭṭhidiṭṭhigatesu. <Emphasis>Niccheyyā</Emphasis>ti nicchinitvā vinicchinitvā vicinitvā pavicinitvā tulayitvā tīrayitvā vibhāvayitvā vibhūtaṃ katvā. <Emphasis>Samuggahītan</Emphasis>ti nivesanesu odhiggāho bilaggāho varaggāho koṭṭhāsaggāho uccayaggāho samuccayaggāho. Idaṃ saccaṃ tacchaṃ tathaṃ bhūtaṃ yāthāvaṃ aviparītanti gahitaṃ parāmaṭṭhaṃ abhiniviṭṭhaṃ ajjhositaṃ adhimuttanti—  dhammesu niccheyya samuggahītaṃ.
</Paragraph>

<Paragraph number="261" book="mn">
<Emphasis>Tasmā naro tesu nivesanesū</Emphasis>ti. <Emphasis>Tasmā</Emphasis>ti tasmā taṃkāraṇā taṃhetu tappaccayā taṃnidānaṃ. <Emphasis>Naro</Emphasis>ti satto naro mānavo poso puggalo jīvo jāgu jantu indagu manujo. <Emphasis>Tesu nivesanesū</Emphasis>ti tesu diṭṭhinivesanesūti—  tasmā naro tesu nivesanesu.
</Paragraph>

<Paragraph number="262" book="mn">
<Emphasis>Nirassatī ādiyatī ca dhamman</Emphasis>ti. <Emphasis>Nirassatī</Emphasis>ti dvīhi kāraṇehi nirassati—  paravicchindanāya vā nirassati, anabhisambhuṇanto vā nirassati. Kathaṃ paravicchindanāya nirassati? Paro vicchindeti—  so satthā na sabbaññū, dhammo na svākkhāto, gaṇo na suppaṭipanno, diṭṭhi na bhaddikā, paṭipadā na supaññattā, maggo na niyyāniko, natthettha suddhi vā visuddhi vā parisuddhi vā mutti vā vimutti vā parimutti vā, natthettha sujjhanti vā visujjhanti vā parisujjhanti vā muccanti vā vimuccanti vā parimuccanti vā, hīnā nihīnā omakā lāmakā chatukkā parittāti—  evaṃ paro vicchindeti. Evaṃ vicchindiyamāno satthāraṃ nirassati, dhammakkhānaṃ nirassati, gaṇaṃ nirassati, diṭṭhiṃ nirassati, paṭipadaṃ nirassati, maggaṃ nirassati. Evaṃ paravicchindanāya nirassati. Kathaṃ anabhisambhuṇanto nirassati? Sīlaṃ anabhisambhuṇanto sīlaṃ nirassati, vataṃ anabhisambhuṇanto vataṃ nirassati, sīlabbataṃ anabhisambhuṇanto sīlabbataṃ nirassati. Evaṃ anabhisambhuṇanto nirassati. <Emphasis>Ādiyatī ca dhamman</Emphasis>ti. Satthāraṃ gaṇhāti, dhammakkhānaṃ gaṇhāti, gaṇaṃ gaṇhāti, diṭṭhiṃ gaṇhāti, paṭipadaṃ gaṇhāti, maggaṃ gaṇhāti parāmasati abhinivisatīti—  nirassatī ādiyatī ca dhammaṃ.
</Paragraph>

<Paragraph number="263" book="mn">
Tenāha bhagavā—
</Paragraph>

<Paragraph number="264" type="verses" book="mn">
_“Diṭṭhīnivesā na hi svātivattā,_  
_Dhammesu niccheyya samuggahītaṃ;_  
_Tasmā naro tesu nivesanesu,_  
_Nirassatī ādiyatī ca dhamman”ti._  

</Paragraph>

</Division>
<Division number="21" book="mn" bookNo="24" page="59">

<Paragraph number="265" type="verses" book="mn">
_<Emphasis>Dhonassa hi natthi kuhiñci loke,</Emphasis>_  
_<Emphasis>Pakappitā diṭṭhi bhavābhavesu;</Emphasis>_  
_<Emphasis>Māyañca mānañca pahāya dhono,</Emphasis>_  
_<Emphasis>Sa kena gaccheyya anūpayo so.</Emphasis>_  

</Paragraph>

<Paragraph number="266" book="mn">
<Emphasis>Dhonassa hi natthi kuhiñci loke pakappitā diṭṭhi bhavābhavesū</Emphasis>ti. <Emphasis>Dhono</Emphasis>ti. Dhonā vuccati paññā—  yā paññā pajānanā vicayo pavicayo dhammavicayo sallakkhaṇā upalakkhaṇā paccupalakkhaṇā paṇḍiccaṃ kosallaṃ nepuññaṃ vebhabyā cintā upaparikkhā bhūri medhā pariṇāyikā vipassanā sampajaññaṃ patodo paññā paññindriyaṃ paññābalaṃ paññāsatthaṃ paññāpāsādo paññāāloko paññāobhāso paññāpajjoto paññāratanaṃ amoho dhammavicayo sammādiṭṭhi. Kiṃkāraṇā dhonā vuccati paññā? Tāya paññāya kāyaduccaritaṃ dhutañca dhotañca sandhotañca niddhotañca; vacīduccaritaṃ…  manoduccaritaṃ dhutañca dhotañca sandhotañca niddhotañca; rāgo dhuto ca dhoto ca sandhoto ca niddhoto ca; doso…  moho…  kodho…  upanāho…  makkho…  paḷāso dhuto ca dhoto ca sandhoto ca niddhoto ca; issā dhutā ca dhotā ca sandhotā ca niddhotā ca; macchariyaṃ dhutañca dhotañca sandhotañca niddhotañca; māyā dhutā ca dhotā ca sandhotā ca niddhotā ca; sāṭheyyaṃ dhutañca dhotañca sandhotañca niddhotañca; thambho dhuto ca dhoto ca sandhoto ca niddhoto ca; sārambho…  māno…  atimāno…  mado…  pamādo dhuto ca dhoto ca sandhoto ca niddhoto ca; sabbe kilesā, sabbe duccaritā, sabbe darathā, sabbe pariḷāhā, sabbe santāpā, sabbākusalābhisaṅkhārā dhutā ca dhotā ca sandhotā ca niddhotā ca. Taṃkāraṇā dhonā vuccati paññā.
</Paragraph>

<Paragraph number="267" book="mn">
Atha vā sammādiṭṭhiyā micchādiṭṭhi dhutā ca dhotā ca sandhotā ca niddhotā ca; sammāsaṅkappena micchāsaṅkappo dhuto ca dhoto ca sandhoto ca niddhoto ca; sammāvācāya micchāvācā dhutā ca dhotā ca …pe…  sammākammantena micchākammanto dhuto ca…  sammāājīvena micchāājīvo dhuto ca…  sammāvāyāmena micchāvāyāmo dhuto ca…  sammāsatiyā micchāsati dhutā ca…  sammāsamādhinā micchāsamādhi dhuto ca dhoto ca sandhoto ca niddhoto ca; sammāñāṇena micchāñāṇaṃ dhutaṃ ca…  sammāvimuttiyā micchāvimutti dhutā ca dhotā ca sandhotā ca niddhotā ca.
</Paragraph>

<Paragraph number="268" book="mn">
Atha vā ariyena aṭṭhaṅgikena maggena sabbe kilesā, sabbe duccaritā, sabbe darathā, sabbe pariḷāhā, sabbe santāpā, sabbākusalābhisaṅkhārā dhutā ca dhotā ca sandhotā ca niddhotā ca. Arahā imehi dhoneyyehi dhammehi upeto samupeto upagato samupagato upapanno samupapanno samannāgato; tasmā arahā dhono. So dhutarāgo dhutapāpo dhutakileso dhutapariḷāhoti—  dhono. <Emphasis>Kuhiñcī</Emphasis>ti kuhiñci kimhici katthaci ajjhattaṃ vā bahiddhā vā ajjhattabahiddhā vā. <Emphasis>Loke</Emphasis>ti apāyaloke …pe…  āyatanaloke.
</Paragraph>

<Paragraph number="269" book="mn">
<Emphasis>Pakappitā</Emphasis>ti dve pakappanā—  taṇhāpakappanā ca diṭṭhipakappanā ca …pe…  ayaṃ taṇhāpakappanā …pe…  ayaṃ diṭṭhipakappanā. <Emphasis>Bhavābhavesū</Emphasis>ti bhavābhave kammabhave punabbhave kāmabhave, kammabhave kāmabhave punabbhave rūpabhave, kammabhave rūpabhave punabbhave arūpabhave, kammabhave arūpabhave punabbhave punappunabbhave punappunagatiyā punappunaupapattiyā punappunapaṭisandhiyā punappunaattabhāvābhinibbattiyā. <Emphasis>Dhonassa hi natthi kuhiñci loke pakappitā diṭṭhi bhavābhavesū</Emphasis>ti dhonassa kuhiñci loke bhavābhavesu ca kappitā pakappitā abhisaṅkhatā saṇṭhapitā diṭṭhi natthi na santi na saṃvijjati nupalabbhati, pahīnā samucchinnā vūpasantā paṭipassaddhā abhabbuppattikā ñāṇagginā daḍḍhāti—  dhonassa hi natthi kuhiñci loke pakappitā diṭṭhi bhavābhavesu.
</Paragraph>

<Paragraph number="270" book="mn">
<Emphasis>Māyañca mānañca pahāya dhono</Emphasis>ti. <Emphasis>Māyā</Emphasis> vuccati vañcanikā cariyā. Idhekacco kāyena duccaritaṃ caritvā, vācāya duccaritaṃ caritvā, manasā duccaritaṃ caritvā tassa paṭicchādanahetu pāpikaṃ icchaṃ paṇidahati—  “mā maṃ jaññā”ti icchati, “mā maṃ jaññā”ti saṅkappeti, “mā maṃ jaññā”ti vācaṃ bhāsati, “mā maṃ jaññā”ti kāyena parakkamati. Yā evarūpā māyā māyāvitā accasarā vañcanā nikati nikiraṇā pariharaṇā gūhanā parigūhanā chādanā paricchādanā anuttānikammaṃ anāvikammaṃ vocchādanā pāpakiriyā, ayaṃ vuccati māyā.
</Paragraph>

<Paragraph number="271" book="mn">
<Emphasis>Māno</Emphasis>ti ekavidhena māno—  yā cittassa unnati. Duvidhena māno—  attukkaṃsanamāno, paravambhanamāno. Tividhena māno—  “seyyohamasmī”ti māno, “sadisohamasmī”ti māno, “hīnohamasmī”ti māno. Catubbidhena māno—  lābhena mānaṃ janeti, yasena mānaṃ janeti, pasaṃsāya mānaṃ janeti, sukhena mānaṃ janeti. Pañcavidhena māno—  “lābhimhi manāpikānaṃ rūpānan”ti mānaṃ janeti, “lābhimhi manāpikānaṃ saddānaṃ…  gandhānaṃ…  rasānaṃ…  phoṭṭhabbānan”ti mānaṃ janeti. Chabbidhena māno—  cakkhusampadāya mānaṃ janeti, sotasampadāya…  ghānasampadāya…  jivhāsampadāya…  kāyasampadāya…  manosampadāya mānaṃ janeti. Sattavidhena māno—  māno, atimāno, mānātimāno, omāno, adhimāno, asmimāno, micchāmāno. Aṭṭhavidhena māno—  lābhena mānaṃ janeti, alābhena omānaṃ janeti, yasena mānaṃ janeti, ayasena omānaṃ janeti, pasaṃsāya mānaṃ janeti, nindāya omānaṃ janeti, sukhena mānaṃ janeti, dukkhena omānaṃ janeti. Navavidhena māno—  seyyassa seyyohamasmīti māno, seyyassa sadisohamasmīti māno, seyyassa hīnohamasmīti māno, sadisassa seyyohamasmīti māno, sadisassa sadisohamasmīti māno, sadisassa hīnohamasmīti māno, hīnassa seyyohamasmīti māno, hīnassa sadisohamasmīti māno, hīnassa hīnohamasmīti māno. Dasavidhena māno—  idhekacco mānaṃ janeti jātiyā vā gottena vā kolaputtiyena vā vaṇṇapokkharatāya vā dhanena vā ajjhenena vā kammāyatanena vā sippāyatanena vā vijjāṭṭhānena vā sutena vā paṭibhānena vā aññataraññatarena vā vatthunā. Yo evarūpo māno maññanā maññitattaṃ unnati unnāmo dhajo sampaggāho ketukamyatā cittassa—  ayaṃ vuccati māno. <Emphasis>Māyañca mānañca pahāya dhono</Emphasis>ti. Dhono māyañca mānañca pahāya pajahitvā vinodetvā byantiṃ karitvā anabhāvaṃ gametvāti—  māyañca mānañca pahāya dhono.
</Paragraph>

<Paragraph number="272" book="mn">
<Emphasis>Sa kena gaccheyya anūpayo so</Emphasis>ti. <Emphasis>Upayā</Emphasis>ti dve upayā—  taṇhūpayo ca diṭṭhūpayo ca …pe…  ayaṃ taṇhūpayo …pe…  ayaṃ diṭṭhūpayo. Tassa taṇhūpayo pahīno, diṭṭhūpayo paṭinissaṭṭho. Taṇhūpayassa pahīnattā, diṭṭhūpayassa paṭinissaṭṭhattā anūpayo puggalo kena rāgena gaccheyya, kena dosena gaccheyya, kena mohena gaccheyya, kena mānena gaccheyya, kāya diṭṭhiyā gaccheyya, kena uddhaccena gaccheyya, kāya vicikicchāya gaccheyya, kehi anusayehi gaccheyya—  rattoti vā duṭṭhoti vā mūḷhoti vā vinibaddhoti vā parāmaṭṭhoti vā vikkhepagatoti vā aniṭṭhaṅgatoti vā thāmagatoti vā. Te abhisaṅkhārā pahīnā. Abhisaṅkhārānaṃ pahīnattā gatiyo kena gaccheyya—  nerayikoti vā tiracchānayonikoti vā pettivisayikoti vā manussoti vā devoti vā rūpīti vā arūpīti vā saññīti vā asaññīti vā nevasaññīnāsaññīti vā. So hetu natthi paccayo natthi kāraṇaṃ natthi, yena gaccheyyāti—  sa kena gaccheyya anūpayo so.
</Paragraph>

<Paragraph number="273" book="mn">
Tenāha bhagavā—
</Paragraph>

<Paragraph number="274" type="verses" book="mn">
_“Dhonassa hi natthi kuhiñci loke,_  
_Pakappitā diṭṭhi bhavābhavesu;_  
_Māyañca mānañca pahāya dhono,_  
_Sa kena gaccheyya anūpayo so”ti._  

</Paragraph>

</Division>
<Division number="22" book="mn" bookNo="24" page="62">

<Paragraph number="275" type="verses" book="mn">
_<Emphasis>Upayo hi dhammesu upeti vādaṃ,</Emphasis>_  
_<Emphasis>Anūpayaṃ kena kathaṃ vadeyya;</Emphasis>_  
_<Emphasis>Attā nirattā na hi tassa atthi,</Emphasis>_  
_<Emphasis>Adhosi so diṭṭhimidheva sabbaṃ.</Emphasis>_  

</Paragraph>

<Paragraph number="276" book="mn">
<Emphasis>Upayo hi dhammesu upeti vādan</Emphasis>ti. <Emphasis>Upayā</Emphasis>ti dve upayā—  taṇhūpayo ca diṭṭhūpayo ca …pe…  ayaṃ taṇhūpayo …pe…  ayaṃ diṭṭhūpayo. Tassa taṇhūpayo appahīno, diṭṭhūpayo appaṭinissaṭṭho. Taṇhūpayassa appahīnattā, diṭṭhūpayassa appaṭinissaṭṭhattā dhammesu vādaṃ upeti—  rattoti vā duṭṭhoti vā mūḷhoti vā vinibaddhoti vā parāmaṭṭhoti vā vikkhepagatoti vā aniṭṭhaṅgatoti vā thāmagatoti vā. Te abhisaṅkhārā appahīnā. Abhisaṅkhārānaṃ appahīnattā gatiyā vādaṃ upeti. Nerayikoti vā tiracchānayonikoti vā pettivisayikoti vā manussoti vā devoti vā rūpīti vā arūpīti vā saññīti vā asaññīti vā nevasaññīnāsaññīti vā vādaṃ upeti upagacchati gaṇhāti parāmasati abhinivisatīti—  upayo hi dhammesu upeti vādaṃ.
</Paragraph>

<Paragraph number="277" book="mn">
<Emphasis>Anūpayaṃ kena kathaṃ vadeyyā</Emphasis>ti. <Emphasis>Upayā</Emphasis>ti dve upayā—  taṇhūpayo ca diṭṭhūpayo ca …pe…  ayaṃ taṇhūpayo …pe…  ayaṃ diṭṭhūpayo. Tassa taṇhūpayo pahīno, diṭṭhūpayo paṭinissaṭṭho. Taṇhūpayassa pahīnattā, diṭṭhūpayassa paṭinissaṭṭhattā anūpayaṃ puggalaṃ kena rāgena vadeyya, kena dosena vadeyya, kena mohena vadeyya, kena mānena vadeyya, kāya diṭṭhiyā vadeyya, kena uddhaccena vadeyya, kāya vicikicchāya vadeyya, kehi anusayehi vadeyya—  rattoti vā duṭṭhoti vā mūḷhoti vā vinibaddhoti vā parāmaṭṭhoti vā vikkhepagatoti vā aniṭṭhaṅgatoti vā thāmagatoti vā. Te abhisaṅkhārā pahīnā. Abhisaṅkhārānaṃ pahīnattā gatiyo kena vadeyya—  nerayikoti vā …pe…  nevasaññīnāsaññīti vā. So hetu natthi, paccayo natthi, kāraṇaṃ natthi, yena vadeyya katheyya bhaṇeyya dīpayeyya vohareyyāti—  anūpayaṃ kena kathaṃ vadeyya.
</Paragraph>

<Paragraph number="278" book="mn">
<Emphasis>Attā nirattā na hi tassa atthī</Emphasis>ti. <Emphasis>Attā</Emphasis>ti attānudiṭṭhi natthi. <Emphasis>Nirattā</Emphasis>ti ucchedadiṭṭhi natthi. <Emphasis>Attā</Emphasis>ti gahitaṃ natthi. <Emphasis>Nirattā</Emphasis>ti muñcitabbaṃ natthi. Yassatthi gahitaṃ, tassatthi muñcitabbaṃ; yassatthi muñcitabbaṃ, tassatthi gahitaṃ. Gahaṇaṃ muñcanā samatikkanto arahā buddhiparihānivītivatto. So vuṭṭhavāso ciṇṇacaraṇo gataddho gatadiso jātimaraṇasaṃsāro, natthi tassa punabbhavoti—  attā nirattā na hi tassa atthi.
</Paragraph>

<Paragraph number="279" book="mn">
<Emphasis>Adhosi so diṭṭhimidheva sabban</Emphasis>ti tassa dvāsaṭṭhi diṭṭhigatāni pahīnāni samucchinnāni vūpasantāni paṭipassaddhāni abhabbuppattikāni ñāṇagginā daḍḍhāni. So sabbadiṭṭhigataṃ idheva adhosi dhuni sandhuni niddhuni pajahi vinodesi byantiṃ akāsi anabhāvaṃ gamesīti—  adhosi so diṭṭhimidheva sabbaṃ.
</Paragraph>

<Paragraph number="280" book="mn">
Tenāha bhagavā—
</Paragraph>

<Paragraph number="281" type="verses" book="mn">
_“Upayo hi dhammesu upeti vādaṃ,_  
_Anūpayaṃ kena kathaṃ vadeyya;_  
_Attā nirattā na hi tassa atthi,_  
_Adhosi so diṭṭhimidheva sabban”ti._  


</Paragraph>
</Division>

<Paragraph number="282" type="center" book="mn">
Duṭṭhaṭṭhakasuttaniddeso tatiyo.
</Paragraph>