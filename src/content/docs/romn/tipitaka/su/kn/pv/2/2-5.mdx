---
title: "2.5 Maṭṭhakuṇḍalīpetavatthu"
tableOfContents: false
sidebar:
  order: 9
type: "tipitaka"
basket: "su"
book: "pv"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="186" book="pv" bookNo="19" page="146">

<Paragraph number="206" type="verses" book="pv">
_“Alaṅkato maṭṭhakuṇḍalī,_  
_Māladhārī haricandanussado;_  
_Bāhā paggayha kandasi,_  
_Vanamajjhe kiṃ dukkhito tuvan”ti._  

</Paragraph>

</Division>
<Division number="187" book="pv" bookNo="19" page="146">

<Paragraph number="207" type="verses" book="pv">
_“Sovaṇṇamayo pabhassaro,_  
_Uppanno rathapañjaro mama;_  
_Tassa cakkayugaṃ na vindāmi,_  
_Tena dukkhena jahāmi jīvitan”ti._  

</Paragraph>

</Division>
<Division number="188" book="pv" bookNo="19" page="146">

<Paragraph number="208" type="verses" book="pv">
_“Sovaṇṇamayaṃ maṇimayaṃ,_  
_Lohitakamayaṃ atha rūpiyamayaṃ;_  
_Ācikkha me bhaddamāṇava,_  
_Cakkayugaṃ paṭipādayāmi te”ti._  

</Paragraph>

</Division>
<Division number="189" book="pv" bookNo="19" page="147">

<Paragraph number="209" type="verses" book="pv">
_So māṇavo tassa pāvadi,_  
_“Candasūriyā ubhayettha dissare;_  
_Sovaṇṇamayo ratho mama,_  
_Tena cakkayugena sobhatī”ti._  

</Paragraph>

</Division>
<Division number="190" book="pv" bookNo="19" page="147">

<Paragraph number="210" type="verses" book="pv">
_“Bālo kho tvaṃ asi māṇava,_  
_Yo tvaṃ patthayase apatthiyaṃ;_  
_Maññāmi tuvaṃ marissasi,_  
_Na hi tvaṃ lacchasi candasūriye”ti._  

</Paragraph>

</Division>
<Division number="191" book="pv" bookNo="19" page="147">

<Paragraph number="211" type="verses" book="pv">
_“Gamanāgamanampi dissati,_  
_Vaṇṇadhātu ubhayattha vīthiyā;_  
_Peto kālakato na dissati,_  
_Ko nidha kandataṃ bālyataro”ti._  

</Paragraph>

</Division>
<Division number="192" book="pv" bookNo="19" page="147">

<Paragraph number="212" type="verses" book="pv">
_“Saccaṃ kho vadesi māṇava,_  
_Ahameva kandataṃ bālyataro;_  
_Candaṃ viya dārako rudaṃ,_  
_Petaṃ kālakatābhipatthayinti._  

</Paragraph>

</Division>
<Division number="193" book="pv" bookNo="19" page="147">

<Paragraph number="213" type="verses" book="pv">
_Ādittaṃ vata maṃ santaṃ,_  
_ghatasittaṃva pāvakaṃ;_  
_Vārinā viya osiñcaṃ,_  
_sabbaṃ nibbāpaye daraṃ._  

</Paragraph>

</Division>
<Division number="194" book="pv" bookNo="19" page="147">

<Paragraph number="214" type="verses" book="pv">
_Abbahī vata me sallaṃ,_  
_sokaṃ hadayanissitaṃ;_  
_Yo me sokaparetassa,_  
_puttasokaṃ apānudi._  

</Paragraph>

</Division>
<Division number="195" book="pv" bookNo="19" page="147">

<Paragraph number="215" type="verses" book="pv">
_Svāhaṃ abbūḷhasallosmi,_  
_sītibhūtosmi nibbuto;_  
_Na socāmi na rodāmi,_  
_tava sutvāna māṇavā”ti._  

</Paragraph>

</Division>
<Division number="196" book="pv" bookNo="19" page="147">

<Paragraph number="216" type="verses" book="pv">
_“Devatā nusi gandhabbo,_  
_adu sakko purindado;_  
_Ko vā tvaṃ kassa vā putto,_  
_kathaṃ jānemu taṃ mayan”ti._  

</Paragraph>

</Division>
<Division number="197" book="pv" bookNo="19" page="147">

<Paragraph number="217" type="verses" book="pv">
_“Yañca kandasi yañca rodasi,_  
_Puttaṃ āḷāhane sayaṃ dahitvā;_  
_Svāhaṃ kusalaṃ karitvā kammaṃ,_  
_Tidasānaṃ sahabyataṃ gato”ti._  

</Paragraph>

</Division>
<Division number="198" book="pv" bookNo="19" page="148">

<Paragraph number="218" type="verses" book="pv">
_“Appaṃ vā bahuṃ vā nāddasāma,_  
_Dānaṃ dadantassa sake agāre;_  
_Uposathakammaṃ vā tādisaṃ,_  
_Kena kammena gatosi devalokan”ti._  

</Paragraph>

</Division>
<Division number="199" book="pv" bookNo="19" page="148">

<Paragraph number="219" type="verses" book="pv">
_“Ābādhikohaṃ dukkhito gilāno,_  
_Āturarūpomhi sake nivesane;_  
_Buddhaṃ vigatarajaṃ vitiṇṇakaṅkhaṃ,_  
_Addakkhiṃ sugataṃ anomapaññaṃ._  

</Paragraph>

</Division>
<Division number="200" book="pv" bookNo="19" page="148">

<Paragraph number="220" type="verses" book="pv">
_Svāhaṃ muditamano pasannacitto,_  
_Añjaliṃ akariṃ tathāgatassa;_  
_Tāhaṃ kusalaṃ karitvāna kammaṃ,_  
_Tidasānaṃ sahabyataṃ gato”ti._  

</Paragraph>

</Division>
<Division number="201" book="pv" bookNo="19" page="148">

<Paragraph number="221" type="verses" book="pv">
_“Acchariyaṃ vata abbhutaṃ vata,_  
_Añjalikammassa ayamīdiso vipāko;_  
_Ahampi muditamano pasannacitto,_  
_Ajjeva buddhaṃ saraṇaṃ vajāmī”ti._  

</Paragraph>

</Division>
<Division number="202" book="pv" bookNo="19" page="148">

<Paragraph number="222" type="verses" book="pv">
_“Ajjeva buddhaṃ saraṇaṃ vajāhi,_  
_Dhammañca saṃghañca pasannacitto;_  
_Tatheva sikkhāya padāni pañca,_  
_Akhaṇḍaphullāni samādiyassu._  

</Paragraph>

</Division>
<Division number="203" book="pv" bookNo="19" page="148">

<Paragraph number="223" type="verses" book="pv">
_Pāṇātipātā viramassu khippaṃ,_  
_Loke adinnaṃ parivajjayassu;_  
_Amajjapo mā ca musā bhaṇāhi,_  
_Sakena dārena ca hohi tuṭṭho”ti._  

</Paragraph>

</Division>
<Division number="204" book="pv" bookNo="19" page="148">

<Paragraph number="224" type="verses" book="pv">
_“Atthakāmosi me yakkha,_  
_hitakāmosi devate;_  
_Karomi tuyhaṃ vacanaṃ,_  
_tvaṃsi ācariyo mamāti._  

</Paragraph>

</Division>
<Division number="205" book="pv" bookNo="19" page="148">

<Paragraph number="225" type="verses" book="pv">
_Upemi saraṇaṃ buddhaṃ,_  
_dhammañcāpi anuttaraṃ;_  
_Saṃghañca naradevassa,_  
_gacchāmi saraṇaṃ ahaṃ._  

</Paragraph>

</Division>
<Division number="206" book="pv" bookNo="19" page="149">

<Paragraph number="226" type="verses" book="pv">
_Pāṇātipātā viramāmi khippaṃ,_  
_Loke adinnaṃ parivajjayāmi;_  
_Amajjapo no ca musā bhaṇāmi,_  
_Sakena dārena ca homi tuṭṭho”ti._  


</Paragraph>
</Division>

<Paragraph number="227" type="center" book="pv">
Maṭṭhakuṇḍalīpetavatthu pañcamaṃ.
</Paragraph>