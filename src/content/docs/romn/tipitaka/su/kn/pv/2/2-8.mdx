---
title: "2.8 Cūḷaseṭṭhipetavatthu"
tableOfContents: false
sidebar:
  order: 12
type: "tipitaka"
basket: "su"
book: "pv"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="246" book="pv">

<Paragraph number="269" type="verses" book="pv">
_“Naggo kiso pabbajitosi bhante,_  
_Rattiṃ kuhiṃ gacchasi kissa hetu;_  
_Ācikkha me taṃ api sakkuṇemu,_  
_Sabbena vittaṃ paṭipādaye tuvan”ti._  

</Paragraph>

</Division>
<Division number="247" book="pv">

<Paragraph number="270" type="verses" book="pv">
_“Bārāṇasī nagaraṃ dūraghuṭṭhaṃ,_  
_Tatthāhaṃ gahapati aḍḍhako ahu dīno;_  
_Adātā gedhitamano āmisasmiṃ,_  
_Dussīlyena yamavisayamhi patto._  

</Paragraph>

</Division>
<Division number="248" book="pv">

<Paragraph number="271" type="verses" book="pv">
_So sūcikāya kilamito tehi,_  
_Teneva ñātīsu yāmi āmisakiñcikkhahetu;_  
_Adānasīlā na ca saddahanti,_  
_Dānaphalaṃ hoti paramhi loke._  

</Paragraph>

</Division>
<Division number="249" book="pv">

<Paragraph number="272" type="verses" book="pv">
_Dhītā ca mayhaṃ lapate abhikkhaṇaṃ,_  
_‘Dassāmi dānaṃ pitūnaṃ pitāmahānaṃ’;_  
_Tamupakkhaṭaṃ parivisayanti brāhmaṇā,_  
_‘Yāmi ahaṃ andhakavindaṃ bhottun’”ti._  

</Paragraph>

</Division>
<Division number="250" book="pv">

<Paragraph number="273" type="verses" book="pv">
_Tamavoca rājā “anubhaviyāna tampi,_  
_Eyyāsi khippaṃ ahamapi kassaṃ pūjaṃ;_  
_Ācikkha me taṃ yadi atthi hetu,_  
_Saddhāyitaṃ hetuvaco suṇomā”ti._  

</Paragraph>

</Division>
<Division number="251" book="pv">

<Paragraph number="274" type="verses" book="pv">
_“Tathā”ti vatvā agamāsi tattha,_  
_Bhuñjiṃsu bhattaṃ na ca dakkhiṇārahā;_  
_Paccāgami rājagahaṃ punāparaṃ,_  
_Pāturahosi purato janādhipassa._  

</Paragraph>

</Division>
<Division number="252" book="pv">

<Paragraph number="275" type="verses" book="pv">
_Disvāna petaṃ punadeva āgataṃ,_  
_Rājā avoca “ahamapi kiṃ dadāmi;_  
_Ācikkha me taṃ yadi atthi hetu,_  
_Yena tuvaṃ cirataraṃ pīṇito siyā”ti._  

</Paragraph>

</Division>
<Division number="253" book="pv">

<Paragraph number="276" type="verses" book="pv">
_“Buddhañca saṃghaṃ parivisiyāna rāja,_  
_Annena pānena ca cīvarena;_  
_Taṃ dakkhiṇaṃ ādisa me hitāya,_  
_Evaṃ ahaṃ cirataraṃ pīṇito siyā”ti._  

</Paragraph>

</Division>
<Division number="254" book="pv">

<Paragraph number="277" type="verses" book="pv">
_Tato ca rājā nipatitvā tāvade,_  
_Dānaṃ sahatthā atulaṃ daditvā saṃghe;_  
_Ārocesi pakataṃ tathāgatassa,_  
_Tassa ca petassa dakkhiṇaṃ ādisittha._  

</Paragraph>

</Division>
<Division number="255" book="pv">

<Paragraph number="278" type="verses" book="pv">
_So pūjito ativiya sobhamāno,_  
_Pāturahosi purato janādhipassa;_  
_“Yakkhohamasmi paramiddhipatto,_  
_Na mayhamatthi samā sadisā mānusā._  

</Paragraph>

</Division>
<Division number="256" book="pv">

<Paragraph number="279" type="verses" book="pv">
_Passānubhāvaṃ aparimitaṃ mamayidaṃ,_  
_Tayānudiṭṭhaṃ atulaṃ datvā saṃghe;_  
_Santappito satataṃ sadā bahūhi,_  
_Yāmi ahaṃ sukhito manussadevā”ti._  


</Paragraph>
</Division>

<Paragraph number="280" type="center" book="pv">
Cūḷaseṭṭhipetavatthu aṭṭhamaṃ.

  
Bhāṇavāraṃ paṭhamaṃ.
</Paragraph>