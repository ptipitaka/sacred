---
title: "1.1.17 Kesakārīvimānavatthu"
tableOfContents: false
sidebar:
  order: 9
type: "tipitaka"
basket: "su"
book: "vv"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="150" book="vv">

<Paragraph number="167" type="verses" book="vv">
_“Idaṃ vimānaṃ ruciraṃ pabhassaraṃ,_  
_Veḷuriyathambhaṃ satataṃ sunimmitaṃ;_  
_Suvaṇṇarukkhehi samantamotthataṃ,_  
_Ṭhānaṃ mamaṃ kammavipākasambhavaṃ._  

</Paragraph>

</Division>
<Division number="151" book="vv">

<Paragraph number="168" type="verses" book="vv">
_Tatrūpapannā purimaccharā imā,_  
_Sataṃ sahassāni sakena kammunā;_  
_Tuvaṃsi ajjhupagatā yasassinī,_  
_Obhāsayaṃ tiṭṭhasi pubbadevatā._  

</Paragraph>

</Division>
<Division number="152" book="vv">

<Paragraph number="169" type="verses" book="vv">
_Sasī adhiggayha yathā virocati,_  
_Nakkhattarājāriva tārakāgaṇaṃ;_  
_Tatheva tvaṃ accharāsaṅgaṇaṃ imaṃ,_  
_Daddallamānā yasasā virocasi._  

</Paragraph>

</Division>
<Division number="153" book="vv">

<Paragraph number="170" type="verses" book="vv">
_Kuto nu āgamma anomadassane,_  
_Upapannā tvaṃ bhavanaṃ mamaṃ idaṃ;_  
_Brahmaṃva devā tidasā sahindakā,_  
_Sabbe na tappāmase dassanena tan”ti._  

</Paragraph>

</Division>
<Division number="154" book="vv">

<Paragraph number="171" type="verses" book="vv">
_“Yametaṃ sakka anupucchase mamaṃ,_  
_‘Kuto cutā tvaṃ idha āgatā’ti;_  
_Bārāṇasī nāma puratthi kāsinaṃ,_  
_Tattha ahosiṃ pure kesakārikā._  

</Paragraph>

</Division>
<Division number="155" book="vv">

<Paragraph number="172" type="verses" book="vv">
_Buddhe ca dhamme ca pasannamānasā,_  
_Saṃghe ca ekantagatā asaṃsayā;_  
_Akhaṇḍasikkhāpadā āgatapphalā,_  
_Sambodhidhamme niyatā anāmayā”ti._  

</Paragraph>

</Division>
<Division number="156" book="vv">

<Paragraph number="173" type="verses" book="vv">
_“Tantyābhinandāmase svāgatañca te,_  
_Dhammena ca tvaṃ yasasā virocasi;_  
_Buddhe ca dhamme ca pasannamānase,_  
_Saṃghe ca ekantagate asaṃsaye;_  
_Akhaṇḍasikkhāpade āgatapphale,_  
_Sambodhidhamme niyate anāmaye”ti._  


</Paragraph>
</Division>

<Paragraph number="174" type="center" book="vv">
Kesakārīvimānaṃ sattarasamaṃ.



</Paragraph>

<Paragraph number="175" type="center" book="vv">
Tassuddānaṃ


</Paragraph>

<Paragraph number="176" type="verses" book="vv">
_Pañca pīṭhā tayo nāvā,_  
_dīpatiladakkhiṇā dve;_  
_Pati dve suṇisā uttarā,_  
_sirimā kesakārikā;_  
_Vaggo tena pavuccatīti._  


</Paragraph>

<Paragraph number="177" type="center" book="vv">
Itthivimāne paṭhamo vaggo.
</Paragraph>