---
title: "1.3.4 Latāvimānavatthu"
tableOfContents: false
sidebar:
  order: 5
type: "tipitaka"
basket: "su"
book: "vv"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="316" book="vv" bookNo="19" page="37">

<Paragraph number="341" type="verses" book="vv">
_Latā ca sajjā pavarā ca devatā,_  
_Accimatī rājavarassa sirīmato;_  
_Sutā ca rañño vessavaṇassa dhītā,_  
_Rājīmatī dhammaguṇehi sobhatha._  

</Paragraph>

</Division>
<Division number="317" book="vv" bookNo="19" page="38">

<Paragraph number="342" type="verses" book="vv">
_Pañcettha nāriyo āgamaṃsu nhāyituṃ,_  
_Sītodakaṃ uppaliniṃ sivaṃ nadiṃ;_  
_Tā tattha nhāyitvā rametvā devatā,_  
_Naccitvā gāyitvā sutā lataṃ bravi._  

</Paragraph>

</Division>
<Division number="318" book="vv" bookNo="19" page="38">

<Paragraph number="343" type="verses" book="vv">
_“Pucchāmi taṃ uppalamāladhārini,_  
_Āveḷini kañcanasannibhattace;_  
_Timiratambakkhi nabheva sobhane,_  
_Dīghāyukī kena kato yaso tava._  

</Paragraph>

</Division>
<Division number="319" book="vv" bookNo="19" page="38">

<Paragraph number="344" type="verses" book="vv">
_Kenāsi bhadde patino piyatarā,_  
_Visiṭṭhakalyāṇitarassu rūpato;_  
_Padakkhiṇā naccanagītavādite,_  
_Ācikkha no tvaṃ naranāripucchitā”ti._  

</Paragraph>

</Division>
<Division number="320" book="vv" bookNo="19" page="38">

<Paragraph number="345" type="verses" book="vv">
_“Ahaṃ manussesu manussabhūtā,_  
_Uḷārabhoge kule suṇisā ahosiṃ;_  
_Akkodhanā bhattuvasānuvattinī,_  
_Uposathe appamattā ahosiṃ._  

</Paragraph>

</Division>
<Division number="321" book="vv" bookNo="19" page="38">

<Paragraph number="346" type="verses" book="vv">
_Manussabhūtā daharā apāpikā,_  
_Pasannacittā patimābhirādhayiṃ;_  
_Sadevaraṃ sassasuraṃ sadāsakaṃ,_  
_Abhirādhayiṃ tamhi kato yaso mama._  

</Paragraph>

</Division>
<Division number="322" book="vv" bookNo="19" page="38">

<Paragraph number="347" type="verses" book="vv">
_Sāhaṃ tena kusalena kammunā,_  
_Catubbhi ṭhānehi visesamajjhagā;_  
_Āyuñca vaṇṇañca sukhaṃ balañca,_  
_Khiḍḍāratiṃ paccanubhomanappakaṃ”._  

</Paragraph>

</Division>
<Division number="323" book="vv" bookNo="19" page="38">

<Paragraph number="348" type="verses" book="vv">
_“Sutaṃ nu taṃ bhāsati yaṃ ayaṃ latā,_  
_Yaṃ no apucchimha akittayī no;_  
_Patino kiramhākaṃ visiṭṭha nārīnaṃ,_  
_Gatī ca tāsaṃ pavarā ca devatā._  

</Paragraph>

</Division>
<Division number="324" book="vv" bookNo="19" page="39">

<Paragraph number="349" type="verses" book="vv">
_Patīsu dhammaṃ pacarāma sabbā,_  
_Patibbatā yattha bhavanti itthiyo;_  
_Patīsu dhammaṃ pacaritva sabbā,_  
_Lacchāmase bhāsati yaṃ ayaṃ latā._  

</Paragraph>

</Division>
<Division number="325" book="vv" bookNo="19" page="39">

<Paragraph number="350" type="verses" book="vv">
_Sīho yathā pabbatasānugocaro,_  
_Mahindharaṃ pabbatamāvasitvā;_  
_Pasayha hantvā itare catuppade,_  
_Khudde mige khādati maṃsabhojano._  

</Paragraph>

</Division>
<Division number="326" book="vv" bookNo="19" page="39">

<Paragraph number="351" type="verses" book="vv">
_Tatheva saddhā idha ariyasāvikā,_  
_Bhattāraṃ nissāya patiṃ anubbatā;_  
_Kodhaṃ vadhitvā abhibhuyya maccharaṃ,_  
_Saggamhi sā modati dhammacārinī”ti._  


</Paragraph>
</Division>

<Paragraph number="352" type="center" book="vv">
Latāvimānaṃ catutthaṃ.
</Paragraph>